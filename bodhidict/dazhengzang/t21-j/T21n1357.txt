佛说师子奋迅菩萨所问经
失译人名今附东晋录

佛说师子奋迅菩萨所问经

如是我闻。一时佛在阿耨大池边龙王宫中。与大比丘僧五百人俱。大菩萨众满足千人。皆得陀罗尼。住于十地应绍尊位。一生当得阿耨多罗三藐三菩提。于诸法界通达无碍。以大庄严而自庄严。于佛智德心无疑滞。尔时有一菩萨。名师子奋迅。来在会坐。即从座起整衣服。偏袒右肩右膝着地。合掌向佛白佛言。世尊若有众生。以敬信心供养佛者得几许福。佛告师子奋迅菩萨言。善男子莫作是言。所以者何。若供养佛论其福聚无量无边。何以故。如来成就无量戒身定身慧身解脱身解脱知见身故。师子奋迅若有众生见一切智。清净信心供养恭敬尊重赞叹。施诸所安衣服饮食卧具医药安身所须。以如是等现在供养。若复有人于佛灭后供养舍利如芥子许。是二人福正等无异。复次师子奋迅。若有在家菩萨。以如须弥山等七宝聚。供养声闻缘觉乘人。复有出家修道之人。因菩提心持一小钱以用布施。此福胜前百分千分。百千万亿分阿僧祇分不可称计。算数譬喻所不能及。复次师子奋迅。若有众生百千岁中。以一切乐具现在供养于佛世尊。若复有一人于佛灭后。若以一华供养如来。若扫洒佛塔若涂治塔地。烧香然灯幡盖伎乐以供养佛。作如是言。南无佛陀。于无量阿僧祇劫备修苦行。集诸功德成等正觉。利益成就无量众生。若能如是起真实心供养佛者。是人于后若一劫若百劫若千万劫。不堕恶道。复次师子奋迅。有陀罗尼名曰花聚。我今为欲利益安乐饶益多众生故。怜愍世间利安天人故。今当说之。师子奋迅若有受持此花聚陀罗尼者。是人常得宿命智通。后终不堕三恶道中。生无难处不离三宝。终不生于下贱之家不离念佛。所往受生诸根不缺。生生不失菩提之心。生得种种甚深辩才。常见十方阿僧祇佛。尔时世尊即说此陀罗尼。

多哒咃屠逻泞陀罗尼牟泞波逻娑散泞悉题战题攡那牟支涅呵攡卢伽波𠽮佛𠽮波提𠽮攡迦罗[口×知]郁迦吒罗殊波竭汦汦殊波𠽮肥舍逻佛提旦摩婆嘶阿叉蛇兮波伽汦阿灭律多兮波休多题汦殊伐𠽮呢𠽮蛇三摩頞汦汦殊伽逻伐𠽮𠽮拏佛提因提利蛇佛提莎诃

师子奋迅。若有闻是花聚陀罗尼名。以净信心忆念诵持。欲修行者。应用二月三月八月行之。从月八日修念佛心乃至十五日。昼三时夜三时一心念佛。以香花灯明供养三宝。至十五日见一切佛。乘莲华座而为说法。得陀罗尼忆念坚固意志明了。从是以后乃至菩提。一切所闻忆持不忘。一切经书工巧伎术一切三昧。心得清净除见四谛。何以故。此法无漏所摄故。说是法时。师子奋迅菩萨。及诸菩萨比丘。天龙夜叉乾闼婆阿修罗世人非人。闻佛所说欢喜奉行。

佛说师子奋迅菩萨所问经
nedited by 菩提辞典 bodhidict.com 2024-12-10 11:23:11