比丘听施经
东晋天竺三藏昙无兰译

比丘听施经

闻如是：

一时，佛在舍卫国，祇树给孤独园。

时有一比丘，到讲堂诸比丘所言：“诸贤者！今我不可经法，大著睡眠，不乐道行，疑诸经法。”

座中有一比丘，即行白佛：“有一比丘，字听施，来到讲堂，谓诸比丘言：‘今我不可经法，大著睡眠，不乐道行，疑诸经法。’”

佛便报言：“是比丘痴，不守诸根门，不少食，不上夜后夜警顺行，不观诸善法，如是当那可经法；离睡眠，乐道行，不疑诸经法，听施终不从此得是。”

佛言比丘：“以不守诸根门，不少食，不上夜后夜警顺行，不观诸善法，彼当那可经法；离睡眠，乐道行，不疑诸经法，终不从此得是。若比丘守诸根门，少食，上夜后夜警顺行，观诸善法，便可经法；离睡眠，乐道行，不疑诸经法，从是可得此。”

佛告比丘：“便呼听施来。”

比丘便起，头面礼佛足，往呼听施。听施即至佛所，头面礼佛足已就座，佛便言：“听施！汝所欲，便说之。”

听施言：“今身不可经法，大著睡眠，不乐道行，疑诸经法。”

佛语听施：“我欲问若事，随若所以知事说之。”

佛言：“若宁知，贪色不离、欲不离、恋慕不离、慷慨不离、爱不离，以彼色别离，时便生他变：忧愁、悲哀、痛乱、意殟，殟有是无？”

听施言：“如是若干从彼有。”

佛言：“善哉！善哉！贤者如是应。听施！”

佛言：“如彼不离，若宁知痛痒思想作行识，若人贪识不离、欲不离、恋慕不离、慷慨不离、爱不离，以彼识别离，时便生他变：忧愁、悲哀、痛乱、意殟，殟有是不？”

听施言：“彼有是。”

佛言：“善哉！善哉！贤者如是应。听施！”

佛言：“如彼不离，若宁知离贪色、离欲、离恋慕、离慷慨、离爱，以彼色别离，时不生他变：忧愁、悲哀、痛乱、意殟，殟彼有是无有？”

听施言：“彼有是。”

佛言：“善哉！善哉！贤者如是应。听施！”

佛言：“如彼离痛痒思想生死行识，若不贪识，无有欲、无恋慕、无有慷慨、无有爱，以彼识别离，时不生他变：忧愁、悲哀、痛乱、意殟，殟宁彼有是无有？”

听施言：“彼有是。”

佛言：“善哉！善哉！如是应。听施！”

佛便告听施：“我欲为若说经法，上亦善，中亦善，至竟亦善；具为若现道行至竟，但诸善善好，当听之，持着意中。”

听施言：“唯诺。”

佛言：“曾有二人，俱出在道，其一人晓道径，其一人不晓道径。不晓道径者，便往问晓道径者言：‘我欲至某聚乡郡县国，愿语我道所由。’晓道径者便言：‘汝从是道，直右行前，当有两道，舍左道上右道，直右行须臾前当见溪谷；溪谷上亦当复有两道，舍左道上右道，直右行须臾当见丛树；丛树上亦当复有两道，舍左道上右道，直右行须臾稍稍便得若所欲至聚乡郡县国。’”

佛言：“我上头所譬喻说，当知是一切所说，亦当谛观此所说。上头所说，不晓道径者，谓世间邪道，亦复谓诸所受邪者所说。上头晓道径者，谓如来不着正觉，亦复谓诸所受正觉者。

“所说左道者，谓诸恶人三恶念：一者、欲念；二者、乱念；三者、贼害念；亦复谓邪见、邪念、邪说、邪意、邪行、邪方便、邪志、邪定。

“亦说右道者，谓三善念：一者、出家念；二者、不乱念；三者、不贼害念；亦复谓正见、正念、正说、正意、正行、正方便、正志、正定。

“所谓两道者，谓人所疑；所说溪谷者，谓瞋恚；所说丛树者，谓五乐：一者、眼乐色，爱欲可以好色贪着；二者、耳乐声；三者、鼻乐香；四者、舌乐味；五者、身乐细软，爱欲可以好色贪着。所说聚乡郡县国者，谓无为德。”

佛告听施：“是诸佛事，我以悲心故说，是其欲度脱者，我已愍伤之。今彼是若事，当以寂静树下，空闲一处，一心体行，若山泽冢间，当以果蓏为食，比丘莫贪欲，于世间居后悔之，是诸佛行，亦诸佛教。”

今佛已说，是贤者听施，便欢喜思惟佛所说。

比丘听施经
nedited by 菩提辞典 bodhidict.com 2024-12-10 11:23:11