采花违王上佛授决号妙花经
东晋天竺三藏竺昙无兰译

采花违王上佛授决号妙花经

昔者世尊游罗阅祇，说经散慧，初语亦善、中语亦善、竟语亦善，其义微妙，净修梵行，所讲广普。

时，王便给使数十余人，常采好花以给王家。后宫贵人婇女大小，一日俱出城外采华，欲还入城，路迳遇佛，遥见世尊相好威光巍巍无量，犹星中月；若日初出照于天下，与圣众俱弟子、菩萨前后围绕。

往诣佛所稽首为礼，心自念言：“人命难保，佛世难遇，经法难值。今遭大圣，犹病者得良医，身既贫贱加属县官，䩭役之患恒不自从，国王严急，主给采花常以早进，设失时节或能见诛。日不再中，圣众难遇，亿世时有；宁弃身命，以花上佛并散圣众，因受经戒听省深法无穷之慧。我于无数劫，为人所害不可称载，未曾为法而惜身命，今供世尊三宝之业，纵使见害，不堕苦痛必生安处。”便以华散佛及圣众上，却自归命一心重礼。

佛知其念发大道意，甚慈愍之，具为散讲大乘之法、六度无极、四等四恩、三脱菩萨。时，诸采华人皆发无上正真道意，心解佛慧，至不退转无所从生。佛即授决：“后当得佛，号曰妙华如来．至真．等正觉．明行成为．善逝．世间解．无上士．道法御．天人师，号佛．世尊。”其边人闻，莫不怡悦，启受大法供奉三宝。

时采华夫供养受决，稽首佛足还归家中，与家二亲妻子辞别：“我今命尽为王见杀。”

父母愕然问：“何罪咎？”

诸子答曰：“为王所使行采诸华，中遥见佛以华贡上，王大严急，既违失时，复无有华，必见危命。故辞别耳。”

二亲闻之益以愁戚，当奈之何！发箧视之，满中好华须曼杂香，香薰郁郁远彻四面，父母告曰：“可以进王。”

诸子各曰：“众人见之，必传至王，又复违时，恐不得安。”

时王大瞋，见不时来复散众华，遣边大臣多将人兵收取将来。则受王教，反缚入宫，罪当弃市。诸人不恐，面色不变。王怪问之：“汝等罪过命在不测，缚来当杀。何故不懅，面色不改？”

即白王曰：“人生有死，物成有败，我从无数劫每以非法不惜身命，朝早采华值遇世尊，以华供上稽首归命。尔时以知违令当死，宁以有德而死，不以无德而存。还视华箧续满如故，皆是如来恩仁所覆。”

王甚怪之，心不信然，故往诣佛，稽首足下，却坐一面，叉手问佛：“有是意不？”

佛言：“然，王！此人至心欲度十方，不惜身命，故取众华以散上佛，意无想报以得受决，将来成佛号曰妙华至真．等正觉，用发大意受决之故，慈心之香华满箧器莫不闻知。”

王大欢喜，疾解众缚悔过自责：“愚意不及，系缚菩萨，惟原其罪。”

佛言：“善哉！善哉！能自改者与无过同。”

佛说如是，王及臣民莫不悦豫，作礼而去。

采花违王上佛授决号妙花经

edited by 菩提辞典 bodhidict.com 2024-12-20 14:37:11