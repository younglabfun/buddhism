佛说呵雕阿那鋡经
东晋天竺三藏竺昙无兰译

佛说呵雕阿那鋡经

闻如是：

一时，佛在舍卫国祇陀恒，呵雕阿那鋡将五百优婆塞至舍利弗所，作礼已却坐。舍利弗为说经，大欢喜而退。复至佛所，以头面着地，叉手绕佛三匝却坐。

佛问呵雕阿那鋡：“若有何功德，教化五百弟子随从汝？”

呵雕阿那鋡即长跪叉手言：“我常奉行佛所说四事。何等为四？一者、布施于人；二者、说善说；三者、瞻视同学给足有无；四者、同学者财共不计。”

佛言：“善哉！善哉！已过去佛，无有过是四事；未来佛亦无有过是四事；今现在佛，亦无有过是四事。”

佛为呵雕阿那鋡说经已，各大欢喜而退。

呵雕阿那鋡还归入舍，呼诸人客奴婢坐着前，好为说经开解，语生死善恶之道；复上殿呼诸持藏人、诸妓女着前，为说经戒，皆大欢喜；复上后殿，为诸夫人妇女，说经戒已讫，还至正殿，斋戒床上，端坐定意，便得等心。

第一天上四王请诸天皆会坐，共称誉呵雕阿那鋡功德，四天王中尊王下至呵雕阿那鋡舍，面称誉呵雕阿那鋡功德。呵雕阿那鋡时得等心，不答天王。

佛边有一比丘，至呵雕阿那鋡舍，呵雕阿那鋡起迎比丘前坐，比丘说言：“佛坐中常相称誉功德。”呵雕阿那鋡问比丘言：“佛称誉我时，边有白衣无？”

比丘言：“无有白衣，正使有白衣，有何等嫌疑耶？”

呵雕阿那鋡言：“佛语至诚，恐白衣不信者，便当堕泥犁中；正使信佛语者，便复来承事我，布施我，我不喜烦扰于人，以是故问耳。”比丘辞去。

呵雕阿那鋡言：“想朝来未食，且留饮食。”便行澡水，下饭食讫。

比丘还白佛言：“属至呵雕阿那鋡舍，道说言：‘佛坐中大相称誉。’呵雕阿那鋡因问我言：‘佛称誉我时，边有白衣无？’我言：‘无白衣，正使有白衣有何等嫌疑？’呵雕阿那鋡言：‘佛称誉我，实至诚不妄，白衣不信佛语者，便当堕泥犁中；正使信者，便复来承事我，我不喜烦扰他人，以是故问耳。’”

佛言：“善哉！善哉！我不常为汝曹说呵雕阿那鋡有七事，今复益一事为八事。何等为八事？一者、不求不欲令人知；二者、信不欲令人知；三者、自羞不欲令人知；四者、自惭不欲令人知；五者、精进不欲令人知；六者、自观不欲令人知；七者、得禅不欲令人知；八者、黠慧不欲令人知。所以不欲令人知者，不欲烦扰于人，故不欲令人知。”

佛说经已，诸比丘皆大欢喜，起前为佛作礼。

佛说呵雕阿那鋡经

edited by 菩提辞典 bodhidict.com 2024-12-20 14:37:11