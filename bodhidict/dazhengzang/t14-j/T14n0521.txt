佛说梵摩难国王经
失译人名今附西晋录

佛说梵摩难国王经

闻如是：

一时，佛在舍卫国祇树给孤独园，与千二百五十比丘俱。

时有国王号名梵摩难，常供养佛及众僧。每得斋日，王辄宿敕群臣严驾，王便导从数千人到佛所，五体投地，稽首佛足。佛每为诸天人民说经法，王辄欢喜恭敬听经，王宫内亦奉事三尊，清净斋戒。

王有太子，名均邻儒，至心精进觉世非常，无生不死者，不贪时荣，白王言：“佛世难值，经法难闻，我今乞欲随佛作沙门。”王即听之。

均邻儒便辞王到佛所，乞为比丘。佛便以手摩其头，发堕袈裟自然着身。均邻儒奉持重戒，精进勤修，昼夜不倦，三月日便得罗汉道。

王时不知其已得道，见其勤苦，饭食粗蔬。每往供养，异于众僧，其心不同，辄谓之言：“我国中珍琦七宝，饭食甘肴无所不有，汝何故，正当乐为沙门乎？”

佛知王用恩爱故，佛便语均邻儒：“起现威神。”

均邻儒即承佛教，头面着地，为佛作礼，轻举上住空中，飞行变化，分身散体，出入无间毕已，头面着佛足。王见其道德乃尔，便悲喜交集，五体投地，为均邻儒作礼。

佛时令均邻儒为王说苦空非常四谛之要，王于是意解，即得须陀洹道。

佛语阿难：“比丘有四事，受人施饮食美味衣服善恶，不得有逆：一者、欲福布施家；二者、不欲逆施者意；三者、或年老或身体有病；四者、恐人行道勤苦。夫欲食美，当存念重戒，一切众生皆我亲属，但展转久远，各更生死，不识其本耳，譬如人身体，有疮及病者，服药趣令其愈，不得贪着。夫欲施者，皆当平心不问大小。”

佛于是令阿难临饭说僧跋，僧跋者众僧饭皆悉平等(准品次录二纸八行，诸本皆阙)。

佛说梵摩难国王经
nedited by 菩提辞典 bodhidict.com 2024-12-10 11:23:11