佛说阿鸠留经
僧祐录云安公古典经今附汉录

佛说阿鸠留经

闻如是：

一时，佛在舍卫国祇树给孤独园。

佛告诸比丘言：“昔者有贾客，名阿鸠留，居处甚富，金银珍宝，奴婢众多。阿鸠留不信有后世生，作善不得善，作恶不得恶。阿鸠留言：‘人死后身、地外地身、水外水身、火外火身、风外风身皆共和合，人死后终不复生也。人所作善恶，心所念、口所言、身所行，皆当弃捐，后不复生。’

“时，阿鸠留持财货数千万，与贾客五百人俱行。阿鸠留最尊豪相随行贾客，当经剧道无水草处，所持粮食、水草皆已尽，行一日、二日不见水草，行三日、四日不见水草。贾客皆恐怖言：‘今我皆悉当于此荒泽中饿死耶！’各自啼哭，呼父母妻子。

“阿鸠留遣骑四布，行求水草。阿鸠留自行遥见一树，树叶青青果蓏繁炽，自念此树下犹当有水，便前趣树。见一男子，端正无比，遥见阿鸠留骑马来前，迎趣之，言：‘多贺来到，在所求索。’阿鸠留见树下人答之，即大喜，如得更生。树下人言：‘从何所来？欲所之到？’阿鸠留言：‘索救我命及五百人畜生命。’树下人言：‘欲何求索？’言：‘我欲得水。’树下人便举右手，水从五指端出，如流泉，甚香味，语阿鸠留言：‘自极饮。’饮已复从索饭，树下人便举右手，美食从指端出。

“阿鸠留得饱食已，便举声大啼哭。树下人因问：‘仁者啼哭为？’阿鸠留言：‘我等伴五百人及畜生，从三四日以来，皆不得饮食，饥饿甚极，命在须臾，是故我啼哭耳。’树下人语阿鸠留：‘若行将五百人及畜生来，我悉为若饱之。’

“阿鸠留即驰行，呼伴人语之言：‘勿复忧也，已得饮食处，随我去来。’伴人大喜，便随去到树下，皆叉手，为树下人作礼。树下人问言：‘欲何得？’人皆言：‘大饥渴。’树下人即复举右手五指端，即复大水出，水如流泉，人马畜生皆饮；复从索饭，树下人复举右手五指端，出名美饮食与之，五百人及畜生皆饱满。

“树下人因问：‘五百人等，卿皆欲至到，何等求索？’贾人言：‘我皆欲到大海，求索珍宝。’树下人因问：‘卿皆欲索珍宝者，便可从我手中出。’树下人便举右手，从五指端出金银、水精、琉璃、珊瑚、虎魄、白珠，人便敛取，取各自重如去。

“树下人语阿鸠留：‘持此金银归乡里，用布施贫穷者，欲得饭者饭之，欲得金银、钱财、衣被者极与之。令道人皆咒愿我，令我得其福，令我手中出琦物，又多使我早脱此荒泽中。’

“阿鸠留闻此语大惊怖，便以头面着地，问：‘仁者为何等人乎？是天耶？龙耶？鬼神耶？是人耶？’

“树下人言：‘我亦非天、亦非龙、亦非鬼、亦非人，我是豪薜荔也。我前世时，于国中大贫穷，常在城门下坐，虽贫穷心净洁，爱乐沙门道人，我贫穷不能施人，见他人布施，代其喜。时迦叶佛般泥洹去，诸比丘来从我乞丐食，我应比丘言：“我无所有。”但遥指示城中，某家善可得饭，某家不善不可得饭。比丘乞来出，我见有所得，即欢喜。又迦叶佛般泥洹去，其国王名为基立，为迦叶佛起七宝塔，我辄持手着其上言：“令我得其福。”王上好物于佛塔，我辄持手着之言：“使我得其福。”但用贫故未曾斋，饭食无时又饮酒，是故死后，以作豪薜荔耳。但用我前世见人作善，代其欢喜，手着其物上，是故令我五指端在所出；但用生时未曾斋，故使我作是间薜荔。’

“阿鸠留自念言：‘我前不信有后世生、作善不得善，作恶不得恶。今我眼见，是为审有后世，复生审有作善得善、作恶得恶。从今日以去，归乡里，快当作善，布施与人，恣所求索，人有欲得金银、珍宝、饮食、衣被者，皆与之，不逆人也。’

“阿鸠留归到乡里，语一国中人：‘谁有欲得金银、珍宝、衣被、饮食者，恣所求索，皆来取之。’如是布施无央数，日日饭八万四千道人，但澜汗流出门，人用擿船而行。阿鸠留作善极意，死后便上第二忉利天上作天人，去离天帝座四百八十里。

“其国中有乞丐女人，名曰㜗，以善心持一杅米粥，与沙门摩诃迦叶。女人死后，亦生忉利天上作天人，在天帝释边第三座，复胜余天五事。何谓五事？一者、长寿；二者、端正；三者、安乐；四者、智慧；五者、威神，胜于余天。

“后佛母忽故，生忉利天。时佛天上为母说经。说经已，佛母及诸天无央数，皆得须陀洹道。佛因见阿鸠留布施与人，远在天帝释边，四百八十里坐；复见乞丐女人，持米粥与沙门摩诃迦叶，在天帝释边第三座，又胜余天五事。佛见悉皆识知，即遥呼阿鸠留言：‘布施善人来相见。’阿鸠留即来前，持头面着地，为佛作礼，白佛言：‘我布施大众多，但得凡人耳，不得须陀洹、斯陀含、阿那含、阿罗汉、辟支佛，佛道也。今见乞丐女人，持米粥与沙门摩诃迦叶，今世在帝释边第三坐，又胜余天五事。’人持小物与摩诃迦叶，得福乃尔，是故身自致豪贵如此。”

天便为佛，作礼而去。

佛说阿鸠留经
nedited by 菩提辞典 bodhidict.com 2024-12-10 11:23:11