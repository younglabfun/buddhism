佛为海龙王说法印经
大唐三藏法师义净奉诏译

佛为海龙王说法印经

如是我闻：

一时薄伽梵在海龙王宫，与大苾刍众千二百五十人俱，并与众多菩萨摩诃萨俱。

尔时娑竭罗龙王即从座起，前礼佛足，白言：“世尊！颇有受持少法，得福多不？”

佛告海龙王：“有四殊胜法，若有受持、读诵、解了其义，用功虽少，获福甚多，即与读诵八万四千法藏功德无异。云何为四？所谓念诵诸行无常、一切皆苦、诸法无我、寂灭为乐。龙王当知！是谓四殊胜法，菩萨摩诃萨无尽法智，早证无生，速至圆寂，是故汝等常应念诵。”

尔时世尊说是四句法印经时，彼诸声闻、大菩萨众，及天龙八部、阿苏罗、揵达婆等，闻佛所说，皆大欢喜，信受奉行。

佛为海龙王说法印经
nedited by 菩提辞典 bodhidict.com 2024-12-10 11:23:11