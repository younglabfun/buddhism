无量寿经义疏


无量寿经义疏上


沙门慧远撰

无量寿经义疏下卷

次明修治忍力成就不计众苦。能忍违缘。故离三觉不起三想。少欲知足。能忍顺缘。故离色声香味触等。此两段竟。次离惑体。无染恚痴。染犹贪也。此三段竟。下复修治。三昧常寂。止行深也。智慧无碍。观行胜也。上来四段。合为自利。下就利他明离烦恼。无有虚伪谄曲之心。明离心过。言和颜者。明离身过。爱语先问。明离口过。由无烦恼。故身口意中不起过矣。上来第一明离烦恼。自下第二明其修善。于中有三。一起愿心。二恭敬下。依愿起行。三住空下。行成入证。初起愿中。勇猛精进志愿无倦求清白法。自利愿也。惠利群生。利他愿也。第二行中。先明自利。后明利他。前自利中。恭敬三宝奉事师长。摄行方便。恭敬三宝。摄福方便。奉事师长。摄智方便。以大严等。彰行成就。以大严者。谓以福智二种庄严而自严也。具众行者。随别以分。谓具檀等一切行也。下明利他。以行教他。故令众生功德成就。第三证中。住空无相无愿之法无作无起。诸法非有。人法无性。名之为空。假人假法。相亦不有。名为无相。于此二中。无有希求愿乐之心。名为无愿。又离妄想。亦名无愿。于此三中。无果可为。名为无作。故维摩云。虽行无作而现受身。故知无作约果以论。于前三中。无因可生。名云无起。故维摩云。虽行无起而起善行。故知无起约因以说。然诸经中说理不定。或说一空。如大品中所说独空。辨一不多。故名为独。或说二种。谓二无我。或说三种。空无相无愿。或说四种。如维摩说。谓空无作无相无起。又大品说。有法空。无法空。自法空。化法空。亦是四种。别章广释。或说五种。如此中说。空无相无愿无作无起。备如向释。或说七空。如大品说。或说九空。如毗昙说。或说十一。如涅槃说。或说十四。如大品说。或说十八。如大品说。或说二十五空。如涅槃说。广则无量。今据一门。且说五种。于此理法证会名为观法如化。证法非无此第二竟。自下第三明离恶业。于中初先明其离过。修习善下。彰其摄治。前离过中。远离粗言。明离口恶。远离自害害他俱害。明离身恶。下摄治中。修习善语。治前口恶。自利利人。人我俱利。治前身恶。此第三竟。自下第四重明修善。于中初先明其自利。弃国捐王绝去财色。明其所舍。自行六度。彰其所修。下明利他。以前六度教人令行。上来四段。别明身因。无央数劫积功累德。总以结之。上来第一明修具。自下第二彰报殊胜。于中有二。一对上所修净土之因。明得报胜。即胜依果。二或为长者居士已下。对上所修法身之因。明得报胜。得胜正果。前中初言随其生处在意所欲无量宝藏自然发应。自得胜财。在犹任也。教化安立住于正道。以财摄他令归正法。后中初明功德之果。次于一切法而得自在。明智慧果。功德果中。先别。后结。别中有四。一身报尊上。二常以四事供养已下。依身起行。三口气下。身报微妙。于中三句。文相可知。四手出下。依身起行用。手出供具供养诸佛。上来别竟。如是之等超诸天人。总以结叹。慧果可知。上明所行。自下第二明其所成。谓成法身净土之果。然此所成。遂前四十八之大愿。应别对之。文显可知。文中有二。一略明所成。二佛告阿难无量寿佛威神已下。广明所成。略中有四。第一阿难就身为问成佛已未。如来具答。二其佛界下。约之明土。三又问下。阿难重复就身为问成来久近。如来具答。四其国自然七宝已下。约之明土。就初段中。阿难先问法藏比丘为已成佛。为未为现。此约三世时别以问。佛答可知。第二段中。直列彼佛国土名号。未辨其相。第三段中。先问后答。文显可知。第四段中。先明所有。又其国土无须弥下。彰其所无。明所有中。自然宝成。明其体相。恢廓旷荡。明其量相。悉相杂等。明庄严相。明所无中。初先正辨。阿难白下。问答重显。前正辨中。初无山等。次无四趣。后无四时春秋等别。后重显中。文别有三。初阿难问。若无须弥。四天王等依何而住。如来反质。二阿难正答。如来约之以显彼事。三阿难彰己为他故问。非自不知。上来略竟。就下广中。文别有四。一明佛身。二即约身明其从众。三明国土。四即约土明其人民。就初段中。应先解释三佛之义。然后释文。义如别章。文中初先明佛光相。后显寿命。前明光中。奇叹以显。先别。后结。别中有四。一释迦自叹。二其有众生遇斯光下。明诸众生见闻利益。三无量寿光显赫已下。诸圣共叹。四若有众生闻其光中下。重明众生见闻获益。初中有三。一辨胜过劣。无量寿佛光明第一。二诸佛光明所不及下。举劣显胜。佛光实等。随化故尔。三是故下。叹显胜。有十二句。初无量光。无边。无碍。此之三种。当相以叹。无量。多也。无边。广也。无碍。自在也。无对。炎王。此之两种。寄显胜。他光不敌。名无对光。此光胜余。名炎王光。清净。欢喜。智慧。不断。此之四种。当相以叹。离垢称净。能令见者心悦。名喜。于法善照。名智慧光。常照不绝。名不断光。难思。无称。超日月光。此之三种。寄对显胜。过世心想。故曰难思。过世言相。名无称光。过世色相。名超日月。上来第一释迦自叹。自下第二见闻获益。初有遇者三垢消灭。明除障益。此名三毒为三垢耳。身意暖等。明生善益。若在三下。明灭苦益。寿终后下。明得乐益。第三共叹。文显可知。第四重明获益之中。初明称说随意往生。次为诸圣咸共叹誉。后明得佛一切共叹。上来别叹。佛言我说无量寿佛光明已下。总以结叹。上来明光。下明佛寿。文显可知。上来第一明其佛身。自下第二约身明众。于中有四。一明其土人寿长远。如无量寿。二又声闻下。明其众多。三神智洞下。彰其德胜。四重显众多。且就初会显其多相。余不可论。初会声闻不可称计。菩萨亦然。当不辨多相。就目连不知以显。于中初明目连不知。如大海下。借事显之。佛先立喻反问阿难。次阿难答。下佛约之。彰显目连所知多少。自下第三明其国土。是中应先解净土义然后释文。义如别章。文中泛论。有三庄严。一事庄严。色香味等五欲精上。二法庄严。纯论妙法。三人庄严。胜善众生居住其中。今此所明国土胜中。有事庄严及法庄严。下第四段人民殊胜。是人庄严。然彼土中庄严妙事。不可具辨。今此文中略举四事。一明宝树。二明伎乐。三明讲堂宫殿等事。四明宝池。树中初先泛明诸树。第二别明道场之树。三总就之校量显胜。前泛明中。先列其树。后明出声。就列树中。其国宝树周满世界。总以标举。金银树等。明纯宝树。或二宝下。明杂宝树。所出声中出五音者。所谓宫商角徵羽等五种音也。第二所明道场树中。先明树相。次明出声。下明众生见闻获益。前明树中。先明量相。一切众宝自然合成。明其体相。以月光等。明庄严相。出声可知。就明见闻获益之中。初明六根见闻觉知悉得利益。下明得忍差别不同。彼国天人皆得三忍。总以标举。慧心安法。名之为忍。忍随浅深差别为三。次列三名。寻声悟解。知声如响。名音响忍。三地已还。舍诠趣实。名柔顺忍。四五六地。证实离相。名无生忍。七地已上。下明众生得忍所由。皆无量寿威神力者。由彼如来现在威力。故获三忍。本愿力等。由其过去本愿之力。故获三忍。本愿是总。余四是别。满足愿者。愿心圆备。明了愿者。求心显著。坚固愿者。缘不能坏。究竟愿者。终成不退。以此愿故。生彼国者悉得三忍。前明诸树。次别明其道场之树。下通就之格量显胜。偏显树中音声胜矣。文显可知。上来明树。自下第二明其伎乐。亦有自然万种伎乐。总以标举。又其乐声无非法等。显其声妙。十方界等。彰其声胜。胜十方界一切音声。自下第三明其讲堂宫殿等事。讲堂精舍宫殿楼观皆七宝成。明其体相。复真珠等。明庄严相。自下第四明其池相。于中初先辨其池相。后明出声。辨池相中。文曲有四。一明量相。彼国诸池。或十由旬。二十三十。乃至纵广百千由旬。二明水相。具八功德。清。不臭。轻。冷。濡。美。饮时调适。饮已无患。是其八也。清净。色入。不臭。香入。软。冷。及濡。此五触入。美。是味入。饮时调适。饮已无患。此二法入。此八是其水家功能。故名为功。水家之德。故名为德。文中初言八功德水湛然盈满。总以树举。言清净者。八中净也。言香洁者。八中香也。味如甘露。八中美也。三黄金下。明诸宝等庄严之相。四彼菩萨声闻入下。彰其资用无碍之相。于中五句。一浅深无碍。二冷暖得中。三释神除垢。四净无瑕秽。五回流相。注迟疾得所。上来明池。下明出声。于中有四。初演无量自然妙声。正明出声。二随所应下。善应物种种果闻。于中初总。次别。后结。三随顺清净离欲已下。明能起善。随顺清净离欲寂灭真实之义。顺涅槃也。随顺三宝力无畏等。顺菩提也。此前顺果。随顺通慧菩萨声闻所行之道。随顺其因。四无三途下。明能生乐。无三途等。明无苦也。但有自等。明有乐也。是故已下。结叹显胜。上来四段。合为第三明其国土。自下第四辨其人民。于中有四。一明他方新往生者正报微妙。二所处宫下。依报殊胜。三其诸闻萨已下。明旧住者正报微妙。四其诸天人衣服以下。依报殊胜。初中具足清净色身。明身胜也。诸妙音声。明口胜也。神通功德。明意胜也。第二段中。所处宫殿衣服等事犹第六天。资具胜也。若欲食等。资用胜也。且就食论。彼佛国土清净安等。总叹显胜。次于无为泥洹之道。泥洹。涅槃。本是一名。传之音异。第三旧住众生胜中。其诸声闻菩萨天人。智慧高明。神通洞达。明其德胜。咸同一下。彰其身胜。于中初言咸同一类无有异状。但顺余方故有天人名。明身齐等。颜貌端下。明身殊胜。颜貌端正超世希有。当相辨胜。佛告已下。校量显胜。校中有五。一将贫人比粟散。王二将粟散王比转轮王。三将轮王比忉利王。四将忉利王比他化王。五将他化自在天王。比无量寿一切天人。毕竟不及。初校量中。文曲有三。一佛将贫人对粟散王。反问阿难。二阿难正答。假令此人在帝王边。无以为喻。百千万亿不可计倍。正明贫人不及帝王。所以然者下。明彼贫人不及所由。由其先世无善故尔。文显可知。所以世间帝王已下。释彼帝王胜过所以。以其宿世修善故尔。文亦可知。三如来述可。余四校量。文显易解。第四重明依报胜中。初明其国一切衣服饮食等事与身相称。或一宝下。就别显胜。于中有五。一明诸宝随心现前。二宝衣布地。三宝网罗覆。四自然下。德风吹鼓。五又众下。宝华充满。第四风中。自然微风徐起微动。总以树举。下别显之。别中有四。一风体调和迟疾得所。二吹网动树发微妙声。三触身生乐。四吹散众华遍满其国。第五华中。句别有四。一明宝华周遍世界。二明诸华各具多叶。三明诸华各出多光。四一一华中出三十下。明诸华中各出多佛。于中复四。第一明前一一光中各出多光。出三十六百千亿光。第二明前一一华中各出多佛。出三十六百千亿佛。第三明前一一诸佛各放多光。第四明前一一诸佛普为十方说微妙法。于中初先明其所说。如是诸佛各各已下。彰说利益。自下第三明其所摄。摄取十方有缘众生同往彼国。以法化益。然下所摄。遂上所发四十八愿。一一别对。相显可知。文中有四。一摄下人同生彼国。二无量寿佛威德无极下。摄取上人同往彼国。三彼国菩萨皆当究竟一生已下。重摄下人同生彼国。四弥勒白佛于此世界几许菩萨生彼已下。重摄上人同生彼国。第一第三有何差别。前初段中具辨生业教修往生。第三段中举得举失劝人往生。义有此别。故须分别。第二第四有何差别。前第二中摄人同往。第四段中摄人同生。有斯不同。故须别说。摄取下人。正明所益。摄取上人。显彼土胜。增人慕求。初中有三。一彰生彼住正定聚。令人慕求。二十方佛皆共赞下。举闻名者。皆得往生。增人去心。三佛告阿难下。正辨生业。教修往生。初中其有生彼国者皆住正定。正明所摄。人有三聚。一者邪定。二者正定。三者不定。小乘法中论说不同。若依毗昙。外凡常没。名为邪定。五停心观。总别念处。𤏙顶二心。名为不定。此等有退。故名不定。忍心已上。坚固不退。名为正定。若依成实。外凡常没。名为邪定。闻思二慧。行有退转。说为有退。五停心观。名为闻慧。总别念处。名为思慧。𤏙顶已上。说名修慧。现见法空。永不退转。悉为正定。大乘法中。善趣已前。名为邪定。善趣位中。数进数退。说为不定。习种已去。位分不退。说为正定。莫问大乘小乘众生。生彼国者皆住正定。所以下释。彼无邪定及不定聚。故皆正定。第二段中。初明十方恒沙诸佛。皆共赞叹无量寿佛。次明众生闻名信心回向发愿皆得往生。下彰分者。唯除五逆诽谤正法。余皆得生。言五逆者。杀父。杀母。杀阿罗汉。破和合僧。出佛身血。此是其五也。此五皆恩。及违福田。故名为逆。前二皆恩。后之三种。违于福田。立邪毁正。名为谤法。此等障重。所以除之。问曰。于彼观经之中。说五逆等皆得往生。今此经中言不得生。此言何论。释有两义。一约人分别。人有二种。一者久发大乘心人。遇缘造逆。如阇王等。此虽造逆。必有重悔。发心求出。能灭重罪。为是得生。观经据此。二者先来不发大心。现造逆罪。多无重悔。不能决定发菩提心。为是不生。此经据此。二约行分别。行有定散。有人虽复造作逆罪。能修十六正观善根。深观佛德。除灭重罪。则得往生。观经据此。若人造逆。不能修习观佛三昧。虽作余善。不能灭罪。故不往生。此经据此。自下第三正辨生业。教修往生。于中初言十方世界诸天人民愿生彼国凡有三辈。总以标举。如观经中。粗分为三。细分为九。粗分三者。谓上中下。大乘人中。习种已上。名为上品。小乘人中。外凡持戒。乃至那含。以为中品。大乘人中。外凡善趣。名为下品。细分九者。前上品中。细分为三。所谓上上。上中。上下。四地已上。名为上上。生彼即得无生忍故。初二三地。名为上中。生彼国已。过一小劫得无生忍。彼国日长。故一小劫得无生忍。若于此界。经无量劫方得无生忍。种性解行。名为上下。生彼国已。过三小劫得百法明门。住于初地。故知地前。亦以彼国时日长远。故经三小劫得到初地。若于此界。经无量劫。中品之人。亦分为三。所谓中上。中中。中下。见道已上。名为中上。生彼即得罗汉果故。内凡之人。名为中中。生彼即得须陀洹故。暖等四心。名为内凡。外凡持戒。名为中下。生彼国已。经一小劫得罗汉故。下品人中。亦分为三。所谓下上。下中。下下。彼约作罪轻重以分。不随位分。彼中九品。今合为三。上品三人。合为上辈。中品三人。合为中辈。下品三人。合为下辈。然此三辈。人位虽殊。至欲往生。齐须发心求大菩提。专念彼佛。回向发愿。方得往生。故此论之。问曰。天亲作往生偈。女人根缺及二乘种。皆不得生。观经宣说小乘众生亦得往生。其义云何。释言。彼说女人根缺不得生者。就彼国中受报时说。彼无女人及根缺故。言二乘种不得生者。就此国中往去时说。小乘众生先虽习小。临欲去时。要发大心方得往生。若用小心求生彼国。无得去理。为是天亲言二乘种不得往生。问曰。若言去用大心。何故至彼证入小果。释言。由其本习小乘多故。本在此处多学观察苦无常等。至彼闻说苦无常等。即便悟解。故证小果。以本乘终发大乘心求生彼故。在彼国中得罗汉已。即便求大。上来总举。下别显之。就上辈中。初举。次辨。后总法叹。辨中有三。第一明其所修行因。二此等下。同成往生。三住不退下。生彼得益。初修因中。句别有五。一舍俗出家。二发菩提心。三一向专念无量寿佛。四修诸功德。五用前诸善愿生彼国。就往生中。初彼迎此。即随已下。此往生彼。就得益中。住不退转。位分坚固。智慧勇等。成德殊胜。前举次辨。是故已下。结叹修习。就中辈中。初举。后辨。辨中还初明其行因。次明往生。后彰得益。前明因中。十方天人其有至心愿生彼国。总以标举。虽不能行作沙门等。简异上辈。依如观经。此小乘人。是故不能彼大修功德。当发已下。正辨其因。于中四句。一发菩提心。二专念彼无量寿佛。三少修福善。四回向愿生。此人虽复先学小乘。正欲往生。必须修习如此四行。方得往生。就往生中。初彼迎此。后此生彼。得益可知。就下辈中。初举。后辨。辨中还初明其行因。次明往生。后彰得益。前明因中。十方天人其有至心欲生彼国。总以标举。假使不能作诸功德。简异中辈。如观经中。举罪以别。今此略无。当发已下。正辨其因。于中四句。一发菩提心。二专念彼无量寿佛。乃至十念愿生其国。三闻深法。欢喜信乐。不生疑惑。四至诚心。乃至一念念于彼佛。愿生彼国。亦得往生。就往生中。明于梦中梦见彼佛。亦得往生。得益可知。上来第一明摄下人。自下第二明摄上人同往生彼国。举此为显弥陀国胜。增前下人求生心矣。于中初先长行略辨。后偈广论。前长行中。文别有二。一诸佛共叹。二于东方下。菩萨共往生。后偈中别颂。宜审记知。前佛叹中。初佛告阿难。无量寿佛威神无极。释迦自叹。十方界下。余佛共叹。此下别颂。亦须记知。下同往中。先列东方。后类余方。列东方中。于彼东方恒沙佛国无数菩萨。皆悉往诣无量寿佛。是其始也。恭敬供养。及诸菩萨声闻之众。是其次也。听受经法。宣布道化。是其终也。东方既然。余方亦尔。此初中后。下偈别颂。亦须记知。下偈颂之。世尊颂曰。经家序列。下正颂之。有三十偈。初十五偈。颂上后段菩萨共往。后十五颂。颂上初段诸佛同叹。前十五中。初有两偈。颂前同往。次有五偈。颂前文中恭敬供养。下有八偈。颂前听法宣布道化。前两偈中。初偈颂前东方同往。后偈颂上余方共往。至彼礼敬无量寿佛。是故名观无量觉矣。次五偈中。前之四偈。见佛供养。后之一偈。见土愿求。前四偈中。初之两偈。外事供养。后之两偈。内事供养。前外事中。各赍妙华。供养也。宝者。宝供。香者。香供。无价衣者。以衣供养。奏天乐等。伎乐供养。伎乐音中。歌叹佛德。后内事中。初一偈半。口叹供养。后之半偈。身敬供养。就口叹中。前之一偈。叹佛自德。后之半偈。叹佛利他。叹自德中。究达通慧游入深法。叹佛智通二种德也。智是通本。通是智用。是二相须。故并叹之。通慧究满。究竟名究。洞达名达。此通与慧。皆依法成。故复明其游入深法。倚观曰游。穷本称入。证入法界缘起通门。能现胜通。证入法界缘起智门。能起胜慧。具功德藏。妙智无等。叹佛福智二种行也。福是慧资。慧是福导。是二相须。故并叹之。福行圆备。名具功德。慧行殊胜。名智无等。偷谓匹伦。役伴之谓佛无伦匹。名无等伦。下利他中。慧日朗世。化人生智。慧能开晓。照世如日。教人生解。名朗世间。消除生死。化人离障。生死覆障。从喻名云。身敬可知。上来四偈。见佛供养。下之一偈。见土愿求。文显可知。自下八偈颂上听法宣布道化。就此文中。初之两偈。弥陀如来现相发起。次有一偈。观音怪问。后之五偈。彼佛具答。梵声犹雷。八音畅妙。答声妙也。八种梵音。如彼梵摩喻经中说。一最妙声。其声哀妙。二易了声。言辞辨了。三调和声。大小得中。四柔软声。其声柔软。五不误声。言无错失。六不女声。其声雄朗。七尊慧声。言有威肃。如世尊重有慧人声。八深远声。其声深远犹如雷震。以此妙音酬答观音。当受菩萨记。今说仁谛听。敕听许说。授记之言。义如上解。今当说此。仁等谛听。自下四偈。正明所说。于中初偈。举彼愿心。记必成佛。第二一偈。举彼智愿记必得土。觉了一切如梦幻等。是举智也。满足诸愿。是举愿也。成如是刹。记得土也。第三一偈。举彼智行。记必成佛。知法如电。举彼智也。究菩萨道。具诸德本。举彼行也。受决作佛。记成佛也。第四一偈。举彼智愿。记必得土。通达法性一切空无。是举智也。前觉一切如梦幻等。是世谛智。此通法性一切空无。是真谛智。专求净土。是举愿也。必成是刹。记得土也。下十五偈。颂上文中诸佛共叹。初有五偈。颂前十方诸佛共叹。后之十偈。颂前文中释迦自叹。前五偈中。诸佛告菩萨。令觐安养国。正劝令往。闻法受行。明往所作。疾得以下。明作利益。疾得净处。明前闻法受行之益。自于当来得妙净土。名得净处。下之四偈。彰前往觐安养之益。益有五种。第一往彼得神通益。初半偈是。第二往彼得授记益。次半偈是。前明彼佛授菩萨记。即其事也。第三往彼得不退益。次一偈是。前言生彼住正定聚。即其事也。第四往彼起愿之益。次一偈是。菩萨兴愿。是总举也。下别叹之。别中愿己国无异者。求净土愿。愿己得土同弥陀佛。名国无异。普度一切。化众生愿。名显十方。求佛身愿。愿得佛时名达十方。第五往彼广供多佛起行之益。后一偈是。自下十偈。释迦自叹。令人同往。于中三分。初有三偈。举经难闻。欢喜修行。次有四偈。叹弥陀佛授菩萨记。即佛智德殊胜。令人归趣。后之三偈。以理教劝。前三偈中。初有半偈。举无善人不闻此经。彰经深重。次有偈半。举有善人方乃得闻。显经微妙。于中先明有善之人。方闻此经。曾更见下。明见佛者。方乃信敬欢喜奉行。次有半偈。举有恶人不信此法。彰经深重。下之半偈。举有善者乐闻是教。显经微妙。举恶不闻。令人舍远。举善得闻。使人慕修。又此文中。彰经深重。去人轻谤。显经微妙。生人信敬。下有四偈。叹弥陀佛智德殊胜。令人归趣。于中初有七句之文。明诸声闻菩萨不测。初法。次喻。后合可知。次有一句。明佛独了。次有六句。明一切人悉得圣道。共思不知。假使一切。人之多也。具皆得道。行德胜也。净慧达本。空解深也。亿劫思佛。观之久也。穷力讲说。言之极也。虽复如此。尽寿不知。下有半偈。结叹显胜。佛慧无边。叹佛智广。如是致净。叹佛德净。致谓至也。穷至清净法性涅槃。故难测知。下有三偈。以理教劝。于中初偈。举彼三难。劝人勤求。寿命难得。是初难也。佛世难值。第二难也。有信慧难。第三难也。此三难。今已得之。故闻此经。应当勤求。次第二偈。举彼见闻。能获大益。劝人发心。闻不忘者。弥陀佛所闻法不忘。言见敬者。见弥陀佛心生重敬。得大庆者。明前闻法见佛恭敬。得善利也。得善可喜。名得大庆。则我善友。为佛摄也。行顺释迦。名我善友。是故当发。结劝发心。末后一偈。教令定去。设满世界火。必过要闻法。决意定去。会当成佛。广济生死。明去所为。会当成佛。求自利果。广济生死。求利他果。自下第三重摄下人同生彼国。于中有三。第一广举无量寿国胜妙之事。令人愿求。二从世人薄俗已下。明娑婆界秽恶充满。使人厌舍。三从广礼无量寿下。就弥陀国辨得彰失。令人修舍。初中有二。第一广举无量寿国胜乐之事。二佛告弥勒诸天人下。劝人往生。前中有八。一彰彼国寿命长远。二彰彼众光明殊妙。三彰彼众身相具足。四彰彼众智德殊胜。五彰彼生永离恶趣。六彰彼土兴供养多。七彰彼生闻法不绝。八彰彼菩萨行德圆备。就初段中。彰彼菩萨皆当究竟一生补处。明寿长远。无有中夭。除愿为物余国受身。第二段中。初彰彼国诸声闻人身光一寻。次彰彼国余菩萨光照百由旬。其一由旬。有四十里。照百由旬。合四千里。三明观音及大势至。光遍三千大千世界。于中初辨。阿难白佛下。辨其名讳。此二菩萨于此国下。彰此生彼。第三段中。彰彼众生身相具足。皆悉具于三十二相。如经广辨。智慧成下是第四段。彰彼众生智德殊胜。句别有四。一智慧成满。深入诸法。证会法性。究畅要妙。穷达教诠。二神通无碍。三诸根明利。四得忍不同。其钝根者成就二忍。谓音响忍及柔顺忍。其利根者乃至成佛。得阿僧祇无生法忍。又得已下是第五段。彰彼生者永离恶趣。于中初明彼国生者。乃至成佛。不更恶趣。神通自在。常识宿命。后除为物他方现生。释迦自说如我国中诸菩萨也。语阿难下第六段。彰彼生者能兴广供。于中初明往十方界广供多佛。次从受法。后明供已未食之顷还归本国。前中四偈。一彰彼国诸菩萨等。于一食顷。往十方界。遍供诸佛。二随心下。明诸供具随心化现。三在虚空下。明于空中化成华盖。四其诸菩萨下。明诸菩萨共奏天乐歌叹佛德。佥谓皆也。众皆喜跃。名佥欣悦。复供佛已。未食之前还归本国。自下第七。彰彼生者闻法不绝。于中初明说法之时。众集讲堂。如来为说。莫不已下。明说利益。心解得道。即时已下。设供奉佛。于中初先风摇树音。次吹妙华。后诸天等。持华香乐。供养奉献。娱乐无极。自下第八。彰彼菩萨行德圆备。于中初别。后总结之。别中有七。一行修离过。二具足下。成德圆备。三等观三界空无有下。行修具足。四究竟一乘下。成德殊胜。五摧灭嫉下。行修增进。六因力下。诸力具足。七身色相好功德已下。通就诸德总叹显胜。初中先别。后总结之。别中初言所可讲说常宣正等。化行离过。于其国下。自行无失。于中初先明摄对治灭烦恼下。明离诸过。前摄治中。明修六度而为对治。初修舍行。舍犹檀矣。于其国土所有万物无我所心。明其离见。无染着心。彰其离爱。除舍此二。名为舍行。次修戒行。去来进止情无所系随意自在。明离身过。无所适莫无彼无我。明离意过。于众生所。无适适之亲。无莫莫之疏。名无适莫。无竞无讼。明离口过。次修忍行。于诸众生得大慈悲饶益之心柔软调伏。正明能忍。无忿恨等。离于忍障。次修精进。求善不息。名无厌怠。诸行齐修。故曰等心。所修胜上。名为胜心。求心殷重。故曰深心。次修禅行。远离乱意。故曰定心。下修慧行。得法爱着。名为爱法。此据终也。闻时甘露乐。名为乐法。此据次也。求时心喜。名为喜法。此据始也。上来修治。下明离过。灭诸烦恼。离烦恼也。离恶趣心。除恶业也。上来别竟。究竟一切菩萨所行。总以结之。上来第一行修离过。自下第二成德圆备。具无量德。总以树举。下别显之。别中初明自利功德。以无碍下。明利他德。前自利中。得深禅定诸通明慧。游德七觉。自分功德。禅谓四禅。定者。所谓四空定等。诸通。六通。明谓三明。宿命。天眼。及漏尽。慧谓三慧。闻思修等。言七觉者。念。慧。精进。轻安。喜。定。舍。是其七也。修心已下。胜进功德。修心佛德。上求佛德。肉眼已下。成就功德无量。且举五眼之义。广如别章。此应具论。今且释文。肉眼清彻靡不分了。肉眼胜也。形肤曰肉。净肉之根能有照瞩。目之为眼。于彼国中。报得肉眼彻见无数世界之事。名为清彻。所见明审。故无不了。斯乃照瞩现在色像。名为肉眼。天眼通达无量无限。天眼胜也。一切禅定。名为天住。依天得眼。故名天眼。能见众生死此生彼。所见宽多。故曰无量。所见长远。故曰无限。法眼观察究竟诸道。法眼胜也。智能照法。故名法眼。能见一切众生根欲性心。并知一切化众生法。所知穷极。名为究竟。了知三乘道法差别。名究竟诸道。慧眼见真能度彼岸。慧眼胜也。照空实慧。见理名眼。能见真空。故名见真。除舍有相。达到平等无相彼岸。名度彼岸。佛眼具足觉了法性。佛眼胜也。前四是别。佛眼是总。见境周尽。故云具足。又复佛眼能见真实如来藏中不空实性。名了法性。上来自德。以无碍智为人演说。是利他德。自下第三明修具足。于中两对自利利他。初对修始。后对修终。从初乃至除灭烦恼。悉是初对也。从如来下。是后对也。前中初言等观三界空无所有志求佛法。是其自利。等观三界空无所有。离生死行。志求佛法。趣菩提行。具诸辨下。明其利他。具诸辨才。明化他德。除灭众生烦恼之患。明化他益。就后对中。初明自利。其大悲下。明其利他。就自利中。文别有四。一自分之解。二修诸善下。自分之行。三闻甚深下。胜进之解。四常能修下。胜进之行。自分解中。从如来生解法如如。是其理解。解由如来教化出生。是故说之从如来生。空同曰如。解知一切万法皆如。名解如如。善知习等。是其教解。习善之教。名习音声。灭恶之教。名灭音声。菩萨于此悉能善解。故名善知。于中巧知。故曰方便。由于圣教能善知故。不欣世语乐在正论。自分行中。修诸善本。志崇佛道。趣菩提行。知一切法皆悉寂灭。生身烦恼二余俱尽。灭生死行。知一切法皆悉寂灭。观空修治。生身烦恼二余俱尽。治成离障。生身苦报。烦恼惑因。此二残余皆悉灭尽。胜进解中。闻甚深法不疑惧者。于深能解。所以不疑。于深能入。为是不惧。胜进行中。常能修者。于佛深法行不息也。上来自利。明利他。其大悲者。总以标举。下别显之。深远微妙。悲心深也。靡不覆载。悲物广也。此第三竟。自下第四成德殊胜。于中初先明自利德。如大乘下。明利他德。就自德中。初摄善胜。照诸功下。明离过胜。摄善胜中。究竟一乘。菩提德满。乘是行用。行能运通。故名为乘。随化多乘。就实不殊。是以言一。一义不同。泛解有四。一简别名一。如来于彼三藏教中。随化分三。求声闻者。为说四谛。求缘觉者。为说因缘。求大乘者。为说六度。宣说菩萨三阿僧祇。修行有漏六波罗蜜。于最后生一身之中。断结成佛。简别彼三。是以言一。二破别名一。如来随化宣说三乘。世人定执以为真实。破别彼三。是以言一。故经说言。唯一是实。余悉非真。犹如化城。非真息处。三会别名一。如来根本分一为三。会之归本。是以言一。如胜鬘说。四无别名一。就实论实。由来无别。故名为一。于此一乘。穷名究竟。至于彼岸。涅槃果极。此二一对。决断疑网。慧由心出。是其证知。除妄显真。名断疑网。真解发中。名慧心出。于佛教法。该罗无外。是其教知。穷解无余。名该无外。此证与教。共为一对。智慧如海。明慧深广。三昧如山。彰定高胜。慧光明净超逾日月。彰其慧明。清白之法足圆满。犹如雪山。显其定净。此定与慧。复为一对。上来摄善。下显离过。照诸功德等一净者。是其法说。诸德皆净。名等一净。下以喻显。喻别有六。文喻可知。上来自利。下明利他。有十三句。皆约喻显。犹如大乘载群萌者。名世大车以为大乘。彼诸菩萨利他之德。如世大车。名大乘运载群萌出生死矣。余皆可知。此第四竟。自下第五行修增进。于中五对。皆初利他。后明自利。五对何别。前二自分。后三胜进。就自分中。初之一对。起修方便。摧灭嫉心不忌胜故。利他方便。心有嫉忌。不能利他。故须除灭。专乐求法心无厌足。自利方便。后对正修。常欲广说志无疲等。正明利他。常欲广说志无疲惓。起说心胜。击法鼓等。所说法胜。言击法鼓。喻闻慧法。教声远被。名击法鼓。建法幢者。喻思慧法。立义称建。义出名幢。言曜慧日除痴闇者。说修慧法开众生也。修六和敬。正明自利。行成同他。情无乖异。名六和敬。身口意同。是其三和。同戒同施及与同见。化是其六和。此六和同。便相亲敬。名六和敬。下胜进中。初对修始。第二修次。第三修成。就初对中。常行法施。利他始也。志勇精进心不对弱。自行始也。第二对中。为世灯明最胜田等。利他次也。为世灯明最胜福田。明化德胜。自具智慧。能生物解。名世灯明。自具功德。能生物善。名胜福田。常为导师。等无憎爱。明化益胜。以慧开人。名为导师。福善济润。故无憎爱。唯乐正道。无余欣戚。自行次也。乐道修善。无余离过。第三对中。拔欲刺等。利他成也。拔诸欲刺以安群生。化人离过。功慧殊胜莫不尊敬。化人从善。灭三垢等。自行成也。灭三垢障。成就断德。贪瞋痴等。是三垢障。游诸神通。成就行德。此第五竟。自下第六诸力具足。初别。后结。别中初明自力具足。如法调下。化他力足。自中相从以为七门。因力缘力为第一门。起修所依。过去所修一切善行。能生今善。名为因力。近善知识。听闻正法。名为缘力。意力愿力为第二门。起修方便。求佛之心。名为意力。起行之愿。名为愿力。方便之力常力善力为第三门。加行正修。依法巧修。名方便力。依法恒修。名为常力。依法正修。名为善力。定力慧力为第四门。修心成就。修止成就。名为定力。修观成就。名为慧力。此前四门约修分别。多闻之力为第五门。起行之解。施戒忍进定慧之力为第六门。明所起行。行谓六度。此之两门就行分别。正念正观诸通明力为第七门。依行成德。舍相入实。名为正念。离痴见法。说为正观。依此二种。成就六通及得三明。名通明力。此后一门就德分别。上来自利。如法成就诸众生力。明其利他。上来别竟。如是等力一切具足。总以结之。此第六竟。自下第七通就诸德总叹显胜。于中有四。一自德殊胜。二为佛共叹。三究竟大乘。四超出小乘。初中身色相好功德辨才具足无与等者。自分所成。身色相好无与等者。明其身胜。功德辨才无与等者。明其德胜。言具足者。明德具足。言庄严者。明身庄严。恭敬供养无量诸佛。胜进所起。第二佛叹。相显可知。第三段中。究竟菩萨诸波罗蜜。教行成满。修空无相无愿三昧不生灭等。证行成满。第四段中。超出二乘。文显可知。上来别叹。彼诸菩萨成如是下总以结叹。上来八段。合为第一举弥陀国胜乐之事。自下第二劝人往生。佛告弥勒。告其所对。诸天人等。举其所为。无量寿国声闻菩萨功德智慧不可称等。牒上所辨。声闻菩萨功德智慧不可称说。牒前文中所辨之人。又其国土微妙安乐清净若此。牒前文中所辨之土。何不力下。正劝往生。于中有三。一正劝往生。二易往下。如来伤叹。三何不弃下。重劝往生。前正劝中。何不力为善。正劝修因。何不力励为善求生。名力为善。念道已下。明修利益。念道之者。自然往生。名念自然。但能念道。行德显著。不简上下。同得往生。故言著于无上下也。若得生彼。神通洞达。无有边际。故云洞达无边际耳。宜各精进努力求之。重劝修因。必得超下。重明修益。必得超绝。明其所出。往生安养。彰其所至。横截五恶。恶趣自闭。明其所离。三途人天。是其五趣。于此分别。下三恶道。名为恶趣。人天二道。名为善趣。今此约对弥陀净刹。娑婆五道。齐名恶趣。地狱饿鬼畜生。是其纯恶所向。名为恶趣。娑婆人天。杂恶所向。亦名恶趣。若依此方修习断除。先断见惑。离三途因。灭三途果。后断修惑。离人天因。绝人天果。渐除不名横截。若得往生弥陀净土。娑婆五道一时顿舍。故名横截。截五恶趣。截其果也。恶趣自闭。闭其因也。此明所离。升道无极。彰其所得。得道深广。故无穷极。上来第一正劝往生。自下第二如来伤叹。欲使世人力励往生。初言易往而无人者。正为伤叹。修因即去。名为易往。无人修因。往生者鲜。故曰无人。其国不逆违。彰前易往。自然所牵。显前无人。娑婆众生。文习盖缠。自然为之牵缚不去。故彼无人。自下第三重劝往生。何不弃世事勤求道德。劝其修因。可获长生寿乐无极。明修得果。上来第一举弥陀国胜乐之事。令人愿求。自下第二彰娑婆界秽恶充满。令人厌舍。于中有四。一举三毒烦恼之过。二劝人修舍。三举五恶五痛五烧苦之过。四劝人修舍。就初段中。先明贪过。世间人民父子已下。明其瞋过。如是世人不信已下。明其痴过。贪中有三。一通就世人以明贪过。二尊贵下。偏就富贵以明贪过。三贫穷下。偏就贫贱以明贪过。就初段中。世人薄俗诤不急事。明其有恶。谓此世人薄于风俗共诤世间不急之事。于此剧下。彰其有苦。苦中有三。一求财苦。二有田下。明守护苦。三横为下。明散失苦。初求苦中。于此剧苦。勤身营务以自给济。为身故求。无尊卑等。为他故求。无尊无卑无贫无富。举能求人。少长男等。举其所为。下明有苦。共忧财等。明心苦也。为心走等。明身苦也。守护苦中。有田忧田。有宅忧宅。如是等事。别明其苦。重思下结。散失苦中。横为非常水火盗等。明失财苦。或坐摧等。明失身苦。次就富贵以明贪过。文显可知。就贫贱明贪过中。文别有三。一求财苦。二或时坐下。明失身苦。三不肯下。明未来苦。求财苦中。文别有五。一今无事中。忧之生苦。二适有一下。少有事中。明不足苦。三适欲具下。已得事中。明散失苦。四当复求下。明进求时有不得苦。五亦结众下。明追求时寒热等苦。此五合为求财苦也。失身之苦。及未来苦。文显可知。明瞋过中。文别有三。一以理教劝。当相亲爱。无相增嫉。有无相通。不得贪惜。言色常和。莫相违戾。二或心诤下。广明瞋过。三何不弃下。劝修舍离。第二过中。别有三种。一明未来怨害之过。二人在世下。明有未来恶道之过。三所生窈窈冥冥已下。明别离难聚之过。第三段中。劝舍可知。明痴过中。文别有二。一明有痴。二生死常道转相剧下。明其痴过。前中有二。一明痴人自无正信。二更相瞻下。专受他语。自无信中。初先别论。但坐是下。总结显过。坐不信故。专执自见。是其过也。受他语中。更相瞻视。先后同然。效习他人。转相承下。承习父祖。于中初言转相承受父余教令。明子无知受父邪言。先人祖下。举父痴顽成子无知。于中四句。初言祖父素不为善。明其无行。二不识道德。彰其无解。三身愚神闇。心塞意闭。生死善恶自不能见。无有语者。重明无解。前句无解。不识出道。此句无解。不知世间善恶因果。生死之趣不能自见。不识果也。善恶之道不能自见。不知因也。于此因果自心不识。他无语者。故永不解。四吉凶祸福。竞各作之无一怪者。重明无行。前句无行。彰不作善。此句无作。明其造恶。自已为恶。他无语者。故不永离。上来一段其明有痴。下明痴过。于中有四。一由痴故父子相哭。二如此人下。明由痴故造恶受苦。三或室家下。明由痴故亲戚相忆。四总猥下。明由痴故造恶受苦。初中先明父子相哭。教语已下。明难开晓。是以生死流转无已。为之轮转。第二段中。句别有五。一明此痴人。曚冥抵突。不信经法。各用快意。二惑于爱欲。不达道德。三迷于瞋怒。贪狼财色。四坐前三种。不得正道。多受诸苦。当更恶趣。明有重苦。生死无穷。明有深苦。五哀哉下。如来伤叹。令人厌舍。第三段中。句别有三。一由痴故亲戚相忆不可开解。二思想下。明由相忆不能修善。三便旋下。由不修善不能得道。第四段中。句别有四。一痴故起贪。追求世事。总猥愦扰。贪欲爱等。二各怀杀下。痴故起瞋。共相残害。各怀杀毒。恶气窈冥。为妄事等。三自然下。明由前恶受苦难出。造罪之人。宿罪之力。自然招集非法恶缘。随而与之。恣其作罪。待其罪极。顿夺令尽。将入恶道受苦无极。四痛不可下。如来伤叹。令人生厌。上来广举三毒之过。自下第二劝力修舍。于中有四。一正劝修舍。二弥勒领解。三重修舍。四弥勒领行。初中有二。一劝人修行。二傥有疑下。劝人请问。劝修有三。一举前过劝人修断。佛告弥勒世间之事。用是事故坐不得道。举前过也。世间事者。牒举向前三毒之事。用是以也。坐是由也。世人以是三毒事故。由不得道。当熟下劝。当熟思计远离众恶。劝人舍过。谓离向前三毒众恶。择善行之。劝修对治。二爱欲下。举世五欲无常之过。劝人修舍。三曼佛在下。举佛现在。劝人勤修。于中初先举佛现在。正劝修行。其有愿下。彰益劝为。得慧明达。得智胜也。功德殊胜。得福胜也。勿得已下。举损诫约。上来劝行劝问可知。自下第二弥勒领解。于中有二。一正领解。二今得值下。欢喜自庆。前中有四。一叹佛说快。贯心思之。世人实尔。成前说快。贯谓通也。通心思之。世人实随三毒之事。坐不得道。名为实也。二佛言下。领佛慈化。三佛语教下。重叹佛说为深为善。于中初先叹说深善。智慧明等。举智成说。四今我众等所以蒙下。重颂佛恩。今我众等。所以得度脱所由。下正出之。由佛前世勤苦修道。今得佛果。化导我等。故得解脱。皆佛前世求道之时谦苦所致。举佛因也。恩德普等。彰佛果也。恩德普覆。总举佛德。福禄魏等。别以显之。佛为法王尊超圣等。总以结叹。别中初言福禄魏魏光明彻照。自福殊胜。达空无极。自智殊胜。开入泥洹教授典揽。以智化益。开入泥洹。化人证灭。教授典揽。教人起道。道法训世。名为教授。以此经典要揽众义。令其习学。故曰典揽。威制消等。以福化益。刚强众生。威德制却。令其消伏归从圣化。是故名为威制消化。善濡众生。慈力摄取。名感十方。有缘斯摄。名无穷极。结叹可知。上来领解。今得值佛。闻无量寿。靡不欢喜。心得开明。欢喜自庆。此第二段弥勒领解。自下第三重劝修舍。于中有四。一叹前弥勒领荷佛恩。二弥勒当知汝从无数劫来已下。庆前弥勒值佛闻法。并得闻于无量寿名。三汝今亦可自厌已下。正劝修行。四汝等宜各精进已下。劝舍疑。惑初中佛告汝言是也。印其前言。弥勒向前叹佛说快甚深甚善。此言当理。故曰是也。若有慈下。叹前弥勒领荷佛恩。弥勒向者。怜佛前世勤苦为物志求佛道。名为慈佛。敬荷佛恩。名为敬佛。此实大善。天下久久乃有佛下。举佛化益。述前所说。天下久久乃复有佛。彰已难值。佛今我已下。明已化益。于中有四。一彰已作佛。以法化世。二断诸下。由佛现化。教诸众生断死因。断诸疑网。拔爱欲本。令离烦恼。杜众恶源。令离恶业。杜犹塞也。恶业是其恶道家本。名众恶源。教令断塞。目之为杜。三游步下。彰已作佛。以法化世。游步三界无所拘碍。身业化也。身化自在。故无拘碍。典揽智慧众道之要。意业化也。善解经典。揽知众义。名典揽智。善知三乘所行之要。名众道要。执持纲维照然分明开示五趣。口业化也。执法持众。名执纲维。辨正异邪。名照分明。用化群品。名开五趣。四度未度下。佛化世。教诸众生出生死果。度未度者。决正生死。令出生死。泥洹之道。使得涅槃。举此化益。述前弥勒所叹所领。此初段竟。自下第二庆前弥勒值佛闻法闻无量寿。于中有三。一彰弥勒修来久远。二乃至下。明今值佛闻无量寿。三快哉下。如来庆之。前中初言汝从无数劫来修行欲度众生其已久远。修来久也。从汝得道至于泥洹不可称数。圣来远也。汝及十方诸天人等。永劫已来忧畏勤苦不可具言。勤苦多也。永犹长也。藉此多因。今得值佛闻无量寿。为是可庆。后二可解。此第二竟。自下第三正劝修行。言对弥勒。意兼一切。于中初先正劝修行。虽一世下。彰益劝物。前中有三。一劝舍过。二端身下。劝修善法。三人能自下。劝利众生。劝舍过中。汝可自厌生老病等。劝生厌心。生老病死。是其内苦。言痛苦者。是其外苦。恶露不净无可乐者。宜自决断。彰过令舍。劝修善中。端身正行。是其止善。益作众善。是其作善。修已洁体。洗除心垢。劝修意行。修已作善。余是止善。言行忠信。表里相应。劝修口行。言行忠信。是其作善。表里相应。是其止善。言表心里。语不违心。故相应。劝利他中。人能自度。牒前自德。转相拯等。正劝利他。转相拯济。化他离过。精明求愿。积累善本。化人成善。精明求愿。化起愿也。积累善本。化起行也。上来劝修。下举明益令人修学。虽一世勤苦须臾间。修时促也。后生已下。得益也。于中初明得益长远。无为自然次于泥洹。得益殊胜。得益长中。句别有四。初言后生无量寿国快乐无极。爱乐长也。第二长与道德合明。成德长也。身与福俱。名道德合。心与智俱。名为合明。三永拔等。离过长也。于中永拔生死根本。长离业因。无复贪等。长离烦恼。无苦恼患。长离苦报。四欲寿等。寿命长也。此第三竟自。下第四劝舍疑惑。汝等宜各精求所愿。劝其专修。无得疑等。劝舍疑惑。生彼边下。彰过劝舍。上来第三重劝修舍。自下第四弥勒领行。于中初言受佛重诲专精修学如教奉行。领佛向前劝修之言。彰已奉行。不敢疑者。领佛向前劝舍疑惑。彰已不疑。自下第三广举五恶五痛五烧业苦之过。令人厌舍。于中初总。何等下别。佛告弥勒吾语汝下。重复总辨就初总中。文别有二。一叹前起后。叹前弥勒领解奉行。二今我下。彰己化意。为化众生。令离五恶五痛五烧。令持五善获五福德。前中初言于此恶世端心正意不作众恶甚为至德。当相正叹。十方世界最无伦匹。寄对显胜。所以下释。先征。后解。诸佛国土自然作善不大为恶易可开化。举易显难。成此为胜。就后段中。我今于此世间作佛。彰已成佛。处于五恶等。显己化处。令舍五等。明己化意。为化众生。令有所出。令有所得。令所出者。出离五恶五痛五烧。五戒所防。杀。盗。邪淫。妄语。饮酒。是其五恶。造此五恶。于现世中。王法治罪。身遭厄难。名为五痛。以此五恶。于未来世。三途受报。说为五烧。此皆令出。令所得中。降化其意。伏令从法。令持五善。所谓五戒。翻前五恶。获其福者。由持五戒。于现在世。身安无苦。翻前五痛。度世长寿泥洹道者。后生弥陀。终得涅槃。翻上五烧。第二别中。何等五恶五痛烧等。问前起后。下对辨之。一一门中。皆初明恶。后翻明善。就初门中。先明其恶。下翻明善。恶中初言其一恶者。总以树举。次辨。后法。下喻显过。辨中初先明其杀恶。世有常道王法已下。约杀明痛。寿终已下。就杀明烧。前明恶中。诸天人等。明造恶人。欲为恶等。正明造恶。不知修下。明造恶过。于中初先正明其过。又尊贵下。举得显失。痛烧可知。是为下结。譬如已下。喻显烧相。就明善中。先辨后结。辨中初言人能于中一心制等。正明作善。翻对前恶。身独度脱获其福者。翻对前痛。翻对前烧。是为下结。第二门中。先恶后善。恶中先举。次辨。后法。下喻显之。辨中初恶。今世现有王法已下。第二明痛。因其前世不信已下。第三明烧。恶中还初明造恶人。都无义下。正明造恶。破家已下。明造恶过。正造恶中。都无义理不顺法度。明其无善。奢淫憍等。明其造恶。奢淫憍纵。各欲快意。兴盗所为任心自恣。更相欺等。正明劫盗。余文可知。第三门中。先恶后善。恶中初举。次辨。后法。下喻显之。辨中初恶。亦复不畏王法下痛。如是之恶著于下。烧恶中初明造恶之人。常怀邪下。正明造作邪淫之恶。交结聚下。明造恶过。为淫造作杀盗等事。是其过也。余文可解。第四门中。先恶后善。恶中初举。次辨。后结。下以喻显。辨中初恶。如是众恶天神记下。是明其痛。寿命终下。是明其烧。恶中初先明造恶人。不念修下。正明造作妄语之恶。口之四过。不应法故。通名妄语增嫉善下。明造恶过。痛中明其宿善灭尽。善神舍远。身无依倚。多遭厄难。是其痛也。烧中明其恶业所牵。鬼神摄录。将入恶道。受苦燋焚。名之为烧。余文可知。第五门中。初恶后善。恶中初举。次辨。后法。下喻显之。辨中先恶。如是世人心意下痛。大命将终悔惧下烧。恶中初明造恶之人。徙倚懈惰不肯已下。正明造作饮酒之恶。饮酒之人。不修善行。不事家业。违反教。嗔怒令喜斗。背恩忌义。欺陵抵拒。兼以论之。肆心荡逸鲁扈抵下。明造恶过。过相众多。文中具显。痛中明其现有愚痴。闇障覆心。无所知晓。以之为痛。亦应有其王法治罪。文略不说。烧等可知。上来别论。下复总辨。于中还初明其五恶。佛语弥勒世间如是佛皆哀下。翻恶明善。恶中初先总明五恶五痛五烧展转相生。但作已下。别以显之。别中两番。初明从恶生痛生烧。身死随下。明其从烧生恶生痛。前中初言但作众恶不修善本。明其恶也。皆悉自然入诸恶趣。明起烧也。或其今世先被殃等。明起痛也。后中初言身死随行入三恶等。是明其烧。至其久下。从烧起恶。至其久后共作怨结。从小微起遂成大怨。起杀生恶。皆由贪着不能惠施。起劫盗恶。痴欲所迫随心思等。起邪淫恶。厚己诤利无所省录。起妄语恶。富贵荣华当时快意不能忍等。起饮酒恶。此等生恶。身坐已下。从恶起痛。坐前五恶。身受劳苦。苦增不息。名久大剧。下显剧相。凡在世间。天下道理。自然施立。是故名为天道施张。造恶必彰。名自纠举。身当法网。是故名为纲纪罗网。贵贱上下。莫不从法。是故名为上下相应。罪者归之。无人伴匹。故云茕忪当入其中。古今有下。结以显过。上来明恶。下翻明善。佛语弥勒世间如是。牒举前恶。佛皆哀之。彰已悲怜。以威神下。教灭前恶。化令从善。摧灭众恶悉令就善。教修世善。弃捐所思奉持经等。教习出善。初至无失。明出世因。终得已下。成出世果。上来第三明五恶等业苦之过。自下第四劝人修舍。于中有二。一如来劝修。二弥勒领解。前中有三。一以理正劝。二吾哀汝下。举已现在化益以劝。三吾去世下。举已灭后衰损以劝。初中有二。一以理正劝。二汝等于是广殖德下。彰此修胜。增人学意。前正劝中。初劝自行。得佛经辞。当熟思之。端心正行。主上已下。劝其化他。主上为善率化下等。化他修善。当求度世拔生死等。化他离恶。彰此胜中。初明此界一日修善。胜无量寿为善百岁。所以下释。下明此界修善十日。胜余佛国为善千岁。所以下释。就初段中。汝等于是广殖德本。总以标举。布恩等别。别中初举六波罗蜜。是自利行。布恩檀度。勿犯戒度。忍辱忍度。精进进度。一心禅度。智慧慧度。转相教化。是利他行。为德立善。总以结之。此前作善。正心正意斋戒清净。是其止善。以此修难。故于一日。胜无量寿为善百岁。就下第二举已现在化益劝中。初明化人修善得乐。佛言已下。明其化人灭恶离苦。就下第三举已灭后衰损劝中。初举灭后衰损之事。语弥勒下。劝人修断。上来佛劝。自下弥勒领解奉行。弥勒白佛所说甚善世人实尔。是领解也。如来慈等。彰已奉行。上来四段。合为第二广举娑婆秽恶之事令人厌舍。自下第三就无量寿得失双辨令人修舍。就中有五。一佛劝阿难礼无量寿。二阿难奉命敬礼彼佛并愿求见。三由前请。无量寿佛放光普照。四因佛光照彼此相见。五因相见。具彰彼国得失之事。令人修舍。就初段中。初告阿难。令礼彼佛。十方国下。举佛共叹。成其顶礼。第二段中。初明阿难奉命设礼。白言已下。启请求见。愿见彼佛。求见化主。安乐国土。求见其处。及菩萨等。求见彼众。第三段中。初先法说。佛放光明。普照一切。皆同一色。次以喻显。下合显之。第四段中。初此见彼。后彼见此。彼中。初阿难见。后大众见。第五段中。初彰彼得。令人愿求。后显彼失。使人厌舍。彰彼得中。如来三问。阿难三答。文显可知。显彼失中。初先彰彼胎生之失。若有众生识本罪下。教人修舍。前明失中。文别有四。一彰彼国有胎生果。二慈氏白下。辨因显果。三复慈氏下。对胜显劣。四如轮王下。就之显过。就初段中。如来初问。彼国人民有胎生者。汝复见不。阿难次答。彰己已见。如来下复为之具辨。第二段中。初弥勒问。何因何缘彼国人民胎生化生。正辨胎生。约化显之。为是通问。下佛答之。于中先明胎生之因。若有众生明信佛下。明化生因。胎生因中。先明其因。此诸众生生彼已下。明因得果。就明因中。若有众生以疑惑心。略明其失。修诸功德愿生彼国。略明其得。不了佛下。广明其失。于彼佛智疑惑不信。是其失也。于中初言不了佛智。此句是总。不思等别。佛智渊深。余不能测。名不思智。佛智众多。非言能尽。言不可称。于诸法门。知之穷尽。名为广智。位分高出。名无等伦最上胜智。于此下结。然犹信下。广明其德。下得果中。先辨。后法。明化生中。先明其因。此诸生下。明因得果。自下第三对胜显劣。于中先举化生之胜。后对明胎生之劣。文显可知。自下第四明胎生过。约喻显之。如来初先立喻反问。弥勒次答。不也。总答。但种种下。别以显之。佛告已下。如来为辨。明胎生者无余苦事。但五百岁不见三宝不得修善。用此为苦。以此苦故。虽乐不乐。上来四段。合为第一明胎生失。自下第二教修舍。若此众生识其本罪深自悔责求离彼处。正教修舍。识本疑惑佛智之罪。深自悔责。即得已下。明修得。弥勒当知其有已下。结劝修学。举失显得而为劝也。上来第三明摄下人往生彼国。自下第四重摄上人往生彼国。于中先明此土菩萨往生彼国。弥勒先问。如来后辨。佛告弥勒不但已下。广明余国菩萨往生。于中初总。其第一下。别以列之。十三国菩萨往生。通前娑婆。别列十四。不但此下。总举余国。明皆往生。甚多无量。不可具说。举此令人求去专也。上来正宗。自下流通。于中有四。第一如来叹经劝学。二尔时世尊说此经下。彰说利益。诸人悟道。三动地放光。雨华作乐。增众深信。四明所说利益弘多。大众同喜。初中有五。一举闻益。劝人受行。二吾今为诸众生已下。教人请决。三当来之世经道灭下。彰此经法济益之要独留百岁。四佛语弥勒下。举经难闻生人重敬。五是故我法如是作下。结劝修学。初中有二。一举得闻无量寿名。获利深广。劝学此经。闻名依经。故劝学之。若有众生闻此经下。明闻此经得益广大。劝人受行。前明闻佛得益之中。其有得闻彼佛名号欢喜踊跃乃至一念为得大利。明闻佛名得益多也。是故已下。劝学此经。以此经中说无量寿。闻获大利。故设大火满三千界。亦须从过听受此经。况余小难。所以下释。多有菩萨欲闻此经而不能得。故必须听。后明闻经得益之中。若闻此经。于无上道终不退转。举闻经益。是故应当专心信等。劝人修学。上来第一举闻利益劝人受行。自下第二教人请决。吾为众生说此经法令见无量寿及其国土一切所有。彰已化意。所当为者皆可求之。正劝请决。无得已下。遮后人疑。自下第三明此经要独留百岁。当来之世经道灭者。举彼未来法灭尽事。释迦正法有五百年。像法千岁。末法万岁。一切皆过。名为灭尽。我以慈下。明已留意。佛以慈悲怜愍众生。故法灭后。独留此经百岁济度。以此经中开示净土令人求生。故偏留之。大涅槃经显示佛性。教圣中深。圣人先隐。为是先灭。此经教人厌苦求乐。济凡中要。为是后灭。法随人别。故灭不同。其有众生值斯经者所愿皆得。明留之益。法灭尽后。百年闻者。尚得利益。往生净土。况今闻者。何有不生。唯佛留意。明今闻经。有求去者。定得往生。莫自疑虑。自下第四举经难闻生人重敬。如来兴世难值难见。明值佛难。生当佛时。名之为值。目睹称见。此皆难也。诸佛经道难得闻等。明法难闻。于中先明经教难闻。手得经卷。之名为得。耳听曰闻。亦可领诵名之为得。耳餐称闻。此等皆难。菩萨胜下。明其行法闻之甚难。遇善知识能行亦难。明修行难。此前泛举。若闻斯经信乐受等。难中之难。约对前三。明此经中修学最难。余义余法。处处宣说。开显净土教人往生。独此一经。为是最难。自下第五结劝修学。言是故者。是此经法有多益故。于中修学最难得故。我今宣说。言我法者。举此经法。如是作者。此经宣说弥陀如来修愿修行得身得土。名如是作。如是说者。如来上来为众宣说。名如是说。如是教者。如来上来教人往生。名如是教。此举前法。应当信顺如法修行。结劝修学。上来五段。合为第一叹经劝学。自下第二。明说利益。无量众生发正觉心。起愿益也。闻弥陀佛发愿修行得佛净土摄化众生。愿与同之。名正觉心。下明得道。先小后大。小乘众生。闻说娑婆秽恶可厌。深心厌离。故得小果。于中初言得净法眼。成须陀洹。见四真谛。名净法眼。次得那含。后得罗汉。大乘众生。闻弥陀佛成德广度。坚心愿求。故得不退。闻此多益。誓欲济度。名誓自庄。由斯克果。故于将来当成正觉。第三段中。如来化周。为增物敬。故以神力动地放光作乐雨华。六动如上。第四段中。明说广益。教惬群机。大众同喜。

佛说无量寿经义疏下卷(终)



edited by 菩提辞典 bodhidict.com 2024-12-20 14:37:11