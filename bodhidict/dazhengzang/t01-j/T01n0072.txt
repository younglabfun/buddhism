三归五戒慈心厌离功德经
失译人名今附东晋录

佛说三归五戒慈心厌离功德经

闻如是：

一时，佛在舍卫国祇树给孤独园。佛为阿那邠邸长者说：“过去久远，有梵志名毗罗摩，饶财多宝。若布施时，用八万四千金钵盛满碎银，八万四千银钵盛满碎金，复以八万四千金银澡罐，复以八万四千牛皆以金银覆角，复以八万四千玉女庄严具足，复以八万四千卧具众彩自覆，复以八万四千衣裳，复以八万四千象马皆以金银鞍勒，复以八万四千房舍布施；复于四城门中布施，随其所欲皆悉与之；复以一房舍施招提僧。如上施福，不如受三自归。所以然者，受三归者，施一切众生无畏。是故归佛、法、僧，其福不可计量也。

“如上布施及受三归福，复不如受五戒福。受五戒者，功德满具，其福胜也。如上布施及受三归、五戒福，复不如弹指顷慈念众生福也。如上布施，及受三归、五戒，慈念众生福，复不如起一切世间不可乐想福。所以然者，起一切世间不可乐想福，能令行者灭生死苦，终成佛道，故其福最胜也。”

尔时长者闻佛所说，欢喜奉行。

佛说三归五戒慈心厌离功德经

edited by 菩提辞典 bodhidict.com 2024-12-20 14:37:11