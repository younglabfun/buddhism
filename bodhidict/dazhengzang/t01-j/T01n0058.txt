阿耨风经
东晋西域沙门竺昙无兰译

佛说阿耨风经

闻如是：

一时，婆伽婆在跋耆城名阿褥风。彼时，世尊从下晡起，告尊者阿难曰：“汝，阿难！来！当共至阿夷陀婆池水上，当共澡浴。”“唯然，世尊！”彼尊者阿难受世尊教。彼时，世尊与尊者阿难及随从比丘，俱至阿夷陀婆池水上。到已在阿夷陀婆池水岸上，脱衣着水岸上，在阿夷陀婆池水澡浴已，出在水上，在水岸上抆拭去水。彼时世尊告尊者阿难：“阿难！有放逸者禘婆达兜，失其处当堕恶趣，泥犁中住一劫，难可救。汝阿难！岂不从一比丘闻此言耶？”

“我记禘婆达兜当堕恶趣，泥犁中住一劫，难可救。何以故？唯，世尊！岂不闻此耶？唯世尊！我从一比丘闻此言。”

“云何，贤者阿难！世尊知禘婆达兜意之所念，所行邪伪，以余方便知耶？而今世尊一向记，此禘婆达兜当堕恶趣，泥犁中住一劫，难可救。此阿难！所从比丘，或上尊、或年少，或下比丘少智慧，而如来有所说，彼而疑。何以故？阿难！我亦不见天及世间魔梵、沙门婆罗门、众天及人，我如是所记堕恶趣，泥犁中住一劫，难可救，如禘婆达兜。何以故？阿难！我一向记禘婆达兜堕恶趣，泥犁中住一劫，难可救。此，阿难！我不见禘婆达兜有白法如毛发；若见者，亦不一向记禘婆达兜堕恶趣，泥犁中住一劫，难可救。是故，阿难！我不见禘婆达兜有白法如毛发，是故我一向记禘婆达兜堕恶趣，泥犁中住一劫，难可救。犹若，阿难！离城村不远有大厕，满中粪，或有一人堕中，没身不现。或有人作是念怜愍之，欲有饶益，欲拔济彼，欲令安隐，在彼大厕上周旋视之：‘此人颇有不污处如毛发者，我持彼便拔出之。’彼在大厕上周旋视彼人，无有一处不污如毛发者，而令彼人可拔济之。如是，阿难！我不见禘婆达兜有一白法如毛发者；若有者，我不一向记禘婆达兜堕恶趣，泥犁中住一劫，难可救。是故，阿难！我不见禘婆达兜有白法如一毛者，是故我一向记禘婆达兜堕恶趣，泥犁中住一劫，难可救。”

于是，尊者阿难眼堕泪，叉手向世尊，白世尊曰：“甚奇，唯，世尊！而今世尊一向记此禘婆达兜堕恶趣，泥犁中住一劫，难可救。”

“如是，阿难！如是，阿难！我一向记此禘婆达兜堕恶趣，泥犁中住一劫，难可救。汝，阿难！当从如来听，分别大人根相，当增上于如来有信乐，意欢喜生。”

于是尊者阿难叉手向世尊，白世尊曰：“今是，世尊！时，善断时，唯愿世尊！为诸比丘说分别大人根相。从世尊闻已，此诸比丘当故。”

“阿难！听。当善念之，我当为说。”

“唯然，世尊！”尊者阿难受世尊教。

世尊告曰：“此，阿难！如来知一人意之所念，此人与善法俱、不善法俱，此如来于后时知意之所念行，此人善法灭不善法生，此人善法灭得不善法，已有善根不断绝，于此善更当得善。如是此人为至意清净法，犹若，阿难！日欲出时，所有暗冥皆悉灭尽便得大明。于阿难意云何？彼日出已，欲至食时，所有暗冥皆悉灭，便有不明不？”

“唯然，世尊！”

“如是，阿难！如来知一人意之所念行，此人与善法俱、不善法俱，彼如来于后时知意之所念行，此人善法灭不善法生，此人善法灭得不善法，已有善根不断绝，当更得善法，如是此人至意清净法。犹若，阿难！有种子，不坏不破、不腐不割，不为风所中伤，安隐在器中。彼田居士，极平治耕犁田田已，下子着中，天随时雨润。于阿难意云何？宁多得种子不？”

“唯然，世尊！”

“如是，阿难！如来知一人意之所念行，此人与善法俱、不善法俱，彼如来于后时知其意之所念所行，此人善法灭不善法生，此人善法灭得不善法，已有善根不断绝，于彼善更得善，如是此人至意清净法。如是，阿难！如来说大人根相，如是如来法法所趣等悉了知。复次，阿难！如来知一人意之所念行，此人与善法俱、不善法俱，此如来于后时知意之所念所行，此人善法灭不善法生，此人善法灭得不善法，已有善根不断绝，一切当断绝，如是此人有法断绝。犹若，阿难！下晡时日欲没，所有明皆悉灭而成闇冥。于阿难意云何？彼日没时，非是食时，所明悉灭而成闇冥不？”

“唯然，世尊！”

“如是，阿难！如来知一人意所念所行，此人与善法俱、不善法俱，彼如来于后时知意之所念所行，此人善法灭不善法生，此人善法灭得不善法，已有善根不断绝，彼一切皆当断绝，如是此人有法断绝，犹若，阿难！有种子，不坏不破、不腐不割，不为风所中伤，安隐着器中，彼田居士极平治田、极耕犁田已，下种子着中，若天不随时雨润，于阿难意云何？宁多得种子不？”

“不也。唯，世尊！”

“如是，阿难！如来知一人意之所念所行，此人与善法俱，此如来于后时知意之所念所行，此人善法灭不善法生，此人善法灭得不善法，有善根不断绝者皆当断绝，如是此人有法断绝。如是，阿难！如来说大人根相，如是如来法法相生等已知定。复次，阿难！如来知一人意之所念所行，我不见彼人有白法如毛发者，此人一向满恶不善法着结，还有苦热之报，受生老病死，如是此人身坏死生泥梨中。犹若，阿难！有种子坏破割，风所中伤，不安隐着器中，彼田居士，不极耕地、不极平治地，下种子者，天下随时雨，于阿难意云何？宁得多种不？”

“不也。唯，世尊！”

“如是，阿难！如来知一人意之所念所行，我不见此人有善法如毛发者，此人一向满恶不善法着结，还有苦热之报，受生老病死，如是此人身坏已生泥梨中。如是，阿难！如来说大人根相，如是如来法法相生等悉了知。”

于是尊者阿难叉手向世尊，白世尊曰：“唯，世尊！已得此诸三种人，更可得有三种人，不可得说可于设不可得？

“阿难！”世尊曰：“此阿难！如来或知一人意之所念所行，此人与不善法俱、善法俱，此如来于后时知彼意之所念所行，此人不善法灭善法生，此人不善法灭得善法，已有不善根不断绝者，于此善法更当得善法，如是此人法当有灭。犹若，阿难！有火燃而燃自然而燃，或有人复着干草木着中者，于阿难意云何？宁多火不？”

“唯然，世尊！”

“如是，阿难！如来知一人意之所念所行，此人与不善法俱、善法俱，此如来于后时知彼意之所念所行，此人不善法灭善法生，此人不善法灭得善法，有不善根不断绝，于此不善法更当得不善，如是此人法当灭。如是，阿难！如来说大人根相，如是如来知法法相生，定悉了知。复次，阿难！如来知一人意之所念所行，此人与不善法俱、善法俱，如来于后时知彼意之所念所行，此人不善法灭善法生，此人不善法灭诸善法，已有不善根不断绝，一切皆当断绝，如是此人至竟清净法。犹若，阿难！有火燃而燃自然而燃，或有人取火着干地，或着石上，于阿难意云何？火宁多燃不？”

“不也。唯，世尊！”

“如是，阿难！如来知一人意之所念所行，此人与不善法俱、善法俱，此如来于后时知意之所念所行，此人不善法灭善法生，此人不善法灭得善法，已有不善根不断绝，一切皆当断绝，如是此人至竟清净法。如是，阿难！如来说大人根相，如是如来法法相生，等悉了知。复次，阿难！如来知一人意之所念所行，我不见此人有黑行如毛发者，此人一向满善法、善行、善报，身与善处相应，如是此人现法应当般涅槃。犹若，阿难！有火灭，凉冷无热，或有人以干草木着中者，于阿难意云何？宁得火不？”

“不也。唯，世尊！”

“如是，阿难！如来知一人意之所念所行，我不见此人有黑行如毛发者，此人一向满善法行善报，如是此人现法应般涅槃。如是，阿难！如来说大人根相，如是如来法法相生，等悉了知。此，阿难！谓初三种人，彼一人有清净法，二种人有灭法，三种人身坏堕恶趣泥犁中。谓后三种人，彼一人有灭法，二种人有清净法，三种人见法应般涅槃。此，阿难！我已说大人根相，如世尊应为弟子慈愍有饶益，我已为汝说。今当在静处、树下坐处，当禅思，莫放逸，莫于后时变悔。是我所说，是我教授。”

佛如是说。彼诸比丘闻世尊所说，欢喜奉行。

佛说阿耨风经
nedited by 菩提辞典 bodhidict.com 2024-12-10 11:23:11