缘本致经
失译人名今附东晋录

佛说缘本致经

闻如是：

一时，佛在舍卫国祇树给孤独园。佛告诸比丘：“爱讱深有，荣色未起，为缠没住，亦有本栽，非无缘致。爱有耽荒，本致熟在，狂醉为受，不明观解，是名痴本。

“痴缘所生，亦为有本。何等为本？眩曜色声，五盖驰惑，斯生痴本矣。

“五盖蔽冥，致影沉吟，亦为有本。何等为本？三恶种牵，斯谓为本。

“三恶栽习，亦为有本。何等为本？不摄根识，斯亦为本。

“不摄根识，缘致有本。何等为本？谓非所应念，专候不已，斯谓本也。

“非应所念，亦从本缘，不为无本。何等为本？不从正信，迷于所向，斯谓本也。

“不信从谬，亦有缘致，非为无本。何等为本？恶师所引，非法听受，斯谓为本。

“非正失听，亦有缘本。何等为本？违背贤圣英㑺之聚，斯谓为本。

“乖错贤㑺缘致违背，亦为有本。何等为本？失于戴仰虚心集乐，斯谓本矣。如是，比丘！夫失贤众清高之聚，身口意行视听惑满，胸心闭塞矣。以非法见，信向毁矣。正道负背则邪见增，邪见增则内摄丧，内摄丧则三恶兴恣，三恶兴恣则五盖盈满，五盖盈满则痴本足，痴本足则爱受盛，以斯转种增着猗有，尘染无际矣。

“度世明慧，升于脱要，亦为有本。何谓度世智慧解脱之本？七觉法妙，谓为致本。

“七觉镜照，亦为有本。何等为本？谓四意止，斯则觉本。

“四意静止，由从有本，非无有本。其义焉在？谓清净洁妙，其行在三。

“三清净行，亦为有本，非无有本。本义为何？谓守摄诸根，斯则为本。

“守摄诸根，亦为有本，非无有本。本义为何？谓镜鉴玄照，斯为本念矣。

“本念照往，亦为有本，缘致入正。何等为本？本念造胜，谓之树信。

“信亦有本，不为无本。何等信本？谓多闻经道次第典要，斯谓为本。

“闻于经法，亦为有本，不为无本。何等闻法？谓贤行澄清业真者也。

“贤者清净，亦为有本。何等为本？谓㑺行清真洁白之聚。

“如是，比丘！贤者集胜依附明哲，奉事多闻能致信本，信本已立便得正念，正念已树守摄诸根，根守已建登三行净，已三清净便四意止，四意止立便七觉意；七觉意成立，是即无为解脱度世。”

佛说如是，弟子受行。

佛说缘本致经

edited by 菩提辞典 bodhidict.com 2024-12-20 14:37:11