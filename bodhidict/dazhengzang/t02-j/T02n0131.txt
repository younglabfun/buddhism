佛说婆罗门避死经
后汉安息沙门安世高译

佛说婆罗门避死经

闻如是：

一时，婆伽婆在舍卫城祇树给孤独园。尔时，世尊告诸比丘：“昔有四婆罗门仙人，精进修善法五通，常恐畏死。时，四婆罗门仙人，精进修善法五通，便作是念：‘我等当住何处永存在世？’时，彼有一婆罗门，精进修善法，有大神力五通，便入空中，‘于中则无有死。’彼入空者便命过。第二婆罗门，精进修善法五通，畏死便入大海中，‘我于海中则无有死。’彼即于海中命过。第三婆罗门，精进修善法，有大威势五通，畏死便入山腹，即于彼命终。彼第四婆罗门，精进修善法五通，有大威势，畏死便入地，‘我于彼当脱不死。’便于地命过。

“时世尊以天眼见清净无瑕，观彼四婆罗门精进修善法，有大威势五通畏死，一人处虚空于彼命过，一人入海亦于彼命过，一人入山腹于彼命过，一人入地于彼命过。尔时，世尊见彼四婆罗门精进修善法五通有大威势，便说偈言：

“非空非海中，非入山石间，

无有地方所，脱之不受死。”

尔时，比丘闻佛所说，欢喜奉行。

佛说婆罗门避死经
nedited by 菩提辞典 bodhidict.com 2024-12-10 11:23:11