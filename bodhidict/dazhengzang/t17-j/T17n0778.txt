佛说菩萨内习六波罗蜜经
后汉临淮沙门严佛调译

佛说菩萨内习六波罗蜜经

佛言：“欲学菩萨道者，当从此始：一、数，二、随，三、止，四、观，五、还，六、净。”

佛言：“一、数，为檀波罗蜜。数息者，神得上天，为布施身中神，自致得须陀洹、斯陀含、阿那含、阿罗汉、辟支佛，得作佛，是为内檀波罗蜜，为布施得度。”

佛言：“二、相随，为尸波罗蜜。意与心相随俱出入，不邪念、意不转，为不犯道禁，是为内尸波罗蜜，为不犯道禁得度。”

佛言：“三、止，为羼提波罗蜜。意欲、淫怒、瞋恚能忍不为；口欲、甘肥、美味、身欲得细滑，自制意能忍、不受，是为内羼提波罗蜜，为忍辱得度。”

佛言：“四、明观，为惟逮波罗蜜。内观三身，体外观万物，皆当坏败，无有常存，不复贪心。向道，念无为、常分别、不懈怠，是为内惟逮波罗蜜，为精进得度。”

佛言：“五、还，为禅波罗蜜。断六入、还五阴。何谓六入？色入眼为衰，声入耳为衰，香入鼻为衰，味入口为衰，细滑入身为衰，多念令心衰，是为六入，亦为六衰，亦为五阴。何谓五阴？色阴、痛痒阴、思想阴、生殊阴、识阴，是为五阴。还身守净，断求念空，是为内禅波罗蜜，而守一得度。”

佛言：“六、净，为般若波罗蜜。知人万物皆当消灭，意不净向生死，爱欲断，心净洁，智慧成就，是为内摩诃般若波罗蜜，从黠慧得度。”

问曰：“何等为檀？何等为尸？何等为羼？何等为惟逮？何等为禅？何等为般若？何等为波罗蜜？”

佛言：“檀为布施，尸为持戒，羼为忍辱，惟逮为精进，禅为弃恶，般若为黠慧，波罗为从生死得度，蜜为无极，是为六波罗蜜。”

问曰：“何以故正有六波罗蜜？”

佛言：“用人有淫怒、瞋恚、愚痴故，行布施为除恶贪，持戒为除淫怒，忍辱为除瞋恚，精进为除懈怠，一心为除乱意，智慧为除愚痴，用欲去六事故，作是六波罗蜜。”

佛言：“人有六匿贼盗，断恶故，作檀波罗蜜主制身，尸波罗蜜主制眼，羼提波罗蜜主制耳，惟逮波罗蜜主制鼻，禅波罗蜜主制口，般若波罗蜜主制意。”

问曰：“何以故身应檀波罗蜜？”

佛言：“人索头，与头；索眼，与眼；索肉，与肉。投身饿虎，是为布施故，属檀波罗蜜。”

问曰：“何以故眼应尸波罗蜜？”

佛言：“眼不随色，意不乱念，是为持戒，故属尸波罗蜜。”

问曰：“何以故耳应羼提波罗蜜？”

佛言：“耳闻恶声，不瞋恚，是为忍辱，故属羼提波罗蜜。”

问曰：“何以故鼻应惟逮波罗蜜？”

佛言：“鼻知息出入，常守不离，是为精进，故属惟逮波罗蜜。”

问曰：“何以故口应禅波罗蜜？”

佛言：“口不骂詈、不两舌、不妄言、不绮语，是为寂然，故属禅波罗蜜。”

问曰：“何以故意应般若波罗蜜？”

佛语：“阿难！汝曹为道，常当晓了知定诸垢浊秽、清净自然，不起不灭，悉断诸根。诸根断已，不得复生。为道者，当发平等广度一切，施立法桥，当令一切得入法门，广作唱导，无端无底、无形无声、无边无际、无上无下，立教当施，本无之中持法当使，如来求道，当在于心，心意不正，道亦不生。立行当于本无之中，垢浊以除，内外清净，从净见明，以致自然已现，是空之净。净而复净，空而复空，空无所有，是乃为道。道之本无，无所倚着；上无所攀，下无所据；左无所牵，右无所持；自然而立，清净为本；空空之空，故曰泥洹。于有而无所有，故为有；于无而不无，是为无；于得而无所得，是为得也。”

第一发意菩萨、第二持地菩萨、

第三应行菩萨、第四生贵菩萨、

第五修成菩萨、第六行登菩萨、

第七不退转菩萨、第八童真菩萨、

第九了生菩萨、第十补处菩萨。

佛说菩萨内习六波罗蜜经

edited by 菩提辞典 bodhidict.com 2024-12-20 14:37:11