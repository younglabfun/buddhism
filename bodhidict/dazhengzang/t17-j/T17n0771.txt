四品学法经


四品学法经


宋天竺三藏求那跋陀罗译

其有三德学，号真学，为上品；其持具戒学，号承法，为中品；其受卑戒学，号依福学，为下品；其行三事，号散侍，为外品。

又真学三德者，一曰、戒行备具；二曰、多知经法；三曰、能化度人。是为三德，号真学者也。又承法具戒者，纯五戒，信审罪福，奉承法教也。又依福卑戒者，但持上四戒，不持酒戒，随世习俗，不变欲事，是为依福学也。

又散侍三事，非戒也。何谓三？一者、身归法；二者、供养法；三、名于同学法。持自有弓分别，无师无所承，自然心好，无所拘碍，名散侍法也。真学功德胜于承法学百倍也，承法功德胜依福百倍也，依福功德百倍胜散侍也，散侍功德胜凡俗百倍也。

凡俗之人或不如畜生，畜生或胜于人。所以者何？人作罪，不止入地狱，罪竟为饿鬼；饿鬼罪竟，转为畜生；畜生罪竟，乃还为人。畜生中皆毕罪，便得为人。是故人当作善，奉行三尊之教，学上四品之法，长离三恶道，展转天上，下生人中豪尊，世世受福，德长解脱。


nedited by 菩提辞典 bodhidict.com 2024-12-10 11:23:11