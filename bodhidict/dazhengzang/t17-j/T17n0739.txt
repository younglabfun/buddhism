佛说慢法经


佛说慢法经


西晋沙门法炬译

佛告阿难：“有人事佛以后便富贵；有人事佛以后衰丧不利者。”

阿难问佛：“云何俱事佛，衰、利不同？何故得尔？”

佛语阿难：“有人事佛，当求明师；得了了者，从受戒法。为除诸想，与经相应；精进奉行，不失其教。受者不犯，如毛发者，是人不犯道禁，常为诸天、善神侍卫拥护，所向谐偶，财利百倍，众人所敬，后当得佛，何况富利！如是人辈事佛，为真佛弟子。

“又复有人事佛，不值明师，亦无经像，又复不礼敬。不知不解，强教人受法戒，无有至信。受戒之后，故复犯众戒。心意蒙冥、犹豫，不肯读经、行道、作福，乍信、乍不信。复不能念斋日、烧香、燃灯作礼。故复瞋恚、嚾呼、骂詈，出入咒咀，口初不合，心怀憎嫉，使人杀生。眼见经像，无有礼敬之心。若其有经，趣挂着壁，或掷床席之上，或着故衣被弊筐器中，或以妻子、小儿不净手弄之；烟熏屋漏，不复瞻视；亦不烧香、燃灯向之作礼，与外经书无异。善神离之，恶鬼得其便，随逐不置，因衰病之。适得疾病，恐怖犹豫，自念言：‘我初事佛，云何故复疾病也？’不能自信，呼使至医师。医师卜问、解除、镇厌无益，遂便祷赛邪神，众过遂增。妖魅恶鬼，屯守其门，遂便丧衰、死亡，不离门户。财产衰耗，家室病疾，更相注续，不离床席。命终罪辜，堕泥犁中，当被考治谪罚，无有岁数。是人但坐，不能专一，志意犹豫，无所专据，不信佛法，故得其罪殃，衰耗如是。

“世间人不知佛法者，谓呼事佛令得殃衰，不知其人行自不正，违犯佛经戒。心专行恶，众态具足，身自招之，无有与者。”

阿难闻之，便头面着地，为佛作礼，欢喜奉行。



edited by 菩提辞典 bodhidict.com 2024-12-20 14:37:11