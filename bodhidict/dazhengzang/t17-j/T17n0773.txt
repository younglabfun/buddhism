佛说菩萨修行四法经


佛说菩萨修行四法经


大唐天竺三藏地婆诃罗译

如是我闻：

一时佛在舍卫国祇树给孤独园，与大比丘众千二百五十人俱。尔时世尊告诸比丘：“汝等已得无量善利，当求无上佛大菩提。何以故？佛菩提者，世、出世间无等等故。若未来世诸众生等，发意欲求佛菩提者，当修四法。何等为四？一者、当发大菩提心，宁失身命，不应退转；二者、应当亲近善友，宁失身命，不应远离；三者、应修忍辱柔和，宁失身命，不生瞋恚；四者、当依寂静之处，宁失身命，不思愦闹。诸善男子！如是四法，菩萨摩诃萨应当修学。”

尔时世尊即说偈言：

“诸欲求胜果，当发菩提心，

策勤精进行，须依善知识。

忍辱佛所赞，称为有力人，

空闲圣所居，无畏犹师子。”

尔时世尊说此偈已，复作是言：“诸有智慧大慈悲者，能修如上四种之法，其人则能解脱生死，出离魔网，成等正觉，得大涅槃。”

尔时世尊说此经已，彼诸比丘及诸菩萨闻佛所说，皆大欢喜，信受奉行，作礼而去。


nedited by 菩提辞典 bodhidict.com 2024-12-10 11:23:11