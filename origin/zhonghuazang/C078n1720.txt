中华藏第 078 册 No. 1720 禅宗颂古联珠通集


　　禅宗颂古联珠集序　　　　　　　鸡一

　　(宁武军承宣使提举隆兴府王隆万寿宫武功郡开国侯张抡撰)

　　西方圣人为一大事因缘故出现于世后以正法眼藏付嘱迦叶传至二十七世而达磨入于中夏设大法药开甘露门直接上根不立文字迨今六百余年获菩提者不可胜数虽其心以无传而传其法以无说而说然机缘偈颂前后寖多玉句金章公案具在池州报恩宝鉴大师法应尝因禅悦余暇裒集采摭由佛世尊以至古今宗师凡得机缘三百二十五则颂古一百二十二人目之禅宗颂古联珠集可谓毗卢藏内全[(冰-水+〡)*ㄆ]众珍栴檀林中莫非香木开悟知见利益后来锓木流通岂曰小补以予夙慕宗乘乐推法施请为序引不获固辞。

　　淳熙岁在屠维大渊献冬序

　　本序

　　法应自昔南游访道禅燕之暇集诸颂古咨参知识随所闻持同学讨论去取校定三十余年采摭机缘三百廿五则颂二千一百首宗师一百廿二人编排成帙命名禅宗颂古联珠集愿与天下学般若菩萨共之虽佛祖不传之妙不可淂而名言初无字书安有蜜语临机直指更不覆藏彻见当人本来面目故诸佛以一大事因缘出现于世譬喻言词说法开示欲令众生悟佛知见岂徒然哉池阳信士裒金刻板以广见闻为大法光明之施。

　　淳熙二年乙未腊八日编次谨书

　　通集序

　　夫鼻祖西来不立文字直指而已时门人又有所谓不执文字不离文字而为道用已向第二机矣故有汝淂吾皮之记道不在言也审矣子以为何如曰非也道虽不在于言言而当终日言于道庸何伤否则一语犹以为赘也爰自一华敷而五叶联芳六世传而两𣲖支衍机缘公案五灯烨如诸祖相继有拈古焉有颂古焉拈古则见之于八方珠玉类要等集颂古则有宝鉴大师宋淳熙间居池阳报恩采集佛祖至茶陵机缘凡三百二十有五则颂古宗师一百二十有二人颂二千一百首目之曰禅宗颂古联珠丛林尚之而板将漫灭因念淳熙至今垂二百载其间负大名尊宿星布林立颂古亦不下先哲惜乎联继之作𨷂如也每惭滥厕宗门且有年矣禅无所悟道无所诣欲作之复止之趑趄者亦屡矣元贞乙未叨尸义乌普济山院事简辄事续槁仅淂一二萍梗之踪或出或处随见随笔廿三四年间稍成次序机缘先有者颂则续之未有者增之加机缘又四百九十又三则宗师四百二十六人颂三千[舟-(白-日)]五十首题曰禅宗颂古联珠通集将募板行与后学共惑者曰道不在是拈华微笑三拜淂髓初无一语与之而昭昭于心目之间道播无垠乌有如今日叶音韵事言句簧鼓后人俾其弃本逐末诚可叹[栽-木+(万-一)]予笑而不答良久乃歌曰五云影里神仙现手把红罗扇遮面急须着眼看仙人莫看仙人手中扇已而谓之曰子所论者手中扇也予所集者果在扇邪噫知我罪我其惟此集乎。

　　时延祐戊午六月旦前住绍兴路天衣万寿禅寺钱唐沙门普会自序

　　佛祖葛藤水浸不烂火烧不坏枝联蔓衍派布无穷禅宗颂古联珠者宝鉴大师法应集鲁庵会公续集锓梓行世久矣近以佗故其板散落人间洪武己巳夏余虑其亡失托道友收赎庋藏于大慈山之幻居实六月廿八日也明日旧置板处火作风烈燎及千数百家吁斯亦异矣然佛祖葛藤其果灵验如此耶抑神物护持而致然耶敬捐衣资命工补完用广流通永延慧命因书其淂板所由之异庸识岁月云。

　　洪武二十五年岁在壬申二月十有九日
中天竺住山沙门幻居净戒识

　　禅宗颂古联珠通集卷第一　　　　鸡一

　　(池州报息寺沙门法应集　绍兴天衣禅寺住持普会续集　僧录司右阐教兼钟山灵谷禅寺住持净戒重校)佛世尊(一十九则)文殊(四则)舍利弗(一则)宾头卢(一则)殃崛摩罗(二则)那吒(一则)七贤圣女(一则)城东老姥(一则)维摩(一则)傅大士(七则)善财(五则)布袋(一则)跋陀尊者(一则)志公(一则)天台智者(一则)

　　释迦牟尼世尊初降生一手指天一手指地周行七步目顾四方云天上天下唯吾独尊后云门云我当时若见一棒打杀与狗子吃贵图天下太平琅瑘觉云可谓将此深心奉尘𠛴是则名为报佛恩。

　　颂曰。

四月八佛降生日指天指地称第一九龙喷水沭金躯摩诃般若波罗蜜(洞山聪)

指天指地语琅琅送语传言出𦘕堂使者尚能多意气主人应是不寻常(泉大道)

宝殿龙楼忽降时周行七步豁双眉开言不是无谦逊天上人间更有谁(野轩遵)

开基创业前王事端拱持盈后帝心剑㦸尽为农器用此时谁报太平音(佛印元)

才降王宫示本然周行七步又重宣指天指地无人会独震雷音遍大千(海印信)

混沌未分人未晓乹坤才剖事全彰天生伎俩能奇怪末上输他弄一场(保宁勇)

七步周行手指天衲僧棒下命难全母胎出后成何事争似阎浮未降前(张无尽)

周行七步便称尊家丑那堪放出门只向母胎度人毕也须一棒一条痕(长灵卓)

才生能步便英灵天上人间我独尊可笑瞻前不顾后那知身后有云门(草堂清)

一火铸成金弹子团圞都不费钳锤拈来万仞峰头放打落天边白凤儿(慈受深)

无忧树下诞金身七步周行事斩新相见谓言侵早起谁知更有夜行人(南华昺)

老胡不免出胞胎也解人前恁么来指地指天称第一众生四十九年灾(鼓山圭)

老汉才生便着忙周行七步似颠狂赚他无限痴男女开眼堂堂入镬汤(径山杲)

兜罗绵手指天地绀目重瞳顾四维七步周行浑属我一生卖弄小孩儿(佛灯珣)

黑白未分全体妙才彰文彩便成乖因兹漏泄家风甚末代儿孙鼻孔喎(月庵果)

才出胞胎便逸群周行七步独称尊当时若见云门老不到如今累子孙(疏山如)

老胡种空意气一手指天兼指地当时𥁞谓独称尊今日翻思谁不是人人尽在光明里临文不用更加讳(育王达)

千年石虎产麒麟一角通身五彩明金锁玉关浑掣断毗卢界内鼓𤇆尘(雪窦宗)

羙如西子离金合娇似杨妃下玉楼犹𢗌琵琶半遮面不令人见转风流(佛鉴勤)

毗岁园里丧嘉声分手徒劳布恶名决定一文偷不淂至今虚作不良人(瞎堂远)

五天一只蓬蒿箭搅动支那百万兵不淂云门行正令几乎错认定盘星(石窗恭)

周行四顾独称尊平地无风起浪痕𥚟及私门犹自可谁知千古累儿孙(懒庵需)

掀翻地轴乹坤窄拨转天轮宇宙宽须向强中呈好手虚空打碎劫初看(正堂辩)

奴儿婢子十生九死于里不正被外边使纵饶开口便过头未免浑身辊泥水(月堂昌)

无忧树下浴婴孩清晓蔷薇带露开转过衲僧相见处后檀驴马出胞胎(天童净)

草木无端拈出来更加注脚转痴呆西天此土谁知已夜半优昙火里开(应庵华)

走出门风相副称东西南北更无人看来不淂韶阳老未免儿孙惹客尘(或庵体)

指天指地无处迴避瞿昙瞿昙讨甚巴鼻(月林观)

自谓五更侵早起谁知更有夜行人条风块雨非云昔尧舜垂衣万国宾(运庵岩)

未曾撞入摩耶腹两手知他甚处安右胁出来魔境现只堪惆怅不堪看(天目礼)

一声哇地便吒哩突出如斯大阐提此土西天起殃害堂堂洗土不成泥(北涧简)

七步周行犹仿佛指天指地不分明是非既落傍人耳洗到驴年也不清(虚卢堂愚)

两手指天地周行步更多可怜黄面老螃蟹落汤锅(西岩惠)

生来自恨错同条铁铸心肝也合消还你独尊三界内柰何今日又明朝(觉庵真)

　　僧问九峰处云承闻和尚有言诸圣间出只是传语人是否师曰是曰世尊一手指天一手指地云天上天下唯吾独尊和尚为甚么却唤作传语人师曰只为一手指天一手指地所以唤作传语人。

　　颂曰。

妙相圆明不可亲奴儿婢子自殷勤指天指地称尊大也是传言送语人(丹霞淳)

　　世尊未离兜率已降王宫未出母胎度人已毕。

　　颂曰。

大象本无形至虚包万有末后已太过面南看北斗王宫兜率度生出胎始终一贯初无去来扫踪灭迹除根蒂火里莲华处处开(圆悟勤)

是非海里横身入豺虎群中自在行莫把是非来辨我平生穿凿不相干(鼓山圭)

利刃有蜜不须舐蛊毒之家水莫尝不舐不尝俱不犯端然衣锦自还乡(径山杲)

未离兜率降王宫便就刀山入镬汤等闲擒下白拈贼满眼俱为败露赃(瞎堂远)

垂钩不似迷津客张网诚非待兔人半夜乌鸡何处去天明吞却玉麒麟(正堂辩)

肌骨当初赫赤穷面皮今日厚千重撩头搭尾应更点赢赛阇𥠖斋后钟(或庵体)

　　世尊初于腊月八日明星出时忽云奇哉一切众生具有如来智慧德相但以妄想执着不能证得。

　　颂曰。

瞿昙失却眼睛时雪里梅花只一枝而今到处生荆𣗥却笑春风恼乱吹(晦堂心)

黄面瞿昙不丈夫明星现处自涂糊如今好觅生蛇弄免使儿孙在半途(佛心才)

一见明星梦便回千年桃核长青梅虽然不是调𦎟味曾与将军止渴来(雪窦宗)

出得山来早是迟却于世上讨便宜直饶一念超三界好与拳头劈面椎(佛照光)

此老从来谩自夸无端病眼见空华直教当下超三际捡点将来未到家(无用全)

六年落草野狐精跳出浑身是葛藤打失眼睛无处觅诳人刚道悟明星(天童净)

二千年前黄面老举头莫是见明星茫茫宇宙人无数几个男儿眼有睛(肯堂充)

雪岭崎岖岁月深何曾夜半见明星可怜业识茫茫者蹉过如来正法轮(妙峰善)

夜半明星出现时分明丧尽目前机若言总具如来相也是空拳诳小儿(顽石空)

六载隈藏在雪山灰头土面自惭颜今朝忽睹明星现始觉从前被眼瞒(铁山仁)

六载将身草里埋当时有眼几曾开果然见得明星现未到门庭冷似灰(介石朋)

雪岭六年修苦行今朝打失主人公普天匝地无寻处百亿分身是脱空(天目礼)

正觉山前失眼睛是凡是圣尽生盲至今夜夜明星现谁肯向伊行处行(痴绝冲)

明星见处月三更个个眉毛眼上横平地起堆黄面老梦中说梦可怜生(大歇谦)

明星一见眼皮穿汉语胡言万万千暴富乞儿休说梦谁家灶里火无烟(无量寿)

金钟夜击九重城六载归来改瘦形待得众生心眼活雪山依旧碧崚𡾓(虚堂愚)

轾金轮位重草座金弹换人泥弹丸末世众生心眼巧明星空照雪山寒(闲极云)

月满长空星满天瞿昙一见眼皮穿长安市上人无数何似家家夜莫眠(千峰琬)

　　世尊一日升座大众才集定文殊白槌云谛观法王法法王法如是世尊便下座。

　　颂曰。

声振大千龙虎伏无人解和法王才言下便明犹是钝顿教千眼一时开(明招谦)

文殊白槌报众知法王法令合如斯会中若有仙陀客不待眉间毫相辉(北塔祚)

列圣聚中作者知法王法令不如斯会中若有仙陀客何必文殊下一槌(雪窦显)

百万灵山似苇麻风行云集已周遮当时不是文殊老往往瞿昙更撒沙(佛印元)

头角麟龙众若干当时一例受欺谩法王真子挥楗稚直至如今作笑端(正觉逸)

未兆之前早二三白槌之后更那堪当时若有仙陀客不到如今强指南(海印信)

七佛之师下一槌鹅王成鸭鳖成龟满筵龙象齐倾耳笑杀灵山老古锥(野轩遵)

巍巍顶相终难见舒卷何当如掣电彼时若有此时人文殊槌下分针线(白云端)

谛观法王法法王法如是玉轮影射珊瑚枝一阵清风动天地(地藏恩)

月在波心彻底寒澄澄应不许龙蟠五湖多少未归客却被傍人把钓竿(上方益)

弥卢出海横天外南北东西不见边一幅素缣描不得竞将天下与人传(大洪遂)

据坐凝眸语未形一槌直下意何明倒行此令如相委无限清风动地生(梦庵信)

一假真风见也么元元化毋理机梭织成古锦含春象无奈东君漏泄何(天童觉)

一轮明月映天心四海生灵荷照临何必西风撼丹桂碧霄重送九秋音(佛鉴勤)

法王法令若为酬老到文殊强出头负累释迦犹可事至今千古闹啾啾(龙门远)

银蟾皎洁岂容摸刚被文殊强涂糊千古儿孙无觅处三条椽下觜卢都(月庵果)

金槌影动宝剑光寒百万之众齐着眼看(楚安方)

瞿昙按指文殊据令漏泄天机一槌打正(南华昺)

正令付全提不存凡圣机牢关百杂碎石火电光辉(尼无着总)

古皇前化超群檄无事印文明划划今时衲子若当阳往往半千成五百(正堂辩)

法王法令没周遮一片虚凝绝点瑕槌下不开诸圣眼几多骐骥困盐车(灵岩安)

见成活计莫周遮椎下分疏事转差若是咬人师子子何须牙上更安牙(月林观)

道泰时清才子贵家肥国富小儿娇不因紫陌花开早争见黄莺下柳条(木庵永)

　　世尊因五通仙人问云佛有六通我有五通如何是那一通世尊召仙人仙人应诺世尊曰那一通尔问我。

　　颂曰。

仙人一问通皆备却是瞿昙一物无捉得兔来依旧放几多山鬼暗相呼(佛印元)

那一通尔问我令人惭愧释迦老只知步步踏红莲不觉茫茫入荒草(正觉逸)

无量劫来曾未遇如何不动到其中莫言佛法无多子最苦瞿昙那一通(保宁勇)

问佛如何那一通世尊当面指迷踪祥云密密微微雨大震雷音匝地风(云溪恭)

汝问如何此问亲岭梅江柳共芳春抱赃不用行搜检已自当堂露贼身(长灵卓)

那一通你问我玄关倒插无须锁等闲一掣掣得开三个老婆相对坐(咄)(断桥伦)

那一通你问我口是祸门招因带果惭愧慈悲大法王丙乙离壬不属火(宝叶源)

　　世尊因外道问云不问有言不问无言世尊㨿坐外道赞曰世尊大慈大悲开我迷云令我得入作礼而去后阿难问佛外道有何所证而言得入世尊曰如世良马见鞭影而行。

　　颂曰。

鞭影分明指似君多闻瞥地爽精神汾阳报汝诸禅侣信手拈来莫厌尘(汾阳昭)

机轮曾未转转必两头走明镜忽临台当下分妍丑妍丑分𠔃迷云开慈门何处生尘埃因思良马窥鞭影千里追风唤得回(雪窦显)

双锋覆护两俱摧迷云从此豁然开收得劫初铃子后轻轻一振动云雷(天衣怀)

万丈寒潭彻底清锦鳞夜静向光行和竿一掣随钩上水面茫茫散月明(白云端)

经过遇夜宿荒草开得眼来天大晓空心赤脚唱歌归路上行人已不少(保宁勇)

特地殷勤问有无因风应不费工夫迷云纵得开令入未免区区在半途(净照臻)

雪覆乔林同一色清光上下含虚碧采樵人立渡头寒极目圆蟾为谁白(成枯木)

外道粗心惯险夷老胡鞭影露针锥行人拾得东门兔谁管韩獹精力疲(长灵卓)

世尊恰似青铜镜挂向虚空秋月静表里无私照胆寒高低一一皆相映(佛鉴勤)

杲日连天照有无孰云善逝坐跏趺如今要见当年事邪正由来在半途(龙门远)

有无不问语先墯明镜当台双照破迷云散𥁞晓天空杲日团团红似火(佛性泰)

露影藏身问世尊瞿昙一点不加文迷云舒卷从斯入十倍精神减八分(佛灯珣)

迷悟髑髅前何劳更举鞭只持鸡狗戒不学祖师禅(鼓山圭)

两处牢关击不通纤尘不动自乖宗忽然业镜百杂碎黄面瞿昙失却踪(径山杲)

外道殷勤来问佛有言不问及无言大雄不费纤毫力良马何曾用举鞭(照堂一)

世尊只眼通三界外道双眸贯五天华意正浓桃脸笑春光不在柳梢边(雪巢一)

不问有言无言说甚见影见鞭露柱口挂壁上灯笼倒退三千(瞎堂远)

陷虎机关两处安湍流一截万源干骏驹瞥尔窥鞭影凛凛霜蹄毛骨寒(尼无著㧾)

猎涉荣枯未是奇到头谁是出家儿故乡漠漠无消息时有孤云岭外归(正堂辩)

赤日辉空照大千佛魔俱尽䪺超然悠悠莫论途中事露出胸襟子细看(大沩智)

不问有无先话堕轩辕古镜忽临台虽然当下分妍丑依旧迷云拨不开(肯堂充)

自把碌砖空里掷必端自打自家头灼然自痛自难说自着摩挲归去休(断桥伦)

不问无言及有言坐观成败自安然仙陀瞥尔知宗堕谁谓世尊曾举鞭(本觉一)

疾焰过风苐二头不堪惆怅只堪愁一声振鬣长鸣后万马皆喑一战收(北涧简)

　　世尊因外道问昨日说何法曰说定法又问今日说何法曰说不定法(云云)。

　　颂曰。

古鉴从来绝点痕随其妍丑目前分而今鉴破无光影风辊长江水色浑(涂毒䇿)

昨日与今日说定说不定寰中天子来塞外将军令外道当年入梦乡直至如今犹未省(高安悟)

昨日定今日不定正令已行皆逐正卓下灵山皂纛旗百万魔军皆乞命(山堂淳)

　　世尊因调达谤佛生身陷地狱佛来阿难传问云汝在地狱中安否云我虽在地狱如三禅天乐佛又令阿难传问你还求出不云我待世尊来便出阿难云佛是三界大师岂有入地狱分云佛既无入地狱分我岂有出地狱分。

　　颂曰。

好笑提婆达多入捺落十小劫波然得三禅妙乐吹布毛湏还鸟窠(湛堂准)

大隐居廛小隐居山各得其所随分安闲何必更来论出入人生在处有余欢(别峰云)

地狱天堂八字打开谁知无去亦无来若言已得三禅乐未免将身自活埋(松源岳)

万仞崖头𢬵得去不知何处觅全尸业风吹起再甦省却问如今是甚时(虚堂愚)

　　世尊因长爪梵志索论义预约云我义若堕我自斩首以谢世尊云汝义以何为宗梵志云我义以一切不受为宗世尊云是见受不志拂袖而去行至中路有省乃谓弟子云吾当回去斩首以谢世尊弟子云人天众前幸当得胜何以斩首志云我宁于有智人前斩首不于无智人前得胜乃叹云我义两处负墯是见若受负门处粗是见不受负门处细一切人天二乘皆不知我义墯处唯有世尊诸大菩萨知我义堕回至世尊前云我义两处负墯故当斩首以谢世尊云我法中无如是事汝当回心向道于是同五百徒众一时投佛出家证阿罗汉。

　　颂曰。

是见若受破家门是见不受与谁论匾檐蓦折两头脱一毫头上现乾坤(天衣怀)

一切不受逞家风片言双破两头攻赤幡夺了回光处始信言前墯己宗(本觉一)

是见受时眼着屑见如不受事犹乖贼身已露徒回首鬼面神头一处埋(无用全)

　　世尊因乾闼婆王奏乐其时山河大地𥁞作琴声迦叶起舞王问迦叶岂不是阿罗汉诸漏已𥁞何更有余习世尊曰实无余习莫谤法也王又抚琴三遍迦叶亦三度作舞王曰迦叶作舞岂不是世尊曰实不曾作舞王曰世尊何得妄语世尊曰不妄语汝抚琴山河大地草木𥁞作琴声岂不是王曰是世尊曰迦叶亦复如是实不曾作舞王乃信受。

　　颂曰。

轻轻拨转一条弦声振三千兴大千赖得饮光知密意肯将罗袖惹春烟(涂毒䇿)

有三尺剑可以谒赵国无千里眼难以见悬[糸*系]巍巍堂堂三界大师(虚堂愚)

　　世尊在忉利天为母说法优填王思佛命匠雕旃檀像及至世尊下来像亦出迎。

　　颂曰。

紫金光聚照山河天上人间意气多曾来文殊领徒众毗耶城里问维摩(虚堂愚)

　　世尊一日坐次见二人舁猪子过这个是甚么其人云世尊具一切智猪子也不识世尊曰也要问过。

　　颂曰。

舍筏怀兼济逢耕更问津却将未归意说与欲行人(木庵琼首座)

　　世尊三唤三应乃云无为真佛实在我身。

　　颂曰。

真佛无为在我身三呼三应太惺惺若人不悟元由者尘劫茫茫认识神

　　世尊一日来阿难食时将至汝入城持钵难应诺曰汝既持钵当依过去七佛仪式难遂问如何是七佛仪式佛召阿难难应诺佛曰持钵去(密庵云大小世尊被阿难轻轻靠着未免唤钟作瓮)。

　　颂曰。

从前七佛仪式庆喜何曾欠少堪笑黄面瞿昙无端打个之绕(遁庵演)

　　世尊因灵山会上有五百比丘得四禅定具五神通未得法忍以宿命智通各各自见过去杀父害母及诸重罪心内怀疑于甚深法不能证入于是文殊承佛神力手握利剑持逼如来世尊谓文殊曰住住不应作逆勿得害吾吾必被害为善被害文殊从本已来无有我人但以内心见有我人内心起时我必被害即名为害于是五百比丘自悟本心如梦如幻于梦幻中无有我人乃至能生所生父母于是五百比丘同声赞叹曰文殊大智士深达法源底自手握利剑持逼如来身如剑佛亦𠇍一相无有二无相无所生是中云何杀。

　　颂曰。

为渠中路惹埃尘致使全机截断云佛剑两忘何处去还乡曲调一番新(象田卿)

佛祖由来总是冤电机𢭀处直如弦金毛若解和声拶月里麒麟笑揭天(瞎堂远)

文殊当日逼如来五百声闻眼豁开欲会如剑佛亦尔青蛇匣里吼风雷(本觉一)

　　世尊敲髑髅问𦒿婆生何道曰生人道又敲一曰生何道曰生天又敲一𦒿罔措。

　　颂曰。

如来一击少人知直下分明更是谁无限月光随水去片云偏向故山归(涂毒䇿)

老胡一击许谁知大冶红炉片雪飞青草冢间留不住白云还望故山归(瞎堂远)

　　世尊因地布发掩泥献华于然灯佛灯见布发处遂约退众乃指地云此一方地宜建一梵刹时有贤于长者持标于指处插云建梵刹已竟时诸天散花赞云庶子有大智矣。

　　颂曰。

百草头上无边春信手拈来用得亲丈六金身功德聚等闲摆手入红尘尘中能作主化外自来宾触处生涯随分足未嫌伎俩不如人(天童觉)

一枝修竹建精蓝风卷蟭螟入海南恶水泼来成苐二钝根蹉过问前三(张无𥁞)

　　世尊因广额屠儿日杀千羊一日至世尊前飏下屠刀云我是千佛一数世尊云如是如是。

　　颂曰。

昔日为刀今日佛今朝为佛佛能刀能刀能佛无差别便见眉间白玉毫(圆悟勤)

放下屠刀处棒打不回头云自帝乡去水归江汉流(退庵休)

　　世尊因波斯匿王问胜义谛中有世俗谛否若言无智不应一若言有智不应二一二之义云何世尊曰大王汝于过去龙光佛法中曾问此义我今无说汝今无𦗟无说无𦗟是名一义二义。

　　颂曰。

问处奇特答处殊绝一二义谛骊龙角折(真如喆)

无𦗟无说意无穷铁壁银山一线通何处是𤦲真圣谛秋风昨夜到梧桐(东谷光)

　　世尊昔至多子塔前命摩诃迦叶分座令坐以僧伽𥠖围之遂告云吾有正法眼藏密付于汝汝当护持传授将来母令断绝。

　　颂曰。

密传分半座正好蓦面唾不与么且放过子孙未免遭殃祸(海印信)

　　僧问兴化多子塔前共谈何事化曰一人传虚万人传实。

　　颂曰。

于道无所证方通万法路或明或暗行不慎亦不护月来松色寒云去青山露今古天台桥几人能得度(投子青)

　　世尊因黑齿梵志运神力以左右手擎合欢梧桐𣗳两株至灵山献佛佛云梵志志应诺佛云放下着志放下左手一株佛又云放下着志放下右手一株佛又云放下着志云我两手𥁞空未审更放下个甚么佛云吾非教汝放舍其华汝当放下内六根外六尘中六识无一可舍是你免生死处志忽然大悟。

　　颂曰。

梵志谁知有过愆阎王业镜照无偏因兹见佛成罗汉方信壶中别有天(南堂兴)

两手擎来教放下空身立地更疑猜根尘识界无寻处多谢春风烂漫开(心闻贲)

截断千崖路风前活计新谁知席帽下元是昔愁人(无际𣲖)

　　世尊临入涅槃文殊请佛再转法轮世尊咄云吾四十九年住世未尝说一字汝请吾再转法轮是吾曾转法轮邪。

　　颂曰。

四十九年打之绕下梢大作师子吼虽然未始转法轮毕竟分疏成应口(无际𣲖)

末上何曾转法轮只今再转谩劳神路行人不知天晓犹把灵符执夜明(北涧简)

老汉生平太脱空将无作有诳盲聋临期一语方真实也是阇黎饭后钟(别山智)

　　世尊临入涅槃以手摩胸普告人天大众云汝等谛观吾紫磨金色之身瞻仰取足莫令后悔若言吾灭度非吾弟子若言吾不灭亦非吾弟子。

　　颂曰。

言吾入灭非吾子言吾不灭亦非亲但见落花随水去不知流出洞中春释迦老茗为邻临行卖弄紫金身双林𥁞道泥洹也夜夜群星拱北辰(佛鉴勤)

老倒瞿昙不识羞临行犹自逞风流摩胸示众归何处啼鸟一声山更幽(皖山凝)

灭度不灭度总非吾弟子更把双趺展示人苦瓠连根苦(云耕静)

双林𣗳下手摩胸说有谈无恣脱空若谓瞿昙曾入灭错教啼鸟笑春风(虚舟度)

　　世尊涅槃日迦叶最后至世尊乃于椁中露双趺示之迦叶乃作礼请如来以三昧火而自阇维即时金棺从七宝床升举绕俱尸罗城七匝却还本处化火光三昧而自焚之。

　　颂曰。

惭愧老胡椁示双趺金色尊者还会也无目前悟得未辨精粗绕七匝𠔃成何事个个男儿是丈夫地藏恩未出王宫已涅槃何须双足露金棺致令迦叶双眉皱庆喜门前倒刹竿(佛鉴勤)

　　文殊师利在灵山会上诸佛集处见一女子近佛坐入于三昧文殊白佛云何此女得近佛坐佛云汝但觉此女令从三昧起汝自问之文殊绕女子三匝呜指一下乃至托上梵天𥁞其神力而不能出佛云假使百千文殊亦出此女定不得下方过四十二恒沙国土有罔明菩萨能出此女定须㬰罔明至佛所佛来出此女定罔明即于女子前鸣指一下女子于是从定而出。

　　颂曰。

文殊托上梵天罔明轻轻弹指女子黄面瞿昙看他一倒一起(天衣怀)

千眼莫辩来由孤坐是何三昧文殊着力虽多女子随邪亦杀罔明关捩有谁知两过春山如泼黛(佛慧泉)

罔明弹指也寻常岂是文殊智不长因忆江南二三月鹧鸪啼处百华香(佛印元)

佛性天真事谁云别有师罔明弹指处女子出禅时不费纤毫力何曾动所思众生总平等日用自多疑(真净文)

百千文殊出不得罔明不费纤毫力落霞与孤鹜齐飞秋水共长天一色(云居祐)

独坐灵山谁得知罔明出定破群迷如今四海皆通达信道无心总不疑(云盖智)

文殊用𥁞平生力罔明弹指便回来不是老胡深有意双眸未肯为渠开(成枯木)

拂拭瑶琴月下弹调高雪曲和还难五侯费𥁞平生志从此诗书懒更看(宝峰照)

坐拥群峰覆白云莺啼深谷不知春岩前花雨纷纷落梦觉初回识故人(石门易)

一拳拳倒黄鹤楼一踢踢翻鹦鹉洲欲识罔明弹出定青山不动水长流(智海清)

当机密荐个中玄女子何因坐佛前切莫途中为解碍刻舟求剑实徒然(禾山方)

女子文殊与罔明禅徒毕竟如何委除非格外妙投机始信波涛元是水(龙牙才)

出定只消弹指佛法岂用工夫我今要用便用不管罔明文殊(洪觉范)

𥁞得天然别花间试展开黄莺偷眼觑不敢下枝来(慈受深)

出得出不得初不离是定圣者超凡情凡人而乃圣倒用与横拈扶邪及显正春雨春风竹户凉落花啼鸟千峰静(龙门远)

瞿昙身心如泥女子肝肠似铁文殊贪寻锅子冈明由来着楔历观大地众生不解闭门作活不动干戈建太平雨过青山如黛泼(佛灯珣)

女子与瞿昙自起还自倒无限傍观人投身入荒草(月庵果)

二菩萨出定笑杀老禅和富嫌千口少贫恨一身多(圆觉演)

不假文殊神通休要罔明弹指𠇍时灵山会中女子从定而起(鼓山圭)

出得出不得是定非正定罔明与文殊丧却穷性命(径山杲)

文殊出不得罔明却出得叵耐这冤家冷地里作贼(白杨顺)

文殊弹指罔明出定今日重新打翻旧令女子瞿昙在我心镜(楚安方)

入定出定因邪打正堪笑文殊春行秋令(石[(工*几)/石]明)

长江辊底浪如银秋日白苹红蓼新莫怪扁舟难到岸行舡由在把梢人(慈受深)

大定等虚空廓然谁辨的女子与瞿昙据令何调直师子奋迅𠔃摇荡乾坤象王回𣒀兮不费余力孰胜孰负谁出谁入雨散云收青天白日君不见马驹[跍-十+水]杀天下人临济未是白拈贼(圆悟勤)

抹粉涂坏恰我呆神头鬼面舞三台千千万万人窥看子细不知谁见来(开福宁)

怀藏日月八面玲珑袖里金锤鲜血通红香风𩖼𩖼花雨蒙蒙兵随印转处万里长虹将逐符行时些子神通(南堂兴)

四个没意智汉做处总无畔岸一状领过阶前与伊据款结案(开善谦)

出得出不得满面是埃尘愁人莫向愁人说说向愁人愁杀人(应庵华)

金不博金水不洗水两既不成一何有尔罔明文殊靴里动指(尼无著总)

一亩之地三蛇九鼠子细看来是何面觜(佛照光)

苦瓠连根苦同坑无异土二千年已前一火破落户(或庵体)

出得何如未出时瞎驴成队丧全机如今四海平如砥芦笛迎风撩乱吹(密庵杰)

人平不语水平不流瞿昙女子鬼面神头(肯堂充)

出得出不得攧落精灵窟何处不风流祖师无妙诀(松源岳)

子不嫌母丑犬不厌家贫举头天外看谁是我般人(孤峰深)

文殊罔明休卜度瞿昙女子谩针锥推倒铁山归去也纵横十字更由谁(石庵玿)

谁在画楼西相逢语笑低到家春色晚花落鹧鸪啼(雪庵瑾)

文殊绕三匝罔明轻弹指世尊努眼睛女子从定起(幻庵觉)

鹊鸦午夜破云飞宝印无私孰解提若道罔明能出定是人拔舌入阿鼻(剑门分)

古老相传鬼叫坑看来人鬼不多争早知鬼便是人作夜半三更也可行(无准范)

𫙙寂眼下安眉赵哥口边着耳蓦然狭路相逢两个是甚面觜(断桥伦)

出得出不得渠侬得自由神头并鬼面败𨷂当风流(无门开)

是定出得不得关捩初无多子文殊神通太过罔明轻轻弹指(横川珙)

　　文殊师利令善财童子采药云是药者采将来善财遍采无不是药却来白云无不是者殊云是药者采将来善财拈一枝草度与殊殊接得示众云此药能杀人亦能活人。

　　颂曰。

是药拈来更不疑师资相见在临时从兹病甚无医处杀活还应作者知(佛印元)

信手拈来草最灵一枝能杀亦能生曼殊室利开金口直至如今药道行(正觉逸)

大地苍生病似麻吉祥灵药示无涯其间杀活难分辨又是重添眼里花(保宁勇)

药病相治贬更褒当机杀活按吹毛毗卢海阔烟波静谁把长竿钓巨鳌(照觉总)

历劫何曾异明明百草头甘和苦涩味死活病须瘳好笑文殊老怜儿不觉羞(云溪恭)

善财拈起一枝草持来度与文殊老杀活虽然在手中遍界不藏光杲杲(楚安方)

善财采药不知名度与文殊用得灵便把黄连当甘草等闲杀活几多人(铁山仁)

采药与用药相逢一会家杀人活人不眨眼白玉无瑕却有瑕(石田薰)

一茎草上定纲宗杀活全归掌握中未举已前先荐得分明鹞子过辽东(掩室开)

　　文殊问庵提遮女云生以何为义女云生以不生生为生义殊云如何是生以不生生为生义女云若能明知地水火风四缘未尝自得有所和合而能随其所宜以为生义殊又问死以何为义女云死以不死死为死义殊云如何是死以不死死为死义女云若能明知地水火风四缘未尝自得有所离散而能随其所宜以为死义。

　　颂曰。

生以不生生死以不死死根本豁然明应时超佛祖随宜离散与和合十字纵横活鱍鱍金刚宝剑倚天寒外道天魔皆胆慑(圆悟勤)

生以不生生为生指天指地四方行死以不死死为死双林树下亦如此生不生死不死四十九年无一字掣断金锁天麒麟突出金毛师子子(南堂兴)

生无所生死无所死风动尘飞波澄浪止和合离散随处发现满月弯弓双雕一箭(佛性泰)

问处分明答处端当机觌面不相谩死生生死元无际月上青山玉一团(简翁敬)

　　文殊三处度夏一月在魔宫一月在长者家一月在[婬-壬+(工/山)]坊夏毕却归世尊会中解制迦叶欲白槌𢷤出才举此念见会中有无量释迦无量文殊无量迦叶无量楗稚迦叶既见世尊云汝𢷤那个文殊。

　　颂曰。

千峰月照楚江秋衲子初开布袋头闻道淮南米价贱便随船子下杨州(褚衲秀)

大象不游兔径燕雀安知鸿鹄据令宛若成风破的浑如啮镞遍界是文殊遍界是迦叶相对各俨然举槌何处罚好一劄金色头陀曾落节(圆悟勤)

刹刹尘尘见不难头陁何苦被他瞒当初若论𠬧奸细莫把瞿昙做佛看(心闻贲)

天高云静月弯弯雨过秋空眼界宽百亿文殊真妙体分明只在一毫端(正堂辩)

三处移场定是非顽心全不改毫厘胡言汉语凭谁会铁额铜头也皱眉(密庵杰)

锦衣公子春游惯白首佳人懊恨多波富尚嫌千口少自贫无奈一身何(月庭忠)

　　宾头卢尊者赴阿育王宫大会王行香次作礼问曰承闻尊者亲见佛来是不者以手䇿起眉毛曰会么王曰不会者曰阿耨达池龙王请佛斋吾是时亦预其数。

　　颂曰。

拈起眉毛示育王当时凡圣绝商量从来对众难𠬧拾眼上依前两簇长(佛印元)

一翳在眼空花乱坠狭路相逢难为迴避大王还识老僧无似雪眉毛长窣地(佛慧泉)

我佛亲见宾头卢眉长发短双眉粗阿育王犹疑狐唵摩呢哒哩悉哩苏嚧(保宁勇)

灵山会上旧家风脱略从兹势莫穷金斗峰前重漏泄莫将附子当天雄(正堂辩)

尊者亲曾见佛来双眉䇿起笑颜开古今不隔[糸*系]毫许天上人间孰可陪(佛照光)

以手䇿起眉毛千圣从来不识一会灵山俨然说甚今朝昨日(月林观)

䇿起眉毛答问端亲曾见佛不相谩至今应供四天下春在梅梢带雪寒(天童净)

尊者当时亲见佛眉毛䇿起有来端顶门欢瞎金刚眼恩大难酬雨露恩(枯禅镜)

厖眉䇿起貌棱层见佛元来却不曾南岳天台相撞着被人唤作捉斋僧(巳庵深)

䇿起眉毛示育王分明佛面露堂堂至今阿耨池中水流落人间润八荒(天目礼)

君王一语出如纶尊者眉毛八字分四海风清烟浪静碧天无际水无垠(无准范)

尊者䇿眉王不会十方刹土古风清佛斋胜会亲曾预不是寻常粥饭僧(横川珙)

　　舍利弗入城遥见月上女出城弗心口思惟此姊见佛不知得忍不我试问之才近便问甚么处去女曰如舍利弗与么去弗云我方入城汝当出城云何言如舍利弗与么去女云诸佛弟子当依何住弗云诸佛弟子当依大涅槃而住女云诸佛弟子既依大涅槃而住而我如舍利弗与么去。

　　颂曰。

淡笼烟深𤨏雾鹙子宁知此条路直饶撞入涅槃城未免随他与么去月上女实堪悲爱将青黛画蛾眉(佛慧泉)

本来正体彻根源出入同途只此门已住如来大解脱掌中至宝耀乾坤(圆悟勤)

重城晓入冒轻烟闹市相逢岂偶然一句等闲相借问平田忽尔浪滔天月上女实堪怜云髻高梳何处去借婆裙子拜婆年(佛性泰)

涅槃一路同来往寸步宁亏达本乡鹙子黠儿轻借便由如哑子吃生姜月上女太无良不涂红粉自风光金𤨏玄关留不住百尺竿头信脚行(佛灯珣)

出入分明报己知更言何处有狐疑但如鹙子恁么去莫管傍人说是非(文殊道)

如舍利弗与么去千人万人拦不住优游自在涅槃城步步莲华随足举(且庵仁)

相逢打鼓弄琵琶须是还他两会家曲罢不知何处去夕阳斜映暮天霞(石庵玿)

有礼有乐能放能收人平不语水平不流汉地不收秦不管又骑驴子下杨州(无际派)

月上女曾与么去我今亦依如是住明明今古不曾藏一点灵光常独露(月林观)

大地绝纤尘面南看比斗嫁鸡逐鸡飞嫁狗逐狗走(雪庵瑾)

　　舍利弗因维摩诘室有一天女散花次问言汝何不转却女身曰我从十二年来求女人相了不可得当何所转即时天女以神通力变舍利弗作天女天乃化身如舍利弗而问言何不转却女身弗以天女像而答我今不知何转而变为女身天曰舍利弗若能转此女身则一切女人亦当能转如舍利弗非女而现女身一切女人亦复如是虽现女身而非女也即时摄舍利弗身还复如故而问言女身色相今何所在舍利弗言女身色相无在无不在天曰一切诸法亦复如是无在无不在。

　　颂曰。

鹙子已圆无漏种换却身形总不知通途一贯非他物午夜胡僧步雪归(正堂辩)

　　殃崛摩罗未出家时事外道受教为憍尸迦欲登王位用千人拇指为花冠所得九百九十九唯欠一指遂欲杀母取指时佛在灵山以天眼观之乃化作沙门在殃崛前殃崛遂释母欲杀佛佛徐行殃崛急行追不及乃唤曰瞿昙住住佛告曰我住久矣是汝不住殃崛闻之心忽开悟遂弃刃投佛出家佛即授与落发披衣。

　　颂曰。

殃崛雄雄方勇𨦣瞿昙住住息风波杀人作佛当头劄覆雨翻云在刹那(疏山如)

急行缓步无前后浑[跍-十+水]长安路一条殃崛回头知住处便能平步上云霄花冠不用娘生指须发宁烦费力摇好是移花兼蝶至等闲买石得云饶(佛灯珣)

我住久矣是汝不住是汝若住鼻孔相拄不动步而遍界游师姑毕竟女儿作(云居悟)

从人求觅枉奔波过在孳生口数多杀却浑家仍自杀谁能奈得你侬何(野云南)

　　殃崛摩罗既出家为沙门因持钵入城至一长者家值其妇产难子母未分长者云瞿昙弟子汝为至圣当有何法能免产难殃崛曰我乍入道未知此法当去问佛却来相报遽返白佛具陈上事佛告曰汝速去说我自从贤圣法来未曾杀生殃崛往告其妇人闻之当时分免母子平安。

　　颂曰。

圣法从来不杀生本无生杀亘精明是诸人我皆空相一切冤亲𥁞假名甘露才沾除热恼玉莲金子两敷荣(觉海元)

月里姮娥不画眉只将云雾作罗衣不知梦逐青窎去犹把花枝盖面归(鼓山圭)

华阴山前百丈井中有寒泉彻骨冷谁家女子来照影不照其余照斜领(径山杲)

不迟一步不疾一刻明眼衲僧如何会得粉骨碎身未足酬一句了然超百亿(𡰱无著总)

贤圣劫来未曾杀而今断这一刀休果然葛怛胸中落笑杀灵山老比丘(密庵杰)

不因一事不长一智不曾杀生了无忌讳传言送语当风流拈得口𠔃失却鼻(木庵永)

贤圣中来不生杀其家子母自团圆阴阳造化初无迹春在花枝特地妍(天目礼)

彩仗神旗猎晓风鸡人催唱鼓冬冬铜壶漏永何时歇如此相催即老翁(南叟茂)

非食不疗饥非药不疗病黄面老瞿昙识𥁞众生性(宝叶源)

我瞿昙佛具正偏知子母分解只在当时(横川珙)

　　那吒太子析肉还母析骨还父然后现本身运大神力为父母说法。

　　颂曰。

骨还父肉还母何者是身分明听取山河国土现全躯十方世界在里许万劫千生绝去来山僧此说非言语　骨肉都还父母了未知那个是那吒一毛头上翻身转一一毛头浑不差(径山杲)

那吒太子本来身卓卓无依不受尘云散水流天地静篱间黄菊正争春(自得晖)

析骨还父肉还母不知那个是那吒夜深失脚千峰外万古长空片月斜(少室睦)

骨还父肉还母日西沉水东注(良久)露(北涧简)

雨散云收后崔嵬数十峰王维虽敏手难落茟头踪(无准范)

　　七贤圣女姊妹同游尸陁林一姊指尸曰尸在此人在甚处诸姊妹谛观皆悉悟道乃感帝释雨花赞曰我是帝释见诸姊悟道故来供养但诸姊有何所须我能给施女曰我家四事七珍悉皆具足唯要三般物一要无根𣗳一株二要无阴阳地一片三要叫不应谷一所帝释曰一切所湏我悉有之若此三物我实无女曰汝若无此争解济人遂同往白佛佛言我诸弟子不解此义唯有诸菩萨乃解此义。

　　颂曰。

寒林里忽逢伊帝释行檀恨已迟三物索来何处有却令诸姊皱双眉憍尸迦知不知更献天华三两枝(佛慧泉)

尸在此𠔃人何在疾雷破山风振海云飞雨散相见时髑髅眼睛放光彩(龙牙才)

帝子游春不逐他相邀诸姊入尸陀死人堆里出身路拨动烟尘见也么灵利汉不消多回头[跍-十+水]着自家底洞云深处旧𤇆萝(佛灯珣)

谈玄谈妙实堪夸帝释才闻便雨花临机须索三般物看看愁杀憍尸迦历劫不曾违背面明明借问却周遮(大沩智)

无阴阳地无根𣗳谷呼不应当头露罗列七珍森太虚动地雨花无量数天帝释七贤女明明指出真金处无生无法本如如只个如今离言语(圆悟勤)

无阴阳地叫不响山无根树子大家攀七贤女太娇痴却将红粉画蛾眉憍尸无此三般物那得天花撩乱飞(佛鉴勤)

无根𣗳子枝条累山谷无声句最亲阴阳不到闲田地结子开花朵朵新(正堂辩)

观之不可见𦗟之不可闻家有三般宝富贵压乾坤(月庵果)

无根𣗳子一株山翁不费诛锄锤碎千年桃核不须缘木求鱼(蒙庵岳)

无阴阳地一片明明卖贵卖贱死尸无处活埋露出三头两面

不应山谷一所透出千门万户清晓一声杜䳌劝人不如归去

无阴阳地有甚巴鼻无根𣗳子荒得人死叫不响山谷摩醯亚三目作么作么因祸致福恼得憍尸迦大笑却成哭(退庵奇)

七珍八宝任君需三物从来的是无若向无中拈得出不湏见佛问何如(天目礼)

　　昔城东有一老姥兴佛同生而不欲见佛每见佛来即便迴避虽然如此回顾东西总皆是佛遂以手掩面于十指掌中亦总是佛。

　　颂曰。

觉城东际老婆婆白发𣯶𣯶意气多与佛同生嫌见佛恶人无奈恶人何(笑翁堪)

开眼也着合眼也着迴避无门将错就错祥麟只有一只角(掩室开)

城东圣姥坐莲台大地众生正眼开与佛同生嫌见佛一身难作二如来(虚堂愚)

平生不愿佛相逢十指尖头现绀容夹路桃华风雨后马蹄无处避残红(石室辉)

　　双林善慧大士因梁武帝请讲经士升座以尺拊案一下便下座武帝愕然志公乃问陛下会么帝云不会志云大士讲经竟。

　　颂曰。

不向双林寄此身却于梁土惹埃尘当时不得志公老也是凄凄去国人(雪窦显)

远别双林事有因金陵明主慕仁人良哉高座登临次一击大千经出尘(正觉逸)

大士何曾会讲经志公方便且相成一挥案上俱无取直得梁王努眼睛(白云端)

大士讲经时挥案成注脚一丸消众病不假驴驼药(慈受深)

案上一声呜嚗嚗已是重重添注脚梁王何事不回头志公将错还就错(佛鉴勤)

身受龙华三会主槌开凤阁九重城梁王筑倒金刚佛更问如何不讲经(克符道者)

两口明明一无舌同生同死为君决那吒顶上吃蒺藜金刚脚下流出血(东山空)

大士错解注志公错注解臭肉积屠门堪笑无人买(无准范)

双林大士太无端又向梁朝露一班经旨未分玄路绝一挥案上动龙颜(葛庐覃)

　　傅大士见梁武帝不起群臣曰大士见上为甚不起士曰法地一动一切不安。

　　颂曰。

梁国令他魏国愁渡江投水暗随流虽然寸土居无动争奈双林半树秋(投子青)

　　傅大士一日披衲顶冠靸履朝见梁武帝帝问是僧邪士以手指冠帝云是道邪士以手指靸履帝云是俗邪士以手指衲衣。

　　颂曰。

道冠儒履释袈裟和会三家作一家忘却率陀天上路双林端坐待龙华(湖隐济)

身披坏衲片云寒脚着朝靴顶戴冠要使三宗同一辙捏沙终是不成团(笑翁堪)

泥封三诏出𤇆霞直到金陵帝主家自古多能谁得及道冠儒履释袈裟(宝叶源)

非儒非道亦非禅杜撰修行忒可怜担阇一身三不了至今八百有余年(一衲戒)

　　傅大士颂云夜夜𢬘佛眠朝朝还共起起坐镇相随如形影相似欲识佛去处只者语声是。

　　颂曰。

谁有单于调换取假银城(良久)曾被雪霜苦杨花落也惊(天衣怀)

要眠时便眠要起时即起水洗面皮光啜茶湿却觜大海红尘生平地波涛起呵呵阿呵呵啰哩哩啰哩(保宁勇)

　　傅大士颂云空手把锄头步行骑水牛人从桥上过桥流水不流。

　　颂曰。

六月上伏八月中秋人平不语水平不流(心闻贲)

鱼行水浊鸟飞毛落大士横身不受一凿(木庵永)

狗走抖擞口猴愁楼搜头瑞岩门外水自古向西流(断桥伦)

　　傅大士云湏弥芥子父芥子须弥爷山水坦然平敲冰来煮茶。

　　颂曰。

湏弥纳芥不容易芥纳须弥匹似闲长河搅着成酥酪轻轻击透祖师关(圆悟勤)

　　傅大士颂云有物光天地无形本寂寥能为万象主不逐四时淍。

　　颂曰。

有中有无中无细中细粗中粗

土面灰头不染尘花街柳巷乐天真金鸡唱晓琼楼梦玉𣗳花开浩劫春(足庵鉴)

　　布袋和尚常在通衢或问在此何为师云等个人来曰来也师曰汝不是这个人或解布袋百物俱有撒下曰看看又一一将起问人曰这个唤作甚么或袋内探果子与僧僧拟接师乃缩手曰汝不是这个人或见僧行过乃拊背一下僧回首师曰把一钱子来有时倚袋终日憨睡或起行市肆间小儿哗逐之或拄杖或数珠与儿戏有僧问如何是祖师西来意遂放下布袋叉手而立僧曰只此别更有在师拈起布袋肩负而去。

　　颂曰。

弥勒既非布袋不是是非两忘金生丽水至宝满袋贵买贱卖若解商量不劳三拜诠了义注大乘月里萤光日下灯布袋枕头眠一觉倚天山色碧层层(野轩遵)

拈起即行放下便歇瞌睡阿师弄巧成拙佛意祖意宁知裙子褊衫百结有时独立𠔃谁是知音归去来𠔃一天明月(佛慧泉)

困来𢬘囊无语傍观尽生疑虑未免开献诸人是甚闲家破具莫讶衣裳破碎入𢌅且无忌讳横身要道等人那个便知圈缋(云峰悦)

千般万样有谁能会瞌睡老僧𠬧拾满袋心无诸受触处三昧巷尾街头贵买贱卖(圆通秀)

都卢一个布袋里面讨甚奇怪困来且得枕头携去亦无妨碍有时闹市打开多是自家买卖(白云端)

咄这憨皮袋眉粗兼眼大终日在街头市行无买卖阿呵呵归去来典钱还却债(保宁勇)

分身百亿混尘埃气儿憨憨勿可猜一袋挑擎随处去千般撒下复拈来人间天上相呈示市尾街头睡觉回等得个时还不是至今犹是老黄梅(佛国白)

天不能盖地不能载包括乾坤全归布袋十字街头大打开般般拈起随人爱(灵源清)

三千威仪都不修八万细行全不顾只因闹市里等人被人唤作破落户兜率内院久抛离纵归忘却来时路稽首弥勒世尊得与么宽肠大肚(径山杲)

接着一个半个觅得三文两文谁知破布袋里许多弥勒世尊(瞎堂远)

拊背觅钱成漏逗回头转脑昧真机可怜闹市无人识空手肩担布袋归(佛照光)

长汀汀上风颠子曳杖回头等阿谁向道那人元不在汝须知有转身时(天目礼)

转得头来已是迟恰如曾未转头时一钱觅得无安处犹自区区诳阿谁(北涧简)

逢人乞一文袋里敌国富不是下生迟嫌佛不肯作(环溪一)

　　跋陁尊者因生法师论众微聚曰色众微无自性曰空者云只明得因中色空未明得果上色空法师问如何是果上色空者云一微空故众微空众微空故一微空一微空中无众微众微空中无一微。

　　颂曰。

灵光满目簇山河幻境之中物像多体妙已知缘不碍执情还被境消磨(双泉琼)

色空空色色空空阂却潼关路不通劫火洞然毫末𥁞青山依旧白云中(天衣怀)

东西南北十万八千空生罔措火里生莲

堂堂色里无空相皎皎空中绝色形直下色空无一二色号元来不我名(灵隐本)

　　维摩居士示病毗耶离城自念𥨊疾于床世尊大慈宁不垂愍佛知其意告文殊师利言汝行诣维摩诘问疾文殊白言世尊彼上人者难为酬对深达实相善说法要辨才无滞智慧无碍一切菩萨法式悉知诸佛秘藏无不得入降伏众魔游戏神通其慧方便皆已得度虽然当承佛圣旨诣彼问疾。

　　颂曰。

咄这维摩老悲生空懊恼卧病毗耶城全身太枯槁七佛祖师来一字俱屏扫请问不二门当时便靠倒不靠倒金毛狮子无处讨(雪窦显)

佛病法病最难医独有维摩也大奇文殊稽首赞居士失却金毛师子儿(天衣怀)

毗耶城里维摩诘知伊毕竟彻不彻金毛师子未到来一室屏除先漏泄及乎回问不二门推出一团无孔铁刚被文殊下一槌千年万载成凹凸(大洪遂)

冷坐毗耶城百病一时发不得文殊来几乎无合杀(径山杲)

千人万人射一雁个个手亲并眼辨刮地西风雁影高可怜发𥁞弦中箭猿臂将军仰面看弓开秋月影团圆飞星一点天边去羽翼离披落眼前(广鉴英)

冤憎会苦爱别离苦钝置瞿昙一场莽卤(咄)(正堂辩)

示疾毗耶方丈文殊亦难近傍看来无药可医只是忌口为上(浙翁琰)

诈病从来不可医文殊特为下针锥事褫一喙长三尺问着依前似鼓椎(无准范)

一个病维摩无风自起波富嫌千口少贫恨一身多(湖隐济)

　　善财初诣娑罗林中㕘文殊文殊指往南方胜乐国谒德云比丘次弟至弥勒楼阁所归至普门城外思惟伫立欲得奉觐文殊文殊伸手过百十由旬与摩其顶即见微尘数知识即受行其教。

　　颂曰。

日出升空高下周昆仑源𣲖入川流春山云逗风无𥁞雁去回南天地秋

五十三人指路人因循流落百余城草鞋[跍-十+水]破成何事争似归家罢问程(铁山仁)

茫茫梦里去游南五十三参发指端大士臂长衫袖短善财脚瘦草鞋宽(大川济)

　　善财诣妙峰山㕘德云比丘四维寻觅七日方见在别峰上徐步经行顶礼闻法入佛境界得忆念诸佛普见法门证发心住。

　　颂曰。

妙高峰顶寻知识南北东西望何极德云遥自别山来珍重分身千百亿(延庆忠)

妙高峰顶草茸茸步步相随不见踪若谓别山亲觌面片帆已过海门东(别山智)

澹𤇆幂幂草茸茸七日徘徊信不通一步竿头轻蹉脚海门波卷白苹风(𣗥田心)

　　善财诣那罗素国参毗目瞿沙仙人无量仙人同音赞已下床执手佛刹现前悟真净智卷舒自在得无胜幢法门证童真住。

　　颂曰。

毗目仙人下宝床摩头执手看殊祥十方佛境同时现万像森罗忽䪺彰无胜妙幢腾瑞色遮那文藏显灵光却还本座求端的转觉平生见处长(佛国白)

坦然古路勿迀疏霁月凉风动十虚毗目善财当日事好如潘阆倒骑驴(或庵体)

　　善财诣佛会中参普贤菩萨见乘白象王处红莲座一心亲近咨闻法要智悲圆满行愿功成即获佛德显同果海得一切佛果微尘数三昧法门。

　　颂曰。

百一由旬摩顶归片心思见普贤师堂堂现在红莲座落落分明白象儿沙劫智悲方满日微尘行愿正圆时佛功德海重宣说愁见波涛转渺弥(佛国白)

打鼓弄琵琶还它一会家木童能抚掌石女解煎茶云散天边月春来𣗳上华善财参遍处黑豆未生芽(延庆忠)

　　善财历百十城参五十三位善知识后到毗卢楼阁前曰是解空无相无作之所住处(云云)见楼阁门闭善财暂时敛念曰大慈大悲愿楼阁门开令我得入寻时弥勒领诸眷属至善财前弹指一下楼阁门开善财得入入已还闭见百千万亿楼阁一一楼阁有一弥勒领诸眷属并有一善财面在前立弥勒复弹指云善男子起法性如是。

　　颂曰。

妙意童真末后收善财到此罢南游豁然顿入毗卢藏悔向他山见比丘(张无𥁞)

妙峰孤顶无知识百十成游丧善财楼阁若还弹指现分明有眼不曾开(或庵体)

五十三人一缕穿小儿虽小胆如天茫茫𤇆水无重数买得风光不用钱(北涧简)

问处分明答处端还同双剑倚天寒一从楼阁门开后满面惭惶无处安(浙翁琰)

知识曾参五十三精金百炼罢锤钳回头万壑𤇆云散午夜蟾光浸碧潭(坦堂圆)

南方经历几云𤇆收得珍奇货满船弹指便风帆到岸一时翻作大光钱(无准范)

　　天台智者大师在南岳诵法华经至药王品曰是真精进是名真法供养如来于是悟法华三昧获旋陀罗尼见灵山一会俨然未散。

　　颂曰。

世尊三昧安详起师悟药王精进时灵鹫山中人未散不因南岳有谁知(杨无为)

溪山𥁞处夕阳斜溪上冬风雪满沙便是江南旧行路和𤇆隔水见梅花(萝月莹)

舍𥁞家财与己财只将真法供如来当初一路今何在触目灵山翠作堆(天目礼)

好将真法供如来花在幽岩险处开一夜狂风吹欲𥁞落英无数点莓苔(虚堂愚)

心迷念念法华转心悟时时转法华谁知百万灵山客𥁞是天台眼里沙(此山应)

　　金陵志公和尚(或名宝公)令人传语南岳思大云何不下山教化众生一向目视云霄作么思云三世诸佛被我一口吞𥁞何处更有众生可度。

　　颂曰。

一口吞𥁞三世佛牙如剑树眼如铃断弦不必鸾胶续只要知音侧耳𦗟(虚堂愚)

佛与众生一口吞纤毫不立道方存杖头日月才挑起鼓动三千海岳昏(𡰱闲林英)

目视𤇆霄卧白云不知山下有乹神从何更有众生度三世如来一口吞(本觉一)

　　禅宗颂古联珠通集卷第一　　　　鸡一
中华藏第 078 册 No. 1720 禅宗颂古联珠通集


　　禅宗颂古联珠通集卷第二　　　　鸡二

　　(僧录司右阐教兼灵谷禅寺住持净戒重校)大乘经偈经题[米-木+八]字(一则)楞严经(十六则)圆觉经(九则)法华经(八则)维摩经(四则)文殊般若经(一则)金刚经(十一则)华严经(六则)楞伽经(一则)

　　经首题[米-木+八]字　昔有僧问地藏琛和尚以字不成八字不是未审是甚么字地藏曰看取下注脚又有问披云霖师答以颂曰以字不是八不成森罗万象此中明直饶巧说千般妙不是沤和不是经。

　　颂曰。

以八不成只目前经中未识注中看垂慈不为多知解切要㕘玄达本源(汾阳昭)

以字不成八不是拈起经题皆拟议下头注脚任君看却是入门先问讳(佛印元)

以字不是八不成龙门风浪若雷霆多少游鱼迷去路依前和雨落沧溟(佛慧泉)

我佛金言义海深开遮唯要悟真心首标妙在当头劄蜜使泥牛晓夜吟(云居祐)

拈起题摸不着却看下头注脚了知字义炳然大藏潜通广略(地藏恩)

以字不成八字不是法身睡着无遮闭衲僧对面不知名百万人前呼不起(觉范洪)

以字不成八字不是十方诸佛同参三世如来共轨庆喜多闻罔措鹙子神通莫拟若非金色头陀焉能蜜传斯旨(旻古佛)

以字不是八字非满琅函载绝毫𨤲看经到此须开眼玉轴分明两畔题(罗汉南)

经题满目孰知元点画分明句义全佐国欲知功力大萧何元是汉朝贤(疏山常)

以字不是八不成无言童子笑忻忻优昙华现人间世鼻孔通天嗅不闻(开福宁)

以字不成八字非烁迦罗眼不能窥一毛头上重拈出忿怒那吒失却威(径山杲)

龙宫海藏不曾收梵语唐言亦谩求刚被祖师轻漏泄当门齿缺乃因由(灵岩因)

鸟迹半露苍苔科斗并游春水若不信受奉行未免即从座起(石[(工*几)/石]明)

不向经题识本真纸堆讨甚法王身未开梵夹承当去免作循行数墨人(绝岸湘)

问你地藏知不知下头注脚万千千算沙入海徒疲倦不若教他了目前(横川珙)

　　楞严经佛告阿难吾不见时何不见吾不见之处若见不见自然非彼不见之相若不见吾不见之地自然非物云何非汝。

　　颂曰。

全象全牛意不殊从来作者共名模如今要见瞿昙老刹刹尘尘在半途(雪窦显)

堂堂露柱久怀胎长下孩儿颇俊哉未解语言先作赋一操直取状元来(白云端)

老胡彻底老婆心为阿难陀意转深韩干马嘶芳草渡戴嵩牛卧绿杨阴(湛堂准)

云收空阔天如水月载姮娥四海流惭愧牛郎痴爱叟一心犹在鹊桥头(佛心才)

说离百非存轨则言无一法尚筌罤毗耶默默曾缄口摩竭寥寥镇掩扉(佛鉴勤)

初学卖华日娇羞掩齿牙及至容颜老脱然无可遮却笑白云他自散不知明月落谁家(崇觉空)

隔林仿佛闻机杼知有人家在翠微及至入门亲见了元来只是小儿嬉(简堂机)

见时不见非见见非见不见总非非织女机梭撩乱掷牧童鞭索恣胡挥幽鸟一声惊宇宙碧湾溪畔绿杨垂(呆堂定)

石润非玉水丽非金大禹决而西溯卞和泣而陆沉美𠔃渺𠔃错古砻今(虚堂愚)

　　楞严经佛谓阿难若能转物即同如来。

　　颂曰。

若能转物即如来春暖山花处处开自有一双穷相手不曾容易舞三台(白云端)

若能转物即如来处处门开见善财花柳巷中呈舞戏九衢乘醉卧楼台(真如喆)

毛吞巨海芥纳须弥乾坤大地直下同归一气不言含有象万灵何处谢无私(佛心才)

若能转物即同如来咄哉瞿昙诳呼痴呆(径山杲)

雨色和烟匝四维眼皮未绽若为窥等闲觑破金刚际坦荡无因役路岐(或庵体)

他人住处我不住他人行处我不行不是与人难共处大都缁素要分明(此山应)

　　楞严经佛谓阿难见见之时见非是见见犹离见见不能及。

　　颂曰。

见不及处江山满目不睹纤毫花红柳绿白云出没本无心江海滔滔岂盈缩(海印信)

拄杖头边无孔窍大千沙界犹嫌小毗婆尸佛早留心直至而今不得妙(鼓山圭)

春至自开花秋来还落叶黄面老瞿昙休摇三寸舌(径山杲)

色空明暗本无因见见由来亦误人见不及时犹未瞥那知殃崇是家亲(遁庵演)

没弦琴上无私曲一曲弹来转辘辘断崖流水少知音六六不成三十六(妙峰善)

瘦藤拄到风烟上乞与游人眼界宽不知眼界宽多少白鸟去𥁞青天还(朴翁铦)

雨洗淡红桃萼嫩风摇浅碧柳[糸*系]轻白云影里怪石露绿水光中古木清(潜庵光)

隔墙见角便骑牛骑入红尘闹市游游遍归来栏里卧三更半夜失踪由(雪庵瑾)

　　楞严经七处征心。

　　颂曰。

七处征心心不遂懵懂阿难不瞥地直饶征得见无心也是泥中洗土块(西余端)

七处征心款便成推穷寻逐桉分明都缘家贼难防备拨乱乾坤见太平(卍庵颜)

吹糠着米翻成特地不因一事不长一智(北涧蕳)

七处征他天外天毫光直射阿难肩瞿昙忒杀怜儿切逼得鲇鱼上竹竿(绝岸湘)

　　楞严经八还辨见。

　　颂曰。

八还之教垂来久自古宗师各分剖直饶还得不还时也是鰕跳不出斗(西余端)

明暗色空不可还不可还者绝跻攀夹截虚空成畔岸一重水隔一重山(卍庵颜)

色空明暗各不相知行到水穷处坐看云起时(北涧简)

还还还后更还还一个闲人天地间昨夜大虫遭虎咬皮毛落𥁞体元班(绝岸湘)

　　楞严经阿难大众获本妙心。

　　颂曰。

东西南北捉虚空海角天涯信不通力𥁞神疲无处觅万年松在祝融峰(卍庵颜)

适我昔所愿今者已满足是玉也大奇只恐不是玉(北涧简)

　　楞严经观世音菩萨成三十二应身获十四无畏法。

　　颂曰。

良哉观世音旋闻与声脱犬吠驴呜休未休世出世间活鱍鱍(瞎堂远)

三十二应不思议十四无畏如流水男子身中入定时女子身中从定起(卍庵颜)

趁队选圆通无端立下风当时供死款错说在闻中(北涧简)

　　楞严经妙性圆明离诸名相。

　　颂曰。

一钱为本万钱利富不足而贫有余换骨夺胎些子药输他潘阆倒骑驴(卍庵颜)

金盘不可动辘辘转难住停待良久间圆明湛如露(北涧简)

　　楞严经诸可还者自然非汝不汝还者非汝而谁。

　　颂曰。

日暖风和景更奇华华草草露全机荼䕷一阵香风起引得游蜂到处飞(心闻贲)

千山鸟飞灭万里人迹绝扁舟蓑笠翁独钓寒江雪(肯堂充)

不汝还𠔃复是谁残红流在钓鱼矶日斜风动无人扫燕子衔将水际飞(天目礼)

　　楞严经六解一亡。

　　颂曰。

根尘缚脱本同源一处休复六用捐手把一条红断贯娘生鼻孔一时穿(卍庵颜)

六用无功信不通一时分付与春风篆𤇆一缕闲清昼百鸟不来花自红(北涧简二)

结解非殊存曰无据试问本来宗当初谁缚汝

　　楞严经阿难大众复白佛言若此妙明真净妙心本来遍圆如是乃至大地草木蠕动含灵本元真如即是如来成佛真体佛体真实云何复有地狱饿鬼畜生。

　　颂曰。

双剑峰前古寺基天尊元是一牟尼时难只得同香火莫听闲人说是非(卍庵颜)

三蛇九鼠一亩之地竿木随身逢场作戏(北涧简)

　　楞严经佛言阿难此等众生不识本心受此轮回经无量劫不得真净皆由随顺杀盗[婬-壬+(工/山)]故反此三种又则出生无杀盗淫有名鬼伦无名天趣有无相倾起轮回性。

　　颂曰。

七处精研一妄心更随三业杀盗淫身心不是闲家具前箭犹轻后箭深(卍庵颜)

客舍并州已十霜归心日夜忆咸阳无端又渡桑干水却望并州是故乡(北涧简)

　　楞严经佛告阿难无令心魔自起深孽。

　　颂曰。

瞿昙彻底老婆心见明色发理难任入乡随俗那伽定佛魔到此尽平沉(卍庵颜)

挽弓须挽强用锵须用长射人先射马擒贼先擒王(北涧简)

　　楞严经佛言富楼那如汝所言清净本然云何忽生山河大地汝常不闻如来宣说性觉妙明本觉明妙(详在本经)。

　　颂曰。

清净本然遍法界山河大地即皆现性觉必明认影明眼耳便随声色转(卍庵颜)

弥满清净中不容他山河大地万象森罗(北涧简)

　　楞严经若能推者即是汝心则是认贼为子。

　　颂曰。

如今推也是子是贼买帽相头食鱼去骨(天童觉)

　　楞严经跋陁婆罗入浴忽悟水因。

　　颂曰。

了事衲僧消一个长连床上展脚卧梦中曾说悟圆通香水洗来蓦面唾(雪窦显)

超诸现量即悟水因体明无垢孰云洗尘得无所有了无相身成佛子住妙触常存(大沩智)

洗尘触体两空寂妙证密圆超见思白壁无瑕空受玷圆通会里受涂糊(涂毒䇿)

　　楞严经当知虚空生汝心内犹如片云点太清里况诸世界在虚空耶汝等一人发真归元此十方空皆悉消殒。

　　颂曰。

一人发真归元十方虚空消殒试问杨岐栗蓬何似云门胡饼(𡰱无着总)

瞌睡茫茫困思来吃碗浓茶眼便开四海五湖王化里更无一物是尘埃(朴翁铦)

　　圆觉经如是我闻一时婆伽婆入于神通大光明藏三昧正受一切如来光严住持是诸众生清净觉地身心寂灭平等本际圆满十方不二随顺。

　　颂曰。

东西南北水茫茫无角铁牛入海藏千眼大悲寻不见倒骑佛殿入僧堂(冶父川)

　　圆觉经于不二境现诸净土与大菩萨摩诃萨十万人俱。

　　颂曰。

明镜当台照不差短长好丑尽归家山河大地浑如故不妨随处玩𤇆霞(冶父川)

　　圆觉经非幻不灭。

　　颂曰。

不属内外与中间才落思惟入魔境大丈夫儿不自欺翻身坐断毗卢顶(月林观)

　　圆觉经修多罗教如标月指。

　　颂曰。

方便门指头月譊讹因[序-予+尼]多甄别冷光霭霭登清途匝地茫茫寻旧冗指看画处眼中屑到此何须更饶舌(育王达)

　　圆觉经一切障碍即究竟觉。

　　颂曰。

枯树云充叶凋梅雪作花击桐成木响蘸雪吃冬𤓰长天秋水孤鹜落霞(雪堂行)

早朝心闷三杯酒午后头昏一碗茶入夜脱衣伸脚睡五更走起眼眯麻(或庵体)

　　圆觉经有我爱者亦爱涅槃伏我爱根为涅槃相。

　　颂曰。

黑山鬼窟至幽阴认得顽空尽力寻何似天窗饶一拨䪺令大地作黄金

　　圆觉经弃爱乐舍还滋爱本便现有为增上善果皆轮回故不成圣道。

　　颂曰。

傀儡牵[糸*系]舞柘枝百般俏俊百般宜自从舞罢青[糸*系]断堪笑渠侬撒手归

　　圆觉经居一切时不起妄念于诸妄心亦不息灭住妄想境不加了知于无了知不辨真实。

　　颂曰。

黄花烂烂翠竹珊珊江南地暖塞北天寒游人去后无消息㽞得溪山到老看(晦堂心)

举手攀南斗翻身倚北辰出头天外看谁是我般人(鼓山圭)

巍巍堂堂磊磊落落闹处刺头稳处着脚脚下线断我自由鼻端泥尽君休斫莫动着千年故纸中合药(天童觉)

荷叶团团团似镜菱角尖尖尖似锥风吹柳絮毛毬走雨打梨花蛱蝶飞(径山杲)

和𤇆钓月是生涯古䇿风高未足𧦹款乃一声天地阔祖师何处渡流沙(或庵体)

猢狲吃毛䖝乌狗上佛殿大地雪漫漫澄江静如练(圆极岑)

生铁铸牛头牵犁还拽杷智者笑忻忻愚人惊怪差古往今来几百年更向鬼门重贴卦(密庵杰)

庭前栽莴苣莴苣生火箸火箸生莲花莲花结木𤓰木𤓰才擘破撒出白油麻参(㑃堂仁)

昨夜深沙铸铁券阿那律陀来合伴醉来相打见阎王阎王握笔不能判却相劝彼此事同一家更莫前思后算㘞你恁么断公事大吃醋(无庵全)

张果老[跍-十+水]破葫芦吕洞宾失却宝剑两个撒手相逢囊箧更无一线何仙姑铁笛横吹解道长江静如练(正堂辩)

身世悠悠不系舟得随流处且随流今朝有酒今朝醉明日无钱明日愁(石庵玿)

春眠不觉晓是处闻啼鸟夜来风雨声花落知多少(朴翁铦)

春生夏长淡饭粗茶鱼投浊水彩奔龊家(无准范)

三春不是读书天九夏炎炎直放禅唯有秋冬较些子不如打睡过残年(北涧简)

　　圆觉经以大圆觉为我伽蓝。

　　颂曰。

毫𩬊不留纵横自由阃外乾坤廓落大方无外优游明明祖师意明明百草头褫破狐疑网截断爱河流纵有回天力争如直下休四衢道中净裸裸放出沩山水牯牛(圆悟勤)

　　圆觉经恒作是念我今此身四大和合(𩬇毛𤓰齿等皆归地唾涕脓血等皆归水暖气归火动转归风)四大各离今者妄身当在何处。

　　颂曰。

今者妄身当在何不应𦦨水更寻波狂心误认鉴中影岂异迷头演若多(本觉一)

　　法华经佛放眉间白毫相光照东方万八千世界。

　　颂曰。

蛮奴赤脚上皇州卖尽奇珍跨白牛贪着市朝人作市又随歌舞上官楼多意气好风流月冷珠帘挂玉钩分明忘却来时路百尺竿头辊绣毬(圆极岑)

　　法华经假使满世间皆如舍利弗尽思共度量不能测佛智。

　　颂曰。

雪子落纷纷乌盆变白盆忽然日头出依旧是乌盆(破庵先)

　　法华经观世音菩萨普门品偈曰咒咀诸毒药所欲害身者念彼观音力还着于本人。

　　颂曰。

咒咀毒药形声之逆眼耳若通本人何失(法眼益)

　　法华经譬如长者有一大宅于后宅舍忽然火起毒害火灾众难非一。

　　颂曰。

蝴蜂休恋旧时窠五百郎君不奈何欲火逼来无走路痴心要上白牛车门前羊鹿权为喻室内啀喍总是讹逢㶿臭𤇆相恼处出身不用动干戈(冶父川)

　　法华经如来如实知见三界之相无有生死若退若出亦无在世及灭度者非实非虚非如非异不如三界见于三界如斯之事如来明见无有错谬。

　　颂曰。

岣嵝峰头神禹碑字青石赤形模奇无目仙人才一见便应抚掌笑嘻嘻云暗苍龙化葛陂(圆极岑)

火虐风饕水渍根石边尚有旧苔痕化工肯未随寒暑又孽清香为返魂(闲极云)

　　法华经此经开方便门示真实相深固幽远无人能到。

　　颂曰。

虽然幽远涉途程到者方知不夜城鼓角声寒莲漏永佛灯犹作向来明(圆极岑)

　　法华经云是法住法位世间相常住。

　　颂曰。

犬子便吠贼牛子便牵犁衲僧若恁么未曾摸着皮(杨岐会)

世间相常住黄莺啼缘树真个可怜生动着便飞去(朴翁铦)

　　法华经偈大通智胜佛十劫坐道场佛法不现前不得成佛道。

　　颂曰。

三际断时凡圣尽十身圆处刹尘周无私应物随高下抹过僧祇大劫修(保宁勇)

种谷不生豆苗蒸沙岂能成饭大通智胜如来一个担板尘汉(鼓山圭)

燕坐道场经十劫一一从头俱漏泄世间多少守株人掉棒拟打天边月(径山杲)

红日杲杲切忌寻讨拈得便用无非是宝郑州梨青州枣大抵还他出处好(月林观)

太平时代不论兵路不赉粮户不扃一劫坐来成[序-予+尼]事平生肝胆一时倾(道场融)

劫初铸就毗卢印古篆雕虫尚宛然堪笑堪悲人不识却嫌字画不完全(环溪一)

　　法华经若有众生闻是观世音菩萨品者当知是人功德不少。

　　颂曰。

观音门普普门[(冰-水+〡)*ㄆ]才着栏衫便不羞昨夜猿啼新岭上今朝鹤唳古溪头恶风飘墯回光息欲火焚烧当处休璎珞受来都不用平生活计冷湫湫(冶父川)

　　文殊所说般若经清净行者不入涅槃破戒比丘不入地狱。

　　颂曰。

平生疏逸无拘捡酒肆茶坊信意游汉地不收秦不管又骑驴子过杨州(保宁勇)

养就家栏水牯牛自归自去有来由而令稳卧深云里秦不管𠔃汉不[(冰-水+〡)*ㄆ](祖印明)

鹄白乌本玄松直𣗥自曲清净比丘僧却须入地狱(鼓山圭)

壁上安灯盏堂前置酒台闷来打三盏何处得愁来(径山杲)

　　僧问洞山诠清净行者不入涅槃破戒比丘不入地狱时如何师云度尽无遗影还他越涅槃。

　　颂曰。

相好巍巍大丈夫一生无智恰如愚从来佛祖犹难望地狱天堂岂可拘(丹霞淳)

清净行者不涅槃破戒比丘无地狱天台相接到西川总是自家亲眷属(照堂一)

夜来村饮归健到三四五摩挲青莓苔莫瞋惊着汝(自得晖)

嘉州石像陕府铁牛人平不语水平不流(𡰱无着总)

陪钱弄傀儡𢬵命打秋千浑家无眼见掩面哭苍天(或庵体)

事神者吃神事佛者吃佛神佛俱不事浑家穷彻骨(肯堂充)

汉既不管秦亦不收人平不语水平不流(月林观)

犯重比丘清净行平等性中无损益水里不用觅鱼踪天边何处观鸟迹(懒庵枢)

国有定乱剑家无白泽图神仙张果老[跍-十+水]碎药葫芦(朴翁铦)

清净行者清净破戒比丘破戒各自安贴家邦切忌放贼过界(退庵奇)

饮官酒卧官街当处死当处埋寒山逢拾得抚掌笑咍咍(此山应)

涅槃地狱本无差只为从来被眼遮三脚瞎驴才𨁝跳镬汤炉炭即吾家(高峰妙)

　　维摩经须菩提持钵入维摩舍乞食时维摩诘取钵盛饭谓言汝能于食等者诸法亦等诸法等者于食亦等如是行乞乃可取食乃至彼外道六师是汝之师因其出家彼师所墯汝亦随墯乃可取食入诸邪见不到彼岸住于八难不得无难同于烦恼离清净法汝得无诤三昧一切众生亦得是定其施汝者不名福田供养汝者墯三恶道为与众魔共一手作诸劳侣汝与众魔及诸尘劳等无有异于一切众生而有怨心谤诸佛毁于法不入众数终不得灭度汝若如是乃可取食须菩提闻此茫然不知以何答置钵欲出。

　　颂曰。

无边无际休斟酌潮去潮来本自平清浊浅深并苦淡一般滋味迥分明(保宁勇)

入林不动草入水不动波镬汤无冷处合眼跳黄河(鼓山圭)

独坐许谁知青山对落晖花须连夜发不待晓风吹(径山杲)

白日街头独自行夜间屋里独自卧山高不碍白云飞竹密不妨流水过(照堂一)

邪见皈依外道师与师同墯复何疑凭君满钵盛香饭午日亭亭腹正饥(张无尽)

七七四十九六六三十六是非才入耳浑家不和睦(肯堂充)

独弄单提单提独弄剑刃上行寂然不动(月林观)

所生各不同所润一雨普甜𤓰彻蒂甜苦瓠连根苦(冰谷衍)

青山白云碧溪萝月画𧆞成狸只得一橛(虚堂愚)

　　维摩经三十二菩萨各说不二法门至文殊云我于一切法无言无说无示无识离诸问答是为菩萨入不二法门殊又问维摩摩默然殊叹曰乃至无有语言文字是真入不二法门说是入不二法门时于此众中五千菩萨皆入不二法门得无生法忍。

　　颂曰。

维摩大士去何从千古令人望莫穷不二法门休更问夜来明月上高峰(雪窦显)

虚空鸟迹谩追寻幽鸟投声又报春若识东西无异路净名一室不平沉(慈明圆)

毗耶城里竞头走谩谓南星真北斗还知蚌鹬两相持须㬰尽落渔人手(太洪恩)

一个两个百千万屈指寻文数不辨暂时放在暗窗前明目与君重计算(白云端)

春有百花秋有月夏有凉风冬有雪若无间事在心头便是人间好时节(讷堂思)

毗耶城里老维摩一默无言诡诈多三万二千狮子座一时掀倒看如何(无用全)

言言言𠔃飘风洒雪默默默兮雷轰电掣藕丝孔里骑大鹏等闲挨(落天)边月(懒庵需)

毗耶老子善藏机渊默雷声彻四维今古竞传真不二岂知黄叶止儿啼(尼无着总)

有无语默谩徒劳居士何曾动一毫世祖功成三十六云台争似钓台高(别峰印)

深入不二门巧尽反成拙一默定千差常说炽然说说拙万古清风寒彻骨(松源岳)

　　维摩经不断烦恼而入涅槃。

　　颂曰。

朝生暮死千万遍一日几回相见面展阵开旗放出来一指动时客戏见(白云端)

　　僧问投子如何是不断烦恼而入涅槃师曰这个师僧恁么发人业。

　　颂曰。

虽然无背面触处头头现吞却太虚空吐出琉璃殿(佛心才)

者个师僧发人业卖油老翁说向人啼得血流无用处不如缄口过残春(文殊道)

　　维摩经观身实相观佛亦然。

　　颂曰。

眼空四海恣纵横鼻孔辽天信脚行拏得电光为火把却来日午打三更(或庵体)

　　维摩经佛以一音演说法或有怖畏或断疑。

　　颂曰。

或有怖畏或断疑双明一句绝针锥于斯切莫生欣厌觌面还须眼似眉(禾山方)

　　金刚般若经世尊食时着衣持钵入舍卫城乞食于其城中次第乞已还至本处[(冰-水+〡)*ㄆ]衣钵洗足已敷座而坐须菩提白佛言希有世尊。

　　颂曰。

食讫跏趺坐石床斗间间气烛天光几多业识茫茫者衲被蒙头在醉乡(水庵一)

一字未曾谈般若谩天谩地尽饶伊祇园乞食归来后法会因由又是谁(北涧简)

卫城乞食㳂门处祇苑[(冰-水+〡)*ㄆ]衣洗足时善现无端赞希有斯文安得是如斯(宝叶源)

　　金刚般若经应如是住如是降伏其心。

　　颂曰。

希有希有佛妙理极泥洹云何降伏住降伏信为难二仪法中妙三乘教喻宽善㦲今谛𦗟六贼免遮拦(傅大士)

七手八脚神头鬼面棒打不开刀割不断阎浮跳踯几千回头头不离空王殿(冶父川)

截断从教来衮衮随流未必去滔滔青山长锁欲飞势沧海合知来处高(心闻贲)

　　金刚般若经凡所有相皆是虚妄若见诸相非相即见如来。

　　颂曰。

有相有求皆是妄无形无相墯偏枯堂堂密密何曾间一道寒光烁太虚(冶父川)

映林映日一般红吹落吹开总是风可惜撷芳人不见一时分付与游蜂(心闻贲)

　　金刚般若经一切贤圣皆以无为法而有差别。

　　颂曰。

一金成万器皆由匠者智何必毗耶城人人说不二(觉海元)

仁者见之谓之仁智者见之谓之智寒时向火热时乘凉健即经行困即打睡仰面看天开口取气(保宁勇)

　　金刚般若经一切诸佛及诸佛阿耨多罗三藐三菩提法皆从此经出。

　　颂曰。

佛祖垂慈实有权言言不离此经宣此经出处还相委便向云中驾铁船切忌错会水出昆仑山起云钓人樵客问来因只知洪浪岩峦阔不肯抛[糸*系]弄斧斤(投子青)

长时诵不停非义亦非声若欲受持者应须用眼𦗟(宝相元)

　　金刚般若经应无所住而生其心。

　　颂曰。

山堂静坐夜无言寂寂寥寥本自然何事西风动林野一声寒雁唳长天(冶父川)

应无所住豁心空金屑依然着眼中蓦地虚空连地脱大千经卷一时通(孤云权)

应无所住生其心廓彻圆明处处真直下顶门开正眼大千沙界现全身(呆堂定)

　　金刚般若经若为人轻贱是人先世罪业应墯𢙣道以今世人轻贱故先世罪业则为消灭当得阿耨多罗三藐三菩提。

　　颂曰。

明珠在掌有功者赏胡汉不来全无伎俩伎俩既无波旬失途瞿昙瞿昙识我也无(雪窦显)

水不洗水谁不知𣒀岚常静太驱驰千年历日如能算免被巡官掌上推(白云端)

四序炎凉去复还圣凡只在𠛴那间前人罪业今人贱倒却前人罪业山(张无尽)

宝剑不失虚舟不刻不失不刻彼此为得倚待不堪孤然仍则鸟迹虚空有无弥忒思之(法眼益)

半夜窗明邻家有火𫙙老敲门李老打锁王婆叫船赵婆过渡油尽灯灭一场懡㦬(佛鉴勤)

缀缀功过胶胶因果镜外狂奔演若多杖头击着破灶堕灶堕破来相贺却道从前孤负我(天童觉)

　　金刚般若经如来所得阿耨多罗三藐三菩提于是中无实无虚。

　　颂曰。

菩提无实亦无虚几个男儿是丈夫[舟-(白-日)]穴不归金鸑鷟碧潭空浸玉蟾蜍(佛慧泉)

生涯如梦若浮云活计都无绝六亲留得一双清白眼笑他无限往来人(冶父川)

　　金刚般若经过去心不可得现在心不可得未来心不可得。

　　颂曰。

过去现在未来心簸土扬尘无处寻坐卧经行无不是承当直下莫沉吟过去心不可得[(冰-水+〡)*ㄆ]纶罢钓秋江碧扁舟古岸恣闲眠明月芦花深稳密现在心不可得法王家法存今昔谋臣猛将定封疆说甚陏珠并赵壁未来心不可得不可得中只么得石含玉兮地擎山惟证乃知难可测千古流芳谁共知清风匝地有何极(雪窦宗)

三际求心心不见两眼依然对两眼不须遗剑刻舟寻雪月风花常见面(冶父川)

后念起时前念灭起灭之念何尝别唤取机关木人问从头弄尽元无说(懒庵枢)

三清道士无仙骨八教阇𥟖毁梵书黑漆昆仑舞花鼓天亲无着暗嗟吁(或庵体)

去岁春风燕子多社前先到旧时窠今年春色归将半帘幕萧萧不见过(宝叶源)

　　金刚般若经若以色见我以音声求我是人行邪道不能见如来。

　　颂曰。

色见声求也不妨百花影里绣鸳鸯自从识得金针后一任风吹满袖香(涂毒䇿)

尽却耳根并眼底不知何处见如来数声幽鸟啼寒木一片闲云铺断崖(野庵璇)

　　金刚般若经一切有为法如梦幻泡影如露亦如电应作如是观。

　　颂曰。

幻化空身即法身个中无染亦无尘拈𢁈把箸如明了扫地烧香不倩人(慈受深)

水中捉月镜里寻头刻舟求剑骑牛觅牛空花阳焰梦幻浮沤一笔勾断要休便休巴歌杜酒村田乐不风流处也风流(冶父川)

作事存心贵要(精不精)终是不通灵棋逢绝处着方妙梅到寒时香愈清(闲极云)

暑往寒来揔不知有无名相一时离正如黑漆屏风上醉写卢同月蚀诗(雪岩钦)

　　佛华严经世尊因普眼菩萨欲见普贤不能得见乃至三度入定遍观三千大千世界觅普贤不能得见却来白佛佛云汝但于静三昧中起一念便见普贤普眼于是才起一念便见普贤乘六牙白象住于空中。

　　颂曰。

飘飘一雁落寒空步步追空觅雁踪蹋破草鞋跟子断巍然独坐大雄峰(瞎堂远)

瞿昙几个舌头众会几个眼睛头头物物𠛴𠛴尘尘自谩犹自可最若是谩人(北涧简)

　　华严经世尊告普眼菩萨颇有人能说幻术文字中种种幻相所住处不答云不也佛言普眼幻中幻相尚不可得何况普贤菩萨秘密身境界秘密语境界秘密意境界而入其中能入能见。

　　颂曰。

晃晃在心目昭昭居色尘莫将银世界唤作假银城(北涧简)

　　华严经菩萨以菩提心为家以如理修行为家法。

　　颂曰。

浪宕楼头无藉在零丁利帝可怜生𢙣叉聚是此中入佛子住非他处成(北涧简)

　　华严经偈如有大经卷量等三千界在于一尘中一切尘亦然有一聪慧人净眼悉能见破尘出经卷广饶益众生。

　　颂曰。

拟破一微尘分明昧此经如何破经卷出此一微尘(北涧简)

　　华严经我今普见一切众生具有如来智慧德相但以妄想执着而不证得。

　　颂曰。

天盖地载成团成块周法界而无边㭊邻虚而无内及尽玄微谁分向背佛祖来偿口业债问取南泉王老师人人只吃一茎菜(天童觉)

　　华严经法界观法身流转五道名曰众生故令众生现时法身不现。

　　颂曰。

佛真法身抵死谩生自沽村酒自把磁瓶却着衫来作主人(北涧简)

　　楞伽经五法三自性二种无我。

　　颂曰。

破瓶岂复作瓶事焦种不因生孽芽如彼灵空槃大子毛轮垂法翳花开(鼓山圭)

陕府铁牛白癞嘉州大像耳聩两个病痛一般咄哉漆桶不快(径山杲)

　　般若心经是大神咒是大明咒是无上咒是无等等咒能除一切苦。

　　颂曰。

黯淡滩黯淡滩十度船来九度翻唯有三山陈上舍担一柄伞岸上行奈我何(无准范)

是大神咒四大六根元不有是大明咒三世十方无透漏是无上咒海印圆光明已久是无等等咒七农工商各成就何故去年梅今岁柳颜色馨香依旧等闲勘破悟桃花选甚法身藏北斗(或庵体)

　　禅宗颂古联珠通集卷第二
中华藏第 078 册 No. 1720 禅宗颂古联珠通集


　　禅宗颂古联珠通集卷第三　　　　鸡三

　　(僧录司右阐教兼灵谷禅寺住持净戒重校)祖师机缘西天初祖(二则)第九祖(一则)第十祖(一则)第十四祖(一则)二十四祖(一则)二十七祖(一则)东土初祖(六则)二祖(一则)三祖(一则)四祖(一则)五祖(一则)六祖(五则)

　　西天初祖摩诃迦叶尊者见世尊在灵山会上拈起一枝花以青莲目普示大众百万圣贤悉皆罔措惟迦叶破颜微笑世尊乃曰吾有正法眼藏涅槃妙心实相无相微妙解脱法门付嘱于汝汝当护持流通无令断绝。

　　颂曰。

仙子持来别是春还将分付与仙人可怜坏衲曾微笑有理傍观不解伸(佛印元)

霜风刮地埽枯荄谁觉东君令已回唯有岭梅先漏泄一枝独向雪中开(佛慧泉)

尽说拈花微笑是不知将底辩宗风若言心眼同时证未免朦胧在梦中(白云端)

拈花我佛在灵山迦叶头陀忽破颜金口密言亲付嘱不唯天上与人间(保宁勇)

教外全提号别传饮光闭目笑无言可怜十万灵山众不荐当头一着玄(照觉总)

灵山旱地红莲发白眉老翁笑不歇轰轰洪韵震东西八万迷徒犹未瞥(黄檗胜)

世尊举花迦叶微笑殃及儿孙上祖不了(杨无为)

饮光谁谓悟拈花微笑依前隔海涯黄面只图传大事赤眉终不打贫家(祖印明)

正眼由来付饮光灵山七众尽㱕降枝繁叶茂宗门盛自淂儿孙满大唐(草堂清)

世尊拈花迦叶微笑不落宫啇是何曲调古洞风清寒潭月皎(长灵卓)

世尊迦叶不相知䧟虎机关各自施正眼妙心真实相灵山会上付他谁(张无尽)

举花示众谁相委迦叶头陀独破颜无限白云藏不淂又随流水落人间(南华昺)

闻琴作舞见华破颜一彩两赛天上人间(旻古佛)

百万人天普请看头陀末上独开颜堪笑衣穿瘦骨露一肩授手搭金襕(佛灯珣)

饮光当日笑无言家丑从来不外传不拨韶弦成一曲至今清韵出人天(雪峰预)

拈花已落微笑后笑出精神拈处先一片银蟾无昼夜十分光影向人圆(佛心才)

教外单传事最奇兜罗绵手举花时会中不得鸡峰老无限清香付与谁(正觉逸)

兜罗绵手举花时风递幽香几个知除却鸡峰迦叶后谁人眼内有瞳儿(慈受深)

百万人天望举扬拈花微笑太乖张几多业识茫茫者问着劳生沸似汤(龙门远)

海水翻空衮底流鱼龙鰕蟹信沉浮可怜金色头陀子直至如今笑未休(鼓山圭)

一华拈起便承当正眼传来不覆藏今古流通无间断枝枝叶叶尽芬芳(疏山如)

拈起一枝花风流出当家若言付心法天下事如麻(径山杲)

灵山用处许谁知迦叶偷颜笑展眉动便最初先漏泄儿孙扶取上玄机(楚安方)

瞿昙拈起花枝迦叶微开笑面要知造物无私更听黄莺一啭(石[(工*几)/石]明)

拈花亲付老头陀平地俄兴一丈波后代钉桩摇橹者竹篙量水转譊讹(宝华鉴)

古冢露枯骨穷源逢断桥一番新雨过翠色满林梢(白杨顺)

项上铁枷三百斤分明有理不容伸默然鸡足峰前坐犹把金襕诳后人(尼无着总)

末后无端重漏泄焦齿翁翁嚼生铁玉鞭击碎月明珠累及儿孙扬丑拙(湛堂深)

世尊拈花迦叶微笑天际二轮更相互照若能截断老瞿昙闭目黄河只一跳(惠通旦)

雪压怪松露风高野渡横将谓众生苦更有苦众生(万年闲)

金色头陁忽破颜看来也是管窥斑当时若得回头早免见儿孙墯黑山(应庵华)

世尊拈花迦叶微笑一对铁锥浑无孔窍(佛照光)

释尊拈起枝花分明勾贼破家致令千古之下儿孙逐恶随邪(蒙庵聪)

世尊不曾拈花迦叶不曾微笑大地总是儿孙谁明向上一窍(肯堂充)

白日青天开眼放尿黄面瞿昙一场漏逗(木庵永)

拈起花来尾巴已露迦叶破颜人天罔措(无门开)

　　迦叶因阿难问世尊传金襕外别传何物迦叶召阿难难应诺迦叶曰倒却门前𠛴竿着。

　　颂曰。

影略门前倒刹竿个中消息授传难玲珑侍者能相委盘走明珠珠走盘(天童觉)

金襕付外有何传倒却门前旧刹竿不取一时为上瑞百千年后与人看(草堂清)

金襕付外别何传呼应虽勤意未圆迦叶更能施善巧刹竿倒却贵安然(觉海元)

花叶联芳信有期饮光抗召划芬披而今莫问当时事路上行人口是碑(正觉逸)

金襕之外复何传弟应兄呼岂有偏倒却门前刹竿子免教依旧倚墙边(白云端)

象王行处绝狐踪象子雄雄继此风休说二千年后事纵尘沙劫又何穷(保宁勇)

金襕传外更瞒顸漏泄天机倒刹竿东震西干扶不起至今𣧎祸及儿孙(照觉总)

提起金襕惹倒刹竿步步蹋着绿水青山(旻古佛)

庆喜门前倒刹竿金襕传外有何传天然外道无师证争奈威音佛已前(张无𥁞)

金襕传外更何传背角泥牛痛下鞭哮吼一声魔胆裂翻身踏破碧潭烟(南华昺)

难兄难弟问来端百衲金襕递代传弟应兄呼成底事免认刹竿头指天(佛灯珣)

心心相照始相知金色头陁别是非五里牌从郭外看当人不肯怨它谁(道场如)

琉璃殿上付金襕棣萼联芳得二难门外刹竿从放倒免教南北问风幡(上方益)

弟兄相应鹡鸰原相唤相呼岂等闲金襕之外传何物向道门前倒刹竿(文殊道)

头陁饮光多闻庆喜合掌擎拳难兄难弟一朝狭路两相逢裂转双晴无处避便向门前倒𠛴竿丈夫自有冲天志(慈受深)

草衣木食道人高传得金襕意气豪此外已知无别法刹竿倒处累儿曹(疏山如)

金襕传外复何传报道门前倒刹竿好笑踏青人烂醉满川桃李自无言(石[(工*几)/石]明)

怛萨阿竭二千年密付亲承尽浪传直至如今成露布刹竿依旧倚门前(大洪恩)

凤毛麟角一般奇弟应兄呼岂不知堪笑灵源春雨后落花流水自相宜(开先瑛)

多子塔前衣付后更传何物示于人骊珠迸出刹竿倒直得寒光彻四邻(佛性泰)

等闲饶舌话金襕便与当头倒刹竿从此天伦转无义冷光犹自逼人寒(瞎堂远)

弟应兄呼𦘕不成谁人肯向里头行自从家破人亡后直至如今事转生(月林观)

弟应兄呼有礼有义𧆞咬大虫蛇吞鳖鼻倒却门前刹竿着唵苏噜苏噜悉唎悉唎(退庵奇)

翡翠羽毛麒麟头角弟应兄呼振动海岳路远夜长休把火倒却门前𠛴竿着(高原泉)

家家门口透长安不见纤毫眼界宽无法无人谁付嘱难兄难第自相谩(雪庵瑾)

倒却门前刹竿全提那涉玄端翻身不坐空王殿月照千峰夜色寒(足庵鉴)

面面相看眼眼厮觑衣外别传有甚凭据倒却门前𠛴竿着凤栖不在梧桐树(无准范)

宠弟常常在侍边传金襕外问何传自家兄弟无多事只道门前倒刹竿(闲极云)

煮豆燃豆萁豆在釜中泣本是同根生相煎何太急(云衲庆)

　　九祖伏䭾密多尊者问八祖佛䭾难提父母非我亲谁是最亲者诸佛非我道谁是最道者八祖以偈答汝言与心亲父母非可比汝行与道合诸佛心即是外求有相佛与汝不相似欲识汝本心非合亦非离。

　　颂曰。

闲却年光半百春可怜嫌富不嫌贫祖佛非道求何道父母不亲谁更亲七步岂劳莲捧足无言须信鉴生尘禅门自古牢关钥漏泄家风是此人(佛慧泉)

见处孤危立处高急如石火利如刀到家问路家何在掀倒棋盘脱布袍(瞎堂远)

半生足不履地轩知蹋遍天涯得个冬𤓰印子至今目瞪口呿(松源岳)

父母分明非我亲祖师肝胆向人倾直下若能亲荐得优昙华发火中春(高原泉)

父母非亲亲是谁双眸炯炯带双眉含元殿上不相识正是岷峨相见时(石溪月)

　　十祖胁尊者本名难生处胎六十年神珠梦应诞生之日满室光明出家得道至一林中有富那夜奢合掌前立祖问汝从何来奢曰我心非往祖曰汝何处住曰我心非止祖曰汝不定邪曰诸佛亦然祖曰汝非诸佛曰诸佛亦非祖知是法器即与剃度付法说偈曰真体自然真因真说有理领得真真法无行亦无止。

　　颂曰。

打鼓弄琵琶相逢两会家清风拂白月地角接天涯碎玉凝朝露残阳送晚霞寒山逢拾得拊掌笑嗄嗄(南堂兴二)

诸佛亦非穷子腹肥才一䪺饱忘百日饥二十拄杖十分槌免教辜负两茎眉

电卷星飞珠回玉转打破面皮赤心片片(瞎堂远)

　　十四祖龙树大士见十五祖迦那提婆来先令侍者将一碗水致面前提婆见乃取一针投之祖由是大喜。

　　颂曰。

龙猛盂中水提婆毳上针人人争得失个个话疏亲不睹云中雁焉知沙塞深农人移片磉磉下获黄金(琅玡觉)

漏传长乐未央静月泻甘泉太液秋夜半乐声回步辇唤回三十六宫愁(心闻贲)

　　二十四祖师子尊者因罽宾国王秉剑于前曰师得蕴空不祖曰已得蕴空曰离生死不祖曰已离生死曰既离生死可施我头祖曰身非我有何吝于头王即挥刃断尊者首涌白乳高数尺王之右臂𢭀亦墯地玄沙云大小师子尊者头也不解作得主。

　　颂曰。

尊者理非谬玄沙语甚奇首随锋刃落彼此没毫厘(永明寿)

扬子江头杨柳春杨花愁杀渡头人一声羌笛离亭晚君向潇湘我向秦(龙门远)

作家手假天然别不辞臂墯除妖孽万里歌谣贺太平夜夜清光辉雪月(大沩智)

得人一牛还人一马有往有来可知礼也(佛性泰)

船子下杨州浮萍逐水流一声河满子千古动悲愁(鼓山圭)

杀人湏是杀人汉当下一刀成两假头臂虽亏剑刃锋何似秦时𨍏轹钻(径山杲)

君王宝剑不虚施尊者遭逢也大奇从此清风遍寰宇太平消息几人知(或庵体)

吹毛剑首乾坤黑臂墯山河掩日光趯起须弥头倒卓方知两两不成双(湛堂深)

尊者何曾得蕴空罽宾徒自斩春风桃花雨后乱零落染得一溪流水红(咦庵鉴)

口念木𤓰医脚气纸𥁞钟馗驱鬼祟一生若解和罗槌日日吃酒日日醉(懒庵枢)

佛法王法更无两样宜下一刀未为谛当(月林观)

师子头落罽宾臂折各人眼底有西施谁家瓮里无明月(朴翁铦)

遇着山中人便说山中话六月卖松风人间恐无价(孤峰深)

觌面当机掣电飞当机觌面谁能用一剑分身定死生君王万古声名重(木庵永)

剑下十分真难藏独露身江流石不转独有蕴空名(北涧蕳)

梦中要渡深溪水伎俩多般进不能蓦地觉来伎俩尽床头山月已三更(石庵玿)

蕴空谁见法中王觌体何曾碍剑光古庙藤萝穿户牖断碑风雨碎文章(雪庵瑾)

夜阑天际墯金盆膝上焦桐调转新易水悲风轻按指鸾胶难续断肠人(虚堂愚)

　　二十七祖般若多罗东印土国王请师斋次王问诸人尽转经唯师为甚不转师云贫道出息不涉世缘入息不居蕴界常转如是经百千万亿卷非但一卷两卷汾阳昭云却劳尊者心力大沩智云诸仁者还见二十七祖看经么行时脚跟不着地坐时心识似风飘。

　　乃颂云。

秋高月色连云白淡薄禅心滋味长历历分明今古意何须特地更啇量

灵犀玩月璨含辉木马游春骏不羁眉底一双寒碧眼看经那得透牛皮明白心超旷劫英雄力破重围妙圆枢口转灵机寒山忘却来时路拾得相将携手归(天童觉)

入息未尝居蕴界出息何曾涉万缘一声渔笛离南浦依旧芦华深处眠(懒庵需)

　　东土初祖菩提达磨大师即西土二十八祖初至金陵见梁武帝帝问曰如何是圣谛第一义师曰廓然无圣曰对朕者谁师曰不识帝不领悟师遂折芦渡江至魏后帝举问志公公曰陛下识此人不曰不识志曰此是观音大士传佛心印曰当遣使诏之志曰莫道陛下诏盍国人去它亦不回。

　　颂曰。

圣谛廓然何当辨的对朕者谁还云不识因兹暗渡江岂免生荆𣗥盍国人追不再来千古万古空相忆休相忆清风匝地有何极师顾视左右云这里还有祖师么唤来与老僧洗脚(雪窦显)

客从方外来一人也弗识无心得可传九年空面壁冷坐寥寥不自安手携只履归西国(法云秀)

凡圣萦缠情未忘廓然无圣便惊狂梁王殿下无谋略刚被胡人乱一场(泉大道)

廓然一镞辽天不识重下锥刺梁帝不知何处去千古万古无消息(正觉逸)

廓然绝圣犹方便不识天颜今对面对面不契渡长江北去少林方眷恋(觉海元)

一箭寻常落一雕更加一箭已相饶直归少室峰前坐梁主休云更去招(白云端)

炼得通红打一锤周遭无数火星飞十成好个金刚钻摊向门前卖与谁(保宁勇)

廓然无圣不须微句后通机是眼睛莫怪相逢不下马奈缘各自有前桯(云溪恭)

弟一义廓𠔃零𠔃超象帝不把多年历日看争辨春分并夏至辽东白鹤去无踪三山半落青天外(上方益)

圣谛第一义门廓然无圣谁尊堪笑江南二月里鹧鸪啼在百花村(太平古)

闲将一假秦川锦裁作人间巧妇衣几度者来呈伎俩暗中曲调少人知(成枯木)

远泛鲸涛入大梁廓然无圣对君王可怜寸径无人鉴却与相如依旧藏(佛心才)

不解作客劳烦主人面无惭色少喜多嗔(长灵卓)

始鸣阿阁一声钟日暖苍龙睡正浓再击凤凰台上鼓半夜祥鸾未飞舞帝基永固如盘石胡僧虚费平生力回指少林归去来春风一阵花狼藉(佛鉴勤)

展阵开旗便要赢谁知䘖驾不亲征把定锵旗[(冰-水+〡)*ㄆ]阵脚直向熊峰不出兵(佛灯珣)

当时卞璧亲持献未遇徒然更再三折韦渡江江上水滔滔今古色如蓝(梦庵信)

西天屠子气雄豪欺负神州罪莫逃梁帝当头轻一拶果然提起活人刀(雪堂行)

廓然无圣露全身觌面相呈已隔津莫问梁邦并魏苑一花五叶自然春(云岩因)

胡僧对汉主廓然无圣语复云不识渠神骥捉老鼠捉不着千里清光浑失却(石[(工*几)/石]明)

黄金凿白玉椎鉴开混沌窍透出玄元机(正堂辩)

老胡元不渡长江孰谓曾将一苇航堪笑普通年远事儿孙多是错啇量(肯堂充)

踏翻地轴地不动推倒天关天更高稳泛铁舡归少室至今天下起风涛(雪庵瑾)

强将不识鼓唇牙胡语如何乱得华若使老萧皮有血定应赶逐过流沙(天目礼)

一言既出驷难追赖遇梁王放过伊杨子江头航折苇浪头何似问头危(朴翁铦)

五叶芬敷自一花无人图𦽦剪根芽不教着脚金陵地犹恨萧梁未作家(北涧简)

金乌飞上玉阑干黑漆昆仑对面看毕竟这些传不得落花流水太无端(天童净)

提起湏弥第一槌玉门金锁击难开重施背踏空劳力应悔迢迢万里来(痴钝颖)

玉箫吹彻凤凰台古殿深沉晓未开满地落花春已过绿阴空锁旧莓苔(虚堂愚)

万浪千波一苇横翩翩只影可怜生老萧若会截流句杨子江头放你行(石溪月)

一苇截流深心叵测梁土太平魏邦着贼(雪屋珂)

远到支那十万余清波无路一茎芦而今面越之燕者对朕还曾识也无(德岩祐)

廓然无圣真实语对朕者谁心未息本光灿烂照十方无量劫来到今日(横川珙)

西来十万路迢迢智鉴当轩影莫逃四海浪平龙睡稳九霄云净鹤飞高(雪岩钦)

　　达磨大师西来直指人心见性成佛。

　　颂曰。

急水波心下直钩鱼龙鰕蟹一时[(冰-水+〡)*ㄆ]祖师活计无多子恼乱春风卒未𠇲(松源岳)

　　达磨大师自梁涉魏至洛阳少林面壁而坐经于九年方得二祖传法。

　　颂曰。

先被梁王勘破却向少林孤坐谩言教外别传争奈不识这个(白云端)

十万途穷得到梁梁王言语不相当少林不假东君力五叶花开动地香(佛国白)

精进翻成怠墯莫守痴禅元坐少林面壁九年已被梁王勘破(祖印明)

六宗调伏向东来五叶芬披震旦开冷坐九年人不识手携只履又空回(草堂清)

泛舶来梁自普通一槌击碎有为功谩言面壁无言说争奈当门齿露风(佛性泰)

航海梯山缘底事游梁历魏意何传九年面壁垂慈切刚被时人唤作禅(太平古)

九年熊耳空留只履一花五叶春风四起(旻古佛)

达磨西来未足夸少林捏目强生花得皮得髓徒分别妙性圆明本不差(疏山如)

少室山前风过耳九年人事随流水若还不是弄潮人切须莫入洪波里(鼓山圭)

金鳌一掣沧溟竭徒自悠悠泛小舟今日烟波无可钓不湏新月更为钩(径山杲)

祖师面壁九年余此是西来末上机直至如今天下客强将言句为施为(南山省堂主)

千乡万里寻知己一语临机不契梁面壁九年居少室觅心千古累神光(天童觉)

一片虚凝地丹青画不成圣贤难启口佛祖强安名(正堂辨)

祖师远远来东土面壁少林坐九年二祖传心亲得髓算来早是已输先(高庵悟)

丧尽家财无本可据赤手杀人弥天罪过(木庵永)

渡江一苇风涛急少室九年空面壁错把安心露一机至今满地花狼籍(皖山凝)

不契梁王暗渡江一身无地避惭惶九年面壁成何事赚却平人入镬汤(湖隐济)

九年面壁转身无䇿冷地有人奋一臂力(月坡明)

　　达磨大师将返西天谓门人曰时将至矣盍各言所淂乎时门人道副曰如我所见不执文字不离文字而为道用祖曰汝淂吾皮尼总持曰我今所解如庆喜见阿閦佛国一见更不再见祖曰汝得吾肉道育曰四大本空五阴非有而我见处无一法可得祖曰汝得吾骨最后慧可出礼三拜依位而立祖曰汝得吾髓乃传法付衣。

　　颂曰。

神光三拜退后立瀑布嵓前水长急楞严会上逞圆通却使老卢双泪泣(天衣怀)

少林真嗣择全才诸子纷纷点额回衣法莫言容易淂曾凭三拜作良媒(正觉逸)

门前诸子列成行各逞英雄越霸王如何独有无言者坐断毗卢不可当(保宁勇)

四维上下绝遮拦涌出冰壶印碧天无孔笛中藏六律一声惊起钓鱼船(成枯木)

神光三拜依位立解会都忘未端的皮毛脱尽孰亲疏谁言淂髓能情息(圆通秀)

当门齿缺真堪笑面壁无言坐九年皮髓些些分俵了依前懡㦬返西天(地藏恩)

谁透少林关三拜仍依位立雪要心安忘形甘断臂(祖印明)

缺齿胡僧到大唐却将皮髓强分张九年懡㦬空归去添淂华人笑几场(佛国白)

弟昆各自逞功能独有家兄彻骨贫三拜起来无一语鼻孔累垂盖口唇(雪窦宗)

一从三拜后千古错流通永日无人到萧萧桧柏风(龙门远)

社舞村歌笑杀人骑牛挑鸭走成群三杯酒罢归家去㽞得猪头碍塞人(正堂辨)

镜凹照人瘦镜凸照人肥不如打破镜还我旧面皮(懒庵枢)

捏目生花立问端淂它皮髓被它瞒这般瞎汉能多事六月无霜也道寒(简庵清)

死款都来一口供情穷理极卒难容若将皮髓论高下争见花开五叶红(高峰妙)

　　达磨大师曰吾法于三千年后未曾移易一[糸*系]毫许。

　　颂曰。

东西纵目乾坤阔玉露澄秋气宇高山是山𠔃水是水何曾移易一[糸*系]毫(葛庐覃)

　　达磨大师既葬熊耳山后三岁魏宋云使西域回遇祖于䓗岭手携只履翩翩独逝云问师何往祖曰西天去又谓云曰汝主已厌世云闻之茫然别祖东迈暨复命即明帝已登遐矣迨启圹惟空棺一只革履存焉举朝为之惊叹奉诏取遗履于少林寺供养。

　　颂曰。

熊耳宗师葬洛阳龙城天子泣千行回担只履䓗山上惊杀梁王与魏王(克符道者)

师眼兮深师鼻兮大师耳兮穿师舌𠔃快师身𠔃墨师心𠔃戴手携只履返流沙熊耳石塔今犹在(琅玡觉)

祖师遗下一只履千古万古播人耳空自肩担跣足行何曾踏着自家底(五祖演)

梁魏山河本太平无端容此老狐精九年皮髓分张尽只履空棺更诳人(东山空)

阖国人难挽西携只履归只应熊耳月千古冷光辉(虎丘隆)

梯山航海自西来谁谓梁王眼未开一句等闲轻勘破九年端坐冷如灰来时打落当门齿去后空留左(子计切)脚鞋到底往还无个事依前只履又空回(开善祖)

航海东来黠儿落节为法求人自作深孽赖遇梁王是作家有理直教无处雪及乎只履复西归䓗岭无端重漏泄分明弄巧反成拙(尼无着总)

𩗺下一只履明明不覆藏儿孙才着脚遍地是刀枪(妙峰善)

九年冷坐已败𨵗只履西归更脱空后代儿孙空妄想鹧鸪啼不为春风(雪庵瑾)

死也不伏埋𣩵偷携只履西归不被宋云捉败官司何处寻尸(孤峰深)

　　禾山方曰死心先师每举只履西归话以问衲子而实难明诸方或谓之隐显或谓不可有两个或谓唯此一事实若也恁么未识祖师意旨诸人要见么乃。

　　颂曰。

浊中清清中浊勿谓麒麟生只角西行东向路不差大用头头如啐啄莫莫玄要灵机休卜度

　　二祖慧可大师初至少林参承达磨立雪断臂悲泪求法磨知是法器乃曰诸佛㝡初求道为法忘形汝今断臂求亦可在祖曰诸佛法印可得闻乎磨曰诸佛法印不从人得祖曰我心未宁乞师安心磨曰将心来与汝安祖曰觅心了不可得曰与汝安心竟祖于此悟入。

　　颂曰。

九年面壁待当机立雪齐腰未展眉恭敬愿安心地法觅心无得始无疑(汾阳昭)

断臂难于立雪难觅心无处始心安谁知万顷芦花境一二渔翁把钓竿(正觉逸)

终始觅心无可得寥寥不见少林人满庭旧雪重知冷鼻孔依前搭上唇(白云端)

觅心不可得处处逢知识无用一双眉同渠超百亿(云居祐)

立雪齐腰成底事以刀断臂亦奚为从门入者非家宝休殢西来老古锥(地藏恩)

思量何用觅安心求得心安却苦身三尺雪深曾立处不知谁是雪中人(佛国白)

少林面壁太多言接得门人一臂全京洛至今三尺雪天寒何止普通年(杨无为)

觅心不得已安心屠肆淫坊嗣少林争奈子孙嫌直截诸方五味苦参寻(张无尽)

断臂觅心心不得觅心无得始安心心安后夜雪庭际满目瑶花无处寻(草堂清)

觅心不有三拜聊施灵焰益炽肯首自知回观法印全彰处江月松风尽入微(佛心才)

父财子用父用子财觅心无处心眼自开(长灵卓)

若有[糸*系]毫付与人可师何得更全身人间天上迷逢处八两元来是半斤(龙门远)

三拜劬勤雪到腰觅心无处强相饶神光本地思量着始觉春来雪自消(佛灯珣)

二祖当年立少林满庭积雪到腰深义手当胸无一事不求不觅不安心(鼓山圭)

觅心无处更何安嚼碎通红铁一团纵使眼开张意气争如不受老胡谩(径山杲)

不待七处征当下便不见猢孙水上打秋千新罗王子放一箭高着眼分明穿破波斯面(石[(工*几)/石]明)

立雪齐腰宝刀断臂不动神情十方游戏(白杨顺)

二祖无端向少林庭前立雪到腰深直饶觅得心无有未免全身被陆沉(谁庵演)

屈节从长也大𢬵雪堆断臂仰高寒铁牛鞭起熊峰下一吸黄河彻底干(或庵体)

达磨九年面壁坐深雪之中得一个得一个森罗万象平分破(尼无着总)

拈刀截臂露全真忘却求安心底人若是当时知痛痒老胡何处着浑身(无际𣲖)

长安深夜雪漫漫欲觅心安转不安纵使言前开活眼那知已被老胡谩(息庵观)

平地无端起骨堆将身活向雪中埋假铙觅淂安心法还我娘生一臂来(隐山璨)

自有觅不得无端面发红翻身吃一𨈀两手摸虚空(雪庵瑾)

深雪堆中断一肢老胡抑下十分威当时便好掀翻去未到教他死马医(石室辉)

二祖当年不丈夫分皮分髓被涂糊可怜要乞安心法直至而今一臂无(毒庵常)

觅心无处觅当下便心安早知冰是水两臂定完全(石田薰)

　　三祖僧璨大师不知何许人不言名氏为居士谒二祖曰弟子身缠风恙请和尚忏罪祖曰将罪来与汝忏居士良久曰觅罪不可淂祖曰我与汝忏罪竟宜依佛法僧住曰今见和尚已知是僧未审何名佛法祖曰是心是佛是心是法法佛无二僧宝亦然曰今日始知罪性不在内不在外不在中间如其心然佛法无二也祖深器之即为剃𩬊曰是吾宝也宜名僧璨执侍二载乃付达磨信衣正法眼藏说偈密嘱护持无令断绝后居舒州潜皖山谷或司空山。

　　颂曰。

潜溪水急天柱峰高洞然明白不隔[糸*系]毫从来生计平如掌后世儿孙弄海潮(杨无为)

罪已无根性已空正生风处不生风至今山谷山前水一𣲖清流入海中(佛国白)

说罪师前请忏除罪忘心灭两如如谁知璨是僧中宝来往司空山下居(草堂清)

半醒半醉卧街衢忽悟通身业本无三昧若从人处淂效颦何异更涂糊(成枯木)

无孔笛子毡拍板五音六律皆普遍时人不识黄番绰笑道侬家登宝殿(五祖演)

风恙缠身觅罪不得九万里程展摩霄翼(旻古佛)

三祖以罪忏罪二祖将错就错一阵清风劈面来罪花业果俱凋落灵丹一粒有神功瘥病不假驴驼药(佛鉴勤)

浑身燥痒倩人搔入骨搔来身已劳一下被伊搔着了平生痒处一时消(水庵一)

二祖安心三祖忏罪逐恶随邪成群作队只许老胡知不许老胡会(退庵奇)

弥天罪过无门忏红烂通身世莫医已是四棱俱蹋地尽教后代乱针锥(无门开)

平生罪性觅无踪直得乾坤大地空天地依然高突兀潜溪一𣲖自朝宗(痴绝冲)

风恙缠身世莫医家贫遭劫更堪悲谁知觅罪了无处正是贼归空屋时(大歇谦)

罪过弥天乞忏除看时似有觅浑无直饶言下灭胡族冷地寻思不丈夫(石室辉)

　　四祖道信大师初为沙弥年始十四礼三祖曰愿和尚慈悲乞与解脱法门祖曰谁缚汝曰无人缚祖曰何更求解脱乎师于言下大悟服劳九载乃付衣法住蕲州破头山学侣云臻摄心不𥧌胁不至席一日告众曰吾武德中游庐山登绝顶望破头山见紫云如盖下有白气横分六道汝等会不众默然弘忍曰莫是和尚它后横出一枝佛法不师曰善唐太宗响师道三诏不赴就赐紫服。

　　颂曰。

慈云之塔大医之师瞻之仰之双峰魏魏懒融不淂西天钵直付黄梅路上儿(扬无为)

岛外逢师解缚归双峰山下独幽奇却将衣钵为人事乞与黄梅个小儿(佛国白)

道出乾坤动至尊飞云三诏不离云求人的嗣周家子遥望牛头紫气分(草堂清)

绝知名迹能妨道正恐师承亦累人问法沙弥莫饶舌百年逆旅要同尘(觉范洪)

无缚无释胁不至席分开一贯两个五百(旻古佛)

牛头未生梅子熟也玩步人间池成月下凤书三到懒开眸白莲峰顶光相射(云嵓因)

坚辞凤阙紫泥诏玷辱宗风个古锥坐断双峰无寸草爱松留得碍人枝(无门开)

掀翻解脱脱巢窠从此缦天布网罗落赚小儿犹自可一枝横出转譊讹(痴绝冲)

谁缚无人缚何更求解脱未必右军鹅便是支郎鹤(石田薰)

破头峰顶紫云飞三却天书老翠微滞货虽然无用处不应分付小孩儿(少室睦)

　　五祖弘忍大师前身在蕲州西山栽松遇四祖告曰吾欲传法与汝汝已年迈汝若再来吾尚迟汝师诺遂往周氏家女托生因抛浊港中神物护持至七岁为童子四祖一日往黄梅县逢一小儿骨相奇秀乃问曰子何姓曰姓即有非常姓祖曰是何姓曰是佛性祖曰汝无性耶曰性空故祖默识其法器即俾侍者后令出家后付衣法居黄梅东山。

　　颂曰。

栽松何老传衣何少前身后身一梦两觉白藕花开峰顶头明月千年冷相照(杨无为二)

日出而作栽松为乐昔栽几何今满嵓壑白头人去小儿归笑杀林稍千岁鹤

在圣权方世莫评双峰密付岂虚称前身已老难传钵托阴重来始继灯昔日栽松名尚振千灵报母愿何增如今海内宗风遍只为舂中择得能(白云端)

垂垂白𩬊下青山七载归来换旧颜人却少年松已老是非从此落人间(佛国白)

谁是前身孰后身谩将名字较新陈邻家莫问去来事吾是昔人非昔人(祖印明)

无父无兄绝是非江心谁辨逆流时西山淂法东山隐此事只教能者知(草堂清)

浊港滔滔歧路绝翻身钉出空中橛白莲花向半天开从此天机浑漏泄(旻古佛)

黄梅果熟白藕花开问唯佛性体异凡胎衣传南岭人将去松老西山我再来两借皮囊成底事一壶风月湛无埃(天童觉)

老大不堪用约去了还来伸脚缩脚里贪程速快哉有娘生面无爷姓趁得昙华玉叶开(佛灯珣)

香火绵绵五百年孤猿野鹤老松巅人传妙道回南岭我礼浮屠向半天前后真身无觅处古今灵迹尚依然若人问我东山事峰顶池中有白莲(白杨顺)

东山法门众盈七百真能者师为世作则浊港滔滔清有余黄梅路上人南北(云嵓因)

一去一来一老一少两镜对悬光影俱照直饶用尽神通未明向上一窍(尼无著总)

约去栽松个老人还来传法喜童真有娘生面无爷姓劫外灵苗不犯春(水庵一)

元是黄梅旧日僧事师年老气弥增翻身𩗺下栽松钁转步来分照世灯皮袋假于溪畔女衣盂付与岭南能佳声籍籍能长久雨过淮山碧万层(湖隐济)

满头白[肆-聿+((彰-章)/火)]老嵓隈万本青松懒更栽皮袋累他周氏女难寻踪迹去还来(天目礼)

好个栽松道者临老无端打野不识从本爷娘负累周家小姐浊港浸他不杀养大便成奸猾鼓弄黄梅七百僧成群逐队争衣钵(朴翁铦)

青松未种鼻辽天种了青松失半边玷辱周家犹自可再来不直半文钱(笑翁堪)

栽遍满山松暗地翻身转虽然淂信衣何曾识爷面(石田薰)

几年活计钁头边万本青松𤨏翠炬梦破曹溪天地阔再来不直半分钱(少室睦)

栽松幸自可怜生刚要随人入火坑换淂皮囊急回首依前鼻孔不多争(石室辉)

　　六祖慧能大师本姓卢家贫卖薪养母因往五祖求法祖曰汝自何来曰岭南祖曰欲湏何事曰唯求作佛祖曰岭南人无佛性若为淂佛曰人即有南北佛性岂然祖知是异人乃诃曰着槽厂去遂礼足而退便入碓坊服劳于杵臼之间因五祖示众索偈欲付衣法堂中上座神秀大师呈偈曰身是菩提树心如明镜台时时勤拂拭莫遣有尘埃师和偈曰菩提本无树心镜亦非台本来无一物何假拂尘埃祖默而识之夜呼入室密示心宗法眼传付衣钵令渡江过大𢈔岭南归曹溪开东山法门。

　　颂曰。

今古曹溪一𣲖寒师来因为起波澜携囊𢈔岭人空遂负石黄梅众识难(佛慧泉)

石坠腰间舂碓鸣老卢便重不便轻黄梅衣钵虽传淂犹去曹溪数十程(杨无为)

七百高僧梦里时三更月下独南归卖柴舂米侬家事底事亲传六代衣(佛国白)

一偈投机一众降㗸花百鸟去双双家山记淂来时路半夜传衣过九江(祖印明)

六祖当年不丈夫倩人书壁自涂糊明明有偈言无物却受他家一钵盂(死心新)

七百僧中选一人本来无物便相亲夜传衣钵曹溪去铁𣗳花开二月春(草堂清)

担柴卖火村里汉舌本澜翻不柰何自道来时元没口却能平地起风波(径山杲)

黄梅席上数如麻句里呈机事可嗟直是本来无一物青天白日被云遮(西塔　)

壁间书偈言无物腰石当知力有余莫道懒翁无伎俩糠中舂出走盘珠(水庵一)

菩提无树镜非台臭口分明鬼擘开幸是卖柴无事獠刚然惹淂一身灾(无门开)

𩗺下采樵斧直入碓坊舂一脚踏到底黄梅信息通(佛照光)

应无所住以生心大地山河一发沉从此别开穷世界新州柴把贵如金(破庵先)

四句伽陀不解书三更传得本来无曹溪路上生荆𣗥直至如今在半途(妙峰善)

个样村夫举世无鬻薪终日奔穷途黄梅有路何曾到谁谓衣盂亲付渠(少室睦)

黄梅分付太仓忙半夜凄凄暗渡江将谓无人知下落贼身已露更和赃(辛庵俦)

不作樵夫作碓夫只将脚力验精粗知他踏着踏不着和米和糠到钵盂(西嵓惠)

痴意贪他破钵盂闲言长语倩人书只知半夜潜身去祖意还曾梦见无(石室辉)

师资缘会有来由明镜非台语暗投坏却少林穷活计橹声摇月过沧洲(葛庐覃)

　　六祖受法辞五祖令隐于怀集四会之间届南海遇印宗法师于法性寺暮夜风𩗺刹幡闻二僧对论一云幡动一云风动往复酬答曾未契理祖曰可容俗流辄预高论否直以风幡非动动自心耳印宗闻语竦然异之遂问其由祖实告之印宗于是集众请开东山法门祖遂落𩬊披衣受戒即广州天宁寺也。

　　颂曰。

非风幡动唯心动自古相传直至今今后水云徒欲晓祖师直是好知音(瑞鹿先)

不是风𠔃不是幡黑花猫子面门斑夜行人只贪明月不觉和衣渡水寒(法昌遇)

不是风𠔃不是幡斯言形已播人间要会老卢端的意天台南岳万重山(天衣怀)

荡荡一条官驿路晨昏曾不禁人行浑家不是不进步无柰当门荆𣗥生(保宁勇)

不是风𠔃不是幡于斯明得悟心难胡言汉语休寻觅刹竿头上等闲看(圆通秀)

东西南北无空处上下四维随分举眷属都来止一身行尽天涯无伴侣(三祖宗)

不是风兮不是幡白云依旧覆青山年来老大浑无力偷淂忙中些子闲(雪峰圆)

不是风𠔃不是幡清霄何事撼琅玕明时不用论公道自有间人正眼看(圆通仙)

不是风幡不是心迢迢一路绝追寻白云本自无踪迹飞落断崖深更深(草堂清)

昔时卢老泄天机直指风幡说向伊是风是幡便是你左之右之不曾离(黄檗胜)

风幡非动乞儿淂梦金银珍宝快活受用(旻古佛)

沧溟直下取骊珠觌面相呈见也无到此不开真正眼膏肓之病卒难苏(道场如)

不是风幡是汝心人传此语遍藂林若还踏着乡关路瓦砾无妨唤作金(祖印明)

不是风𠔃不是幡寥寥千古竞头看彻见始知无处所祖庭谁共夜堂寒(通照逢)

指出风幡俱不是直言心动亦还非夜来一片寒溪月照破侬家旧翠微(佛心才)

不是风幡不是心几人求剑刻舟寻分明寄语诸禅侣自古真鍮不博金(佛鉴勤)

不是风𠔃不是幡认为心者亦颟顸风吹碧落浮云尽月上青山玉一团(疏山常)

相争但见风幡动不肯回头识动心从此老卢露消息松风江月尽知音(梦庵信)

梦游华顶过丹丘蹑尽寒云倚石楼贪看瀑泉泻崖壁不知身在碧江头(长灵卓)

不是风幡不是心曹溪深也未为深那吒忿怒掀腾去析遍微尘不可寻(黄龙震)

不是风𠔃不是幡几人北斗面南看祖师直下无窠臼眼绽皮穿较不难(佛灯珣)

不是风𠔃不是幡一重山后一重山青春雨过无余事独倚危楼望刹竿(佛性泰)

不是风幡不是心从来只为少知音举头万里长空外唯见白云流水深(楚安方)

不是风𠔃不是幡多口阇𥠖莫可诠若将巧语求玄会特地千山隔万山(琅瑘觉)

非风幡动唯心动龙生龙𠔃凤生凤老卢直下示全机底事今人见如梦(石[(工*几)/石]明)

不是风幡是心动似倩麻姑痒处搔天外孤鸾谁淂髓何人解合续弦胶(崇觉空)

不是风幡不是心祖师正眼只如今如今不识山河碍识淂如今海岳沉(雪窦宗)

风幡不动人心动直指分明休蒙𥋾若将知见巧商量大似梦中加说梦(大沩智)

非风幡动唯心动犹涉廉纤强指陈大地未曾添寸土不知谁是点头人(开福宁)

直指单传自祖宗非风幡动出卢公玄徒若具金刚眼刹刹尘尘总是空(南堂兴)

是风是幡君莫疑百草丛中信步归王道太平无忌讳戏蝶流莺绕树飞(自得晖二)

不是风幡不是心衲僧徒自强锥针岩房雨过昏烟静卧听凉风生竹林

浪静风恬正好看秋江澄彻碧天宽渔人竞把[糸*系]纶掷不见冰轮蘸水寒(常庵崇)

不是风幡动亦非仁者心自从胡乱后淈𣸩到如今(瞎堂远)

风动幡动心动死蛇要人活弄嘶风木马当途无角铁牛入洞(白杨顺)

非风幡话露全机千古丛林起是非咄这新州卖柴汉得便宜是落便宜(佛照光)

不是风幡不是心休将此语播丛林从来一𣲖天河水透石穿崖古到今(涂毒䇿)

大海波涛涌千江水逆流龙王宫殿里不见一人游(应庵华)

不是风幡动天生李老君出胎头上𩬊寸寸白如银(雪堂行)

不是风𠔃不是幡碧天云静月团团几多乞巧痴男女犹向床头瓮里看(水庵一二)

不是幡兮不是风轩辕宝鉴出怀中森罗万象难逃影恋窟狐狸失却踪

张骞推倒昆仑后几人穷到孟津源堪笑不知天地者至今刚道有乾坤(肯堂充)

非风幡动唯心动[跍-十+水]雪贫儿彻骨寒在圣在凡谁改变蝍蟟嚼碎铁围山(剑门分)

不是风𠔃不是幡入泥入水与人看莫把是非来辨我浮生穿凿下相干(月林观)

不是风𠔃不是幡白云尽处见青山可怜无限英灵汉开眼堂堂入死关(淳庵净)

不是风𠔃不是幡分明裂破万重关谁知用尽腕头力惹淂闲名落世间(松源岳)

不是风𠔃不是幡将军骑马出潼关安南塞北都归了时复挑灯把剑看(天目礼)

不是风幡也可疑却言心动甚言词天生不受形容者举世何人见得伊(朴翁铦)

长安一片月万户捣衣声西风吹不断总是玉关情(孤峰深)

风幡心动一状领过只知开口不觉话堕(无门开)

地神归地天神归天殷勤奉送宝马金钱(无准范)

　　育王崇举巴陵和尚道不是风动不是幡动不是风幡又向甚么处着有人为祖师出气出未与巴陵相见雪窦和尚道风动幡动既是风幡又向甚么处着有人为巴陵出气出来与雪窦相见师乃。

　　颂曰。

非风非幡无处着是风是幡无着处辽天俊鹘悉迷踪踞地金毛还失措阿呵呵悟不悟令人转忆谢三郎一[糸*系]独钓寒江雨

　　六祖因僧问黄梅衣钵是何人得祖云会佛法者得僧曰和尚还得不祖曰不得僧曰因甚不得祖曰我不会佛法。

　　颂曰。

信手拈来见自殊个中消息没工夫黄梅未许传斯旨半夜曾将付老卢(大洪恩)

斩钉截铁大巧若拙一句单提不会佛法尽他叶落花开不问春寒秋热别别万古寒潭空界月(圆悟勤)

我不会佛法不得黄梅旨本体自圆成毕竟只者是道已契平生脚已[跍-十+水]实地无一法当情灵山亲授记(佛鉴勤)

不会黄梅佛法梦中合眼惺惺此地无金二两俗人酟酒三升(雪庵瑾)

蕉芭蕉芭有叶无丫忽然一阵狂风起恰似东京大相国寺里三十六院东廊下北角头王和尚破袈裟(径山杲)

　　六祖示众曰吾有一物非青黄赤白男女等相还有人识得么时有沙弥神会出曰某甲识得祖曰你唤作什么曰是诸佛之本源神会之佛性祖便打曰我唤作一物尚自不中更唤作本源佛性。

　　颂曰。

呼为一物早不中那堪指作本源佛应现纵横总不亏动用施为[(冰-水+〡)*ㄆ]不得活泼泼黑焠焠借问诸人知不知直待当来见弥勒(海印信)

画师五彩𥁞虚空落笔须知失本踪更有唐朝吴道子平生纸上枉施功(慈受深)

一翳在眼空花乱坠神会沙弥失钱遭罪只见凿头方不见锥头利大丈夫小释迦铁鞭一击珊瑚碎(圆悟勤)

　　六祖谓门人曰吾欲归新州汝等速治舟楫门人曰师从此去早晚却回祖曰叶落归根来时无口法云秀云非但来时无口去时亦无鼻孔。

　　颂曰。

叶落归根来时无口水长船高乌飞兔走若非林间师子儿三岁便能大哮吼(海印信)

五蕴山头一假空来时无口去无踪要明叶落归根旨末后方能达此宗(本觉一)

祖师底物待客只是家常茶饭如今后代儿孙须要珍羞异馔(圆悟勤)

叶落归根后曹溪一滴深山居人少到真实好知音(龙门远二)

归根得旨复何论洞口秦人半掩门花落只随流水远空留幂幂野云屯落叶归根铁牛当路来时无口索盐得醋金槌不动落群机列圣丛中第六祖(雪堂行)

云开空自阔叶落即归根回首烟波里渔歌过远村(松源岳)

兴在天南天尽头末行先已到新州来时无口去无伴那更萧萧黄叶秋(虚堂愚)

　　禅宗颂古联珠通集卷第三　　　　鸡三
中华藏第 078 册 No. 1720 禅宗颂古联珠通集


　　禅宗颂古联珠通集卷第四　　　　鸡四

　　(僧录司右阐教兼灵谷禅寺住持净戒重校)东土初祖旁出波罗提尊者(一则)四祖旁出牛头融(一则)鹤林素(一则)国一(二则)鸟窠(二则)五祖旁出蒙山明(一则)破灶堕(二则)六祖旁出智隍(一则)忠国师(十一则)永嘉觉(一则)六祖下一世南岳让(四则)清源思(六则)六祖下二世马祖一(九则)石头迁(三则)终南政(一则)

　　波罗提尊者(西天无相宗首)因异见王问何者是佛者曰见性是佛王曰师见性否曰我见佛性王曰性在何处曰性在作用王曰是何作用我今不见曰今见作用王自不见王曰于我有否曰王若作用无有不是王若不用体亦难见王曰若当用时几处出现曰若出现时当有其八王曰其八出现当为我说者即说偈曰在胎为身处世名人在眼曰见在耳曰闻在鼻辨香在口谈论在手执捉在足运奔遍现俱该沙界[(冰-水+〡)*ㄆ]摄在一微尘识者知是佛性不识唤作精䰟。

　　颂曰。

古有异见王执迷生异见波罗提尊者为君通一线佛性等虚空八门常出现荣华有盛衰大道无更变变不变清凉须是犀牛扇(南堂兴)

在胎为身随缘托质示天真分明见得当时事昼夜舒光转法轮(刘兴朝居士八)

处世名人我今知是释迦身堪悲扰扰昏昏者个个埋藏无价珍

在眼曰见昨夜三更光掣电照破尘根一物无始知身坐空王殿

在耳曰闻如何昏聩满乾坤那知鼓响钟鸣夜一一齐开众妙门

在鼻辨香旃檀林里亲闻得彻地薰天只自知相逢觌面难相识

在舌谈论方便须开大施门若是知音两相见何劳一默与多言

在手执捉放开捏聚总由伊笑他庞老当年道运水搬柴未是奇

在足运奔草鞋踏破无消息吾今了了报君知自是不归归便得

　　金陵牛头山第一世法融禅师幽栖石室有百鸟衔花之异唐贞观中四祖遥观气象知有奇人躬自寻访见师端坐祖问曰在此作什么师曰观心祖曰观是何人心是何物师无对作礼问曰大德高栖何所祖曰贫道不决所止师曰还识道信禅师不曰何以问他师曰向德滋久冀一礼谒祖曰即贫道是也师曰因何降此祖曰特来相访莫更有宴息处否师引至庵所唯见虎狼之类祖举两手作怖势师曰犹有这个在祖曰适来见什么师无语祖于师坐石书一佛字师睹之竦然祖曰犹有这个在师未晓乃请说法祖曰百千法门同归方寸河沙妙德总在心源师领悟祖曰吾受三祖[土*頁]教法门今付于汝汝受吾言只住此山后有五人绍汝玄化百鸟不复㗸花号懒融。

　　僧问南泉牛头未见四祖为什百鸟𠾑花献泉曰为渠步步踏佛阶梯曰见后为什不来泉曰直饶不来犹较王老师一线道。

　　又赵州因僧问牛头未见四祖时如何州曰饱柴饱水见后如何曰饱柴饱水。

　　颂曰。

古人抱志坐牛头信师说话示无休饱柴饱水安心静真正无私是赵州(汾阳昭)

牛头峰顶锁重云独坐寥寥寄此身百鸟不来春又尽不知谁是到庵人(雪窦显)

紫气氲氲透白云因逢宗匠指迷津𠾑花百鸟空惆怅不见庵中旧主人(杨无为)

喧寂同为不二门莫来无佛处称尊寄言牛首庵中老百鸟𠾑花祸有根(祖印明二)

一榻萧然傍翠阴画扄松户冷沉沉懒融得到平常地百鸟𠾑花无处寻

花鸟不来空过春牛头山上懒融人自心净故原无作放下许多闲苦辛(天童觉)

花落花开百鸟悲庵前物是主人非桃源咫尺无寻处一棹渔蓑寂寞归(张无尽)

寥寥风月卧烟霞百鸟从兹不献花人义尽从贫处断世情偏向有钱家(梦庵信)

六叶牛头𡬾别栽五天熊耳纵云雷须知四祖乘机接百鸟𠾑花去不来(克符道者)

水因有月方知静天为无云始觉高独坐孤峰休更问此时难着一[糸*系]毫(别峰印)

雨前不见华间叶雨后浑无叶底华蝴蝶纷纷过墙去不知春色落谁家(孤峰深)

着鞭骑马去空手步行归寂寞庵前路𠾑花鸟不飞(铁山仁)

学者疑心尚未休饱柴饱水坐牛头子期不用黄金铸末世知音有赵州(横川珙)

　　润州鹤林玄素禅师(嗣牛头威)有僧敲门师云谁僧云是僧师云莫道是僧佛来也不着僧云为甚么不着师云无栖泊处。

　　颂曰。

十月清霜重临风彻骨寒苦无栖泊处摆手出长安(松源岳)

道个佛来也不着骨头节节是黄金不消三拜勘破了鹤唳空山竹满林(自默恭)

　　杭州径山国一道钦禅师(嗣鹤林素)因马祖遣人送书到书中作一圆相师发缄见遂于圆相中着一画却封回　忠国师闻得乃曰钦师犹被马师惑。

　　颂曰。

马祖当时见径山同风微露密机关无端却被南阳老平地坑人似等闲(佛印元)

被惑之言事有由神交千里芥针投谁知解使云通信我不然兮石点头(照觉总)

自南自北自西自东溪山虽异云月还同何事南阳老倒令人扰扰匆匆(地藏恩)

马师仲冬严寒钦师孟夏渐热虽然寒热不同彼此不失时节(径山杲)

　　国一因唐代宗诏至阙下亲加礼敬一日师在大内见帝来乃起立帝云师何以起师云檀越何得向四威仪中见贫道。

　　颂曰。

法地安然不动移振身而立亦相宜勿于起坐经行外别讨大唐天子师(石溪月)

立在威仪外全身在里头重重赐龙袖难掩面门羞(西岩惠)

万乘君王一国师寻常不离四威仪山长水远空相忆黄叶吹风人未归(闲极云)

　　杭州鸟窠道林禅师(嗣国一)初诣长安西明寺学华严唐代宗诏国一禅师至阙乃谒之得法归于西湖秦望山有长松枝叶繁茂盘屈如盖遂栖止其上故以为名有侍者会通乃唐德宗六宫使弃官从师落发伏勤数年未蒙印授一日告辞师曰往甚处通曰往诸方学佛法去师曰若是佛法老僧亦有少许曰如何是和尚佛法师拈起布毛吹一吹通于言下大悟更不复他游乃居左右后开法为的嗣或号布毛侍者。

　　颂曰。

侍者初心学胜缘辞师拟欲去参禅鸟窠知是根机熟吹毛当下得心安(汾阳昭)

鸟窠拈起布毛吹一道寒光对落晖虽是老婆心意切悟来由在半途归(石门易)

无风匝匝起波痕碧髻罗纹正眼观恰值黄河三冻锁那罗延窟见龙蟠(云居祐)

鸟窠吹布毛红日午方高赵王因好剑合国人带刀(真净文)

顾视颦眉落二三那堪重把布毛拈承当直下便休去眼里无筋举世嫌(成枯木)

老倒志机是鸟窠西湖湖上控烟萝布毛吹起无多子铁眼铜睛不柰何(宝峰干)

鸟窠拈起布毛吹鹫岭祇园顿息疑须信化工多少力枯槎生出向东枝(张无尽)

老师曾把布毛吹举处分明苐一机欲识个中端的意岭头遥指白云飞(真觉添)

直下无私是鸟窠布毛吹起绝譊讹会通忽绽顶门眼照破山河佛与魔(旻古佛)

眼中难着透金尘悟了今人即古人大地撮来如粟米一毛头上现全身(佛鉴勤)

欲求佛法往南方老大宗师为举扬山花满地都狼藉一阵风来一阵香(龙门远)

布毛一吹当下知归冷光遍地独露针锥(楚安方)

白凤烟霞控鸟窠骊龙珠耀祖山河当初捻起布毛意体用毗卢些子多(克符道者)

游骑纷纷骤晓风将军施令在城东拈来金镞些儿妙射破花心一点红(涂毒䇿)

两指爪开权撮起一毛头上为吹开这回不在身边立休说清风遍九垓(心闻贲)

用处天然别更不落思惟山河并大地全露法王机(月林观)

鸟窠拈起布毛吹万仞孤峰对落晖未举已前先瞥地早知不是丈夫儿(秀岩瑞)

鸟窠佛法无多子只在褴襂一布毛一气吹来何处去至今天下有譊讹(懒庵需)

八十翁翁要力行布毛吹起祸重生杀人流血三千里枯𡬾枝头一老僧(北山隆)

佛法有些少言中没网罗布毛吹起处依旧不离窠(无准范)

　　鸟窠因白居易侍郎问如何是佛法大意师曰诸恶莫作众善奉行白曰三岁孩儿也解恁么道师曰三岁孩儿虽道得八十老人行不得。

　　颂曰。

恶无相貌善无形皆自心田长养成不动锋铓轻剔破菩提烦恼等空平(无量寿)

　　袁州蒙山道明禅师(嗣五祖)因趁卢行者至大𢈔岭者见师至即掷衣钵于石上曰此衣表信可力争耶任将去师遂举之如山不动踟蹰悚栗乃曰我来求法非为衣耶愿行者开示曰不思善不思恶正与么时阿那个是明上座本来面目师当下大悟遍体汁流泣礼问曰上来密语密意外还更别有意旨不曰今与汝说者即非密也汝若返照自己面目密却在汝边师云某甲虽在黄梅随众实未省自己面目今蒙指授入处如人饮水冷暖自知今行者即是某甲师也曰汝若如是则吾与汝同师黄梅善自护持。

　　颂曰。

正当恁么时么劫不曾迷步步趍三略㷌家镇绝疑(龙门远)

堂堂妙相绝锱铢善恶都忘见也无万里云[(冰-水+〡)*ㄆ]天界净海心无浪月轮孤(佛性泰)

平欺佛祖气如王直趁卢能到岭傍不得衣盂遭恶水分明雪上更加霜(笑翁堪)

不思善不思恶千手大悲难摸索难摸索处尽掀翻方知普化摇铃铎(杀六岩辉)

描不成兮画不就赞不及𠔃休生受本来面目无处藏世界坏时渠不杇(无门开)

夜深传付老卢衣恨杀黄梅老古锥向道赶人休赶上果然落节一番归(雪溪戒)

　　嵩岳破灶堕和尚(嗣嵩岳安国师)因嵩山坞有庙甚灵殿中唯安一灶远近不辍祭祀烹杀物命甚多师以杖敲灶三下云咄此灶只是泥瓦合成圣从何来灵从何起恁么烹宰物命又打三下灶乃倾破堕落须㬰有青衣峨冠设拜曰我本此庙灶神久受业报今蒙师说无生法得脱此处生天特来致谢师曰是汝本有之性非吾强言神再拜而没后僧问师某甲久侍左右未蒙方便灶神得何宗旨便乃生天师曰我只向伊道是泥瓦合成别也无道理为伊僧伫思师曰会么曰不会师曰本有之性为什么不会僧作礼师曰堕也堕也破也破也后有僧举白安国师国师叹曰此子会尽物我一如。

　　颂曰。

古庙神灶禅师法要杖子敲来业身勃跳(杨无为)

灶破土落不在图度呼茶唤饭量水煎药(黄檗胜)

祸福威严不在灵残杯冷炙笑何人一从去后无消息野老犹敲祭鼓声(龙门远二)

春寒料峭冻杀年少切忌参啇别无奇妙低头侍奉欢喜问讯佛法啇量伤子性命

倚灶为灵自不灵灵踪断处一堆尘野老不来敲祭鼓打正因邪别是春(佛灯珣)

圣不圣𠔃灵不灵砖瓦为堆土合成杖头击着无消息多年妖怪不成精而今仔细思量着为他闲事长无明(大沩智)

摩天鸩鸟九头毒护世那吒八臂长水自竹边流出冷风从花里过来香(南岩胜)

　　破灶堕因僧问如何是大修行底人师曰担枷带锁如何是大作业底人师曰修禅入定。

　　颂曰。

带锁担枷招罪犯安禅入定堕深坑两头踢脱无依倚一个闲人天地间(别山智)

　　河北智隍禅师(嗣六祖)始参五祖循乎渐行后结庵长坐二十余载不见惰容及遇六祖门人䇿禅师激心勤求法要往参六祖祖愍其远来便垂开示师于言下豁然契悟前二十年所得心都无影响。

　　颂曰。

禅非出入非行坐坐立经行总是禅若是守他山鬼窟迢迢特地隔西天(本觉一)

当年睥睨此山阿欲着红楼贮绮罗今日重来无一事却骑羸马下坡陁

　　西京光宅寺慧忠国师(嗣六祖)居南阳白崖山党子谷四十载不下山唐肃宗诏赴京待以师礼问师得何法(或曰师在曹溪得何法)师曰陛下还见空中一片云么曰见师曰钉钉着悬挂着。

　　颂曰。

无开口处却开口有意归时即便归赵州不在明白里未是𦏪羊挂角时(慈受深)

　　忠国师因肃宗问如何是十身调御师乃起立曰还会么曰不会师曰与老僧过净瓶来。

　　颂曰。

𪂶𪂶鸟宿空池鱼从脚下过𪂶𪂶总不知若也知碧潭深万丈直下取鱼归(宝峰淳)

带雪含霜半倚篱横斜影里露仙姿前村昨夜春来了竹屋老僧犹未知(心闻贲)

　　国师因肃宗又问曰如何是无诤三昧(今讹作如何是十身调御)师曰檀越踏毗卢顶上行曰此意如何师曰莫认自己清净法身又问师师都不视之曰朕是大唐天子师何以殊不顾视师曰还见虚空么曰见师曰他还眨眼视陛下否。

　　颂曰。

一国之师亦强名南阳独许振佳声大唐扶得真天子曾[跍-十+水]毗卢顶上行(雪窦显二)

铁槌打碎黄金骨天地之间更何物三千刹海夜澄澄不知谁入苍龙窟

作者清䂓世莫俦金篦曾握上龙楼良㦲拨破毗卢顶直得文殊笑点头(沩山秀二)

宝月含虚列数峰高低谁辨淡烟中须弥击碎盐官鼓降得毗卢在下风

步步[跍-十+水]着毗卢顶亦非自己清净身妙入空门得空相祖师肝胆佛精神(佛鉴勤)

　　国师因代宗命试验西天大耳三藏师问曰汝得他心通邪曰不敢师曰汝道老僧即今在什么处曰和尚是一国之师何得却去西川看竞渡良久再问汝道老僧即今在什么处曰和尚是一国之师何得却在天津桥上看弄猢孙师良久复问汝道老僧只今在甚么处藏罔测师叱曰这野狐精他心通在什么处藏无对。

　　颂曰。

他心三藏太颟顸猢孙观了看划船对面国师寻不见秪为从来被眼谩(冶父川)

日应群机必有方未知何处觅南阳自从失却猢孙后桥上多时不作场(懒庵枢)

藏锋避箭路千差万古相饶老作家好是鹭鸶无觅处夜深和月宿芦花(铁山仁)

　　国师一日唤侍者者应诺如是三召皆应诺师曰将谓吾孤负汝却是汝孤负吾。

　　颂曰。

师资会遇意非轻无事相将草里行负汝负吾人莫问任从天下竞头争(雪窦显)

国师唤侍者重言不当吃他耳又不聋自又无处雪(投子青)

龙吟虎啸与谁同天际云生洞下风从此太平田舍老儿孙携手贺年丰(佛印元)

国师三唤侍者打草只要蛇惊谁知涧底青松下有千年茯苓(黄龙南二)

国师有语不虚施侍者三应绝消息平生心胆向人倾相识不如不相识

侍者何曾唤不回国师干地起风雷当时若也相逢着九转还丹化作灰(翠岩真)

老倒南阳太古锥等闲垂钓泛江湄夜静水寒鱼不食满船空载月明归(海印信)

国师三度唤侍者三回应家富小儿娇病多谙药性吾负汝陇西鹦鹉能言语汝负吾笑杀西来碧眼胡欲会南阳端的意大都年老觉心孤(佛慧泉)

国师三唤侍者侍者三度应诺茫茫乱下针锥谁知可知礼也(白云端)

国师三唤古今明何事劳生不自能信是与人无旧分非干人与我无情(照觉揔)

三唤三回应已休却云孤负强生仇大唐国里扬家丑试问南阳羞不羞(佛国白)

国师三唤侍者三应两个无孔铁槌傍观也须气闷彼此无便宜今古谁相信(圆通秀)

国师三唤侍者侍者三度应诺若言负汝负吾真个可知礼也(智海清)

国师三唤侍者侍者三应无余只知身强力壮不觉年老心孤(宝峰祥)

南阳三唤侍者三酬依稀鲁国仿佛杨州回首寒江空漾碧夕阳西去水东流(上方益)

国师年老太多图截鹤由来要续凫彼此无疮安乐甚何劳伤损好皮肤(祖印明)

雄镇南阳传祖令清风凛凛动寰区老来偏爱晚生子把手时时教顺朱(佛心才)

唤处分明应处亲不知谁是负恩人东家漏泄西家事却使傍人笑转新(长灵卓)

三唤三应意已深南阳曲尽老婆心傍人莫谓扬家丑到底真鍮不博金(慈受深)

国师侍者共悠悠无事堂前互唱酬钻天鹞子穿云去空使行人指路头(佛鉴勤)

宝剑连飞急透顶便通神有时轻按处惊动五湖宾(高庵悟)

世路风波不见君一回见面一伤神水流花落知何处洞口桃花别是春(鼓山圭)

哑子得梦向谁说起来相对眼麻迷已向人前输肺腑从教他自觅便宜(径山杲)

三呼三应诺彼此不相辜[跍-十+水]断南阳路馨香满道途(五祖演)

三唤三应更饶贴称月逗寒窗水归巨浸负汝负吾全锋敌胜(瞎堂远)

唤应寻常谁不晓及乎按剑总茫然分明好个神仙诀父子从来不许传(讷堂思)

南阳三唤无风起浪侍者应诺为蛇安脚明眼衲僧知不知万古清风自廖廓(尼无著总)

三唤须知意不轻平生肝胆一时倾负吾负汝还知否纵有丹青画不成(水庵一)

一假风光画不成洞房深处畅予情频呼小玉元无事只要檀郎认得声(灵岩安)

全提正令高低普应三应三呼谛听谛听(月林观)

一日君家把酒杯几年波浪与尘埃不知乌石岭头路老去相寻能几回(顽石空)

一箭射双雕双雕随手落波动岳阳城月满滕王阁(雪庵瑾)

铁枷无孔要人檐累及儿孙不等闲欲得撑门并拄户更须赤脚上刀山(无门开)

一掷神杯定吉㐫再占重卜转灵通分明见了今年事却说明年事不同(无准范)

三唤声声出痛肠国师何事错啇量欲分恩怨无分处吴楚茫茫共一江(觉庵真)

　　国师因僧问如何是佛法大意师曰文殊堂里万菩萨曰不会师曰大悲千手眼。

　　颂曰。

时年蔬菜贱满地萝卜头一文买一个得者饱齁齁(佛鉴勤)

寻真悟入蓬莱岛香风不断松花老采芝何处未归来白云满地无人扫(𣗥田心)

　　国师因耽源问百年后有人问极则事作么生师曰幸自可怜生刚要个护身符子作么。

　　颂曰。

护身符子最通灵国师起坐总将行耽源得用南方去为说令人睡眼醒(汾阳昭)

不重己灵犹自可护身苻子更那堪为君旨外通消息秋月无风落碧潭(海印信)

真正道流行脚去护身苻子不须担国师实为耽源切不是临歧作对谈(横川珙)

　　国师化缘将毕乃辞唐代宗帝曰师灭度后弟子将何所记师曰告檀越造取一所无缝塔曰就师请取塔样师良久曰会么曰不会师曰贫道去后有侍者应真却知此事师迁化已后帝诏应真问此意如何真述偈湘之南潭之北中有黄金充一国无影𡬾下合同船琉璃殿上无知识应真后住耽源山。

　　颂曰。

无缝塔见还难澄潭不许苍龙蟠层落落影团团千古万古与人看(雪窦显)

无缝塔从谁手造虽然有样不堪传如何强写无层级永向琉璃殿上悬(白云端)

窣堵无缝立还危宝铎玲珑八面垂千手大悲扪不着百重关锁下金槌(罗汉南)

前面是珍珠琉璃后面是玛瑙珊瑚左边是观音势至右边是普贤文殊中间有个幡子被风吹着道胡卢胡卢(五祖演)

欲建南阳无缝塔般输下手实应难本来成现何须作到处巍然着眼看(本觉一)

八面自玲珑盘空势岌㟧表里镇巍然若为分六凿执名匿相认影迷形卧龙长怖碧潭清合同船子开心碗日用如何不现成(圆悟勤)

无缝塔𠔃不见影廓然一片真如境烁迦罗眼电光流杳杳冥冥不见顶(佛鉴勤)

窣堵古形仪未举已先知巍然存海底影落𡬾头辉(潜庵光)

无缝塔𠔃谁敢知国师也是落便宜信知师子行踪绝何必寻常问是非问是非百草头头雨露垂(戴无为)

湘南潭北影团团面面檐楹风雨寒突出虚空无缝𦉑从教千古与人看(无门开)

国师塔样最尖新觌面拈来不露文却被耽源添一线至今描邈乱纷纷(高峰妙)

　　国师曰语渐也返常合道论顿也不㽞朕迹。

　　颂曰。

上无冲天之计下无入地之谋蔡州千个万个打破只在须㬰(雪窦显)

二六时中合返常经行坐卧好参详相逢不审人人会问着依前未厮当(本觉一)

　　忠国师因丹霞来才展坐具师曰不用不用霞退后三步师曰如是如是霞进前三步师曰不是不是霞绕禅床一匝而出师曰去圣时遥人多懈怠三十年后讨个师僧也难得。

　　颂曰。

不用不用千圣不共如是如是蝮蝎蛇虺不是不是彻骨彻髓进前退后绕禅床掣电之机落二三(印空叟)

　　国师问紫璘供奉甚处来曰城南来师曰城南草作何色曰作黄色师乃问童子城南草作何色童曰作黄色师曰秪这童子亦可帘前赐紫对御谈玄。

　　颂曰。

惯使渡头船如今不记年爱他风浪恶方是趁粗钱(月堂昌)

欲把枯肠尽底倾出门不觉又叮咛劝君及早回头去莫待春风柳眼青(虚堂愚)

　　永嘉真觉玄觉禅师(嗣六祖)精天台止观圆妙法门四威仪中常冥禅观后因左溪朗激励与东阳䇿同诣曹溪初到振锡携瓶绕祖三匝祖曰夫沙门者具三千威仪八万细行大德自何方而来生大我慢师曰生死事大无常迅速祖曰何不体取无生了无速乎师曰体即无生了本无速祖曰如是如是时大众无不愕然师方具威仪参礼须㬰告辞祖曰返太速乎师曰本自非动岂有速耶祖曰谁知非动师曰仁者自生分别祖曰汝甚得无生之意师曰无生岂有意耶祖曰无意谁当分别师曰分别亦非意祖叹曰善㦲善㦲㽞一宿时谓一宿觉。

　　颂曰。

圆悟真心作本心无人证据自沉吟崛多激发缘当熟一见能师便得金(汾阳昭)

永嘉万里到曹溪三拜云何略不施却绕禅床三匝后卓然振锡底威仪(本觉一)

掀翻海岳求知己拨动乾坤见太平二老不知何处去宗风千古播家声(正法灏)

振锡曹溪生大我慢一宿少留咄哉龊汉永嘉城里阐宗风江月松风无畔岸(无禅才)

　　南岳怀让禅师(嗣六祖)初往曹溪参六祖祖问什处来师曰嵩山来曰什么物恁么来师曰说似一物即不中曰还可修证否师曰修证即不无污染即不得曰只此不污染诸佛之所护念汝既如是吾亦如是。

　　颂曰。

因师顾问自何来报道嵩山意不回修证不无不染污拨云见日便心开(汾阳昭)

玉在池中莲出水污染不能绝方比大家如是若承当洞庭一夜秋风起(佛印元)

戴角擎头与么来铁围山岳尽冲开阎浮[跍-十+水]杀人无数蓦鼻深云拽不回(保宁勇)

嵩顶来来恁么来不中一物早尘埃便归南岳磨砖片照得追风马子回(佛国白)

是什么物恁么来此中何假拂尘埃瞪目看时还不见谩将明镜挂高台(大洪恩)

说似一物即不中风从虎𠔃云从龙此事由来非草草休言无法是真宗

什么堂堂与么来当机觌面不迂回经行坐卧非他物自是时人眼不开(本觉一)

当堂古路白云漫碧眼黄头尚未谙无孔笛儿毡拍板轻轻吹破御街寒(正堂辨)

说似一物即不中八年方契卖柴翁大都模样无多子历劫如何用得穷(朴翁铦)

直言发足自嵩山荡荡乾坤任往还一物尚无宁有似倚天长剑逼人寒(无际𣲖)

　　让和尚居南岳时马祖住传法院常日坐禅师知是法器往问曰大德坐禅图什么曰图作佛师一日乃取一砖于彼庵前磨曰磨此何为师曰磨作镜曰磨砖岂得成镜师曰坐禅岂得成佛曰如何即是师曰如人驾车车若不行打车即是打牛即是于是悟旨于言下遂印心传法符西祖谶马驹[跍-十+水]杀天下人之语南宗阐于江西。

　　颂曰。

磨砖作镜慕同音来问分明示本心才唤木人回面指犁牛耕出古黄金(汾阳昭)

磨砖作镜不为难忽地生光照大千堪笑坐禅求佛者至今牛上更加鞭(佛印元)

死马医来无用处车牛脑后更加鞭皮穿骨绽还知否任重应知角力全(保宁勇)

磨砖作镜相席打令一切鱼龙知水为命(旻古佛)

坐禅成佛心中病作镜磨砖眼里花一掣牢关金锁断等闲信步便归家马驹子实堪夸自从胡乱后着处是生涯(佛灯珣)

打车即是打牛是鼻孔辽天也被穿已向人前轮肺腑可怜今古妄加鞭(懒庵需)

车牛脑后痛加鞭弃却黄金抱碌砖逐恶随邪至今日即非心佛错流传(笑翁堪)

平生心胆向人倾过犯弥天已不轻带累马师胡乱后至今错认定盘星(松源岳)

坐禅成佛生妄见磨砖成镜妄尤多打车打牛俱是妄搅得心肠没奈何(横川珙)

万法俱忘百念灰等闲蓦鼻拽将回镜光一点明如日直得木人心眼开(雪岩钦)

　　让和尚因僧问如镜铸像像成后镜明向什么处去师曰如大德为童子时相貌何在曰只如像成后为什么不鉴照师曰虽然不鉴照谩他一点不得。

　　颂曰。

髑髅里眼见犹在枯木中龙声更狂打破虚空光境尽个中别有好商量(慈受深)

问处钩深答更幽就身打劫最风流要知一点难谩处江上数峰青欲浮(掩室开)

　　让和尚因马大师阐化江西师问众曰道一为众说法否众曰已为众说法师曰总未见人持个消息来众无对因遣一僧去云待伊上堂时但问作么生伊道底言语记将来僧去一如师旨回谓师曰马师云自从胡乱后三十年不曾缺盐酱吃师然之。

　　颂曰。

胡乱三十年不曾少盐酱江西马大师南岳让和尚(鼓山圭)

见得分明识得亲举来犹自涉途程直饶不犯毫芒者也是拈锤䑛指人(径山杲)

家贫连子屈事急不由人开口露拴索郎当累近邻(或庵体)

做得些儿活计成人前卖弄逞才能直饶[跍-十+水]杀人无数也是西川老鬼精(中庵空)

自从胡乱后更不少盐酱开口便见胆岂在语言上(月林观)

石火光中验正邪等闲拈却眼中沙自从不曾少盐酱敢保渠侬未到家(木庵永)

昔年高甲巳登科读尽人间万卷书今日一身天地窄思量好事不如无(雪庵瑾)

老婆心切日忡忡𢙢堕他家齑瓮中消息得来胡乱后江西宗𣲖好流通(虚堂愚)

　　吉州清源行思禅师(嗣六祖)初参六祖问当何所务即不落阶级祖曰汝曾作什么来师曰圣谛亦不为祖曰落何阶级师曰圣谛尚不为何阶级之有祖深器之。

　　颂曰。

无见顶露云攒急劫外灵枝不带春那边不坐空王殿争肯耘田向日轮(投子青)

卓尔难将正眼窥迥超今古类难齐苔封古殿无人侍月锁苍梧凤不栖([舟-(白-日)]霞淳)

无阶无级见何求夺得曹溪苐一筹却向庐陵言米价百行千市竞相酬(佛国白)

劫外相逢那畔行灵苗丛里铁牛耕东风吹散千岩雪空界无云孤月明(成枯木)

一掬澄潭镜样磨无风何必自生波转身纵不离初际子细看来较几何(雪岩钦)

　　清源既得法往吉州清源山静居寺六祖将示灭有沙弥希迁(即南岳石头和尚)问曰和尚百年后希迁未审当依附何人祖曰寻思去及祖顺世迁每于静处端坐寂若忘生第一座问曰汝师已逝空座奚为迁曰我禀遗诫故寻恩尔座曰汝有师兄行恩和尚今住吉州汝因缘在彼师言甚直汝自迷耳迁闻语便辞祖龛直诣静居。

　　颂曰。

寻思去此地清凉离烦暑暮雨朝云乐太平青山绿水人难睹不难睹深林有个白额虫元来却是玄沙虎(高庵悟)

　　清源因石头问和尚出岭多少时师曰我却不知汝早晚离曹溪曰希迁不从曹溪来师曰我亦知汝去处也曰和尚幸是大人莫造次。

　　颂曰。

木人来问青霄路石女年尊似不闻携手相将归故国暮山岌岌锁重云(丹霞淳)

　　清源问石头汝什么处来曰曹溪师乃举拂子曰曹溪还有这个么曰非但曹溪西天亦无师曰子莫曾到西天否曰若到即有也师曰未在更道曰和尚也湏道取一半莫全靠学人师曰不辞向汝道恐已后无人承当。

　　颂曰。

白云藏玉凤红日照无辽隐隐星攒处无私镇九霄(投子青)

相见锦江头相携上酒楼月阑歌笑罢回首上扁舟(遁庵演)

　　清源令石头持书与南岳护和尚曰汝达书了速回吾有鈯斧子与汝住山头至彼未呈书便问不慕诸圣不重己灵时如何岳曰子问太高生何不向下问曰宁可永劫沉沦不慕诸圣解脱岳便休头回至静居师问曰子去未久送书达否曰信亦不通书亦不达师曰作么生头举前话了却曰发时蒙和尚许斧子便请取师垂一足头礼拜寻辞往南岳。

　　颂曰。

诸圣不求己灵不重一问太高天惊地动拂袖而回音书肯开从兹盘石上更不过山来(佛印元)

从来祖上作君王子子孙孙代代昌文武百僚都不识只应金殿有尊堂(保宁勇)

千里迢迢信不通归来何事太匆匆白云锁断岩前石挂角𦏪羊不见踪成枯木鈯斧持来便住山斫开南岳好峰峦儿孙失利将何用又被㗅嚧笑鲁般(佛国白)

顺水使船犹自可逆风把拖世间稀虽然好个担板汉到头未免落便宜(海印信)

千里亲传事不同湏凭鈯斧赏优功相如夺璧来还赵可拟当时一信通(投子舒)

　　清源因僧间如何是佛法大意师曰庐陵米作么价。

　　颂曰。

出家学道未心开请问宗师大意来却问庐陵米几价当时心境一时灰(汾阳昭)

乌龟三眼赤祥麟一角尖腾云生暮雨溪月夜明帘(法昌遇)

巨宋山河四百州交关物物有来由庐陵米价依然在天下衲僧语路绸(正觉逸)

庐陵米价逐年新道𦗟虚传未必真大意不须歧路问高低宜见本来人(黄龙南)

庐陵米价越尖新那个商量不挂唇无限清风生阃外休将升斗计疏亲(白云端)

庐陵米价知不知合下相酬两莫亏君信入𢌅空返者到头只是爱便宜(三祖宗)

太平治业无象野老家风至淳只管村歌社饮那知舜德尧仁(天童觉)

丰俭时年各不同岂教浮俗妄争功庐陵米价谁增减贵贱宜当见祖翁(草堂清)

庐陵米价播诸方高唱轻酬力未当觌面不干升斗事悠悠南北谩猜量(长灵卓)

庐陵不价若为酬入市知行趣自由借问年来何所直大宋山河四百州(佛灯珣)

老清源没缝𦉑问佛法酬米价衲僧一粒若沾唇拄杖横担绕天下(高庵悟)

庐陵米价少知音佛法商量古到今绣出鸳鸯任人看无端却要觅金钉(鼓山圭)

老清源没缝𦉑问佛法酬米价差毫厘成话霸无面目得人怕(径山杲)

庐陵米价走禅徒五老嵯峨矗太虚堪笑华山图籍上又添潘阆到骑驴(海印信)

自古庐陵是吉州至今米价没人酬青山绿水依前在黄叶西风又一秋(佛陀逊)

清源佛法意如何米价酬来太老婆眨上眉毛行大道莫于平地起风波(照堂一)

庐陵米价报君知浩浩尘中识者稀回首不知何处去白云流水共依依(妙峰善)

冲开碧落松千尺截断红尘水一溪饱食高眠人不到日从东出又沉西(无准范)

一𣲖清源出少林信衣到此只传心寻常示众无人会尽向庐陵米价寻(张无尽)

　　江西道一禅师时号马祖(嗣南岳让)示众曰汝等诸人各信自心是佛此心即是佛心达磨南天竺国来至中华传上乘一心之法令汝等开悟有僧问云和尚为什么说即心即佛祖曰为止小儿啼僧曰啼止后如何祖曰非心非佛僧曰除此一种人来如何指示祖曰向伊道不是物曰忽遇其中人来时如何祖曰且教伊体会大道。

　　颂曰。

百万雄兵出将军猎渭城不闲弓矢力斜汉月初生(翠嵓真)

心心即佛佛心心佛佛心心即佛心心佛悟来无一物将军止渴望梅林(佛国白)

兔角不用有牛角不用无有无不是处馨香满道途(草堂清)

风劲叶频落山高日易沉坐中人不见䆫外白云深(长灵卓)

素琴张午月流水落花深寂𦗟希声彻泠泠太古音(佛心才)

韶光三月景和融锦绣山川处处同碧瓦晓烟寒食雨朱帘晴卷杏花风(慈受深)

敲之即响𦗟则无声严冬汗湿酷热冰清试问道途来往客长安去此几多程(黄龙震)

江西马祖据通津只浆孤帆度世人不是大梅看得破也应虚度岭头春(张无尽)

无须锁子八面玲珑不拨自转南北西东海神知贵不知价留与人间光照夜(圆悟勤)

羙如西子离金合娇似杨妃倚玉楼犹把琵琶半遮面不令人见转风流(佛鉴勤)

即心是佛一家风马祖声传四海中灵利衲僧才一顾娘生赋性出天聦(佛灯珣)

即心即佛莫妄求非心非佛休别讨红炉𦦨上雪花飞一点清凉除热恼(径山杲)

铁牛耕破洞中天桃花片片出深源秦人一去无消息千古峰峦色转鲜(雪窦宗)

即心即佛眉拖地非心非佛双眼横蝴蝶梦中家万里子规枝上月三更(瞎堂远)

即心是佛外忘求心佛圆明不假修云净远山千点翠水和明月一天秋(足庵鉴)

马祖非心非佛直下更无窠窟今年树上胡桃胜似去年柑橘(正堂辩)

一簇人𤇆岛外村落花流水月黄昏百川到海应须住毕竟何曾别有源(铁山仁)

金毛师子生铁称槌浑仑无缝切忌针锥(无准范)

　　马祖一日升堂百丈收却面前席祖便下座。

　　颂曰。

百丈当时侍马师对师卷席更无私人天不测为奇特恰是攒鸦捉凤儿上士瞥然全体现太阳出照岳峰低(汾阳昭)

升堂马祖卷席百丈淂人半斤还他八两直饶缝𦉑全无未免傍观拊掌泉大道百万雄师阵相睹何人却会回戈鼓将头不猛误三军可怜正令无行处(佛印元)

升堂卷席迥难俦杲日腾辉处处周堪笑忽雷惊宇宙井中之物不抬头(海印信)

高登猊座已圆成大智仙陀卷便行师子颦呻犹似可象王回首更堪惊(净照臻)

野鸭飞鼻头裂卷席更来呈丑拙直饶独坐大雄峰也是天边苐二月(杨无为)

昨日东风偶然恶桃花乱落如红雨昨夜东风又发狂满地不知何处去(白云端)

谁将秦镜挂高台妍丑分明皆显露石女溪边努目嗔相逢对面难回互(成枯木)

夜深认淂归时路不待天明便出关三尺镆鎁横在手至今坐断大雄山(上方益)

潮来潮子上潮头手把红旗逆水流忽被猛风吹退浪此时伎俩一时休(佛鉴勤)

挂淂帆来遇便风须㬰千里到家乡临门上岸逢妻子欢喜情怀不可当(龙门远)

卷起堂堂露眼睛拈来觌面更相呈鼻头脱尽谁能觑把手归来相并行(楚安方)

马祖升堂百丈卷席正令不从拗曲作直(雪窦显)

马驹千里行卷席相随逐秋风一夜生处处开黄菊(石[(工*几)/石]明)

风定五湖宽收帆恣意观波光随水静练色逼人寒举棹逗云坞移舟上碧湾声华光祖域千载与人看(龙门远)

马祖才升堂雄峰便卷席春风一阵来满地花狼籍(高庵悟)

浩浩长江碧际空片帆高挂便乘风快哉不费纤毫力万里家山咫尺通(开善谦)

卷席因缘也大奇诸方闻举尽攒眉台盘趯倒人星散直汉从来不受欺(张无垢)

百丈卷席马祖升堂作么作么验尽当行(月林观)

一柄无情雪刃刀当锋谁敢犯秋毫马师父子亲提掇血喷千山风怒号(无准范)

　　马祖因僧问如何是佛祖云即心即佛。

　　颂曰。

即心是佛铁牛无骨戏海狞龙摩天俊鹘西江吸尽未为奇火里生莲香拂拂(南堂兴)

即心即佛龙入蛇窟出将入相安邦定国(石头回)

谁家饭挂空梁指与小儿令看解开即是灰囊当下命根便断(开善谦)

羙如西子离金𨷂娇似杨妃下玉楼终日与君花下醉更嫌何处不风流(肯堂充)

即心是佛颟顸淈𣸩菽麦不分光阴飘忽三杯两碗背爷娘百怪千妖同一窟(咄)(或庵体)

大海波涛阔千峰气象雄古今无间断南北路头通(密庵杰)

即心便是佛姮娥不画眉才将脂粉污妍好却成𡟎(天目礼)

即心是佛砒霜狼毒起死回生不消一服(环溪一)

　　马祖因僧问如何是佛祖云非心非佛。

　　颂曰。

碧海珠荆山璧耀乾坤谁别识利力剪却无根树万叠峰峦敛𤇆雾(圆悟勤)

卖尽田园彻骨贫不知何处可容身楼头浪荡无拘检铁笛横吹过洞庭(开善谦)

二月风光景气浮少年公子御街游银床踞坐倾杯乐三个孩童打马毬(牧庵忠)

非佛非心绝谓情玄途鸟道急回程烁迦罗眼存机变莫守寒岩异草青(南岩胜)

分明与么无无无释迦弥勒是他奴茫茫宇宙人无数几个男儿是丈夫(月林观)

路逢剑客须呈不遇诗人莫献逢人且说三分未可全抛一片(无门开)

　　马祖与百丈西堂南泉玩月次祖曰正与么时如何丈曰正好修行堂曰正好供养泉拂袖便行祖曰经入藏禅归海唯有普愿独超物外。

　　颂曰。

三兽渡河深浅别不劳精辨迥然分争如巨浸张帆者不顾波涛过海门(海印信)

经入藏禅归海唯有普愿独超物外(咄)只有照璧月且无吹叶风(照觉总)

经入藏禅归海稽首皈依合掌顶戴王老师超物外二十年前恁么来而今去尽闲光彩(天童觉)

马师曾玩月三子左右侍吹个无孔笛清音聒天地(真如喆)

皎皎凝虚碧沉沉发皓彩秋色共澄清永夜临寰海修行供养逗圆机聊闻便行超方外马驹儿端的别万古定乾坤一言全杀活(圆悟勤)

经入藏禅归海未是衲僧亲道底拂袖前行归去来击钵重关门大启(开福宁)

国清才子贵家富小儿娇大家出只手彼此不相饶(径山杲)

张公养淂三个儿长大不知谁立志呼来月下问踪由眼睛个个皆相似(佛性泰)

大机大用银山铁壁供养修行眼横鼻直拂袖便行万象绝迹敢问诸人谁是端的(楮衲秀)

一个翁翁三个儿威音路上偶相携风前唱起玄中曲千古同声和莫齐彼一时此一时指鹿为马证鳖成龟虽然弄巧翻成拙免教闲却两片皮(雪窦宗)

古渡无风下直钩[糸*系]纶意在得鲸鳌马师言下扬家丑千古儿孙草里游(湛堂深)

诸子营家各自肥就中一个最堪悲满篮盛墨无人买半夜持归染皂衣(大歇谦)

诸子生涯各有成从来孝顺两边生贪欢一夜浑家乐失晓连忙打五更(无准范)

　　马祖不安院主问和尚近日尊位如何祖曰日面佛月面佛。

　　颂曰。

日面佛月面佛五帝三皇是何物二十年来曾苦辛为君直下苍龙窟(屈堪述明)眼衲僧莫轻忽(雪窦显)

日面月面左旋右转大唐击鼓新罗发箭流水前溪后溪落花三片五片聋人不𦗟忽雷声空向云中看闪电(佛慧泉)

少年公子忽猖狂半夜穿云入洞房二八仙娥百般巧眼睛之上绣鸳鸯(野轩遵)

日面佛月面佛夜夜朝朝好风物马驹[跍-十+水]杀天下人轩辕照破精灵窟(杨无为)

大地山河俱是宝不识之人入荒草日面月面佛现前闪烁珊瑚光杲杲(白云端)

蒲团上端坐针眼里穿线西风一阵来落叶两三片(保宁勇)

日面月面佛无私谁荐骊龙颔下珠满握光明耀牛斗何须按剑立阶除(照觉总)

日面月面胡来汉现一点灵光万化千变(真净文)

日面月面星流电卷镜对像而无私珠在盘而自转君不见钳槌前百炼之金刀尺下一[糸*系]之绢(天童觉)

日面东𠔃月面西谁言任运落前溪山桃落尽春归去犹有子规枝上啼(上方益)

什邡驹子气生狞蹴[跍-十+水]毗卢顶上行正患脾疼却头痛病来犹有巧心情(张无尽)

日面佛月面佛大海波翻须弥突兀磕破脑门额头汗出明眼衲僧未辨明抬头好看冲天鹘(长灵卓)

丫鬟女子画娥眉鸾镜台前语似痴自说玉颜难比并却来架上着罗衣(五祖演)

东街柳色拖烟翠西巷桃花相映红左顾右盻看不足一时分付与春风(佛鉴勤)

近日尊位复如何日面月面哩来啰自从舞得三台后拍拍元来总是歌(佛灯珣)

日面月面空中闪电顾杼停机垛成招箭(南华昺)

日面月面灵光洞现大地山河南州北县虽是老婆心切那知疑杀监院(疏山如)

日面月面头头出现捏聚放开成团成片(楚安方)

金乌才唱日方中王道平平触处通争柰马驹生太早依前[跍-十+水]杀太虚空(正觉逸)

日面月面星移斗转失晓波斯讨头不见(翠岩真)

日面月面突出难辨绣出巧鸳鸯双双谁不羡戴月宿芦花随波戏水面瞥然飞起碧霄空举首银河横素练(雪窦宗)

日面月面虚空闪电虽然截断天下衲僧舌头分明也只道得一半(金陵俞道婆)

打杀黄莺儿莫教枝上啼几回惊妾梦不得到辽西(典牛游)

尊位如何澄潭影里探秋波日面月面铁眼铜晴安可辨君不见一声霹雳𠔃雾罩长空千眼䪺开𠔃云收岳面(瞎堂远)

朱砂镜里开颜笑白玉盘中展脚眠大抵人生难淂共得团圆处且团圆(佛性泰)

两轮举处𤇆尘起电急星驰拟何止目前不碍往来机正令全施无表里丈夫意气自冲天我是我兮你是你(信相修)

古殿无人到者稀蒲团端坐有谁知不因院主通消息争得寒光万里辉(中际能)

尊位如何问最亲攒簇不得病源深等闲提起轩辕镜扁鹊卢医无处寻(退庵奇)

汉州生得马驹儿病在膏肓不可医院主无端问安好引他卖弄口唇皮(铁山仁)

日面佛月面佛西岩树色含𤇆东谷花光映日仰视莫穷俯看已老一时分付主林神明眼衲僧无处讨(天目礼)

日面月面突出难辨拟欲抬眸空中两片(无准范)

　　马祖因僧问离四句绝百非请师直指西来意祖曰我今日劳倦不能为汝说得问取智藏去僧去问藏藏云我今日头疼不能为汝说淂问取海兄僧去问海海云我到这里却不会僧回举似马祖祖曰藏头白海头黑。

　　颂曰。

藏头白海头黑明眼衲僧会不得马驹[跍-十+水]杀天下人临济未是白拈贼离四句绝百非天上人间唯我知(雪窦显)

不知何所问人觅将宝示渠渠不识持来持去问啇人不别东西徒费力依旧回自惆怅[跍-十+水]破草鞋多少䩫(海印信)

百非四句绝何言黑白分明定正偏师子窟中无异兽骊龙行处浪滔天(照觉总)

湘灵二女神仙格笑倚朱门香陌陌一抹胭脂透脸红更加十分天真色(佛鉴勤)

四句百非皆杜绝阳春白雪唱弥高风清月皎无云夜谁把吹毛换宝刀(南华昺)

百非四句绝疏亲马驹[跍-十+水]杀天下人藏头白𠔃海头黑门外金刚笑又嗔(圆觉演)

却似暗地箭半夜飞来人不见又似藏锋笔白日堂堂明不出藏头白海头黑琉琉殿上加金碧反思达磨见梁王对面者谁还不识(佛鉴勤)

短帽轻衫宫样窄舞遍胡笳十八拍曲罢酒阑犹未归归来月色和云白(瞎堂远)

百非路绝透离微四句情忘发上机竹密不妨流水过山高岂碍白云飞(足庵鉴)

离四句绝百非西来祖意太离披藏头白海头黑叵耐马师这老贼千古万古黑漫漫埴沟塞壑无人识(无禅才)

父为子隐子为父隐一火白拈谁敢侵近藏头白海头黑不动刀枪断人性命(退庵奇)

离四句𠔃绝百非递相推过几曾知这僧担一檐懵懂换得两头𣸩淈归(月坡明)

　　马祖示众云凡有言句是提婆宗以此个为主。

　　颂曰。

玉转珠回着眼看有相干处没相干只将此个以为主(喝一喝云)一剑倚天星斗寒(石溪月)

　　马祖一日封三瓮酱令僧驰书寄与百丈百丈集众上堂开书了拈拄杖指瓮曰道得即不打破道不得即打破众无语丈打破归方丈。

　　颂曰。

送酱三瓶通远信当时打破众还惊父慈子孝谁相委莫道禅家太不情(本觉一)

　　石头希迁大师(嗣清源思)因清源曰有人道岭南有消息师曰有人不云云曰若恁么大藏小藏从何而来师曰尽从这里去终不少他事源甚然之。

　　颂曰。

有消息太沉屈无消息转埋没大藏小藏从兹出撒沙撒土无终极甜如蜜苦如檗明如日黑如漆击碎千年野狐窟填沟塞壑无人识(圆悟勤)

　　石头因僧问如何是解脱师曰谁缚汝。

　　颂曰。

未息狐疑问上流如何解脱得心休承君解脱从谁起直得无生是石头(汾阳昭)

曾把疑情问解脱拟意投师示一诀兴慈旨意应机酬是汝当观第二月(般若柔)

　　石头因僧问如何是祖师西来意师曰问取露柱曰某甲不会师曰我更不会。

　　颂曰。

觌面相呈便相骂两个中有一人嗔要识是非须看取铁牛耕出玉麒麟(灵源清)

　　终南山惟政禅师因唐文宗大和中嗜蛤蜊一日御馔中有擘不张者帝以为异焚香祷之俄变为菩萨形梵相具足即贮以金粟檀香合覆以羙锦赐兴善寺令众僧瞻礼因问群臣斯何祥也或言太一山有惟政禅师深明佛法博闻强识帝即令召至问其事师曰臣闻物无虚应此乃启陛下信心耳契经曰应以此身淂度者即现此身而为说法帝曰菩萨身已现且未闻说法师曰陛下睹此为常耶非常耶为信耶非信耶帝曰希奇之事朕深信焉师曰陛下已闻说法竟皇情大悦诏天下寺院各立观音像以答殊休。

　　颂曰。

螺蛳蚌蛤类大唐天子心嗜好即深信南无观世音(西岩惠)

合水和泥底事忙被渠点破太乖张虽然嘿契君王意已是全身䧟镬汤(北海心)

一点悲心擘不开镬汤衮处笑盈腮希奇之事朕深信见与君王说法来(石溪月)

蚌蛤之中有应身更言说法亦非真补陀大士唐天子横眼人无隔宿恩(闲极云)

　　禅宗颂古联珠通集卷第四　　　　鸡四
中华藏第 078 册 No. 1720 禅宗颂古联珠通集


　　禅宗颂古联珠通集卷第五　　　　鸡五

　　(僧录司右阐教兼灵谷禅寺住时净戒重校)祖师机缘六祖下苐三世百丈海(九则)南泉愿(廿七则)盐官安(三则)㱕宗常(七则)乳源(一则)大梅常(四则)五泄默(一则)

　　洪州百丈山怀海大智禅师(嗣马祖)师再参马祖祖于禅床角取拂子示之师曰只者个更别有祖乃放旧处祖曰你已后将什么为人师却取拂子呈之祖曰只者个更别有师以拂子挂安旧处方侍立祖振威一喝后檀信请住大雄山岩峦峻极故号之百丈师谓众曰佛法不是小事老僧昔日被马大师一喝直淂三日耳聋黄檗闻举不觉吐舌。

　　颂曰。

每因无事侍师前师指绳床角上悬举放却㱕本位立分明一喝至今传(汾阳昭)

悟了游方却再还全机大用久当权若无喝下忘知解良马何曾离淂鞭(佛印元)

大寂雄峰再会时相将行处草离离回头一喝乹坤暗两耳俱聋总不知(正觉逸)

一喝丛林辩者稀耳聋今古强针锥灯笼拊掌呵呵笑露柱低头却皱眉(海印信)

一喝分明守死灰青天赫日起风雷傍人拊掌呵呵笑唯有知音吐舌来(净照臻)

放收谁道没譊讹漏泄机关见也么一喝如雷闻者丧耳聋三日未为多(佛慧泉)

未明大智再参寻相逐相随用不任断浪绝流全体现一聋三日孰知音(照觉总)

客情步步随人转有大威光不能现突然一喝双耳聋𨚗吒眼开黄檗面(真净文)

愿视拈来事已同师资相见展家风因思昔日鼻头痛一喝分明三日聋(佛国白)

木马[跍-十+水]杀阎浮人泥牛饮竭沧溟水霹雳满空山岳摧看看平地波涛起(保宁勇)

马祖亲传古佛心海禅百丈是知音当时一喝聋三日无见无闻直至今(智海清)

雨霁游云尚未归晴空忽地一声雷岭梅已得春消息不比山桃一例开(上方益)

放去拈来更有谁青山时见白云归孤峰坐断无余事翻笑蟾轮对落晖(京兆府天宁琏)

马驹一喝大雄峰声入髑髅三日聋黄檗闻之惊吐舌江西从此立宗风(张无尽)

百丈重来参马祖相逢便指曹溪路休言一喝双耳聋须知别有亲闻处(疏山常)

大机大用不虚传挂拂遭呵岂偶然打破尽瓶归去后从教千古黑漫漫(南华昺)

挂拂遭呵耳便聋衲僧奚苦验宗风金刚脑后抽生铁华岳三峰倒卓空(龙门远)

江西一喝动乾坤大用全机是灭门三日耳聋风过树累他黄檗丧儿孙(鼓山圭)

马驹脚下丧家风四海从兹信息通烈火焰中攒得月巍巍独坐大雄峰(径山杲)

挂拂亲遭喝当下舌头脱把起便相呈为君重提掇要知三日聋大地如尘末(楚安方)

[跍-十+水]着船头把钓竿浪粗风紧得鱼难翻思几处云为两只见四方争出山(翠岩真)

父子相逢臭味同龙泉宝剑再磨砻要明马祖当年喝大地山河尽耳聋(慈受深)

迅雷吼破澄潭月当下曾经三日聋去却膏肓必死疾丛林从此有家风(虎丘隆)

一喝非唯三日聋龙威虎势也潜踪从前汗马无人识只要重论盖代功(讷堂思)

父子相将草里游人前拈弄几包羞迅雷一震惊天地直得沧溟绝点流(懒庵需)

顶门一击涂毒鼓生杀全机振古今雪后始知松柏操事难方见丈夫心(尼无著总)

马驹蹴[跍-十+水]非驴事要使儿孙脚下行三日耳聋犹可怪谩劳灼卜听虚声(牧庵忠)

喝声绝处怒雷收丧尽家风一不留总是战争收拾得却因歌舞破除休(石庵玿)

真金无变色因甚聋三日一字入公门九牛车不出(肯堂充)

风云会合又相期觌面难明苐一机霹雳一声天地迫西河师子却生儿(龙牙言)

世路风波不见君愁肠暗写共谁论迅雷才震清飙起白日一天星斗分(木庵永)

疋马单枪与么来铁连之阵势难开忽然一棒锣声响不动干戈得胜回(野云南)

一喝当头雷电奔人闻说亦暗消魂看来岂止聋三日直至如今海岳昏(雪庵瑾)

啐啄之机类不同飞星撒火髑髅空偷心死尽难为语忽见金乌出海东(虚堂愚)

　　沩山问仰山百丈再参马祖竖拂因缘此二尊宿意旨如何仰曰此是显大机之用沩曰马祖出八十四人善知识几人得大机几人得大用仰曰百丈得大机黄檗得大用余者尽是唱导之师沩曰如是如是。

　　颂曰。

家肥生孝子国霸有谋臣拳头劈口捶未到无儿孙(龙门远)

　　百丈侍马祖游山次见野鸭飞过祖曰是甚么师曰野鸭子祖曰甚么处去也师曰飞过去也祖𢬟师鼻头师负痛失声曰阿耶耶阿耶耶祖曰又道飞过去也师于此契悟。

　　颂曰。

野鸭飞空却问僧要传祖印付心灯应机虽对无移动才𢬟纲宗道可增(汾阳昭)

野鸭子知何许马祖见来相共语话尽山云海月情依然不会还飞去却把住道道(雪窦显)

师资闲向草中行野鸭飞鸣意忽生鼻孔𢬟翻成底事新罗日午打三更(智海清)

流水有西东芦花无背向沙鸟忽飞来渔人惊夜唱谁道月明无处寻元来只在秋江上(上方益)

野鸭过前溪千峰凛寒色相顾不知归未免资傍击[捅-用+((巨-匚)@十)]破疑团葛怛销梢风直上透青霄云山海月浑余事一语归宗万国朝(圆悟勤)

马师悯汝无知识借来野鸭通消息直得鼻头鲜血流费尽老婆多少力(佛鉴勤)

草里寻常万万千报云飞去岂徒然鼻头是甚闲皮革十字纵横一任穿(龙门远)

野鸭野鸭无来无去飞去飞来本无去住忽然把住鼻头看大地山河全体露(太平古)

野鸭群飞势莫留瞥然一过已高秋和声[捅-用+((巨-匚)@十)]着平生痛短绠毋劳系鼻头(佛灯珣)

野鸭从空过张三逢李大岸上系孤舟黄牛解拽磨(白杨顺)

心灯不可付祖印亦难传野鸭飞过去[捅-用+((巨-匚)@十)]得鼻头穿(横川珙)

　　百丈侍马祖游山归侍者寮哀哀大哭同事问汝忆父母耶师曰无曰被人骂耶师曰无曰你哭作什么师曰我鼻孔被大师[捅-用+((巨-匚)@十)]得痛不可彻同事曰有甚因缘不相契师曰你问取和尚去同事问马祖曰海侍者有何因缘不契在寮中哭告和尚为某说祖曰是伊会也汝自问取同事归寮曰和尚道汝会也教我自问汝师乃呵呵大笑同事曰适来哭如今为甚却笑师曰适来哭如今笑同事罔然。

　　颂曰。

一回思想一伤神不觉反然笑转新云在岭头闲不彻水流涧下太忙生(龙门远)

有时笑有时哭悲喜交并暗催促此理如何举向人断弦须是鸾胶续(径山杲)

有时笑𠔃有时哭调高和寡难拘束一𣲖清音彻九天风前谁解联芳躅(妙峰善)

哭不彻笑不彻倒腹倾肠向君说父子非亲知不知抬头脑后三斤铁(松源岳)

　　百丈因沩山五峰云嵓侍立次师问沩山并却咽喉唇吻作么生道沩曰却请和尚道师曰不辞向汝道恐已后丧我儿孙又问五峰峰曰和尚也须并却师曰无人处斫额望汝又问云嵓嵓曰和尚有也未师曰丧我儿孙。

　　颂曰。

却请和尚道虎头生角出荒草十洲春尽花凋残珊瑚树林日杲杲(雪窦显三)

和尚也并却龙头阵上看谋略令人长忆李将军万里天边飞一鹗

和尚有也未金毛师子不踞地两两三三旧路行大雄山上空弹指

三个儿即尽长成大家将本去经营其间消折兄嫌弟也有赢钱弟怨兄(保宁勇)

却请和尚道千人万人所不到杲日朦胧海面红清风凛凛霜天晓(佛鉴勤三)

和尚也并却后人要[跍-十+水]前人脚其余利钝不同途毕竟到头输一着

和尚有也未且向自身明见地未能展翼逆风飞少逐青云千里志

　　百丈因僧问如何是奇特事师曰独坐大雄峰僧礼拜师便打。

　　颂曰。

祖域交驰天马驹化门舒卷不同途电光石火存机变堪笑人来捋虎须(雪窦显)

巍巍独坐镇雄峰三尺龙泉握掌中堪笑人来挨白刃立为齑粉在谁躬(正觉逸)

巍巍独坐大雄山咳唾风生天地寒直下棒头开正眼隔云千里望长安(野轩遵)

雄峰独坐镇巍巍四海歌谣满路岐任是通身锋刃者到来无不竖降旗(海印信)

大机大用岂虚然独坐雄峰是有权稍若错传王令者脑门湏吃棒三千(白云端)

大雄峰顶独巍巍直下横分八字眉赖得缩头知进退未尝容易敢相亏(保宁勇)

独坐大雄峰言谈宇宙空不行峰顶上四海路难通(宝峰祥)

清风括地气横天独坐雄峰有大权哮吼一声岩洞裂更无狗迹到门前(佛鉴勤)

酱里着盐雪中送炭才捋虎须棒头有眼怪来独坐大雄山他家曾[跍-十+水]上头关(圆悟勤)

雄峰独坐不囊藏捉败分明已见赃设或更求奇特事野狐涎唾涴诸方(无际𣲖)

百丈机先疾似风巍巍独坐大雄峰要知奇特中奇特明月难教下碧空(石田薰)

　　百丈每上堂有一老人常随众听法众退唯老人不退师问汝何人也曰吾非人也于过去迦叶佛时曾住此山因学人问大修行人还落因果也无某甲对曰不落因果遂五百生堕野狐身今请和尚代一转语贵脱野狐身师曰汝问乃问大修行人还落因果也无师曰不昧因果老于言下大悟作礼曰某甲已脱野狐身住在山后敢乞依亡僧事例师令维那白椎告众食后送亡僧众惊异食后师领众至山后岩下以杖挑出一死野狐乃依法火葬师至晚上堂举前因缘黄檗便问古人错祗对一转语五百生堕野狐身转转不错合作个什么师曰近前来与汝道檗近前与师一掌师拍手笑曰将谓胡须赤更有赤须胡灵源和尚观诸家颂野狐话复为。

　　颂曰。

明明道不落老人何曾错的的言不昧百丈何曾会不会将不错浑然宣妙觉不落与不昧卓尔摽正位全机因果有来由脱体升沈无忌讳非自非是谁是言下迷宗生拟议再问重教举一回潜观彻底起风雷逆风喝转雷声绝饮气归家藏丑拙他日如何举似人雄峰撑破秋天月

画师画地狱画出百千般驻笔从头看特地骨毛寒(百丈政)

老人当日曾祗对五百生来由自悔一言才出驷难追累他百丈成群队落不落昧不昧逃得须弥赴沧海寄语修行大彻人从来十字难更改(佛印元)

不昧不落二俱是错取舍未忘识情卜度执滞言诠无绳自縳廓尔太虚何处摸索(海印信)

问来答去尽因缘流落寰区数百年自古自今诸衲子一人传了一人传(净照臻)

不落不昧成群作队师子咬人韩獹逐块(大洪恩)

大雄曾决野狐因五百生前错堕身不落不昧如未晓年华又历几秋春(照觉总)

五百生前堕野狐元来用处太心粗一字尚能招是报那堪心地更馍糊(佛迹昱)

大雄山里大雄师曾谓言中脱野狐一剑令传家国静狼烟无使息亨途(三祖宗)

不落不昧僧俗本无忌讳丈夫气宇如王争受囊藏被盖一条楖𣗖任纵横野狐跳入金毛队(大庾岭圆)

五百生前堕此身而今依旧入红尘相逢尽道休官去林下何曾见一人(真如喆二)

大冶红炉烹佛烹祖䂓模镕尽识者罔措

六合英雄无限几个能知痛痒临川羡人取鱼不如归家结网(宝峰祥)

百丈亲曾见野狐为渠参请太心粗而今敢问诸禅客吐得狐涎尽也无(枯木成)

不落与不昧依前入皮袋不昧与不落皮袋俱抛却令人长忆李将军万里天边飞一鹗(草堂清)

万丈洪崖倚碧空人间有路不能通奈何一点云无得舒卷纵横疾似风(兜率悦)

临机只为语偏枯五百生来堕野狐姹女已归霄汉去呆郎由自守寒炉(圆通仙)

韩信收齐密用机食其烹处共攒眉到头自有荣身计盖代之功复是谁(道场如)

入骨忿难摅背楚复投吴将谓胡须赤更有赤须胡雄峰常独坐寥寥镇八隅(黄龙震)

大智虚明彻果因一言超脱野狐身雄峰极目烟霄里列耀分辉拱北辰(云溪恭)

百丈堂前验野狐还如水上捺葫芦而今到处全机入便好当场捋虎须(禾山方)

江北江南问野狐只因昧落有差殊鸿门一[跍-十+水]开双扇那个男儿是丈夫(上方益)

百丈野狐因果何如善财未了再见文殊(沩山秀)

不落与不昧当机无人会一个老狐儿走入金毛队(罗汉南)

大雄山下古路纵横野狐岩中师子踞地狂风荡尽落残花独有清香来扑鼻(佛心才)

不落分明不昧亲老人何事脱狐身丈夫气𨦣冲牛斗方见临危不悚人(疏山常)

化形来问大修行当下金篦刮眼睛转得野狐成百丈夜来依旧野干鸣(张无尽)

鱼行水浊鸟飞毛落至鉴难逃太虚寥廓一往迢迢五百生只缘因果大修行疾雷破山风震海百炼精金色不改(圆悟勤)

醉眠醒卧不归家一身流落在天涯祖佛位中留不住夜来依旧宿芦花(龙门远)

不昧与不落老人何太错不落与不昧分明如是对重举示诸人诸人会不会萍芜断处是青山行人更在青山外(文殊道)

修行不落与不昧尽作野狐涎唾腥拾取娘生穷相口拶开云路吸雷霆(佛智裕)

不落因果何曾堕不昧因果何曾脱当堂镜破两头忘扫影灭踪无摸索无摸索何倚托秋风吹梧桐树叶鸣嚗嚗(佛性泰)

一言才谛当便脱野狐身早知雨是水不作两般声(佛灯珣)

百丈野狐两耳卓朔脱𠔃不昧堕𠔃不落不昧不落何是何错若于当处不留情万里晴空步寥廓(疏山如)

百丈野狐塞雁𠾑芦李广神箭张颠草书(鼓山圭)

不落不昧石头土块陌路相逢银山粉碎拍手呵呵笑一场明州有个憨布袋(径山杲)

不落不昧徒云解会言下知归牢关粉碎(楚安方)

明镜当台鉴者稀禅人到此拟何之直饶点破秋天月元来只是野狐儿(琅玡觉)

百丈野狐语至言粗怛萨阿竭吾有吾庐(翠岩真)

语路分明在凭君子细看和雨西风急近火转加寒(道吾真)

不落藏锋不昧分要伊从此脱狐身相逢尽道休官去林下何曾见一人(真净文)

一尺水一丈波五百生前不奈何不落不昧商量也依前撞入葛藤窠阿呵呵会也么若是你洒洒落落不妨我哆哆和和神歌社舞自成曲拍手其间唱哩啰(天童觉)

含血喷人先污其口百丈野狐失头狂走蓦地唤回打个筋斗(崇觉空)

谛观五百生前事不昧何如不落亲因果历然殊可怕人人尽道野狐精(牧庵忠)

飒飒春风动物华园林开叶又开花归来谩与佳人说鸾镜台前云𩯭斜(白杨顺)

不昧不落作么会会得依前堕野狐一夜凉风生画角满船明月泛江湖(台州鸿福文)

不昧不落将错就错百丈野狐一坑埋却(尼无著总)

不是翻涛手徒夸跨海鲸由基方捻镞枝上众猿惊(宣秘礼)

一人道不落一人道不昧夜来一阵狂风生浪打石头如粉碎(自得晖)

秉大火聚烧太虚空达磨不会眼瞎耳聋(涂毒䇿)

不向东山久蔷薇几度花白云他自散明月落谁家(正堂辩)

世人住处我不住世人行处我不行全身跳入野狐窟赢得风流五百生(肯堂充)

百丈堂前辨野狐紫罗帐里撒真珠谁家别馆池塘里一对鸳鸯水上浮(灵岩安)

不落不昧二俱是错取舍未忘识情卜度执滞言诠无绳自缚春至花开秋来叶落错错谁知普化摇铃铎(苏州定慧信)

动口生荆𣗥移身堕野狐赵州来斗富东壁挂葫芦(或庵体)

不落不昧诬人之罪不昧不落无绳自缚可怜柳絮随春风有时自西还自东(三峰印)

不落不昧东倒西擂铁壁银山一时粉碎不昧不落且无造作诚哉是言不从人学(月林观二)

不昧不落错错错错不落不昧莫莫莫莫坐致太平实难摸索

堕脱知何处凭君子细看潮来无别浦木落见他山(天目礼)

堕狐身与脱狐身叶落花开几度春名利只随骑马客是非不到钓鱼人(朴翁铦)

大雄山下老狐精千古丛林恼杀人若遇金毛师子子看伊无处着浑身(石庵玿)

百丈野狐石女无夫一回泪下沧海干枯(率庵琮)

不落不昧两彩一赛不昧不落千错万错(无门开)

不落因果突出野狐人心似铁官法如炉不昧因果得脱野狐顶上无骨颔下有须(虚堂愚)

　　百丈普请锄地次一僧闻饭鼓声举起锄头大笑便归师曰俊哉此是观音入理之门归院乃唤其僧问适来见什么道理便与么僧曰适来闻鼓声动归吃饭去来师乃笑。

　　颂曰。

孰云意在钁头边一击圆通彻大千大笑低头归去后饥餐且莫与人传(水庵一)

风前一曲动离愁那个行人不举头手把花枝半遮面不令人见转风流(无准范)

天生个样铁昆仑机智偏能入海门无限差珍收拾了却来空手叙寒温(简翁敬)

　　百丈因一女子(联竖录作一僧)哭上法堂师曰作甚么女曰父母俱丧请和尚选日师曰明日来一时埋却。

　　颂曰。

百丈山头坐不遥女人山下哭嗥啕一时埋向清凉地至孝方能今古超(汾阳昭)

此理分明答教人爷娘俱丧向师深虽道分灯传正法一时埋却始为亲(延寿慧)

　　百丈因黄檗问从上诸圣以何法示人师良久檗曰后代儿孙将何传授师曰我将谓你是个人便归方丈。

　　颂曰。

国泰由来自偃兵路逢剑客也湏呈虽然猛虎不食子正令他时作么行(本觉一)

　　池州南泉普愿禅师(嗣马祖)示众曰唤作如如早是变了也今时师僧湏向异𩔗中行归宗闻曰虽行畜生行不得畜生报师曰孟八郎又恁么去也。

　　颂曰。

张公移住向深村被贼潜身入后门锅子一时偷去了更来敲碗玩儿孙(保宁勇)

父不慈子不孝作之在前悔之在后明眼衲僧难缄其口(佛日才)

唤作如如已变名廓然无圣岂容情其间妙叶皆同𩔗不有玄晖辨浊清(护国钦)

涅槃寂灭本无名唤作如如早变生若问经中何极则石人夜𦗟木鸡鸣(本觉一)

　　南泉有时曰文殊普贤昨夜三更相打每人与二十棒趁出院也赵州曰和尚棒教谁吃师曰且道王老师过在什么处赵州礼拜而出。

　　颂曰。

普贤昨夜斗文殊趁出还同两手祛却道赵州行正令从兹王老一时无(佛印元)

彩云影里仙人现手把红罗扇遮面无人着眼看仙人却看随后红罗扇(佛鉴勤)

鸳鸯绣出世无双好手元来更有强呈罢各归香阁去金针难把度萧郎(佛灯珣)

二俱不了随合多少纵使夜行投明未到(月堂昌)

雾起龙吟风生虎啸两口一舌异音同调文殊普贤佛法见南泉赵州日月面据令而行指顾间𥁞情贬向铁围山(圆悟勤)

布鼓当轩为击来卧龙惊起出岩隈千峰秀色凭谁写一带澄江古镜开(无庵全)

是贼识贼精识精南泉无过强惺惺赵州礼拜归堂去前箭犹轻后箭深(石庵玿)

春风吹落碧桃花一片流经十万家谁在画楼沽酒处相邀来吃赵州茶(石鼓夷)

　　南泉因到庄所庄主预备迎奉师曰老僧居常出入不与人知何得排办如此庄主曰昨夜土地报道和尚今日来师曰王老师修行无力被鬼神觑见侍者便问和尚既是善知识为甚么被鬼神觑见师曰土地前更下一分饭。

　　颂曰。

土地堂前一分饭只为当年图口办行年在坎鬼临身奉劝禅人休赞叹(大圆智)

石上栽花分外奇枝头春色暗芳菲馨香遍界无人嗅一任狂风取次吹(伊庵权)

　　南泉曰江西马祖说即心即佛王老师不恁么道不是心不是佛不是物恁么道还有过么赵州礼拜而出僧随问州曰上座礼拜了便出意作么生曰汝却问取和尚僧问师曰适来谂上座意作么生师曰他却领得老僧意旨。

　　颂曰。

不是心𠔃不是物那吒夜入苍龙窟铁鞭击碎明月珠从教大地如翻墨(雪窦宗)

深深深汲古今浅浅浅浑成现水莹玉壶江澄素练跳出桃花三级浪戴角擎头乘快便点额鱼马师口下空踌躇(圆悟勤)

古佛场中不展戈后人刚地起譊讹道泰不传天子令时清休唱太平歌(龙门远)

剔起便行三万里只今休去八千年分明更为从头举一任诸方取次传(鼓山圭)

倒腹倾肠说向君不知何事尚沉吟如今便好猛提取付与世间无事人(径山杲)

金刚南际老番王反着襕衫入大唐牛首旃檀都卖了唯垂鼻孔不囊藏(正堂辩)

心佛物𠔃俱不是坐断舌头除药忌横拈倒用总由他活捉魔群穿却鼻(南岩胜)

不是心不是佛不是物通身一串金锁骨赵州㕘见老南泉解道镇州出萝卜(吴元昭)

不是心不是佛不是物以拂子击禅床为君击碎精灵窟天上人间知不知鼻孔依前空突兀(谁庵演)

不是心佛不是物六六依前三十六因思长庆陆大夫解道合笑不合哭(尼无著总)

华岳三峰翠插天上头无路可跻攀不知谁有神仙手折取峰头十丈莲(开善谦)

饿鬼鞭死尸仙人礼枯骨野犬吠荒丘铁山空突兀六合群灵竞出头不知何处为窠窟(或庵体)

倒腹倾肠几个知更无丝发可相依直饶彻底承当去也落他家苐二机(灵岩日)

突出难辨辨得出师子翻身师子窟哮吼一声天地空惊起须弥高突兀(月林观)

剃头头光生洗脚脚清爽脱衣上床眠抓着通身痒(雪庵瑾)

不是心不是佛不是物沥𥁞野狐涎趯反山鬼窟平田浅草里露出焦尾大虫太虚寥廓中放出辽天俊鹘阿呵呵露风骨等闲拈出众人前毕竟分明是何物咄咄(遁庵珠)

鲸饮海水𥁞露出珊瑚枝海神知贵不知价留与人间光照夜(朴翁铦)

惯弄瑶琴与琵琶清音历历遍天涯堪嗟不入聋人耳空使西山月又斜(息庵观)

夫子不识字达磨不会禅大唐天子国依旧化三千(松源岳)

破业亡家后浑身没处安倒拈无孔笛吹过汨𤄷湾(如庵用)

不是心佛物开口已话堕更拟问如何好与劈面唾(杀六岩辉)

不是心𠔃不是物白头生得黑头鹘觑破门前下马台通身冷汗黑如墨(蓬庵会)

　　南泉因黄檗首座一日捧钵于师位坐师乃问长老甚年中行道曰威音王已前师云也是王老师儿孙檗遂过本位。

　　颂曰。

彼此老来谁记得人前各自强惺惺一坑未免俱埋却几个如今眼子青(龙门远)

威音王佛是儿孙王老当时开大言黄檗见机分主伴典刑千古定宗门(疏山如)

明明搅动一缸屎却把麝香烧旖旎许多香气不曾闻浑身坐在屎缸里(蒙庵岳)

南泉捧钵入堂来宾主分明肯自乖莫把威音论戒腊本无位次可差排(天目礼)

黄檗下座南泉上坐常州𥿄贵一状领过(北涧简)

黄檗能施陷虎机奈何王老䇿犹奇舌头反转聊相问直得移身旧路归(简翁敬)

　　南泉问黄檗定慧等学明见佛性是否檗曰十二时中不依倚一物师曰莫便是长老见处否檗曰不敢师曰浆水钱且置草鞋钱教谁还。

　　颂曰。

两阵交锋战不难埋兵调𨶜何人晓只解轮锵趁势来丧身失命有多少(海印信)

猎猎奔驰势不休草深风劲更堪愁翻身师子无寻处空使行人说路头(佛慧泉)

昨夜银蟾跨箕尾蓦然一阵天风起卷𥁞千重万重云碧空寂寂凝如水(佛鉴勤)

问答分明已切磋几人于此觅譊讹少年曾决龙蛇阵老倒还𦗟稚子歌(龙门远)

水乳不分菽麦难辨担带病深改移功浅十二时中不依倚明见佛性有此理浆水钱在草鞋里(月堂昌)

李下不得整冠𤓰田岂可纳履行藏自要分明免见傍人说你(懒庵枢)

　　南泉因僧问师归文室将何指南师曰昨夜三更失却牛天明起来失却火。

　　颂曰。

昨夜三更失却牛天明起来失却火腰未系𠔃鞋未穿面不洗𠔃头不裹(保宁勇)

奴颜婢膝走人间羞见羊裘七里滩文叔虽为天子贵子陵元作故人看(希叟昙)

丈室端居无隐乎更何言语可名模失牛遭火分明道还觉眉毛在也无(宝叶源)

　　南泉因东西两堂各争猫儿师遇之白众曰道得即救取猫儿道不得即斩却也众无对师便斩之赵州自外归师举前语示之州乃脱草履安头上而出师曰汝适来若在即救得猫儿也。

　　颂曰。

两堂上座未开肓猫儿各有[禾*戈]湏争一刀两假南泉手草鞋留着后人行(汾阳昭)

两堂俱是杜禅和拨动烟尘不奈何赖得南泉能举令一刀两假任偏颇(雪窦显二)

公案圆来问赵州长安城里任闲游草鞋头戴无人会归到家山便即休手把狸奴定死生禅人空使口相争赵州救得成何事恰似天明打五更(佛印元)

提起两堂应𥁞见拈刀要取活狸奴可怜皮下皆无血直得横尸满道途(白云端二)

狸奴夜静自舒张引手过头露爪长王老室中巡逻了狼忙走出𢙢天光

雪刃含光射斗牛不唯天地鬼神愁命根落在南泉手直下看看两假休(保宁勇二)

狸奴头上角重生王老门前独夜行天晓不知何处去楚山无限谩峥嵘

一刀两假南泉令当头高着赵州阈劈面若无宗正眼又随流水落人间(照觉总)

狼烟起处看兵机不是将军孰辨伊两假一刀垓下令威风千古霸雄基(圆通仙)

当机不荐眼如痴岂辨锋铓未露时日暮草鞋头带去暗中拊掌笑嘻嘻(成枯木)

作者纵横斩万机赵州头戴草鞋时当台宝鉴无私烛离匣金刀岂乱挥(罗汉南)

伯牙之弦鸾胶可续调古风淳霜月可掬南泉南泉龙象继躅(佛心才二)

草鞋头戴与谁论四海无风浪自平解道曲终人不见江头赢得数峰青

五色狸奴𥁞力争及乎按剑总生盲分身两处重相为直得悲风动地生(龙门远二)

安国安家不在兵鲁连一箭亦多情三千剑客今何在独许将军建太平

要得狸奴觌面酬浑如钳口锁咽喉一刀两假从公断直得悲风动地愁(佛灯珣二)

堂前饭店重新贩屋里扬州胜外求头戴草鞋高跨步晚春江景也风流

斩了猫儿问谂师草鞋头戴自知时两堂不是无言对只要全提向上机(疏山如)

南泉提起为诸人自是诸人眼不亲付与赵州呈好手拈来觌面便翻身(楚安方)

捕鼠有功人竞爱霜刀挥处罢相争太平本是将军致不许将军见太平(石[(工*几)/石]明)

缩水酒越浓负心人越穷铁刚刀自利不用苦磨砻草鞋头戴今何在我见牵来劈面春(阐提照)

石里藏金谁辨别游人但见藓痕斑却被石人窥得破铁船载入洞庭山(雪窦宗)

放去若雷奔[(冰-水+〡)*ㄆ]来如掣电不识李将军徒学穿杨箭(南堂兴二)

赵州牙如剑𣗳南泉口似血盆两个无孔铁槌打就一合乾坤释迦老子不会问取弥勒世尊

手握乾坤杀活机纵横施设在临时满堂兔马非龙象大用堂堂总不知(胡文定公安国)

南泉提起下刀诛六臂修罗救得无设使两堂俱道得也应流血满街衢(广德光孝慜)

提起分明斩处亲落花飞絮扑行人头戴草鞋出门去四月圆荷叶叶新([雋-隹+椎]李楶)

青蛇提起血腥臊几个男儿有胆毛直下血流犹未觉举头还见铁山高(简堂机)

南泉一刀斩了赵州戴履摩挲虽然子承父业满地老鼠奈何(典牛游)

当日临崖看浒眼至今观水忆南泉赵州头戴草鞋去渔翁腰带好牵船(龙牙言)

克己堂前开饭店股肱屋里贩扬州头戴草鞋呈丑拙凑成一假好风流(或庵体)

手按吹毛岂易为两堂要活死猫儿赵州上𣗳安身法多少傍人眼搭眵(别峰印)

南泉挥剑斩猫儿杀活唯凭作者知权柄一朝如在手分明看取令行时(尼无著总二)

草鞋头戴有譊讹诸老机锋会得么道泰不传天子令时清休唱太平歌

一刀两假绝譊讹天下禅和不奈何头戴草鞋重漏泄知恩者少负恩多(木庵永)

赵州若在倒行此令夺却刀子南泉乞命(无门开)

𥁞力提持只一刀狸奴从此脱皮毛血流满地成狼藉暗为春风染小桃(无准范)

一刀成两假释得二僧争草鞋头戴出猫儿无再生(横川珙)

　　南泉因僧问讯义手而立师曰太俗生其僧便合掌师曰太僧生僧无对。

　　颂曰。

合掌太僧义手太俗撒手出门山青水绿换步移身振古风木人共唱无生的(大洪遂)

南北东西无不利令人深爱老南泉眉毛厮结如相似鼻孔辽天不着穿(龙门远)

　　南泉示众曰王老师要卖身阿谁要买一僧出曰某甲买师曰他不作贵价不作贱价汝作么生买僧无对。

　　颂曰。

王老明明要卖身一时分付与傍人可怜天下争酬价(请续此句佛印元)贵贱非同价不常个中交道没商量赵州布衫应时用一任闲人说短长(泉太道)

南泉铺席大开张差宝希珍压市行竞买虽多酬价少至今天下错商量(野轩遵)

卖身王老难为价贵贱俱非不易酬若使当时无退悔唤来分付与园头(海印信)

王老哀㦲不惜身临危将卖与何人若无令子轻酬价往往一年空过春(保宁勇)

不作贵𠔃不作贱翻覆高低隔一线利害分明说向人怜悧衲僧见不见(呆堂定)

　　南泉与归宗麻谷同去参礼南阳国师先于路上画一圆相曰道得即去宗便于圆相中坐谷作女人拜师曰与么则不去也宗曰是什么心行师乃相唤曰不去礼国师。

　　颂曰。

国师欲见义多般圆坐端居拜请看不去同音闻便解久经行阵夺旗幡(汾阳昭)

由基箭射猿绕𣗳何太直千个与万个是谁曾中的相呼相唤归去来曹溪路上休登陟复云曹溪路坦平为什么休登陟(雪窦显)

三人同行必有我师焉择其善者而从之其不善者而改之(翠岩真)

三个同人去选官偶值清风明月夜或吟或咏或弹琴夜静更阑犹未舍忽觉夫明归去来他时自有知音者(海印信)

漫漫大地盈尺雪江湖一片难分别渔父披蓑月下归谁道夜行人路绝(保宁勇)

三人礼拜南阳去半路抽身信已通休论东西与南北此心千里自同风(草堂清)

巧夺豪拈浪苦辛谁能于此辨疏亲落花芳草空岐路细雨斜风不见人(旻古佛)

珍重南阳好在㦲三人半路不空回道存目击犹多事若遇知音请举来(云岩因)

同气相求事可论一回见面一欢情两行何处闲文字一队谁家好弟兄(龙门远)

同坑无异土千古少人知月下休相唤还从旧路归(开福宁)

南泉麻谷与归宗道眼元来总不通去礼国师瞻相好区区只到半途中(疏山如)

手携花鼓到城根反着麻鞋过短门笑把柴头书古字大家来步月黄昏(月堂昌)

野店斋余聊问津作家竿木镇随身相逢𥁞道休官去林下何曾见一人(尼无着总)

气直语直眼亲手亲峰峦竞秀红紫争春神通妙用施呈𥁞要见国师犹隔津(且庵仁)

金针绣出王鸳鸯石女擎来不覆藏刚被木人偷眼觑至今两两不成双(万庵柔)

各将财本去经营上国如天好趁晴未出门时先算帐如何得到凤凰城(虚堂愚)

圆相中间坐底谁更施女拜各呈机国师道大遍天下不许寻常人得知(横川珙)

　　南泉玩月次赵州指月问曰何时得恁么师曰王老师二十年前亦恁么来曰只今作么生师便归方丈。

　　颂曰。

剑落寒潭谩刻舟霜花浪急使人愁若凭言语论高下赢得南泉一默酬(虎头上座)

赵州捧出菱花镜王老亲拈白玉槌一击当阳今瓦碎此心能有几人知几人知两个分明是赤眉风前月下扬家丑笑倒灵山老古锥(慈受深)

皎月团团丽碧天赵州王老玩阶前二人心眼俱相似光彩从来共宛然(本觉一)

剑落寒潭谩刻舟霜花浪急使人愁渔翁罢钓归深坞一只鸳鸯落渡头(上方岳)

　　南泉因赵州问道非物外物外非道如何是物外道师便打州捉住棒云已后莫错打人去师云龙蛇易辨衲子难谩。

　　颂曰。

软缠藏锋入阵来𥁞将擒下眼瞠开死生一决英雄士文武双行将相才(保宁勇)

龙蛇能易辨衲子最难谩性净秋空阔心清巨海宽天涯毫末见世界掌中观万法不为侣西江一吸干(南堂兴)

　　南泉住庵时有一僧到庵师向其僧道某甲上山待到斋时作饭自吃了送一分来山上少时其僧自吃了却一时打破家事就床卧师不见来遂归见僧卧师亦去一边而卧僧便起去师住后曰我往前住庵时有个伶俐道者直至如今不见。

　　颂曰。

吹毛剑利逆水波清丈夫志气不顺人情君征塞北我伐西秦千古万古共乐升平(南堂兴)

短裤长衫白苎巾咿咿月下急推轮洛阳路上相逢着𥁞是经商买卖人(虚堂愚)

斩猫机用未为过犹胜厨中打粥锅才有此心招此报恶人无奈恶人何(宝叶源)

　　南泉谓座主曰你与我讲经得么主曰和尚与某甲说禅某甲与和尚讲经师曰不可将金弹子换银弹子去。

　　颂曰。

盘走珠𠔃珠走盘当机脱略好生观世人知贵不知价信手拈来也不虽(正堂辩)

　　南泉因僧问和尚百年后向什么处去师曰山下作一头水牯牛去曰某甲随和尚去还得也无师曰汝若随我即湏㗸取一茎草来。

　　颂曰。

类中难辨要分明戴角披毛卒未醒㗸取草来方定动头头物物自真灵(汾阳昭)

行履从来异类中不知头角与谁同若𠾑水草时相见摆尾摇头四野风(佛印元)

异类中行得自由拽穿鼻孔卒难收草枝㗸得相逢处高卧深云任白头(佛慧泉)

　　南泉在山上刈茅次有僧问南泉路向什么处去师拈起镰子曰我这镰子是三十文钱买曰我不问这个南泉路向什么处去师曰我用得最快。

　　颂曰。

苑镰使得快如风三十青蚨建大功南泉向上路难到到者方知触处通(照觉总)

茆镰三十文钱买觌面高提苐一筹直下便知归去路也湏更上一层楼(圆通仙二)

拨草瞻风探祖禅谁知草里有南泉分明一句无私语彻骨风生天地寒

王老真机迅若风示人方便孰能通苑镰举起神锋露惊得泥牛过海东(智海清)

问路分明指路头青蚨三十不轻酬用时最快无机巧无味之谈塞众流(真如喆)

我这镰子用得快当时三十文钱买南泉门下路岐通寄语行人着精彩(天童觉)

匆匆禅客问南泉款假徒劳痛下鞭今日为君重漏泄翩翩孤雁下遥天(道场如)

　　南泉曰三世诸佛不知有狸奴白牯却知有。

　　颂曰。

吃官酒卧官街当处死当处埋沙场无限英雄汉堆山积岳露尸骸(大沩智)

三世诸佛不知有一一面南看北斗狸奴白牯却知有戴角擎头师子吼四棱塌地又团栾八角磨槃空里走拟推寻劈脊搂拈得鼻孔失却口为问普化一头驴何似子胡一只狗(圆悟勤)

三世诸佛不知有老老大大外边走眼皮盖𥁞五湏弥大洋海里翻筋斗(径山杲二)

狸奴白牯却知有瀑布不溜青山走堪笑无端王老师错认簸箕作熨斗

越鸟巢南枝胡马斯北风狸奴并白牯寸步不曾通千山都坐断万𣲖𥁞朝东天王才合掌那吒扑帝钟(或庵体)

野老祭江神乞儿打筋斗莫作两般看等是扬家丑(朴翁铦)

　　南泉鲁祖杉山归宗四人离马祖处去各住庵于路分袂处师插下柱杖曰道得也被这个碍道不得也被这个碍归宗拽柱杖打师一下曰只是者个王老师说什么碍与不碍鲁祖曰只此一句大播天下宗曰还有不播者么祖曰有宗曰作么生是不播者祖作掌势。

　　颂曰。

同门曰朋同志曰友同门同志始终相守长大分离得缘好丑同条生也大家知同条死也谁知有一句分明播天下无味之谈塞人口(大圆智)

难兄难弟一二三四同母而生个个相似竿木随身逢场作戏莫言碍塞不得一句播天播地(佛鉴勤)

碍与不碍龙吟雾起播与不播蝇附骥尾南北东西千里万里俊哉(正觉显)

　　南泉巡堂次牵一头牛入堂首座以手拊牛背一下师便休去赵州以草二束放在首座前。

　　颂曰。

等将草料好供看何故皮毛要一般惹起群中相似者翻令头角不完全(宝叶源)

　　南泉访百丈丈问甚处来师曰江西来文曰还将得马大师真来么师曰只这是丈曰背后底𠰚师拂袖便出。

　　颂曰。

八面当风秪这是拂袖之谈动天地堪爱卖身王老师不作贱𠔃不作贵(龙门远)

兄难兄弟难弟马祖真只这是撼动西江十八滩水面无风波自起(石溪月)

　　南泉因赵州问明头合暗头合师便归方丈州到僧堂前曰堂头老汉被我一问直得无言可对首座曰莫道和尚无语自是上座不会州便掌曰这一掌本是堂头老汉吃。

　　颂曰。

大事当阳已皎然十分湏是更周圆堂中上座黑如漆冷地为谁吃暗拳(保宁勇)

　　南泉示众曰王老师自小养一头水牯牛拟向溪东牧不免食他国王水草向溪西牧亦不免食他国王水草如今不免随分纳些些总不见得。

　　颂曰。

溪东去溪西去难免官家苗税赋直饶随分供输未解牵牛去住(杨无为)

垂垂杨柳暗溪头不问东西却自由几度醉眠牛背上数声横笛一轮秋(懒庵枢)

南泉水牯自天然随分些些任变迁大笑一声天地窄更无佛法与人传(月林观)

不放溪东西随分纳些儿冷暖只自知分明说向谁(木庵永)

南泉水牯忘鞭索南北东西共一家王税及时都纳了牧童横笛远山斜(天目礼)

不如随分纳些些唤作平常事已差绿草溪边头角露一蓑烟雨属谁家(铁牛印)

　　南泉一日因斋次乃自将生盘去首座前出生时杉山坚和尚为首座乃曰无生师曰犹是末师才行数步座乃召曰长老长老师回顾曰作么座曰莫道是末。

　　颂曰。

古老巡堂亲掠生渡水行舟不易耕莫道无生犹是末纤毫不了乱纵横(智门祚)

　　南泉问座主讲得甚么经曰弥勒下生经师曰弥勒甚么时下生曰现在天宫未来师曰天上无弥勒地下无弥勒。

　　颂曰。

禅床惊振被搽糊惹得儿孙不丈夫柱杖劈头连打出也教知道赤须胡(龙门远)

　　云居悟云昔日东山和尚谓众曰天上无弥勒地下无弥勒十字街头被人唤作贼且道此人被他唤作贼欢喜则是烦恼则是元来也不欢喜也不烦恼何故为伊(有个)着到处乃。

　　颂曰。

被人唤作贼吞声便饮气虽然言语恶真个好滋味不向如来行处行丈夫自有冲天志

上天下地无弥勒安名立字是何因黄金自有黄金价终不和沙卖与人(文殊道)

　　南泉因赵州问离四句绝百非请师道师下座归方丈州曰这老和尚每常口吧吧地及其问着一言不措侍者曰莫道和尚无语好州便打一掌云这一掌合是王老师吃。

　　颂曰。

离四句绝百非作者相谙识得伊跳下禅床便归去从他鹞子抟天飞(智门祚)

　　南泉一日不赴堂侍者请赴堂师曰我今日在庄上吃油糍饱曰和尚不曾出入师曰汝去问庄主者方出门忽见庄主归谢和尚到庄吃油糍。

　　颂曰。

咄哉王老师赤穷身也卖吃些油糍归至今被人怪(典牛游)

不出方丈门已到庄上坐好一饤油糍至今咬不破(万庵如)

骑虎穿市过把火去偷猪主人开眼睡邻舍叫失驴(卍庵颜)

偷吃油糍卖弄口觜年老成魔谩神[言*赫]鬼(潜庵光)

阿魏无真水银无假老倒南泉可知礼也(复庵封)

　　无业示众曰若有一毫头圣凡情念未𥁞未免入驴胎马腹里去白云端曰直饶一毫头圣凡情念顿尽亦未免入驴胎马腹里去瞎汉但恁么会。

　　颂曰。

无业何太切白云何太孤胡须将谓赤更有赤须胡(南岩胜)

一道如弦直心亲手更亲箭穿红日影方是射雕人(鼓山圭)

　　杭州盐官齐安国师(嗣马祖)一日唤侍者曰将犀牛扇子来者曰破也师曰扇子既破还我犀牛儿来者无对投子代云不辞将出𢙢头角不全资福代作圆相心中𥁞牛字石霜代云若还和尚即无也保福云和尚年尊别请人好。

　　颂曰。

犀牛扇子用多时问着元来总不知无限清风与头角尽随云雨去难追(雪窦显)

可怜一柄犀牛扇谩道曾遭已破除无限清风随手处卓然头角出寰区(白云端)

扇子破索犀牛圈栾中字有来由谁知桂毂千年魄妙在通明一点秋(天童觉)

老师底死索犀牛用处其谁得自由侍者不知头角具鼻根绳索被他[(冰-水+〡)*ㄆ](祖印明)

明月冷相照清风卒未休盐官无限意何用觅犀牛(草堂清)

犀牛扇子用多年历掌清机授手传头角不全[(冰-水+〡)*ㄆ]拾取雨余风月满长川(佛灯珣)

扇上犀牛从古画索来既破要元牛纵教戴子重描出不是当时那一头(胜因戏鱼静)

炎暑蒸人汗似汤盐官用底岂寻常轻摇休问犀牛在拈出清风宇宙凉(虎丘隆)

犀牛扇子有来由几度拈来几度休荷叶乱倾珠的皪一番雨过碧溪头(懒庵枢)

扇子分明都破了盐官却又索犀牛湏知侍者难开口无可还他即便休(天目礼)

　　盐官一日谓众曰虚空为鼓须弥为椎甚么人打得众无对有人举似南泉泉云王老师不打这破鼓法眼别云王老师不打。

　　(颂曰)。

南泉王老太无端却逐盐官作乐官西祖令严行禁上免它禅会错欣欢(南岩胜)

虚空为鼓须弥为椎要打便打莫问是谁(应庵华)

国师费力置面鼓犹胜涂毒万千千解打南泉非好手至今天下勿声冤(野牛平)

　　盐官因僧问如何是本身卢舍那师曰与老僧过净瓶来僧将净瓶至师曰却安旧处着僧安了复来问如何是本身卢舍那师曰古佛过去久矣。

　　(颂曰)。

两手分明过净瓶不知身已在隍城直饶便具金刚眼也较沩山半月程(上方益)

鸟之行空鱼之在水江湖相忘云天得志拟心一[糸*系]对面千里知恩报恩人间几几(天童觉)

　　庐山归宗智常禅师(嗣马祖)一日刬草次有讲僧来参忽见一蛇过师以锄断之僧曰久向归宗元来是个粗行沙门师曰你粗我粗曰如何是粗师竖起锄头曰如何是细师作斩蛇势曰与么则依而行之师曰依而行之且致甚处见我斩蛇僧无对。

　　(颂曰)。

庐岳宗师接上机斩蛇特地施慈悲高苑座主惊忙怕却道粗心错是非(汾阳昭)

大用纵横掣电机烁迦罗眼尚胶𥻿迷徒梦里争唇吻却忆随他去一随(海印信)

千寻竿上翻筋斗大海波心掷钓钩大体还他肌骨好不搽红粉也风流(南华昺)

斩蛇却非小小事直是教他脱苦轮座主高苑心未泯如何胡乱妄通言(横川珙)

　　归宗示众曰吾今欲说禅诸子总近前大众进前师曰汝𦗟观音行善应诸方所僧问如何是观音行师弹指曰诸人还闻么曰闻师曰一队汉向这里觅个什么以拄杖打趁呵呵大笑归方丈。

　　颂曰。

无学弹指超圆通耳根净透出闻不闻妙哉观音行棒头指出金刚王险恶道中为津梁(圆悟勤)

　　归宗因泥壁次白舍人来师便问君子儒小人儒白曰君子儒师乃打泥盘一下白遂过泥与师师接得便使良久云莫便是快俊底白侍郎否曰不敢师曰秪有过泥分。

　　颂曰。

堂堂非是小人儒得得深云访隐居已与过泥殊不耻更何言外见亲疏(宝叶源)

　　归宗因小师辞乃问甚处去曰诸方学五味禅去师曰诸方有五味禅我这里只有一味禅僧便问如何是和尚一味禅师便打僧曰会也会也师曰道来道来僧才开口师又打。

　　颂曰。

五味与一味吃了湏噫气金轮峰下令行时凛凛清风诚可畏(石[(工*几)/石]明)

私酝香醇价又轻至今官路少人行归宗一味如连苦蹉过丛林几后生(长灵卓)

　　归宗因僧问如何是玄旨师曰无人能会曰向者如何师曰有向即乖曰不向者如何师曰谁求玄旨又曰去无汝用心处曰岂无方便门令学人得入师曰观音妙智力能救世间苦曰如何是观音妙智力师敲鼎盖三下曰子还闻么曰闻师曰我何不闻僧无语师以棒趁下。

　　颂曰。

三声鼎盖普门开苦海劳生唤不回九十春光今又半空飞花片点莓苔(绝岸湘)

　　归宗因僧问如何是触目菩提师翘足曰会么曰不会师曰三个见在一任选取。

　　颂曰。

触目菩提一撮沙示渠三个更周遮衲僧相见呵呵笑春鸟喃喃骂落花(海印信)

　　归宗因江州刺史李渤问尝闻湏弥纳芥子渤则不疑芥子纳湏弥莫是妄谈否师曰人传史君读万卷书是否曰不敢师曰身如椰子大万卷书向什么处着李俯首而已。

　　颂曰。

放开日月明把定乾坤黑一劄不回头满地生荆𣗥龙宫海藏𠔃非多石火电光𠔃非急君不见紫霄峰下墨池边八骏如风追不及(佛慧泉)

芥纳湏弥特地疑琴书抛下扣禅扉忽闻万卷难藏处瞥转神机唯自知唯自知丹桂和根㧞得归(佛心才)

芥纳湏弥验祖风清机历历妙难穷要知万卷书来处跳出当人智鉴中(禾山方)

用𥁞自己心笑破他人口八角磨盘空里走金毛狮子变作狗喝一喝(雪堂行)

万卷诗书一时头角才跨宗门便施谋略古归宗真老作只顾满弯弓不知谁见双雕落绝毫绝𨤲如山如岳堂堂气宇冠儒林浩浩清风播寥廓(痴禅妙)

　　韶州乳源禅师(嗣马祖)上堂西来的的意不妨难道大众莫有道得者出来试道看有僧出才礼拜师便打曰是什么时节出头来后人举似长庆庆云不妨不妨。

　　颂曰。

祖意西来岂易量抬眸已是错承当阇𥟖不解知时节开眼堂堂入镬汤(此山应)

西来的的意何如举唱多怜在半途勾贼到门还破贼信知身佩辟兵苻(赵善期通判)

　　明州大梅法常禅师(嗣马祖)住山后马祖令一僧到问曰和尚见马祖得个什么便住此山师曰马祖向我道即心是佛我便向这里住曰马祖近日佛法又别师曰作么生别曰近日又道非心非佛师曰这老汉惑乱人未有了日任汝非心非佛我只管即心即佛僧回举似马祖祖曰大众梅子熟也。

　　颂曰。

只将马祖铅刀子裂破漫天铁网罗碧沼夜敲荷叶雨至今贫恨一身多(一关溥)

荷衣松食住深云盖是当年错见人埋没一生心即佛万年千载不成尘(野云南)

郎心叶薄妾冰清郎说黄金妾不应假使偶然通一笑半生谁信守孤灯(简翁敬)

　　大梅因庞居士问久向大梅未审梅子熟也未师曰你向什么处下口曰百杂碎师曰还我核子来。

　　颂曰。

大梅梅子熟庞老已先知正眼验真要相逢拍手归(松源岳)

庞公亲到竖降旗一剑当头斩万机不是从前生咬破为他梅子熟多时(辛庵俦)

　　大梅因夹山与定山同行定山曰生死中无佛即无生死夹山曰生死中有佛即不迷生死二人互相不肯同上大梅夹山乃问曰不知那个亲那个疏师曰一亲一疏夹山曰未审那个亲师曰且去明日来夹山来日上方丈再问师曰亲者不问问者不亲夹山住院后曰我当初在大梅失却一只眼云峰悦云夹山只知失却一只眼殊不知换得一只眼圆悟云是则两口金刚王宝剑要且拂掠虚空金山则不然生死为诸佛根基诸佛乃生死炉鞴若解险绝承当即证六通八解乃。

　　颂曰。

有佛不迷无佛则无大梅顶门正眼划时已验亲疏家抱荆山璞人握灵蛇珠失却与换得同归故殊途作家金锤当面掷临机俊鹞趁不及将谓赤须胡更有胡须赤

未曾拈出定盘星多少行家怨不平待得权衡来就手方知斤两自分明(心闻贲)

生死有无佛虚名如电拂俊鹞抟天飞不打篱边鹘无欠无余若太虚不知谁解强名模(冶父川)

同行自古不相肯峰顶老人何足论山凹落尽桃花片流水依前绕竹门(懒庵枢)

竹篱茅舍酒旗斜一个葫芦败两家酒后不知天与地归来满地是桃花(雪庵瑾)

苦瓠连根苦甜𤓰彻蒂甜两般滋味恶终后入黄泉(应庵华)

佛之一字强安排有无生死一坑埋大梅老子舌无骨腊月莲花火里栽(云巢岩)

青天白日切忌寻觅更问如何抱赃叫屈(无门开)

　　大梅因僧问如何是祖师西来意师曰西来无意盐官闻之乃曰一个棺材两个死汉玄沙云盐官是作家雪窦云三个也有。

　　颂曰。

活中死眼无作有用方寸不移十方独弄巧拙不到处盐官有出身亲言出亲口鸡犬闹比邻(月堂昌二)

因事长智认渠遭累反身晓行全家富贵竞头抬荐自埋没逆顺是非谁可出提起是令放得行两手扶犁水过膝

　　婺州五泄山灵默禅师(嗣马祖)远谒石头便问一言相契即住不契即去头据坐师便行头随后召曰阇𥟖师回首头曰从生至死秪是这个回头转脑作么师言下大悟乃拗折柱杖栖止焉。

　　颂曰。

石头据坐五泄便去石头唤回却成多事(翠岩芝)

在途在舍若为酬莫把先师一例求雄雄宇宙如王者未免半边无髑髅(龙门远)

欲去高声唤得回当时心眼一齐开要知不假修持力生死悠悠任往来(成枯木)

　　禅宗颂古联珠通集卷第五　　　　鸡五
中华藏第 078 册 No. 1720 禅宗颂古联珠通集


　　禅宗颂古联珠通集卷第六　　　　鸡六

　　(僧录司右阐教兼灵谷禅寺住持净戒重校)祖师机缘六祖下苐三世盘山积(七则)水潦(二则)麻谷彻(四则)东寺会(二则)西堂藏(一则)大珠海(三则)百丈政(二则)泐潭会(一则)杉山坚(一则)石巩藏(一则)中邑(二则)泐潭兴(一则)无业(二则)鹅湖(一则)三角印(三则)鲁祖云(二则)紫玉通(二则)邓隐峰(二则)马头峰(一则)华林觉(一则)乌臼(二则)石臼(二则)本奚(二则)亮座主(一则)金牛(一则)崧山(二则)则川(三则)打地(一则)椑𣗳(二则)石林(一则)秀溪(一则)浮杯(一则)龙山(一则)庞居士庞婆(附共十四则)

　　幽州槃山宝积禅师(嗣马祖)初㕘马祖作街坊一日出门见人舁丧歌郎振铃云红轮决定沈西去未委䰟灵往那方幕下孝子哭云哀哀师睹之忽然省悟举似马祖祖印可之。

　　颂曰。

歌声缭绕哭声悲笑杀槃山老古锥历劫无明昏暗处一时顿觉发光辉(文殊道)

红轮决定沈西去未委䰟灵往那方[跍-十+水]得故乡田地稳本来面目露堂堂人只在不曾亡率陀天上非人世湏知别有好商量(佛灯珣)

哀哀相应便承当毕竟魂灵往那方踊跃自然全体露始知遍界不曾藏(海印信)

未审魂灵往那方无栖泊处露堂堂水向石边流出冷风从花里过来香(月林观)

红轮决定沈西去未委魂灵往那方孝子尽情宣说了槃山无处可遮藏藏不得堪与人天为轨则(遁庵演)

忽闻幕下哭哀哀䪺使天台对五台风月一天今古在通身是口也难开(谁庵演)

薤歌声咽些声长听得哀哀忽断肠依旧红轮西畔没大千无地着凄凉(天目礼)

薤露凄凉亦可怜白杨丹旐去翩翩哀哀声里无消息打着南边动此边(北涧简)

红轮决定沈西去未审魂灵往那方哭恸一声无处避抬头亲见本爷娘(无准范)

　　槃山又一日于街市见人在肉肆买肉云精底割一斤来屠儿放下刀义手云长史那个不是精底师闻之忽然大悟归以所悟告马祖祖印可之。

　　颂曰。

个事分明不覆藏头头物物自相当千言万语无人会又逐流莺过短墙(南华昺)

江边送客上扁舟相对渔翁暗掷钩一掣锦鳞随手上远山叠叠水悠悠(妙峰善)

　　槃山示众曰三界无法何处求心四大本空佛依何住璇玑不动寂尔无言觌面相呈更无余事珍重。

　　颂曰。

三界无法何处求心白云为盖流水作琴一曲两曲无人会雨过夜塘秋水深(雪窦显)

青青入座当轩竹黯黯遮门对面山更有一般堪羡处夜深流水响潺潺(佛鉴勤)

三界无法何处求心山容雨过松韵风吟横眠倒卧无余事一任莓苔满地侵(佛性泰)

三界无法何处求心月明夜暗山高水深三界本因心所现无心三界自平沈(本觉一)

三界无法何处求心山花似锦绿叶成阴杜宇一声归去也呆郎犹自守园林(涂毒䇿)

三界无法何处求心惊蛇入草飞鸟出林雨过山堂秋夜静市声终不到孤岑(善权智)

春眠不觉晓处处闻啼鸟夜来风雨声花落知多少(或庵体)

山舍无尘分外清石榴花发透帘明槐阴满地日卓午梦觉流莺时一声(掩室开)

依依杨柳欲藏鸦社后东风卷落花理䇿邀朋何处好山南山北看桑麻(愚谷困)

　　槃山示众曰心月孤圆光吞万象光非照境境亦非存光境俱忘复是何物洞山曰光境未忘复是何物。

　　颂曰。

光非照境境非存光境俱忘复是痕百鸟不来春已老落花流水绕江村(月堂昌)

光非照境境非存光境俱忘复是痕满地落花风扫𥁞依前流水绕孤村(肯堂充)

描不成𠔃画不成卧龙长怖碧潭清拟心凑泊终难会达者应湏暗里惊(松源岳)

　　槃山示众曰禅德可中学道似地擎山不知山之孤峻如石含玉不知玉之无瑕若如此者是名出家。

　　颂曰。

山既孤峻游人罕至玉既无瑕莫辨真伪(死心新)

地厚山高孰使然中藏巨璞不知年若人念念常如是堪作人间火里莲(本觉一)

山忘孤峻玉忘瑕到处仙源是我家堪笑葛洪曾未悟远从勾漏问丹砂(天目礼)

　　槃山曰向上一路千圣不传慈明曰向上一路千圣不然杨岐云口上着。

　　颂曰。

盘山向上路何言罕见行人耳有穿口上着来无咬处方知千圣不能传(白云端)

不传不然海口难宣湏弥顶上驾起铁船(径山杲)

千圣不传到今日口上着来无等匹洞庭山脚太湖心行人路上空啾唧(松源岳)

　　槃山将顺世告众曰有人𨗿得吾真否众将所写真呈皆不契师意普化出曰某甲𨗿得师曰何不呈似老僧化乃打筋斗而出师曰这汉向后掣风狂去在。

　　颂曰。

师真丑拙不堪呈用𥁞身心笑杀人彼中莫觅[糸*系]头意白鼻昆仑贺新正(龙门远)

彻底冰壶无影像倒翻筋斗摸难成千峰雨歇黄梅后桂魄还从海上生(雪庵瑾)

清奇古怪娘生面妙笔丹青作么施者厮十分传得似依然画虎只成狸(宝叶源)

　　水潦和尚(嗣马祖)来㕘马祖礼拜起欲伸问次祖一[跍-十+水][跍-十+水]倒师忽然大悟起来呵呵大笑曰也大奇也大奇百千三昧无量妙义只向一毫头上识得根源去。

　　颂曰。

马驹一[跍-十+水]驴儿倒地大笑起来羊鸣犬吠(野轩遵)

一[跍-十+水]倒时堪大笑从前伎俩𥁞徒劳蛇头却要重揩痒万万千千出一毫(白云端)

水潦承机彻祖意马驹一[跍-十+水]晓根源虚空扑落无闲地却向沧溟驾铁船(照觉总)

海上追奔天马驹偶来腾[跍-十+水]露全躯百千妙义毫端现拊掌呵呵笑识渠(旻古佛)

筠管酿来应已熟不辞醉里帽欹斜酴醾浪有幽香在是酒元来不是花(懒庵枢)

无量妙义皆周匝旋乾转坤为一合当阳横按笑中刀犹欠顶门上一[跍-十+水](南岩胜)

说道春来好狂风太放颠吹花随水去翻却钓鱼船(雪庵瑾)

　　水潦因僧到乃画圆相放师肩上师拨三下却画圆相指其僧僧礼拜师打曰这掠虚汉保宁勇别僧拜处但唾之而去复。

　　颂曰。

趯去拳来乃是常如何得不见参商依公定夺无偏党短自短[前-刖+(丁-一)]长自长

　　蒲州麻谷宝彻禅师(嗣马祖)持锡到章敬绕禅床三匝振锡一下卓然而立敬曰是是又持锡到南泉亦如是泉曰不是不是师曰章敬道是和尚为甚道不是曰章敬是是汝不是此是风力所转终成败坏雪窦拈两处云错又。

　　颂曰。

此错彼错切忌拈却四海浪平百川潮落古䇿风高十二门门门有路空萧索非萧索作者好求无病药

章敬南泉路不殊明明道理话亲疏多人不用磨金镜漠自汉𠔃胡自胡指月迷津迷自指示君持锡却如无(汾阳昭)

颜色䂓模却似真人前拈弄越光新及乎入火重烹试到了终归是假银(保宁勇)

如是不是去却药忌拟犯封疆全军失利杖头突出古菱花举世风流出当家(圆悟勤)

昨日出都门忽逢二商旅一指我南行一指我北去南行有官船过渡北去有车马大路虽然南北不通途都在中华一国土(佛鉴勤)

振锡通风似章敬章敬无私蓦头钉其僧寻讨到南泉深深一杓更酩酊(般若柔)

是与不是全彰妙义章敬南泉一场失利(草堂清)

是两头语未出泥水非两头语依前自死振锡卓然白日青天风力还他败坏时漫天大网生光辉(月堂昌)

章敬道是南泉非逆水之波透者谁可怜个漠皮无血驾与青龙不解骑(南堂兴)

是是放下南山真鳖鼻不是不是勒回千里追风骥终成败坏可怜生塞断咽喉无出气无出气有巴鼻赵州东壁挂葫卢堪笑维摩谈不二(穷谷琏)

妙转之机掣电飞目前生杀𥁞交驰明珠自有明珠价休向篱边弹雀儿(木庵永)

　　麻谷问临济大悲千年眼那个是正眼济曰大悲千手眼那个是正眼速道速道师近前拽临济下禅床却坐济近前曰不审师拟议济便喝拽下禅床却坐师便出去。

　　颂曰。

大悲正眼问来端互换之机仔细看会得不得亦瞒顸也似鲇鱼上竹竿(海印信)

正眼英雄逢正眼胜劣短长徒用拣那吒现出本来身且非父母能生产(觉海元)

多年塞上只闻名今日阵前亲见面疋马单锵战数场好是见机开一箭(保宁勇)

相逢狭路转身难一阵交锋瞬息间旗鼓纵横浑莫辨试问何人得胜还(普融平)

胡须赤赤须胡珠走盘𠔃盘走珠狭路相逢夸好手两边雪刃血馍糊(石田薰)

贼队相逢午夜时搀旗夺鼓讨便宜蓦然天晓重相见满面羞惭各自归(别山智)

　　麻谷因良遂座主来㕘师见来闭却门将锄头去削草遂又来扣门师曰谁曰某甲师曰钝根阿师下去凡数四如是遂忽然有省再去扣门曰和尚莫谩良遂良遂若不来礼拜洎被十二本经赚过一生师乃开门令通悟由印可之遂返都城讲肆散席告诸徒曰诸人知处良遂总知良遂知处诸人不知。

　　颂曰。

逆顺之机不易当大根良遂解思量若非久积同风事争肯回头见法王(汾阳昭)

禅林深邃乍游盘锄草关门岂易看莫谓老师浑不是得相谩处且相谩(正觉逸)

闭户携锄理最幽豁然大悟话元由从来学业空劳力始信黄河辊底流(海印信)

闭户携锄已太赊更来当面受糊涂光中自觉遭谩久方信无人共出家(白云端)

韶石汾阳肯诺他便知回首逆风波不登麻谷玄关路十二本经休得么(照觉总)

平生心胆向人倾到此门中有几人别后都城旧知己暖烟斜日又黄昏(龙门远)

闭户敲门向谁道遂公言下便知归从前活计都抛下争奈时人会者稀(楚安方)

寻言逐句谩多端只为从前被眼谩撒手便能归故国暗思岐路几多般(丹霞淳)

亲到桃源景物幽一壶明月湛如秋反思洞口春残日无数红英逐水流(成枯木)

麻谷高声问阿谁一言驷马卒难追遂公打破精灵窟现出金毛师子儿(真净文)

闭门入圃已周遮一唤回头便到家良遂知时人不委海山空映夕阳斜(懒庵需)

为人为彻咬着生铁逆水之波虚空钉橛(松源岳)

诸人知处良遂知良遂知处人不知王维已死无人画留得青山对落晖(破庵先)

闭户复携锄云深路更迂湏知形影外肝胆向人输(虚堂愚)

携锄不顾便好回去谁人敢道你是座主(月坡明)

　　麻谷一日在纸帐内坐以手巾盖却头披云和尚入见便作哭声良久出去法堂绕禅床一匝却入拨开帐见师去却手巾而坐乃曰死中得活万中无一师便下床就位作抽坐具势云近前把住曰前死后活你还甘么师曰甘即甘师堪作什么云推开曰知道你前言不副后语。

　　颂曰。

五十笑他先百步何如骑马胜骑牛不湏重较多和少归到家山即便休(虚堂愚)

　　湖南东寺如会禅师(嗣马祖)尝患门徒以即心即佛之谈诵忆不已且谓佛于何住而曰即心心如画师而曰即佛遂示众曰心不是佛智不是道剑去久矣汝方刻舟。

　　颂曰。

心不是佛智不是道举得十分未敢相保携条柱杖闲行切忌回头转脑(照堂一)

心不是佛智不是道青山白云落花芳草若是伶俐阿师终不回头转脑(鼓山圭)

雨散云收后崔䰟数十峰倚栏频顾望回首与谁同(径山杲)

太平时节岁丰登旅不赉粮户不扄官路无人夜无月唱歌归去恰三更(开善谦)

青山不青白云不白针锋太宽宇宙太窄寥寥独坐有谁知流水㳙㳙花片飞浩浩风光人不会满园春色鹧鸪啼(妙峰善)

昨日因过竹院西邻家稚子隔溪啼山寒水肃半黄落无数归鸦卜𣗳栖(虚堂愚)

天晴日头出雨下地上湿𥁞情都说了只𢙢信不及(无门开)

心不是佛智不是道飞鸟出林惊蛇入草无缝𦉑难寻讨笑倒嵩山破灶堕(南叟茙)

　　东寺问仰山甚处人山曰广南人师曰我闻广南有镇海明珠是否曰是师曰此珠如何曰白月即隐黑月即现师曰将得来否曰将得来师曰何不呈似老僧曰某甲昨到沩山被索此珠直得无言可对无理可伸师曰真师子儿善能哮吼。

　　颂曰。

镇海明珠到处晶从来一颗自圆明仰山东寺曾遭索义手还将取次呈(本觉一)

善抚太阿铗决无伤手厄惯编猛虎须必有全身䇿镇海珠巧呈似离色离声离名字旃檀林里𤑔旃檀师子窟中吼师子(圆悟勤)

师子窟中师子儿逸群游玩海珠玑沩山呼索浑无窍有理难伸穿得奇(南岩胜)

无言可对口才开已是和光吐出来东寺不知何意志深深一丈掘坑埋(云衲庆)

　　处州西堂智藏禅师(嗣马祖)僧问有问有答即且置无问无答时如何师曰怕烂却那百丈曰从来疑着老兄僧问丈曰请和尚道丈曰一合相不可得后有僧问长庆庆云相逢𥁞道休官去林下何曾见一人。

　　颂曰。

终日论文不记年禅心淡泊契幽玄白云缭绕青山在一法无私万古传(大沩智)

　　越山大珠慧海禅师(嗣马祖)因僧问如何是佛师曰清淡对面非佛而谁众皆茫然法眼曰是即没交涉。

　　颂曰。

偃蹇苍髯十万本参差翠玉数千竿风敲月户三秋冷雨打茅堂六月寒(石溪月)

　　大珠示众曰身口意清净是名佛出世身口意不净是名佛灭度。

　　颂曰。

一[跍-十+水][跍-十+水]翻四大海一掴掴倒湏弥山撒手到家人不识鹊噪鸦鸣柏𣗳间(黄龙南)

　　大珠问座主蕴何经论曰讲金刚经师曰若言如来有所说则为谤佛若言不是佛说又是谤经除此之外试与老僧说看主无对。

　　颂曰。

百非四句都拈了敢问云何会此经却是虚空能讲得炽然常说有谁𦗟(本觉一)

　　洪州百丈山惟政禅师(嗣马祖)师问南泉诸方善知识还有不说似人底法也无曰有师曰作么生曰不是心不是佛不是物师曰恁么则说似人了也曰某甲即恁么和尚作么生师曰我又不是善知识争知有说不说底法曰某甲不会请和尚说师曰我太煞与汝说了也。

　　颂曰。

祖佛从来不为人衲僧今古竞头走明镜当台列象殊一一面南看北斗斗柄垂无处讨拈得鼻孔失却口(雪窦显)

涅槃老子顺风吹啰哩哩啰争得知隔岭几多人错𦗟一时唤作鹧鸪词(白云端)

不会谁不会相逢且吃茶不寻云水路争得到僧家(长灵卓)

谁谓宗师有妙旨切切为人湏到底手按瑶琴彻晓弹其来不入聋人耳(佛鉴勤)

倒腹倾肠说向君不知何故尚沉吟而今便好猛提取付与世间无事人(径山杲)

百丈南泉论古今龙生龙子老婆心若人要识二禅老绣出鸳鸯湏是针(慈受深)

鸾胶续断弦猊血化驴乳从来不为人今古㕘佛祖箭既离弦无返回将欲夺之必固与语时默默时语人从陈州来却往许州去(圆悟勤)

　　百丈政示众曰汝等为我开田我为汝说大义普请开田了众请和尚说大义师展两手示之。

　　颂曰。

常怜百丈解开田令古行人手里传谁道舌头曾不动五音六律太周旋(白云端)

大义由来不可陈休于言下觅疏亲而令欲识大雄老金毛生得玉麒麟(佛迹昱)

开口说大义后人莫容易百丈总持门淡而还有味(龙门远)

百丈开田说大义理事圆融无不备梵音清彻十方闻草𣗳锄锹皆耸起末后双拳再展开拖泥带水为痴呆船流到岸五千里刻舟求剑徒悠哉(佛性泰)

展开两手当时说大义流通满世间莫谓入荒田不拣而今到处草漫漫(牧庵忠)

大义开田创祖基分明书契示传持儿孙不肯遗先业乞食年年役路歧(懒庵需)

普请开田力已齐纷纷带水又拖泥展开两手人休问昨夜三更月落西(此庵净)

百丈说大义全然没巴鼻通身是水泥溺死在平地(无际𣲖)

　　洪州泐潭法会禅师(嗣马祖)问马祖如何是西来祖师意祖曰低声近前来师近前祖打一掴曰六耳不同谋来日来师至来日犹入法堂曰请和尚道祖曰且去待老汉上堂时出来与汝证明师乃悟曰谢大众证明绕法堂一匝便去。

　　颂曰。

鸡声茅店月华明客梦沉迷尚未醒开得眼来天大晓髼头垢面便奔程(绝象鉴)

十八佳人嫁未酬每凭媒妁善搜求一从嫁却潘郎后便解人前不识羞(竹屋简)

　　池州杉山智坚禅师(嗣马祖)与归宗南泉路次逢虎各从边过了泉问归宗适来见虎似个甚么宗曰似个猫儿复问师师曰似个狗子师却问泉泉曰似个大䖝大沩智曰三个老汉聚头𥧌语若要彻一时㕘取这大䖝始得复。

　　颂曰。

一虎三人见不同高低各自立宗风为伊途路不得力空过浮生一梦中

一物两名也大奇三人那个可为师顶门未具金刚眼透出纵横孰辨伊(开先瑛)

五五二十五大䖝元是虎狗子与猫儿岂可同时语夜闭门早开户湏信利牙爪可怖家家门首透长安𥁞是举子朝天路(佛鉴勤)

　　抚州石巩山慧藏禅师(嗣马祖)初为猎人射鹿因遇马祖令自射无下手处省悟投出家既得法住山后常张弓架箭凡见僧来便曰看箭一日三平到师曰看箭平乃披襟当之曰此是杀人箭活人箭又作么生师弹弓弦三下平乃礼拜师曰三十年张弓架箭只射得半个圣人遂拗折弓箭平后到大颠处举前话颠曰既是活人箭为什么向弓弦上辨平无对遂再㕘既悟为颠之嗣。

　　颂曰。

张弓架箭唤君回不省宗师特意来个个𥁞随迷醉走句中认影影难开三平犹未全提得霹雳雷声遍九垓(汾阳昭)

三十年来事一弓一弓弓拟定寰中宁知半圣虽投款纳[辟/王]牵羊信不通(正觉逸)

架箭张弓用得深平生犹喜中红心后来半个人虽得猛火方成百炼金(佛印元)

张弓架箭岂徒然中的虽多命不全半圣投机无别意功高何必画凌烟(佛慧泉)

张弓架箭三十年射得三平半不全争似万人齐指处斜阳一雁落秋天(佛国白)

三十年来握箭弓三平才到擘开胸半个圣人今日得大颠弦外几时逢(崇胜珙)

古有石巩师架弓箭而坐如斯三十年知音无一个三平中的去父子相投和子细返思量元伊是箭垛(法灯钦)

解擘当胸箭因何只半人为从途路晓所以不全身(灌州灵岩安)

认得斑斑急上弦吼风一镞去惊天近前子细来观觑谁把蓝田石射穿(心闻贲)

张弓架箭几何年接得三平机不全若使当时能羿射免教落节向弓弦(水庵一)

　　朗州中邑和尚(嗣马祖)每见僧拍手鼓唇曰呜㖿呜㖿仰山到㕘从东过西立师曰子甚处学得此三昧山曰从曹溪脱印学来师曰如是如是山却问和尚甚处得此三昧师曰吾从章敬处得来。

　　颂曰。

鼓唇拍手口呜㖿直引来人辨正邪千万往来都不荐仰山才见便同家(汾阳昭)

曹溪脱印传来错章敬师承受处粗将谓胡须天下赤元来更有赤须胡(正觉逸)

仰山善问中邑善应覆去翻来拍拍是令(慈受深)

　　中邑因仰山问如何得见性去师曰譬如一室有六窗内有一猕猴外有猕猴从东边唤狌狌猕猴即应如是六窗俱唤俱应山作礼曰适来蒙和尚譬喻无不了知更有一事只如内猕猴瞌睡外猕猴欲相见时如何师下绳床捉山手作舞曰往往我与汝相见了也。

　　颂曰。

六窗一一唤猕猴睡者如何解应酬只与加鞭令省悟当时中邑谩悠悠(本觉一)

冻眠雪屋夜摧颓窈窕篱门夜不开寒槁园林看变态春风吹起律筒灰(天童觉)

人人有个老猕猴暮四朝三卒未休唤着便能知落处八花砖上辊金毬(慈受深)

一室虚涵对六窗猕猴留在更无双忘怀绝虑猕猴死一国安宁六国降(南堂兴)

一室萧然六窗廓尔中邑仰山自作自起拈弄一个猢狲作出千般举止浣盆浣盆栽识得你(皖山凝)

　　洪州泐潭常与禅师(嗣马祖)因南泉来见师面壁而坐泉抚师背师曰阿谁曰普愿师曰如何曰也寻常师曰汝何多事。

　　颂曰。

面壁堆危引客过问谁那更问如何道寻常已成多事检点侬家事更多(西岩惠)

　　汾州大达无业国师(嗣马祖)僧问如何是佛师曰莫妄想。

　　颂曰。

王令威严谁敢拟纤毫才动铁轮随时人只见锥头利几人能见利头锥(懒庵需)

　　信州鹅湖大义禅师(嗣马祖)因唐宪宗诏入内论议法师问如何是禅师以手点空法师无对帝曰法师讲无穷经论秪这一点尚不奈何师却举顺宗问尸利禅师大地众生如何得见性成佛利曰佛性如水中月可见不可取师谓帝曰佛性非见必见水中月如何攫取帝乃问如何是佛性师曰不离陛下所问帝默契。

　　颂曰。

因地而倒因地起离地求起无是理不离所问语虽亲认着依前还不是(枯禅镜)

说理谈真面紫宸鹅湖大义枉劳神由来佛性难名邈争似君王默契亲(天目礼)

空中一点是个什么直饶讲无限经论其奈不识者行货虽然价重湏弥也被君王识破(尼闲林英)

　　潭州三角山总印禅师(嗣马祖)示众曰若论此事贬上眉毛早已蹉过也麻谷便问贬上眉毛即不问如何是此事师曰蹉过也谷乃掀倒禅床师便打长庆代云悄然。

　　颂曰。

正令威严断不容星移斗转觅无踪将军勒起当头马杀气纷纷衮黑风(呆堂定)

　　三角示众曰凡说法湏用应时应节时有僧问四黄四赤时如何师曰三月杖头挑曰为什么满肚皮贮气师曰争奈一条绳何曰如何得出气去师曰直待皮穿。

　　颂曰。

平地安身未肯休花阴柳𨒬逐时流放教满肚无闲气始信渠侬得自由(慈受深)

　　三角因僧问如何是三宝师曰未豆粟曰意旨如何师曰大众欢喜奉行。

　　颂曰。

三角对酬禾豆粟龙宫海藏难收录空门曾问疏山僧便道如今粥饭足(大洪遂)

　　池州鲁祖山宝云禅师(嗣马祖)师寻常见僧来便面壁南泉闻曰我寻常向师僧道向佛未出世时会取尚不得一个半个他恁么驴年去。

　　颂曰。

人来面壁坐颙颙不话多端说异同亲切不教心外觅免将明暗呼盲聋秋霜博地生寒暑鲁祖垂慈不用功(汾阳昭)

老倒禅门传鲁祖见僧面壁亲垂顾个中若是丈夫儿剔起眉毛便回去(佛印元)

鲁祖三昧最省力才见僧来便面壁若是同心达道者不在扬眉便相悉(梁山冀)

祖师面壁播诸方无限禅人谩度量无事晚来江上立数株寒柏倚斜阳(琅玡觉)

坐断千山与万山劝人除却是非难池阳近日无消息果中当年不自观(翠岩真)

面壁咸言上上机衲僧到此拟何之直饶截断千江水也落宗门第二槌(海印信)

鲁祖孤风振四维僧来面壁少人知南泉提起驴年事且道如今是甚时(白云端)

鲁祖当年不用功逢僧面壁显家风若遇上乘同道者(请续此一句黄龙新)堪笑池阳老古锥僧来面壁拟何为大都端正人男女清净不劳红粉施(草堂清)

虽然不是作家好恶他家自识吃拳还似打人面赤不如语直(黄龙震)

鲁祖山前古路通熙微一迳没西东杜䳌声里春光老零落桃花藉地红(普融平)

无弦不弹有曲谁听匏土革木宫商自正寥寥千古少林人也道九年传此令(佛心才)

池阳何处得扪摸后代商量涉异途古人刚地成多事试问如今会也无(龙门远)

虎径龙泉绕行岩凤栖霜倚鹤和杉谁人会得宗师意纽转乾坤好不㕘(克符道者)

鲁祖见僧面壁此理何妨径直时人更莫斟量秪者不劳心力中间或闻一类强言正是相为非唯谤他古人亦乃困于上智会得祖师现前不会也难逃避(永明寿)

南泉黑豆未生时喃喃终至泄天机休向未生前晓悟日出东方月落西(药山昱)

池阳面壁许谁知万古孤峰对落晖才见攒眉便回去早知不是丈夫儿(懒庵需)

鲁祖逢人面壁老大慵懒追随后之㕘徒罔测一向打瓦钻龟(水庵一)

叶落江头一望长几茎乔木倚斜阳曾经巴峡猿啼处铁作心肝也断肠(简堂机)

背前面后扬家丑揭地洪音师子吼分付仙陀知不知法身午夜藏北斗(足庵鉴)

家财丧尽没丝毫秪个一身犹恨多却向池阳最深处杀人空手不持刀(石庵玿)

无目仙人揣骨头暗中摸索认王侯价高毕竟无人买冷却构栏懡㦬休(雪庵瑾)

日暖佳人刺绣迟紫荆枝上啭黄鹂欲知无限伤春意尽在停针不语时(南叟茂)

人来面壁成何事争淂心开见本源空劫已前诸佛子话头不举自然圆(横川珙)

　　鲁祖因僧问如何是不言言师曰汝口在甚么处曰某甲无口师曰将甚么吃饭僧无语。

　　颂曰。

得因失有是在非边根源未断枝𣲖相连不言言口何在转得身来难下载一帆风过洞庭湖对面湏知已违背(月堂昌)

　　唐州紫玉山道通禅师(嗣马祖)因于頔相公问佛法至理乞师一言师曰若问湏去情谓公曰便请师曰但问将来曰如何是佛师召于頔公应诺师曰更莫别求。

　　颂曰。

如何是佛更莫别求相随来也四大部洲(月林观)

　　紫玉因于公一日问如何是黑风吹其船舫漂堕罗刹鬼国师曰于頔客作汉问恁么事作么于失色师指曰这个便是黑风漂堕罗刹鬼国于作礼而谢。

　　颂曰。

就身打劫壮吾曹唤得贤侯智眼高忿色不知何处去珠回玉转透云袍(南岩胜)

　　五台山隐峰禅师(嗣马祖)一日辞祖祖曰甚处去师曰石头去曰石头路滑师曰竿木随身逢场作戏便去才到石头遂绕禅床一匝振锡一下问是何宗旨头曰苍天苍天师无语回举以马祖祖曰汝更去见他道苍天苍天便嘘两声师又去一依前问头乃嘘两声师又无语归举似马祖祖曰向汝道石头路滑。

　　颂曰。

石头路险人难到到者方知滑似苔两度三回虽蹋倒满身泥水又归来(虚堂愚)

唱彻黄金缕重吹紫玉箫倚楼人不见风过𣗳头摇

　　隐峰因南泉把净瓶与师曰净瓶是境你不得动着境与我将水来师将净瓶倾水于泉面前休去。

　　颂曰。

南泉特地指瓶隐峰便来泻水两人自不识羞掘地深埋自己(照堂一)

南泉不指净瓶隐峰何曾泻水从教打瓦钻龟佛法不在这里(鼓山圭)

眼中无翳休挑刮镜上无尘不用磨信脚出门行大路横担拄杖唱山歌(径山杲)

　　磁州马头峰神藏禅师(嗣马祖)上堂谓众曰知而无知不是无知而说无知。

　　颂曰。

从头数到一二三倒数却成三二一直饶善会大衍算掐指巡文数不出(中庵空)

　　潭州华林善觉禅师(嗣马祖)裴相国访师问曰师还有侍者否师曰有只是不可见客曰何妨师乃唤曰大空小空惟二虎自庵后出裴见之惊悚师语二虎有客且去二虎于是哮吼而去曰师作何行业感得如斯师提起数珠曰会么曰不会师曰老僧常念观世音。

　　颂曰。

常念观音力伏猛兽道眼通明万缘何有良哉大士时时垂手念兹在兹安乐长寿(龙门远)

新罗渤海竺干此土月白风清三界独步对境无心驯庵有虎忽然提起数珠时谁识当阳苐一机奇奇敌胜还他师子儿(南堂兴)

　　乌臼和尚(嗣马祖)因玄绍二上座㕘师乃问二禅客发足甚处玄曰江西师便打曰久知和尚有此机要师曰汝既不会后面个师僧秪对看绍拟近前师便打曰信知同坑无异土㕘堂去。

　　颂曰。

乌臼分明捧有眼这僧直是眼无筋假饶打着百千个切莫将伊挂齿唇(照堂一)

赤身挨白刃死中还得活一箭自迷踪万车齐丧辙(鼓山圭)

烈焰不容蚊蚋泊大海那堪宿死尸任是三头并六臂望风无不竖降旗(径山杲)

镆鎁在握当堂坐拟欲冲前便丧躯纵使机锋如电拂到头未免病栖芦(懒庵需)

　　乌臼问僧近离甚处曰定州师曰定州法道何似这里曰不别师曰若不别更转彼中去便打僧曰棒头有眼不得草草打人师曰今日打着一个也又打三下僧便出去师曰屈棒元来有人吃在曰争奈杓柄在和尚手里师曰汝若要山僧回与汝僧近前夺棒打师三下师曰屈棒屈棒曰有人吃在师曰草草打着个汉僧礼拜师曰却与么去也僧大笑而坐师曰消得恁么消得恁么。

　　颂曰。

呼即易遣即难互换机锋子细看劫石固来犹可坏沧溟深处立湏干乌臼老乌臼老几何般与他杓柄太无端(雪窦显)

相见不虚图分明付与渠汝醉我扶起我倒汝相扶交互为宾主相将入帝都高歌大笑九衢里天上人间我唯尔(佛性泰)

　　石臼和尚初㕘马祖祖问甚处来师曰乌臼来曰乌臼近日有何言句师曰几人于此茫然在曰茫然且置悄然一句作么生师乃近前三步曰我有七棒寄打乌臼你还甘否师曰和尚先吃某甲后甘却回乌臼。

　　颂曰。

石臼发脚太迟马祖开口太早十字街头要钱湏是打他栲栳(月堂昌)

　　石臼因僧问如何是地藏手中珠师曰你手中还有么曰不会师曰莫谩大众复颂曰不识自家宝随他认外尘日中逃影质镜里失头人。

　　颂曰。

贪观天上月失却手中桡石臼山下路归计转迢遥觌面光辉日拍手笑吾曹且道笑他个什么为人不得力(佛灯珣)

丧𥁞自家宝何湏问外尘万缘俱照破方见本来人(涂毒䇿)

　　本溪和尚(嗣马祖)一日坐次庞居士至师才顾视公以柱杖画一圆相师近前[跍-十+水]却士曰与么不与么师亦划一圆相士亦近前[跍-十+水]却师曰与么不与么士抛下柱杖而立师曰来时有杖去时无杖曰幸自圆成徒劳侧目师抚掌曰奇哉奇哉一无所得士拈杖便行师曰看路看路。

　　颂曰。

砖子来瓦子掷拳头来脚尖趯子细点捡一场狼籍先贤为榜样今人为法则莫学相似禅青天轰霹雳个中若是惺惺汉馊饭残羹谁肯吃咄(大圆智)

起模画样弄精䰟拂迹除踪更见人行到水穷山𥁞处满天云散月华明(瞎堂远)

十九条平路终无一局同欲分先后手侧目辨来踪(正觉显)

各呈见解互逞机锋石火莫及电光罔通抛下柱杖而立不同草草拈起柱杖便行亦岂匆匆者里着得只眼许你亲见庞公(石溪月)

　　本溪因庞公问丹霞打侍者意旨如何师曰老老大大见人长短曰为我与师同㕘所以借问师曰若恁么从头举来共你商量曰老老大大不可共你说人是非师曰念公看老曰罪过罪过。

　　颂曰。

一对铁槌如绵团一双乌鸦如白鹤忽然狭路相逢不免将错就错(佛鉴勤)

　　亮座主(见马祖)讲经论因㕘马祖祖问见说座主大讲得经论是否师曰不敢曰将甚么讲师曰将心讲曰心如工伎儿意如和伎者争解讲得师抗声曰心既讲不得虚空莫讲得么曰却是虚空讲得师不肯便去将下阶祖召曰座主师回首祖曰是甚么师豁然大悟便礼拜曰这钝根阿师礼拜作么师曰某甲所讲经论将谓无人及得今日被大师一问平生功业一时冰释礼谢而退乃隐于洪州西山更无消息。

　　颂曰。

几年错谓将心讲谁信虚空讲似流蓦唤回头方瞥地西山一去绝踪由(本觉一)

马师瞎却亮师眼一入西山更不返我有三十二藤条寄与山中这檐板(东山空)

昨夜月初明柴门犹未闭猫儿捉老鼠引得狗儿吠(懒庵枢)

却是虚空解讲经驴鸣犬吠一般声郡楼昨夜冬冬鼓不是知音不解𦗟(白杨顺)

弓弦难结鸳鸯纽御道那栽栗𣗥蓬堪笑香严饶舌老今年犹胜去年穷(正堂辩)

却是虚空讲得经雨花狼藉晓风清赚人深入西山后多少阇𥟖又错听(闲极云)

　　镇州金牛和尚(嗣马祖)每日自作饭供养众僧至斋时舁饭桶到僧堂前作舞呵呵大笑曰菩萨子吃饭来。

　　颂曰。

白云影里笑呵呵两手持来付与他若是金毛师子子三千里外见譊讹(雪窦显)

拳中十指展缩自由菩萨吃饭莫笑金牛有意气时添意气不风流处也风流(地藏恩)

金牛作舞也奇哉抚掌相招吃饭来若谓因斋成庆赞都卢笑杀老黄梅(佛国白)

菩萨子吃饭来一唤令人眼豁开却忆上方曾打鼓亲持铁钵诣天台(长灵卓)

长连床上狐屎尿三圣堂前狗吠春跳出金牛窠窟子月明照见夜行人(佛眼远)

襕衫席帽积尘埃柳巷花衢去复来拈得旧时毡拍板逢人偏爱舞三台(佛心才)

丝来线去分明过与若不相谙如何验取因斋庆赞和泥土蹈袭只言呈作舞野狐精七星利剑血长鲸(圆悟勤)

堂前事事已办只欠开口吃饭一饱能忘百饥说甚因斋庆赞识得当面主人翁眉毛决定遮双眼(佛鉴勤)

钟鼓声声已唤斋堂前作舞老公家虽然一钵充饥困不觉牙生满口沙(懒庵枢)

鸩鸟落溪鱼鳖死毒龙行径草菜枯坐中若有江南客休向人前唱鹧鸪(简堂机)

作舞金牛错用心唤人吃饭笑忻忻黄金自有黄金价何必和沙卖与人(天目礼)

　　崧山和尚(嗣马祖)因与庞居士吃茶士举橐子曰人人𥁞有分为什么道不得师曰秪为人人𥁞有所以道不得曰阿兄为甚么却道得师曰不可无言也曰灼然灼然师便吃茶七曰阿兄吃茶为甚么不揖客师曰谁曰庞公师曰何须更揖后丹霞闻乃曰若不是崧山几被个老翁惑乱一上士闻之乃令人传语霞曰何不会取未举橐子时。

　　颂曰。

未举橐子已前衲僧难为下觜识得这个灵苗不向黄泉作鬼不作鬼何准拟一拳拳倒黄鹤楼一踢踢翻大海水(南堂兴)

七碗清风生两腋一回举着便惺惺相逢不用轻相揖湏要当头道姓名(正觉显)

　　崧山与庞公见众僧择菜次师曰黄叶即去青叶即留士曰不落青黄又作么生师曰道取好曰互为宾主也大难师曰却来此间强作主宰曰谁不与么师曰是曰不落青黄就中难道师笑曰也解与么道士珍重大众师曰大众放你落机处。

　　颂曰。

蹉过处甚分明无耳僧人子细𦗟但得白云消散𥁞夕阳斜照数峰青(佛鉴勤)

不落青黄道取好互为宾主也大难珍重众僧便下去后回相见作何颜(大圆智)

胶投漆水和乳一卷一舒全宾全主谁言不落青黄就中要人道取谁道取分付镬汤熟蒸烂煮(佛性泰)

　　则川和尚(嗣马祖)因庞居士相看次师曰还记得见否头时道理否曰犹得阿师重举在师曰情知久㕘事慢曰阿师老耄不啻庞公师曰二彼同时又争几许曰庞公鲜健且胜阿师师曰不是胜我只欠汝个幞头士拈下幞头曰恰与师相似师大笑而已。

　　颂曰。

初见石头久㕘事慢阿师老耄庞公鲜健一顶幞头机锋互换大笑呵呵风和日暖(正觉显)

　　则川与庞居士摘茶次士问曰法界不容身师还见我否师曰不是老僧洎答公话曰有问有答盖是寻常师乃摘茶不𦗟士曰莫怪适来容易借问师亦不顾士喝曰这无礼仪老汉待我一一举向明眼人师乃抛却茶篮便归方丈。

　　颂曰。

相逢相识谩相邀碧水溪深隔断桥无限说辞殊不𦗟急扄门户更徒劳(保宁勇)

二老机关谁共委幞头捋下发髼松山深不记来时路仿佛猿啼碧涧中(懒庵枢)

二八佳人巧画眉穿帘入户意如痴空劳笑语相调戏白发山翁肯采伊(宝叶源)

　　则川一日在方丈内坐居士来见乃曰只知端居丈室不觉僧到㕘时师垂下一足士便出行三两步却回师乃[(冰-水+〡)*ㄆ]足士曰可谓自由自在师曰我是主士曰阿师只知有主不知有客师唤侍者点茶士作舞而出南堂兴拈云好则川亦好庞公看他两作家恁么相见如二龙玩宝两无相伤所谓入林不动草入水不动波到这里方知有自由自在分且道是什么得恁么灵验(良久)复。

　　颂曰。

衲子怀中宝文星袖里珠夫子步亦步夫子趋亦趋　又则川善唱居士能舞云既从龙风亦从虎师子频呻象王回顾北斗藏身月宫趁兔[跍-十+水]破草鞋不移寸步　乐行不如苦住富客不如贫王趍前退后说来端舞袖高歌却回去(正觉显)

　　忻州打地和尚(嗣马祖)自江西领旨常晦其名凡学者致问唯以棒打地示之时谓之打地和尚一日被僧藏却棒然后致问师但张其口僧问门人曰只如和尚每日有人问便打地意旨如何门人即于灶内取柴一片掷在釜中。

　　颂曰。

请问吾师皆打地问处虽殊理不殊古人总在斯门入早是慈悲曲为渠(般若柔)

紫府山前真正事柱杖常擎在手中南北问津无限众唯将打地报盲聋(汾阳昭)

棒棒打着地始信无虚弃秪见凿头方失却锥头利(慈受深)

端坐似无为逢人却打地吓得虚空神走入波斯鼻(福州宝寿乐)

　　江西椑树和尚(嗣马祖)一日因道吾从外归师问甚么处去来曰亲近来师曰用簸这两片皮作么曰借师曰他有从汝借无作么生曰秪为有所以借。

　　颂曰。

从来父子不相离石女何劳更问伊昨夜寒嵓无影木白云深处露横枝(丹霞淳)

　　椑𣗳卧次道吾近前牵被覆之师曰作么曰盖覆师曰卧底是坐底是曰不在这两处师曰争奈盖覆何曰莫乱道。

　　颂曰。

椑𣗳卧起道吾盖覆一喝当头掀翻路布(圆悟勤)

相逢不相避个里聊游戏(喝一喝)反天覆地(大圆智)

　　石林和尚(嗣马祖)见庞居士来乃竖起拂子曰不落丹霞机试道一句子士夺却拂子却自竖起拳师曰正是丹霞机曰与我不落看师曰丹霞患哑庞公患聋曰恰是师无语士曰向道偶尔。

　　颂曰。

檐东过西移前作后马首千差佛面百丑(月堂昌)

作家相见别无道理彼既摇头此亦摇尾头尾相应湏存终始多少杜撰禅和一向拨波求水(佛鉴勤)

　　潭州秀溪和尚(嗣马祖)因谷山问声色纯真如何是道师曰乱道作么山却从东过西立师曰若不恁么即祸事也山又从西过东立师乃下禅床方行两步被谷山捉住曰声色纯真事作么生师便打一掌山曰三十年后要个人下茶也无在师曰要谷山这汉作甚么山呵呵大笑。

　　颂曰。

楼前巧燕双双语林上娇莺对对飞因看古人无义语等闲又得一联诗(佛鉴勤)

两阵交锋笑似嗔双眉倒车眼生筋溪山云月谁为侣南北东西绝近邻(瞎堂远)

　　浮杯和尚(嗣马祖)一日凌行婆来礼拜师与坐吃茶婆乃问𥁞力道不得底句分付阿谁师曰浮杯无剩语曰未到浮杯不妨疑着师曰别有长处不妨拈出婆敛手哭曰苍天中更添怨苦师无语曰语不知偏正理不识倒邪为人即祸生后有僧举似南泉泉曰苦㦲浮杯被这老婆摧折一上婆后闻笑曰王老师犹少机关在澄一禅客逢见行婆便问怎生是南泉犹少机关在婆乃哭曰可悲可痛一罔措婆曰会么一合掌而立婆曰伎死禅和如麻似栗一举似赵州州曰我若见这臭老婆问教口哑一曰未审和尚怎生问他州便打一曰为什么却打某甲州曰似这伎死汉不打更待几时连打数棒婆闻却曰赵州合吃婆手里棒后僧举似赵州州哭曰可悲可痛婆闻此语合掌叹曰赵州眼光烁破四天下州令僧问如何是赵州眼婆乃竖起拳头僧回举似赵州州作偈曰当机觌面提觌面当机疾报汝凌行婆哭声何得失婆以偈答曰哭声师已晓已晓复谁知当时摩竭国几丧目前机。

　　颂曰。

掌内摩尼曾不顾谁能护惜娘生裤浮杯不会老婆禅直至如今遭点污(径山杲三)

电光石火尚犹迟伎死禅和那得知转面回头拟寻讨夕阳已过绿梢西眼光烁破四天下婆子拳头无缝𦉑当机觌面事如何猛虎脊梁谁解跨

动弦别曲叶落知秋拟议不来休休休休(中庵空)

行婆能击涂毒鼓远近闻之皆胆怖唯有南泉与赵州同死同生殊不顾阿呵呵伎死禅和不奈何(佛性泰)

年少行藏独倚楼一家女子百家求只因不入浮杯纲对镜看看白𥁞头(笑翁堪)

　　潭州龙山和尚(亦云隐山嗣马祖)洞山与密师伯经由见溪流菜叶洞曰深山无人因何有菜随流莫有道人居否乃共议拨草溪行五七里间忽见师赢形异貌放下行李问讯师曰此山无路阇𥟖从何处来洞曰无路且置和尚从何而入师曰我不从云水来曰和尚住此山多少时耶师曰春秋不涉曰和尚先住此山先住师曰不知曰为甚么不知师曰我不从人天来曰和尚得何道理便住此山师曰我见两个泥牛闯入海直至于今绝消息。

　　颂曰。

泥牛入海无消息天上人间何处觅谓言春去秋复来步步乘骑得渠力(保宁勇)

拨草瞻风海上游海山深处叶随流相将行到水穷处果见厖眉老比丘这比丘冷啾啾清风为线明月为钩一合乾坤作钓舟孤峰绝顶垂纶坐不风流处也风流(南堂兴)

眼目高低鼻孔横浅深轻重不多争蚊虻虿上挨肩入鸑鷟牙根借路行便把长河搅酥酪敢将粟柄作禾茎隐山未是潜身处出没任他乌兔更(瞎堂远)

　　襄州庞蕴居士(见马祖)初谒石头乃问不与万法为侣者是甚么人头以手掩其口豁然有省后㕘马祖问曰不与万法为侣者是甚么人祖曰待汝一口吸𥁞西江水即向汝道士于言下䪺领玄旨。

　　颂曰。

一口吸𥁞西江水万古千令无一滴要知傥理不傥亲马祖可惜口门窄(白云端)

风吹日炙露尸骸泣问仙人觅地埋忍俊不禁多口老阴阳无处可安排(保宁勇)

吸𥁞西江向汝道马师家风不草草截流一掉破烟寒天水同秋清渺渺(天童觉)

一口吸𥁞西江水洛阳牡丹新吐蕊簸土杨尘勿处寻抬眸撞着自家底(五祖演)

一口吸尽西江水道头便合自知尾可怜庞老马大师相逢对面千万里(佛鉴勤)

一口吸𥁞西江水大师也是不得已偶被庞公借问来𥁞力道得只如此(文殊道)

借问乾坤独步人全提分付太言亲西江吸𥁞无㳙滴谁解喉门锁要津(石门易)

一口吸𥁞西江水鹧鸪啼在深花里自有知音笑点头其来不入聋人耳(宝峰照)

一口吸𥁞西江水领上桃花香扑鼻枝枝叶叶𥁞含春也是因我得礼你(高庵悟)

大海波涛阔小人方寸深海枯终见底人死不知心(鼓山圭)

一口吸西江通身不隐藏圣凡不到处顶上放祥光(楚安方)

一口吸𥁞西江栗𣗥𡎺杀老庞当阳若也吞得管取海内无双(圆悟勤)

一口吸𥁞西江水㳙滴不留洪浪起驹儿自是不寻常嘶风弄影斜阳里(白杨顺)

一口吸𥁞西江马驹[跍-十+水]杀老庞不用烧钱引鬼自然安贴家邦(尼无著总)

吸𥁞西江今古无双及第归也本身妵庞(典牛游)

庞公孰谓问头亲马祖言犹泥齿唇吸𥁞西江禁不住险崖句里笑翻身(水庵一)

一口吸𥁞西江水碓觜生花犹未已叶叶枝枝垂雨露湏弥藏在针锋里(大禅明)

一口吸𥁞西江水庞老不曾明自己烂醉如泥胆似天巩县茶瓶三只觜(松源岳)

密呾哩狐密咀哩智开口动舌是甚滋味(㘞)你莫痴(简堂机)

西江一吸了无余突出堂堂大丈夫𥁞道世间胡须赤谁知更有赤须胡(密庵杰)

秤锤搦出油闲言长语休腰缠十万贯骑鹤上扬州([仁-二+幻]堂仁)

净裸裸赤洒湎没可把喏可知礼也(退庵休)

一口吸𥁞西江水千手大悲提不起碓觜生花春画长狸奴白牯皆欢喜(普庵玉)

一着高一着一步阔一步马驹[跍-十+水]杀人住住住住住(枯禅镜)

　　居士见丹霞霞作走势士曰犹是抛身势作么生是颦呻势霞便坐士向前以柱杖画个七字于下画个一字曰因七见一见一忘七霞便起去士曰更坐少时犹有苐二句在霞曰向这里着语得么士遂哭出去。

　　颂曰。

因七见一见一忘七月在中央天无四壁十方虚空扫踪灭迹通身是口说不出青黄碧绿乱搽抹(嗄)(南堂兴)

因七见一寻踪访迹见一忘七青天白日苐二句中因㐫得吉挂剑虚堂归去来忠义之言难可失哀哀哀(方庵显)

　　居士访丹霞于霞前立少时便出去霞不顾士却来坐霞却来士前立少时便归方丈士曰汝出我入未有事在曰者老翁出出入入有甚了期士曰略无些子慈悲曰引得个汉到这田地士曰把甚么引霞拈起居士幞头曰恰似一个师僧士拈幞头安霞头上曰恰似一个俗人霞应喏三声士曰犹有些子气息在霞抛下幞头曰大似个鸟纱巾士亦应喏三声师曰昔时气息争解忘得士弹指三下曰动天动地。

　　颂曰。

一出一入徐行款步庠序威仪风流俏措互换谁分僧俗礼义于兹富足(正觉逸)

丹霞与庞公终日用神通是处游历𥁞全身遍界中千峰势到岳边止万𣲖流归海上融(大圆智)

烧木佛老有甚心肝卖箍篱翁家破人残相追相逐相激相欢难难倚天长剑兮射斗光寒搅海苍龙𠔃不触波澜看看家家有路透长安(南堂兴)

　　居士见丹霞来遂不语亦不起霞乃提起拂子士便拈起槌子霞曰只与么别更有在士曰此回见师不似于前曰不妨减人声价士曰本来要折倒汝一上曰与么则哑却天然口去士曰汝哑却本分犹累我哑却霞掷下拂子便行士召然阇𥟖霞不顾士曰不为患哑兼亦患聋。

　　颂曰。

丹霞初访庞公日觌面分明竟不言坚拂只因无外物拈捶何别有天然回头患哑真兼实拂袖如聋外复玄欲得会师相见处石人行处笑喧喧(般若柔)

古人觌面机相见无可道坚拂有丹霞拈槌是庞老龟毛逐语斜兔角随意倒患哑仍患聋分明好更好(汾阳昭)

动弦别曲叶落知秋聋畜槌拂彼此相酬有意气时添意气不风流处也风流(涂毒䇿)

挂角羚羊亡气息倚天长剑用无痕纤波不动寒蟾影无限鱼龙暗吐吞(正觉显)

　　居士因辞药山山命十禅客相迭至门首士乃指空中雪曰好雪片片不落别处有全禅客曰落在甚处士遂与一掌全曰也不得草草士曰恁么称禅客阎罗老子未放你在曰居士作么生士又掌曰眼见如盲口说如哑雪窦显别云初问但握雪团打复。

　　颂曰。

雪团打雪团打庞老机关没可把天上人间不自知眼里耳里绝潇洒潇洒绝碧眼胡僧难辨别

庞公全提滴水滴冻药山阇𥟖两眼定动机不发时一场困梦本自天真阿谁解用(真净文)

全禅相送庞公正值满天雪下片片不落别处可怜有口如哑直饶握得成团鹞过新罗去也解道前路善为免得东打西打也大奇三年留客住莫待去时饥(上方益)

三尺寒光射斗牛镆鎁提处鬼神愁蛮夷不识将军令误入重围血颈流(冶父川禅师)

头上漫漫脚下漫漫拄定即易瞥转还难金刚宝剑逼人寒不堕机锋句外看(石溪月)

　　云居悟曰若有人问云居落在甚么处即向伊道落在雪里大众会么。

　　颂曰。

落在雪里不犯脚手钉觜铁舌也难下口挥掌雪团劈面来打着金刚脑背后

　　居士有偈曰有男不婚有女不嫁大家团栾头共说无生话。

　　颂曰。

收拾山云海月情团栾鼻直眼眉横龟毛拂子兔角杖敲得虚空嚗嚗声(石溪月)

春至花开秋后叶落父子团栾识甚好恶(枯禅镜)

不说是不说非杨眉瞬目奸里放痴父慈子孝无他事浑家一味讨便宜(尼闲林英)

男儿懒墯女无良多口翁翁快口娘讨𥁞便宜不知足何曾有个会无生(闲极云)

　　居士偈曰十方同聚会个个学无为此是选佛场心空及第归。

　　颂曰。

幞头尘土靴襕破选佛场中无两个若道心空及第归顶上一槌难放过(佛慧泉)

风月山川共一家谁来语下定龙蛇太白不曾登便殿笔头昨夜自生花(心闻贲)

丧尽生涯卖箍篱白拈火里讨便宜看来伎俩只如此也道心空及第归(佛照光)

　　居士一日曰难难十石油麻𣗳上摊婆应声曰易易百草头边祖师意灵照曰也不难也不易饥来吃饭困来睡。

　　颂曰。

口子喃喃略不休把却箍篱做火游有个女儿不肯嫁他年定作老丫头(懒庵枢)

冤家复冤家面面咸相睹品弄没弦琴清声播千古(息庵观)

　　居士以家业𥁞投湘水女子灵照日将箍篱鬻于市中。

　　颂曰。

鬓角堆云美态娇箍篱数柄杖头挑入廛宁可无人问撞着行家定不饶(圆照本)

爷将活计沉江水累如㳂街卖箍篱不是家贫连子苦此心能有几人知(无际𣲖)

父既心空及第归女儿依样画蛾眉一家只了一家事那得闲钱买箍篱

　　居士因卖竹漉篱下桥典扑女子灵照一晃亦去爷边倒士曰你作甚么女曰见爷倒地某甲相扶士曰赖是无人见。

　　颂曰。

怜儿不觉笑嗄嗄却于中路碾泥沙黄龙老汉当时见一棒打杀者冤家(黄龙南)

居士倒地灵照扶起乞儿技俩讨甚巴鼻(应庵华)

孝顺藏五逆人前丑莫遮今生亲骨肉夙世恶冤家(南叟茂)

庞公倒地灵照扶起至今几百年清风犹未已犹未已东海鲤鱼千尺觜(巳庵深)

　　居士坐次问灵照曰古人道明明百草头明明祖师意如何会照曰老老大大作这个语话士曰你作么生照曰明明百草头明明祖师意士乃笑。

　　颂曰。

万里无云银汉横大方玄路等闲行阿爷智量世希有女子圆光顶𩕳生(或庵体)

庞老家声千古在说难说易互相酬就中灵照较些子祖意分明百草头(成首座)

　　居士将入灭谓灵照曰视日早晚及午以报照遽报日已中矣而有食也士出户观次灵照即登父座合掌坐亡士笑曰我女锋捷于是更延七日。

　　颂曰。

家有全棚乐新翻调不同分明恨离别却是喜相逢(西岩惠)

一榈戏舞浑家乐鼓乐喧天恣撺掇戏衫卸下许谁知无端笑倒黄番绰(北海心)

　　居士临示寂州牧于公頔问疾次士谓之曰但愿空诸所有慎勿实诸所无好住世间皆如影响言讫就枕公滕而化。

　　颂曰。

欲识穷源处何人为指迷夕阳鸡犬外桃李自成溪(虚堂愚)

　　庞婆入鹿门寺作斋维那请䟽意回向婆拈梳子插向髻后曰回向了也便出去。

　　颂曰。

庞婆移转髻边梳一假风流举世无万事但将公道断维那不用笔头书(慈受深)

维那对众要宣扬返被婆婆笑一场挈转牙梳重注脚相逢犹更错商量(呆堂定)

　　禅宗颂古联珠通集卷第六　　　　鸡六
中华藏第 078 册 No. 1720 禅宗颂古联珠通集


　　禅宗颂古联珠通集卷第七　　　　鸡七

　　(僧录司右阐教兼灵谷禅寺住持净戒重校)祖师机缘六祖下第三世药山俨(十四则)丹霞然(六则)大㒹通(三则)长髭旷(三则)佛陀(一则)大同济(四则)沩山(二十五则)

　　澧州药山惟俨禅师(嗣石头)师辞马祖返石头一日在石上坐次头问曰汝在这里作么师曰一切不为曰恁么郎闲坐也师曰若闲坐即为也曰汝道不为且不为个什么师曰千圣亦不识头以偈赞曰从来共住不知名任运相将秪么行自古上贤犹不识造次凡流岂可明。

　　颂曰。

玄微及尽本修然若谓渠间万八千月印澄江鱼不见钓人何必更抛筌(丹霞淳)

任运不知名轻轻着眼𦗟水上青青绿元来是浮萍(五祖演)

摆拨佛祖缚旷然绳墨外一物亦不为纵横得自在古鉴临台明辨去来金槌影动树花开任运相将不可陪法云随处作风雷(圆悟勤)

行行月冷风高步步山寒水深逢人披肝露胆见义劈腹剜心(瞎堂远)

石头打草要蛇惊密护玄机绝汇情迅马追风须辨的报云千圣不知名(隐静俨)

平常闲坐与闲行岭上无心云片横照境俱㤀人不立从前日午打三更(雪岩钦)

　　药山首造石头之室便问三乘十二分教某甲粗知尝闻南方直指人心见性成佛实未明了伏望和尚慈悲指示曰恁么也不得不恁么也不得恁么不恁么总不得子作么生师罔措曰子因缘不在此且往马大师处去师禀命恭礼马祖仍伸前问祖曰我有时教伊扬眉瞬目有时不教伊扬眉瞬目有时扬眉瞬目者是有时扬眉瞬目者不是子作么生师于言下契悟便礼拜祖曰你见甚么道理便礼拜师曰某甲在石头处如蚊子上铁牛祖曰汝既如是善自护持。

　　颂曰。

总不得太无端野老焉知天地宽直饶数到八九十家山犹隔一重关(杨无为)

四海狼烟静中原信息通罢拈三尺剑休弄一张弓(鼓山圭)

好个话端阿谁解举举得十分未敢相许(径山杲)

倒腹倾肠说向伊不知何故尚迟疑只今便好猛提取莫待天明失却鸡(蒙庵聦)

重叠峰峦俱锁断知谁深入到桃源行人只见一溪水流出桃花片片鲜(肯堂充)

坐断千峰路穿开碧落天那容问端的端的髑髅前(松源岳)

恁么不得总不得脱却布衫赤骨律劈头一搭忽翻身便见口开并眼白(雪庵瑾)

一重山了一重云行尽天涯转苦辛蓦劄归来屋里坐落花啼鸟一般春(虚堂愚)

剖尽枯肠丧尽机通身不挂一毫[糸*系]清风步步随身转明月谁分上下池(高峰妙)

　　药山侍奉马祖三年一日祖问子近日见处作么生师曰皮肤脱落尽唯有一真实曰子之所得可谓协于心体布于四肢既然如是将三条篾束取肚皮随处住山去师曰某甲又是何人敢言住山祖曰不然未有常行而不住未有常住而不行欲益无所益欲为无所为宜作舟航无久住此。

　　颂曰。

师资会遇意非轻脱落皮肤转不亲三篾束来成话𣠽至今错认定盘星

　　药山因僧问如何是道中至宝师曰莫謟曲曰不謟曲时如何师曰倾国不换。

　　颂曰。

道中有至宝济世无伦匹药峤发深藏唯云不謟曲不謟曲倾国相酬未相直壁立万仞此心真不必当来问弥勒(圆悟勤)

直如弦莹如玉露胆倾心更无迂曲直饶遍地黄金未免易之不得易不得南海波斯面如墨(佛性泰)

　　药山久不升堂院主白云大众久思和尚示诲师曰打钟着众才集师便下座归方丈主随后问曰和尚既许为大众说法为甚么一言不措师曰经有经师论有论师争怪得老僧传灯录与此梢异乃曰一日院主请师上堂大众才集师良久便归方丈闭门院主逐后曰和尚许某甲上堂为什么却归方丈师曰院主经有经师论有论师律有律师又争怪得老僧。

　　颂曰。

药山老应病药请上堂椎钟着一丸不再愈㒹狂孤负金仙换骨方(野轩遵)

家法简严非二非三月来明湛水云退露寒岩真机自得妙处谁参不是文殊白槌后也应千古屈瞿昙(天童觉)

明珠一颗价难酬不是知音便暗投翻笑药山空费力水清鱼现不吞钩(慈受深)

谁云药峤不升堂日日相逢为举扬独耀无私常显露莫将无语错商量(成枯木)

痴儿刻意止啼钱良驷追风顾影鞭云扫长空巢月鹤夜寒入骨不成眠(天童觉)

明修栈道暗度陈仓[糸*系]毫不犯总教灭亡(掩室开)

铺席宏开见也么买人何似看人多十成好个吹毛剑只作陶家壁上梭(无准范)

钟鸣众集归方丈苦杀当头请法人法法本来无一法若言无法法缠身(横川珙)

　　药山坐次僧问兀兀地思量什么师曰思量个不思量底曰不思量底如何思量师曰非思量。

　　颂曰。

兀兀地思量无可得思量无可思量处真个好思量大𢈔岭头逢六祖鳌山店上见曾即(无准范)

　　药山一日因遵布衲浴佛乃曰这个从汝浴还浴得那个么曰把将那个来师乃休。

　　长庆云邪法难扶玄觉云且道长庆恁么道在宾在主众中唤作浴佛语亦曰兼带语且道尽善不尽善。

　　颂曰。

爱将恶水蓦头浇引得清风慰寂寥无限远山描不得乔松修竹冷萧萧(涂毒䇿)

一番雨过一番晴蚕眼已开桑眼青鹁鸠树头啼不已百舌黄鹂相共鸣(懒庵枢)

　　药山书佛字问道吾是什么字曰佛字师曰多口阿师。

　　颂曰。

道吾忽尔见先师问字开拳显妙机对佛是真真是佛药山为破肚中疑(汾阳昭)

药山此问实堪嗟碎啄同风不易夸问佛须知呈妙旨多因于此现空花(延寿慧)

药山手中书佛字问他端尔要心开只将佛字为酬对元是曾持五戒来(横川珙)

　　药山夜参次不点灯师垂语曰我有一句子待特牛生儿即向你道时有僧曰特牛生儿也何以不道师曰把灯来把灯来其僧退入众云岩举似洞山山曰这僧却会秪是不肯礼拜。

　　颂曰。

犊牛生子颇相谙两眼通红色似蓝把火照来无觅处大家普请一时参(龙门远)

　　药山看经有僧问和尚寻常不许人看经为什么却自看师曰我只图遮眼曰某甲学和尚还得也无师曰若是汝牛皮也须看透长庆云眼有河过玄觉云且道长庆会药山意不会药山意。

　　颂曰。

彻底更何疑觑穿会者稀叮咛由付嘱句句是玄机(汾阳昭)

门前自有千山月室内都无一点尘贝叶若图遮得眼须知净地亦迷人(成枯木)

遮眼谁同药峤看牛皮穿透骨毛寒五湖四海知多少字密行疏总一般(保宁勇)

药山不许众看经自是时人眼不明常持经卷去来者学师遮眼不惺惺(石门聦)

看破牛皮彻底穿到头无义亦无文问伊遮得何人眼梵语唐言总不分(天目礼)

你若学他看牛皮真个穿长年横案上字义自然圆(横川珙)

　　药山谓云岩曰与我唤沙弥来曰唤他来作甚么师曰我有个折脚铛子要他提上挈下曰恁么则与和尚出一只手去也师便休。

　　颂曰。

药山道头云岩知尾虽然头尾相称要且不识羞耻(应庵华)

岂要共出一只手只教唤着沙弥来铁铛无脚又无耳墙下春深荠叶开(横川珙)

　　药山一日坐次道吾云岩侍立师指案山上枯荣二树问吾曰枯者是荣者是曰荣者是师曰灼然一切处光明灿烂去又问岩枯者是荣者是曰枯者是师曰灼然一切处放教枯淡去高沙弥忽至师曰枯者是荣者是曰枯者从他枯荣者从他荣师顾道吾云岩曰不是不是。

　　颂曰。

落霜黄叶作金钱痴騃啼儿见喜欢捉得献娘俱道好不知谁是哂傍观(海印信)

一枝荣一枝枯中心绿叶更扶疏黄莺任解千般语免得傍人弹子无(佛慧泉)

抹粉涂坏复裹头尽由行主线牵抽鼓皮打破曲吹彻[(冰-水+〡)*ㄆ]拾大家归去休(保宁勇)

说尽荣枯转见难沙弥平堕语言端老僧遥指猿啼处云散千空月色寒(地藏恩)

云岩寂寂无窠臼灿烂宗风是道吾深信高禅知此意闲行间坐任荣枯(草堂清)

药山用处少人扶堪笑云岩与道吾犹向荣枯生解会岂知潘阆倒骑驴(楚安方)

年老心孤笑药山团栾诸子坐忘还从头细问荣枯事鼻孔元来总一般(云岩因)

三三两两不相同携手行行入草中掇转脚头穿绣履何妨腊月鼓春风(东谷光)

　　药山因僧问平田浅草尘鹿成群如何射得麈中主师曰看箭僧放身便倒师曰侍者拖出这死汉僧便走师曰弄泥团汉有甚么限。

　　颂曰。

麈中主君看取下一箭走三步五步若活成群趁虎正眼从来付猎人师高声云看箭(雪窦显)

平地飞铁骑弓矢不开张好个麈中主穿心向路傍(佛心才)

猎人有神箭射得麈中主箭下便承当跳出曹溪路翻身[跍-十+水]着上头关敌胜惊群瞥尔间(圆悟勤)

马驹出厩腰犹软凤子离巢力尚微生就玉蹄千里去养成金翅九霄飞(佛鉴勤)

　　药山一日斋时自打鼓高沙弥捧钵作舞入堂山便抛下鼓槌曰是第几和曰第二和师曰如何是第一和高就桶内舀一杓饭便去。

　　颂曰。

一般打鼓并作舞与你诸方事不同历历正声霄汉外且非数目落寰中(汾阳昭)

父子相投气味同擎盂打鼓展家风虽然百味般般有争柰风吹别调中(成枯木)

声鼓拈槌第二筹钵盛香饭饱还休东风扇后韶光羙别岸垂杨弄翠柔(雪峰预)

　　邓州丹霞天然禅师(嗣石头)参石头执役三载忽一日头告众曰来日刬佛殿前草至来日大众诸童行各备锹钁刬草独师以盆盛水沭头于头前胡跪头见而笑之便与剃发又为说戒师乃掩耳而出。

　　颂曰。

石头刬草验英豪懵懂丹霞眼不高若解转身行活路至今应不累儿曹(谷源道)

　　丹霞于慧林寺遇天寒取木佛烧火向院主诃曰何得烧我木佛师以杖子拨灰曰吾烧取舍利曰木佛何有舍利师曰既无舍利更取两尊烧主自后眉须堕落。

　　颂曰。

古岩苔闭冷侵扉飞者惊危走者迷夜深寒𤑔汀洲火失晓渔家忙自疑(投子青)

雪拥嵓扉冻不春一尊木佛劈为薪眼睛动处眉毛落为谤如来正法轮(张无尽)

老倒[舟-(白-日)]霞烧木佛院主眉须刚突出罪过从来作底当谁道千虚不博实(佛灯珣)

觌面难藏向上机家风千古为人施银山铁壁重重透赖有[舟-(白-日)]霞院主知(楚安方)

横行私路乍赴公筵幞头脚短腰带夸圆不是伴郎来劝酒误他年少觅青毡(月堂昌)

[舟-(白-日)]霞烧却木佛院主眉须堕落普天匝地人知院主当头不觉本是醍醐上味争柰反成毒药果报自家担当罪因却是他作丛林浩浩啇量未免情识卜度却虑一个自己直下不须推托更问如何若何要且无绳自缚(圆悟勤)

彭祖八百乞延寿秦皇登位更求仙昨向天津桥上过石崇犹自送穷船(文殊道)

[舟-(白-日)]霞寒烧木佛院主因祸得福可怜杜撰巡官秪管胡卜乱卜(应庵华)

丹霞烧木佛院主眉须落弯弓射蔚迟须是金牙作(无相范)

荒院天寒烧木佛一堆红焰对枯床浑身终夜烘烘暖罪过难教院主当(横川珙)

　　丹霞一日访庞公见女子取菜次师曰居士在否女放下菜蓝敛手立师又问居士在否女便提蓝去师回须㬰公归女举前话公曰丹霞在么曰去也公曰赤土涂牛你。

　　颂曰。

丹霞一问女子敛手拟议之间乌飞兔走何人证明庵中野叟赤土涂牛不谈子丑(妙高台主)

露头露面便相酬惯出人前不怕羞自是奴奴肌骨好不施红粉也风流白面郎从来门户恰相当可怜赤土涂牛你打瓦钻龟乱度量(上方益)

淡薄衣裳取次妆放蓝敛手自无良老庞犹更多愁在不到奴奴漏泄香(张无尽)

作者相逢用处亲携蓝归去意深深云收雨散江天净一曲渔歌过远村(妙峰善)

爷顽赖儿还债彻底老婆心赤土涂牛你(北涧简)

人前卖俏最风流一钓无端便上钩纵使菜蓝提得去柰何覆水已难[(冰-水+〡)*ㄆ](笑翁堪)

放行把住谩周遮一假风流出当家不是当年漆桶破争能撒土又抛沙(蓬庵会)

揖问居士在否放下蓝儿敛手咄哉一对冤家独许庞公知有(退庵演)

当风鸦臭气一个豆娘儿熏得行人走冲爷皱断眉(西岩惠)

唠嘈口觜是[舟-(白-日)]霞敛袂携篮已答他要得家私无漏泄归来莫说与爷爷(闲极云)

　　丹霞问僧甚处宿曰山下宿师曰甚处吃饭曰山下吃饭师曰将饭与阇𥠖吃底人还具眼也无僧无对。

　　颂曰。

尽机不成瞎按牛头吃草四七二三诸祖师宝器持来成过咎过咎深无处寻天上人间同陆沉(雪窦显)

　　丹霞问庞居士昨日相见何似今日曰如法举昨日事来作个宗眼师曰秪如宗眼还着得庞公么曰我在你眼里师曰某甲眼窄何处安身曰是眼何窄是身何安师休去士曰更道取一句便得此话圆师亦不对士曰就中这一句无人道得。

　　颂曰。

是眼何窄是身何安昨日今日事无两般淮南两浙秋热春寒恁么会得也太无端三十年后莫受人谩(佛鉴勤)

昨日今朝事不同一番寒雨一番风太平基业分明在溪涧河源总向东(涂毒䇿)

棋逢敌手着还新得意难藏眼里身局罢不知何处去空山惆怅烂柯人(方庵显)

昨日与今日同中却不同狞龙搅沧海俊鹘摩青空宗眼明如日机轮疾似风丹霞回首处遍界觅无踪(石溪月)

　　丹霞一日手提数珠居士近前夺却曰二彼空手即休师曰妒忌老翁不识好恶曰捉师公案未着后回终不恁么师曰吽吽曰吾师得人怕师曰犹少棒在曰年老吃棒不得师曰不识痛痒汉打得也无益曰也无接引机关在师抛下数珠而去曰贼人物终不敢收师回首呵呵大笑士曰这贼败也师近前把住曰更不讳得士与一掌。

　　颂曰。

庞老无风起浪丹霞浪起风生迤逦雷奔电掣逡巡虎战龙争引水插田博饭居山火种刀耕雨散云收日出信步东行西行(南堂兴)

　　潮州灵山大㒹宝通禅师(嗣石头)韩文公一日相访问师春秋多少师提起数珠曰会么曰不会师曰昼夜一百八公不晓遂回次日再来至门前见首座举前话问意旨如何座扣齿三下及见师理前问师亦扣齿三下公曰元来佛法无两般师曰是何道理曰适来问首座亦如是师乃召首座是汝如此对否曰是师便打趁出院。

　　颂曰。

解展机锋是大㒹明知不是小因缘一般扣齿丛林异出院韩公始得闲(汾阳昭)

宗师一等展家风尽情施设为韩公师子[宋-木+屈]中无异兽象王行处绝狐踪(黄龙南)

潮者如山观者如市本分弄潮人出没如游戏可怜不是弄潮人往往须向潮中死(海印信)

一步才行两步移门前惊起凤凰儿栖踪不在梧桐树群鸟东西空绕枝(保宁勇)

问来岁数数珠呈百八循环意甚明底事如何触风化潮阳从此令严行(照觉总二)

文公问处无多子大㒹直答岂千差首座若教能返掷当时二老亦离家

佛法无别好啇量门前扣齿便承当一般出院难分雪疑杀唐朝韩侍郎(佛国白)

一串摩尼觌面当机赚却首座疑杀昌𥠖弄尽许多穷伎俩春秋元自不曾知(石帆衍)

牙齿唇皮包不过吾家密事俗人知首座出院未为过长老罚油方合宜(横川珙)

　　大㒹国韩文公玉白师曰弟子军州事繁佛法省要处乞师一语师良久公罔措时三乎为侍者乃敲禅床三下师曰作么平曰先以定动后以智拔公乃曰和尚门风高峻苐子于侍者边得个人处。

　　颂曰。

径截之言问大㒹文公良马暗窥鞭敏手三平加智拔中霄云散月当天(大洪遂)

省要之言伸一问宋师据坐不轻酬无端醉后添杯酒恼乱春风卒未休(枯禅镜)

将军宴坐碧油幢凛凛威风冷似霜却把机关轻漏泄至今千古错啇量(北海心)

事繁求省要省要事频繁纵得三平老文公只姓韩(西岩惠)

　　大㒹因韩文公问如何是佛师曰看。

　　颂曰。

轰然如雷瞥然如电非青非黄非见不见兔角杖龟毛拂万法宗千圣骨即处分明千百忆何必释迦又弥勒(佛鉴勤)

　　潭州长髭旷禅师(嗣石头)师初往曹溪礼祖塔回参石头头问甚处来师曰岭南来曰岭头一尊功德成就也未师曰成就久矣秪欠点眼在曰其要点眼么师曰便请头乃翘一足师礼拜头曰汝见个什么道理便礼拜师曰据某甲所见如红炉上一点雪。

　　颂曰。

一铺大悲千手眼十分圆就未开光君看笔下神通现更有灵踪在上方(保宁勇)

长髭未向岭南来功德圆成眼已开珍重善财回首处文殊元不下楼台(智海清)

拨草瞻风到石头关山重叠路迢迢岭头功德圆成久一点红炉雪未消(草堂清)

这铺功德自何来垂足清机孰可猜点雪分明休指注木人心眼自然开(禾山方)

圆光皎皎耀寒虚妙手[舟-(白-日)]青画不如当日石头轻点破至今赤土乱搽糊(普融平)

岭头功德眼倦足等闲垂红炉一点雪直下廓亡依(天童觉)

国千精奇老石头毫端点出佛双眸破绳床上间垂足两道神光夜不收(张无尽)

大𢈔岭头功德成谩言点眼访知音红炉片雪明端的象外风光照古今(疏山如)

红炉一点灵知音瞥不瞥龟毛扇子扇泥牛一点血(五祖演)

一足垂来亲点眼岭头功德已圆成长髭只怕精神露却指红炉片雪轻(心闻贲)

南岳峰前老石头怜儿何事不知羞为人点眼长伸脚直至而今懒不收(无准范)

　　长髭因李行婆来乃问忆得在绛州时事么曰非师不委师曰多虚少宝在曰有甚讳处师曰念你是女人放你拄杖曰某甲终不见尊宿过师曰老僧过在甚处曰和尚无过婆岂有过师曰无过底人作么生婆竖拳曰与么总成㒹倒师曰实无讳处。

　　颂曰。

长髭李行婆相见打破锅彼此两无失是非转㬰多大圆若见伊扫荡葛藤窠奉劝参学者休哆哆啰啰(咄)(大圆智)

长髭解接无根树婆子能挑水底灯灯烂树生真可笑佳声千古播乾坤讳得么(方庵显)

　　长髭有僧为点茶三巡后僧问不负从上诸圣如何是长髭苐一句师曰有口不能言曰为什么有口不能言师乃颂云石师子木女儿苐一句诸佛机言不得也大奇直下是莫狐疑(良久云)是苐一句苐二句曰不一不二师曰见利忘锥犹自多在僧礼拜师拈起盏子曰直下不负从上诸圣曰直指人心见性成佛又作么生师放下盏子便归方丈僧随后入师翘一足曰大地不容针汝从何处来曰直是维摩也缄口不得师曰偶尔之间又逢猛虎僧便作虎声师以拄杖作亚锵势僧却把住曰大地不容针何处得这个来师曰不但维摩文殊也缄口不得曰着箭𧆞不可当师与一掌推出方丈。

　　颂曰。

是精识精是贼识贼猛虎鳖蛇释迦弥勒观音势至寒山拾得一盏清茶古今规则(南堂兴)

一句两句葛藤路布维摩文殊缄口无处暗箭藏锋射中猛虎一掌相酬绘事后袁(方庵显)

第一句言不及见利忘锥何得何失拈起放下翘足而立文殊维摩绘箭交击果不可当一掌推出纵是舜若多神额头也须汗出(石溪月)

　　凤翔府法门寺佛陀禅师(嗣石头)寻常持一串数珠念三种名号曰一释迦二元和三佛咜自余是甚么碗跶丘乃过一珠终而复始事迹异常时人莫测。

　　颂曰。

三种佳名一个过邀君把手上高坡时八自没登山力空负当年一曲歌(佛灯珣)

　　澧州大同普济禅师(嗣石头)因僧问如何是本来人师曰共住不相识曰恁么则礼拜去也师曰暗写愁肠寄阿谁。

　　颂曰。

共住同行世莫知几人当面便逢伊纵饶绍续家门者半是贫寒乞养儿(保宁勇)

　　大同一日问庞居士曰是个言语今古少人避得只如庞公还避得么曰诺师再举前话曰什么处去来师曰非但如今古人亦有此语士作舞出去师曰风㒹老风㒹老自过教谁检。

　　颂曰。

惯逐羊肠路相逢莫问津江山异今古风物逐时新(方庵显)

　　大同因庞居士来访提起笊篱唤曰大同师大同师师不顾士曰石头一宗瓦解冰消师曰若不得庞公辈灼然如此士抛下笊篱口宁教不直一文钱师曰钱虽不直欠他又争得士作舞而退师乃提起笊篱曰庞公庞公士曰你要我笊篱我要你木杓师作舞而退士抚掌笑曰归去来归去来。

　　颂曰。

提起笊篱清风满寰宇放下笊篱黄金如粪土可怜两个老古锥相见何用同作舞(涂毒䇿)

你爱我笊篱我爱你木杓主山才放高案山又岌嶪居士大同师将错便就错归去来𠔃天地宽一对铁槌何处着(瞎堂远)

普济把定被庞公痛处一锥直得左转右侧前依后随笊篱提起处相呼作舞时若言依样画猫儿定把黄金铸子期(石溪月)

　　大同因僧问十二时中如何合道师曰汝还识十二时么曰如何是十二时师曰子丑寅卯僧礼拜师示颂曰十二时中那字别子丑寅卯吾今说若会惟心万法空释迦弥勒从兹诀。

　　颂曰。

十二时中别不别通身是口难分说东村王老暗嗟吁达磨西来有妙诀(佛鉴勤)

十二时中时时别终日说兮未尝说经行坐卧在其中吾今直下为君诀(大圆智)

子丑寅卯何曾别古人今人如是说丧尽灵台一物无佛祖分明为秘诀(涂毒䇿)

识得子丑寅卯句应须继绍此门风如王仗剑当堂坐佛魔俱拂一时空(石溪月)

　　潬州沩山灵祐禅师(嗣百丈)一日侍立百丈问谁师曰灵祐丈曰汝拨炉中有火否师拨曰无火丈躬起深拨得少火举以示之曰此不是火师发悟礼谢陈其所解丈曰此乃暂时岐路耳经曰欲见佛性当观时节因缘时节既至如迷忽悟如忘忽忆方省己物不从他得故祖师云悟了同未悟无心亦无法只是无虚妄凡圣等心本来心法元自备足汝今既尔善自护持次日同百丈入山作务丈曰将得火来么师曰将得来曰在甚处师乃拈一枝柴吹雨吹度与丈丈曰如虫[御/木]木。

　　颂曰。

提起都来只一星豁然腾焰亘天明连延野外犹难救直得三年草不生(保宁勇)

力士曾遗额上珠搜寻无处几嗟吁傍人为指珠元在始觉平生用意粗(大洪遂)

拨动寒灰火便明晓来山外尚荧荧堪嗟法眼堂前客犹向南方问丙丁(上方益)

大雄山下路遥长父子相将草里行拈得枯柴呈是火家私稳密自斟量门前幸有通津路信脚何妨步夕阳四海五湖龙世界高梧修竹凤雏乡(佛灯珣)

通身是口遍身是舌口欲谈而不谈舌欲说而不说说不说瞥不瞥皎皎光明遍大千任从天下纷纭说(南堂兴)

拈起枯柴吹两吹应时星𦦨亘天飞可怜痴坐围炉底面面相看总不知(高原泉)

用尽工夫夜欲阑东挑西拨见还难蓦然豆爆寒灰里便把柴头作火看(别山智)

重重何必逞风流个事才知便合休纵使见𤇆非是火也须烧手更烧头(宝叶源)

根寻到底得星儿冷焰腾辉是此时拈一茎茅轻点着不知烧杀五须弥(雪岩钦)

　　沩山在百丈为典座因司马头陀自湖南来寻得一山名大沩是一千五百人善知识所居之处丈曰老僧住得否曰彼是肉山和尚是骨人若居徒不盈千观典座可住得丈呼来说与时首座闻得曰合当某去彼何人也丈乃告众下语出格者得遂拈净瓶置地上设问不得唤作净瓶唤作什么座曰不可唤作木𥤮丈复问典座座乃踢倒净瓶而去丈笑曰首座输却山子也因命典座往住山即大沩圆祐禅师也果安千众。

　　颂曰。

定夺英雄是净瓶毫𨤲分处更无情太平本是将军致不许将军见太平(照觉总)

正今全提作者知净瓶拈起定狐疑须知大智无私鉴解道沩山却属伊(佛迹昱)

净瓶踢处有来由自是行人不到头须信春风生大野不风流处也风流(兜率悦)

百丈堂前定大沩金毛狮子振全威净瓶踢倒还元化千里淳风动地归(智海清)

不顾山前有信旗单刀一直入筹帷长戈短㦸都无用夺得将军金印归(上方益)

大用应须作者知当场一踢绝狐疑堪嗟不绍家园者只向瓶边定是非(通照逢)

净瓶踢倒赢山子体用全彰迈古今洞彻玄关垂手处到头须是遇知音(疏山如)

　　沩山与仰山摘茶次师谓仰曰终日摘茶祗闻子声不见子形请现本形相见仰撼茶树师曰子秪得其用不得其体曰未审和尚如何师良久仰曰和尚秪得其体不得其用师曰放子三十棒仰曰和尚棒某甲吃某甲棒教谁吃师曰放子三十棒玄觉云且道过在甚么处。

　　颂曰。

摘茶更莫别思量处处分明是道场体用共推真应物禅流顿觉雨前香(汾阳昭)

体用全彰用不难当时沩仰自相谩禅流若具金刚眼互换机锋子细看(佛印元)

龙生龙子斗全威霹雳声中掣电机雨过云收何处去沩山千古独巍巍(野轩遵)

体用俱非乌飞兔走撼树默然天长地久三十拄杖令虽严也是怜儿不觉丑(佛慧泉)

春暖相呼出翠微时行时坐几忘归黄昏一阵东风雨未免浑身透湿衣(保宁勇)

秪闻子声不见子形茶株撼处太分明要知寂子惺惺处便乃徐徐着眼𦗟(慈受深)

家丑不可外扬父子体用全彰父夺子机犹可子夺父机无良(大沩智)

张翁乍与李公友待罚李公一盏酒倒被李公罚一杯好手手中无好手(佛鉴勤)

沩山得体仰山得用体用俱全梦中说梦(喝一喝)(谁庵演)

闻声不见形撼树却惺惺体用何须论归家落日明(横川珙)

　　沩山问仰山从何处归曰田中归师曰禾好刈也未曰好刈师曰作青见作黄见作不青不黄见曰和尚背后是甚么师曰子还见么仰拈起禾穗曰和尚何曾问这个师曰此是鹅王择乳。

　　颂曰。

不作青黄见其如稻穗何鹅王能择乳鹞子过新罗(天目礼)

　　沩山冬月问仰山天寒人寒曰大家在这里师曰何不直说曰适来也不曲和尚如何师曰直须随流。

　　颂曰。

北风逞寒威凛凛侵肌骨一句括天寒几曾容朕迹随流认得本来身遍界莫非无价珍(圆悟勤)

吹尽风流大石调唱出富贵黄钟宫舞腰催拍月当晓更进蒲萄酒一钟(正堂辨)

大家在这里两手扶不起放下近前看是什么面觜(无际𣲖)

大家在这里初不碍随流两口无一舌葛藤殊未休茫茫大地人无数几个男儿解点头(寂岩中)

大家在里许南山焦尾虎牙爪利如锋日轮正当午(巳庵深)

　　沩山睡次仰山问讯师便面向壁仰曰和尚何得如此师起曰我适来得一梦汝试为我原看仰取一盆水与师洗面少顷香严亦来问讯师曰我适来得一梦寂子原了汝更与我原看严乃点一碗茶来师曰二子见解过于鹙子。

　　颂曰。

取水烹茶不失机当时原梦善知时如斯始谓仙陀客鹙子神通岂及伊(本觉一)

拨草瞻风孤峰独宿鼓无弦琴唱无生曲沩仰香严鼎之三足临机不费纤毫力任运分身千百亿(南堂兴)

神机妙用开眼作梦非时现通显异惑众(万庵显)

一杯晴雪早茶香午睡初醒春昼长拶着通身俱是眼半窗疏影转斜阳(雪岩钦)

　　沩山示众曰老僧百年后向山下作一头水牯牛左胁书五字曰沩山僧某甲此时唤作沩山僧又是水牯牛唤作水牯牛又是沩山僧唤作甚么即得。

　　颂曰。

不是沩山不是牛一身两号实难酬离却两头应须道如何道得出常流(芭蕉彻)

古德垂慈力未酬才闻异相便争牛声前句后明玄旨失却沩山见不周且与同袍通一线芦花雪覆菊当秋(汾阳昭)

千群万群水牯牛不出沩山这一只无心管带常现前作意追寻寻不得不大不小有箸力一身两号少人识随缘放去草木青遇晚[(冰-水+〡)*ㄆ]来天地黑[(冰-水+〡)*ㄆ]放须得鼻头绳若不得绳无准则世间多少无绳人对面走却这牛贼(黄龙南二)

昔日沩山有水牯而今老倒卧荒丘形容卓荦虽无力灌啖依前是好牛四野草青随处放千峰雪白早须[(冰-水+〡)*ㄆ]若能提举及时节极目桑田何用忧水牯沩山峭峻机分明人类显幽奇两途语出分明处夜乌投林晓复飞(道吾真)

山下为牛山上僧河沙异号未为能常爱暮云归未合远山无限碧层层(海印信)

不道沩山不道牛酌然何处辨踪由[糸*系]毫差却来时路万劫无由得出头(白云端)

改却形容换却头当阳难隐个踪由驴名马字虽呼唤多少傍观满面羞(保宁勇)

山上山僧山下牛披毛戴角混同流普天成佛兼成祖独有沩山作水牛(佛国白)

蹄角分明触处周不劳管带不劳[(冰-水+〡)*ㄆ]但知不犯他苗稼水草随缘得自由(真如喆)

沩山山上老禅翁山下作牛而已矣是非些子不能消说甚参禅明自己(宝峰祥)

反手书空事已成忙忙人问两头明屈原不是逢渔父千古谁人论独醒(佛心才)

野迳蹄涔赚杀人早曾耕遍大田春有时落草无寻处显现沩山老汉身(张无尽)

千头万头只一头骑去骑来得自由放去高原水草足也须时把鼻绳[(冰-水+〡)*ㄆ](佛鉴勤)

异𩔗中行得自由须知千圣亦难[(冰-水+〡)*ㄆ]和光日照溪山晓笑指乹坤那一头(楚安方)

沩山水牯牛禅人聚头咬可怜负舂人唤作岭南[嘹-口+彳](天童觉)

春寒料峭冻杀年少切忌参啇别无玄妙(龙门远)

沩山水牯异常流不是沩山不是牛举世有谁能道得波声渔笛钓鱼舟(南堂兴)

一个形骸两姓名入泥入水可怜生回头掣断黄金锁肯向毗卢顶上行(别峰印)

百年犹恐没人知名字仍将左胁题入水入泥难放牧仰山只得半边骑(虚堂愚)

　　沩山上堂云仲冬严寒年年事晷运推移事若何仰山进前义手而立师曰我情知汝答这话不得却顾香严严曰某甲偏答得这话师蹑前问严亦进前义手而立师曰赖遇寂子不会。

　　颂曰。

晷运推移事若何[糸*系]来线去定譊讹织成蜀锦千般巧不出当时一只梭(懒庵枢)

义手进前寂子不会杀人活人好个三昧这般阿师丛林殃害白云尽处是青山行人更在青山外(月林观)

一竿丝线两金鱼不犯清波意自殊斜拽蓑衣遮盖后空余明月满江湖(石溪月)

一箭暗穿红日影双雕已落碧云端不知李广无玄妙多向弓弦发处看(闲极云)

　　沩山见尼刘铁磨来师曰老牸牛汝来也磨曰来日台山大会斋和尚还去么师乃放身作卧势磨便出去。

　　颂曰。

曾骑铁马入重城来下传闻六国清犹握金鞭问归客夜深谁共御街行(雪窦显)

百战功成老太平优游谁肯共争𢖍玉鞭金马间终日明月清风富一生(天童觉)

老牸牛来到此间明朝大会去台山白云一曲知音少樵唱渔歌自往还(张无尽)

主人无德客无机石火光中闪电飞同死同生同得失此心能有几人知(中庵空)

云巢梦断月华秋玉女翻身过斗牛卸却花冠归旧隐玄途鸟道未容[(冰-水+〡)*ㄆ](足庵鉴)

共乐升平道泰时相逢终不展枪旗随宣淡饭清茶外困卧间行几个知(无准范)

岸草青青淂自由等闲牵着便昂头通身露出一般白莫是山前水牯牛(雪岩钦)

打鼓弄琵琶相逢一会家阳春同唱罢蘸雪吃冬𤓰(云衲庆)

　　沩山因僧问如何是百丈真师下禅床义手立曰如何是和尚真师却坐。

　　颂曰。

百丈狸奴面沩山鬼眼睛见人空解笑弄物不知名(松源岳)

老妇临妆绛点唇人前自逞好精神颦眉冷笑浑相似不顾傍边掩鼻人(石帆衍)

　　沩山问仰山即今事且置古来事作么生仰义手近前师曰犹是即今事古来事作么生仰退后立师曰汝屈我我屈汝仰便礼拜。

　　颂曰。

相见锦江头相携上酒楼会医还少病知分不多愁师资会遇意何深蓦地临机问古今义手近前还退后曾经百炼见真金(本觉一)

　　沩山坐次仰山香严侍立师举手曰如今恁么者少不恁么者多严从东过西立仰从西过东立师曰这个因缘三十年后如金掷地相似仰曰亦须是和尚提唱始得严曰即今亦不少师曰合取狗口。

　　颂曰。

一窟金毛师子儿相将无事共游嬉同时啐啄知机变凤转龙盘也大奇(本觉一)

沩山垂语辨龙蛇一对骊珠绝点瑕师子窟中无异兽嘉声动地遍天涯(隐静俨)

象王颦呻师子哮吼踞地盘空移星换斗坐断舌头合取狗口一回掷地作金声九曲黄河彻底清(南堂兴)

待得郎来月已西寒喧不道醉如泥五更又欲向何去骑马出门乌夜啼(寂窗照)

　　沩山坐次仰山入来师以两手握拳相交示之仰作女人拜师曰如是如是。

　　颂曰。

仰山自外才方入两手相交复握拳寂子深深女人拜谢师特为老婆禅(本觉一)

佳人十八正娇痴一曲堂前舞柘枝秪有五郎知稚态更无人道柳如眉(慈受深)

芙蓉月向怀中照杨柳风来面上吹夜半庭前柘枝舞天明罗袖湿胭脂(心闻贲)

　　沩山方丈内坐次仰山入来师曰寂子近日宗门令嗣作么生曰大有人疑着此事师曰寂子作么生曰慧寂秪管困来合眼健即坐禅所以未曾说着在师曰到这田地也难得曰㩀慧寂所见秪如此一句也着不得师曰汝为一人也不得曰自古圣人尽皆如此师曰大有人笑汝恁么祗对曰解笑者是慧寂同参师曰出头事作么生仰绕禅床一匝师曰裂破古今。

　　颂曰。

宗门中令嗣合眼坐禅处平地打毬子急须着眼觑两挑挑得上三筑筑不住筑得住依前辊向毬门去(石溪月)

　　沩山问仰山妙净明心汝作么生会曰山河大地日月星辰师曰汝只得其事曰和尚适来问甚么师曰妙净明心曰唤作事得么师曰如是如是。

　　颂曰。

妙净明心一句全真山河大地日月星辰舒肝沥胆照彻古今个中如不昧遍界是黄金(雪窦宗)

　　沩山因僧问如何是祖师西来意师竖起拂子后有僧到王常侍处举前话王曰彼中兄弟如何啇量曰即色明心附物显理王曰不是这个道理上座快归沩山去某甲寄一封书与和尚僧得书驰上师师开书见一圆相相中书日字师曰谁知千里外有个知音仰山侍立乃曰虽然如是也秪是个俗汉师曰子又作么生仰作圆相于中书日字以脚抹却师乃大笑。

　　颂曰。

南星北斗忽移位四海九州如鼎沸波斯匿王鼻拄天楼至如来脚踏地(保宁勇)

竖起拂子封白纸千里谁知有知己行人莫与路为仇四海五湖王化里(别峰印)

　　沩山因僧问如何是道师曰无心是道曰某甲不会师曰会取不会底好曰如何是不会底师曰秪汝是不是别人复曰今时人但直下体取不会底正是汝心正是汝佛若向外得一知一解将为禅道且没交涉名运粪入不名运粪出污汝心田所以道不是道。

　　颂曰。

雪中送炭堪为喜酱里添盐更是佳往往尽随言语转却同蛙步𩥇泥沙(东叟颖)

　　沩山问仰山什么处来曰田中来师曰田中多少人仰插锹子义手而立师曰南山大有人刈茅仰拔锹子便行玄沙云当时便踏倒锹子。

　　颂曰。

沩山问处少知音插地酬他佛祖沈踏倒玄沙傍不肯免教苍翠带春深(投子青)

浅种深耕正及时入泥入水更同谁南山茅草多人刈独是爷儿两个知(保宁勇)

借问亲从甚处来插锹义手口慵开虽然不犯当头令争柰音声遍九垓(成枯木)

尽道沩山父子和插锹犹自带干戈至今一井明如镜时有无风匝匝波(黄龙震)

老觉情多念子孙而今惭愧起家门是须记取南山语镂骨铭肌共报恩(天童觉)

金鞭击动苍龙窟吐雾拏云出海门溟渤吸𠃵天上去空余雷电满山川(佛心才)

数目分明举即难衲僧无不胆毛寒须知别有壶中路但向须弥顶上看(龙门远)

插锹义手异何同要显全机立大功虽然有数通呈了留得高传振祖风(楚安方)

义手当胸锹插深几人遗剑刻舟寻面前水牯全头角田里生涯自古今雪后始知松柏操事难方见丈夫心刈茅尽是南山事达磨休言在少林(佛鉴勤)

试问田中有几人插锹义手意分明可怜不逐南山去撒手归家罢问程(佛性泰)

插锹义手事希奇谁识沩山父子机回首南山山下路刈茅人去已多时(文殊道)

贼火相逢恰五更见成赃物不须争暗中多少都分了天晓依然各自行(无准范)

一日频来三五度有时欢喜有时瞋改头换面休疑着元是尖檐帽下人(虚堂愚)

　　沩山坐次仰山问和尚百年后有人问先师法道如何祗对师曰一粥一饭曰前面有人不肯又作么生师曰作家师僧仰便礼拜师曰逢人不得错举颂曰莫分彼我彼我无殊困鱼止泺病鸟栖芦逡巡不进泥中履争得先生一卷书沩山在百丈因司马头陀问野狐话作么生会师以手撼门扇三下陀曰太粗生师曰佛法不是这个道理。

　　颂曰。

因果双行孰共知茫茫四海路多岐抬头拶出初生月便效张公画翠眉(佛心才)

春至自花开朱颜安在哉可怜园里色不入镜中来(龙门远)

盲人来与哑人抓说着无因话病苗一下被他抓着后平生痒处一时消(佛灯珣)

　　沩山因仰山问如何是西来意师曰大好灯笼曰莫只这个便是么师曰只这个是什么曰大好灯笼师曰果然不识。

　　颂曰。

觌面提来付与伊分明此意没东西腕头有力千钧重谁道通身是水泥(雪岩钦)

　　沩山问仰山终日与子啇量成得个什么边事仰空中画一画师曰若不是吾终被子惑。

　　颂曰。

尽曰啇量古佛言当时一画却成冤至今尚有沩山在莫道宗枝绝子孙(佛印元)

松直𣗥曲乌玄鹄白末后啇量空中一画若言向上玄关走杀诸方禅客(地藏恩)

父子虽亲共较量𦚾中争信有刀枪当时一画画得断遍界葛藤无复生(蕳翁敬)

　　沩山一日见野火乃问道吾还见火么曰见师曰从何处起曰除却经行坐卧请师别致一问来师便休去。

　　颂曰。

野火连天谁云不见道吾有准聊通一线坐卧经行风力所转妙辩纵横机轮掣电还会么若也拟议事久多变(大圆智)

连天野火了无涯起处犹来辨作家眼里瞳人双翳尽面前遍界绝空华道吾老也堪夸且道毕竟从什么处起汲水僧㱕林下寺侍船人立渡头沙(佛灯珣)

野火炎炎何处起紫烟红𦦨便烧人须知坐卧经行里见得无殊用得亲(石溪月)

　　沩山因僧问如何是露地白牛师曰叱叱僧云啖喂何物师曰吃吃。

　　颂曰。

白牛生下是白牛现起堂堂莫外求是我不能藏委曲直下分明是一头(般若柔)

白牛露也没遮阑在处横眠在处闲水草恣情甘美足醍醐纯出润良田(汾阳昭)

玉角霜毛露地牛人间天上显踪由不同雪岭时时吼肯若沩山日日[(冰-水+〡)*ㄆ]冷吸月光无影像遍经尘国任遨游牧童忽上须弥顶指出乹坤那一头(洞山聪)

露地白牛起问端随缘叱叱齿牙寒不知饮啄是何物吃吃直教沧海干(天童觉)

　　沩山问僧甚处来曰西京来师曰还得西京主人公书来么曰不敢妄通消息师曰作家师僧天然犹在曰残羹馊饭谁人吃之师曰独有阇𥠖不吃僧作呕吐势师曰扶出者病僧着僧便出去。

　　颂曰。

莫怪相逢无信息谁能长作置书邮直饶说尽千般事那个心中得到头(懒庵枢)

　　禅宗颂古联珠通集卷第七　　　　鸡七
中华藏第 078 册 No. 1720 禅宗颂古联珠通集


　　禅宗颂古联珠通集卷第八　　　　田一六祖下苐四世黄檗运(六则)大慈中(二则)平田岸(二则)长沙岑(九则)子湖踪(二则)茱萸(二则)白马照(一则)云际祖(一则)陆大夫(五则)甘贽(二则)龙泽信(二则)道吾智(六则)云岩晟(七则)百岩哲(一则)船子诚(二则)高沙弥(二则)李翔(一则)翠微学(一则)性空(一则)仙天(二则)本空(一则)三平忠(一则)

　　黄檗禅师游天台逢一僧与之言笑如旧相识熟视之目光射人乃偕行属涧水暴涨捐笠植杖而止其僧率师同渡师曰兄要渡自渡彼即褰衣蹑波若覆平地回顾曰渡来渡来师曰咄这自了汉吾早知当斫汝胫其僧叹曰真大乘法器我所不及言讫不见。

　　颂曰。

道人猛利难亲近漾笠中流验作家忆昔高人何处去夜深和月过平沙(虚堂愚)

前溪绿涨雨初晴浮笠波心掌样平伎俩由来祗如此放教急急奔前程(石溪月)

　　黄檗一日在盐官殿上礼佛次时唐宣宗为沙弥问曰不着佛求不着法求不着僧求长老礼拜当何所求师曰不着佛求不着法求不着僧求常礼如是事弥曰用礼何为师便掌弥曰太粗生师曰这里是甚么所在说粗说细随后又掌。

　　颂曰。

象王蹴踏师子颦呻奇哉三掌分付着人大唐扶得真天子不动干戈致太平(枯禅镜)

黄金殿上显全机争似扬眉瞬目时三度𤓰牙亲弄处干戈中立太平基(东山源)

曾施三掌触君王佛法何曾有寸长粗行沙门封断际至今无地着惭惶(北海心)

大机之用谁担荷断际孤风不可追济比少年曾未委风光太子已先知(石溪月)

从门入者不是家珍拦腮便掌重赏分明前际后际独见太平宝剑拂开龙体现直至如今六国清(尼闲林英)

膝下黄金贵掌中天地宽风云欣际会四海尽涛寒(西岩惠)

轰雷掣电奋全机正是潜龙熟睡时忽地梦回春恨断晓风吹雨过前溪(闲极云)

　　黄檗一日辞南泉泉门送提起师笠曰长老身材没量大笠子太小生师曰虽然如此大千世界总在里许泉曰王老师聻师戴笠便行。

　　颂曰。

相见锦江头相携上酒楼会医还少病知分不多愁(龙门远)

　　黄檗因裴相国镇宛陵建大禅苑请师说法以师酷爱旧山还以黄檗名之公一日拓一尊佛于师前跪曰请师安名师召曰裴休公应诺师曰与汝安名竟公礼拜。

　　颂曰。

师前跪托请安名蓦地当锋唤一声不是裴公谁敢应直教聋瞽也开𦗟(汾阳昭)

裴相当时忘却名被人唤着又惺惺不知未具胞胎日谁敢涂糊此性灵(佛印元)

五彩妆来掌上擎老胡刚为立虚名君今欲得超诸祖须向金刚顶上行(保宁勇)

不是心𠔃不是佛黄檗唤出是何物裴公从此认虚名天下衲僧跳不出(草堂清)

捧来前面请安名黄檗高高唤一声剖出从前真面目从兹佐得国风清(楚安方)

裴公悟处绝譊讹尺水能翻万丈波霹雳机中反活眼锋铓句里罢干戈峰头路暂经过浓绿万枝红一点动人春色不须多(湛堂深)

名正字亦正形端影必端呼来并诺去驴屎杂旃檀(西岩惠)

土木形骸权号佛呼取嗅去强名谁要知个里难安立相国须当大姓裴(闲极云)

　　黄檗云汝等尽是噇酒糟汉还知大唐国内无禅师么时有僧问诸方聚众为甚么却道无禅师师曰不道无禅秪是无师。

　　颂曰。

凛凛威风不自夸端居寰海定龙蛇大中天子曾轻触三度亲遭弄爪牙(雪窦显)

无师充塞大唐国噇酒糟汉会不得竹寺闲过春已深落花乱点莓苔色(佛慧泉)

大唐国里无禅师与君携手归家里抛钩本欲钓鲲鲸谁知钓得跛鳖子(白云端)

黄檗山中明示众大唐国里暗藏身袈裟一角犹拖地谁是藂林有眼人(佛鉴勤)

大唐国里无禅师不许会𠔃秪许知着肉汗衫如脱了方知棒喝诳愚痴(龙门远)

大唐国里无禅师礼拜归堂更不疑堪笑河阳新妇子不如临济小厮儿(鼓山圭)

身上着衣方免寒口边说食终不饱大唐国里老婆禅今日为君注破了(径山杲)

象外横该宇宙身圣凡极尽不容尘衲僧意气合如此当场谁是夺标人(雪窦宗)

有禅无师真可笑大唐国里何处讨可怜多少路行人噇却酒糟随路倒(懒庵枢)

荆𣗥林中宣妙义蒺藜园里放毫光千言万语无人会又逐流莺过短墙(慧通旦)

义从亲处断贫向富边休腰缠十万贯骑鹤上杨州(或庵体)

大冶烹金岂一途无星秤子定锱铢秪这无师成漏逗扁舟已过洞庭湖(退庵奇)

鬼门贴卦鬼犹惊又见毛头扫帚星若得过关公验正夜深把手御街行(中庵空)

国内无师眼㝡高分明拈起七星刀衲僧皮下如无血未免依前噇酒糟(咦庵鉴)

洞门无钥剑阁崔嵬风露高寒且非人世是则是天上人间知几几者僧一问不将来黄檗通身是泥水(运庵岩)

大唐国里无禅师独弄单提见也无茫茫宇宙人无数几个男儿是丈夫(月林观)

大唐国里无禅师噇酒糟汉难解注只是无师苦口禅天下无如黄檗苦(朴翁铦)

　　黄檗在百丈开田归丈问运阇𥠖开田不易师云随众作务丈云有烦道用师云争敢辞劳丈云开得多少田地师将锄筑地三下丈便喝师掩耳而去。

　　颂曰。

相见言谈理不亏等闲转面便相挥毕竟水须朝海去到头云定觅山归(龙门远)

　　杭州大慈山寰中禅师(嗣百丈)上堂曰山僧不解答话秪能识病时有僧出师便归方丈法眼云众中唤作病在目前不识。

　　颂曰。

轻如毫末重如山地角天涯去复还黄叶殒时风骨露水边依旧石斓斑(虚堂愚)

　　大慈一日因赵州问般若以何为体师曰般若以何为体州大笑而出明日州扫地次师曰般若以何为体州置帚拊掌大笑师便归方丈。

　　颂曰。

以何为体呵呵笑推倒当头䧟虎机鸟带香从花里出龙含雨向洞中归(心闻贲)

　　台州平田普岸禅师(嗣百丈)师一日访茂源源才起迎师把住曰开口即失闭口即丧去此二途请师别道源以手掩鼻师放开曰一步较易两步较难源曰着甚死急师曰若非和尚不免诸方检点。

　　颂曰。

主山高与案山低几见云开又合时仿佛暮楼堪对处两峰相峙绝高低(绝像鉴)

厮扑欣逢是对头拳来踢去两相酬中间手面交加处鹘眼鹰睛莫可求(竹屋简)

　　平田见僧来便打僧近前把住拄杖师曰适来造次僧夺棒却打师师曰作家作家僧礼拜师近前作搀势僧呵呵大笑拂袖出去师曰草贼大败。

　　颂曰。

祖令初行亦可观从他互换太无端幸然打着其间汉草贼终来识不难(本觉一)

　　湖南长沙景岑招贤禅师(嗣南泉)师一日游山归首座问和尚甚处去来师曰游山来座曰到甚么处师曰始从芳草去又逐落花回座曰大似春意师曰也胜秋露滴芙蕖。

　　颂曰。

天地绝纤埃何人眼不开始随芳草去又逐落花回羸鹤翘寒木狂猿啸古台长沙无限意(咄)(雪窦显)

拂拂山香满路飞野花零落草离披春风无限深深意不得黄莺说向谁(上方益)

独步曾无语逢人口便开始随芳草去又逐落花回薄雾筛红日轻烟衬绿苔若将诗句会埋没法王才(佛鉴勤)

无事携筇闲纵步堂中首座问何来潜奇掩胜皆穷尽不谩游山空往回(本觉一)

落花芳草如铺锦满目春光入画图门外相逢亲切处也胜秋露滴芙蕖(圆悟勤)

芳草织茵迎步绿落花铺锦拂衣香归来说似诸禅子荡荡风光绕画梁

　　长沙因僧问如何是上上人行履处师曰如死人眼曰上上人相见时如何师曰如死人手。

　　颂曰。

死人眼死人手金乌飞玉兔走直截根源取之左右张翁醉倒卧官街元是李翁吃私酒(印空叟)

　　长沙因僧问了即业障本来空未了应须还宿债只如二祖是了不了师曰空又问云门门曰确。

　　颂曰。

长沙空云门确信手拈非造作离心意识参出圣凡路学才有丝毫腾蛇绕脚(大沩秀)

　　长沙一日遣僧问同参会和尚曰和尚见南泉后如何会默然僧曰和尚未见南泉已前作么生会曰不可更别有也僧回举似师师示偈曰百尺竿头不动人虽然得入未为真百尺竿头须进步十方世界是全身僧便问秪如百尺竿头如何进步师曰朗州山澧州水曰不会师曰四海五湖皇化里。

　　颂曰。

玉人梦破一声鸡转眄生涯色色齐有信风雷催出蛰无言桃李自成蹊及时及节力耕犁谁怕春畴没膝泥(天童觉)

朗州山澧州水四海五湖皇化里百尺竿头进步时筑着磕着自家底老长沙也希有好路不行草里走踏着南山鳖鼻蛇惊起面南看北斗(佛鉴勤)

一句举扬宗旨事法堂上草亦须荒回头却说人间话大地山河常放光光未明无有佛三条椽下好啇量岑大虫岑大虫澧州水朗州峰(蒙庵岳)

　　长沙因张拙秀才看千佛名经问师曰百千诸佛但见其名未审居何国土还化物也无师曰黄鹤楼崔颢题后秀才还曾题也未曰未曾师曰得闲题取一篇。

　　颂曰。

黄鹤楼前法战时百千诸佛竖降旗渠无国土居何处留与多才一首诗(死心新)

闻名直下惊天地更问所居成自谩回首却登归去路家家门下透长安(灵源清)

黄鹤楼诗崔颢题古今吟咏韵难齐秋空月影千江印春晓流莺是处啼(大洪遂)

千佛灵踪莫别求长沙机转有来由要知觌面难藏处黄鹤楼前鹦鹉洲(禾山方)

海水有时终见底人生到死不知心秀才若会翻身句管取白衣入翰林(慈受深)

黄鹤楼中四望赊满天风月属诗家百千诸佛居何土风起长江涌浪花(普融平)

百千诸佛倒骑牛对面分明失路头却问老师何处去劝君更上一层楼(黄龙震)

百千诸佛闻名久国土庄严何处求觌面若无精彻眼又随[舟*呂]子下杨州(南华昺)

百千诸佛但闻名国土何曾不现成自是不归归便得五湖烟景有谁争(宝峰明)

　　龙门远曰大众秀才问佛居何国土长沙为甚么却恁么道秀才寻常嘲风咏月为甚么长沙面前一辞不措若是黄鹤楼有甚么难题处𦗟取山僧题破乃。

　　颂曰。

容颜甚奇妙光明照十方我适曾供养今复还亲觐黄鹤楼前共语时白苹红蓼对江湄衷肠已诉无人会惟有清风明月知(天童觉)

赤土才将画簸箕乌鸡何事忽惊飞自从题入新诗后黄鹤楼前忘却归(月堂昌)

黄鹤楼前鹦鹉洲夕阳西去水东流要知诸佛居何处风叶萧萧月满楼(讷堂思)

黄鹤楼前题一篇无限措大失平昃长沙一只眼长长今古何曾有踪迹(心闻贲)

堂堂妙相真难比历历梵音犹更奇可怜逐句寻言者蹉过长沙觌面机知不知黄鹤楼崔颢题诗(佛性泰)

百千诸佛问来由崔颢曾题黄鹤楼雪后竹篱梅乱放一枝临水最风流(懒庵枢)

𪂶𪂶鸟守空池鱼从脚底过𪂶𪂶揔不知(遁庵演)

崔颢曾题黄鹤楼上头春色少人游清香已逐残春去无限狂蜂恋不休(湛堂深)

崔颢曾题黄鹤楼长沙拈起当风流大千国土俱家业诸佛何曾有地头(混源密)

秀才觅火和烟得长沙卖石着云饶欲知千佛居何土赢得诗禅价转高(伊庵权)

黄鹤楼前一首诗把将扫帚𥁞蛾眉百千诸佛真消息觌面分明举似伊(松源岳)

百尺竿头一布巾分明写出酒家春相逢不饮空归去明月清风也笑人(掩室开)

百千诸佛居何土崔颢曾题黄鹤楼倒腹倾肠犹不会长江千古自东流(天目礼)

百千诸佛在何居黄鹤楼诗锦不如问汝秀才题也未一篇题取莫踌躇(石田薰)

　　长沙与仰山玩月次山曰人人尽有这个秪是用不得师曰恰是倩汝用山曰你作么生用师劈胸与一踏山曰㘞直下似个大虫自此诸方称为岑大虫长庆云前彼此作家后彼此不作家乃别云邪法难扶。

　　颂曰。

浮云散尽月当空兔子怀胎产大虫跳出风前弄牙爪至今撼动广寒宫(曹源生)

作者提持迥不同广寒宫里起清风一朝踏到虽然活已落他家䧟阱中(掩室开)

　　长沙因僧问本来人还成佛也无师曰汝见大唐天子还自割茅刈草么曰未审是何人成佛师曰是汝成佛僧无语师曰会么曰不会师曰如人因地而倒因地而起地道甚么。

　　颂曰。

岑公拂袖播鸿机问佛人多作佛稀王主割茅亲下手不能土上更加泥(汾阳昭)

台殿重重紫气深星分辰位正乾坤金轮不御阎浮境岂并诸[仁-二+(亡/大)]宝印尊(投子青)

帘幙春风晓尚寒歌楼声咽梦惊残金舆不御人间世𠇲羡壶中日月宽(云岩因)

臣岳何曾乏土唐皇岂可刈茅礼拜近前义手西天十万迢迢古佛即自己自己即古佛珊瑚㶑滟十洲春蟾蜍映夺骊龙窟(圆悟勤)

　　长沙因三圣令秀上座问师曰南泉迁化向甚么处去师曰石头作沙弥时参见六祖秀曰不问石头见六祖南泉迁化向甚么处去师曰教伊寻思去秀曰和尚虽有千尺寒松且无抽条石笋师默然秀曰谢和尚答话师亦默然秀回举似三圣圣曰若恁么犹胜临济七步然虽如此待我更验看至明日三圣上问承闻和尚昨日答南泉迁化一则语可谓光前绝后今古罕闻师亦默然。

　　颂曰。

客见长沙路陌同令人依约探家风须弥万仞磨今古折箭量天枉费工(佛印元)

长沙似水洗水者僧自倒自起三圣特地出头卖尽满园桃李(月堂昌)

长沙老长沙老入理深谈何处讨昨夜三更斗柄垂依旧天明日杲杲南泉迁化知不知今古传来也大奇也大奇雪里谁能解辨梅(大圆智)

探花蝴蝶舞三台啄木掉头鸣讶鼓处处相逢岑大虫元来便是长沙虎(长灵卓)

萝卜头禅聒噪人霜刀累切了无痕自古不通人咬嚼只容衲子鹘仑吞(正堂辩)

也大奇也大奇长沙画虎却成狸南泉一去无消息空使行人说是非(佛鉴勤)

王老踪由孰可知那堪更问大虫儿直饶石笋抽条尽无处堪寻向上机(投子舒)

也大奇也大奇卷舒出没看全机若非鉴物张华眼未免随人说是非(石溪月)

　　长沙因僧问如何转得山河国土归自己去师曰如何转得自已成山河国土去曰不会师曰湖南城下好养民米贱柴多足四邻僧无语师示偈曰谁向山河转山河转向谁圆通无两畔法性本无归。

　　颂曰。

尘刹平常露此身疑生情动见疏亲湖南城里从来事米贱柴多足四邻(保宁勇)

谁问山河解转身转身方觉体全真清净界中无一物一重山后一重人(大圆智)

一颗圆明非内外老卢镜里绝纤尘山河大地非他物万象森罗露此身既不会更无人向道湖南好养民　(　　▆)

　　长沙因有僧问如何是诸佛师师云汝从无量劫来承甚么人恩力。

　　颂曰。

水墨丹青状不成混然竹木个精灵求恩乞福抛柸校向道明明自不𦗟(保宁勇)

混沌未分便有渠堂堂相貌绝名模长沙谩道承恩力试问还曾识也无(疏山常)

　　衢州子湖岩利踪禅师(嗣南泉)师住子湖院于门下立牌曰子湖有一只狗上取人头中取人心下取人足拟议即丧身失命临济会下二僧参师方揭帘师喝曰看狗僧回顾师便归方丈或有人问如何是子湖狗师云嗥嗥。

　　颂曰。

子湖堂上缝人行只为堂前狗子狞见影闻声心胆慑当头宁免丧残生(正觉逸)

子湖狗子最威狞来者投明莫暗行向道看时如不见当头咬杀丧平生(佛国白)

老大宗师没巴鼻养狗之缘太儿戏夺牌禅客如到来铅刀争及吹毛利(龙门远)

子湖狗子剑㦸牙齿虎豹遭伤象龙被耻外道天魔望风顶礼立国安邦不劳弧矢(南堂兴)

贫家无所有只养一只狗任是佛出来也须遭一口(颜如如)

蹉过跨门一机昧却见成公案子湖指处太亲直须急着眼看(浙翁琰)

　　子湖因僧问自古上贤还达真正理否师曰达僧曰真正理作么生达师曰霍光当时卖银城与单于契书是什么人作其僧无语。

　　颂曰。

手里丝纶卷复舒扁舟撩拨洞庭湖忽然恶浪翻空立[(冰-水+〡)*ㄆ]拾归来一伎无(月坡明)

　　鄂州茱萸山和尚(嗣南泉)问僧曰阇𥠖为复是游山玩水为复是问道参禅曰和尚试道看师曰雕蚶镂蛤不渗之泥劳君远至曰浑身是铁犹被一槌师曰降将不斩。

　　颂曰。

杖藜林下步苍苔扰扰劳生眼未开好是花红随水绿一时流出洞中来(地藏恩)

游山玩水事寻常早晚归来𩯭似霜踏破草鞋回首看数声猿叫白云乡(保宁勇)

来时相伴来去时相伴去须知去与来同行不同步地边鸭𦗟雷岭上风吹树九曲黄河彻底浑三千年清只一度(佛鉴勤)

　　茱萸上堂汝等诸人莫向虚空里钉橛时有灵虚上座出众曰虚空是橛师便打虚曰和尚莫错打某甲师便归方丈。

　　颂曰。

虚空是橛几人谙独有灵虚㝡善参潦倒茱萸虽倚势龙头蛇尾更何堪(本觉一)

　　荆南白马昙照禅师(嗣南泉)常曰快活快活及临终叫苦又曰阎罗王来取我也院主问和尚当时被节度使抛向水中神色不动如今何得恁么地师举枕子曰汝道当时是如今是主无对法眼代云当时但掩耳出去。

　　颂曰。

一二三四五金木水火土鼓之以雷霆润之以风雨谁道者汉生也颟颟顸顸死也莽莽卤卤(咄)(地藏恩)

甜𤓰彻蒂甜苦瓠连根苦拈起枕子时新罗夜打鼓(宝峰照)

一生叫快活临终没依怙甜𤓰彻蒂甜苦瓠连根苦(圆照本)

　　终南山云际师祖禅师(嗣南泉)初参南泉问云摩尼珠人不识如来藏里亲[(冰-水+〡)*ㄆ]得如何是藏泉云王老师与汝往来者是藏(雪窦云草里汉)师云直得不往来时如何泉云亦是藏(雪窦云雪上加霜)师又问如何是珠(雪窦云险)泉召师祖师应诺泉云你不会我语师信入雪窦云百尺竿头作伎俩不是好手者里着得只眼宾主互换便能深入虎冗或不恁么纵饶师祖悟去也是龙头蛇尾汉。

　　颂曰。

问渠摩尼珠摩尼在何许呼名应答声诸方莫错举(神鼎諲)

碧波深处钓鱼翁抛饵牵丝力已穷一棹清风明月下不知身在水晶宫(佛惠泉)

别是非明得丧应之心指诸掌往来不往来只这便是藏轮王赏之有功黄帝得之罔象转枢机能伎俩明眼衲僧莫卤莽(天童觉)

往来是藏珠何在省去方知不外求罔象得之犹特地回光返照便甘休(海印信)

苍鹰逐兔骊龙玩珠透青眼不瞬照物手宁虚往来不往来草里漫涂糊百尺竿头入虎冗分明月上长珊瑚(圆悟勤)

[(冰-水+〡)*ㄆ]者易见者难见者易用则难见得用得二无两般闲把一枝归去笛夜深吹过汨罗湾(遁庵演)

分明月上长珊瑚一段风光烁太虚大地众生同受用如来藏里本来无(松源岳)

一颗玄珠不昧历劫曾无向背可怜穷汉愚痴日逐伶俜群队南泉倾尽愁肠恰似水浇鸭背而今直下拈来对面一槌打碎(普庵玉)

　　宣州刺史陆亘大夫或称侍御或称中丞(见南泉)问南泉弟子家中有一片石有时或坐或卧如今拟镌作一尊佛还得么泉云得大夫云莫不得么泉云不得不得。

　　颂曰。

问得也道得不得还不得[仁-二+(亡/大)]白何曾白[仁-二+(亡/大)]黑未是黑贵他王老师天下贼中贼贼大夫象简曾拈得(正觉逸)

得与不得天宽地窄坐卧经行无劳疑惑(真如喆)

南泉得得何似不得淑人君子其仪不忒(黄龙震)

亲从家中来家中何所有持此一片石广大坚且久灵山曾献佛帝释聊举手心中出何物安乐并长寿(龙门远)

南泉道得拈出片石南泉道不得拈出片石石中有玉净无瑕堪与大夫为宝璧见得不见一丝毫坐卧未曾离顷刻不用雕镌徒劳拂拭仪相堂堂分明历历若人于此便回光何必当来见弥勒(佛鉴勤)

前得得后不得一贯谁知两五百雨桧萧箫风松瑟瑟隔山人𦗟鹧鸪词错认胡笳十八拍(石庵玿)

大夫镌石意弥高王老无端教坏他裂破重关行活路一天风月照娑婆(掩室开)

得得与不得分明露肝胆无人知此意令我忆南泉(蕳翁敬)

坐卧曾经几度春半封苔藓半笼云无棱无缝难提掇空把肝肠说向人(闲极云)

两手持来难盖覆依前两手还分付一枕清风睡正浓鸟𠾑花落嵓前路(诺庵肇)

　　陆大夫问南泉曰肇法师也甚奇怪解道天地同根万物一体泉指庭前牡[舟-(白-日)]曰大夫时人见此一株花如梦相似。

　　颂曰。

见闻觉知非一一山河不在镜中观霜天月落夜将半谁共澄潭照影寒(雪窦显)

举则易见还难弥卢顶上天风寒峨峨直下苍龙窟谁敢觑着(晦堂心)

天地同根自唯然当时犹喜遇南泉指言见此花如梦须信壶中别有天(白云端)

大夫作牧见南泉举古明今理事圆正好舍身𢬵命处不知何故却茫然(保宁勇)

举则易见还难同根天地又颟顸南泉指出花如梦对此凭君子细看(死心新)

一枝两枝千万枝金刀拟剪却离披不离披有谁知自缘今日人心别未必秋香一夜衰(上方益)

山润石韫玉林秀渊藏珠见此一株花似梦灼然根本不同途王老师脱规模解向长安正闹处唤起悠悠陆大夫(圆悟勤)

南泉沥胆为诸人笑指庭前别是春不是守株闲待兔且须骑鹤上青云(佛鉴勤)

孰云天地与同根事见争如理见亲一槛𨓍花浑己物满天风月与谁论堪笑南泉老作犹来因语识人可怜陆亘大夫对面埋没家珍(佛灯珣)

若知天地本同根不应重来更问人却得南泉亲指似等闲花发梦中春(鼓山圭)

天地同根伸一问未曾抬步已亡家无阴阳处花重发玉本无瑕似有瑕(径山杲)

南泉据令不轻酬曾指庭花对陆侯举世尽从忙里老谁人肯向死前休(真净文)

须知天地共同根万物从来元一体未审南泉庭下花几人看了梦相似(照堂一)

指点深红与昔同更无夭艳在芳丛南泉笑里移春去留得残红醉蜜蜂(心闻贲)

玉洞玄关道路长蟠桃岂是等闲芳遮藏不许人间见只恐春风漏泄香(正堂辩)

堪笑当年陆大夫独夸身外更无余不因指出花如梦争得双眸翳尽除(懒庵需)

未曾脚下分泥水刚向人前弄口唇满眼芳花胡蝶梦不知辜负洛阳春(肯堂充)

同根一体都如梦梦里惺惺眼又花蝴蝶飞来过墙去不知春色落谁家(雪庵瑾)

天地同根物一体大夫曾举向南泉庭前指出花如梦几个亲曾到槛前(天目礼)

裁书拟欲扣天阍往往无人可共论因得老生轻指拨临风不觉暗消䰟(虚堂愚)

天地同根已自明大夫何用逞英灵压良为贱南泉老笑指庭花换眼睛(无隐鉴)

陆亘回珠转玉南泉换斗移星花阴满地日午梦觉流莺一声(南岩胜)

天地同根元一体画师难画亦难猫南泉转步移身处引得黄莺下柳条(啸岩蔚)

　　陆大夫问南泉师姓甚么泉曰姓王公曰还有眷属么曰四臣不昧公曰王居何位曰玉殿苔生公曰玉殿苔生时如何曰不居正位。

　　颂曰。

金鸭香消更漏长沉沉玉殿紫苔生高空有月千门照大道无人独自行(石帆衍)

玉殿苔生正不居四臣无路纳嘉谟老睘知是承谁力风暖歌声落野锄(石林巩)

　　陆大夫问南泉大悲菩萨用许多手眼作什么泉曰如国家用大夫作甚么。

　　颂曰。

大悲手眼问来亲王老酬机列主宾倒转枪头来快便从兹六国绝烟尘(野庵璇)

　　陆大夫问南泉弟子从六合来彼中还有身么泉曰分明记取举似作家公曰和尚不可思议到处世界成就曰适来揔是大夫分上事。

　　颂曰。

马前相扑入交失脚不来外求当面修削六合彼中身分明举似人到处世界揔成就脱略窠臼还渗漏(月堂昌)

　　池州甘贽行者(见南泉)一日入南泉设斋时黄檗为首座行者请施财座曰财法二施等无差别甘曰恁么道争消得某甲䞋便将出去须㬰复入曰请施财座曰财法二施等无差别甘乃行䞋。

　　颂曰。

甘贽有[(冰-水+〡)*ㄆ]有放首座彻底惺惺云收雨霁长空阔一对鸳鸯画不成(松源岳)

抛来撒去互施呈地狱门前鬼眼睛觑破髑髅肝胆外摩醯顶上复重明(虚堂愚)

　　甘贽又一日入南泉设粥仍请南泉念诵泉乃白椎曰请大众为狸奴白牯念摩诃般若波罗蜜甘拂袖便出泉粥后问典座行者在甚么处座曰当时便去也泉便打破锅子。

　　颂曰。

一般设粥古今稀十利功圆果不低锅镬尽穿无煮粒丛林远近揔应知(汾阳昭)

甘贽设粥诣南泉请师念佛众僧前狸奴典座言归去当时锅镬一时穿(慈明圆)

两头水牯忽相逢出入平田浅草中杖子击来何处去悠悠千古永无踪(保宁勇)

槌下分明漏泄多寻常设粥却誵讹狸奴白牯无寻处枉使厨头打破锅(佛国白)

异路相逢句已酬闲吹羌管向汀洲渔人贪顾沙头鹭不觉扁舟逐浪流(雪峰预)

财施无穷法施多为他狸牯念摩诃无端甘贽低头拜撩拨南泉打破锅(张无尽)

特来设粥夸英俊那知王老更风流打破粥锅呈丑拙狸奴白牯一齐收(疏山如)

高吟大笑性猖狂潘阆骑驴出故乡惊起暮天沙上雁海门斜去两三行(湛堂准)

狸奴白牯念摩诃争似南泉打破锅虽然佛法无多子天下丛林不柰何(鼓山圭)

南泉打破闲家具浩浩诸方作话看今日为君重举过明明历历不颟顸(径山杲)

甘贽设粥显家风王老无端赞施功报去始将锅打破也知贼过后张弓(海印信)

甘贽设粥念摩诃致见南泉打破锅万事但将公道断任教四海动干戈(照堂一)

甘贽设粥施财南泉将锅打破输他白牯狸奴赢得一场因果二人暗中红心疑杀厨前典座莫疑好煮粥别无巧只要频频搅(圆悟勤)

太平自来不打诸人也须照顾甘贽米里有虫南泉锅是铁作君看大冶精金终不堕群锢鏴(佛鉴勤)

甘贽设白粥南泉费盐醋彼此落便宜至今断来路(或庵体)

针锋相揍便干戈带累南泉打粥锅莫谓当年轻放过大都有罪不重科(笑翁堪)

甘贽设粥南泉打锅一般病痛彻底誵讹更有些儿好笑明朝饿杀禅和(雪庵瑾)

设粥般勤请念诵白槌各为念摩诃上来功德要圆满𣸪去厨头打破锅(横川珙)

行者失却眼南泉破却锅满堂僧不厌一个俗人多(南岩胜)

　　澧州龙潭崇信禅师(嗣天皇悟)师未出家时为饼铺住在寺前每日常供饼十枚上天皇皇受已却留一饼与之曰惠汝以荫子孙师曰是某将来何以返曰惠汝皇曰是汝将来复汝何咎师因有悟入遂投出家。

　　颂曰。

将去将来事不差龙潭固问勿交加后来多少争唇吻春鸟喃喃骂落花(汾阳昭)

十饼每将留一个因思何谓荫儿孙团团将去还将入不觉醍醐到顶门(白云端)

南岳山头见石头便归古岸狎沙鸥谩分胡饼为香饵引淂金龙上直钩(佛国白)

持来送去样团团覆荫儿孙义不寒何似当时休擘破浑仑留与后人看(无准范)

受惠当思报将他一饼回出家缘法到当下得心灰(横川珙)

　　龙潭因天皇曰汝昔崇福善今信吾言可名崇信由是服勤左右一日问曰某自到来不蒙指示心要皇曰自汝到来吾未尝不指汝心要师曰何处指示曰汝擎茶来吾为汝接汝行食来吾为汝受汝和南时吾便低首何处不指示心要师低头良久皇曰见则直下便见拟思即差师当下开解复问如何保任皇曰任性逍遥随缘放旷但尽凡心别无圣解。

　　颂曰。

脱白投师贵苦辛擎茶问讯尽躬亲无端再叙三年事笑倒街头卖饼人(白云端)

据款结案得失过半尽力担当上船离岸无不指示汝擎茶行食处圣解凡情不过来轩轩头角起风雷(月堂昌)

　　潭州道吾山宗智禅师(嗣药山)因僧问如何是和尚深深处师下禅床作女人拜曰谢子远来无可秪待。

　　颂曰。

骊龙海卧瑞云高四望归宗万𣲖潮木人来问西宫事回惠东园一颗桃(投子青)

回头已落今时路不露锋铓岂得圆拨动少林关棙子谁知别是一壶天(成枯木)

草户柴门谢子来躬身下拜笑眉开深深蜜密亲分付莫道宝山空手回(疏山如)

深深亲下拜三代礼全该此意如不然玉帛云乎哉(无准范)

岁稔时清礼义多相逢陪酒又陪歌当筵不解开怀饮如此一天风月何(东叟颖)

　　道吾见南泉泉问阇𥠖名甚么师曰宗智泉曰智不到处作么生宗师曰切忌道着泉曰灼然道着即头角生三日后师与云岩在后架把针泉见乃问智头陀前日道智不到处切忌道着道着即头角生合作么生行履师便抽身入僧堂泉便归方丈师复来把针岩曰师弟适来为甚不祗对和尚师曰你不妨伶利岩不荐却问南泉适来智头陀为甚不祗对和尚某甲不会乞师垂示泉曰他却是异类中行岩曰如何是异类中行泉曰不见道智不到处切忌道着道着即头角生直须向异类中行岩亦不会。

　　颂曰。

言诠不到是同袍拂袖归堂众乃淘沙砾真金无辨别不湏疑虑更忉忉(汾阳昭)

金刚际下古髑髅几被人踏血溅空明月任从君自掬寒松那弃白云封(投子青)

　　道吾因石霜问百年后有人问极则事向他道甚么师唤沙弥弥应诺师曰添净瓶水着师良久却问霜适来问甚么霜拟再举师便归方丈霜于此有省。

　　颂曰。

垂手还他作者机寻常语里布枪旗重询拟进归方丈一句分明更不疑([舟-(白-日)]霞淳)

　　道吾到五峰峰问还识药山老宿么师曰不识曰为甚么不识师曰不识不识。

　　颂曰。

白云深处路难通拟问踪由已涉功挂角羚羊无影迹从容还落正偏中([舟-(白-日)]霞淳)

　　道吾因沩山问甚么处去来师曰看病来山曰有几人病师曰有病底有不病底山曰不病底莫是智头陀么师曰病与不病总不干他事速道速道山曰道得也与他没交涉。

　　颂曰。

妙药何曾过口神医莫能捉手若存也渠本非无至虚也渠本非有不灭而生不亡而寿全起威音之前独步劫空之后成平也天盖地擎运转也乌飞兔走(天童觉)

　　道吾因赵州来着豹皮棍把吉撩棒在三门前等候才见州来便高声唱喏而立州曰小心祗候着师又唱喏一声而去。

　　颂曰。

得人一牛还人一马虎骤龙骧谁敢定价三千里外见譊讹生铁一团无缝𦉑(尼无著总)

一吹无孔笛一抚没弦琴一曲两曲无人会雨过夜塘秋水深(潜庵光)

道吾作舞一曲无谱若将耳闻未敢相许(野庵璇)

　　潭州云岩昙晟禅师(嗣药山)因道吾问大悲千手眼那个是正眼师曰如人夜间背手摸枕子吾曰我会也师曰作么生会吾曰遍身是手眼师曰道也太煞道秪道得八成吾曰师兄作么生师曰通身是手眼。

　　颂曰。

遍身是通身是拈来犹较十万里展翅崩腾六合云搏风鼓荡四溟水是何埃垲𠔃忽生那个毫𨤲兮未止君不见网珠垂范影重重棒头手眼从何起(雪窦显)

一窍灵通八面玲珑无象无私春入律不留不碍月行空清净宝目功德臂遍身何处通身是现前手眼显全机大用纵横何忌讳(天童觉)

弟应兄呼岂偶然嬉游时在旧山前通身手眼如何会拾得寒山笑揭天(大洪预)

演若怖回镜里首那吒还复旧时身不知手眼从何起便道全躯在刹尘(佛心才)

通身是手眼遍界不曾藏背摸床头挑翻身嫌夜长(天宁琏)

观音妙音十八十九眼见耳闻是人知有左握军持右擎杨柳捏聚放开乌飞兔走(大洪恩)

大悲许多手眼如人夜摸枕子遍身通身起来尽受奴驱婢使君不见认着牛迹里失却大海水转变未得时依前有依倚归去来归去来拍天洪浪如浮埃(月堂昌)

遍身是通身是酥酪醍醐为一味毫端涌出湏弥卢芥子吸竭沧溟水十虚吞烁正眼寥廓照用同时人境俱夺棒头喝下错承当背手拈来已失却莫莫水是水𠔃山是山切忌无绳而自缚(圆悟勤)

大悲菩萨千手眼如人背手摸枕头猢孙跳出布袋口不妨随处逞风流(懒庵枢)

遍身是通身是净洁浑身涴却𡱁拽来露出猛风吹谁教背手摸枕子复打三棒(无庵全)

　　云岩扫地次道吾曰太区区生师曰须知有不区区者吾曰恁么则有苐二月也师竖起扫帚曰这个是苐几月吾休去玄沙闻云正是苐二月。

　　颂曰。

借来聊尔了门头得用随宜即便休象骨岩前弄蛇手儿时作处老知羞(天童觉)

　　云岩同道吾自南泉回药山师问药山曰如何是异类中行山曰吾今日困倦且待别时来师曰某甲特为此事归山来山曰且去师便出吾在方丈外闻师不荐不觉咬得指头血出却下来问师师尼去问和尚那因缘作么生师曰不为某甲说吾便低头。

　　颂曰。

饥餐嫩草遥山去渴饮寒泉曲涧回放荡不耕空劫地暮天何用牧歌催([舟-(白-日)]霞淳)

　　云岩因僧问暂时不在如同死人时如何师曰便好埋却。

　　颂曰。

便好埋却更无依托天上人间逍遥快乐切忌思量涉路途不劳弹指开楼阁(普庵玉)

　　云岩因药山问闻汝解弄狮子是否师曰是曰弄得几出师曰弄得六出曰我亦弄得师曰和尚弄得几出曰我弄得一出师曰一即六六即一后到沩山沩问承闻长老在药山弄狮子是否师曰是曰长弄有置时师曰要弄即弄要置即置曰置时狮子在甚么处师曰置也置也。

　　颂曰。

[虒-虎+(扥-(打-丁))]愬金毛狮子子旃檀林下青莎里置也置也威自全一出六出眉趯起非拟拟知几几星流不啻三千里天外风清哮吼时为君吸尽西江水(咄)(雪窦显)

放出金毛狮子百兽不见踪由要得爪牙全露直须自把绳头(懒庵枢)

　　云岩初参百丈后造药山山问甚处来师曰百丈来曰百丈有何言句示徒师曰寻常道我有一句子百味具足曰咸则咸味淡则淡味不咸不淡是常味作么生是百味具足底句师无对曰争柰目前生死何师曰目前无生死曰在百丈多少时师曰二十年曰二十年在百丈俗气也不除。

　　颂曰。

行尽千峰路转高肯归方忆旧云房贪寻古调单于曲暨蹉胡家一韵长(投子青)

　　云岩因僧问二十年在百丈侍巾瓶为甚么心灯不续师曰头上宝华冠曰头上宝华冠意旨如何师曰大唐天子及𡨋王后僧举问九峰虔禅师大唐天子及𡨋王意旨如何虔曰却忆洞上之言。

　　颂曰。

玉鞭高举击金门引出珊瑚价莫论迥古轮王全意气不彰宝印自然尊(丹霞淳)

　　鄂州百岩明哲禅师(嗣药山)洞山与密师伯到参师问曰阇𥠖近离什么处洞山曰近离湖南师曰观察使姓什么曰不得姓师曰名什么曰不得名师曰还治事也无曰自有廊幕在师曰岂不出入山便拂袖去师明日入僧堂曰昨日对二阇𥠖一转语不稔今请二阇𥠖道若道得老僧便开粥相伴过夏速道速道山曰太尊贵生师乃开粥共过一夏。

　　颂曰。

烧香人静杳无声苔满[舟-(白-日)]墀皓月明入户当堂慵正坐出门尤懒下阶行([舟-(白-日)]霞淳)

枯木岩前烟嶂昏羚羊挂角觅无门玉梭暗掷千峰外一线虚通晓色分孤迥迥绝瘢痕万古寒潭搅不浑正坐当堂金殿冷回头尽是我儿孙(自得晖)

宾则始终宾主则始终主拂袖辨誵讹依前还自举还自举柏岩堂上雨花雨(月庵果)

　　秀州华亭船子德诚禅师(嗣药山)师印心于药山与道吾云岩为交洎离药山谓同志曰予率性疏野唯好山水他后知我所止遇伶俐座主指一人来遂分携至华亭泛一小舟随缘度日吾后到京口遇夹山上堂僧问如何是法身曰法身无相曰如何是法眼曰法眼无瑕吾失笑山下座请问某甲秪对这僧话必有不是致令失笑望不吝慈悲吾曰和尚一等是出世未有师在山曰甚处不是曰某甲终不说请往华亭船子处去山曰此人如何曰此人上无片瓦下无卓锥若去须易服而往山乃散众直造华亭船子才见便问大德住甚么寺山曰寺即不住住即不似师曰不似似个甚么山曰不是目前法师曰甚处学得来山曰非耳目之所到师曰一句合头语万劫系驴橛师又问垂[糸*系]千尺意在深潭离钩三寸子何不道山拟开口被师一桡打落水中山才上船师又曰道道山拟开口师便打山豁然大悟乃点头三下师曰竿头[糸*系]线从君弄不犯清波意自殊山遂问抛纶掷钓师意如何师曰[糸*系]悬渌水浮定有无之意山曰语带玄而无路舌头谈而不谈师曰钓尽江波锦鳞始遇山乃掩耳师曰如是如是。

　　颂曰。

泛舟驾险三十春系处竿头死活人夹岭桂分千古韵朗江山翠万重新(投子青)

舍短从长有几人远求船子扣玄津兰桡数拄徒开口水色山光特地新(觉海元)

不犯清波不掷钩怪哉当面触鳌头微茫一喷朦胧雨万壑千溪水逆流(保宁勇)

长竿放去随波浪[糸*系]线[(冰-水+〡)*ㄆ]来获锦鳞桡下反身何脱洒回头不见旧时人(佛迹昱)

芦苇萧箫江岸秋长天独月向西流离钩三寸无人道笑倚兰桡自点头(张无尽)

蓦口一桡玄路绝药山之道始流传离钩三寸无消息觉海方乘般若船(径山杲)

白云槛外思悠哉密密金刀剪不开幽洞不拘金锁意纵横无系去还来(丹霞淳)

一叶轻舟泛海隅金钩钓得锦鳞粗几多逐浪迷源者谁识清波意自殊(枯木成)

离钩三寸如何道驻拟还同眼里沙篷底月明载归去劫前风韵落谁家(真歇了)

离钩三寸何不道法眼无瑕瑕转多若使一桡全腕力朱泾无复水重波(竟陵海首座)

渺渺烟波一叶舟竿头[糸*系]线几沉浮离钩三寸如何道便有金鳞暗点头(尼无着总)

一桡提起定纲宗直得乾坤大地空只为夹山轻放过至今四海错流通(别峰印)

一桡打着这瞎汉堪笑令犹行一半竿头[糸*系]线钓鲸波[爪*矍]浪拏云犹是钝(圆极岑)

一桡劈脑没遮拦大海波涛彻底干尽谓单传并直指谁知揔被祖师谩(密庵杰)

离钩三寸已周遮臭口才开隔海涯赢得云山渺秋水至今长映夕阳斜(孤云权)

三寸离钩槭一桡百千毛窍冷飕飕虽然两手亲分付要在渠侬自点头(无际𣲖)

夹峤当年错用心贪他香饵被他擒点头三下无言说水阔山遥恨转深(浙翁琰)

了无锥地可容身却泛孤舟据要津不独夹山遭毒手至今赚杀一船人(笑翁堪)

合头着语酬船子恰如掘地觅青天直饶桡下通明彻也是华亭破漏船(苏台辩)

无相无瑕便倒戈只因轻信智头陀若还不到华亭上铁铸船桡柰汝何(南叟茂)

朱泾深处泛扁舟伶俐阇𥠖上直钩劈口一桡空宇宙远山叠叠水悠悠(葛庐覃)

笑中弃却竹林寺将谓华亭有几多穷性命于桡下丧细思成败是箫何(末宗本)

三十余年在药山鬼家活计岂能传当时不得夹山老你且耐烦撑破船(清溪彻)

　　船子嘱夹山曰汝向去直须藏身处没踪迹没踪迹处莫藏身吾二十年在药山秪明斯事汝今既淂他后莫住城隍聚落但向深山里钁头边觅取一个半个接续母令断绝山乃辞行频频回顾师遂唤阇𥠖山乃回首师竖起桡曰汝将谓别有乃覆船入水而逝。

　　颂曰。

夹山桡下悟心休何患身名踏覆舟今古华亭垂钓者烟波江上使人愁(照觉总)

蓼夹芦花碧海秋锦鳞跃浪上金钩目前无法回头看踏覆船来得自由(罗汉南)

不犯清波意自殊口开目瞪尚踟蹰渔舟覆却无踪迹落日秋风战荻芦(佛陀逊)

老手当年靠夹山全机丧尽结深冤父南子北家何在拨转天关地轴翻(瞎堂远)

蓦口一桡全杀活点头三下鼻撩天至今千古风流在谁道华亭覆却船(佛照光)

拶透机先子欲酬迅雷楫下汗如流踏翻船子水悠悠直入千峰不转头(水庵一)

藏身无迹更无藏脱体无依便厮当古镜不磨还自照淡烟和露湿秋光

没踪迹处莫藏身看来端是眼中尘全机打破系驴橛棒头敲出玉麒麟(圆极岑)

明镜当台一椎打破东鲁西秦无可不可(肯堂充)

一桡劈口虚空破三点驴头覆却船父子至今俱不了江湖波浪错流传(天童净)

机轮元不挂[糸*系]头会有金鳞上直钩蓦口一桡犹未彻踏反船子有来由(松源岳)

臭口未开经万劫[糸*系]毫才犯铁轮随雨散云收明月夜反动江波说向谁(木庵永)

夹山不在一桡上明月芦花夜夜寒谁谓华亭消息断俨然秋色在江山(解空观)

散席迢迢到海涯点头桡下丧全机父南子北今何在月冷渔歌落钓矶(天目礼)

一下兰桡蓦口鞭大洋海底火烧天父南子北家何许风满长空月满船(蒙庵𦖟)

称意金鳞一上钩华亭江水合西流钓船尽底掀翻了恼乱春风卒未休(朴翁铦)

药贴分明说得亲不知里面伪和真谆谆教诫痴儿女莫把方书误后人(虚堂愚)

一棹绿杨湾金鳞得处难长江深有恨不合踏反船(西岩惠)

藏身处没踪迹无影树头灵鸟宅没踪迹处莫藏身不萌枝上春花拆有来由谁辨的天晓西风拂拂吹松钗一径争抛掷(东谷光)

　　药山高沙弥(嗣药山)因药山问曰见说长安甚闹师曰我国晏然山曰汝从看经得请益得师曰不从看经得亦不从请益得山曰大有人不看经不请益为甚么不得师曰不道他无只是他不肯承当。

　　颂曰。

撞破虚空七八片逆开金锁两三重转身直入青霄外多少行人觅路踪(成枯木)

兴亡虚去又虚来为渠国土绝纤埃须弥顶上无根草不受春风花自开(投子青)

　　高沙弥住庵一日雨中来相看药山山曰你来也师曰是山曰可煞湿师曰不打这鼓笛云岩曰皮也无打甚么鼓道吾曰鼓也无打甚么皮师曰今日大好一场曲调。

　　颂曰。

偶尔垂言借问伊知音争使落今时胡笳不犯宫啇曲玉笛横时劫外吹(丹霞淳)

　　鼎州李翱刺史(见药山)向药山玄化屡请不赴乃躬谒之山执经卷不顾侍者曰太守在此李性褊急乃曰见面不如闻名拂袖便出山曰太守何得贵耳贱目李回拱谢问曰如何是道山以手指上下曰会么李曰不会山曰云在青天水在瓶李忻惬作礼述偈曰炼得身形似鹤形千株松下两函经我来问道无余说云在青天水在瓶。

　　颂曰。

云在青天水在瓶𢙢君妄解作惺惺汾阳问你幽䰟𦗟如实神通现姓名(汾阳昭)

云在青天水在瓶丹霄把手共君行回头不觉寒更晓一片红光海上生(圆通仙)

云在青天水在瓶眼光随指落深坑溪花不耐霜风苦说甚深深海底行(张无尽)

陇西贤相登药峤云在青霄水在瓶风静云消空独露天门玉女不曾扃(京兆府天宁琏)

古人问道复何言水在瓶中云在天故国要归归便得离亭云月渡头船(白杨顺)

制使当年问道时单枪匹马到禅扉再四垂慈犹未晓挥毫落纸更明诗(洞山聦)

陌路相逢不相识云水悠悠无定迹饶君富贵百千般争似侬家穷的的(大洪恩)

贵耳而贱目背手抽金镞仰面看青天箭过新罗国(弁山阡)

云在青天水在瓶平生肝胆向人倾真金自有真金价终不和沙卖与人(北海心)

若陈见面太悬殊云水重新诳惑渠谩说当时曾省悟却将鱼目当明珠(天目礼)

拨草瞻风不柰何深山有道要经过只因贵耳而贱目引得全身入草窠(毒庵常)

即今非见面昔日不闻名一句添三句篇章读不成(西岩惠)

　　京兆府翠微无学禅师(嗣丹霞)一日在法堂内行投子进前接礼问曰西来密旨和尚如何示人师驻步少时子曰乞师垂示师曰更要苐二杓恶水那子便礼谢师曰莫跺根曰时至根苗自生。

　　颂曰。

曾扣西来问翠微经行驻步大慈悲当时投子如能荐恶水重将更泼谁(水庵一)

师子出窟骊龙入冗抬眸风生众兽脑裂更弄爪牙反成漏泄时至须凭返掷机分明踏破澄潭月(投子舒)

　　吉州孝义寺性空禅师(嗣丹霞)因僧参人事了师曰与么下去还有佛法道理也无曰甚甲结舌有分师曰老僧又作么生曰素非好手师便仰身合掌僧亦合掌师乃拊掌三下僧拂袖便出师曰乌不前兔不后几人于此茫然走秪有阇𥠖达本源结舌何曾着空有。

　　颂曰。

进不前退不后头尾中间两处走胡僧抚掌笑呵呵此土西天未曾有(佛鉴勤)

入林不动草入水不动波曾经达本源结舌更无过若是参方士须达末后句(大圆智)

昼复夜初中后金乌飞玉兔走于此茫然与悄然总是鰕跳不出斗(石溪月)

　　仙天禅师(或作天仙嗣潭州大川)披云和尚来才入方丈师便问未见东越老人时作么生为物云曰秪见云生碧嶂焉知月落寒潭师曰秪与么也难得曰莫是未见时么师便喝云展两手师曰错怪人者有甚么限云掩耳而出师曰死却这汉平生也。

　　颂曰。

有客访师才入门由来宾主未曾分箭锋相拄皆无咎善始全终诚罕闻(本觉一)

眼明惯识阵云高两手挥戈战不休世事若将公道断将军归去合封侯(绝象鉴)

作者相逢箭拄锋其中绵密不通风要须惜取眉毛好免使全身落草中(竹屋简)

　　仙天因僧参方展坐具师曰不用通时暄还我文彩未生时道理来曰某甲有口哂却即闲苦死觅个[膜-大+(句-口+匕)]月扇子作么师拈棒作打势僧把住曰还我未拈棒时道理来师曰随我者随之南北不随我者死住东西曰随与不随且置请师指出东西南北师便打。

　　颂曰。

将军帐上孰能过不易僧初善切蹉蛇尾龙头弓剑折山藤三十未为多(本觉一)

　　马颊山本空禅师(嗣大颠)因僧问去却即今言句请师直指本来性师曰你迷源来得多少时曰即今蒙和尚指示师曰若指示你我即迷源曰如何即是师示颂曰　心是性体性是心用心性一如谁别谁共妄外迷源秪者难洞古今凡圣如幻如梦佛鉴云问不徒然答无虚设才随语转觌面千山后偈中虽有[(冰-水+〡)*ㄆ]有放其柰错下名言山僧重为别过。

　　乃有偈曰。

心本非心性本非性心性两忘谁少谁剩老倒本空灼艾求病妄外迷源孤负凡圣

心性从来体一同有无空处透真空古今妄外迷源者春入园林处处红(涂毒䇿)

　　本空上堂秪这施为动转还合得本来祖翁么若合得十二时中无虚弃底道理若合不淂吃茶说话往往唤作茶话在僧便问如何免得不成茶话去师曰你识得口也未曰如何是口师曰两片皮也不识曰如何是本来祖翁师曰大众前不要牵爷恃娘曰大众忻然去也师曰你试点大众性看僧作礼师曰伊往往道一性一切性在僧欲进语师曰孤负平生行脚眼。

　　颂曰。

参禅学道莫匆匆动转无非触祖翁口在面门犹不见吃茶清话故难通水中盐味知相似色里胶清信不空欲得不招无间业莫将情解谤宗风(南堂兴)

　　漳州三平义忠禅师(嗣大颠)因问大颠不用指东划西请师直指颠曰幽州江口石人蹲师曰犹是指东划西颠曰若是凤凰儿不向那边讨师礼拜颠曰若不得后句前话也难圆。

　　颂曰。

彻底老婆心不向那边讨父子要投机无端入荒草(圆悟勤)

　　禅宗颂古联珠通集卷第八　　　　田一
中华藏第 078 册 No. 1720 禅宗颂古联珠通集


　　禅宗颂古联珠通集卷第九　　　　田二

　　(僧录司右阐教兼灵谷禅寺住持净戒重校)祖师机缘六祖下第四世赵州谂(三十五则)附清凉益(一则)叶县省(一则)

　　赵州观音院从谂禅师(嗣南泉)师初谒南泉泉问汝是有主沙弥无主沙弥师曰有主沙弥泉曰那个是你主师近前躬身曰仲冬严寒伏惟和尚尊侯万福泉器之许其入室。

　　颂曰。

解把一茎野草唤作丈六金身会得头头皆是道眼中童子面前人(颜如如)

试问如何是主人进前义手叙寒温但知北极群星拱不见黄河彻底浑(宝叶源)

　　赵州一日问南泉曰如何是道泉曰平常心是道师曰还可趣向也无泉曰拟向即乖师曰不拟争知是道泉曰道不属知不属不知知是𡚶觉不知无记若真达不疑之道犹如太虚廓然荡豁岂可强是非耶师于言下悟理。

　　颂曰。

平常心是道举步入荒草翻嗟王老师到底不能晓不能晓玉兔金乌任飞走(云峰悦)

欲识平常道天然任自然行船宜举棹走马即加鞭若遇饥来饭还应困即眠尽从缘所得所得亦非缘(佛鉴勤二)

所淂亦非缘当人自了然雨中看皓月火里汲清泉直立头垂地横眠脚指天应湏与么会方契祖师禅若谓平常心是道枝蔓向上更生枝贴肉汗衫如脱了唤来眼上与安眉(鼓山圭)

劝君不用苦劳神唤作平常转不亲冷淡全然没滋味一回举着一回新(径山杲)

赵州昔日见南泉言下投机自廓然要会平常心是道平常不住道方玄(本觉一)

白日迟迟𠔃花菲菲白一云流水𠔃两相依长安路上人迹稀南泉也落苐二机(慈受深)

碍淂铜盘不打老鼠所以抽身入还从屋里来圾教台凳稳聊且劝三杯兄呼弟应殷勤处留淂儿孙辨劫灰(月堂昌)

遇饭吃饭遇茶吃茶千重百匝四海一家解却粘去却缚言无言作无作廓然本体等虚空风从虎𠔃云从龙(圆悟勤)

万里长空雨霁时一轮明月莹清辉浮云掩断千人目见淂嫦娥面者稀(龙门远)

向道平常心是道斩钉截铁妙中妙若将玄路拟思量连累儿孙入荒草业识茫茫知不知终日红尘无价宝(大沩智)

玄途不涉透离微道合平常发上机无影树头春色晓金鸡啼在不萌枝(足庵鉴)

悟淂平常达本乡时人多怕落平常青春只有九十日烂醉都无一百场(雪庵瑾)

春有百花秋有月夏有凉风冬有雪若无闲事挂心头便是人间好时节(无门开)

　　赵州一日问南泉曰知有底人向甚么处去泉曰山前檀越家作一头水牯牛去师曰谢师指示泉曰昨夜三更月到窗。

　　颂曰。

拽脱鼻头何处是乱抛泥水恣纵横日斜倒坐骑驴去又见东山片月生(保宁勇)

出窟金毛夺父机同声哮吼众狐疑三更窗月如清昼谁敢重来弄险巇(宝峰祥)

眼中见惯是寻常又不惊人又久长留淂寒窗夜来月三更依旧照茅堂(鼓山圭)

度体裁衣量水打碓毫发不差且居门外(径山杲)

南泉摇头赵州摆尾子细看来二俱失利(慈受深)

檀越家中作水牛[(冰-水+〡)*ㄆ]来放去任优游不曾犯着人苗稼何必南泉对赵州(照堂一)

戴角擎头笑一场父子家和丑外扬知有底人何处去春来依旧百花香(冶父川)

掣开金殿锁撞碎玉楼钟贪程未归客徒自觅行踪(木庵永)

　　赵州一日到茱萸执拄杖于法堂上从东过西萸曰作甚么师曰探水萸曰我这里一滴也无探个甚么师以杖倚壁便下。

　　颂曰。

逐步移筇探浅深果然沧海碧沉沉一双足迹分明在将谓归家不可寻(保宁勇)

古今难透赵州关取次施为不等闲拄杖靠来斜倚壁轻如毫发重如山(佛鉴勤)

茱萸这里无一滴赵州无言便走出春去秋来三百年拄杖至今犹倚壁(鼓山圭)

深浅聊将拄杖探忽然平地起波澜倾湫倒岳惊天地到海方知彻底乹(径山杲)

赵州有语标𨓍柏今古藂林光烜爀若到茱萸堂上行到底反成个老贼(地藏恩)

赵州探水谁能知委一滴也无洄澓衮沸靠却拄杖啰啰哩哩(文殊道)

一滴也无费尽工夫靠倒拄杖何处逢渠香炉上一堆牛粪气东壁上倒挂大葫芦(典牛游)

赵州曾探水茱萸无一滴东觑西觑了拄杖便靠壁沧海深处归何人辨端的(楚安方)

平地鼓波涛青天轰霹雳脚下烂如泥身上元不湿古往今来几百年拄杖依然空靠壁(无际𣲖)

　　赵州因僧问如何是清净伽蓝师曰丫角女子曰如何是伽蓝中人师曰丫角女子怀胎。

　　颂曰。

横胸抱腹藏龙种剖胆㓟肝触凤胎勿谓此儿容易淂湏知出自痛肠来(汾阳昭)

咄这老竭淂恁饶舌清净伽蓝一时漏泄金刚门外笑呵呵菩萨堂中声哽咽(海印信)

丫角女子出天真清净伽蓝盖淂人世俗不知林下意无钱难淂买红裙(佛鉴勤)

　　赵州因僧问外方忽有人问赵州说什么法如何祗对师曰盐贵米贱。

　　颂曰。

盐贵米贱诸事成现拟欲啇量脑后㧞箭(懒庵需)

　　赵州因僧辞师曰甚处去曰诸方学佛法去师竖起拂子曰有佛处不淂住无佛处急走过三千里外逢人不淂错举曰与么则不去也师曰摘杨花摘杨花。

　　颂曰。

截断三关过者稀临锋谁解振全威杨花摘处何人见风送漫天似雪飞(佛慧泉)

堂堂好个丈夫儿刚被胡麻取次欺若解奋拳张意气世间何处可容伊(保宁勇)

青山不异白玉无瑕茫茫流水扰扰黄花有佛处纤毫不立无佛处万别千差长安路上未归客寻溪由自摘杨花(天童觉)

三千里外两重关衲子纷纷过者难回首石桥南北路杨花风散雪漫漫(普融平)

有佛处不得住生铁秤锤被虫蛀无佛处急走过撞着嵩山破灶堕三千里外莫错举两个石人相耳语恁么则不去也此话已行遍天下摘杨花摘杨花唵嚤呢哒哩吽㗶吒(径山杲)

摘杨花摘杨花打鼓弄琵琶昨日栽茄子今日种冬𤓰(讷堂思)

有佛处不淂住春风荡荡飞杨絮无佛处急走过一叶渔舟江面破林里乌鹊去又来园中桃李开还谢舜若多神相太空无目仙人逢暗夜(白杨顺)

铁山崩倒压银山盘走珠𠔃珠走盘密把鸳鸯闲绣出金针终不与人看(松源岳)

有佛无佛不淂住三千里外无凭据赵州赢淂口皮光却是这僧知落处(虚堂愚)

　　赵州因僧问承闻和尚亲见南泉是否师曰镇州出大萝卜头。

　　颂曰。

因问当初淂法缘不言东土及西天镇州有菜名萝卜济却饥疮几万年(汾阳昭)

镇州出大萝卜天下衲僧取则只知自古自今争辨鹄白乌黑贼贼衲僧鼻孔曾拈得(雪窦显)

镇州萝卜播华夷万物还他本土宜孰谓当时人独爱至今更是好充饥(正觉逸)

陶潜彭泽唯栽柳潘岳河阳只种花何似晚来江上望数峰苍翠属渔家(海印信)

衲僧巴鼻徒穿凿平实啇量绍祖宗多谢张公勤苦力满园留得过深冬(佛慧泉)

镇州出大萝卜头报君来处湏分晓衲僧多是浑沦吞子细淂他滋味少(白云端)

镇州萝卜天然别满口明明说向人薄福阐提人不信一枚秤淂重三斤(保宁勇)

镇州出菜名萝卜过后思量却难淂王老儿孙不覆藏逢人直露真消息(长灵卓)

赵州古佛尚多言萝卜出生镇府田天下衲僧多咬啮齿间蹉过老南泉(文殊道)

㕘见南泉王老师镇州萝卜更无私拈来塞断是非口雪曲阳春非楚词(径山杲)

赵老机关没浅深镇州萝卜接藂林过后思量也难淂入泥入水老婆心(大沩智)

镇州出大萝卜头师资道合有来由观音寺里有弥勒东院西边有赵州(鼓山圭)

青出于蓝冰生于水寸步不通白云万里(或庵体)

些儿活计口皮边点着风驰与电旋谩说镇州萝卜大何曾亲见老南泉(石庵玿)

亲见南泉个眼目老人说话无拘束只因菜气不曾除带累儿孙咬萝卜(野云南)

　　赵州因秀才问曰佛不违众生愿是否师曰是曰某甲欲觅和尚手中拄杖淂否师曰君子不夺人所好曰某甲非君子师曰我亦不是佛。

　　颂曰。

当机转处不踌躇琉璃盘里走明珠赵州老子村校书一条拄杖两人舁(石庵玿)

　　赵州因㕘百丈丈问甚处来师曰南泉来曰南泉近日有何言句示徒师曰无事之人直湏悄然去曰悄然一句且致𢗅然一句作么生道师进前三步丈便喝师作缩身势丈曰大好悄然师便出去。

　　颂曰。

作家相见彼此难构𢗅然悄然进前缩后捏不成塑不就大路不行草里走(佛鉴勤)

门里有门外有不作严平犯牛斗师子吼野干鸣摘出离娄眼里晴一手缩一手伸重阳决定九月九掀反海岳访知音赤骨力穷露双肘(瞎堂远)

　　赵州示众曰佛之一字吾不喜闻。

　　幻庵觉拈云诸人切忌恁么会既不恁么会又作么生会乃。

　　颂曰。

佛之一字不喜闻去年依旧今年春今年春间降大雪陆墓乌盆变白盆

　　赵州因大众晚㕘师曰今夜答话去也有解问者出来时有一僧便出礼拜师曰比来抛砖引玉却引淂个𡐊子。

　　法眼问觉铁觜先师意作么生觉云如国家拜将相似乃问甚人去淂时有人出云某甲去淂云尔去不淂法眼云我会也。

　　颂曰。

探竿影草几人知正似将军一面旗斩将安营都在我倒骑铁马上湏弥(慈受深)

千年田八百主谁当机辨来处赵州要答话抛砖引墼子觉老话端倪如拜将相似去淂去不得言下分缁素个里高于万仞峰不动纤毫擒佛祖(圆悟勤)

　　赵州上堂金佛不度炉木佛不度火泥佛不度水真佛内里坐。

　　颂曰。

泥佛不度水神光照天地立雪如未休何人不雕伪

金佛不度炉人来访子胡牌中数个字清风何处无

木佛不度火常思破灶堕杖子忽击着方知孤负我(雪窦显)

并却泥佛金木佛赵州放出辽天鹘东西南北谩抬头万里重云只一突(白云端)

泥佛不度水法华前阵曾止止君之退步若㕘详不使纵然波浪起

金佛不度炉海上江山入画图千手大悲徒着力却惭舜若眼眉粗木佛不度火多口阿师曾议过隈刀避箭不堪论无限英雄又蹉过(大沩秀)

金佛木佛泥佛度炉度水度火尽入赵州红炉烈𦦨光中锻过一声白雪阳春万古无人能和(鼓山圭)

九十七种妙相顾陆[舟-(白-日)]青难状赵州眼目精明觑见心肝五脏(径山杲)

木佛不度火甘露台前逢达磨惆怅洛阳人未来面壁九年空冷坐

金佛不度炉坐叹劳生走道途不向华山图上看岂知潘阆到骑驴

泥佛不度水一道灵光照天地堪羡玄沙老古锥不要南山要鳖鼻(三圣昌)

三佛形容总不真眼中瞳子面前人若能信淂家中宝啼鸟山花一样春(冶父川)

金佛不度炉风光满帝都少年花酒客大醉几人扶

木佛不度火大士无人我毫𨤲念不差永劫遭羁锁

泥佛不度水明月照千里风高古木秋冻尽长江底金佛不度炉穷源有处无木佛不度火浑仑咬不破泥佛不度水何处不是你真佛屋里坐赵州言是祸水牯会耕田黄牛能拽磨(常庵崇)

金佛不度炉圆光烁太虚直下便荐得不用更踌躇木佛不度火院主眉毛堕烈𦦨亘天红舍利无一颗泥佛不度水衲僧难下觜拟议隔千山迢迢十万里真佛内里坐赵州休话堕觌面便承当抬眸即蹉过金佛木佛泥佛穿来掷过阎浮更说真佛在内无端已被涂糊(尼无著总)

真佛屋里坐开口成话堕幸自可怜生教我说甚么(月林观)

泥佛金佛木佛度水度火度炉妙体本来无处所莫将真佛强涂糊(天目礼)

　　赵州因尼问如何是密密意师以手掐之尼曰和尚犹有这个在师曰却是你有这个在。

　　颂曰。

密密深深意最长几人冷地错啇量师姑若会赵州掐铁打心肝也断肠(慈受深)

兜罗绵样硬赘头河北风流老赵州咸处着盐淡添水轩头一笑更无休(正堂辩)

猛虎深藏浅草窠几回明月入烟萝顶门纵有金刚眼未免当头蹉过他(高峰妙)

　　赵州因僧辞师问甚处去曰闽中去师曰彼中兵马隘你湏迴避始得曰向甚么处迴避师曰恰好。

　　颂曰。

僧去闽中路不遥报言军马闹嘈嘈问师迴避归何处恰好安眠日正高(汾阳昭)

闻说闽中兵马多叮咛游子避干戈临岐指个藏身处无限雄师不柰何(正觉逸)

七闽归路日争锋迴避湏教不见踪恰好藏身何处是青山云外万千重(佛慧泉)

　　赵州因僧游五台问一婆子曰台山路向甚么处去婆曰蓦直去僧便去婆曰好个师僧又恁么去后有僧举似师师曰待我去勘过明日师便去问台山路向甚么处去婆曰蓦直去师便去婆曰好个师僧又恁么去师归院谓僧曰台山婆子为汝勘破了也。

　　颂曰。

台山路上老婆禅南北东西万万千赵州勘破人难会来往草鞋彻底穿(汾阳昭)

赵州勘破婆子叶落便合知秋天下几多禅客五湖四海悠悠(慈明圆)

灵龟未兆无凶吉变动临时在卜人路头问破谁人委王老东村怒目嗔(投子青)

赵州作者勘婆婆太平时代用干戈赵州收得龙泉剑扫尽烟尘揔是他(佛印元)

僧问游台路婆直指不误虽然径直言柰缘多恁去

赵州勘破归会者凭何据月色晓堂分云[(冰-水+〡)*ㄆ]山岳露(浮山远)

杰出丛林是赵州老婆勘破没来由而今四海清如镜行人莫与路为仇(黄龙南)

拨动干戈老赵州坐观胜败有良谋婆婆勘破人谁委多少禅流错路头(海印信)

赵州勘破老婆禅语默分明在目前近日五湖㕘学者刚于岐路走如𤇆(净照臻)

言中辨的老禅和蓦直台山路不蹉勘破却回人莫问岳阳船子洞庭波(云峰悦)

昔日赵州为主将老婆战罢许谁评而今何事台山路却被时人取次行(大沩秀)

台山一路去悠悠亲到还他古赵州勘破老婆回首日长江依旧向东流(佛慧泉)

干戈中立太平基块雨条风胜古时婆子为君勘破了赵州脚迹少人知(白云端)

何事赵州婆子话雄雄今古振嘉声高空有月千门闭大道无人独自行(保宁勇)

赵州一勘老婆也千古英风价转新南去北来由未荐台山从此长荆榛(照觉揔)

似狂不狂赵州老或凡或圣人谁晓是非长短任君裁婆子被伊勘破了(真净文)

赵州问路婆子答云直与么去皆云勘破老婆婆子无你雪处同道者相共举(景福顺)

勘破不勘破婆子能招祸直饶千眼补陁人也是大虫看水磨(云居祐)

赵州勘破事非真走杀台山路上人要识婆婆亲指处一回举首一回新(地藏恩)

台山路上婆往往人问过末后赵州知一言便勘破(云盖智)

是个游台发问端婆婆指路尽颟顸可怜眼里无筋骨却把时人一样看(佛国白)

拨动烟尘老古锥坐观胜负有谁知从来古路平如掌自是行人不见归(圆觉演)

婆指台山路不差游人恁么去无涯赵州勘破归来后四海五湖同一家(草堂清)

蓦直台山路不迂赵州亲去定贤愚古今来往何妨碍未透金尘终是粗(三祖宗)

台山山下路崎岖多少行人在半途五里牌边相借问不知驽马是龙驹(上方益)

台山路上白头婆无限行人几度过直道玄关人不晓赵州特地断誵讹(云溪恭)

丛林老作是无俦凛凛威风四百州一击铁关曾粉碎恩大难将雨露酬(真如喆)

蓦直去蓦直去不逐指头不行旧路大丈夫汉乾坤独步(兜率悦)

本欲平夷道路反成土上加泥而今五湖四海刚被勘婆话迷(圆通仙)

台山有路是人过两两三三借问多要识赵州亲勘破舌头无骨柰渠何(成枯木)

高握金鞭出禁城霜风凛凛马蹄轻𤇆尘扫尽归来后四海行人贺太平(普融平)

五台山路入嵯峨蓦直饶声指似他更有赵州多事汉归来道我勘婆婆(张无尽)

勘破谁知老赵州玉鞭鞭起卧金牛台山今古行人口笑饮清风味转幽(长灵卓)

两重问答绝誵讹赵老于中却勘婆若不全身探虎冗安能彻底验仙陁(禾山方)

赵州亲勘破台山勿两岐只这老婆子踪迹少人知(佛心才)

燕赵当年有一僧干戈聚里等闻行定乱不携三尺剑至今天下绝搀抢(宝峰祥)

老婆心切勿交加要路逢渠指不差休问禹门求变化风雷只在葛洪家(旻古佛)

赵州勘破路难过无限平人走似梭日暮台山空寂寂至今犹未绝誵讹(少林通)

台山路上老婆禅蓦直教人好进前赖得赵州亲勘破从兹四海路平然(云盖昌)

行路难行路难最难难过是台山唯有赵州公验正昂头掉臂总闲闲总闲闲遂府出钵盂(湛堂准)

台山一路坦平自是行人不惯明镜丑妇之冤智者愚人之患(疏山常)

台山古路是人游个个寻婆问路头堪笑赵州才勘破寥寥千古使人愁(疏山如)

玉箫吹作凤鸾吟惹动游人离别心一阵东风卷寨廓四方八面少知音(佛智裕)

台山路坦平婆子苦啇量赵州勘破了清风满大唐(高庵悟)

天下禅和说勘破争知赵州已话堕引得儿孙不丈夫人人黠过冷地卧(径山杲)

劈面三拳连腮七掌尽大地人不知痛痒(鼓山圭)

台山路上人难进独有赵州亲到来勘破老婆回首处从此行人眼不开(楚安方)

指路婆婆在五台禅人到此尽痴呆一拳打破扶桑国杲日当空照九垓(西蜀广道者)

老婆元是魔王脚三军不动旗闪烁赵州无柄铁扫帚扫荡烟尘空索索(石头回)

婆子只知指路鸡犬被人偷去直得赵州勘了这回紧闭门户(戏鱼静二)

赵州老老大大不解山中打坐自言去勘婆子倒被婆子勘破善系无绳约善行无辙迹不战屈人兵直面当机疾老婆勘破五台山有谁㕘透赵州关(圆悟勤)

年老成精不谬传赵州古佛嗣南泉招魂丧命因图象良马追风累索牵勘破了老婆禅说向人前不直钱(天童觉)

贼是小人智过君子大𡚶语成便白拈去胆大心粗无你会处稽首赵州大法王主(典牛游)

大用全提似海深魔军战退鬼难禁赵州勘破婆婆处草偃风行无处寻(南堂兴)

赵州老子烂泥里刺勘破老婆藂林受赐

婆婆不在五台山平地行人作易难蓦直坦然今古路区区却过赵州关(雪窦宗)

台山路蓦直去赵老见婆无别语勘破回来知不知莫信闲人说是非(冶父川)

三月春光上国游祥云瑞气𤨏龙楼亲从宣德门前过更问行人觅汴州(文殊道)

婆子几年寻剑客赵州勘破有誵讹解使不由家富贵风流何在着衣多(讷堂思)

一按牛吃草一与贼过梯早知灯是火饭熟也多时(遁庵演)

干戈中有太平基不用干戈始淂之若无举鼎㧞山力千里乌骓不易骑(明大禅)

四海同一家两口同一舌赵州勘婆了有理向谁说(卍庵颜)

踞坐台山古路头往来云衲被戈矛赵州提起那罗箭穿过髑髅即便休(尼无著揔)

天高地厚人难见海阔山遥只自知勘破却回休借问得便宜是落便宜(密庵杰)

赵州舌头连天老婆眉毛覆地分明勘破归来无限平人瞌睡(妙慧尼净智)

赵州勘破百发百中趁淂老鼠打破油瓮(佛照光)

村婆暴富诳諕[門@召]阎赵州卖俏矢上加尖(或庵体)

蓦直蓦直青天白日勘破了也一文不直(月林观)

本是山中人爱说山中话五月卖松风人间𢙢无价(蒙庵岳)

台山路上个婆婆平地无风起丈波下却斗门通底闸更无一滴到黄河(无准范)

勘破婆子面青眼黑赵州老汉谩我不淂(文殊业)

赵州言勘破心头打额头如何无转智特地觅冤仇(野云南)

　　赵州问僧甚处来僧云摘茶来师曰闲。

　　颂曰。

○道着不着何处摸索背后龙鳞面前驴脚反身筋斗孤云野鹤阿呵呵(云盖智)

　　赵州一日敲火问僧曰老僧唤作火汝唤作甚么僧无语师曰不识玄旨徒劳念静。

　　颂曰。

二赵州眼放光烁破四天下钵盂上安柄至今成话欛(老衲证)

直下是非着不淂着不淂处好承当木人昨夜通消息南海波斯过大唐(野庵璇)

　　赵州因一婆子令人送钱请转藏经师受施了却下禅床转一匝乃曰传语婆转藏经已竟其人回举似婆婆曰比来请转全藏如何秪为转半藏。

　　颂曰。

一走下禅床行一转看了如来五千卷婆子年高眼尚明夜深月下穿针线(慈受深)

左转右转金刚宝剑全藏半藏由基发箭红心心里中红心惊淂湏弥头倒旋(正堂辩)

赵州一匝天轮转婆子知音未足酬普为人天开正眼大千沙界一毫收(足庵鉴)

不知兀坐常轮转空下禅床绕一遭背面却言亏一半老婆𢙣业自家招(天目礼)

赵州剑气冲牛斗婆子神符悬肘后一条拄杖两人扶好手手中夸好手(杀六岩辉)

　　赵州因僧侍次遂指火问曰这个是火你不淂唤作火老僧道了也僧无对复筴起火曰会么曰不会师曰此去舒州有投子和尚汝往礼拜问之必为汝说因缘相契不用更来不相契却来其僧到投子子问近离甚处曰赵州子曰赵州有何言句僧举前话子曰汝会么曰不会乞师指示子下禅床行三步却坐问曰会么曰不会子曰你归举似赵州其僧却回举似师师曰还会么曰不会师曰投子与么不较多也。

　　颂曰。

二我唤作火汝即不可已道了也唤作甚么(杨无为)

赵州唤作火全身入荒草我今不是渠渠今正是我(月林观)

　　赵州回僧问如何是祖师西来意师曰𨓍前柏树子曰和尚莫将境示人师曰我不将境示人曰如何是祖师西来意师曰庭前柏树子。

　　颂曰。

○庭前柏树地中生不假牛犁岭上耕正示西来千种路郁密稠林是眼睛(汾阳昭)

庭前柏树赵州道庐陵米价吉阳敷三岁儿童皆念得八十翁翁会也无(浮山远)

赵州庭前柏天下走禅客养子莫教大大了作家贼(慈明圆)

七百甲子老禅和安贴家邦苦是他人问西来指庭柏却令天下动干戈(雪窦显)

千里灵机不易亲龙生龙子莫回循赵州夺淂连城璧秦主相如总丧身○入门何必辨来机老倒禅和不自知柏树庭前刚指示反令平地下针锥(云峰悦)

赵州有语庭前柏禅者相传古到今摘叶寻枝虽有解湏知独树不成林(黄龙南三)

庭柏苍苍示祖心赵州此话播藂林盘根抱节在金地禅者休于格外寻○万木随时有雕丧赵州𨓍柏镇长荣不独凌霜抱真节几奏清音对月明○赵州全不犯工夫觌面宁存细与粗重叠示君君不见𨓍前柏树本来无(兜率悦)

深院盘根翠色幽老师曾指示禅流年年不改凌霜节下载清风何日休(正觉逸)

赵州𨓍前柏三冬刮地寒处处绿杨堪系马家家门首透长安(天衣怀)

人问𨓍前柏予是岭南客反忆腊月天雪里梅花拆(海印信)

僧问西来意赵州柏树𨠩皮下若有血官差不自由(翠岩真)

青青庭柏何年植祖意分明示赵州海变桑田有穷劫灵苗无影不凋秋(照觉总)

造化无私不思力一一青青岁寒色长短大小在目前可笑时人会不淂(真净文)

赵州𨓍柏衲僧苦厄井口辘轳横吞不淂(野轩遵)

庭前柏树示禅流几个亲曾见赵州明年更有新条在恼乱春风卒未休(保宁勇)

赵州庭下柏森森摘叶寻枝古到今明眼衲僧如觑着西来祖意合平沉(杨无为)

赵州庭柏森然直露滴风清添翠色摘叶寻枝不可求盘根万古终无极(大沩秀)

真个怪时方识怪是精灵眼识精灵时人不会西来旨只看青青柏在庭(佛国白)

羚羊挂角绝狐疑翠柏庭前演妙机此道不将人境会杲天红日夜长辉(罗汉南)

舌头无骨赵州老柏树庭前说向渠好是晚来无限意𠴨𠴨啼鸟噪禅居(三祖宗)

万里长空雨霁时一轮明月映清辉浮云掩断千人目淂见姮娥面者稀(佛鉴勤)

庭前柏树子少悟出常情雨过山添翠云[(冰-水+〡)*ㄆ]日月明(湛堂准)

青青庭柏指西来赵老门风八字开岁寒枝有深深意谁把灵根着处栽(佛灯珣)

西来祖意问如何柏树庭前指似他射虎不真徒没羽至今天下有誵讹(疏山如)

天下禅和咬少林赵州有语庭前柏庭前柏老倒禅和眼赫赤不善东西失本源屈我观音作胡客(五祖戒)

赵州庭前柏衲僧皆罔测一堂云水僧尽是十方客(琅玡觉)

赵州庭前柏眼里电光掣云外往来多村翁行步劣(道吾真)

一兔横身当古路苍鹰才见便生擒后来猎犬无灵性空向枯椿旧处寻(承天宗)

苏武不拜韩信临朝恁么会淂十万迢迢(瞒庵成)

庭前柏树宿根深叶叶真珠寸寸金佛祖长长出不淂千古万古只如今(南堂兴)

打人骂人易劝人除却难不识饶人处急水下高滩(崇觉空)

赵州庭柏说向禅客黑漆屏风松萝亮隔(佛日才)

百宝光攒无见顶是大神咒最灵奇揭谛波罗僧揭谛石人半夜失乌鸡(正堂辨)

庭前柏树子不是祖师心莫执一时见便㤀千古音(龙牙言)

庭前柏树子分明向君举大雪满长安灯笼吞佛祖(涂毒䇿)

静鞭声里驾头来紧握双拳打不开打淂开云压香尘何处是静鞭声里驾头来(瞎堂远)

西来祖意𨓍前柏鼻孔寥寥对眼睛落地枯枝才𨁝跳松萝亮隔笑掀腾(天童净)

庭前柏树子一二三四五窦八布衫穿禾山解打鼓(石庵玿)

快人一言快马一鞭赵州𨓍柏洗脚上船(退庵奇)

　　清凉法眼禅师举柏树子话问觉铁觜承闻赵州有此话是否觉曰先师无此语莫谤先师好眼曰真师子儿。

　　颂曰。

庭前柏树子赵州无此语承言湏会宗勿自立䂓矩(佛印元)

僧问西来柏树酬何必斯言谤赵州令人长忆清凉老一句当年唤转头(大沩秀)

新罗鹞子刺天飞钝鸟篱边蒙不去赵州庭柏一何高谁道先师无此语(白云端)

日炙风吹瘦影孤赵州尝指倚𨓍株升元大小清凉老未会先师此语无(正觉逸)

赵州无语几人知江北江南见者稀山寺桃花复何在相逢空爱白公诗(大洪遂)

庭前柏树子赵州无此语若是本色人直下未相许(真净文)

谁道先师无此语焦尾大䖝元是虎胡蜂不恋旧时窠猛将岂在家中死急着眼却回顾若会截流那下去匝地清风随步举(慧通旦)

赵州𨓍前柏树子昆仑眼睛如点漆笑他法眼谤先师觉公心苦口如蜜(雪堂行)

行主无人能赛姐姐更是好手腾身百尺竿头打个背翻筋斗(正堂辨)

赵州有个柏树话禅客相传遍天下多是摘叶与寻枝不能直向根源会觉公说道无此语正是恶言当面骂禅人若具通方眼好向此中辨真假(文殊道)

一人背手抽金镞一人反身控角弓南北东西𥪰头看果然一雁落寒空(巳庵深)

　　叶县省和尚回僧问柏树子话省曰我不辞与汝说还信么曰和尚重言争敢不信省曰汝还闻檐头雨滴声么其僧豁然不觉失声云㖿省曰汝见个甚么道理僧以颂对云檐头雨滴分明历历打破乹坤当下心息。

　　颂曰。

一庭前柏树子檐头雨滴声风来荷折柄千古意分明○檐头滴滴分明历历碧眼黄头二俱不识识不识普天匝地成狼籍(东山源)

　　赵州问僧发足甚处曰雪峰师曰雪峰有何言句示人曰寻常道尽十方世界是沙门一只眼你等诸人向甚处屙师曰阇𥟖若回寄个锹子去。

　　颂曰。

南望雪峰由万里北游未踏赵州关赚他一只破锹子二百余年去不还(正觉逸)

石桥一路滑如答闽岭风高冻不开相见尽言游历去几人曾到雪峰来(佛慧泉)

沙门只眼不容物万象森罗从彼出锹子何人识赵州放行底事湏绵密(海印信)

大地是眼何处屙天下不柰雪老何赵州寄个锹子去方淂此语圆堶堶(鼓山圭)

大地是眼没处屙衲僧到此便聱讹湏知别有安身诀会淂安身事更多(咄)锹子安着在甚么处(照堂一)

雪峰何处屙赵州寄锹子沙门一只眼狼籍乃如此阿呵呵大唐国里鼓声起新罗国里舞婆娑(别峰印)

大地一只眼谁敢屙其中锹子寄将去那知到雪峰(横川珙)

　　赵州谓众曰我向行脚到南方火炉头有个无宾主话直至如今无人举着。

　　颂曰。

蒙头不觉𪖙𪖙睡开眼从教𦦨𦦨红若谓平常便无事湏防豆爆冷灰中(心闻贲)

○无宾主话意深深流落藂林古到今火冷灰寒口挂壁衲僧冻死不知心(石田薰)

　　赵州上堂至道无难唯嫌拣择才有语言是拣择是明白老僧不在明白里是汝还护惜也无时有僧问既不在明白里护惜个甚么师曰我亦不知僧曰和尚既不知为甚么不在明白里师曰问事即淂礼拜了退。

　　○颂曰。

至道无难言端语端一有多种二无两般天际日上月下槛前山深水寒髑髅识尽喜何立枯木龙吟消未干难难拣择明白君自看(雪窦显)

至简至易同天同地拣择明白云何护惜口似椎眼如眉涉语默蚿怜夔堪笑卞和三献玉纵荣刖却一双足(圆悟勤)

世间无物可罗笼独有嵯峨万仞峰忽若有人猛推落腾身云外不留踪(随庵缘)

至道无难万水千山唯嫌拣择鹄黑乌白才有是非还护惜不会不知全得力明白里头如放行腰金犹颂青青麦(月堂昌)

乱撒明珠颗颗晶走盘应不贵金声谁家女子能针线一串穿来不剩星(无庵全)

　　赵州因僧问至道无难唯嫌拣择是时人窠窟否师曰曾有人问我老僧直淂五年分疏不下。

　　颂曰。

象王颦呻师子哮吼无味之谈塞断人口南北东西乌飞兔走(雪窦显)

分疏不下五年强一叶舟中载大唐渺渺兀然波浪里谁知别有好思量(白云端)

五年分疏不下一句元无缝罅只知推过啇量谁信分明𨠩价玲珑底相知莽卤底相讶宁可与晓事人相骂不可共不晓事人说话(天童觉)

五年分疏不下往往反成话[撢-早+(革*月)]湏知至道无难于此谁知缝罅(佛鉴勤)

天雷如鼓云腾致雨雨霁云收新月一钩至道无难唯嫌拣择五年分疏太隔脉东海鲤鱼多赤稍南山大虫有白额(月堂昌)

风雨蒙蒙乌云叆叆赑屃上山狐狸入海随后追寻龙王不在(咄)(呆堂定)

天高地厚寻常事海𤄃山重更要论霹雳震摧山鬼[宋-木+屈]独携霜剑定乾坤(无庵全)

　　赵州因僧问至道无难唯嫌拣择如何是不拣择师曰天上天下唯吾独尊曰此犹是拣择师曰田厍奴甚处是拣择僧无语。

　　颂曰。

似海之深如山之固蚊虻弄空里猛风蝼蚁撼于铁柱拣𠔃择𠔃当轩布鼓(雪窦显)

团团秋月印天心是物前头有一轮入冗虾䗫无出路却冤天道不平匀(白云端)

金毛师子大开口门天旋地转雷击电奔修罗丧胆外道亡䰟含灵蠢动莫不沾恩(佛鉴勤)

当门一脉透长安游子空嗟行路难不是人前夸俏措金锤击碎万重关(无庵全)

　　赵州因僧问至道无难唯嫌拣择才有语言是拣择和尚如何为人师曰何不引尽此语曰某甲秪念淂到这里师曰至道无难唯嫌拣择。

　　颂曰。

水洒不着风吹不入虎步龙行鬼号神泣头长三尺知是谁相对无言独是立(雪窦显)

驱山塞海也寻常所至文明始是王但见皇风成一片不知何处有封疆(白云端)

针线工夫妙入神㳂情接意一何亲太平胡越无疆界谁是南人与北人(佛鉴勤)

紫绫红锦青丝线巧手织来成一片其中缝罅不能无争柰时人见不见(龙门远)

曰暧风和莺啭新柳垂金线系东君东君不惜无私力一点花红一点春(无庵全)

　　赵州因僧问如何是道师曰墙外底曰某甲不问这个道师曰你问那个道曰大道师曰大道透长安。

　　颂曰。

知道还他老倒翁亲言相指事匆匆关山路远终湏到一径长遥君任通(投子青)

赵老家风不热谩问他大道答长安有谁平步归家去多是区区自作难(水庵一)

大道透长安言端语亦端腊尽雪消去春来依旧寒(松源岳)

　　赵州因僧问道人相见时如何师曰呈漆器。

　　颂曰。

作家相见时堂堂呈漆器乌龟落漆桶也有苐一义(南堂兴)

漱石泠泠古涧阴乔松千尺带寒青多应只看昂霄操谁信根头有茯苓(南叟茂)

道人相见问如何举手寒温事已多老倒赵州呈漆器岳阳船子洞庭波

　　赵州因僧问白云自在时如何师曰争似春风处处闲。

　　颂曰。

争似春风处处闲花开花落岂相关白云自在犹难拟飘鼓无心满世间(佛印元)

　　赵州因僧问祖意教意是同是别师曰会淂祖师意便是教意。

　　颂曰。

波斯读梵字冥窑人作诗乌头仿佛附子依俙竹密不妨流水过山高岂碍白云飞(湛堂准)

　　赵州回与文远行乃指一片地曰这里好造个巡铺文远便去路傍立曰把将公验来师遂与一掴曰公验分明过。

　　颂曰。

虽然公验各随身去住皆由守铺人踏破草鞋归去后落花啼鸟一般春(佛鉴勤)

天子居闹市里山僧在百草头摆手御街来往不怕巡火所由(鼓山圭)

一正一邪一倒一起文远赵州靴里动指(径山杲)

钻头闹蓝远侍者刺脑胶盆老赵州两个人前夸好手而皮三寸不知羞(蒙庵聦)

　　赵州因僧问如何是祖师西来意师曰板齿生毛。

　　颂曰。

九年面壁自虚淹争似当初一句传板齿生毛犹可事石人踏破谢家船(投子青)

　　赵州与文远论义曰斗劣不斗胜胜者轮果子远曰请和尚立义师曰我是一头驴远曰我是驴胃师曰我是驴粪远曰我是粪中虫师曰你在彼中作甚么远曰我在彼中过夏师曰把将果子来。

　　颂曰。

两阵交锋势莫穷信旗猎猎卷秋风边庭不用深深入勒马归来却有功(慈受深)

赵州老古锥家风继金粟文远小厮儿[宋-木+屈]中师子属共抚无弦琴同唱还乡曲花簇簇锦簇簇一片好良田瞥尔生荆𣗥赤脚汉趁兔着靴人吃肉(南堂兴)

　　赵州因僧问如何是佛师曰殿里底曰殿里者岂不是泥龛塑像师曰是曰如何是佛师曰殿里底。

　　颂曰。

酸甜滋味本天然带叶连枝颗颗圆南赡部洲人未识庵摩罗果信虚传(保宁勇)

不立孤危机本峻赵州老子玉无瑕当头指出殿里底刬尽茫茫眼里花(雪堂行)

如何是佛殿里底世出世间难可比万国同歌河海清稽首拜手元是你(月林观)

一尊殿里佛两度放毫光准拟酬高价无疑乱度量(蒙庵聪)

　　赵州因学人问乍入丛林乞师指示师曰吃粥了也未曰吃粥了也师曰洗钵盂去其僧忽然省悟。

　　颂曰。

床窄先卧粥稀后坐济济锵锵潇潇洒洒要会赵州洗钵盂了事沙弥消一个(泉大道)

梅花落尽杏花披未免春风着出被一气不言含有象万灵何处谢无私(白云端)

粥了令教洗钵盂粗心往往更心粗直饶到此分明了也是平生不丈夫(佛陀逊)

赵州吃粥话寻常问禅客心若不负人面上无惭色(云盖智)

吃粥了也洗钵盂家常逐日最相于西来何处半零落六祖痴顽不读书(三祖宗二)

乍入藂林伸一问钵盂洗却更何疑从前官路无迂曲底事游人不见归

乍入藂林乞指示大施门开无拥滞往往灵山受记人未有如斯个次苐(正觉逸)

粥了寻常洗钵盂柰何依样画葫芦灵光洞彻河沙界是则名为大丈夫(云居祐)

吃粥了洗钵盂何曾指示曹溪路谩言随众三十年记淂展单忘却箸(杨无为)

之乎者也衲僧鼻孔大头向下禅人若也不会问取东村王大姐(湛堂准)

粥了令教洗钵盂赵州此语不相辜茫茫宇宙人无数几个男儿是丈夫(慈受深)

粥了令教洗钵盂豁然心地自相符而今参饱藂林客且道其间有悟无(天童觉)

乍入藂林问作家由来枯木别抽芽钵盂洗了相逢着又淂浓烹一碗茶(长灵卓)

大隐居廛小隐山世人无路淂相干五湖禅客朝朝用谁解回头子细看(草堂清)

丛林乍入问来由吃粥无过洗钵休有意气时添意气不风流处也风流(开福宁)

宗师垂手贵天真肯事雕虫篆刻新只向平田浅草处等闲推出玉麒麟(佛性泰)

推穷物理成家计会合时机便识心多谢春风无厚薄贫家桃李也成阴(护国元)

开单展钵每相亲十二时中处处真直下要明端的旨韶阳句外露全身(保宁勇)

吃粥了也未谁道赵州有指示粥后还教洗钵盂敢问诸人悟也无赵州老孰为俦把断要津水逆流伶俐衲僧才眨眼钓鱼船子下杨州(龙门远)

赵州指示洗钵盂衲子奔驰枉费工日用不知何处觅分明说向似盲聋(南堂兴)

吃粥了也洗钵盂已是分明说向渠有时冷地思量着点铁成金举世无(月林观)

十方通透八面玲珑骏驹顾影狐兔潜踪(尼无著总)

粥了令教洗钵盂铁船无底要人扶片帆高挂乘风便截海湏还大丈夫(密庵杰)

乍入藂林乞师指示拈出钵盂令去洗行尽千山与万山回头撞着自家底不湏指不湏洗烜爀灵光照天地而今高挂在虚空长灵室内展脚睡(文殊道)

相逢陪酒又陪歌醉倒家中要我驼驼到家中犹骂詈不知醒后又如何(且庵仁)

只为分明极反令所淂迟早知灯是火饭熟也多时(无门开)

鹤立松梢月鱼行水底天风光都占断不费一文钱(息庵观)

只将乍入来伸请一到丛林志便高吃粥了也洗钵去宗师不用更忉忉(横川珙)

　　禅宗颂古联珠通集卷第九　　　　田二
中华藏第 078 册 No. 1720 禅宗颂古联珠通集


　　禅宗颂古联珠通集卷第十　　　　田三

　　(僧录司右阐教兼灵谷禅寺住持净戒重校)祖师机缘六祖下第四世赵州谂(三十四则)附京兆宽(一则)芙蓉训(二则)大禅佛(一则)普化(六则)秘魔岩(一则)祇林(一则)公畿(一则)

　　赵州因僧问久向赵州石桥到来只见略彴师曰汝只见略彴且不见石桥曰如何是石桥师曰度驴度马。

　　颂曰。

赵州石桥本无星急水游鱼不易停桥上只观驴马迹谁人敢向御街行(北塔祚)

孤危不立道方高入海还须钓巨鳌堪笑同时灌溪老解云劈箭亦徒劳(雪窦显)

我爱赵州对扬潇洒僧问石桥度驴度马碧眼胡僧笑点头其余谁是知音者(地藏恩)

异𩔗渠行李心真出语亲随流自得妙到岸不迷津(京兆府天宁琏)

长鲸已压浪头飞跛鳖桥边尚碾泥度马度驴难解会绿杨影里路东西(地藏恩)

赵州石桥只见略彴度驴度马应病与药换步移身在富全贫当头如认着东鲁问西秦(月堂昌)

　　赵州闻沙弥喝㕘向侍者曰教伊去侍者乃教去沙弥便珍重师曰沙弥淂入门侍者在门外。

　　颂曰。

得入门在门外说向人人不会更高声我耳背(鼓山圭)

瑟瑟风松萧萧雨桧师子咬人韩驴逐块(径山杲)

　　赵州因僧问狗子还有佛性也无师曰无曰上至诸佛下至蝼蚁皆有佛性狗子为甚么却无师曰为伊有业识性在。

　　又问狗子还有佛性也无师曰有曰既有为什么入这皮袋里来师曰知而故犯。

　　颂曰。

大用全机得自由有无双放却双[(冰-水+〡)*ㄆ]几多业识逢人犬从此时时忆赵州(佛印元)

少年学解昧宗途老倒依还滞有无古佛纯金谁辨色惑为机智竞踌躇(圆通秀)

有无双放复双收赵老机关世莫俦试上海门高处望千江万𣲖尽东流(普融平)

赵州口里有雌黄句下谁人见短长堪笑几多逐块狗夜深无故吠虚堂(慈受深)

道有道无无剩语千呼万唤不回头寻香逐气随他去空使流光暗度秋(成枯木)

有佛性无佛性正却倒倒却正踏破澄潭水拗折无星秤火热水面红橛从空里钉肯𩔗盲龟啮死蛇一对牙关紧咬定(正觉逸)

赵州古佛言言中的话有话无燕金赵璧更有布衫重七斤天上人间无价直(地藏恩)

佛性分明脱有无醋酸何用挂葫芦薄雾轻烟留不住扁舟已过洞庭湖(瞎堂远)

狗子佛性无狗子佛性有从来只向两头走未能一镞破双关业识依前还作狗(本觉一)

狗子佛性有毗卢爱饮弥勒酒狗子佛性无文殊醉倒普贤扶扶到家中全酩酊胡言汉语骂妻奴(正堂辨)

无直路却萦纡赵州东壁上依旧挂葫芦有张公吃村酒李公醉不醒面南看北斗(石庵玿)

狗子佛性无斫额路上逢子胡业识性在遭一口大地全无碧眼胡狗子佛性有春风吹动千株柳知而故犯可怜生一一面南看北斗(无庵全)

狗子佛性全提正令才涉有无丧身失命(无门开)

　　赵州因僧问狗子还有佛性也无师曰无。

　　颂曰。

言有业识在谁云意不深海枯终见底人死不知心(真净文)

赵州露刃剑寒霜光𦦨𦦨更拟问如何分身作数假(五祖演)

力壮年高胆更雄清风随虎云从龙啀喍无限寻声迹挂角羚羊不见踪(宝峰祥)

宣德门前过回头便招祸若要无事时且㱕堂里坐(鼓山圭)

有问狗佛性赵州答曰无言下灭胡族犹为不丈夫(径山杲)

狗子无佛性慈悲似海深寻言逐句者埋没丈夫心(疏山如)

狗子佛性无宝剑出䂓模落在将军手横按立当途(楚安方)

问头既实答亦堪夸洛阳虽好争似我家赵州苦口太饶舌侬家信手摘杨花(大沩智)

赵州狗子无佛性七佛如来合掌听湏弥岌㟧舞三台海水腾波行正令(南堂兴)

赵州狗子无佛性万叠青山藏古镜赤脚波斯入大唐八臂那吒行正令(稠岩赟)

乙己大人丘丛林为寇仇利牙如剑㦸生杀有来由(南岩胜)

至道无难言端语端赵州开口露出心肝(典牛游)

连马连人劈一刀虚空迸血涌波涛千千万万人争看谁解分开盖胆毛(中庵空)

铁壁银山一箭穿过潦倒赵州口能招祸(尼无著总)

狗子无佛性全提摩竭令才拟犯锋铓丧却穷性命(潜庵光)

贫无所依两亲相击旱地雷声青天霹雳(或庵体)

狗子佛性无老蚌吐明珠西川鸣杜宇江南啼鹧鸪(文殊道)

赵州狗子无佛性当空掘出秦时镜光明浑不见星儿上下四维俱彻映(谁庵演)

狗子无佛性杀人便偿命苦痛万千般因邪却打正(密庵杰)

大食波斯饮百杯停停把柂万人魁逆风使过黄牛峡不问瞿塘滟滪堆(东山空)

狗子无佛性打破大圆镜七九六十三一切智清净(咦庵鉴)

狗子无佛性罗睺星入命不打杀别人被人打杀定(南书记)

狗子佛性无门上钉桃符千邪俱不入百怪尽消除(松源岳)

狗子无佛性泥捏活大圣不是泗州人说着也不信(别峰云)

狗子无佛性劝君不用举欲透万重关湏是千钧弩(己庵深)

二十四州铁铸成一个错𩗺在大街路无人踏淂着(即庵然)

狗子佛性无还他大丈夫是非虽入耳东壁挂葫芦(朴翁铦)

无之一字杀人无数多少英雄横尸当路(铁山仁)

二八佳人刺绣迟紫𠛼花下啭黄鹂可怜无限伤春意尽在停针不语时([仁-二+幻]堂仁)

利刀截断命根跳出狐群狗队拈起万煆蒺藜铁额铜头粉碎(石庵玿)

赵州曰无崖崩石裂未举先知只淂一橛(少室睦)

狗子佛性赵州无吕公一个药葫芦接来医却人间病大死一回方见渠(葛庐覃)

狗子无佛性干将入楚庭一禅三首落千古淂虚名(千峰琬)

　　京兆宽因问狗子还有佛性也无师曰有曰和尚还有也无师曰无曰一切众生皆有佛性和尚为甚么却无师曰我非众生曰既非众生莫是佛否师曰不是佛曰毕竟是何物师曰亦不是物曰可见可思否师曰思之不可及见之不可议是名不可思议。

　　颂曰。

拈却这僧问去却京兆答浩歌归去来清风遍六合(五祖演)

裂破湏弥鼻孔踏反大海乾坤面前百千诸佛尽是我家儿孙(楚安方)

　　赵州问一婆子甚么处去曰偷赵州笋去师曰忽遇赵州又作么生婆便与一掌师休去。

　　颂曰。

弯弓直势射难当䧟虎之机理最长虽是贪他一粒米谁知失却半年粮(海印信)

赵州笋被婆偷去遭掴如何肯便休合出手时湏出手淂抽头处且抽头(野轩遵)

赵州老捉个贼当面勘渠返遭一掴贼不成罪归己天下衲僧知几几(地藏恩)

赵州挨拶老婆时迦叶难陁尽皱眉却被老婆挥一掌从来多事落便宜(张无尽)

从来柔弱胜刚强捉贼分明已见赃当下被他挥一掌犹如哑子吃生姜(佛鉴勤)

虎穴魔宫到者稀老婆失脚人怀疑赵州吃掌无人会直至如今成是非(金陵俞道婆)

去若丘山重来如一羽轻去来无别路倾盖白头新(瞎堂远)

一路雄兵犯界河烟尘塞路绝人过安邦赖有张良在画角城头唱楚歌(雪窦宗)

骤马加鞭上酒楼何如坐地看杨州是非长短俱栽了鼠窃终难似狗偷(无准范)

相见又无相触忤拦腮便掌不相饶思量个样无滋味莫是赵州身命招(闲极云)

　　赵州示众曰看经也在生死里不看经也在生死里诸人且作么生出淂去僧便问只如俱不留时如何师曰实即淂若不实争能出淂生死。

　　颂曰。

看经也在生死里饭萝里坐无吃底不看经也在生死里锦衣堆里无着底忽然乌鹊叫一声反身踊跃浑家喜休拟议如令抛向众人前千手大悲提不起

　　赵州问新到曾到此间么曰曾到师曰吃茶去又问僧僧曰不曾到师曰吃茶去后院主问曰为甚么曾到也云吃茶去不曾到也云吃茶去师召院主主应喏师曰吃茶去。

　　颂曰。

赵州有语吃茶去天下衲僧㹅到来不是石桥元底滑唤他多少衲僧冋(汾阳昭)

见僧被问曾到此有言曾到不曾来留坐吃茶珍重去青烟时换绿纹苔(投子青)

赵州有语吃茶去明眼衲僧皆赚举不赚举未相许堪笑禾山解打鼓(云峰悦)

曾到还将未到同赵州依旧展家风近来王令关防紧从此人情总不容(佛印元)

赵州验人端的处等闲开口便知音觌面若无青白眼宗风争淂到如今(黄龙南)

一瓯茶自振家风远近高低一径通未荐清香往来者谁谙居止院西东(照觉总)

此间曾到不曾到人义人情去吃茶院主不知滋味好却来争看盏中花(佛国白)

藂林宗匠实难加临事何曾有等差任是新来将旧住殷勤只是一瓯茶(正觉逸)

三等擎瓯礼数全一般平挹更无偏石桥破院无珍味且夹油麻一例煎(佛慧泉)

宝匣龙泉发夜光寥寥长挂在虚堂四来高客如相访茶罢休劳话短长(大沩秀)

赵州吃茶话自古至及今易开终始口难保岁寒心(云盖智)

相逢尽道吃瓯茶大抵风流出当家休问曾到未曾到自有行人满路夸(疏山常)

骊珠绝类玉无瑕马载驴䭾帝子家曾到不曾休拟议与君同泛一瓯茶(罗汉南)

个中滋味若为论大展家风说早春三度口行人事了这回莫道不沾唇(佛鉴勤)

赵州一瓯茶验尽当行家一期虽自好争免事如麻(龙门远)

赵州滋味最为亲觌面承当有几人三度传来亲切处馨香满口又全真(楚安方)

三等接人喧海宇一茶验客播丛林高山流水深深意不是子期谁赏音(云岩因)

高下来相访只点一瓯茶人情厌疏淡骨肉生冤家

争似卢同闭关自煎吃发轻汗平生不平事尽向毛孔散(石[(工*几)/石]明)

赵州吃茶宗门奇特到与不到正白拈贼(黄龙新)

曾到不曾到且吃一杯茶待客只如此冷淡是僧家(牧庵忠)

曾到吃茶去未到吃茶去赵州老禅和口甜心里苦心里苦直至如今无雪处(慈受深)

赵州吃茶我也怕他若非债主便是冤家倚墙靠壁成群队不知谁解辨龙蛇(应庵华)

百尺竿头㲲布巾上头题作酒家春相逢不饮空归去洞里桃花笑杀人(自淂晖)

人来访赵州唯道吃茶去无端院主不惺惺更与一瓯令醒悟(本觉一)

赵州三度吃茶禾山打鼓难比休于句下寻求识取口中滋味若识淂观音院里有弥勒(佛性泰)

曲𥁞周遮礼数频苦茶何用劝三巡鼻中若有通天窍终不回头问别人(文殊道)

曾到未到普请吃茶口甜似蜜心毒如蛇(淳庵净)

赵州吃茶逆㧞毒蛇虚空落地铁树开花夜叉罗刹弥勒释迦改头换面无穷数莫道风流出当家(普庵玉)

赵州吃茶去毒蛇横古路踏着乃知非佛也不堪作(松源岳)

赵州老漠热心肠一盏粗茶验当行回首路傍桥断处白苹红蓼映斜阳(浙翁琰)

赵州逢人吃茶谁知事出急家反手作云作雨顺风撒土撒沙引淂洞山无意智问佛也道三斤麻(无禅才)

　　赵州因僧问万法归一一归何所师曰老僧在青州作淂一领布衫重七斤。

　　颂曰。

编擗曾挨老古锥七斤衫重几人知而今抛向西湖里下载清风付与谁(雪窦显)

七斤衫重岂难提日出东方定落西一击珊瑚枝粉碎轰轰雷雨满山溪(白云端)

独坐独行真竭斗无䂓无矩老禅和四方八面难拘检天下谁能柰你何(保宁勇)

问来亲切布衫酬指出青州是旧游皓月当空澄巨浸鲸鲵无柰不吞钩(照觉总)

赵州布衫重七斤问处分明答处亲大地山河都盖却谁是当机裁剪人(文殊道)

七斤衫重绝纤埃妙手何人解剪裁堪笑东村王大伯满身风雨入门来(普融平)

青州七斤衫尽力提不起打破赵州关总是自家底(径山杲)

赵州老对面人难晓一归何处青州布袄金银琉璃砗磲码瑙(龙牙言)

夜半黑漆黑捉淂一个贼点火照来看元是王大伯(鼓山圭)

等闲提起七斤衫多少禅流着意㕘尽向青州作窠窟不知春色在江南(运庵岩)

镬汤无冷地黄河辊底流金刚难插觜脑后挂灯毬(或庵体)

拶到悬崖撒手时七斤衫重有谁知寒来暑往浑无用挂在赵州东院西(石庵玿)

当机觌面提觌面当机疾开眼放痴顽鞭逼人上壁(北涧简)

赵老七斤衫提来用恰好若更问如何且去青州讨(断桥伦)

　　赵州在东司上见远侍者过蓦召文远远应诺师口东司上不可与汝说佛法。

　　颂曰。

老僧正在东司上不将佛法为人说一般屎臭旃檀香父子之机俱漏泄(鼓山圭)

赵州有密语文远不覆藏演出大藏教功德实难量(径山杲)

东司上不说佛法唤来与伊劈面踏不用重论报佛恩将此深心奉尘刹(无庵全)

明明道不说此理凭谁识春风一阵来满径花狼籍(蒙庵聪)

　　赵州因真定帅王公携诸子入院师坐而问曰大王会么王曰不会师曰自小持斋身已老见人无力下禅床王尢加礼重翌日令客将传语师下禅床受之侍者曰和尚见大王来不下禅床今日军将来为甚么却下禅床师曰非汝所知苐一等人来禅床上接中等人来下禅床接末等人来三门外接。

　　颂曰。

上等接人了无回互据坐堂堂是何谓度帅王用处若轩昂为渠拽倒破禅床(天目礼)

跏趺迎上客曲录对旌幢不是家风别他居礼乐乡(西岩惠)

折脚禅床接断薪犹堪偃首揖高宾明知列土熏天富难斗他家彻骨贫(石溪月)

人王争似法王尊不下禅床接上根休说君臣犹有间入山先要主宾分(月坡明)

赵州三等见人未举已先话堕都衙唤淂便回头也是大虫看水磨(枯禅镜)

禅床不下不抬身自小持斋到老人只有个牙堪吃饭那知世有大王尊(闲极云)

　　赵州因侍者报大王来也师曰万福大王者曰未到在师曰又道来也。

　　颂曰。

报客传言信已通义手[仁-二+氏]头便鞠躬对面一双清白眼当头蹉过住山翁(楚安方)

侍者来言报大王赵州曾揖下禅床怜儿不觉傍观丑争柰全身在帝乡(天童觉)

一句机锋无价万福承当不下看他拈尾作头又道大王来也(褚衲秀)

骥子驽骀满道途皮毛孰敢辨精粗若无伯乐当时鉴失却追风千里驹(慈受深)

许由临岸洗耳巢父不饮牛水侍者亲入帝乡赵州只在草里(南嵓胜)

来也宫殿随身去也笙歌满路侍者白头如新赵州倾盖如故(别峰印)

　　赵州到一庵主处问有么有么主竖起拳头师曰水浅不是泊船处便行又到一庵主处问有么有么主亦竖起拳头师曰能纵能夺能杀能活便作礼。

　　颂曰。

问答元来总一般当头一着莫瞒顸将军自有佳声在不淂封侯也是闲(佛迹昱)

疋马单枪战祖关死生只在刹那间赵州最是难容汉庵主当头楔两拳(文殊道)

无星秤子两头平提起应湏见淂明若向个中争分两知渠错认定盘星(佛性泰)

赵州老汉少喜多嗔不会为客劳烦主人(湛堂准)

虎步龙骧遍九垓会从平地起风雷等闲唤出庵中主便见千江水逆回(佛心才)

老作藂林是赵州两拳提起不轻酬无星秤在当人手斤两都卢在里头(楚安方)

五陵公子争夸富百衲高僧不厌贫近来世俗多颠倒秪重衣衫不重人(三圣昌)

上庵竖起拳头赵州左眼半斤下庵竖起拳头赵州右眼八两君看陕府铁牛何似嘉州大像若谓总涉誵讹露柱灯笼合掌(慈受深)

换手槌胸哭老爷棺材未出死尸斜不如掘地深埋却管取来年吃嫩茄(瞎堂远)

庵主当年用淂亲衲僧眼里要生筋赵州舌有龙泉剑开口等闲疑杀人(自淂晖)

水浅不是泊船处能纵能夺自有据一槌击碎两重关填沟塞壑无回互(尼无著总)

庵主拳头举处亲赵州话鲁指西秦知音不在千杯酒一盏空茶也醉人

顺水张帆逆风把柂钓尽江波不出者个(月林观)

庵主拳头没两般赵州平易作艰难丛林多少杜禅衲谁解出头天外看(铁山仁)

闪烁旌旗骤往来几人遥望起疑猜此时若淂樊公脚一踏鸿门两扇开(无准范)

　　赵州因文远侍者在佛殿礼拜次师见以拄杖打一下曰作甚么曰礼佛师曰用礼作甚么曰礼佛也是好事师曰好事不如无。

　　颂曰。

文远修行不落空时时聸礼紫金容赵州拄杖虽然短分破华山千万重(径山杲)

礼佛无端撞赵州却将知见作冤仇如今四海平如掌云自高飞水自流(照堂一)

只知聸礼紫金容不觉脑门遭霹雳平生心胆向人倾相识还同不相识(蒙庵聪)

　　赵州回僧问如何是赵州师曰东门西门南门北门。

　　颂曰。

句里呈机劈面来烁迦罗眼绝纤埃东西南北门相对无限轮槌击不开(雪窦显)

四廓关闳镇赵州几于城下起戈矛将军战马今何在野草闲花满地愁(照觉揔)

袖里金槌一击开东西南北绝纤埃石桥南畔台山路报你游人归去来(普融平)

豁达门开入赵州东西南北任遨游龙楼凤阁依然在失却来时好路头(罗汉南)

四门开豁往来游脚下分明到地头四五百条花柳巷二三千处管弦楼(圆通仙)

赵州老有一诀四门开路头彻入门来明皎洁出门去莫漏泄通一线为君说元正日太平节(黄龙新)

者僧问赵州赵州答赵州淂人一马还人一牛人平不语水平不流受恩深处先宜退得意浓时正好休(径山杲)

南北东西老赵州见人骑马也骑牛清风月下寻归路夫子门前问孔丘(瞎堂远)

　　赵州因僧问初生孩子还具六识也无师曰急水上打毬子僧却问投子急水上打毬子意旨如何子曰念念不停留。

　　颂曰。

六识无功伸一问作家曾共辨来端茫茫急水打毬子落处不停谁解看(雪窦显)

初长婴儿急水毬衲子随波卒未休若问德山行正令何似当时问赵州(天衣怀)

何谓识𠔃还具六八万四千殊不足初生孩子尚喃喃急水打毬拦口𡎺(白云端)

朝日𢗅𢗅打个毬生来念念不停㽞若知落地无踪迹始会云门六不收(慈受深)

急水打毬子念念不停㽞未能全六识先见转双眸绍续门风只这是不湏向外更寻求(佛性泰)

初生孩子始徒然六识聦明心性巧急流水上打毬子出出没没人不晓既为掌上珠湏作家中宝好老赵州恁么道(佛鉴勤)

　　赵州因僧问和尚姓甚么师曰常州有曰甲子多少师曰苏州有。

　　颂曰。

苏州有常州有湏信亲言出亲口赵州古佛岂徒然世界坏时渠不朽若能于此究根源决定面南看北斗(雪窦显)

常州有苏州有吃嘹舌头师子吼寿山高兮福海深八十一𠔃九个九若能直下便回光千古万古名不朽(佛鉴勤)

常州有福州无江风作恶浪花粗不用刻舟徒记剑片帆已过洞𨓍湖(淳庵净)

苏州有常州有未到苏常不知有既到苏常何处有今人不识古人意空向城中颠倒走(退庵奇)

苏州有与常州有三月江南啼鹧鸪堪笑有年无德汉被人拶着强分疏(退耕宁)

　　赵州问一座主讲什么经曰讲涅槃经师曰问一假义淂否曰淂师以脚趯空吹一吹曰是什么义曰经中无此义师曰脱空谩语汉此是五百力士揭石义便道无。

　　颂曰。

一趯方令地轴反一吹还又转天关讲师不识圆陁义空舍前山过后山(圭堂居士)

揭石从来义不同洪波深处逞神通高标不在芦花岸队队双双趁晓风(呆堂定)

　　赵州因僧问十二时中如何用心师曰汝被十二时辰使老僧使淂十二时乃曰兄弟莫久立有事啇量无事向衣钵下坐穷理好老僧行脚时除二时粥饭是杂用心处除外更无别用心处若不如是大远在。

　　颂曰。

百年三万六千日一日朝昏十二时使杀老僧浑不管不知闹里有谁知(鼓山圭)

使淂十二时辰呼来却教且去倚官挟势欺人茫茫无本可据(径山杲)

钟送黄昏鸡报晓赵州何用间烦恼裂破虚空作两边古庙香炉出芝草(雪庵瑾)

安贴邦乡老赵州时辰使淂最风流今朝有酒今朝醉明日愁来明曰愁(野庵璇)

　　赵州在南泉井楼上打水次见南泉过便抱柱悬却脚曰相救相救南泉上胡梯曰一二三四五师少顷却去礼谢曰适来谢和尚相救。

　　颂曰。

南泉赵州用最密后人不了转寻觅往返之言子细看二人把手并头立(汾阳昭)

赵州自作自受南泉外头相救直饶数目分明也是私路上走(月堂昌)

描不成塑不就楼上悬身叫相救南泉敲处有来由一假风流如锦绣阿呵呵一二三四五大虫咬猛虎(讷堂思)

等闲施设岂徒然平地波澜欲浸天更向胡梯敲数下兔教失脚堕黄泉(佛性泰)

　　赵州因在殿上过乃唤侍者者应诺师曰好一殿功德者无对。

　　颂曰。

殿上从来好功德如何侍者却疑惑赵州露出赤心肝问着依然墨漆黑(照堂一)

殿上唤来先应诺不知业识太茫茫虽然功德已成就争柰当初不放光(鼓山圭)

好一殿功德总是过去佛百福相严身不使旃檀刻日日香烟夜夜灯看来当甚干萝卜(径山杲)

　　赵州因到临济方始洗脚济便问如何是祖师西来意师曰正值老僧洗脚济乃近前侧聆师曰若会便会更㗖啄作么济拂袖去师曰三十年行脚今日为人错下注脚。

　　颂曰。

洗脚处更不安排侧聆时非是㗖啄赵州临济二老人相见何劳下注脚(鼓山圭)

一人眼似鼓椎一人头如木杓两个老不识羞至今无处安着(径山杲)

临济赵州禅林宗匠特地相逢恰似扑相撞见今时行脚僧呼为两个闲和尚(雪庵瑾)

　　赵州见僧来便面壁书梵字僧展坐具礼三拜师转身僧收坐具出去师曰苦苦僧呵呵大笑。

　　颂曰。

苦苦向谁语发机要是千钧弩三十三天扑帝钟大地山河俱作舞(典牛游)

苦苦苦中苦乐中苦谁道黄金如粪土象骨老师曾辊毬秘魔权下捉老鼠(应庵华)

苦中乐乐中苦赵州这僧俱欠悟直饶顿彻根源也是泥中洗土(佛照光)

不昧当阳第一筹临机拳趯不轻酬焦砖打着连底冻赤眼撞着火柴头(掩室开)

　　赵州到云居居云老老大大何不觅个住处师曰什么处住淂居云前面有古寺基师曰与么即和尚自住取师又到茱萸萸云老老大大何不觅个住处去师曰什么处住淂萸云老老大大住处也不识师曰三十年弄马骑今日却被驴扑。

　　颂曰。

展阵开旗各运谋箭锋相敌未轻休等闲露出反身句直淂千江水逆流(掩室开)

突出山前古寺基赵州闻淂便攒眉寥寥今古无人共一片断云天外飞(率庵琮)

　　赵州因僧问二龙争珠谁是淂者师曰老僧只管看。

　　颂曰。

风云头角黑𥻘皴苦死交争额上珍净洗眼来闲地看老僧未免费精神(圆悟勤)

珠在浪花深处白拏云[爪*矍]雾志悠哉老僧只管从边看淂失从渠眼自开(咦庵鉴)

　　赵州因僧问如何是祖师西来意师曰栏中失却牛。

　　颂曰。

栏中失却牛有问即有酬更若求玄妙猢孙筑气毬(慈云照)

　　赵州上堂才有是非纷然失心还有答话分也无僧举似洛浦浦扣齿又举似云居居曰何必僧回举似师师曰南方大有人丧身失命曰请和尚举师才举前语僧指傍僧曰这个师僧吃却饭了作恁么语话师休去。

　　颂曰。

坐底见立底立底见坐底咄㦲老赵州白日眼见鬼(无相范)

　　赵州因僧问如何是南泉真师下禅床立僧曰如何是和尚真师上禅床坐。

　　颂曰。

师下禅床立神号并鬼泣师上禅床坐龙蟠并虎卧一槌打与两分张拈起元来是双破(本觉一)

　　赵州因一秀才云和尚是古佛师曰秀才是新如来。

　　颂曰。

广寒宫殿净无埃已是逢君八字开[舟-(白-日)]桂不湏零碎折等闲和树㧞将来(南叟茙)

　　赵州因僧问毫𨤲有差时如何师曰天地悬隔僧去毫𨤲无差时如何师曰天地悬隔。

　　颂曰。

毫𨤲有差天地隔毫𨤲无差天地隔隔不隔俱端的但能信手摘杨花湏会风生庭前柏赵州关好标格曹溪路上没踪迹(长灵卓)

一道如弦直长安信已传万邦皆入贡四海息狼烟(掩室开)

　　赵州因僧问路逢达道人不将语默对未审将甚么对师曰人从陈州来不淂许州信。

　　颂曰。

满满弯弓射不着长长挥剑斫无痕堪笑日月不到处个中别是一乾坤(大沩行)

病餐毒药访良医医使元餐药治之病去药回滋味别舌头具眼者方知(佛性泰一)

世有逃形畏影人奔程告诉谩劳神若知形影元无二坐对高堂秋月轮

　　赵州因僧问南泉迁化向什么处去师曰东家作驴西家作马。

　　颂曰。

脱淂驴头载马头东家西家卒未休问君还有几多愁恰似一江春水向东流(懒庵枢)

　　赵州示众曰此间佛法道难即易道易即难别处难见易识老僧这里即易见难识若能会淂天下横行。

　　颂曰。

识不识见非见说易说难如油入面(松源岳)

　　赵州临顺世令僧持拂子与赵王曰若问何处淂来便说此是老僧平生用不尽底。

　　颂曰。

一生受用应无尽这个都来有几茎分付赵王千古在任他南北竟头争(保宁勇)

　　赵州因僧问如何是祖师西来意师曰冬至一阳生。

　　颂曰。

柳色黄金嫩梨花白雪开若解知时节冬至一阳来(圆悟勤)

铁树开花千万朵石头抽笋两三茎泥塑金刚开口笑明朝冬至一阳生(佛鉴勤)

柳色黄金嫩梨花白雪香若知春气力特地好风光(龙门远)

冬至一阳生乾坤通一线可怜无限人不识娘生面(径山杲)

　　福州芙蓉山灵训禅师(嗣㱕宗)师一日辞归宗宗问甚么处去师曰归岭中去宗曰子在此多年装束了却来为子说一上佛法师结束了上去宗曰近前来师乃近前宗曰时寒途中善为师聆此言顿㤀前解。

　　颂曰。

八十婆婆学画眉痴心欲比少年时一朝打破当台镜始信从前万事非(慈受深)

　　芙蓉一日访同㕘实性大师升堂以右手拈拄杖倚左边良久云此事若不是芙蓉师兄大难委悉便下座。

　　颂曰。

陪尽老精神杯盘越样新谁知村酒店难劝御楼人(西嵓惠)

　　五台山大禅佛智通禅师(嗣归宗)师初在归宗会下忽一夜连叫曰我大悟也众骇之明日上堂众集宗曰昨夜大悟底僧出来师出曰某甲宗曰汝见甚么道理便言大悟试说看师曰师姑元是女人作宗异之。

　　颂曰。

悟来不在苦多端解了都由瞥尔间定道师姑女人作痴人积雪作银山(汾阳昭)

半夜高声似少神个中明自有疏亲如今随例传其响也道师姑是女人(保宁勇)

五月炎威当酷热浃背汗流无处说匝地清风劈面来大禅眼里重添屑(草堂清)

童子学顺朱赤处背模黑若将白纸来一点下不淂若下淂翻成纸上涂烟墨(黄龙震)

悟了还同未悟时何湏更说与人知贼赃败露无藏处便道师姑是女儿(大洪遂)

惊众连声叫悟由了知诸圣不相投师姑元是女人作有何佛祖向心头(延寿慧)

师姑元是女人作百衲禅僧多罔措[序-予+(鴈-厂)]回沙塞口㗸芦燕绕红梁浑不顾(破庵先)

　　镇州普化和尚(嗣盘山)师初于盘山处密受真诀而佯狂出言无度暨盘山顺世乃于北地行化或城市或冢间振铎曰明头来明头打暗头来暗头打四方八面来旋风打虚空来连架打一日临济令僧捉住曰揔不恁么来时如何师拓开曰来日大悲院里有斋回举似临济济曰我从来疑着这汉。

　　颂曰。

老倒分明两路差箭锋相拄勿喎斜龙蛇混杂人难辨白日长空下雪花(汾阳昭)

明暗俱打夸无上擒住方知无伎俩伎俩无乱称呼至今谁解辨真虚(海印信)

高堂公子醉双陆乱撒明珠发异光一掷输嬴谁辨淂满盘骰子不成双(佛智裕)

娄罗湏要逞聪明金榜何曾得挂名捋下幞头归去好莫骑驴子傍人门(鼓山圭)

不是风𠔃不是颠长街短巷走如𤇆院里有斋常记淂时时挂在口皮边(廓庵远)

旱天忽震数声雷远近飞云若往来甘雨未曾施一点返将风势卷将回(云峰悦)

一拶银山铁壁摧大悲院里赶村斋善财拄杖如无用乞与佯狂老万回(水庵一)

水急鱼行涩峰高鸟不栖世情看冷䁔人面逐高低(松源岳)

以此振铃伸召请旋风连架打将来大悲院里逻斋去肘露皮穿可怪哉(天目礼)

摆铎摇铃恣卖乖大悲院里赶村斋河阳木塔休穿凿是甚堂前破草鞋(笑翁堪)

大用全提作者知烁迦眼活电光迟大悲院里翻身处临济甘为小厮儿(古嵓璧)

明日大悲院里斋铁围山岳尽冲开猪头象鼻乌觜鱼腮石人抚掌呵呵笑寒山拾淂在天台(石庵玿)

　　普化尝暮入临济院吃生菜济曰这汉大似一头驴师便作驴鸣济谓直岁曰细抹草料着师曰少室人不识金陵又再来临济一只眼到处为人开。

　　颂曰。

十字街头金铎鸣蹇驴生菜恣膨脝狂翻筋斗盘山怪踢倒饭床临济惊只眼未开真瞎漠两头俱打震威声镇人何必揭棺看会淂来时即去程(野轩遵)

先师会里呈真处临济堂前吃菜时连此三回露栓索咄这㳂台盘乞儿(径山杲)

草里相逢两赤眉交锋一阵疾如飞东西旗号浑相似试问何人淂胜归(上方益)

一个驴鸣两个贼堪与诸方为轨则正贼草贼不湏论大施门开无壅塞(径山杲)

剩噇生菜似头驴临济堂前捉败渠耸耳长鸣随踢踏不知业债倩谁除(天目礼)

　　普化见马步使出喝道师亦喝道作相扑势马步使令入打五棒师曰似即似是即不是。

　　颂曰。

混俗和光用最难相逢正是两风颠虽然大化无方所俗宫且不是僧官(汾阳昭)

机境相投是𡚶真入河渐渐见长人受屈遭他一顿棒元来不是好官人(江陵柔)

阶头放下劫初铃相扑呼他马使名五棒打来无雪处却言渠不是官行(天目礼)

　　普化一日同临济赴施主家斋济问毛吞巨海芥纳湏弥为复是神通妙用为复法尔如然师遂踢倒饭床济云太粗生师云这里什么所在说粗说细济休去次日又同赴一施主家斋济问今日供养何似昨日师又踢倒饭床济云太粗生师云瞎汉佛法说甚么粗细济乃吐舌。

　　颂曰。

要识真金湏入火再三煆炼见精粗上行买卖不饶让好物从来价自殊(海印信)

相逢一瞎一粗生斋主浑家丧胆惊谁识二尊龙象驾毗卢顶上等闲行(野轩遵)

兰羞供养不寻常两度遭伊踢饭床总似这般无礼汉将何因果利存亡(上方益)

掣颠掣狂普化张口吐舌临济共展大机大用漏泄祖师关捩南山鳖鼻添牙焦尾大虫插翅(南堂兴)

入海湏是昆仑得珠还他罔象饭床两次趯翻这汉是甚驴养(典牛游)

临济惯白拈普化惯掣颠一场好笑具后世作三玄(别峰印)

普化踢倒饭床临济大张其口放出踞地金毛惊得湏弥倒走通身是眼鉴不彻通身是口只随后不随后宝剑出厘风雷吼(涂毒䇿)

　　普化因临济一日同河阳木塔在僧堂地炉内坐正说师每日在街市掣风掣颠知他是凡是圣师曰你道我是凡是圣济便喝师指河阳木塔曰河阳新妇子木塔老婆禅临济小厮儿却具一只眼济曰这贼师曰贼贼便出去。

　　颂曰。

骐骥驽骀辨者稀浅深毛色混同之若无伯乐垂精鉴千里追风不易骑(海印信)

　　普化初将示灭乃入市谓人曰乞我一个直裰人与被袄或与布裘皆不受振铎而去临济令人送与一棺师笑曰临济厮儿饶舌便受之乃辞众曰普化明日去东门死也郡人相率送出城师厉声曰今日葬不合青乌明日南门迁化人亦随之又曰明日出西门方吉人出渐稀出已还返人意稍怠苐四日自擎棺出北门外振铎入棺而逝郡人奔走出城揭棺视之已不见唯闻空中铎声渐远莫测其由。

　　颂曰。

风颠用尽到无余一个棺材八个舁舁出镇州城外去听他木铎自分疏(北涧简)

撮得虚空作近邻便于北斗里藏身这掠虚汉何多事犹把空棺诳后人(东山源)

　　五台山秘魔岩和尚(嗣永泰湍)常持一木杈每见僧来礼拜即杈却颈曰那个魔魅教汝出家那个魔魅教汝行脚道得也杈下死道不得也杈下死速道速道学徒鲜有对者一日霍山通和尚访师才见不礼拜便撺入怀里师拊通背三下通起拍手曰师兄三千里外赚我来便回。

　　颂曰。

梨荒老倒眼弥麻自救无疗更持杈岭南猎獠当时见一棒打杀这魔家(洞山聪)

秘魔岩下坐擎杈来者教伊识本家苦切为君都不荐失却真杈捉𡚶杈(汾阳昭)

把断重津过者难擎杈湏信髑髅干霍山到后知端的同死同生未足观(雪窦显)

叔侄相逢两不猜到头抚背似痴呆回首𢙢人生怪笑报云千里赚予来(黄龙南)

手把长杈坐要津乾坤谁是妄游人当时若遇英雄汉往往反成脚下尘(佛印元)

自夸独握诛龙剑及遇真龙不柰何也似将军空索战无功徒枉动干戈(海印信)

秘魔杈子动家邦来往禅人被死降禅佛单刀直入处始知项羽到乌江(崇胜珙)

道淂无言杈下死霍山猛跳入怀中三千里外虚相赚更有何人透此宗(梦庵信)

杈下要分生死路霍山直㧞透重关虽然赚我三千里瞎却众生眼万千(讷堂思)

𡽗崖之处无处插觜去却药忌露当门齿杈下放身舍命个里如龙淂水三千里外赚吾来捋虎须兮㧞虎尾(惠通旦)

拈淂便用胡麻厮缴冷地看来知恩者少(月林观)

急水滩头把钓竿洪波汹涌暮江寒锦鳞也解随钩上一吸沧溟彻底干(率庵琮)

秘魔为法力求人特地擎杈据要津刚被霍山怀里坐至今有理不能伸(咦庵鉴)

威风凛凛不容攀跳入怀中便解颜不是酒肠宽似海争知诗胆大如山(雪庵瑾)

　　湖南祇林和尚(嗣永泰)每叱文殊普贤皆为精魅手持木剑自谓降魔才见僧来㕘便曰魔来也魔来也以剑乱挥归方丈如是十二年后置剑无言僧问十二年前为甚么降魔师曰贼不打贫儿家曰十二年后为甚么不降魔师曰贼不打贫儿家。

　　颂曰。

信手挥来一一亲祇林剑下绝烟尘太平曲调无人会孤负皇家定乱人(心闻贲)

无魔无我已降魔添淂时人眼里花今日镆鎁无用处也知贼不打贫家(雪庵瑾)

剑有魔益炽剑无魔自清只顾降魔全失照不知身是老魔精(皖山凝)

　　河中公畿和尚(嗣章敬惮)因往罗汉路路逢一骑牛翁师曰罗汉路向什么处去翁拍牛云道道师喝曰这畜生翁曰罗汉路向什么处去师却拍牛曰道道翁曰直饶与么犹少蹄角在师便打翁便拍牛走。

　　颂曰。

问路指路两无差互彼此拍牛有放有收机锋相触针芥相投荡荡一条罗汉路大家把手去来休(如庵用)

　　禅宗颂古联珠通集卷第十　　　　田三
中华藏第 078 册 No. 1720 禅宗颂古联珠通集


　　禅宗颂古联珠通集卷第十一　　　田四

　　(僧录司右阐教兼灵谷禅寺住持净戒重校)祖师机缘六祖下苐五世临济(十七则)睦州(十七则)乌石睹(一则)裴休(四则)严阳(一则)多福(一则)石梯(一则)大随(六则)灵𣗳(二则)浮石(一则)灵云(五则)俱胝(二则)未山𡰱(一则)

　　镇州临济义玄禅师(嗣黄檗)初在黄檗随众㕘侍时堂中苐一座(即睦州)勉令问话师乃问如何是祖师西来的的意檗便打如是三问三遭打遂告辞苐一座云早承激劝问话惟蒙和尚赐棒所恨愚鲁且往诸方行脚去座遂告檗云义玄虽后生却甚奇特来辞时硕更垂提诱来日师辞檗檗指往大愚师遂参大愚愚问曰什么处来师曰黄檗来愚曰有何言教师曰亲问西来的的意蒙和尚便打如是三问三转被打不知过在什么处愚曰黄檗恁么老婆为汝得彻困犹觅过在师于是大悟曰佛法也无多子愚乃搊师永领曰适来道我不会而今又道无多子是多少来是多少来师向愚肋下打三拳愚托开曰汝师黄檗非干我事师返黄檗檗问曰汝回太速生师曰只为老婆心切檗曰遮大愚老待见与他一顿师曰说什么待见即今便打遂鼓檗一掌檗唫唫大笑(此依传灯录所载聪珠元本并联灯录五灯会元皆大同小异)沩山问仰山临济当时得大愚力得黄檗力仰云非但骑虎头亦解把虎尾。

　　颂曰。

睡眼三番打不开忽然狂踙吼如雷君看马带红缨𥿈只是去年曾秀才(野轩遵)

一拳拳到黄鹤楼一趯趯翻鹦鹉洲有意气时添意气不风流处也风流(白云端)

雷电喧轰海岳𠯑一家愁闭雨中门狂风忽起乌云散白日满天星斗分(保宁勇)

雷电风行便合𠇲巨鳌无便上滩头反身一吸沧溟竭钟鼓山河四百州(照觉总)

便言佛法无多子大丈夫儿肯自乖肋下三拳明有信不[泳-永+(從-彳)]黄檗付将来(真净文)

丛林猛烈是黄檗拈棒便打途中客回到大愚却知恩老婆面上与一掴(黄檗胜)

一槌便当未为奇六十山藤是太迟至竟不能知痛痒上堂犹道拂蒿枝(佛国白)

三度龙门点额回高安滩里浪如雷涌身再向洪波激透出沧溟眼便开(云溪恭)

九包之𨿅千里之驹真风度籥露机发枢劈面来时飞电卷迷云破处太阳孤捋虎须见也无个是雄雄大丈夫(天童觉)

点额三回下禹门双腮曝日赤如焚一朝忽透桃花浪腾腾头角生风云风云生𠔃不可㽞扬髫猎猎归瀛洲老龙相见还相问吐出明珠更不羞(上方益)

问的的意不是作戏三转被打有甚巴鼻(旻古佛)

鹫峰痛打不死高安轻拨便活见机独露三拳当锋谁辨一喝(长灵卓)

临济度三夏不㕘黄檗禅上来六十棒手脚遂忙然忽悟婆心切反行肋下拳无人知此意林下忆三玄(张无尽)

劈开华岳连天色放出黄河到海声瞎驴死后蒿枝折大地如今有几人(龙门远)

资粮更不着些些岐路年深恐转赊直下痛施三顿棒夜来依旧宿芦苓(真净文)

打破当年山鬼窟豁开正眼耀𠃵坤三拳肋下无多子一喝雷轰迸海门(佛性泰)

黄檗棒头曾不顾高安拳下错啇量[泳-永+(從-彳)]兹遍界生荆𣗥佛法初无一寸长(佛照光)

棒下承当早自欺𦗟人饶舌固非宜纵知佛法无多子争似当时未问时(遁庵演)

黄檗堂前吃棒去大愚肋下筑拳来若言佛法无多子到底分明眼未开(谁庵演)

一䪺浑家尽灭门更加两顿累儿孙银山铁壁俱穿透万里无云宇宙分(密庵杰)

黄檗高安老骨挝端居寰海定龙蛇尿床鬼子无巴鼻一个葫芦贩两家(笑翁堪)

黄檗山头吃棒大愚肋下筑拳佛法的的大意犹隔十万八千(破庵先)

三度扣关转不开赤手迢迢空往来忽然业镜百杂碎始觉[泳-永+(從-彳)]前满面灰(木庵永)

祸福无门口自招三遭瞎棒打驴腰可怜败国亡家恨万古春风吹不消(天目礼)

临济师黄檗何曾把手行堂腮并筑肋孝顺两边生(朴翁铦)

㧞𣗳鸣条浩浩风雨云反覆在其中千波万浪惊天地到海方知信不通(虚堂愚)

　　临济出世后唯以棒喝示徒凡见僧入门便喝。

　　颂曰。

临济喝霹雳一声邪脑裂忽然透出苍龙冗击碎明珠拗角折(海印信)

入门便喝已是忉怛无限杜禅和由更论该括(大洪恩)

万里青霄绝点尘一声霹雳震𠃵坤茫茫宇宙人无[婁*殳]几个如今有脑门(白云端)

一剑定𤇆尘凭何辨主宾梯山齐入贡谁识圣明君(大洪遂)

当锋喝喝震春雷万蛰龙蛇眼豁开忽若反身无伎俩任[泳-永+(從-彳)]千古卧尘埃(佛国白)

蓦然一喝迅雷奔蛰户虽开命少存若有转身方用路休观芳草怨王孙(道场如)

赫日光中轰然霹霹禹门浪急风高无限锦鳞点额(普融平)

一喝当机疾怒雷烁迦罗眼顶门开西天四七二三老那个堪任这一槌(佛心才)

顺𨒫无踪圣凡泯迹白日青天雷奔电激正法眼藏灭无传临济老汉白拈贼(云岩因)

蓦地如雷喝一声圣凡[泳-永+(從-彳)]此不㽞情直饶劫火焚三际此喝常存性转明(云盖昌)

蛰户幽扄冻不开虚空忽震一声雷[虫*友]龙一一拏云雾蚯蚓头头食土埃(张无尽)

入门便喝全无巴鼻引得儿孙美粥饭气(径山杲)

张公未醉李公扶[泳-永+(從-彳)]此嘉声满道途却被金刚开口笑谁能爱你护身符(佛灯珣)

龙控悬河海月秋𤇆霞风雨一时[(冰-水+〡)*ㄆ]波涛急急人难会截断千江水不流(克符道者)

入门便喝绝啇量空奋双拳立纪纲反转杀人三角眼丛林千古受灾殃(佛照光)

喑呜叱咤万人气索佛法啇量犹欠一着(𡰱无著总)

相逢便喝忉忉怛怛十字街头打并榼[椅-可+韭](典牛游)

喝下忽雷惊声前休领略当锋啮镞时蹉过苐一着不在壁立处岂向平地泊野水白连天秋空飞一鸮(应庵华)

之乎者也雪月风芲头面各别事同一家(或庵体)

晴空轰霹雳官路栽荆𣗥没兴遭逢着前㐫后不吉(无准范)

　　临济因黄檗普请锄茶园檗后至师问讯按钁而立檗曰莫是困耶师曰才钁地何言困檗便打师接杖推倒檗呼维那拽起我来那拽起曰和尚争容得这风汉檗却打维那师钁地曰诸方即火葬我这里活埋。

　　颂曰。

夺旗掣鼓着精神父子虽亲法不亲为报四方禅客道等闲莫作守株人(真净文)

百头马里一头骡踢踏纵横不奈何今日风颠临济是却令黄檗打维那(佛鉴勤)

黄檗倒地维那扶起火葬活埋清风未已(真如喆)

黄檗活作死医临济死作活用维那听事不真未免唤钟作瓮(月堂昌)

　　临济㘽私次黄檗曰深山里㘽许多作么师曰与后人作古记乃将锹拍地两下檗拈起拄杖曰汝吃我棒了也师作嘘嘘声檗曰吾宗到汝此记方出。

　　颂曰。

带砺山河画土疆汉高殿下有张良千言万语无人会又逐流莺过短墙(翠岩真)

手里钁头今日用喻已玉石千钧重直饶八臂大那吒尽力摇来摇不动(佛鉴勤)

风吹雨打节还枯千尺龙蛇插太虚堪笑儿孙无伎俩一生[泳-永+(從-彳)]此被搽糊(懒庵枢)

　　临济示众曰汝等诸人赤肉团上有一无位真人常向诸人面门出入汝若不识但问老僧时有僧问如何是无位真人师便打云无位真人是什么𠃵屎橛后雪峰闻乃曰临济大似白拈贼。

　　颂曰。

卞璧无瑕夺日辉秦王虽爱不输机可怜又入相如手一阵清风满路归(佛印元)

春风浩浩烘天地是处山藏𤇆霭里无位真人不可寻落芲又见随流水(白云端)

播土扬尘没处藏面门出入太郎当撒𡱁撒尿浑闲事浩浩谁分臭与香(保宁勇)

眉横鼻直眼睛乌擒住元来是鬼奴𡱁橛抛来浑不管看人犹自面馍糊(上方益)

丛林独步更无双临济机锋不可当至今四百年来事亦有儿孙再举扬(道场如)

无位真人面门出入凡圣不名死生何立虽然遍界不曾藏恍𠔃惚𠔃无处拾(云盖昌)

无位真人临济道劝君不用更寻讨鸟道无功游者稀百尺竿头要亲到(通照逢)

声色不干眼耳天地本自同根岩下忽闻啼鸟反身又到松门(佛心才)

无位真人赤肉团兴来摆手出长安将军自有嘉声在不得封侠也是闲(疏山常)

面门出入每相见日月由来不识真海岳惯游知己少反身㱕卧岭头云(疏山如)

面门出入见还难无位真人咫尺间去路一身轻似叶高名千古重如山(鼓山圭)

脑后见腮村僧大开眼了作梦虽然趁得老鼠一棒打破油瓮(径山杲)

万法一如不用拣一如谁拣谁不拣即今生死本菩提三世如来同个眼(长沙岑)

赤肉团上无位真人左眼八两右眼半斤贵买贱卖黄金白银(保宁勇)

漳泉福建头匾如扇只可闻名不可见面(真净文)

好芲当面贴认着被渠使不认贴芲时满口有牙齿无位真人处处献新拦胸扭住不落主宾𠃵𡱁橛𠃵𡱁橛三人证龟作个鳖(月堂昌)

无位真人不隐藏面门出入露堂堂应机接物头头现直得家声播大唐(禾山方)

铸印销印全提正令要识纲宗不隔一瞬(尼无著总)

春雪满空来触处是芲开不知园里树那个是真梅(讷堂思)

棒头落节来反本闪电光中立信旗殃害丛林无雪处几人错认口头肥(或庵体)

　　临济问院主甚处去来曰州中𥽀黄米来师曰杂得尽么曰𥽀得尽师以拄杖划一划曰还杂得这个么主便喝师便打典座至师举前话座曰院主不会和尚意师曰你又作么生座礼拜师亦打。

　　颂曰。

功德天黑暗女有智主人俱不取后代儿孙浑莽卤宏纲委地凭谁举(正觉逸)

院主下喝典座礼拜临济令行古今独迈(真如喆)

临济全机格调高棒头有眼察秋毫扫除狐兔家风峻变化鱼龙雷火烧活人剑杀人刀倚天照雪利吹毛一等令行滋味别十分痛处是谁遭(天童觉)

宝剑持来刃似霜几回临阵斩蛮王有情有理俱三假一道寒光射斗傍(白云端)

𥽀米阇𥟖意气骄轻如春雪自飘飘才方落地人皆爱力不禁风当下消(佛鉴勤)

一堆红焰亘晴空不问金银铁锡冋入里尽教成水去那容[虫*ㄆ]蚋泊其中(径山杲)

万里无云青天白月斗转星移雷奔电激展得胜旗夺连城壁唱太平歌吹无孔笛(南堂兴)

吹毛在握逞全威不许依门傍户窥是圣是凡俱坐断直教千古转光辉(涂毒䇿)

行喝也打礼拜也打临济大师可知礼也(巳庵深)

不问是谁俱截断杀人湏是上将军棒头有眼明如日要识真金火里看(无禅才)

　　临济到京行化至一家门首曰家常添钵有婆曰太无厌生师曰饭也未曾得何言太无厌生婆便闭却门。

　　颂曰。

千尺[糸*系]纶直下垂锦鳞拨剌上钩时斜风细雨歌归去醉倒蓬窗百不知(别峰印)

家常添钵绕村行蓦地一声无厌生化主分明嫌少在篱门掩却强惺惺(天目礼)

添钵家常乞食时柴门掩处莫迟疑白牯手假重拈起铁眼铜睛换却伊(野牛平)

蝇见血鹘提鸠拳来踢报胶漆相投难提掇处转风流(虚堂愚)

　　临济升堂有僧出师便喝僧亦喝便礼拜师便打又有僧来举起拂子僧礼拜师便打又有僧来师亦举拂子僧不顾师亦打又有僧来㕘师举拂子僧曰谢和尚指示师亦打云门代云秪宜老汉大觉云得即得犹未见临济机在。

　　颂曰。

大抵宗师谒者难得盘桓处且盘桓侬家自有同风事芦管横吹宇宙宽(翠岩真)

主宾都落苐三机阵阵开旗不展旗石火光中分胜负倒骑铁马上湏弥(鼓山圭)

五月五日午时书赤口毒舌尽消除更饶急急如律令不湏门上画蜘蛛(径山杲)

棒头有眼眼里无筋多逢浊富罕遇清贫自入洞门𤇆锁断不知世上几经春(雪庵瑾)

闪电光中宾主分虚空背上立纲宗祖师活计只如此后代儿孙扫地空(松源岳)

　　临济上堂次两堂首座相见同时下喝僧问师还有宾主也无师曰宾主历然师名众曰要会临济宾主句问取堂中二首座。

　　颂曰。

两堂上座总作家其中道理有分拏宾主历然明似镜宗师为点眼中芲(汾阳昭)

啐啄之机箭拄锋瞥然宾主当时分宗师悯物垂缁素北地黄河彻底浑(慈明圆)

箭锋相拄自譊讹李广双雕射得多堪笑人来望天际历然飞鹞过新罗(佛印元)

两堂上座齐下喝眼里瞳人带金屑锥刀同用不能分黑漆昆仑迷夜月(浮山远)

一喝湏教水𨒫流历然宾主未轻酬当人若解通消息半夜扶桑出日头(海印信)

两堂齐下喝历然分宾主[跍-十+水]着此机关南金贱如土(地藏恩)

宾主历然句下分三玄[泳-永+(從-彳)]此振𠃵坤如今多少途中客尽日区区独自奔(云溪恭)

两阵交锋作者机当人施设在临时若逢李广将军手定国安邦付与谁(草堂清)

离娄明不到师旷𦗟亦讹个中识宾主日午下星河(黄龙震)

以平报不平王法本无亲临济虽明眼也是黄龙精(径山杲)

两堂齐喝主宾分照用同时透古今临济正宗传盛化儿孙得旨意深深(大沩智)

一喝当机宾主分莫捋知见强疏亲反身师子威狞甚眼里无筋一世贫𡰱(无著总)

　　临济因定上座问如何是佛法大意师下禅床擒住打一掌便托开定伫立傍僧云定上座何不礼拜定才作礼忽然大悟。

　　颂曰。

断际全机继后踪持来何必在[泳-永+(從-彳)]容巨灵抬手无多子分破华山千万重(雪窦显)

不随前后独超古今唤回千岁梦飞出九皋禽直下一槌光迸散斩新弹子出炉金(天童觉)

掣电之机过赵州为人湏到结穷头掌中擎出香山子直上高高十二楼(佛鉴勤)

一棒一条痕一掴一掌血若无般若灵根到此如何打发(南华昺)

出头露角指点方见见处不㽞分定针线下床扭住才拟议拓开一掌佛法意脊背汗流唤得四白莲芲向半天开(月堂昌)

半斤是八两八两是半斤不识耀州铁唤作出山银(懒庵枢)

案头书来令行时阃外全提杀活机回首华山孤顶望巨灵神亦竖降旗(瞎堂远)

全𠬧全放不通风点破将来已不中礼拜起来虽悟去街头笑倒李三翁(别峰印)

　　临济曰麻谷(苐二世)到参敷坐具问十二面观音阿那面正师下绳床一手𠬧坐具一手搊麻谷云十二面观音向什么处去也谷转身拟坐绳床师拈拄杖打谷接却相捉入方丈。

　　颂曰。

大悲观音开正面官不容针通一线鼠拽葫芦有底忙鬼争漆桶无人见(鼓山圭)

昧却当阳个一着牵来拽去互施呈不知除却王维手更有何人画得成(径山杲)

十二面观音两个都不识把手归去来形端而影直人生相识贵知音水入水𠔃金博金(退谷云)

　　临济示众曰有一人论劫在途中不离家舍有一人论劫离家舍不在途中且道那一人合受人天供养。

　　颂曰。

霹雳未𠬧声闪电不㽞影三更月到窗半夜驴觑并快骑骏马骤高楼一尘不动湏弥顶(最庵印)

　　临济访平田于路见一嫂使牛师问嫂平田路向什么处去嫂将牛打云这畜生诸处走到这里不知路师曰我问你平田路向甚么处去嫂云这畜生养来五载尚使不得师云欲观前人先观所使便有抽钉拔楔之意。

　　颂曰。

有客平田问路头高抬白棒打耕牛春光眼底无多子一对鸳鸯逐水流(笑翁堪)

乌藤倒拄向平田便把羸牛痛下鞭更说养来经五岁始终只是老婆禅(天目礼)

白水田边问路头雪眉婆子打耕牛草鞋泥滑青山远不是愁人也着愁(横川珙)

目前条路平如砥何不堂堂掉臂行撩拨老婆牛性发赤身挨棒可怜生(竹屋简)

　　临济因僧问捉象亦全其力捉兔亦全其力未审全个甚么力师曰不欺之力。

　　颂曰。

力在如今作用时情存毫忽便成欺谁知修水千峰碧尽入秋风一瘦藜(虚堂愚)

　　临济上堂僧出作礼师便喝僧曰老和尚莫探头好师曰你道落在甚么处僧便喝又僧问如何是佛法大意师便喝僧作礼师曰你道好喝也无僧曰草贼大败师曰过在甚么处曰再犯不容师曰大众要会临济宾主句问取堂中二禅客。

　　颂曰。

孔明诸葛隐蓬庐明主求贤三下车为报将军莫轻躁先生谋䇿必无虞(崇觉空)

　　临济因僧问如何是三眼国土师曰我共汝入净妙国土中着清净衣说法身佛又入无差别国土中着无差别衣说报身佛又入解脱国土中着光明衣说化身佛。

　　颂曰。

法身报身化身咄哉魍魉妖精三眼国中逢着笑杀无位真人(径山杲)

　　临济后居大名府兴化寺东堂咸通八年丁亥四月十日将示灭说传法偈曰㳂流不止问如何真照无边说似他离相离名人不禀吹毛用了急湏磨复谓众曰吾灭后不得灭却吾正法眼藏三圣出曰争敢灭却和尚正法眼藏师曰已后有人问你向他道甚么圣便喝师曰谁知吾正法眼藏向这瞎驴边灭却。

　　颂曰。

正法眼藏何生灭棒下分明湏见血当时正令不曾行瞎驴[泳-永+(從-彳)]此争饶舌(佛印元)

圆寂将归叙别时叮咛法眼好任持喝下不开泥水路瞎驴[泳-永+(從-彳)]此少人骑(黄龙南)

正法眼藏谁传得喝下沧溟彻底𠃵[泳-永+(從-彳)]此瞎驴无觅处铁山归路黑漫漫(佛慧泉)

劈破华山雷未猛照开沧海月非光瞎驴灭却正法眼直得哀声振大唐(白云端)

出门握手再叮咛往往事[泳-永+(從-彳)]叮嘱生路远夜长休把火大家吹灭暗中行(保宁勇)

叮咛法眼示将终一喝玄关绝不通自此瞎驴无觅处几多江上问渔翁(照觉总)

决别雌黄辨作家当头一喝定龙蛇令行涂毒无能进纵得瞎驴徒𩥇沙(三祖宗)

临济全机何指的瞎驴亲喜遇知音宗风要见长无队流水高山意转深(灵源清)

密室遗言不再征临行何必在叮咛凤毛一息惊天地水石生光四海清(云溪恭)

忽雷才震雨如倾九曲黄河涨四溟赖得斗门能下闸滔滔万里绝流声(普融平)

信衣半夜付卢能搅挠黄梅七百僧临济一枝正法眼瞎驴灭却得人憎心心相印祖祖传灯夷平海岳变化鹍鹏只个名言难比拟大都手假解反腾(天童觉)

玉洞玄关道路长蟠桃不是等闲芳遮藏不许时人见只恐春风漏泄香(上方益)

丹凤引雏栖竹寔羚羊挂角觅应难瞎驴灭却正法眼声价喧然宇宙宽(佛心才)

瞎驴灭却正法眼出得儿孙遍大唐湏信茫茫𤇆浪里酌然别有好啇量(佛鉴勤)

万𣲖朝宗势未休鱼龙出没任沉浮瞎驴灭却正法眼直得黄河却倒流(南华昺)

到老不曾开语路临行回首却叮咛深深海底犹嫌浅直向金刚水际行(鼓山圭)

瞎驴一喝众皆惊正法那堪付与人三要三玄俱丧尽堂堂摆手出重城(径山杲)

叮咛正法信非虚堪笑临行捋𧆞须曾看华山图籍上又添潘阆倒骑驴(海印信)

三圣一喝少人提掇虽是死蛇解美也活来蝇臭肉硬紏紏透网金鳞活泼泼临济瞎驴君子可八(草堂清)

瞎驴灭却正法眼临济反身便倒骑佛祖位中㽞不得断无踪迹许谁知(慈受深)

万仞峰前握手时清歌一曲少人知但见瞎驴惊宇宙不知法眼付传谁(雪窦宗)

也大奇也大奇乌头仿佛附子依稀万里一条寒涧水蔡州打破几人知几人知咦马面夜义牛头狱卒(湛堂准)

大寂宗风示后昆金刚宝剑利当门瞎驴灭却正法眼那个男儿解出群(正堂辨)

临行特地扬家丑带累傍人满面惭霹雳一声云雨散至今父子未相谙(谁庵演)

　　睦州陈尊宿(讳道明嗣黄檗)学者扣激随问遽答词语峻险诸方归慕谓之陈尊宿初居睦州龙兴寺晦迹藏用后归开元(今改兜率)居房织蒲鞋以养母故有陈蒲鞋之号因见讲僧乃名曰座主主应诺师曰担板汉。

　　颂曰。

垂慈只要总通灵不是宗师妄自生担板直教湏放下免伊虚度百千生(汾阳昭)

睦州唤随卦断回不回担板汉(杨无为二)

不重师承重至公诸方谁敢触机锋指教临济参黄檗接得云门嗣雪峰织屦只知供母饭闭门那更话禅宗丛林到处蒙沾润莫测风雷起老龙

脑后与一锥头头堕坑坎直饶唤不回也是虚担板透过睦州关𠃵坤一只眼(长灵卓)

辛辛辣辣啀啀喍喍识济北为大𣗳拶云门堕险崖机峻莫偕言如枯柴夫是之谓陈蒲鞋(圆悟勤)

电火光中休草草剑轮锋上莫忉忉等闲放却全身入终不当头犯一毫(鼓山圭)

睦州担板那容眨眼阔狭短长不湏增减(径山杲)

睦州担板几人扶丧者多应在半途言下要教通彻去迥然心眼顿醒苏(楚安方)

睦州担板汉作事𠇲分㭊衲僧鼻孔撩天言下要知端的(南堂兴)

朴寔头禅无伎俩一句分明如扑相客来只是叫担板不知的当谁担板(懒庵枢)

睦州檐板汉[泳-永+(從-彳)]来见一边浅深三尺水上下两重天(雪庵瑾)

山之峨峨水之汤汤冷眼觑着无处惭惶(别峰印)

红炉起浪拍天飞疾焰过风孰敢窥任是三头并六臂到此休夸苐一机(木庵永)

　　睦州见僧乃曰见成公案放汝三十棒曰某甲如是师曰三门头金刚为甚么举拳曰金刚尚乃如是师便打曰这掠虚汉。

　　颂曰。

见成公案未除瑕放过方能脱锁枷四海澄清人富庶更来石上种油麻(觉海元)

见成公案便相当秤则称𠔃斗则量非较当年三十棒至今平步也翱翔(佛灯珣)

呼蛇易遣蛇难袖里金槌不易看长安夜夜家家月谁知愁乐有多般(海印信)

见成公案没啇量不动[糸*系]毫便厮当二十乌藤聊放过可怜雪上更咖霜(无际𣲖)

见成底事没啇量剔起眉毛未厮当日暮碧天鸿雁断海门斜去两三行木庵永公案已见成放汝棒三十木马走似𤇆泥牛趁不及(复庵封)

　　睦州因秀才相访称会二十四家书师以拄杖空中点一点曰会么秀才罔措师曰又道会二十四家书永字八法也不识。

　　颂曰。

一点曾无异微尘劫不增百千诸佛眼同共此灵明(明招谦)

禅师拄杖秀才笔伎俩皆[泳-永+(從-彳)]手中出八法论书如未明面前一点黑如漆(佛鉴勤)

一着机先用得亲可怜穷子眼无筋湏知八法论书处前箭犹轻后箭深(水庵一)

　　睦州上堂首座𠰚答云在又曰寺主𠰚答云在又曰维那𠰚答云在三段不同今当苐一向下文长付在来日。

　　颂曰。

八字打开十分漏泄孤危不立道方高伎俩更无随意说别别南斗七号北斗八(护国钦)

　　睦州示众曰大事未明如丧考妣大事已明亦如丧考妣。

　　颂曰。

春去秋来古与今相逢休论几时深饥餐渴饮无他事尽听满头霜雪侵(保宁勇)

杨子江头波浪深行人到此尽沉吟他时若到无波处还似有波时用心(千峰琬)

　　青峰楚因僧问大事已成为甚么也如丧考妣师曰不得春风芲不开及至芲开又吹落。

　　颂曰。

家山归到莫因循竭力寅昏奉二亲机尽功忘恩义断便成不孝阐提人(丹霞淳)

　　睦州常示众曰忽然忽然大觉琏拈云不然不然。

　　颂曰。

忽然不然如铗如钳神仙秘诀父子不传(别峰印)

忽然忽然头上是天不然不然脚下是地直下来也无处迴避(孤峰深)

　　睦州见僧来参便喝曰上座如何偷常住果子曰某甲方来因甚道偷常住果子师曰赃物现在聻。

　　颂曰。

倾尽宝山宝全身入荒草若是凤凰儿不向那边讨(松源岳)

　　睦州示众曰汝等诸人还得个入头处也未若未得个入头处湏觅个入头处若得个入头处已后不得孤负老僧时有僧出礼拜曰某甲终不敢孤负和尚师曰早是孤负我了也又曰明明向你道尚自不会何况盖覆将来。

　　颂曰。

学道先湏入头处既得入头莫孤负明明向道尚犹迷何况言中曾盖覆(本觉一)

　　睦州问僧近离甚处僧便喝师曰老僧被你一喝僧又喝师曰三喝四喝后作么生僧无语师便打曰这掠虚汉。

　　颂曰。

两喝与三喝作者知机变若谓骑𧆞头二俱成瞎汉谁瞎汉拈来天下与人看(雪窦显)

睦州檐板汉解使不解算人前嬴得五百家中着了一贯(普庵玉)

　　睦州因僧问高揖释迦不拜弥勒时如何师曰昨日有人问趁出了也曰和尚恐某甲不寔那师曰拄杖不在苕帚柄聊与三十。

　　颂曰。

出群湏是英灵汉敌胜还他师子儿选佛若无如是眼假饶千载亦奚为(南堂兴)

凛凛将军令已行八荒四海要澄清提来剑气干牛斗洗荡氛埃见太平(天童觉)

杀人不眨眼救人湏出手论寔不论虚合升始为斗高揖释迦不拜弥勒吃棒趁出犹费力滴水冰生知未知抛砖引玉有人识(月堂昌)

　　睦州因僧问一气还转得一大藏教也无师曰有甚饆饠䭔子快下将来。

　　颂曰。

钝钁头边得意时间芲着子不愁伊几人不善根株者只见枝头更长枝(长灵卓)

睦州只爱锥头利这僧不见凿头方直饶转得百千藏这般供养也寻常(鼓山圭)

一气转一大藏教顿渐偏圆权与寔无边妙义炳然彰元来一字也不识(径山杲)

等闲一问垂千古[泳-永+(從-彳)]此丛林共播扬堪笑睦州无相度饆饠䭔子要先尝(懒庵枢)

问若倾湫答如倒岳出草羚羊时挂角明眼衲僧如何卜度尺短寸长一任贬剥(投子舒)

快人一言快马一鞭停囚长智十万八千(木庵永)

良玉不雕美言不文𤇆村三月里别是一家春(息庵观)

　　睦州因僧问以一重去一重即不问不以一重去一重时如何师曰昨朝㘽茄子今日种冬𤓰。

　　颂曰。

重重去尽自平常春暖风和日渐长户外鸟啼声细碎岩芲狼藉满山房(自得晖)

登坛道士羽衣轻咒力虽穷法转新拇指破开天地暗蛇头攧落鬼神惊(瞎堂远)

披蓑侧笠千峰上引水浇蔬五老前中有𤓰田难纳履睦州倒退在傍边(南岩胜)

昨日㘽茄子今日种冬𤓰一声河满子和月落谁家(笑庵悟)

　　睦州问一官人易中道百姓日用而不知且道不知个什么官人云不知道师曰酌然不知。

　　颂曰。

酌然不知无孔䥫槌当面一掷佛祖难窥(肯堂充)

　　睦州因僧问大众临筵合谈何事师曰后园生菜熟水冷淘。

　　颂曰。

脱略情尘老睦州𧆞头虎尾一时[扠-、]芳草渡头韩干马绿杨堤畔戴嵩牛(正堂辩)

　　睦州因僧问如何是祖师西来意师云一队衲僧来一队衲僧去。

　　颂曰。

一队衲僧来一队衲僧去打破睦州关大地无寸土(大川济)

一队衲僧来一队衲僧去构得构不得铁蛇横古路(雪矶纲)

　　睦州曰裂开也在我捏聚也在我时有僧问如何是裂开师曰三九二十七菩提涅槃真如解脱即心即佛我且与么道你又作么生曰某甲不与么道师曰盏子扑落地碟子成七片曰如何是捏聚师乃敛手而坐。

　　颂曰。

溪边嫩柳条条绿陌上桃芲𣗳𣗳红勿谓东君无管带更加暖日与和风(佛性泰)

　　睦州因僧问灵山还有蛇不师曰这蚯蚓。

　　颂曰。

水中盐味色里胶清若人辨得天下横行(草堂清)

　　福州乌石灵观禅师(嗣黄檗时称老观)曹山行脚时问如何是毗卢师法身主师曰我若向你道即别有也曹山举似洞山山曰好个话头秪欠进语何不更去问为甚么不道曹山乃却来进前语师曰若言我不道即哑却我口若言我道即謇却我舌曹山归举似洞山山深肯之。

　　颂曰。

乌石老古锥门风能峭绝有问毗卢师开口端的别齿有啮镞机天无苐二月软语若金刚沤和是生灭(南堂兴)

毗卢师法身主通身是口寔难举缩却舌头哑口时独许洞山暗相许不相许猫儿偏解捉老鼠(喝堂一)

　　乌石因雪峰一日伺便扣门师开门峰蓦胸搊住曰是凡是圣师唾曰这野狐精便推出闭却门峰曰也秪要识老兄。

　　颂曰。

一不作二不休宾主互换有来由焦砖打着连底冻赤眼撞着火柴头(松源岳)

峻硬门庭古莫俦曾郎欲入竟无由为渠八字打开着娇绿覆田秧满畴(竹屋简)

　　乌石因雪峰扣门师问谁峰云凤凰儿师曰作么生峰云来啖老观师开门搊住曰道道峰拟议师便托开掩却门峰住后示众云我当时若入得老观门你这一队噇酒糟汉向甚处摸索雪窦云这孤恩负德汉有甚么交涉当时入不得岂是教你入今既摸索不着累他雪峰俱在老观门下。

　　颂曰。

养成羽翼凤凰儿老观门下偶差池冷地忽然思旧债却来别处讨便宜(𡰱无着总)

　　乌石引面次有僧来参师引面示之僧便去至晚问首座今日新到在什么处曰当时便去了也师曰是则是只得一橛。

　　颂曰。

草舍柴门僻更幽何期过客也经由蒿汤备礼不知愧犹对傍人卖口头(断桥伦)

　　唐相国裴休见黄檗因见大安寺壁画高僧真仪公曰真仪可观高僧何在主事无对公曰此间有禅人否曰近有一僧投寺执投颇似禅者寻请至举前话黄檗朗声曰裴𠇲公应诺檗曰在甚么处公当下知旨如获髻珠。

　　颂曰。

酆城宝剑沉埋久一道寒光射斗牛不是张华辨端的只应千古枉淹㽞(慈受深)

翰墨场中唤得回桂林昨夜觉芲开暗香漏泄通消息散作人间调鼎才(自得晖)

浮云宿雾两朦胧行遍千峰与万峰蓦地唤回霜夜梦举头亲见月当空(万庵柔)

　　裴相国问僧看什么经僧云无言童子经公曰有几卷曰两卷公曰既是无言为什么却有两卷僧无言新罗龟山代云若论无言非唯两卷。

　　颂曰。

曾落石霜机外笏又扶粗行到唐天只将四海垂纶手鰕蟹鱼龙一串穿(虚堂愚)

　　裴相国入大安寺门诸大德曰罗睺罗以何为苐一日以密行为第一公不肯遂问此间有何禅者时龙牙在后园种菜遂请来问罗睺罗以何为第一牙曰不知公便拜曰破布褁真珠。

　　颂曰。

密行第一精鉴还希具择法眼真个不知(黄龙新)

以何为第一不知㝡亲切破布褁真珠倾城换不得(月坡明)

　　洪州新兴严阳尊者(讳善信嗣赵州)初参赵州问一物不将来时如何曰放下着师曰既是一物不将来放下个甚么曰放不下担取去师于言下大悟住山常有一蛇一𧆞随从手中与食。

　　颂曰。

一物不将来肩头担不起言下忽知非心中无限喜恶毒既忘怀蛇虎为知己清风几百年至今犹未已(黄龙南)

移高就下纵威权解脱门开信可怜不得空王真妙诀动随声色被勾牵(真净文)

不妨行细输先手自觉心粗愧撞头局破腰间斧柯烂洗清凡骨共仙游(天童觉)

一物不将来教渠放下着廓尔悟无生活计俱抛却(旻古佛)

𥁞力放不下着力担不起将谓一物无元是自家底见得自家底心中大欢喜自兹家业兴一举九万里(龙门远)

一物不将来两手提不起直下要承当浑是自家底(佛灯珣)

劈面呈机不等闲纤毫尽处重如山断肠曲调如亲𦗟流水悲风不用弹(涂毒䇿)

赤心片片少人知满口含霜特地疑奉报五湖学道者不湏孤负一双眉(月庵果)

赵州放下着碓觜忽生芲虽然无一事验尽当行家(雪堂行)

蓦就膏肓打一针当时无处着浑身呵呵笑入严阳去蛇虎为邻不可寻(密庵杰)

严阳携狗头臭秽于人怕因何老赵州与酬羊肉价(野牛平)

　　杭州多福和尚(嗣赵州)因僧问如何是多福一丛竹师曰一茎两茎斜曰学人不会师曰三茎四茎曲。

　　颂曰。

一茎两茎斜其意毒如蛇三茎四茎曲无疑入地狱言下若知非心空及第归堪笑蒋山老无端入荒草(应庵华)

一茎两茎斜疏影动龙蛇心疑生暗鬼眼病见空华三茎四茎曲还我一丛竹时引清风来落叶填山谷恁么会得多福一丛竹若也不会三茎四茎曲(无禅才)

　　兴化军梯山建福石梯禅师(嗣茱萸)一日见侍者托钵上堂乃唤侍者者应诺师曰甚处去曰上堂斋去师曰我岂不知汝上堂斋去曰除此外别道个甚么即得师曰我只问你本分事曰和尚若问本分事某甲寔是上堂斋去师曰汝不谬为吾侍者。

　　颂曰。

父子相将草里行星驰电卷迅雷轰赚他无限英灵汉错认鞍鞒过一生(辛庵俦)

　　益州大随法真禅师(嗣长庆安)因僧问劫火洞然大千俱坏未审这个坏不坏师曰坏曰恁么则随他去也师曰随他去僧不肯后到投子举前话子装香遥礼曰西川古佛出世谓其僧曰汝速回去忏悔僧回大随师已迁化僧再至投子子亦迁化。

　　颂曰。

切忌随他不会他大随此语播天涯真净性中才一念早是千差与万差(北塔祚)

懒庵的子大随师人问随他师亦随返顾不能休驻意更生异见却狐疑汾阳为汝开天路万别千差一道归(汾阳昭)

劫火光中立问端衲僧犹滞两重关可怜一句随他去万里区区独往还(雪窦显)

随他去随他去千手大悲拦不住劫火光中相往来铜睛䥫眼无寻处(正觉逸)

坏与不坏俱非内外不隔[糸*系]毫寻常面对道吾真随他去亦太无端袖里金槌岂易看问罢不知何处去白杨风送垄头寒(佛慧泉)

劫火洞然大千何在坏与不坏漆桶不快肯更随他去被谩又太煞若是个中人终不到错会(法云秀)

步步相随是大随左边吹了右边吹思量未免空𥱰气何不㽞将暖肚皮(保宁勇)

坏与不坏舌无骨蓦面看时眼突出大随犹在劫火中天下熬熬谩啾唧(白云端)

劫火洞然大千坏面前鼻孔镇长在只为随他一句言腰间失却个皮袋(地藏恩)

坏与不坏两相猜剑阁龙舒谩往来何人更有樊公脚一[跍-十+水]鸿门双扇开(慈受深)

劫火洞然俱败坏青天白日愈光辉王孙醉寝迷春梦不觉莺啼柳絮飞(佛智裕)

臭𤇆蓬㶿中迸出铁蒺藜当阳如未委丧却目前机(佛性泰)

坏与不坏言端语端舌头咬破自觉心酸大随投子终无两般万里区区独自往还(楚安方)

陷虎之机总不知便随流去落东西大随自是持纲手放去[(冰-水+〡)*ㄆ]来要验伊(圆照本)

六合倾翻劈面来暂披麻缕混尘埃因风吹火浑闲事引得游人不肯回坏不坏随不随徒将闻见强针锥太湖三万六千顷月在波心说向谁(通照逢)

了然无别法谁道印南能一句随他去千山走衲僧𧉨寒鸣砌叶鬼夜礼龛灯吟罢孤窗外徘徊恨不胜(唐景遵)

坏与不坏两彩一赛本无是非说甚憎爱云过长空了无𦊱碍君不见衲僧钵袋子接得将来日里晒(佛鉴勤)

坏与随他去如何不肯休未明端的意特地觅回头(龙门远)

劫火洞然大千俱坏这个魔魅百生冤债禅流若问坏不坏昨夜石人斗礼拜(南堂兴)

𠾑铁负鞍无固必牵犁拽𣞻不辞劳贪生逐日区区去谁管年高白发饶(简堂机)

劫火光中共唱酬随波逐浪谩悠悠剖尽衷肠人不会草鞋拈取盖龟休(石庵玿)

才伸劫火光中问便解随他去复回回到悔来坡下路乱山依旧碧崔嵬(北涧简)

　　大随庵侧有一龟僧问一切众生皮褁骨这个众生为甚骨褁皮师拈草履覆龟背上僧无语。

　　颂曰。

如龟六藏已彰名休向人前弄眼睛一只草鞋都盖却直至如今犹未惺(北塔祚)

问处争如答处亲眼中难着透金尘长安一路无多地过得潼关有几人(佛慧泉)

分明皮上骨团团卦画重重更可观拈起草鞋都盖了大随却被这僧谩(白云端)

露足藏头可煞奇千年谁谓是灵龟雨倾不解随流去浮木相逢是几时(保宁勇)

皮骨曾将问大随当头一着更狐疑可怜无限寻声迹不荐羚羊挂角时(照觉总)

大随庵外一龟儿僧问如何骨褁皮草鞋盖了无人会白云流水共依依(地藏恩)

皮褁骨𠔃骨褁皮吉㐫徒自乱针锥草鞋覆了独归去千古何人识大随(普融平)

千古清声老大随机锋壁立杳难窥未能直下超凡圣只道将鞋盖却龟(禾山方)

懒庵的子大随师一着当头更莫疑大地山河都盖了[泳-永+(從-彳)]他衲子下针锥(旻古佛)

骨褁皮𠔃皮褁骨大随老子无窠窟上士闻之笑未休中流特地生疑惑(龙门远)

皮褁骨𠔃骨褁皮分明道了复何疑拈起草鞋如未委不如别处且乌龟(佛性泰)

法不孤起仗境方生乌龟不解上壁草鞋随人脚行(佛灯珣)

学道湏教正眼开莫将狂解意中猜脱鞋龟上人难会遂使携囊特地来(天童觉)

木禅庵畔定光老儿非铜非铁无相无为有擎天之力有㧞地之威有射雕之手有啮镞之机口如大海眼如眉人间天上许谁知(南堂兴)

骨褁皮兮皮褁骨大随放出辽天鹘东西南北谩台眸不知已过新罗国(无准范)

休将皮骨强分张得六藏时且六藏只履尽情遮盖了这僧无事可思量(此山应)

千载灵龟庵下出团团骨上卦重重草鞋盖却无头尾且𦗟旁人定吉凶(横川珙)

　　大随问僧甚处去曰峨眉礼普贤去师举拂子曰文殊普贤总在这里僧作圆相抛向后乃礼拜师唤侍者取一贴茶与这僧。

　　颂曰。

楖𣗖杖头光闪烁锡罗卷褁面邹锼肩担背负出门去好是无人敢驻㽞(保宁勇)

大随山下路纵横老竹苍藤处处生四海五湖为客惯二更无月也湏行(慈受深)

识法者惧欺敌者亡水中辨乳源是鹅王(天童觉)

一轮明月照潇湘更不逢人问故乡自是天涯惯为客任他猿叫断人肠(上方益)

把火入牛栏反身外面看梨芲千点白春雨几声寒(月堂昌)

　　大随因僧问如何是和尚家风师曰赤土画簸箕曰未审此理如何师曰簸箕有唇米跳不出。

　　颂曰。

赤土画簸箕团团无缝𦉑佛眼觑不见海神不知价簸土扬尘无处寻山高海阔白云深(南堂兴)

簸箕有唇米跳不出天下衲僧赤𩨘𩪸更湏拨转上头关十方世界黑似漆(应庵华)

　　大随因僧问如何是佛法的的大意师曰山前麦熟也未。

　　颂曰。

山前麦熟报君知佛祖端由辨者稀莫学朱泾老禅伯满船空载月明归(象田卿)

大匠不巧大儒不学动辄中方圆举皆成礼乐堪笑乡村卖卜人徒劳钻破乌龟壳(无准范)

　　大随烧畬次忽见一蛇师以杖挑向火中曰咄这个形骸犹自不放舍你向这里死如暗得灯时有僧问云正恁么时还有罪也无师曰石虎叫时山谷响木人吼处铁牛惊。

　　颂曰。

劫初劫末法弱魔强定光老子铁作脊梁文经武纬把定封疆碧天云散祖风凉佛日光辉舜日长(南堂兴)

　　韶州灵𣗳如敏禅师(嗣长庆安)因僧问如何是和尚家风师曰千年田八百主曰如何是千年田八百主师曰郎当屋舍没人修。

　　颂曰。

来机深辨有舒有卷移却案山重添针线千年田八百主直下承当还莽卤郎当屋舍没人修片瓦根椽谁去竖君不见甜𤓰彻蒂甜苦瓠连根苦(月堂昌)

　　灵𣗳因僧问如何是祖师西来意师默然后迁化欲立行状碑要选此语刻石时云门为首座僧问先师默然处如何上碑云门代云师。

　　颂曰。

师师师知知知三三两两过辽西一双红杏换消梨(琅玡觉)

灵𣗳当初密对扬时中文采已全彰后人不见云门老一字千般谩度量(佛印元)

师之一字太巍巍独向寰中定是非毕竟水湏朝海去到头云定觅山归(白云端)

灵𣗳大师云门首座只知立碑不觉话堕智海山僧为伊点破知灯是火[婁*殳]如麻信火是灯能几个(智海清)

师字相酬作者知韶阳千古特光辉范范宇宙人无[婁*殳]到底谁明一字师(旻古佛)

西来祖意若为酬手把明珠已暗投却被云门添一字致令千古闹啾啾(宝峰明)

灵𣗳面皮多葛怛韶阳板齿上生毛(拍右膝)会得国清才子贵(拍左膝)不会家富小儿娇(此庵元)

师之一字见还难直下应湏透祖关纵使祖关开正眼前头更有万重山(佛照光)

师之一字太孤危文彩全无作者知不领韶阳提起处且[泳-永+(從-彳)]默处认残碑(天目礼)

　　漳州浮石禅师(嗣子湖)上堂山僧开卜铺能断人贫富定人生死时有僧出云离却生死贫富不落五行请师直道师曰金木水火土。

　　颂曰。

达磨西来唯卖卜吉凶在汝不由人个中只是依爻断岂有人情疏与亲(本觉一)

金木水火土始终颠倒[婁*殳]五六下四三初爻传白𧆞苦苦卜得此卦一生贫远信不来病人死(懒庵需)

金木水火土一二三四五南泉王老师不打盐官鼓(即庵觉)

金木水火土大虫元是虎好笑李将军蓝田空没羽(无准范)

　　福州灵云志勤禅师(嗣长庆安)初在沩山因见桃芲悟道有偈曰三十年来寻剑客几回落叶又抽枝自[泳-永+(從-彳)]一见桃花后直至如今更不疑沩曰[泳-永+(從-彳)]缘悟达永无退失善自护持有僧举似玄沙沙云谛当甚谛当敢保老兄未彻在众疑此语沙问地藏我恁么道汝作么生会藏云不是桂琛即走杀天下人。

　　颂曰。

分明历世三十春因悟桃花色转新人人尽得灵云意不识灵云是何人(首山念二)

玄沙道处少人知密密相逢更莫疑今古相传亲的旨少年多是白头儿

昔日灵云自有知桃花已落布华夷寰中㧞剑当锋者未彻横身斩万机(汾阳昭)

伤嗟寻剑客桃芲遇春开灵云一见处令我笑咍咍(神鼎諲)

二月桃芲处处新灵云一见更无亲相逢尽道休官去林下何曾见一人(慈明圆)

本无迷悟[婁*殳]如麻独许灵云是作家借问遍参诸祖客不知何处见桃芲(雪窦显)

春暖桃芲𣗳𣗳红灵云千古道还同玄沙㽞语丛林问南北东西路莫穷(正觉逸)

不是玄沙定纪纲灵云那得事全彰桃芲觉了咸皆委未彻何人共体量师子离群山岳静象王回顾海澄光二师不并归何处钓鱼船上谢三郎(浮山远)

桃芲见后谓无疑壮志由来本是伊若问玄沙言未彻现前赃物自家知(云峰悦)

二月三月景和融远近桃芲𣗳𣗳红宗匠悟来犹未彻至今依旧笑春风(黄龙南二)

龙象相逢世不群一来一去显疏亲时人不悟其中旨摘叶寻枝长客尘

子路当时问要津滔滔天下丈夫人相逢相见若如此更有春风春又春(翠岩真二)

学剑宗师定不差丛林浩浩是玄沙一尘才举知端的东海东边万万家

春暖桃芲带露开灵云一见悟灵台玄沙谛当传千古谁解雌黄息众猜(净照臻)

桃芲开处忽伸眉未彻玄沙也大奇几度狂风吹摆后依前似火万千枝(佛慧泉)

二月春庭雨霁时小桃红绽两三枝红白争妍人尽见因甚灵云独不疑(法云秀)

灵云偶尔见桃芲三十年来得到家何事玄沙未相保枯根株上别抽芽(杨无为)

灵云悟后复何如未彻无人辨得渠千古华山山脚下岂知潘阆倒骑驴(白云端)

万年松下忽相逢㧞𣗳鸣条浩浩风堪笑晚来无觅处崔嵬和雨在云中(保宁勇)

昆仑捧出无瑕玉赤水波心得夜光今古有谁能辨别钓鱼船上谢三郎(成枯木)

奇㦲一见桃芲后万别千差更不疑独有玄沙言未彻子孙几个是男儿(真净文)

蠢动含灵同一性山河大地尽知音昔人解道黄莺道似共桃芲说旧心(云居祐)

桃芲见了狐疑尽因甚玄沙却不然今古丛林争浩浩欲驱良马路挥鞭(三祖宗)

灵云老倒泄生涯消息传来到谢家未彻根源个端的[泳-永+(從-彳)]教春力自开芲(沩山秀)

灵云声价传千古点捡元来未作家芳草满园尽春色如何唯说悟桃芲(地藏恩)

堪笑春风漏泄机桃芲新发旧年枝螺江有个钓鱼客笑杀灵云道不疑(佛国白)

春来物物尽纷华堪羡灵云是作家一见桃芲心境绝老胡空自涉流沙(云盖昌)

灵云眼中绝翳玄沙袖里藏锋把手直上峰顶一笑天地斗空(佛心才)

灵云见了绝譊讹独步寰中不较多敢保老兄犹未彻令人疑着备头陀(长灵卓)

灵云一见不再见红白枝枝尽着芲叵奈钓鱼船上客却来平地捷鱼鰕(洪觉范)

溪上桃芲开烂熳不知谁解见灵云头头总是吾家物一念圆成尽属君(通照逢)

灵云昔日悟桃芲十里春风𣗳𣗳斜敢道老兄浑未彻梦中开眼见玄沙(旻古佛)

山鸟芳时分外啼桃芲如火映前溪明明三十年来事可笑灵云说悟迷(祖印明)

陌上笑春风枝头漏消息红光烁太虚岂藉阳和力学剑宗师既不疑玄沙未彻㝡新奇扫除学路刮肌骨格外之机如电佛(圆悟勤)

春来依旧一枝枝同地同天道不疑未彻之言人莫问令人特地笑嘻嘻(龙门远)

百炼精金大冶中任他腾焰亘天红湏㬰拈出教人看添得行家价转丰(开福宁)

十分风采露堂堂玉蕊璚枝末比量刚被傍人论好丑因兹难嫁与潘郎(佛性泰)

二月桃芲烂熳时灵云一见更无疑玄沙未彻谁相委鼻孔[泳-永+(從-彳)]来向下垂(南华昺)

灵云一枝迎晓露玄沙一朵已离披毕竟水湏朝海去到头云定觅山归(文殊道)

终日看天不举头桃芲烂熳始抬眸饶君便有遮天网到得牢关即便休(佛灯珣)

尽道见桃芲悟道此语不知还是无茫茫宇宙人无[婁*殳]那个男儿是丈夫打破鬼门关日轮正当午一箭中红心大地无寸土(径山杲)

桃芲寻剑客不语笑春风白头归未得家住海门东敢保老兄犹未彻玄沙之言何太切君看陌上桃芲红尽是离人眼中血(鼓山圭)

似锦桃芲满𣗳红灵云一见便心空当时不遇玄沙老争得名喧宇宙中(疏山如)

桃芲端的悟灵云添得玄沙劫外春满地不知何处去尘尘刹刹露全身(楚安方)

玄沙未彻呷汁同罪千佛出世不通忏悔(佛照光)

学剑难提锋刃头艳光芲发便心休不疑句播乹坤内得旨唯凭月满秋(双泉琼二)

玄沙闻举悟中知当下云言未保伊一击海涛皆涌沸天光回烁眼[強-弓+目][強-弓+目]

灵云桃芲见亲切英俊超越古今哲星簇孤轮明皎洁和刃精挥用无绝玄沙敢保君未彻云水休话个生灭新罗打铁烧脚热磨砻还用三尺雪(道吾真)

满树桃芲行人竞折灵云悟后了无疑更有玄沙言未彻嘘(石[(工*几)/石]明)

仰面穿针不见天低头拾芬不见地天地针芥无处安堂堂面目眼中翳君不见谛当未彻在龊人趁大彩(月堂昌)

桃芲春暖尽情开一见无疑颇俊㦲不是钓鱼船上客无人把手上高台(东山空)

灵云悟桃芲玄沙傍不肯多少痴禅和担雪去填井今春芲又开此意谁能领端的少人知芲落春风静(国清绍)

春风二月半桃芲红烂熳灵云到处逢衲僧着眼看看看短棹孤舟谁居彼岸(龙牙言)

一个乌梅似本形蜘蛛结网打蜻蜓蜻蜓落了两片翼堪笑乌梅咬铁钉(天童净)

一见便见犹隔䥫围玄沙老汉脑后痛锥名高岂在镌顽石路上行人口似碑(涂毒䇿)

灵云一笑见桃芲三十余年始到家[泳-永+(從-彳)]此春风春雨后乱随名字落天涯(慈航朴)

灵云亲说悟桃芲端的无疑眼里沙纵使玄沙言未彻相逢且吃赵州茶(谁庵演)

乞儿拾得锡暗地空宝惜撞着明眼人一文也不直(木庵永)

不疑不彻不失片片春风狼籍至今江北江南游子徒劳外觅休外觅明如杲日黑如漆(别峰印)

三月桃芲烂熳红灵云打失主人翁随邪逐恶玄沙老半是真情半脱空(云巢岩)

一见桃芲便垛眼铁围生陷出无门倚墙傍壁知多少一度春来一断魂(少室睦)

一见不劳朱粉施玄沙扫帚画蛾眉只知掩得灵云丑落尽眉毛自不知(朴翁铦)

红入芳蹊锦色鲜酌然一点不相谩物归元主自投合谁谓灵云着眼看(葛庐覃)

　　灵云因长生问混沌未分时如何师曰露柱怀胎曰分后如何师曰如片云点太清曰只如太清还受点也无师不答曰恁么则含生不来也师亦不答曰直得纯清绝点时如何师曰犹是真常流注曰如何是真常流注师曰如镜常明曰未审向上还有事也无师曰有曰如何是向上事师曰打破镜来与汝相见。

　　颂曰。

午夜霜𤁒星斗寒长空云尽山月落青天吃棒人尽知苍龙退骨谁能觉金凤冲开玉锁关麒麟掣断黄金索迢迢劫外孰能拘南北东西迥超卓(雪窦宗)

金鸡啄王𡖉飞出凤凰儿入户能长啸归家着锦衣(佛鉴勤)

　　灵云因长庆问如何是佛法大意师曰驴事未去马事到来。

　　颂曰。

灵云因问出家才驴事前行马后来长庆不明真寔地句中认影影难开子今报你诸禅侣九衢杲日照香街(汾阳昭)

驴事未了马事来钟声才断鼓声催祖师爱吃和罗饭北有文殊在五台(佛慧泉)

驴事未了马事来一芲欲谢一芲开安南已得𤇆尘息塞北将军唱凯回(杨无为)

东行不见西行利南头卖贱北卖贵横千竖百算河沙九九反成八十二(保宁勇)

驴事未了马事来钟声未了鼓声催春来纵步园闲看无限桃芲夹李开(佛鉴勤)

问端如箭透𢬎墙赖值灵云手段长骏马蹇驴皆控勒鞭教战胜出沙场(南岩胜)

松阴行不尽疏雨下无时世事几兴废山中人未知(蒙庵聪)

驴前马后识灵云满眼风埃绝点尘行遍天台并雁荡归来重看锦江春(心闻贲)

　　灵云因僧问如何是归根得旨师曰早时忌却不忆尘生。

　　颂曰。

家破人已何所依无心无绪话求归十年忌却来时路暂忆此时总不知(投子青)

　　灵云因僧问如何是端坐念寔相师曰河里失钱河里捷。

　　颂曰。

河里失钱河里捷拈来天下任纵横和云买得南山地浅种深锄恣意耕(佛心才)

　　婺州金华俱胝和尚(嗣天龙)初住庵时有𡰱顶笠携锡绕师三匝曰道得即下笠子如是三问师皆无对𡰱便去师曰日势稍晚何不且住𡰱曰道得即住师又无对𡰱去后师叹曰我虽处丈夫之形而无丈夫之器不如弃庵往诸方参寻知识去其夜山神告曰不湏离此将有肉身菩萨来为说法逾旬果天龙和尚到师迎礼具陈前事龙竖一指示之师大悟自此凡学者参问师惟举一指无别提唱将顺世谓众曰吾得天龙一指头禅一生用不尽言讫示灭。

　　颂曰。

天龙一指悟俱胝当下无私物匪齐万互千差宁别说直教今古勿针锥(汾阳昭)

对扬深爱老俱胝宇宙空来更有谁曾向沧溟下浮木夜涛相共接盲龟(雪窦显)

老倒俱胝一指头金华山下几回秋至今坐石安禅处犹弄精魂未肯休(佛印元)

丈夫无气死无殊忽遇天龙陡顿苏一指头禅用不尽大悲千手费工夫(野轩遵)

问答机关岂易酬无钱难作好风流心中有事说不得只得忙忙竖指头(佛国白)

顿悟天龙一指头河沙佛祖便同俦饶他鹙子悬河辨百亿湏弥一芥[(冰-水+〡)*ㄆ](旻古佛)

不用将心向外求个中消息有来由报言达磨西来意只在俱胝一指头(佛鉴勤)

老大宗师竖指头一生用得㝡风流玄沙拗折无人会年来年去冷飕飕(龙门远)

席帘蓬户在门头谁谓村居院落幽雨散云𠬧山岳露珊瑚枝上挂金钩(惠照预)

俱胝一指头吃饭饱方休腰缠十万贯骑鹤上扬州(径山杲)

俱胝一指报君知朝生鹞子搏天飞若无举鼎㧞山力千里乌骓不易骑(琅玡觉)

俱胝老子指头禅二十年来用不残信有道人方外术了无俗物眼前看所得甚简施设弥宽大千刹海饮毫端麟龙无限落谁手珍重任公把钓竿(天童觉)

独脱风尘举世无不明兵甲作良图河清海晏[泳-永+(從-彳)]来事自是时人不丈夫(涂毒䇿)

俱胝一指禅古今成话欛打破鬼门关露柱寻无罅(谁庵演)

一着高一着一步阔一步五百年间生指出这条路这条路十圣三贤皆罔措(月林观)

佳人睡起懒梳头把得金钗插便休大抵还他肌骨好不涂红粉也风流(报恩演)

　　俱胝有一童子每见人问事亦竖指人谓师曰和尚童子亦会佛法凡有问皆如和尚竖指师一日潜袖刀问童曰闻你会佛法是否童曰是师曰如何是佛童竖指师以刀断其指童叫唤走出师召童子童回首师曰如何是佛童举手不见指忽然大悟。

　　颂曰。

俱胝一指头一毛㧞九牛华岳连天碧黄河彻底流截却指急回眸青箬笠前无限事绿蓑衣底一时休(山堂淳)

俱胝钝置老天龙利刃单提勘小童巨灵抬手无多子分破华山千万重(无门开)

　　瑞州末山𡰱了然禅师(嗣大愚)因灌溪问如何是末山师曰不露顶曰如何是末山主师曰非男女相溪乃喝曰何不变去师曰不是神不是鬼变个什么。

　　颂曰。

末山不露凌云顶今古岧峣在目前又道本无男女相非君莫辨火中莲(真净文)

非男女相独间间正体堂堂孰可攀一句不传千圣眼九天风静月弯弯(自得晖)

非男女相末山主今古堂堂常独露常独露兮见也么清声籍籍播寰宇(月林观)

　　禅宗颂古联珠通集卷第十一　　　田四
中华藏第 078 册 No. 1720 禅宗颂古联珠通集


　　禅宗颂古联珠通集卷第十二　　　田五

　　(僧录司右阐教兼灵谷禅寺住持净戒重校)祖师机缘六祖下苐五世德山鉴(十四则)洞山价(廿六则)神山密(三则)石霜诸(六则)渐源兴(一则)夹山会(十则)清平遵(二则)投子同(十九则)

　　鼎州德山宣鉴禅师(嗣龙潭)简州周氏子在蜀常讲金刚般若经时谓之周金刚遂将青龙䟽钞出蜀至澧阳路径造龙潭到法堂曰久向龙潭及乎到来潭又不见龙又不现潭曰子亲到龙潭师无语遂栖止焉。

　　颂曰。

浩渺深坑纳众流谩持香饵掷金钩风云匼匝雷霆动应讶龙王不出头(保宁勇)

亲到龙潭不见龙龙潭龙不在潭中青天白日与云雨千古人同笑叶翁(佛国白)

亲到龙潭不见龙妙符先觉证玄宗苑庵盘结孤峰上静对寒蟾挂碧空(罗汉南)

潭不见龙不现亲到龙潭遭一玷瞥然归去牙如剑棒头撒出光焰焰(长灵卓)

血盆似口剑如牙竭世枢机未足夸亲到龙潭龙不现者回失却眼中芲(心闻贲)

潭不见龙不现亲到龙潭湏活荐莫学承虚接响人守株待兔亡机变知机变𧣴子扑落地楪子成七片(遁庵演)

潭不见龙不现全身已在空王殿梦回忽𦗟晓莺啼春风落尽桃芲片(皖山凝)

　　德山一日侍龙潭抵夜潭曰更深何不下去师珍重便出却回曰外面黑潭点纸灯度与师拟接潭复吹灭师于此大悟便礼拜潭曰子见个甚么师曰[泳-永+(從-彳)]今向去更不疑天下老和尚舌头也至来日潭升座谓众曰可中有个汉牙如剑𣗳口似血盆一棒打不回头他时向孤峰顶上立吾道去在师将䟽钞堆法堂前举火炬曰穷诸玄辩若一毫置于太虚竭世枢机似一滴投于巨壑遂焚之于是礼辞而去。

　　颂曰。

明暗相陵不足云[糸*系]毫有解未为亲纸灯忽灭眼睛出打破大唐无一人(白云端)

一时瀑布岩前落半夜金乌掌上明大开口来张意气与谁天下共横行(保宁勇)

明暗相形事渺茫谁知脑后迸神光都来划断千差路南北东西达本乡(大洪邃)

明暗分时光定动火光灭处见来由龙潭截断辞源后佛祖孤峰骂未休(照觉总)

一阵旋风雾霭开千峰突出碧崔嵬惊猿怨鹤抛来久半夜山前唤得回(上方益)

吹灭龙潭火一星当时心眼太精明微尘佛祖绝踪迹跛鳖奔腾作么生(旻古佛)

黄金为骨玉为棱莫把他家此日寻多少[泳-永+(從-彳)]来悟心匠尽将底事继威音(龙门远)

德嘺龙潭啐啄机芥针投合契玄微孤峰盘结幪头坐不顾青山云自归(京兆府天宁琏)

龙潭雾起老龙吟吓杀南山白额虫不触波澜拿鳖鼻崭然头角气如虹(南堂兴)

亲到龙潭不见龙纸灯吹灭眼头空一条白棒掀天地灭却西来达磨宗(佛照光)

百结襕衫破㡤头年年落苐出神州却因一只穿杨箭临老来封马上侯(萝月莹)

开口不见齿伸手不见掌夜半忽相逢葛藤长万丈(雪庵瑾)

南来本欲破邪说纸灯灭处难分雪[跍-十+水]着銔锤硬似铁错认乌龟唤作鳖(玉泉穷谷琏)

亲到龙潭已暗投夜深谁共䘖街游纸灯吹灭狼𤇆息坐断中原四百州(天目礼)

蓦劄相逢不再三才开臭口见乡谈纸灯灭处饶端的不许苍龙卧碧潭(朴翁铦)

　　德山礼辞龙潭直抵沩山挟复子上法堂[泳-永+(從-彳)]西过东[泳-永+(從-彳)]东过西顾视方丈曰有么有么山坐次殊不顾盼师曰无无便出至门首乃曰虽然如此也不得草草遂具威仪再入相见才跨门提起坐具曰和尚山拟取拂子师便喝拂袖而出山至晚问首座今日新到在否座曰当时背却法堂着草鞋出去也山曰此子已后向孤峰顶上盘结草庵呵佛骂祖去在雪窦拈两处云勘破了乃。

　　颂曰。

一勘破二勘破雪上加霜曾险堕飞骑将军入虏庭再得完全能几个急走过莫放过孤峰顶上草里坐虎穴深林人不到到者还湏是猎人老虎睡惊才举目瞥然跳出获全身(海印信)

偷营斫寨入中军应是机谋已十分袖里金捶犹未动山前飞骑去纷纷(上方益)

德山老能法战一喝声光吼雷电骑虎头兮𠬧虎尾捋𧆞须兮真可羡急走下山三十里又被沩山追一箭(佛鉴勤)

大用不拘今古规模倒拈蝎尾平捋𧆞须若非深辨端倪何以坐睹成败俊处颖脱囊锥高来卷舒方外孤峰顶上浪滔天正令当行百杂碎(咄)(圆悟勤)

骑虎头把虎尾霹雳一声惊万里坐观成败老将军脑后一槌谁敢拟拟不拟个个无棍长者子(懒庵需)

韬略双全胆气豪当头不怕阵云高排关自谓褰旗手未免孤峰没草窠(顽石空)

七事随身一毫不用再展枪旗𠃵坤震动孤峰顶上休更说梦(退庵奇)

　　德山凡见僧入门便棒。

　　颂曰。

德山棒划断圣凡魔瞻丧善能方便捋虎须忿怒那吒亦摧荡(海印信)

一棒一条痕辛酸不可论丈夫多意气几个是知恩(大洪恩)

突出双头卒辨难曾将一击碎潼关自[泳-永+(從-彳)]天下太平后流落人间号德山(白云端)

骤雨迅雷击云兴电影随将军虽有令何似帝尧时(大洪邃)

两手托开无缝塔一脚踢倒湏弥山青天霹雳无遮护阿师犹自觅禅关(成枯木)

一条白棒劈头来血溅星飞痛可哀祖佛更无迴避处妙高峰顶也崩摧(佛国白)

德峤分明显大奇棒头挥出绝离微令行佛祖无空过一似轮王握万机(云盖昌)

一条楖𣗖倚青天别向三乘教外传未眨眼时遭八百拟开口处着三千(张无尽)

当机截断圣凡膝上寒光照雪茫茫宇宙无穷皮下何人有血(普融平)

坐断生死要津不问凡圣迷悟一棒打破面门自然𠃵坤独露(佛心才)

入门棒棒没啇量拶出红流便厮当不是奴奴情淡薄无钱难作好儿郎(佛灯珣)

棒下真鍮不博金德山彻底老婆心后人只见波涛涌不见龙王宫殿深(鼓山圭)

入门便棒郎当不少依而行之胡麻厮缴(径山杲)

曾透龙潭向上机便将一棒力横挥当头突出何人辨只许丛林作者知(楚安方)

一条白棒胡挥乱揎撞着聱头魂飞胆颤(典牛游)

杀活并行醍醐毒药是赏是罚一任卜度(尼无著总)

皎洁晴天吼怒雷铁山万叠尽惊开因思块雨条风日安得全提有此来(宝叶源)

　　德山小参示众曰今夜不答话问话者三十棒时有僧出礼拜师便打曰某甲话也未问和尚因甚么打某甲师曰汝是甚么处人曰新罗人师曰未跨船舷好与三十棒。

　　颂曰。

德山自得任公手一线分明下两钩透网金鳞才弄水岸边还把钓[糸*系][(冰-水+〡)*ㄆ](佛印元)

诛龙之剑未可挥蛇大猎之家岂藉狐兔君不见诸葛亮作军师或施擒纵少人知百万雄兵如指掌小丑擒来又纵之兵叹讶马频嘶无限儿郎唱大奇如是四方英勇将闻名早已竖降旗(海印信)

祖令全提孰敢论纤毫才动陷关津这僧不辨个时节为法忘身有几人(成枯木)

𤇆尘扫荡将军令正来流行宣德音公子只知歌既醉夜深还被活生擒(宝峰照)

横按镆铘居阃外当锋谁敢犯重围堪羡新罗个衲子全机破敌也光辉(旻古佛)

高提祖印踞寰中孰肯当机定吉㐫不是新罗这衲子争教千古振清风(大沩喆)

大冶烹金忽雷惊春草木秀发光辉日新不费纤毫力擒下天麒麟全威杀活得自在千古照耀同冰轮话作两橛句中眼活龙头蛇尾以指喻指撞着露柱瞎衲僧塞断𠰸喉无出气拟议寻思隔万山咭嘹舌头三千里(圆悟勤)

德山老人寂寂惺惺法眼圆明精精灵灵六韬三略武纬文经新罗衲子有丙无丁(南堂兴)

　　德山因廓侍者问[泳-永+(從-彳)]上诸圣向什么处去师曰作么作么曰来点飞龙马跛鳖出头来师休去明日师浴出廓过茶与师师抚廓背曰昨日公案作么生曰这老汉今日方始瞥地师又休去。

　　颂曰。

跛鳖飞龙骑形殊理不殊欲明二大士棒下识真躯(汾阳昭)

正士忠臣气㝡英一言佐国死犹轻不同谄曲偷安者冒宠贪荣过一生(佛印元)

袖里藏锋迥莫俦任他高作运机筹若看举鼎㧞山力未到乌江不肯休(海印信)

云鹏展翅天无光井底虾䗫刚咄咄大阳忽转跳出来千峰万峰空突兀(白云端)

熟睡高声叫不闻梦中讇语自纷纷明朝一下方眠觉懊恼昏沉不可论(保宁勇)

觌面来时作者知可中石火电光迟输机谋主有深意欺敌兵家无远思发必中更谩谁脑后见腮𠔃人难触犯眉底有眼𠔃渠得便宜(天童觉)

不问文班与武班御街侵晓竞朝天傍观莫笑金吾老骏马骄多不着鞭(上方益)

啇岭东西路不分两间茅屋一溪云师言耳聩知师意人是人非不欲闻(佛性泰)

临机一味放憨痴其毒尤深棒喝时堪笑人来夸敏手得便宜是落便宜(别峰印)

顽皮老虎卧林丘一任傍人放滴油满肚只因曾饱肉纵加呼唤懒抬头(无准范)

只一个休去伎俩自然消诸圣在甚处脚下路迢迢(横川珙)

昨日骂詈一番了老倒疏慵不解𦗟今日又来由你骂饶人些子当看经(闲极云)

　　德山一日饭迟托钵下堂时雪峰作饭头见便云这老汉钟未鸣鼓未响托钵向什么处去师便归方丈峰举似岩头头曰大小德山未会末后句师闻今侍者唤来问汝不肯老僧那头密启其意师乃休去至明日升堂果与寻常不同头至僧堂前抚掌大笑曰且喜老汉会末后句虽然如是只得三年师果三年而没。

　　颂曰。

钟鼓犹未鸣托钵何处去一拶便回头会得末后句(宝峰照)

末后句会也无德山父子太含糊座中亦有江南客莫向樽前唱鹧鸪(天童觉)

凛凛霜风戛地寒渔翁掷钓五湖宽锦鳞触散波心月𠬧取[糸*系]纶上古滩(宝峰祥)

鼓寂钟沉托钵回岩头一拶语如雷果然只得三年活莫是遭他授记来(张无尽)

德山托钵㝡为奇好语令人特地疑虎豹出林夸爪距丛林千古立雄基(南堂兴)

一挝涂毒闻皆丧身在其中总不知八十翁翁入场屋真诚不是小儿嬉(径山杲)

钟未鸣鼓未响依前托钵归方丈德山不会末后句岩头密意谁相亮只得三年也大奇留与诸方作榜样(鼓山圭)

千尺[糸*系]轮直下垂一波才动万波随儿童不惯风涛𢙣走入芦芲不敢窥(真净文)

钟鼓未鸣先托钵雪峰平地成饶舌当时一径入僧堂且看岩头有何说(照堂一)

雪峰公然唤回岩头密启有力果然只得三年贼口元来是来(典牛游)

凛凛吹毛照胆寒不容拟议岂容传抬眸已是身三假此是吾家红铁团(明大禅)

斫却月中桂清光转更多狐狸俱屏迹师子奋金毛(密庵杰)

德山托钵话低头得人怕三家村里人醉后胡厮骂(率庵琮)

　　德山因僧问如何是佛师曰佛是西天老比丘。

　　颂曰。

佛是西天老比丘星移斗转水东流茫茫宇宙人无[婁*殳]户贯依前百草头(或庵体)

　　德山因临济侍次师曰今日困济曰这老贼寐语作甚么师拟拈棒济掀到禅床。

　　颂曰。

卧龙才奋迅猛虎便咆哮时人只见波涛涌不知新月出林梢(中庵空)

　　德山示众曰道得也三十棒道不得也三十棒临济闻得谓洛浦曰汝去问他道得为甚么也三十棒待伊打汝接住棒送一送看他作么生浦如教而问师便打浦接住送一送师便归方丈浦回举似临济济曰我[泳-永+(從-彳)]来疑着这汉虽然如是你还识德山么浦拟议济便打。

　　颂曰。

单于自负艺过人小将教诏去似真到彼果然赢小捷回来未免陷全身(海印信)

譬若金笼鹦鹉儿觜如红玉一青衣虽然学得人言语问着元来总不知(佛鉴勤)

　　德山因僧来参便乃闭却门僧打门师曰谁曰师子师开门僧才入礼拜师蓦头骑曰者畜生许多时向甚么处去来。

　　颂曰。

见兔放鹰因邪打正脚未跨门直湏猛省(木庵永)

　　德山上堂大众及尽知也直得三世诸佛口挂壁上犹有一人呵呵大笑若识此人参学事毕(或作圆明密语)投子青云然虽如是德山大似藏尽楚天月犹存汉地星乃。

　　颂曰。

双盲入暗路崎岖日落栖芦暂得苏争似石人眠半夜免教舜让守林居湏知芲绽非干木无脚行时早触途昨朝风起长安道元是昆仑进国图

𠬧把断襟喉风磨云拭水冷天秋锦鳞莫谓无滋味钓尽沧浪月一钩(天童觉)

　　筠州洞山良价悟本禅师(嗣云岩)因辞云岩临行问百年后忽有人问还邈得师真否如何祗对岩良久曰秪这是师沉吟岩曰价阇𥠖承当个事大湏审细师犹涉疑。

　　颂曰。

体量非功不堕令星移斗换岂同轮多年历日虽无用犯着应湏总灭门(正堂辩)

　　洞山因过水睹影大悟前旨有偈曰切忌[泳-永+(從-彳)]他觅迢迢与我疏我今独自往处处得逢渠渠今正是我我今不是渠应湏恁么会方得契如如。

　　颂曰。

动静[泳-永+(從-彳)]来每与俱回头蓦地始逢渠直饶与么犹堪笑唤作如如又却迂(本觉一)

水中影子因身有若寔无身影亦无百尺竿头才进步一毫端上现毗卢(圆悟勤)

　　洞山后因供养云岩真有僧问先师道只这是莫便是否师曰是曰意旨如何师曰当时几错会先师意曰未审先师还知有也无师曰若不知有争解恁么道若知有争肯恁么道。

　　颂曰。

争解恁么道五更鸡唱家林晓争肯恁么道千年鹤与青松老宝鉴正明验正偏王机转侧看兼到门风大振𠔃规步绵绵父子变通𠔃声光浩浩(天童觉)

　　洞山辞云岩岩曰自此一别难得与汝相见师曰不然自此一别难得与和尚不相见。

　　颂曰。

高高孤顶雪蒙蒙劫外行藏路不通半夜岭梅消息转不关春色暗香浓(正堂辩)

　　洞山首谒南泉值马祖忌修斋次泉曰未审马祖还来应供否众无对师出云待有伴即来泉曰此子虽后生却堪雕琢师曰莫压良为贱。

　　颂曰。

白云之宾青山伴位里借功看互换无底合盘转手擎穿心碗子通身饭(天童觉)

千尺[糸*系]纶直下垂一波才动万波随江上晚来堪画处渔人披得一蓑归(阐提点)

有伴即来地辟天开冷光重出匣古路绝纤埃万象森罗齐合掌湏弥岌㟧舞三台(最庵印)

　　洞山参沩山问曰顷闻南阳忠国师有无情说法话某甲未完其微沩曰我这里亦有秪是罕遇其人师曰乞师指示沩曰父母所生口终不为子说师曰还有与师同时慕道者否沩曰此去澧陵攸县石室相连有云岩道人若能拨草瞻风必为子之所重师既到云岩问无情说法甚么人得闻岩曰无情得闻师曰和尚闻否曰我若闻汝即不闻吾说法也师曰某甲为甚么不闻岩竖拂子曰还闻么师曰不闻曰我说法汝尚不闻况无情说法乎师曰无情说法该何典教曰岂不见弥陀经云水鸟𣗳林悉皆念佛念法师于是有省述偈曰也大奇也大奇无情说法不思议若将耳𦗟终难会眼处闻时方得知。

　　颂曰。

者个分明有情无情者个㝡亲无处不真一打不着万劫沉沦一透不破驴牵铁磨一朝透彻以楔出楔鼻安面上口里有舌不借不借东说西说要休便休要歇便歇无情说法有情𦗟有情说法无情别不是等闲虚作解大地山河太饶舌人人尽有不相应露柱灯笼向你说(大沩智)

好好万象森罗俱是宝头头物物现家珍不识之人即荒草(南堂兴)

南阳师肌骨好洞山价也难讨沩山翁云岩老重注破成鼓倒分明行官路不觉入荒草葛藤因此到而今业识茫茫何日了(月堂昌)

　　洞山示众曰秋初夏末兄弟或东去西去直湏向万里无寸草处去始得又云只如万里无寸草处且作么生去后有僧到浏阳举似石霜霜云出门便是草僧回举似师师曰大唐国里能有几人。

　　颂曰。

出门便是太忙然万里无来未得圆欲识家山归去路暮烟轻锁绿绵绵(佛慧泉)

草漫漫门里门外君自看荆𣗥林中下脚易夜明帘外转身难看看几何般且随老木同寒瘠将逐春风入烧瘢(天童觉)

出门便是草闲杀龙门老北去礼文殊南来登五老𩯭𩬊已苍浪言归恨不早独立秋风前思量望江岛好好不用更寻讨(龙门远)

万里无寸草但请恁么去出门便是草各自有公据有公据何拘束清风月下守株人凉免渐遥春草绿(径山杲)

不出漫漫草路遮出门犹更隔天涯回机[跍-十+水]着通霄路何处青山不是家(疏山如)

庭前黄𦰧乱纷纷阶下苔钱似锦纹户外任教荒草绿石人[跍-十+水]断海山云(净因成)

万里无寸草出门便绊倒争如不动尘四山日杲杲壁立万仞绝承当天上人间无处讨无处讨忍然突出拄杖头直趋宝山亲取宝(圆悟勤)

新丰路坦然岂止正偏圆万里无寸草何人可向前机不转堕尘缘透得脱犯风𤇆浏阳端的破中边出门已是草芊绵投机倘若谙来脉两岸俱玄一不全(佛鉴勤)

虚玄鸟道没纤埃玉殿空然𤨏绿苔挂壁梭飞秋蜕骨沧溟老蚌尽怀胎(足庵鉴)

　　洞山因僧问寒暑到来如何迴避师曰何不向无寒暑处去曰如何是无寒暑处师曰寒时寒杀阇𥠖热时热杀阇𥠖。

　　颂曰。

垂手还同万仞崖正偏何必在安排琉璃古殿照明月忍俊韩獹空上阶(雪窦显)

无寒暑处如何唱和热即乘凉寒即向火多口阿师一场懡㦬人人尽欲出常流折合还归炭里坐(泉大道)

热时热杀寒时寒寒暑由来总不千行尽天涯谙世事老君头戴楮皮冠(湛堂准)

偏中有正正中偏流落人间千百年几度欲归归未得门前依旧草芊芊(长灵卓)

无寒暑处洞山语多少禅人迷处所寒时向火热乘凉一生免得避寒暑(佛灯珣)

无寒暑处为君通枯木生芲又一重堪笑刻舟求剑者至今犹在冷灰中(佛性泰)

里头看勿寒暑直下沧溟沥得𠃵我道巨鳌能俯首笑君沙际弄钓竿(天童觉)

水到渠成风行草偃类之不齐睹之难面谁信崖颓石裂时黄金白银如粪泥(月堂昌)

盘走珠珠走盘偏中正正中偏羚羊挂角无踪迹猎犬绕林空踧踖(圆悟勤)

避暑逃寒问是非不离寒暑少人知正中来也无回互句里藏锋辨者稀严天雪火云飞风吹日炙杜阇𥠖(冶父川)

寒时寒热时热无寒暑处天然别绵州附子汉州姜打刀湏是邠州铁洞山老子不瞒人亲传当面藏身诀(鼓山圭)

寒暑分明说向君不容拟议辨疏亲匾檐蓦折两头脱举目长空一笑新(松源岳)

　　洞山因僧问三身中那身不堕众[婁*殳]师曰吾常于此切后有持此问曹山先师道吾常于此切意作么生山云要头便斫去又问雪峰雪峰以拄杖打云我亦曾到洞山来。

　　颂曰。

此切堪伤向外求至亲何故似怨仇始终满面无惭色更有曹山乞你头(保宁勇)

不入世未循缘劫壶空处有家传白苹风细秋江暮古岸船归一带𤇆(天童觉)

玉鞭才举乹坤静皇道无私显至尊贵极銮舆才指斥将军正令不容存(正堂辩)

三人证龟唤作鳖哑子得梦向谁说电光影里浪驱驰[跍-十+水]破澄潭一轮月(木庵永)

吾常于此切不是神仙诀洞山空腹高心曹山宁可截舌切切不是标名虚事榹未了吾今为君诀(𣗥田心)

　　洞山因僧问亡僧迁化向什么处去师曰火后一茎苑。

　　颂曰。

野火烧时越转新至今𤇆焰雨难淋旱地红莲遮日月无根𣗳长翠成阴(投子青)

春风吹动绿波摇无限船师逐海潮只见江鸥飞白浪岂知明月在云霄(成枯木)

善应随流妙意深明明一箭中红心当锋不是由基眼对面铁山高万寻(佛智裕)

古人出世㝡难遭唯有江西路更高人问亡僧迁化事便言火后一茎苑(石门聪)

虽然火过一堆灰争奈人情会见稀毕竟水湏朝海去到头云定觅山归(佛鉴勤)

　　洞山有颂云五台山上云蒸饭佛殿阶前狗尿天幡竿头上煎锤子三个胡孙夜簸钱。

　　颂曰。

山猱得𣗳尾连颠笑道阶除夜簸钱敲磕髑髅无用处[泳-永+(從-彳)]来千圣不曾传

　　洞山因老宿拈袈裟角问云父母未生时还有这个么师曰只今岂是有耶宿摇手。

　　颂曰。

转位投机觅更难回途复妙岂相关新丰洞口翻波浪一扫湏教彻底干(正堂辩)

　　洞山有一僧在延寿堂不安要见师师至僧所僧便问和尚何不救取人家男女师曰你是什么人家男女曰某甲是大阐提人家男女师良久僧曰四山相逼时如何师曰老僧亦[泳-永+(從-彳)]人家屋檐下过曰回互不回互师曰不回互曰教某甲向什么处去师曰粟畬里去僧嘘一声曰珍重便坐脱师以拄杖扣头三下曰只解与么去不解与么来。

　　颂曰。

只解恁么去沙禽夜宿沧洲𣗳不解恁么来石笋穿开古路苔莫道鲲鲸无羽翼今日亲[泳-永+(從-彳)]鸟道回(天童觉)

圣量凡情净尽时转身无路事还非屋檐下过粟畬里马腹驴胎一道归(石溪月)

　　洞山因龙牙问如何是祖师西来意师曰待洞水𨒫流即向汝道。

　　颂曰。

洞水无缘会𨒫流见他苦切故相酬西来祖意寔无意妄想狂心歇便休(横川珙)

　　洞山因僧问如何是空劫已前自己师曰白鸟入芦芲。

　　颂曰。

打起黄莺儿莫教枝上啼几回惊妾梦不得到辽西(正堂辩)

　　洞山冬夜果子次问泰首座曰有一物上拄天下拄地黑似漆常在动用中动用中𠬧不得且道过在什么处座曰过在动用中师曰侍者掇退果卓。

　　颂曰。

洞山果子谁无分掇退台盘妙转机今夜为君轻点破牡[舟-(白-日)]芲下睡猫儿(明极祚)

洞山玷辱家风首座埋没自己双双绣出鸳鸯千古扶持不起(运庵岩)

拄天拄地黑如漆不分昼夜是何物拈来抛向屎坑中火里红莲香拂拂(虚堂愚)

　　洞山夜㕘不点灯有僧出问话退后师令侍者点灯乃名适来问话僧出来其僧近前师曰将取三两粉来与这个上座其僧拂袖而退自此省发遂罄舍衣资设斋得三年后辞师师曰善为时雪峰侍立问曰秪如这僧辞去几时却来师曰他秪知一去不解再来其僧归堂就衣钵下坐化峰上报师师曰虽然如此犹较老僧三生在。

　　颂曰。

洞山日午打三更便有游人把路争除却华山陈处士谁人不带是非行(慈受深)

　　洞山因看病僧僧曰火风离散时如何师曰来时无一物去亦任[泳-永+(從-彳)]伊曰争奈赢瘵何师曰湏知有不病者僧曰如何是不病者师曰悟则无分寸不悟隔山坡僧曰前程还许卜度也无师曰虽然黑似漆成立在今时。

　　颂曰。

火风离散后一物镇长灵佛国黄金地天堂白玉庭前程休卜度所至要惺惺一念心清净人间亦只宁(南堂兴)

　　洞山不安僧问和尚病还有不病者么师曰有曰不病者还看和尚否师曰老僧看他有分曰和尚看他时如何师曰老僧看他时则不见有病。

　　颂曰。

卸却臭皮袋拈转赤肉团当头鼻孔正直下髑髅干老医不见[泳-永+(從-彳)]来廦少子相逢向近难野水瘦时秋潦退白云断处旧山寒湏剿绝莫颟顸转尽无功伊就位孤标不与汝同盘(天童觉)

　　洞山因僧问和尚教学人行鸟道未审如何行鸟道师曰不逢一人曰如何行师曰直湏足下无私句曰秪如行鸟道莫便是本来面目否师曰阇𥠖因甚颠倒曰甚么处是学人颠倒师曰若不颠倒因甚么却认奴作郎曰如何是本来面目师曰不行鸟道。

　　颂曰。

古路翛然倚太虚行玄犹是涉崎㠊不登鸟道虽为妙点检将来已触途(丹霞淳)

　　洞山问僧世间何物㝡苦曰地狱㝡苦师曰不然在此衣线下不明大事是名㝡苦。

　　颂曰。

人生㝡苦不知休逐浪随波真可忧一句若能超佛祖蒙头坏衲更何求(成枯木)

镬汤炉炭几何般地狱三途未苦酸湏信新丰亲切语袈裟之下莫颟顸(丹霞淳)

　　洞山曰一大藏教只是个之字。

　　颂曰。

点画分明无道理老胡几度提不起不如分付王右军无限风流归手里(白云端)

　　洞山参兴平便礼拜兴曰莫礼老朽师曰礼不老朽者兴曰渠不受礼师曰渠不曾礼。

　　颂曰。

渠非老朽不礼不受威音世前毗卢顶后把定壶中白日长触着匣内青蛇吼良医叮嘱病人服药不如忌口(天童觉)

上座莫要礼老朽兴平未易杨家丑尊贵[泳-永+(從-彳)]来不出门渠侬岂在威音后(自得晖)

　　洞山因僧问如何是衲僧孔窍师曰十八女儿不系裙。

　　颂曰。

衲僧孔窍少人知刚被宗师已识机十八女儿裙未系先教阿母画蛾眉(海印信)

　　洞山因僧问时时勤拂拭莫遣惹尘埃为甚么不得他衣钵师曰直饶道本来无一物也未合得他衣钵且道什么人合得僧下九十六转语皆不契末后云设使将来他亦不受师深肯之。

　　颂曰。

祖师衣钵漫悠㦲不受渠犹眼未开谁信普通年远事岂[泳-永+(從-彳)]䓗岭付将来(本觉一)

　　洞山不安令沙弥传语云岩乃嘱曰他或问和尚安乐否但道云岩路相次绝也汝下此语湏远立恐他打汝沙弥领旨去传语声未绝早被云岩打一棒沙弥无语。

　　颂曰。

洞山有路透云岩绝处教通到者难拄杖头边开活路方知不隔一毫端(绝象鉴)

年老心孤是洞山引人行路绝跻攀者僧若也知机变一去云岩更不还(竹屋简)

　　潭州神山僧密禅师(嗣云岩)与洞山行次忽见白兔走过师曰俊㦲洞曰作么生师曰大似白衣拜相洞曰老老大大作这个说话师曰你作么生洞曰积代簪缨暂时落魄。

　　颂曰。

即日贵人旧家贫汉兄弟相承尊卑互换向晚途中眼不开夜明帘外机旋转骑牛戴帽异中来百炼真金色不变(天童觉二)

抗力雪霜平步云霄下惠黜国相如过桥萧曹谋略能成汉巢许身心欲避尧𠖥辱若惊深自信真情㕘迹混渔樵

白衣拜相喜难加暂时流落向天涯移身换步人难见夜来归宿五侯家(佛性泰)

衣锦还乡人尽见长时富贵许谁知无言童子呵呵笑赢得风光满面归(伊庵权)

　　神山把针次洞山问曰作甚么师曰把针曰把针事作么生师曰针针相似曰二十年同行作这个语话岂有与么工夫师曰长老又作么生日如大地火发底道理。

　　颂曰。

大地火发间不容𩬊南海昆仑天寒不袜祖祖相传一头搕𢶍(天童觉)

𨒫放顺𠬧将寡敌众隐显同途得失共用针针相似不外来同行语话要分开自[泳-永+(從-彳)]大地火发后古庙香炉不着灰(月堂昌)

　　神山与洞山过独木桥洞先过了拈起木桥曰过来师唤价阇𥠖洞乃放下木桥。

　　颂曰。

平地无端凿陷坑木桥拈起使人行沉沉寒水如何渡月夜金鸡报五更(丹霞淳)

　　潭州石霜山庆诸禅师(嗣道吾)抵沩山为米头一日筛米次沩曰施主物莫抛撒师曰不抛撒沩于地上拾得一粒曰汝道不抛撒这个是甚么师无对沩曰莫轻这一粒百千粒尽[泳-永+(從-彳)]这一粒生师曰百千粒[泳-永+(從-彳)]这一粒生未审这一粒[泳-永+(從-彳)]甚处生沩呵呵大笑归方丈。

　　颂曰。

万廪千仓常住物出生来历要分明不知一粒[泳-永+(從-彳)]何得雨过西山爽气清(枯禅镜)

　　石霜在方丈内僧在窗外问咫尺之间为甚么不睹师颜师曰偏界不曾藏僧举问雪峰遍界不曾藏意旨如何峰曰甚么处不是石霜师闻曰这老汉着甚么死急峰闻曰老僧罪过　玄沙云山头老汉蹉过石霜。

　　颂曰。

千疑万虑扣禅关遍界非藏岂小言象骨玄沙犹定动误他游子失归源高贤不用随声色地又天长自对门(汾阳昭)

石霜雪老尽悠悠月下相逢互唱酬争似钓螺江上客一声渔笛过沧洲(佛慧泉)

双眸自小患生盲两耳[泳-永+(從-彳)]来只听声指点万端都不见如何弹指得分明(保宁勇)

咫尺之间不睹师颜幸然独露谁作遮栏老倒石霜曾指月区区雪老重饶舌钓鱼船上谢三郎金刚脑后添生铁(南华昺)

咫尺之间问石霜师云遍界不曾藏闹市交关急着眼塞北牛马海南番(洞山聦)

遍界不曾藏千眼应难见虽然咫尺间欲觅无背面象骨苦提撕个中犹未辨玄沙与发机射人用好箭(投子舒)

　　石霜因僧问如何是和尚深深处师曰无须锁子两头摇。

　　颂曰。

三更月落两山明古道程遥苔满生金锁摇时无手犯碧波心月兔常行(投子青)

无须锁子卒难开枯木堂中莫乱猜千古两头摇不动待他麟角衲僧来(保宁勇)

　　石霜示众云百尺竿头如何进步。

　　颂曰。

百尺竿头坐底人虽然得入未为真百尺竿头湏进步十方世界现全身(长沙岑)

瞎却顶门眼错认定盘星𢬵身能舍命一盲引众盲(无门开)

　　石霜因裴相国来师夺公手中笏曰在天子手中为圭在官人手中为笏在山僧手里唤作什么公无对乃㽞下笏。

　　颂曰。

不是圭兮不是笏反身直入苍龙窟拏得骊龙照海珠知君大手方拈出(雪窦显)

不是圭𠔃不是笏祖祖相传非外物掣电光中着眼看直下承当早埋没遇作家湏拈出中下闻之生恍惚太平恁么多罗毕竟未离窠窟那堪明眼人前特地一场忉怛(佛鉴勤)

　　潭州渐源仲兴禅师(嗣道吾)一日随道吾往檀越家吊慰拊棺曰生邪死邪吾曰生也不道死也不道师曰为甚么不道吾曰不道不道归至中路师曰和尚今日湏与某甲道若不道打和尚去也吾曰打即任打道即不道师便打吾归院曰汝宜离此去恐知事得知不便师乃礼辞隐于村院三年后忽闻童子念观音经至应以比丘身得度者即现比丘身忽然大省遂焚香遥礼曰信知先师遗言终不虚发自是我不会却怨先师先师既没唯石霜是嫡嗣乃造石霜霜见便问前来打先师因缘会也未师进曰却请和尚道一转语霜曰不见道生也不道死也不道师遂礼拜石霜设斋忏悔他日持锹复到石霜于法堂上[泳-永+(從-彳)]东过西[泳-永+(從-彳)]西过东霜曰作么师曰觅先师灵骨霜曰洪波浩渺白浪滔天觅甚先师灵骨师曰正好着力霜曰这里针劄不入着甚么力师持锹肩上便出。

　　颂曰。

兔马有角牛羊无角绝毫绝𨤲如山如岳黄金灵骨今犹在白浪滔天何处着无处着只履西归曾失却(雪窦显)

终日挨门复倚楼几回明镜照梳头一[泳-永+(從-彳)]事却潘郎后也解人前不识羞(保宁勇)

道吾解语无舌渐源无手行拳打得魂消魄丧方得此道流传石霜为父雪耻苦屈之言难宣锹子持来四顾茫茫白浪滔天黄金灵骨今何在㽞镇阎浮千万年(妙湛慧)

木人把板云中唱石女穿靴水上行生死死生休更问[泳-永+(從-彳)]来日午打三更(长灵卓)

生也全机现死也全机现不道复不道个中无背面直下便承当不隔一条线逼塞太虚空赤心常片片(圆悟勤)

无须锁子两头摇无瑕壁玉三回献反遭刖足太无端谁料正言还保返(佛性泰)

当时苦口曾不道悟来灵骨方寻讨练江寒月两萧萧浮云散尽天如扫(梦庵信)

生邪不道死邪不道一片清风闹浩浩一时漏泄道吾机反着栏衫倒顶帽(楚安方)

本地灵明无一物几人认得黄金骨扶锹肩上便行时大辩[泳-永+(從-彳)]来还若讷(丹霞淳)

生前曾弗遇知音死后徒将灵骨寻只在目前何处觅黄金锁子任浮沉(本觉一)

明头落节暗里吃交毒手当渠痒处搔雪里鹭鸶飞不见一只银瓶挂𣗳梢(雪窦宗)

无生曲子物外禅客唱者能唱拍者能拍唱拍相随秋天月白大鹏展翅沧溟窄浩浩清风生羽翮(南堂兴)

急水滩头下钓时锦鳞红尾尚迟疑蓦然跳出洪波里护雾拏云宇宙低(应庵华)

　　澧州夹山善会禅师(嗣船子)初住京口寺因僧问如何是法身师曰法身无相又问如何是法眼师曰法眼无瑕时道吾失笑师遂请益后散众参船子省发后归聚徒道吾令僧往问如何是法身师曰法身无相又问如何是法眼师曰法眼无瑕僧回举似吾吾曰者汉此回方彻。

　　颂曰。

法身无相法眼无瑕因风吹火借水献芲[糸*系]毫不立万别千差但看来年二三月𠾑泥燕子入人家(慈受深)

臭口开来经万劫[糸*系]毫才动铁轮随云𠬧雨散月明夜反动江波说向谁(木庵永)

　　夹山因僧问拨尘见佛时如何师曰直湏挥剑若不挥剑渔父栖巢僧后问石霜拨尘见佛时如何霜曰渠无国土甚处逢渠僧回举似师师曰门庭施设不无老僧入理深谈犹较石霜百步。

　　颂曰。

当机一句玉珊珊内外玲珑溢目寒无漏国中曾不住月华影里见应难(丹霞淳)

不立纤毫已是尘那堪奔走问他人高挥宝剑无踪迹月里姮娥现半身(成枯木)

拂牛剑气洗兵威定乱归功更是谁一旦氛埃清四海垂衣皇化自无为(天童觉)

太阿在手谁敢当锋青山万朵白云重重(京兆天宁琏)

学佛人人被热谩拨尘见得几何般狂风扫地云吹散独立阑干宇宙宽(别峰印)

隐显全该不露颜白云缭绕旧家山石人半夜敲金锁天晓泥牛过玉关(㑃堂仁)

　　夹山因僧问如何是佛师曰此位无宾主曰寻常与甚人对谈师曰文殊与吾携水去普贤犹未折芲来。

　　颂曰。

亲言言处几人知今古无俦类莫齐玉马雪行归夜半羚羊挂角日沉西(投子青)

当头不犯难开口假借傍来落二三卓尔混融无向背西天佛是老瞿昙(成枯木)

大方独立峭巍巍八面玲珑万象围正坐当轩无位位圆通无碍应群机(疏山如)

　　夹山因僧问如何是夹山境师曰猿抱子归青嶂后鸟㗸芲落碧岩前后来法眼云我二十年秪作境话会。

　　颂曰。

月皎青松鹤梦长碧霄丹桂挂羚羊岩高壁仞千峰雪石笋生条半夜霜(投子青)

蚌含明月珠生腹龙拥深云雨洒空莫向平田翻巨浪直湏点点尽朝东(丹霞淳)

古镜重磨又一新一回出匣一惊人石头城下风雷吼老老禅翁把要津(宝峰祥)

二十年前此地游木兰芲发院新修如今再到经行地𣗳老无芲僧白头(鼓山圭)

境话会来犹未是却问而今作么生清凉元自鼻头直夹山依旧两眉横(径山杲)

古路雪深覆好山云更遮雁声天外急游子夜还家(瞒庵成)

月桂寒松碧嶂深石人未会雪中吟从前此曲知音少鹤唳青霄出凤林(成枯木)

山边水边待月明暂向人间借路行如今还向山边去只有湖水无行路(天目礼)

　　夹山示众云目前无法意在目前不是目前法非耳目之所到。

　　颂曰。

九转灵丹难却易一锤便当易还难相逢话尽壶中事重把仙书子细看(长灵卓)

年来万事总成魔老去闲添白𩬊多道泰不传天子令时清休唱太平歌(鼓山圭)

痴人面前休说梦生铁团上湏有缝明明说与却佯聋只管外边闲打哄(径山杲)

握不成团拨不开德云几度下崔嵬有时行到海南岸密密还从旧路回(最庵印)

　　夹山普请次维那命佛日送茶日云某甲只为佛法来不为送茶来那云和尚令请上座日云和尚即得日乃将茶去作务处见师遂撼茶碗作声师不顾日云酽茶三五碗意在钁头边师曰瓶有倾茶势篮中几个瓯日云瓶有倾茶势篮中无一瓯便倾茶大众俱以目视之日云大众鹤望乞师一言师曰路逢死蛇莫打杀无底篮子盛将归日云手执夜明苻几个知天晓师召大众已有人也归去来乃住普请。

　　颂曰。

路逢死蛇莫打杀无底篮子湏𩗺下往往事从闲话生莫将闲话为闲话(朴翁铦)

担板汉没拘束饿死首阳山誓不食周粟(虚堂愚)

　　夹山在沩山作典座沩问今日吃甚菜师曰二年同一春沩曰好好修事着师曰龙宿凤巢。

　　颂曰。

相逢借问众僧麋莫比庵园香饭施紫气夜随丹凤转金龙晓缠月中枝(投子青)

变生为熟逐时新好是二年同一春龙宿凤巢轻奋意调和味塞口多人(正觉逸)

雨过龙庭苔藓润夜央金殿烛初红宫姬雅奏升平曲禁外虚劳视𦗟聪(大洪预)

龙宿凤巢里二年同一春桂芲香扑扑平地是青云(大洪恩)

　　夹山尝遣一小师遍游禅𠛴殊无趣向及闻师道誉远播乃回省觐云和尚有如许奇特事何不早向某甲道师曰汝蒸饭时吾为着火汝行益时吾为展钵甚处是孤负汝处小师因而悟入。

　　颂曰。

汝蒸饭时吾着火汝行益时吾展钵寻常恁么老婆心自是你侬机不活机若活夹山本无奇特事百川倒流闹聒聒(痴绝冲)

　　夹山因僧问会处却不问不会处请师一言师曰户挂凋林影中辨取。

　　颂曰。

威音那畔不能行撒手还家懒问程寝殿无人空寂寂满窗唯有月虚明(丹霞淳)

　　鄂州清平山令遵禅师(嗣翠微)因僧问如何是大乘师曰井索曰如何是小乘师曰钱索又问如何是有漏师曰笊篱曰如何是无漏师曰木杓曰觌面相呈时如何师曰分付与典座。

　　颂曰。

有漏笊篱无漏木杓烜赫禅和妄生卜度伶俐座主何处摸索金牙解使神枪李广箭穿双鹗(琅玡觉)

大乘小乘井索钱索有漏无漏笊篱木杓直下承当鼻孔失却(法云秀)

笊篱木杓钱贯井索见成家风受用廓落生涯放得信缘看佛法更于何处着不用安排只么[泳-永+(從-彳)]自然心地常安乐(天童觉)

二乘诸漏扣空王雪后那堪半夜霜秦汉旌旗度沙漠唐虞黼黻拱岩廊(张无尽)

笊篱木杓钱贯井索打瓦钻龟徒劳卜度休卜度麒麟只有一只角(南华昺)

有漏笊篱无漏木杓学语禅流徒劳卜度江边有个钓鱼人掷钩惊起辽天鹤(白鹿先)

笊篱木杓钱贯桶索说妙谈玄俱是错清平鼻孔塞𠃵坤天下衲僧无处摸明来握土成金悟去百草皆药拗折俱𦙆指头[跍-十+水]断赵州略彴平常一句用无穷限量知见徒斟酌(雪窦宗)

丈二钢钉八尺铁橛插在眼中犹自不瞥(中庵空)

　　清平初㕘翠微便问如何是西来的的意微曰待无人即向汝说师良久曰无人也请和尚说微下禅床引师入竹园师又曰无人也请和尚说微指竹曰这竿得恁么长那竿得恁么短师虽领其微言犹未彻出住大通上堂举初见翠微机缘谓众曰先师入泥入水为我自是我不识好𢙣。

　　颂曰。

父子相逢意已彰尊卑何必叙炎凉叮咛指点家园事行尽荒郊话短长(大洪遂)

土埋处处铁菱角半夜经由未觉难天晓岭根伤中倒方知行过铁门关(雪堂行)

　　舒州投子山大同禅师(嗣翠微)赵州问大死底人却活时如何师曰不许夜行投明须到州曰我早猴白伊更猴黑。

　　颂曰。

活中有眼还同死药忌何湏鉴作家古佛尚言曾未到不知谁解撒尘沙(雪窦显)

大死底人同活人三千豪侠又随尘李陵本是𠬧番将却作降番上将身(佛印元)

死去活来牙上露投明湏到已先行谁家别馆池塘里一对鸳鸯昼下成(白云端)

虚空产出铁牛儿头角分明也大奇[跍-十+水]破澄潭深处月夜阑牵向雪中归(长灵卓)

赵州解捻无[糸*系]线投子能穿没鼻针好手手中呈好手红心心内中红心(佛鉴勤)

大死底人还却活不许夜行投明到陈州人出许州门翁翁八十重年少(鼓山圭)

禾黍不阳艳竞栽桃李春翻令力耕者半作卖芲人(径山杲)

我疑千年苍玉精化为一片秋水骨海神欲护护不得鳌头一旦忽擎出(正堂辩)

棚前夜半弄傀儡行动威仪去就全子细思量无道理里头毕竟有人牵(雪庵瑾)

　　投子因僧问如何是十身调御师下禅床立又问凡圣相去几何师亦下禅床立。

　　颂曰。

水出昆仑浪接连天高地迥秀林峦禅床略下云山断凡圣无踪海岳寒(投子青)

老妇低垂事舅姑起来争免面馍糊强将云髻高高绾遮得傍人眼也无(白云端)

投子下禅床云中迸电光胡僧归漠土六月下严霜(佛慧泉)

投子示全机清风动翠微十身何处是赢得眼如眉(佛心才)

爱向江边弄钓[糸*系]碧潭深处有嘉鱼钓头不是无香饵个底如何钓得渠(长灵卓)

捉贼分明要见赃十身调御下绳床曾经巴硖猿啼夜铁作心肝也断肠(佛鉴勤)

投子下禅床通身谁辨的拟议即千差觌面难相识(京兆天宁琏)

投子下绳床今朝为举扬驴前马后汉切忌乱承当(径山杲)

玉麟带角离霄汉金凤㗸芲下彩楼野老不嫌公子醉相将携手御街游(水庵一)

投子下绳床终非孟八郎不摇三寸舌未免鬼分赃眼底欲条直临机争探囊裂破古今无面目纵横何处有关防(或庵体)

　　投子因僧问月未圆时如何师曰吞却三个四个曰圆后如何师曰吐却七个八个。

　　颂曰。

七八虽然正好观四三焉得便颟顸灵光万古辉天地隐显寻常不用抟(洞山聪)

圆缺曾伸问老翁石龟𠾑子引清风昨朝木马潭中过[跍-十+水]出金乌半夜红(投子青)

圆后圆前作者知四三七八解呈机令人长笑善吞吐㽞与丛林作是非(正觉逸)

吞却三四枚吐出七八个吞吐总完全不知是什么(保宁勇)

吞却易吐还难湏弥顶上天风寒昨夜三更白如昼不知谁共倚阑观(佛性泰)

投子投子机轮无阻要吞即吞要吐即吐若还殢齿粘牙争得超今迈古(石庵玿)

　　投子因僧问和尚住此山有何境界师曰丫角女子白头[糸*系]。

　　颂曰。

山家世界别尘世罕曾闻只可自怡悦不堪持赠君持赠君还也奇丫角女子白头[糸*系](正觉逸)

丫角女子白头[糸*系]猛焰堆中雪片飞一等住山谁可拟闲云流水不同归(白云端)

芲萼楼前春正浓蒙蒙柳絮舞晴空金钱掷罢娇无力笑倚阑干屈曲中(懒庵枢)

住山境界问如何女子双鬟鬓已皤觌面不逢休更会白云飞过旧山河(天目礼)

　　投子因僧问春雨淋淋百草为什么不抽芽师曰芭蕉只么长僧问如何是玄中玄师曰去年端午今年亦然曰毕竟如何师曰故非同别谁说前后僧问如何是苐二月师曰仲春渐暄曰如何是苐一月师曰孟春犹寒。

　　颂曰。

投子投子超今迈古遇人识人头灰面土一月二月寒暄说说住峰高处见翠微红莲舌上无横骨(龙门远)

孟春犹寒苐一月仲春渐暄苐二月若无闲事挂心头便是人间好时节江南并两浙春寒与秋热(蒙庵岳)

　　投子因僧问一大藏教还有奇特事也无师曰演出大藏教僧又问黄龙新一大藏教还有奇特事也无新曰演入大藏教。

　　颂曰。

顿渐偏圆权寔空有钉觜铁舌河目海口一道清虚亘古今八角磨盘空里走(圆悟勤)

演出大藏教言端语亦端两头都坐断一剑倚天寒(冶父川)

一出一八半合半开羸鹤翘寒木狂𤠔啸古台要知奇特事当甚破草鞋(木庵永)

　　投子因僧问曹溪犹如指月灵山犹如画月如何是真月师曰昨夜三更转向西。

　　颂曰。

昨夜三更转向西晓来任运落前溪举头不荐团栾底无限清风付与谁(慈受深)

昨夜三更转向西昏昏宇宙几人迷澄潭影转风初息猿狖微闻岭外啼(懒庵需)

昨夜三更转向西明眼宗师为指迷若于话下寻端的未免泥中又洗泥(已庵深)

　　投子因僧问如何是露地白牛师曰叱叱曰饮啖何物师曰吃吃。

　　颂曰。

玉角霜毛露地牛人间天上显踪由不同雪岭时时吼肯若沩山日日𠬧(洞山聪)

露地白牛起问端随机叱叱齿牙寒不知饮啖是何物吃吃直教沧海乹(𠃵明慧觉)

　　投子问僧甚么处来曰东西山礼祖师来师曰祖师不在东西山僧无语。

　　颂曰。

苍龙带雨离深洞彩凤𠾑芲入帝关一句古今无渗漏祖师不在东西山(雪堂行)

　　投子因僧问如何是学人一卷经师曰题目分明。

　　颂曰。

半满金言玉转环灵山一会受欺谩拈来题目分明也付与儿孙着眼看(佛心才)

　　投子因雪峰侍立师指庵前一磈石曰三世诸佛总在里许峰曰湏知有不在里许者师乃归庵中坐(一曰不快漆桶)。

　　颂曰。

说明道白埋尘混垢变化有由败露不走谁知暗里骨横抽要在轰轰霹雳手(月堂昌)

有客钓鳌鱼区区走五湖不知泥里蚌满腹是骊珠(佛鉴勤)

　　投子因僧问劫火洞然时如何师曰寒凛凛地。

　　颂曰。

天地为炉万物焦石人驾浪渡云霄风生半夜霜威重月落冰寒逼鬓凋(投子青)

　　投子因僧问如何是本来人师曰共坐不相识曰恁么则礼拜去也师曰暗写愁肠寄与谁。

　　颂曰。

共坐同行世莫知几人当面便逢伊纵饶绍续家门者半是贫寒乞养儿(保宁勇)

　　投子因僧问一切声是佛声是否师曰是曰和尚莫𡱰沸碗鸣声师便打僧又问粗言及细语皆归苐一义是否师曰是曰唤和尚作一头驴得么师便打。

　　颂曰。

投子投子机轮无阻放一得二同彼同此可怜无限弄潮人毕竟还落潮中死忽然活百川倒流闹聒聒(雪窦显)

一条拄杖两家使一往一来无彼此者僧若得投子机随手拈来打投子(圆悟勤)

　　投子与僧游山僧见蝉壳遂问壳在这里蝉向什么处去师拈蝉壳就其耳畔作蝉鸣声其僧有省。

　　颂曰。

轻薄寒蝉壳枯干败叶形拈来临耳畔连噪两三声(南堂兴)

　　投子指雨示僧云[婁*殳]日来好雨且道什么处来僧无语后因看华严经方有省。

　　颂曰。

陌上游人竞采芳不知眼底度春光夜来一阵落芲雨一百十城流水香(绝象鉴)

百芲香里鹧鸪啼白面郎君醉似泥赫日光中开得眼福城东际草萋萋(竹屋简)

　　投子因僧问三身中那身说法师乃弹指。

　　颂曰。

三身说法问端由弹指轻轻海岳𠬧金锁塔开红日晚夜深人笑碧峰头(投子青)

　　投子因僧问菩提烦恼是一是二师曰是二僧便问如何是菩提师曰且坐吃茶曰如何是烦𢙉师曰这僧聒噪人出去。

　　颂曰。

入草亲寻草里人重重有路掌中平不遇大啇空突晓日高犹𦗟打三更(木庵永)

　　禅宗颂古联珠通集卷第十二　　　田五
中华藏第 078 册 No. 1720 禅宗颂古联珠通集


　　禅宗颂古联珠通集卷第十三　　　田六

　　(僧录司右阐教兼灵谷禅寺住持净戒重校)六祖下第五世仰山寂(二十二则)香严闲(五则)米胡(二则)王常侍(三则)三角庵主(一则)六祖下第六世兴化奖(八则)宝寿沼(六则)三圣然(三则)大觉(二则)灌溪闲(二则)崔禅(一则)历村(一则)虎溪(一则)桐峰(一则)米仓(一则)云山(一则)陈操尚书(二则)大禅佛(二则)南塔涌(二则)无着喜(三则)

　　袁州仰山慧寂通智禅师(嗣沩山)有梵僧从空而至师曰近离甚处曰西天师曰几时离彼曰今早师曰何太迟生曰游山玩水师曰神通游戏则不无阇𥠖佛法须还老僧始得曰特来东土礼文殊却遇小释迦遂出梵书贝多叶与师作礼乘空而去自此号小释迦。

　　颂曰。

远离西竺路迢迢亲向支那弄海潮若要清风生阃外拽来更与四藤条(南华昺)

小释迦大文殊闻名号任称呼藤条在握不能用被他碧眼谩涂糊(疏山如)

瞬目西天此土扬眉此土西天出息千重百匝入息一念万年禅禅阎浮树在海南边(南堂兴)

应真来访仰山翁须信声闻未尽空问着不知关棙子元来只是有神通(本觉一)

　　仰山住东平时沩山送书并镜与师师上堂提起示众曰且道是沩山镜东平镜若道是东平镜又是沩山送来若道是沩山镜又在东平手里道得则留取道不得则扑破去也众无语师遂扑破。

　　颂曰。

仰山接得沩山镜告众拈来行正令蒙懂禅流眼不开仰山直下蓦头钉(汾阳昭)

提起分明照正邪众人皆不启唇牙譬如卖物无人买最后须㱕本主家(洞山聦)

古镜封来辨者难示徒行令众当观会中若有仙陀客㽞得如今照影寒(海印信)

师镜拈来呈众了痴人往往争妍丑当时扑破不可寻免教坏却儿孙手(白云端)

沩山古镜仰山提日上东方月落西扑落不知谁拾得秋风索索草萋萋(保宁勇)

师资相照见非轻将示禅徒众失惊此镜分明分不得到头分作两分明(佛国白)

全放全[(冰-水+〡)*ㄆ]意亦优沩山送至仰山头可怜一片如秋水三问无人扑破休(智海清)

父子相传镜绝尘须知秋夕不同轮可怜无限迷头者错认空华镜里春(佛心才)

八十婆婆学画眉风流意比少年时若无明镜分妍丑尽道不劳红粉施(上方益)

比谓拈来伸一问如何举众尽茫然不因一扑百杂碎定作人间丑妇冤(西禅净)

　　仰山随沩山游山到磐陀石上坐师侍立次忽鸦𠾑一红柿落在面前师取柿拭过呈似沩沩云子甚处得来师曰此是和尚道德所感沩云汝也不得无分即分半与师。

　　颂曰。

鸦𠾑柿子落师前致问何来事皎然各分一半甜如蜜如今不会更何年(汾阳昭)

沩仰分明亘古今父子相见意辄深果熟馨香鸦𠾑至捏来擘去似交襟要会二人端的处中秋月落映潭心(洞山聦)

　　仰山因沩山问大地众生业识茫茫无本可据子作么生知他有之与无师曰慧寂有验处时有一僧从面前过师召曰阇𥠖僧回首师曰和尚这个便是业识茫茫无本可据沩曰此是师子一滴乳迸散六斛驴乳。

　　颂曰。

父子有时扬密意神通变化不相知唤回业识茫茫者笑倒沩山老古锥(真净文)

一唤回头识我不依俙萝月又成钩千金之子才流落漠漠穷途有许愁(天童觉)

有本无本学益学损搬运不时提起却稳师子一滴迸六斛驴乳散入别人屋业识茫茫辨出时乌鸡不在芦花宿(月堂昌)

　　仰山问沩山大用现前请师辨白沩下座㱕方丈师遂入沩问子适来问甚么话师再举沩曰还记得吾答语否师曰记得沩曰你试举看师珍重出去沩曰错师回首曰闲师弟若来莫道某甲无语。

　　颂曰。

是即全是非即全非大用现前携手同㱕不知犹自涉离微(松源岳)

问处分明答处亲纵横有路惯反身相如夺得连城璧秦主安然致太平(木庵永)

　　仰山卧次梦入弥勒内院众堂中诸位皆足惟苐二位空师遂就座一尊者白槌曰令当苐二座说法师起白槌曰摩诃衍法离四句绝百非谛𦗟谛𦗟众皆散去及觉举似沩沩曰子已入圣位师便礼拜。

　　颂曰。

梦中拥衲参𦒿旧列圣森森坐其右当仁不让犍稚鸣说法无畏师子吼心安如海胆量如斗鲛目泪流蚌肠珠剖谵语谁知泄我机厖眉应笑扬家丑离四句绝百非马师父子病休医(天童觉)

梦里谈空也大奇百非四句若为离当时能举摩竭令何必堂中下一槌(本觉一)

白日青天梦中说梦捏怪捏怪诳呼一众(无门开)

　　仰山因庞居士问久向仰山到来为什么却覆师竖起拂子士曰恰是师曰是仰是覆士乃打露柱曰虽然无人也要露柱证明师掷拂子曰若到诸方一任举似。

　　颂曰。

两个八文为十六从头数过犹不足拏来乱撒向阶前满地团团苔藓缘(白云端)

贼偷贼物太希奇好手还他火伴知今日并赃齐捉获得便宜是落便宜(保宁勇)

　　仰山后㕘岩头头举起拂子师展坐具头拈拂子置背后师将坐具搭肩上而出头曰我不肯汝放秪肯汝[(冰-水+〡)*ㄆ]。

　　颂曰。

一竖一展一放一[(冰-水+〡)*ㄆ]仰山弄险过似岩头赖是随风回橹棹几乎反却钓鱼舟(断桥伦)

　　仰山一日在法堂上坐见一僧来问讯了向东边义手立以目视师师垂左足僧过西边义手立师垂右足僧向中间义手立师[(冰-水+〡)*ㄆ]双足僧礼拜师曰老僧自住此未曾打着一人拈拄杖便打僧腾空而去。

　　颂曰。

草舍萧萧寄白云故人访远意殷勤寒暄礼节皆通罢难免杯茶供养君(南叟茂)

　　仰山在洪川石亭粥后坐次有僧问和尚还识字否师曰随分僧乃右旋一匝云是甚么字师于地上书个十字僧又左旋一匝云是甚字师改十字作卍字僧画一圆相两手托如修罗擎日月势云是甚么字师乃画圆相围却卍字僧乃作楼至势师云如是如是此是诸佛之所护念汝亦如是吾亦如是善自护持其僧礼拜腾空而去。

　　颂曰。

道环之虚未盈空印之手未形妙运天轮地轴密罗武纬文经放开捏聚独立同行机发玄枢𠔃青天激电眼合紫光𠔃白日见星(天童觉)

　　仰山因僧思𨜶问禅宗顿悟毕竟入门的意如何师曰此意极难若是祖宗门下上根上智一闻千悟得大总持其有根微智劣若不安禅静虑到这里总须茫然曰除此一路还更有入处否师曰有曰如何即是师曰汝是甚处人曰幽州人师曰汝还思彼处否曰常思师曰能思者是心所思者是境彼处楼台林苑人马骈阗汝返思底还有许多般也无曰某甲到这里总不见有师曰汝解犹在心信位即得人位未在曰除却这个别更有意也无师曰别有别无即不堪也曰到这里作么生即是师曰据汝所解秪得一玄得坐披衣向后自看𨜶礼谢。

　　颂曰。

得坐应须更自看涅槃城里未为安披毛戴角重相见历尽艰难几许般(大洪恩)

无外而容无碍而冲门墙岸岸关锁重重酒常酣而卧客饭虽饱而颓农突出虚空𠔃凤搏妙翅踏翻沧海𠔃雷送游龙(天童觉)

幽州桑梓问来端历历山川在肺肝思底返思都叵得披衣向后更须看(本觉一)

凡圣总无别路岐返思思底几人知春风不到桃源洞叶落花开自有时(慈受深)

仰山问僧近离甚处曰庐山师曰曾到五老峰么曰不曾到师曰阇𥠖不曾游山云门云此语皆为慈悲之故有落草之谈出草入草随解寻讨白云重重红日杲杲左顾无瑕右盻已老君不见寒山子行太早十年㱕不得忘却来时道(雪窦显)

出草何如入草时全身入草为慈悲仰山垂手随他去直至如今在路岐(本觉一)

欲识庐山五老峰个中何地不相逢舌头无骨随人转熨斗煎茶铫不同(慈受深)

　　仰山问三圣汝名什么圣云慧寂师曰慧寂是我圣曰我名慧然师呵呵大笑。

　　颂曰。

神通游戏不为难互换机锋始可观双放双收底时节呵呵大笑几何般(本觉一)

慧寂刚言是我名幸逢禅者更饶人若将利器比君子大笑欣然满座春(圆悟勤)

　　仰山向火次有僧参师曰一言说尽山河大地僧问如何是一言师以火箸插向炉中又移向旧处。

　　颂曰。

一句称提万象分肯同摩竭掩重门夕阳影里风涛急不觉移舟下渡昏(投子青)

　　仰山见雪师子乃指曰还有过得此色者么众无对云门云当时好便与推倒雪窦云云门只解推倒不解扶起。

　　颂曰。

一倒一起雪𨓍师子慎于犯而怀仁勇于为而见义清光照眼似迷家明白转身还堕位衲僧家了无寄同死同生何此何彼暖信破梅𠔃春到寒枝凉飙脱叶𠔃秋澄潦水(天童觉)

推倒扶起觌面千里唯小释迦风前按指直饶海印发光也是雪峰道底遍界是文殊遍界是慈氏楼阁门开竟日闲谁识善财童子(最庵印)

　　仰山因陆郎中问不断烦恼而入涅槃师竖起拂子曰只如者个作么生入曰入之一字也不用得师曰入之一字不为郎中。

　　颂曰。

生死涅槃翻手覆手正眼豁开二俱非有独步大方尘尘正受片片乱飘岩上梅条条纵舞溪边柳(石门聦)

　　仰山一日见香严乃问近日师兄见处如何曰据某甲见处无一法可当情师曰你解犹在境曰某甲只如是师兄又作么生师曰你岂无能知道无一法可当情者沩山闻举曰寂子已后疑煞天下人去在。

　　颂曰。

寂子香严论见处直教闻者转疑深相逢未肯三分语那得全抛一片心(本觉一)

　　仰山卧次僧问法身还解说法也无师曰我说不得别有一人说得曰说得底人在甚么处师推出枕子沩山闻曰寂子用剑刃上事。

　　颂曰。

法身说法肉眼看物大智如愚大辩如讷拈起簸箕别处舂推出枕子露眠床剑刃上事放毫光(月堂昌)

田中插锹床上推枕千手千眼不审不审(龙牙言)

　　仰山因梵僧来参师于地上画半月相僧近前添作一圆相以脚抹却师展两手僧拂袖便去。

　　颂曰。

寂子偶逢穿耳客曾将半月示伊家僧添半月反然去却道亲逢小释迦(本觉一)

　　仰山夏末问讯沩山沩曰子一夏不见上来在下面作何所务师曰慧寂在下面锄得一片畬下得一箩种沩山曰子今夏不虚过师却问未审和尚一夏之中作何所务沩曰日中一食夜后一寝师曰和尚今夏亦不虚过道了乃吐舌沩曰寂子何得自伤己命。

　　颂曰。

开一片田密密绵绵两顿粥饭其道自办一夏兴诸人相见自是诸人不荐若也荐成一片是什么一片看取当门箭(龙门远)

寂子不虚过钁头边有功秪将一箩粟千载显家风(咦庵鉴)

翁翁年德两俱尊家有诗书富可论饱饭憨眠无个事却来敲枕弄儿孙(别山智)

开得一片田种得一箩粟卞和三献楚王王设若不遇别实人至今犹在荆门哭午间一齐早晨一粥断弦须是鸾胶续阳春白雪有知音山自青𠔃水自绿(辛庵俦)

　　仰山同陆侍御入僧堂公乃问如许多师僧为复是吃粥吃饭僧为复是𠫵禅僧师曰亦不是吃粥饭僧亦不是𠫵禅僧公曰在此作什么师曰侍御自问取他。

　　颂曰。

来问威风颇不臧几多龙象在云堂旃檀林里曾无杂造次风流岂易量(本觉一)

　　仰山因刘侍御问了心之旨可得闻乎师曰若欲了心无心可了无了之心是名真了。

　　颂曰。

口朝鼻孔无空过眼盖胡须有古风信采骨头花十八等闲掷出满盆红(或庵体)

　　邓州香严智闲禅师(嗣沩山)因百丈迁化遂参沩山沩问我闻汝在百丈处问一答十问十答百此是汝聦明伶俐意解识想生死根本父母未生时试道一句看师茫然归寮将平日看过底文字寻一句酬对竟不得乃叹曰画饼不可充饥屡乞沩说破沩曰我若说似汝汝已后骂我去我说底终不干汝事师遂焚平昔所看文字曰此生不学佛法也且作个长行粥饭僧免役心神泣辞沩山抵南阳忠国师遗迹憩止一日芟除草木偶抛尾砾击竹作声忽然省悟遽㱕沐浴焚香遥礼沩山赞曰和尚大慈恩逾父母当时若为我说破何有今日之事述。

　　颂曰。

一击忘所知更不假修持动容扬古路不堕悄然机处处无踪迹声色外威仪诸方达道者咸言上上机

　　沩山闻得谓仰山曰此子彻也仰曰此是心机意识著述得成待慧寂亲自勘过。

　　颂曰。

粥饭随缘养病躯本无迷悟可关渠无端击着庵前竹直至如今在半途(雪窦宗)

放下身心如弊帚拈来瓦砾是黄金蓦然一下打得着大地山河一法沉(九峰升)

　　香严因仰山见曰和尚赞叹师弟发明大事你试说看师举前颂仰曰此是夙习记持而成若有正悟别更说看师又颂曰去年贫未是贫今年贫始是贫去年贫犹有卓锥之地今年贫锥也无。

　　颂曰。

无地无锥未是贫知无尚有守无身侬家近日贫来甚不见当初贫底人(雁山元)

年去年来贫复贫祖师抬脚重千斤愁人莫向愁人说说向愁人愁杀人(松源岳)

当机觌面提觌面当机疾开眼放痴顽鞭逼人上壁

　　香严初开堂沩山令僧送书并拄杖至师接淂便哭苍天苍天僧曰和尚为甚么如此师曰秪为春行秋令。

　　颂曰。

拄杖将来便彻心泪流不觉思沉吟春行秋令人惊怪绝后光前绝古今(汾阳昭)

接得杖哭苍天不言绝后与光前春行秋令人难会[跍-十+水]破草鞋脚底穿(正觉逸)

尊人寄物哭苍天春令冬行也倒㒹若有会中真衲子禅床好与即时掀(本觉一)

家世拄杖佛祖付嘱沩山寄来香严发哭父子投机阳春雪曲不是知音大难相续(疏山如)

　　香严示众曰若论此事如人上树口𠾑树枝脚不[跍-十+水]枝手不攀枝树下忽有人问如何是祖师西来意不对他又违他所问若对他又丧身失命当恁么时作么生即得时有虎头招上座出众云树上即不问未上树时请和尚道师乃呵呵大笑。

　　颂曰。

香严𠾑树示多人要引同袍达本真拟议即从言下取丧身失命数如尘汾阳为你开迷路云散长天日月新(汾阳昭)

呵呵大笑没针锥上树何如未上时任使香严多伎俩傍观不免为攒眉(佛慧泉)

曲设多方老古锥那堪枝上更生枝好如良马窥鞭影逐块且非师子儿(保宁勇)

古圣悲心利后人口𠾑枝上露全身直饶玄路无消息未免家中丧二亲(石门易)

香严垂语真堪赏口𠾑树枝悬树上此时不问祖师机且道渠侬底模样(地藏恩)

狭路转身难东西尽是山行人不到处风定落花闲(上方益)

高高山顶立深深海底行新松趁岭种芳草绕池生手不攀枝脚不[跍-十+水]树口里𠾑得当头蹉路问着西来对不对罚钱依旧有人悔(月堂昌)

故园春色在枝头恼乱春风卒未休无事晚来江上望三三两两钓鱼舟(应庵华)

香严上树口𠾑枝手不攀枝脚累垂才开口(咦)不答也又相违未上树时道将来金刚宝剑顶门挥(卍庵颜)

香严上树住住住住拟问如何葛藤露布(月林观)

香严真杜撰𢙣毒无尽限哑却衲僧口通身是鬼眼(无门开)

无地无锥始是贫却来树上强悬身虽然相识满天下毕竟知心能几人(无禅才)

　　香严因僧问如何是道师曰枯木里龙吟僧云如何师曰髑髅里眼睛后问石霜如何是枯木里龙吟霜云犹带喜在又问如何是髑髅里眼睛霜云犹带识在。

　　颂曰。

枯木龙吟真是道髑髅无识眼初明喜识尽时消不尽当人那辨浊中清(曹山寂)

　　京兆府米和尚(嗣沩山)问僧近离甚处僧曰药山师曰药山老子近日如何曰大似一片顽石师曰得漝么郑重曰也无你提掇处师曰非但药山米胡也漝么僧近前顾视而立师曰看看顽石动也其僧便出。

　　颂曰。

米胡好片顽石多少游人不识及乎衲僧一见不免将南作北(大沩喆)

　　米胡令僧去问仰山曰今时人还假悟也无仰曰悟即不无争奈落在苐二头师深肯之。

　　颂曰。

碧岫峰头借问人指山穷处未安身虽然免淂重行令争似灵苖不犯春(投子青)

苐二头边破悟迷快须拨手舍筌罤成𠔃未尽成骈拇智者难知觉噬哜兔老冰盘秋露泣乌寒玉树晚风凄特来大仰辨真假痕玷浑无贵玉圭(天童觉)

悟人千个道无忧肯信遭他苐二头寂寞山花寒食后夕阳西去水东流(龙门远)

　　襄州王敬初常侍(见沩山)视事次米和尚至公乃举笔示之米曰还判得虚空否公掷笔入宅更不复出米致疑明日凭鼓山供养主入探其意米亦随至潜在屏蔽间侦伺供养主才坐问曰昨日米和尚有甚么言句便不相见公曰师子咬人韩獹逐磈米闻此语即省前谬遽出朗笑曰我会也我会也公曰会即不无你试道看米曰请常侍举公竖起只筋米曰这野狐精公曰这汉彻也。

　　○颂曰。

宾主机先有路通笔端不是判虚空箸头再运回天力千圣齐教立下风(痴绝冲)

常侍举笔万事皆吉直下承当急急如律米胡参官忘前失后且告贵人为我相救(痴禅妙)

机轮活脱走珠盘妙处都卢在笔端竖起依然还放下灵锋宝剑倚天寒(偃溪闻)

　　王常侍与临齐至僧堂乃问这一堂僧还看经也无济云不看经公曰还习禅也无济云不习禅公曰经又不看禅又不习究竟作什么济云总教成佛作祖去公曰金屑虽贵落眼成翳又作么生济曰我将谓你是个俗汉心。

　　颂曰。

世出世间希有事显露须凭过量人只将补衮调羹手拨转如来正法轮(径山杲)

一着高一着一步阔一步明眼人前犹涉露布凤栖不在梧桐树(松源岳)

事到无心不苟欺乌玄鹄曰尚怀疑自非亲见黄头老争敢逢人泄漏机(虚堂愚)

　　王常侍参睦州一日师问何故入院迟公曰看马打毬所以来迟州云人打毬马打毬公曰人打毬州云人困么公曰困曰马困么公曰困曰露柱困么公茫然无对归至私第中夜忽有省明日见州曰某会淂昨日事也州云露柱困么公曰困州遂肯之。

　　颂曰。

人困马困未是困露柱之困始是困好于言下证无常莫向言中寻尺寸百丈若无双耳聋临济争解领三䪺尽将业识作流传此道今人弃如粪(龙门远)

看人骑马打毬子不觉今朝入院迟官路雪残春正好江梅着意要题诗(懒庵枢)

　　靳州三角山法遇庵主(嗣沩山)因荒乱魁师八山执刃而问和尚有甚财宝师曰僧家之宝非君所宜魁曰是何宝师振威一喝魁不悟以刃加之。

　　○颂曰。

师将真宝济凶人岂谓行恩反害身真宝与伊元不识而今更是好诉贫(洞山聪)

深山深处随时荒无价之珍不隐藏才遇凶人便分付凶人少鉴返加伤(正觉逸)

庵僧真实济凶人一喝分明出差珍莫道贼魁非别者当头雪刃用来亲(天目礼)

　　魏府兴化存奖禅师(嗣临济)师在三圣会里为首座常曰我向南方行脚一遭拄杖头上不曾拨着一个会佛法底人后大觉闻举遂曰作么生得风吹到大觉门里来师后到大觉为院主一日觉唤院主我闻你道向南方行脚一遭拄杖头不曾拨着一个会佛法底你凭个甚么道理与么道师便喝觉便打师又喝觉又打师来日从法堂过觉云我直下疑你昨日这两喝师又喝觉又打师再喝觉又打师曰存奖于三圣师兄处学得个宾主句总被师兄折倒了也愿与存奖个安乐法门觉曰这瞎汉来这里纳败缺脱下纳衣痛打一䪺师于言下荐得临济于黄糪处吃棒底道理师后开堂日拈香曰此一炷香本为三圣师兄三圣于我太孤本为大觉师兄大觉于我太赊不如供养临济先师。

　　颂曰。

太孤太赊日杲杲璞玉浑金𢙣种草无负平生雪此冤不如一阵香风扫(南岩胜)

剑为不平离宝匣药因救病出金瓶南方自古清如镜何必无端用甲兵(雪岩钦)

　　兴化因后唐庄宗聿河北回魏府行宫诏师问曰朕取中原获淂一宝未曾有人酬价师曰请陛下宝看帝以两手舒幞头脚师曰君王之宝谁敢酬价。

　　颂曰。

君王之宝实难酬兴化形言下一筹两手展开幞头脚来书挂在凤凰楼(北塔祚)

北蕃王子弯弓射南国将军仰面看沙上空余斜影在翩翩直自入云端(白云端)

君王之宝谁解寻讨不许夜行投明须到庄宗所淂未为真精鉴还他兴化老(地藏恩)

君王底事语知音天下倾诚葵藿心拈出中原无价宝不同赵壁与燕金(天童觉)

中原之宝呈兴化一段光明难定价帝业堪为万世师金轮景御四天下展手相呈老比丘至尊之宝敢轻酬满庭和气龙颜悦争奈胡僧笑点头(上方益)

中原𠬧至宝合国不能藏一入相如手佳声满大唐(佛心才)

中原一宝有来由拶得君王引幞头到此若无青白眼当机谁敢谩轻酬(笑翁堪)

幞头舒起君王宝司空见惯兴化老千古君臣际会时落花满地无人扫(北海心)

[(冰-水+〡)*ㄆ]得中原无价珍幞头拈起露全身劳他兴化重酬价八两元来是半斤(尼闲林英)

君王宝自难酬价兴化何曾敢借看天地既无私盖载至今留得镇中原(闲极云)

　　兴化示众云今日不用如何若何便请单刀直入兴化与你证据时旻德长老出礼拜起便喝师亦喝德又喝师亦喝德礼拜师曰若是别人三十棒一棒也较不得何故为他旻德会一喝不作一喝用便下座。

　　颂曰。

龙𢁺相交是底时未容拟议已参差分明二喝不作用却使禅人特地疑(海印信)

狞龙出水𧆞离山四起同旋万顷烟若具阿那律正眼横身三界背摩天(云溪恭)

单刀直入不须论拟议之间宾主分不得放他旻德过须知兴化棒头亲(鼓山圭)

暗中携手上高山及至天明各自行无限途中未归客明明开眼堕深坑(径山杲)

旻德一喝如雷响兴化一喝响如雷锦袍玉带真潇洒记得当年老万回(懒庵枢)

握七星刀寻作者倒司农印对冤仇当阳一句分宾主九曲黄河水逆流(南岩胜)

一喝两喝全机出没宾主历然未免俱瞎半夜摸乌龟明月照积雪(雪庵瑾)

同时照用不同时权实双行作者知有得虽然亦有失还他龙𧆞自交驰(雪岩钦)

　　兴化因僧问四方八面来时如何师曰打中间底僧便礼拜师曰昨日赴个村斋中途遇一阵卒风暴雨却向古庙里亸避得过。

　　颂曰。

此问非常触忤人如禽空啄噪荆榛须知兴化奔驰疾值雨何曾湿着身(洞山聦)

[穫-禾+爪]浪拏云势莫猜渔翁倚棹傍岩隈江边依旧空归去帝里同风不到来(海印信)

一不是二不成落花芳草里啼莺闲庭雨歇夜初静片月还从海上生(晦堂心)

一阵狂风暴雨来却于古庙且闲隈虽然打入鬼窟里吞炭藏身又一回(鼓山圭)

古庙里头回避得纸钱堆里暗嗟吁闲神野鬼皆惊怕只为渠侬识梵书(径山杲)

天生白额南山𢁺牙爪曾当八面风月落三更穿市过痴人投晓觅行踪(雪堂行)

剜心剖腹继传灯鬼面神头打葛藤杰出诸方无等匹也知只是赴斋僧(南岩胜)

四方八面没边疆暴雨狂风无处藏古庙里头休亸避移舟别有好啇量(天目礼)

塞北烟尘终载静江南花木四时荣不须特地分疆界万里山河似掌平(虚堂愚)

　　兴化谓克宾维那曰汝不久为唱导之师宾曰不入这保社师曰会了不入不会了不入曰总不与么师便打曰克宾维那法战不胜罚钱五贯设饡饭一堂次日师自白捶曰克宾维那法战不胜不得吃饭即便出院。

　　颂曰。

二虎争战俱用势力一䧟阱中不能返掷若返掷天下猎人无处觅(海印信)

克宾法战挫英雄兴化严行振祖风棒下直明无生忍莫教知解入尘笼(照觉总)

丈夫当断不解断兴化为人彻底汉已后从教眼自开棒了罚钱趁出院(真净文)

主中主问宾中宾宾主分明到底亲有理罚钱无说处太行山下泪沾巾(佛国白)

得失是非都莫问纵横[(冰-水+〡)*ㄆ]放在当人失钱遭罪寻常事休把条章说故新(圆通仙)

克宾兴化令双行白发通身透顶生穿过衲僧青白眼尽教天下竞头争(佛心才)

[舟-(白-日)]山生鸑鷟师子产狻猊棒下摩醯眼徒夸第一机(径山杲)

法战从来许克宾掣旗夺鼓两分明直须尽法方知愧老汉当年要话行(鼓山圭)

罚钱出院众人皆见有理难伸风流满面直饶兴化全提未免令行一半这一半明眼衲僧点检看(冶父川)

汉高拜将务决胜非韩谁敢当兹任赤幡高竖化城降皇在盘兮不在秤(南岩胜)

赫日轰迅雷六月飘霜雪兴化老古锥不妨太孤绝金毛哮吼乱峰前百兽闻之皆脑裂(懒庵需)

罚钱出院扬家丑兴化聱头遇克宾父子不传真妙诀棒头敲出玉麒麟(佛照光)

兴化打克宾一棒一条痕古人虽已往留得典刑存三十年后几个知恩(尼无着总)

兴化棒头轰霹雳克宾脚下走尘烟若无塞外将军令那得嘉名四海传(谁庵演)

主宾会合风云异醉后添杯礼义全棒打自家亲骨肉丛林扛鼓返成冤(或庵体)

兴化逐克宾观音戴鬼面靴里动指头未免傍人见(湛堂深)

棒头有路透玄津彻底何曾打克宾雪后始知松柏操夜深方见把针人(肯堂充)

兴化打克宾猛𧆞蓦腰骑养子不及父家门一世衰(破庵先)

家法森严特异常亲生父子没啇量罚钱打了趁出院橄榄点茶滋味长(野云南)

法战场开验克宾解施武略对将军如何有罪全无当待展奇谋自䇿勋(天目礼)

兴化打克宾言亲语不亲棒头如雨点敲出玉麒麟(瞎驴见)

　　雪窦云克宾要承嗣兴化罚钱出院且致却须索取这顿棒始得且问诸人棒既吃了作么生索得雪窦要断不平之事今夜与克宾雪屈以拄杖一时赶散。

　　颂曰。

克宾维那法战不胜曾因国难披金甲后来出世法嗣兴化不为家贫卖宝刀兴化臂健尚嫌弓力软雪窦眼明犹识阵云高(瞎堂远)

　　兴化示众曰我闻长廊下也喝后架里也喝诸子汝莫肓喝乱喝直饶喝得兴化向虚空里却扑下来一点气也无待我苏息起来向汝道未在何故我未曾向紫罗帐里撒真珠与汝诸人去在胡喝乱喝作么。

　　颂曰。

紫罗帐里撒真珠密意师永会也无摸象众盲徒乱说当台古镜见差殊(海印信)

兴化老也大差三十三天上扑下紫罗帐里撒真珠古也今也谁酬价得一牛还一马休说人间光照夜不见锦绣银香囊直至如今成话𣠽(上方益)

对众全提摩竭令岂是闲开两片皮喝下瞎驴成队走梦中推倒五须弥(径山杲)

紫罗帐里撒真珠禅客相逢总掠虚拍手呵呵开口笑释迦弥勒是他奴(鼓山圭)

　　兴化见同参来才上法堂便喝僧亦喝师又喝僧亦喝师近前拈棒僧又喝师曰你看这瞎汉犹作主在僧拟议师直打下法堂侍者请问适来那僧有甚触忤和尚师曰他适来也有权也有实也有照也有用及乎我将手向伊面前横两横到这里却去不得似这般瞎汉不打更待何时侍者礼拜。

　　颂曰。

霹雳惊天地那容掩耳听须知兴化老一半是人情(鼓山圭)

镆鎁在握天魔胆落明眼衲僧休更卜度(径山杲)

恰如刽子气雄豪便向咽喉下一刀五脏肝心皆剖出方知王法不相饶(退庵休)

长松不改四时青纵夺当机几个明阵败不禁苕帚扫眼中曈子面前人(剑门分)

㶑㶑滟滟水光浮不见孤帆不见舟斜阳欲落未落处尽是离人今古愁(伊庵权)

须弥倒卓海水逆流同参相访作尽冤仇休休明日黄花蝶也愁(雪庵瑾)

驱耕夫牛照即用夺𩚑人食用即照不得同参把手行安知袖里有穿窍(南岩胜)

　　兴化因僧问军期急速时如何师曰日料半斤食。

　　颂曰。

离城别阁暗愁时月落星分信马蹄风扫晓窗林木迥夜深汀岸火光微(投子青)

　　镇州宝寿(第一世)沼禅师(嗣临济)因僧问万境来侵时如何师曰莫管他。

　　颂曰。

老大梢工惯经历看风使帆果端的任他海兽作波涛直过如飞没踪迹(海印信)

万境来侵莫管伊干戈元是太平基当时[跍-十+水]着来时路月下腾腾信脚㱕(掩室开)

　　宝寿因赵州来师在禅床背面而坐州展坐具礼拜师起身入方丈州[(冰-水+〡)*ㄆ]坐具而出。

　　颂曰。

动弦别曲落叶知秋人平不语水平不流只因脚底无羁绊去住纵横得自由(遁庵演)

　　宝寿因僧问讯师曰万千诸圣尽不出此方丈内曰秪如古人道大千沙界海中沤未审此方丈向甚么处着师曰千圣见在曰阿谁证明师掷下拂子僧从西过东立师便打僧曰若不久参焉知端的师曰三十年后此话大行。

　　颂曰。

卷则浑仑无缝舒则八面生光百千诸佛同处一方转机轮于掌握奋大用于当场非独三十年后面前薝卜馨香(佛灯珣)

　　宝寿因胡钉铰参师问汝莫是胡钉铰么曰不敢师曰还钉得虚空么曰请和尚打破师便打曰和尚莫错打某甲师曰向后有多口阿师与你点破在胡后到赵州举前话州曰汝因甚么被他打曰不知过在甚么处州曰秪这一缝尚无奈何胡于此有省州曰且钉这一缝。

　　颂曰。

现出虚空眼便花更教打破事如麻直饶指出当堂缝分明鹞子过新罗(冶父川)

直饶钉得这一缝检点将来非好手可怜两个老禅翁却向俗人呈家丑(月庵果)

一缝分明在当头下手难饶君铰钉得终是不完全(鼓山圭)

　　宝寿问僧甚处来曰西山来师曰见猕猴么曰见师曰作甚么伎俩曰见某甲一个伎俩也作不得师便打。

　　颂曰。

旧人相见话衷心借问西山路径深对众直言呈伎俩红炉锻炼要真金(汾阳昭)

西山路上有猕猴啸雨哀风动客愁忽遇此林师子子万般伎俩一时休(中际能)

　　宝寿问僧甚处来曰崔禅处来师曰将得崔禅喝来么曰不曾将得来师曰与么则不从崔禅来僧便喝师拈棒僧拟议师便打。

　　颂曰。

五湖禅客扣禅关恰似初行学上山腾身欲出青云外力到峰头一步难(佛鉴勤)

　　镇州三圣院慧然禅师(嗣临济)住后上堂曰我逢人则出出则不为人便下座。

　　兴化云我逢人则不出出则便为人。

　　颂曰。

骑驴戴笠迎南去跃马摇鞭向北行两个大啇俱突晓日高犹听打三更(保宁勇)

反是罗𠔃覆是绣弟兄同气复连枝为人不为成歌曲祖父田园要及时(圆通仙)

城南措大骑驴子市北郎君跨马儿各各四蹄俱[跍-十+水]地三春同到金明池(佛鉴勤)

出没由谁卷舒在我摇舌鼓唇分明话堕(京兆府天宁琏)

阳焰何曾止得渴画饼几时充得饥劝君不用栽荆𣗥后代儿孙惹着衣(径山杲)

湖光㶑滟晴偏好山色溟蒙雨亦奇若把西湖比西子淡妆浓抹总相宜(佛灯珣)

人贫多智短马瘦自毛长独宿双峰寺同焚一炷香(鼓山圭)

两个孩儿抱花鼓左边打了右边舞一曲两曲无人会历历清风动千古(懒庵需)

乍雨乍晴山里寺或来或去洞中云满天星月明如昼此境此时谁欲分(德山㳙)

南山鳖鼻蛇触着两头动毒气要伤人还他贫子弄(雪庵瑾)

黄昏打桨奔城快日午回[向-口+┴]入港迟夜半相逢两相喝不知蹉过已多时(在庵贤)

二水分流共一源谁知正语却成偏断肠不是因芳草破坏家门落一边(戴无为)

　　三圣因僧问如何是祖师西来意师曰臭肉来蝇。

　　兴化云破驴脊上足苍蝇。

　　颂曰。

水母有骨灵龟无壳瞎驴臭肉来于蝇佛意祖意如山岳(正觉逸二)

灵龟有壳水母无骨破驴脊上足苍蝇曹溪古路行人绝

破脊驴多臭肉蝇谁知兴化不徒行惯从五凤楼前过手握金鞭贺太平(白云端)

匝地风光无间违因何不信却生疑老婆为君重指出臭肉团上青蝇飞(黄檗胜)

青青掩映苍龙窟修竹超然物外物若将修竹比乔松未及乔松老风骨(佛鉴勤)

一团臭肉有啇量皮下流芳若麝囊忽若禅人亲咬破看来满口是清香(龙门远)

　　三圣到德山才展坐具山曰莫展炊巾这里无残羹馊饭师曰纵有也无著处山便打师接住棒推向禅床上山大笑师哭苍天便下参堂堂中首座号踢天泰问行脚高士须得本道公验作么生是本道公验师曰道甚么座再问师打一坐具曰这漆桶前后触忤多少贤良座拟人事师便过第二座人事。

　　颂曰。

呼为云吸为雨袭袭清风动寰宇笑哭不是等闲声路见不平应有主要斩不平人不与平人语而今何处见踪由剔起眉毛看鹞子(长灵卓)

残羹馊饭无处安着换手捶胸劈头盖却两个无孔铁槌一样无绳自缚(佛灯珣)

南北山相对东西有路分不经场阵里争见李将军(木庵永)

　　魏府大觉和尚(嗣临济)因僧问如何是本来身师曰头枕𢖍山脚[跍-十+水]北岳。

　　颂曰。

临济宗乘会者稀唯有大觉显大机人问本来身有语头枕𢖍山北岳随(洞山聪)

主山之后案山前下是地𠔃上是天身手太长衫裤短醉狂赢得乐丰年(保宁勇)

　　灌溪志闲禅师(嗣临济)因僧问久向灌溪到来秪见沤麻池师曰汝秪见沤麻池且不见灌溪曰如何是灌溪师曰劈箭急。

　　颂曰。

一𣲖曹溪与灌溪龙行风雨动云霓峻机箭筈波澜急撼得毗卢海岳低(涿州克苻道者)

　　灌溪参临济济搊住师师曰领领济拓开。

　　颂曰。

雨散云[(冰-水+〡)*ㄆ]后崔嵬数十峰倚阑频顾望回首与谁同(秀岩瑞)

　　定州善崔禅师(亦曰崔禅川临济)州将王令公于衙着张座请师说法师升座拈拄杖曰出来也打不出来也打僧出曰崔禅聻师掷下拄杖曰久立令公伏惟珍重。

　　颂曰。

镆鎁横按宝光寒侠客喽啰敢正看飞过青霄声震吼乾坤直得黑漫漫(保宁勇)

大展家风示众人垂钩入海钓金鳞游鱼弄水腾波浪船棹俱抛出大津(延寿慧)

十三惯绣罗衣裳自怜红袖闻馨香人言此是嫁时服含羞刺出双鸳鸯(空叟印)

　　襄州历村和尚(嗣临济)师煎茶次僧问如何是祖师西来意师举起茶匙僧曰莫秪这便当否师掷匙向火中。

　　颂曰。

煎茶未了人来问拈起茶匙呈似他当初若遇[(冰-水+〡)*ㄆ]燕手性命难存争奈何(投子青)

　　虎溪庵主(嗣临济)因僧问庵主在这里多少年也师曰秪见冬凋夏长年代总不记得曰大好不记得师曰汝道我在这里得多少年也曰冬凋夏长聻师曰闹市里虎。

　　颂曰。

闹市中心虎能歌不能舞命值木星君不遇罗睺主(琅玡觉)

虎溪老住庵年深都不记闹市心中虎四边如鼎沸(草堂清)

　　桐峰庵主(嗣临济)因僧问和尚这里忽遇大虫作么生师便作大虫吼僧作怕势师大笑僧曰这老贼师曰争奈老僧何。

　　颂曰。

见之不取思之千里好个斑斑爪牙未备君不见大雄山下忽相逢落落声光皆振地大丈夫见也无[(冰-水+〡)*ㄆ]虎尾捋虎须(雪窦显)

　　沧州米仓禅师(嗣临济)问僧近离甚处曰冀州太湖师曰阇𥠖来时太湖向你道甚么曰知道米仓路峻师曰到这里又作么生曰不异发足时道路师曰阇𥠖已孤太湖去在曰某甲亦不肯和尚恁么道师曰来时路峻如今路平曰不妨和尚此路师曰漆桶里汉有甚么限。

　　颂曰。

发足超方地头亲到遇着险峻道途杀活杖子变豹米仓大路平如砥未免漆桶里着到不搽红粉也风流大抵还他肌骨好(佛灯珣)

　　云山和尚(嗣临济)问僧甚处来曰西京来师曰将得西京主人书来么曰不敢通消息师曰作家师僧天然有在曰残羹馊饭谁人肯吃师曰独有阇𥠖不肯吃僧便作吐势师唤侍者扶出这病僧。

　　颂曰。

这僧掩耳偷铃云山将错就错若是碧眼胡儿别有反身一着(木庵永)

　　睦州刺史陈操尚书(见睦州)一日与僚属登楼次见数僧行来一官人曰来者揔是行脚僧公曰不是曰焉知不是公曰待来勘过须㬰僧至楼前公蓦唤上座僧皆举首公谓诸官曰不信道。

　　颂曰。

一语离窠窟千生出盖缠夜来风雪𢙣木折在岩前(雪堂行)

夺鼓搀旗验衲僧便将黑豆换双睛昔年曾被雪霜苦看见杨花落也惊(尼无著总)

拈得须弥第一槌铜头铁额岂容伊盐梅[向-口+┴]楫并霖雨不是斯人更是谁(复庵封)

季咸曾相台丘子随变难分亟自逃输与高楼凝望者炯然明可察秋毫(虚堂愚)

　　陈尚书问睦州看甚么经州云金刚般若经公曰六朝翻译师看底是苐几朝州拈起云一切有为法如梦幻泡影。

　　颂曰。

六朝翻译传来妙到头未悟当时窍须信枝头老凤凰春来翻作黄莺叫(正堂辩)

　　晋州霍山景通禅师(嗣仰山)初参仰山山闭目坐师翘起右足曰如是如是西天二十八祖亦如是中华六祖亦如是和尚亦如是景通亦如是山起来打四藤条师因此自称集云峰下四藤条天下大禅佛。

　　颂曰。

集云峰下四藤条几险当时打折腰堪笑后来称猛将只知空说霍嫖姚(野轩遵)

竺国支那咸印定更无毫发可参差眼横鼻直喧天下一顿残羹永不饥(保宁勇)

当场翘足有来由四下藤条未足酬又向霍山门下去见机虽足未风流(地藏恩)

集云峰下四藤蒿打破潼关路一条似鹤似云天地外如龙如凤在烟霄(圆通仙二)

藤条吃了任闲游未到牢关未肯休打鼓打钟俱是令知机识变有谁俦

子陵滩水急如弦摸得黄鱼缩项鳊提向市中频索价他家不直半文钱(佛心才)

强盗遭逢𢙣抵家贼赃才败别无他山藤彻骨令甘伏反与渠侬贴面花(或庵体)

千年万岁老枯椿铁杵铜槌任击撞且在烂泥堆里立咄(宝叶源)

　　霍山因行者问如何是佛法大意师乃礼拜者曰和尚为甚么礼俗人师曰汝不见道尊重弟子。

　　颂曰。

黄金打作鍮石箸白玉碾出象牙梳黑漆昆仑多伎俩海中拾得夜明珠(慈受深)

　　袁州仰山南塔光涌禅师(嗣仰山)因僧问曹溪意旨如何师曰一锁入寒空。

　　颂曰。

重峰层仞插寒空塔锁深云势莫穷千古松声来有韵万年溪水去无踪(投子青)

　　南塔涌向火次有僧来参师曰一言说尽山河僧便问如何是一言师以火箸插向炉边却[(冰-水+〡)*ㄆ]旧处。

　　颂曰。

一句称提万象分摩竭空自掩重门当初衲子微开眼插箸炉边当火焚(投子青)

　　杭州无着文喜禅师(嗣仰山)住五台华严寺至金刚窟礼谒遇老翁牵牛行邀师入寺翁曰近自何来师曰南方曰南方佛法如何住持师曰末法比丘少奉戒律曰多少众师曰或三百或五百师却问此间佛法如何住持曰龙蛇混杂凡圣同居师曰多少众曰前三三后三三日晚遂问翁拟投一宿得否曰汝有执心在不得宿师曰文喜无执心曰汝曾受戒否师曰受戒久矣曰汝若无执心何用受戒师辞退翁令童子相送师问童子前三三后三三是多少童召大德师应诺童曰是多少师复问此为何处曰此金刚窟般若寺也师凄然悟彼翁者是文殊也不可再见即稽首童子愿乞一言为别童说偈曰面上无瞋供养具口里无瞋吐妙香心里无瞋是珍宝无垢无染是真常言讫均提童子与寺俱隐。

　　颂曰。

廓周沙界圣伽蓝满目文殊接话谈言下不知开佛眼回头只见翠山岩(明招谦)

顾问南方住若何对云三五众非多吉祥自述龙蛇混三三之说告和和无著未明重话会均提为指不仙陀金刚背后看名字满目荒山不奈何(汾阳昭)

千峰盘屈色如蓝谁谓文殊是对谈堪笑清凉多少众前三三与后三三(雪窦显)

堪笑前三与后三当初相对语喃喃却因无着分明见从此清凉没可参(佛印元二)

楼台虽有额全无试问顽童起创初忽指金刚看背后年衰多被鬼揶𢶖

前后三三问若干应机召发转颟顸如今大有如斯者负钵腰囊到处抟(正觉逸三)

积翠千峰倚半空龙蛇凡圣混其中其中凡圣知多少前后三三数莫穷

寺额突然耀指端大悲千眼莫能观自从一觑金刚肯直至如今作野盘

前后三三是多少大事光辉明皎皎回头不见解空人满目白云卧荒草(道吾真)

圣者由来不可陪相逢相问岂安排三三前后辉今古一句无私振九垓(照觉总)

前三三与后三三算数筹量卒未谙芳草萋萋烟景里鹧鸪啼处是江南(地藏恩)

文殊前后答三三独泛轻舟过海南洪浪波心看水势一轮明月印寒潭(云溪恭)

青山门外白云飞绿水溪边引客㱕莫怪坐来频劝酒自从别后见君[禾*(ㄆ/巾)](龙门远)

三三之旨极幽深老汉当牙下一针为报禅徒应谛𦗟船乃随流石乃沉(般若柔)

前后三三不失宗迥超千圣数难穷金刚脑后全轩露叠叠青山锁翠空(丹霞淳)

无著文殊不易逢相逢各自问家风清凉海众知多少前后三三数莫穷(本觉一)

腰金上太行贼眼尽惊慞不因遭毒手谁肯夜烧香(月堂昌二)

宽鞋着瘦脚短袖入长臂竿木既随身逢场还作戏前三三后三三一时堆在檐头担到得家中重点检目前包褁露毵毵

前后三三谢师指南龙蛇跃跃虎视耽耽拟数看数欲谈何谈均提谩有垂鞭意象王蹴[跍-十+水]亦奚堪(投子舒)

陌路相逢眼里尘低头礼拜昧天真起来不见文殊现打破大唐无一人(秀岩瑞)

前三三与后三三不可承当不可参更问清凉多少众月移松影落寒潭(月林观)

佛法初无北与南何须对面立玄谈文殊固是能机变前后分疏落二三(云衲庆)

　　无着因老翁邀师入寺命坐对谈翁呼童子致茶并进酥酪师纳其味心意豁然翁拈起玻璃盏问曰南方还有这个否师曰无曰寻常将甚么吃茶师无对。

　　颂曰。

文殊大士托玻璃遂问南方有个奇无著忽言无这个误他多少老阇𥠖至今犹未知端的抬手拈茶不用疑(汾阳昭)

自别南方涉路岐吃茶处处用玻璃如何恰到清凉寺问着元来总不知(正觉逸)

南方不可离须㬰无著因何却道无寄语后来禅子道吃茶拈起莫生疏(佛印元)

玻璃宝盏对君檠茶味虽浓梦不醒更问三三多少众争教人不辨输赢(象田卿)

　　五台凝坐思迟迟白日青天被鬼迷最苦一般难理会玻璃盏子吃茶时象潭泳无着因参仰山顿了心契令充典座文殊尝现于粥镬上师以搅粥篦便打曰文殊自文殊文喜自文喜文殊乃说偈曰若瓠连根苦甜𤓰彻蒂甜修行三大劫却被老僧嫌。

　　颂曰。

烁迦罗眼顶门开悟了不须师更来打落粥锅休说偈修行须信祸为胎(象田卿)

　　禅宗颂古联珠通集卷第十三　　　田六
中华藏第 078 册 No. 1720 禅宗颂古联珠通集


　　禅宗颂古联珠通集卷第十四　　　田七

　　(僧录司右阐教兼灵谷禅寺住持净戒重校)祖师机缘六祖下六世大光诲(一则)九峰虔(十则)凤翔石柱(一则)涌泉欣(二则)云盖元(一则)覆船荐(一则)张拙(一则)洛浦安(十二则)韶山普(五则)天盖幽(一则)大原海湖(一则)岩头奯(十三则)雪峰存(三十一则)高亭简(一则)

　　潭州大光山居诲禅师(嗣石霜)因僧问秪如达磨是祖否师曰不是祖曰既不是祖又来作甚么师曰秪为汝不荐曰荐后如何师曰方知不是祖。

　　颂曰。

少林续𦦨事堪奇腊夜梅开雪后枝黄檗昔年曾有语大唐国里没禅师([舟-(白-日)]霞淳)

觌面全提少室令当机不荐过新罗清风楼上逢知己拨动烟尘不柰何(足庵鉴)

　　瑞州九峰道虔禅师(嗣石霜)因僧问祖祖相传复传何事师曰释迦悭迦叶富曰如何是释迦悭师曰无物与人曰如何是迦叶富师曰国内孟尝君曰毕竟传底事作么生师曰百岁老人分夜灯。

　　颂曰。

寂光影里现全身贵异天然迥出伦家富儿奴偏得力夜分灯火照西邻([舟-(白-日)]霞淳)

　　九峰因僧问如何是学人自己师曰更问阿谁曰便恁么承当时如何师曰须弥还更戴须弥。

　　颂曰。

自家冷暖自家知祖意西来更问谁全体承当全体是须弥顶上戴须弥(石溪月)

　　九峰因僧问西天坐夏以蜡人为验多有得道果者未审此间如何师曰头戴午夜月脚[跍-十+水]黄金地曰此人还转也无师曰争得不转曰如何转师曰今世已闻龙退骨。

　　颂曰。

午夜山房月色深十分明白堕功勋拨开向上通天窍烟嶂重重不见人(自得晖)

　　九峰因僧问十二时中如何合道师曰无心合道曰毕竟如何师曰土上觅泥犹自可波中求水实堪悲。

　　颂曰。

牵驴饮江水鼻吹波浪起岸上蹄[跍-十+水]蹄水中觜连觜(方庵显)

　　九峰因僧问如何是不坏身师曰正是曰学人不会请师直指师曰适来曲多少。

　　颂曰。

不坏身正是正是不坏身适来曲多少扭得鼻头辛(石溪月)

　　九峰因石霜迁化众请首座住持师时为侍者白众问首座曰先师道休去歇去冷啾啾去一条白练去古庙香炉去一念万年去明什么边事会得即住持会不得不可首座对曰明一色边事师曰与么则不会先师意在座曰但装香来香烟断处若去得即会先师意若去不得即不会师遂焚香香炷未断座遂脱去师拊首座背曰坐脱立亡即不无先师意未梦见在。

　　颂曰。

张家养得数个儿大者效爷治家业中有一男艺最精气宇如王威德别别别[跍-十+水]翻沧海𠔃不顾骊龙喝散白云𠔃不羡明月(海印信)

石霜继嗣择高才上座贪程去不回只爱寒灰无[焰-臼+(〡*日)]起岂知枯木放花开虔侍者实堪哀先师大意虽明得未免长拖破草鞋(佛慧泉)

世间何事最堪悲无孔由来是铁锤炉冶不能烹得破任教千古与风吹(保宁勇)

坐亡立脱数如麻几个于兹路不差翻忆石霜曾有语不光华处尽光华(智海清)

一片虚空亘古今麟龙头角竞疏亲坐亡立脱知多少铁树花开别是春(开福宁)

带角披毛异𩔗身寒灰枯木眼中尘虽然未会先师意争柰临行一着亲([舟-(白-日)]霞淳)

枯木堂中第一人坐观成败枉精神可怜明一色边事直至而今没眼筋(宝峰照)

虽然一箭定天山百战场中出手难莫道古祠香火断神前自有酒台盘(上方益)

座元脱去有生机侍者因何不肯伊若谓石霜明一色似将扫帚画蛾眉(地藏恩)

香烟淡淡风飘处首座凝凝坐脱时不是久参虔侍者石霜巴鼻有谁知(张无尽)

本分渔人一钓舟千波万浪里遨游儿孙不惯风涛恶走入芦花不转头(慈受深)

脱去还如臂屈伸先师旨趣得来亲贪他一粒多年粟失却家中万斛珍义重天伦虔侍者平生肝胆若为论芳草渡头轻举步等闲身在杏花村(佛灯珣)

石霜一宗亲传九峰香消脱去正脉难通月巢鹤作千年梦雪屋人迷一色功坐断十方犹点额密移一步看飞龙(天童觉)

涅槃城里未为亲带角披毛始是真相逢尽道休官去林下何曾见一人(大洪遂)

一片虚凝绝谓情白云消散彩霞横行人莫怪贪程速坐守寒岩异草青(云岩因)

石人不怕狮子吼须弥顶上反筋斗沧溟竭尽正三更生铁昆仑云外走(雪窦宗)

死中得活人无数活中得死古来稀只知枯木回春早蹉过寒灰再焰时虔侍者也是痴虽然会得先师意未免全身䧟虎机(圆悟勤)

　　万丈寒潭彻底清霜天午夜欲生冰钓鱼要掷金鳞饵拨转芦篷向月明正堂辩九峰因僧问人人尽道请益未审师还拯济也无师曰汝道巨岳还曾乏寸土么曰四海参寻当为何事师曰演若迷头心自狂曰还有不狂者么师曰有曰如何是不狂者师曰突晓途中眼不开。

　　颂曰。

寒谷生洪律全超极济功园林变花柳何必待春风(方庵显)

巨岳何曾之寸土演若迷头狂未回参寻喜有得力句突晓途中眼未开且居门外(石溪月)

　　九峰因僧问如何是把定乾坤眼师曰乾坤在里许曰乾坤眼何在师曰正是乾坤眼曰适来为什么道乾坤在里许师曰若不恁么髑髅前见鬼无数(五灯会元稍异)。

　　颂曰。

识问不乱答识答不乱问问答有来由直下明知见果然明得破不被髑髅换奉劝参学人子细参详看大圆智一拳拳倒黄鹤楼一趯趯反鹦鹉洲有意气时添意气不风流处也风流(虚堂愚)

　　九峰因僧问古人道因真立妄从妄显真是否师曰是曰如何是真心师曰不杂食是曰如何是妄心师曰攀缘起倒是曰离此二途如何是本体师曰本体不离曰为甚么不离师曰不敬功德天谁嫌黑暗女。

　　颂曰。

是真是妄披金择沙同门出入宿世冤家(方庵显)

　　九峰示众曰常住法身不生不灭僧问既是不生不灭为什么六道轮回师曰为有心故曰以何方便当证法身师曰以虚空心合虚空理曰证后如何师曰任从三界转徒听四生奔复曰会么曰不会师曰礼拜着。

　　颂曰。

精金须百炼百炼色不回学道贵无心无心道即恢更深秋夜月古庙香炉灰法身无一物山岳空崔嵬(南堂兴)

　　凤翔府石柱禅师(嗣石霜)师游方时到洞山时虔和尚垂语曰有四种人一人说过佛祖一步行不得一人行过佛祖一句说不得一人说得行得一人说不得行不得阿那个是其人师出众曰一人说过佛祖行不得者秪是无舌不许行一人行过佛祖一句说不得者只是无足不许说一人说得行得者只是函盖相称一人说不得行不得者如断命求活此是石女儿担枷带锁山曰阇𥠖分上作么生师曰该通分上卓卓宁彰山曰只如海上明公秀又作么生师曰幻人相逢拊掌呵呵。

　　颂曰。

海底泥牛耕白月云中木马骤清风胡僧懒棒西干钵半夜乘舟过海东(丹霞淳)

　　台州涌泉景欣禅师(嗣石霜)因僧问如何是相传底事师曰龙吐长生水鱼吞无尽沤曰请师挑硩师曰擂鼓转船头棹穿波底月。

　　颂曰。

依依半月沉寒水耿耿三星落碧巑昔日云岩曾漏泄金轮王子宝花冠(丹霞淳)

　　涌泉欣因唐武宗废教在院看牛时有强德二禅客到于路次见师骑牛不识乃云蹄角甚分明争柰骑者不识师骤牛而去二禅客相次憩于树下煎茶师回下牛近前问讯与坐吃茶师乃问二禅客近离甚处云那边师曰那边事作么生禅客提起茶盏师曰此犹是这边那边事作么生二人无对师曰莫道骑牛者不识好。

　　颂曰。

芳草漫漫岂变秋牧童白牯恣优游异中有路人难见却谓骑牛不识牛(丹霞淳)

　　潭州云盖山志元禅师(嗣石霜)因僧问石霜万户俱闭即不问万户俱开时如何霜曰堂中事作么生僧无对经半年方始下一转语曰无人接得渠霜曰道即大杀道只道得八成曰和尚又且如何霜曰无人识得渠师闻知乃礼拜乞为举霜不肯师乃抱霜上方丈曰和尚若不道打和尚去在霜曰得在师频礼拜霜曰无人识得渠师于言下顿省。

　　颂曰。

古殿岩开月锁松霜凝雪露韵无穷星前人卧千峰室佛祖无因识得侬(投子青)

无人接得渠遗逼马相如果来桥上也记得柱头书无人识得渠棋局醉樵夫回头斧柯烂大海亦成枯(天童觉二)

接得与识得谁复较锱铢若问堂中事堂中事转疏只如云盖悟去又作么苏噜苏噜(最庵印)

　　福州覆船山洪荐禅师(嗣石霜)因僧问抱璞投师师还接否师以手拍香台僧礼拜师曰礼拜则不无其中事作么生僧却拍香台师曰舌头不出口。

　　颂曰。

舌头不出口三三成九九算到香台边彼此落人后(月堂昌)

　　张拙秀才(见石霜)因禅月大师指参石霜霜问何姓曰姓张名拙霜曰觅巧了不可得拙自何来公忽有省呈偈曰光明寂照遍河沙凡圣含灵共我家一念不生全体现六根才动被云遮断除烦恼重增病趣向真如亦是邪随顺世缘无𦊱碍涅槃生死等空华。

　　颂曰。

老倒石霜无忌讳当头一句曾提起只因当日老婆心千古寥寥挂唇齿(佛鉴勤)

胪传不羡擅嘉声错认山河作眼睛巧拙一时俱裂破断除烦恼病重增(笑翁堪)

进前峭壁三千丈退后悬崖几万重珍重大唐张拙老铁锤无孔舞春风(宝叶源)

　　澧州洛浦山元安禅师(嗣夹山)久为临济侍者一日辞去济升堂曰临济门下有个赤梢鲤鱼摇头摆尾向南方去不知向谁家齑瓮里淹杀师游历罢直往夹山卓庵经年不访夹山山修书令僧驰往师接得便坐却再展手索僧无对师便打曰归去举似和尚僧回举似山曰这僧若开书三日内必来若不开书斯人救不得也师果三日后至见山不礼拜乃当面叉手而立山曰鸡栖凤巢非其同𩔗出去师曰自远趋风请师一接山曰目前无阇𥠖此间无老僧师便喝山曰住住且莫草草匆匆云月是同溪山各异截断天下人舌头即不无阇𥠖争教无舌人解语师伫思山便打因兹服膺兴化代云但知作佛莫愁众生。

　　颂曰。

无伴石人夜入山雪笼红顶绿衣寒喝开劫肇三峰顶捧出金襕对日看(投子青)

喝下承当草已深却来兰浦访知音溪山云月何尝异今古谁人鉴此心(成枯木)

执侍巾瓶二十年摇头摆尾出林泉悠悠直往南方去齑瓮淹来得稳眠(云居祐)

摇头摆尾赤梢鳞彻底无依解转身截断舌头饶有术拽回鼻孔妙通神夜明帘外𠔃风月如昼枯木岩前𠔃花木长春无舌人无舌人正令全提一句新独步寰中明了了任从天下乐欣欣(天童觉)

　　洛浦因僧问供养百千诸佛不如供养一个无心道人未审百千诸佛有何过无心道人有何德师曰一片白云横谷口几多归鸟尽迷巢。

　　颂曰。

拾得疏慵非觉晓寒山懒堕不知归声前一句圆音羙物外三山片月辉([舟-(白-日)]霞淳)

是佛由来尚涉功明心方与道相同花开花落缘何事尽属无私造化中(成枯木)

百千诸佛眉弯曲无证无修眼搭痴[跍-十+水]着未消连底冻一时认作碧琉璃(佛智裕)

故山岌岌锁寒烟未肯将心轻授传玉女夜寻无字印石人遥指月明前(自得晖)

　　洛浦因僧问学人拟归乡时如何师曰家破人亡子归何处曰恁么则不归去也师曰庭前残雪日轮消室内游尘遣谁扫乃有偈曰。

　　决志归乡去乘船渡五湖举篙星月隐停棹日轮孤解缆离邪岸张帆出正途到来家荡尽免作屋中愚。

　　颂曰。

太平乡国路空赊归兴悠悠思莫涯撒手到家何所有琉璃宝殿锁空华(丹霞淳)

　　洛浦因僧问如何是一大藏教[(冰-水+〡)*ㄆ]不得者师曰雨滋三草秀片玉本来辉。

　　颂曰。

毕钵岩前晓带春香风时结鹫峰层须知玉像瓶中塔别有辉天照地灯(投子青)

　　洛浦因僧问一毫吞尽巨海于中更复何言师曰家有白泽之图必无如是妖怪保福别云家无白泽之图亦无如是妖怪。

　　颂曰。

岩前虽有云千顷户内殊无半夜灯极目危峦今古宿暮天斜照碧层层(丹霞淳)

　　洛浦因僧问如何是祖师西来意师曰青岚覆处出就藏锋白月辉时碧潭无影。

　　颂曰。

群花未发梅先拆万木凋零柏转奇云淡不彰筛月影烟轻那露引风枝(丹霞淳)

　　洛浦因庞居士礼拜起曰仲夏毒热孟冬薄寒师曰莫错曰庞公年老师曰何不寒时道寒热时道热曰患聋作么师曰放你三十棒曰哑却我口塞却你眼。

　　颂曰。

直下哑却我口分明塞却你眼由来洛浦庞公未出睦州担板觌面全提照古今冬寒夏热凭谁拣(灵源清)

　　洛浦因僧问祖意教意是同是别师曰日月并轮辉谁家别有路曰恁么则显晦殊途事非一概师曰但自不亡羊何须泣岐路。

　　颂曰。

月筛松影高低树日照池心上下天赫赫炎空非卓午团团秋夜不知圆(丹霞淳)

　　洛浦因僧问如何是佛法大意师曰云覆孤峰峰不白雨滋石笋笋初生。

　　颂曰。

海底龙吟云雨润林中虎啸谷风清莫言满路生荆𣗥况是贫家少送迎(丹霞淳)

　　洛浦因蛤溪道者相访师问自从犁溪相别今得几年曰和尚犹记得昔时事师曰见说道者总忘却年月也曰和尚住持事繁且容子细看师曰打即打会禅汉曰某甲消得师曰道者住山事繁。

　　颂曰。

这般消息不寻常蟾桂枝枝有远香昨夜姮娥呈巧妙眼睛直上绣鸳鸯(丹霞淳)

　　洛浦因僧问众手淘金谁是得者师曰拳中旧宝不拣披沙曰恁么则展手不逢也师曰莫将鹤唳拟作莺啼。

　　颂曰。

淘金岂假披沙得石触波澜犹费力露柱三更忽放光此时未审何人识([舟-(白-日)]霞淳)

　　洛浦示疾十二月一日告众曰吾非明即后也今有一事问汝等若道这个是即头上安头若道不是即斩头求活第一座对曰青山不举足日下不挑灯师曰是甚么时节作这个语话时有彦从上座对曰离此二途请和尚不问师曰未在更道曰彦从道不尽师曰我不管汝尽不尽曰彦从无侍者祗对和尚师便休至夜令侍者唤从问曰阇𥠖今日祗对甚有道理汝合体得先师意先师道目前无法意在目前不是目前法非耳目之所到且道那句是宾那句是主若择得出分付钵袋子曰彦从不会师曰汝合会曰彦从实不会师喝出乃曰苦苦玄觉云且道从上座实不会是怕见钵袋子粘着伊。

　　颂曰。

饵云钩月钓清津年老心孤未得鳞一曲离骚归去后汨罗江上独醒人(天童觉)

纸衣下事不假胞胎悬崖撒手襁褓婴孩涅槃会上道场开单传直指状元来(南堂兴)

　　洛京韶山寰普禅师(嗣夹山)因僧问如何是韶山境师曰古今猿鸟叫翠色薄烟笼曰如何是境中人师曰退后看。

　　颂曰。

最好韶山境烟笼翠色轻欲描描未就猿鸟一声声(石溪月)

　　韶山因遵布衲访师在山下相见遵问韶山路向甚么处去师以手指曰鸣那青青黯黯处去遵近前把住曰久向韶山莫便是否师曰是即是阇𥠖有甚么事遵曰拟伸一问师还答否师曰看君不是金牙作争解弯弓射蔚迟曰凤凰直入烟霄去谁怕林间野雀儿师曰当轩画鼓从君击试展家风似老僧曰一句迥超十圣外松萝不与月轮齐师曰饶君直出威音外犹较韶山半月(程曰)过在甚处师曰倜倘之辞时人知有曰恁么则真玉泥中异不拨万机尘师曰曾般门下徒施巧曰学人则恁么未审师意如何师曰玉女夜抛梭织锦于西舍曰莫便是和尚家风也无师曰耕夫制玉漏不是行家作曰此犹是文言如何是和尚家风师曰横身当宇宙谁是出头人遵无语师遂同归山才人事了师召近前曰阇𥠖有冲天之气老僧有入地之谋阇𥟖横吞巨海老僧背负须弥阇𥟖按剑上来老僧挜枪相待向上一路速道速道曰明镜当台请师一鉴师曰不鉴曰为甚不鉴师曰水浅无鱼徒劳下钓遵无语师便打。

　　颂曰。

趋时适变随物穷通鸿鹄之志谁辨雌雄韩侯未遇布衲家风三秦席卷非无计忠义何劳忆蒯通(方庵显)

　　韶山因僧问是非不到处还有句也无师曰有曰是甚么句师曰一片白云不露丑。

　　颂曰。

一片孤云不露丑白云儿倚青山父鹤巢露滴梦初回新月半钩升万户(自得晖)

独向沧溟截众流等闲舞掉掷金钩白云不露烟波阔横笛一声天地秋(木庵永)

　　韶山因僧问如何是和尚家风师曰绝顶无根草无风叶自摇。

　　颂曰。

妙峰孤顶偏肥腻天产灵苗不触地翠叶无风常自摇清香那逐春光媚(丹霞淳)

　　韶山因僧到参礼拜起立师曰大才藏拙户僧过一边立师曰丧却栋梁材。

　　颂曰。

叉手须知已隔津更重进步转漂沦顽铜若作黄金货秪可瞒他无眼人(丹霞淳)

　　凤翔府天盖山幽禅师(嗣夹山)有一院名无垢净光造浴室有人问既是无垢净光为甚么却造浴室僧无语后请师代师曰三秋明月夜不是骋团圆。

　　颂曰。

虽然答尽深深意争柰投机句未亲欲会本来无垢的更须入水见长人(丹霞淳)

　　太原海湖禅师(嗣夹山)因有人请灌顶三藏供养敷座讫师乃就彼位坐时有云涉座主问曰和尚甚么年行道师曰座主近前来涉近前师曰秪如憍陈如是甚么年行道涉茫然师喝曰这尿床鬼。

　　颂曰。

多是从人学得来一生空把口胡开欲穷此岸虚明地七佛前前总不该(丹霞淳)

　　鄂州岩头全奯禅师(嗣德山)一日参德山方跨门便问是凡是圣山便喝师礼拜有人举似洞山山曰若不是奯公大难承当师曰洞山老人不识好恶错下名言我当时一手抬一手搦。

　　颂曰。

岩头老汉凡圣孰辨半僧半俗可贵可贱三文取个黑捞波江边相唤捷鰕蚬(法云秀)

平川走兔放苍鹰一搦便㗖双眼睛毒手夺来人买去柰何斤两未分明(保宁勇)

一喝惊天动地雷海翻太华洞然开岩头胆丧䰟飞也谩道当时手搦抬(疏山如)

好手呈机不露锋惯将双剑定雌雄忽雷迸出惊天地华岳三峰倒卓空(湛堂深)

大鹏[持-土+(十/田)]风苍龙出海手抬手搦日上月下霜雪严凝识岁寒双陆盆边须喝采(最庵印)

前箭犹轻后箭深无限平人被陆沉个里豁开天地眼吹毛拈起任横行(木庵永)

　　岩头初参德山展坐具礼拜次山以拄杖挑却坐具于阶下师下阶拾起搭向皆上便去参堂山曰不肯子放只肯子[(冰-水+〡)*ㄆ]。

　　颂曰。

动弦别曲叶落知秋不肯子放只肯子[(冰-水+〡)*ㄆ]来年更有新条在恼乱春风卒未休(遁庵演)

　　岩头示众曰吾教意如涂毒鼓击一声远近闻者悉皆丧身失命时有小严上座出问云如何是涂毒鼓师两手按膝亚身云韩信临朝底。

　　颂曰。

佛法无情报尔曹忽生忽杀在吹毛若教韩信得妙诀自是深明防汉高(南岩胜)

　　岩头因僧问古帆不挂时如何师曰后园驴吃草。

　　颂曰。

槌打不碎火烧不着天上人间何处安泊阿呵呵是什么莫咬破须烂嚼(海印信)

古帆不挂是岩头月冷风高下直钩谁见后园驴吃草脱笼卸䭾饱齁齁(大洪遂)

后园驴吃草一老一不老蓦地撞出来斗凑得恰好(径山杲)

后园驴吃草莫随言语讨跳上蓦腰骑来往长安道(鼓山圭)

风信不来春色老却忆后园驴吃草满天明月赠行人野客溪边归路早(楚方安)

后园驴吃草可怜无限虚生老半夜盲人问故乡不知身在长安道(雪窦宗)

后园驴吃草芦花辊雪飞霜前双白雁孤影落天池(涂毒䇿)

古帆未挂时后园驴吃草日短苦夜长行人须及早(雪庵瑾)

　　岩头因僧问古帆挂后如何师曰小鱼吞大鱼。

　　颂曰。

古帆挂后更何疑学问依前又是迷大小二鱼俱一海争柰钩头饵不齐(汾阳昭)

小鱼吞大鱼直路太萦纡古帆休更问处处得逢渠(径山杲)

小鱼吞大鱼门上钉桃符邪魔俱不入佛法也消除(鼓山圭)

的的古帆已挂后小鱼吞却大头鱼虽然李广运神箭自古张颠解草书(照堂一)

不动蒲帆问一言大鱼却被小鱼吞直从意外超唇吻始信岩头无脑门(天目礼)

　　岩头因僧问尘中如何辨主师曰铜砂锣里盛油。

　　颂曰。

尘中辨主最难明千人万人少一惺铜砂锣油今古净与君㧞却眼中钉(汾阳昭)

尘中辨主眼分明特地寻方更点睛堪笑𦒿婆虽瞑眩至今南北绝人行(佛印元)

础润天将雨云开月正明渔翁闲引钓牵动一潭星(海印信)

铜砂锣里满盛油正是毗卢印后收更有尘中辨得主太平将将尽封侯(云溪恭)

铜砂锣里油清净照见尘中旧主人寄语禅人猛参取莫教孤负此生身(草堂清)

终日廛中走廛中浑大有堪笑五湖人衲衣贫抖擞(大沩智)

铜砂锣里满盛油生菜还他萝卜头但看来年正月半家家门首挂灯毬(佛鉴勤)

顶起砂锣时身心都不见西风一阵来落叶两三片(涂毒䇿)

村饮夜归来健倒三四五摩挲青莓苔莫瞋惊着汝(息庵观)

铜砂锣里满盛油潦倒岩头不识羞却向蟭螟眼睫上楼头浪宕逞风流(空叟印)

百万雄兵入汉关威如猛虎阵如山单刀直取颜良首不是关公也大难(无境彻)

尘中辨主问岩头心识如何会得休鼻孔眼睛都要见铜砂锣里满盛油(横川珙)

　　岩头问钦山如何是真言钦曰南无佛陀耶。

　　颂曰。

随机有问随机答不是禅𠔃不是玄后代无端翻译出却将梵语作唐言(退耕宁)

　　岩头凡有所问只嘘一声。

　　颂曰。

龙卧碧潭静云收皓月圆七星光灿烂谁荐未生前(大洪遂)

　　岩头因僧问路逢猛虎时如何师曰拶。

　　颂曰。

岩头一拶虚空迸裂父子不传神仙妙诀(破庵先)

　　岩头示众云大凡唱教须从无欲中流出三句只是理论咬去咬住欲去不去欲住不住或时一向不去或时一向不住。

　　颂曰。

三文买个捞波子捷蚬捷鰕经几年逆顺短长休要说谁家屋里灶无烟(虚堂愚)

　　岩头值沙汏于鄂渚湖边作渡子两岸各挂一板有人过渡打板一下师曰阿谁或曰要过那边去师乃舞棹迎之一日因一婆抱一孩儿来乃曰呈桡舞棹即不问且道婆手中儿甚处淂来师便打婆曰婆生七子六个不遇知音秪这一个也不消淂便抛向水中。

　　颂曰。

买卖交关直须当价若少分文定遭行骂休行骂远近闻之成话欛(海印信)

时展家风与众殊探身虎穴有功夫拈桡击处留无计夜静同谁泛五湖(三祖宗)

亲儿弃了更无亲撒手归家罢问津呈桡舞棹波中客休向江头觅渡人(真如喆二)

老来无累亦无因独寝高堂只此身除却江中混波客复谁还是不羁人咄㦲个老婆亲儿不柰何富嫌千口少贫恨一身多(楮衲秀)

舞棹呈桡意自殊相逢江上话程途亲儿掷了独归去春水溶溶碧满湖(智海普融平)

舞棹呈桡古渡头婆婆相见问来由何人𢬵得亲生子抛向江心更不[(冰-水+〡)*ㄆ](上方益)

鄂阳江口掷钓丝捷蚬捞虾不计时蓦被老婆相借问藂林千古振雄规如今过在邪师客摆手相逢论弃儿意在目前如会淂莫信傍人说是非(佛灯珣)

借路经过常式事谁知祖祢累儿孙婆婆耐恨江头弃留得佳声四海闻(月庵果)

亲儿弃了复何言月在波心印碧天独有一身无系累困眠醒坐任随缘(疏山如)

鄂阳江上垂钩线时节相逢锦鳞现拈来信手任纵横逐浪随波无顾恋(大沩智)

一子亲生步步随呈桡举棹指人归老婆遭打机先露海岳掀翻动四维(简堂机)

一叶扁舟泛渺茫呈桡舞棹别宫商山云海月俱抛弃赢得庄周蝶梦长(尼无著揔)

相逢把手上高峰四顾寥寥天宇空一曲渔歌人不会芦花飞起渡头风(无庵全)

舞棹呈穘逢贼脚扣舷三下亲擒捉只这一枚都𩗺却棹歌归去风涛落(朴翁铦)

从来六个不知音一个全抛恶浪深义断情忘无处觅三千刹海冷沉沉(天目礼)

鄂渚渡头穷鬼子全机错在扣舷时何如别下一转语救取婆婆苐七儿(南叟茂)

舞棹呈桡鄂渚边验人何苦结生冤自从赚了婆抛子谁敢𢬵身上渡船(梓岩玉)

　　岩头在鄂渚湖三文买个黑捞波每日捞鰕捷蚬且恁么过时僧举似雪峰峰云穷鬼子道他快活也不彻。

　　颂曰。

且于湖伴捞鰕蚬不向沧溟钓巨鳌一叶扁舟一蓑笠闲眠闲坐任风涛(海印信)

野水舟横芳草渡人来舞棹或呈桡捞鰕捷蚬随时过却向何时得六鳌(水庵一)

　　岩头因沙汰在甘贽家过夏补衣次贽行过师以针作札势贽遂慗衣欲谢妻问云作什么贽云说不得妻云也要大家知贽举前话妻云此去三十年后须知一回饮水一回噎女子闻云谁知尽大地人性命被奯上座劄将去也。

　　颂曰。

针头札去几人知妇儿女子莫猜疑圣凡命脉果何在(以拂子声禅序角云)向此须明上上机(长灵卓)

无孔笛子两头吹韵出青霄彻九维可怜一对冤家种人人鼻孔大头垂(佛灯珣)

不点自行不拨自转伎俩天然机轮如箭如今分付当行家百岁光阴已不多若能直下猛提取天上人间争奈何(巳庵深)

夜半三更来讨火我骂你兮你骂我相唤相呼归未归也有无衣草里坐(虚堂愚)

　　福州雪峰义存禅师(嗣德山)初参德山问从上宗乘学人还有分也无山打一棒曰道甚么师曰不会至明日请益山曰我宗无语句实无一法与人。

　　颂曰。

此疾怀来没量时寻医求卜过多师浓煎一服通神散血汗滂流彻四肢(保宁勇)

是法平等无高下伊余有分必相亚虽无一法轻与人棒下龙蛇从变化(云岩因)

　　雪峰与岩头钦山至澧州鳌山镇阻雪头每日打睡师一向坐禅一日唤头曰师兄师兄且起来头曰作甚么师曰今生不着便共文邃个汉行脚到处被他累今日到此又只打睡头喝曰噇眠去每日床上坐恰似七村里土地他时后日魔魅人家男女去在师点胸曰我这里未稳在不敢自谩头曰我将谓你他日向孤峰顶上盘结草庵播扬大教犹作这个语话师曰我实未稳在头曰若实如此据你见处一一通来是处与你证明不是处与你刬却师曰初到盐官见上堂举色空义得个入处头曰此去三十年切忌举着又见洞山过水偈曰切忌从他觅迢迢与我疏渠今正是我我今不是渠头曰若与么自救也未彻在师又曰后问德山从上宗乘中事学人还有分也无山打一棒曰道甚么我当时如桶底脱相似头喝曰你不闻道从门入者不是家珍师曰他后如何即是头曰他后若欲播杨大教一一从自己胸襟流出将来与我盖天盖地去师于言下大悟便作礼起连声叫曰师兄今日始是鳌山成道。

　　颂曰。

说尽平生去住因到头难遇赤心人忽然自肯成家业瓦砾拈来也是珍(成枯木)

鳌山成道足人传莫是从前话未圆赖有玄沙知始末遍身红烂在渔船龙门远丈夫凌励志英雄向外驰求枉用功到得鳌山开眼觑方知屋里用无穷(佛灯珣)

孤村陋店雪纷纷平地无风起浪痕丑拙只因藏不得胸襟流出盖乾坤(铁山仁二)

三回九度太颟顸到底须寻旧路还待得鳌山消积雪至今平地起波澜困有眠床饥有饭连声何事叫师兄明朝雪霁鳌山路依旧一程还一程(象外超)

　　雪峰住庵时有两僧来师以手拓庵门放身出曰是甚么僧亦曰是甚么师低头归庵僧辞去师问甚么处去曰湖南师曰我有个同行住岩头附汝一书去书曰某书上师兄某一自鳌山成道后迄至于今饱不饥同㕘某书上僧到岩头头问甚处来曰雪峰来有书达和尚头接了乃问别有何言句僧遂举前话头曰他道甚么曰他无语低头归庵头曰噫我当初悔不向伊道末后句若向伊道天下人不柰雪老何僧至夏末请益前话头曰何不早问曰未敢容易头曰雪峰虽与我同条生不与我同条死要识末后句秪这是。

　　颂曰。

末后句为君说明暗双双底时节同条生也共相知不同条死还殊绝还殊绝黄头碧眼须甄别南北东西归去来夜深同看千岩雪(雪窦显)

末后句𠔃无问处万仞铁山横在路当日岩头不柰何至今雪老难伸吐倒捋虎须方识虎未解行人休离母透过牢关举似君把定𠰸喉泪如雨(佛印元)

雪老却入庵中后路上无人见得伊赖有故人千里在同条生死不同时(白云端)

雪老别鳌山卓庵闽中坐一日见僧来探头道什么末后句少人和却得岩头重注破同条生同条死末后句莫错举(照觉总)

切瑳琢磨变态譊讹葛陂化龙之杖陶家居蛰之梭同条生兮有数同条死𠔃无多末后句只这是风舟载月浮秋水(天童觉)

雪老大开方便路低头却入庵中去者僧有眼恰如盲却被岩头行一步者僧好休不肯休依然依路去悠悠元来不会雪峰意却被岩头瓮[匚@贛]头(天童觉)

龙吟枯木庵中出天上人间无等匹虎啸岩头石上来晴空忽迸一声雷堪笑春池犹拾砾空山空到又空回(佛心才)

露面出来犹不识[仁-二+氏]头归去更难知那堪末后一句子直到于今四海疑(保宁勇)

双明复双暗独立绝殊方乘机觌面提其锋安可当同条生两镜相照无能名不同条死铁树花开亘今古末后句始到牢关拈却门前大案山(圆悟勤)

末后句为君说踏着秤锤硬似铁寒则普天寒热则普天热若是达磨儿孙各各自知时节知时节为君说九尾乌龟莫当鳌山石鳖(佛鉴勤)

雪峰费尽平生力懵懂禅和意转疑可怜末后一句子岩头土上更加泥(龙门远)

同条生𠔃不同死弟既耳聋兄目瞽家门荡尽彻骨穷却把黄金如粪土末后句休莽卤甜者甜兮苦者苦(北海心)

　　雪峰一日升座众集定师辊出木毬玄沙遂捉来安旧处。

　　颂曰。

雪峰辊毬孰辨机一千五百几人知贬起眉毛千万里湏是吾门师子儿(北塔祚)

天𠔃宽地兮𤄃雪峰辊毬几忉怛一辊直上湏弥山无量人天眼开豁眼开豁脱却多年臭皮袜步行走马到新罗报道花湏连夜发(天衣怀)

雪老平生好辊毬辊来辊去辊无休一千五百人同戏谁解输机赛一筹(佛国白)

收来辊去事方圆独许渔郎上钓船明月芦花同一色落霞孤鹜共遥天(梦庵信)

象骨木毬一辊出三世如来能事毕可怜天下遍参寻只道黄连不是蜜(石[(工*几)/石]明)

辊向人前事未休再安旧处有来由一声断[序-予+(鴈-厂)]鸣云汉两岸萧萧芦荻秋(戴无为)

　　一作雪峰因玄沙来三个一时辊出沙便作偃倒势师曰寻常用几个曰三即一一即三。

　　颂曰。

团团辊出没来由不立名模见便休三一一三重注脚螺江依旧向东流(圆觉演)

山寺里头无可作辊出木毬两三个不独玄沙遭一攧雪峰老人亦话堕(懒庵枢)

　　雪峰上堂南山有一条鳖鼻蛇汝等诸人切湏好看长庆出曰今日堂中大有人丧身失命云门以拄杖撺向师前作怕势有僧举似玄沙沙曰须是棱兄始得然虽如是我即不然曰和尚作么生沙曰用南山作么。

　　颂曰。

象骨岩高人不到到者须是弄蛇手棱兄备师不奈何丧身失命知多少韶阳知重拨草南北东西无处讨忽然突出拄杖头抛对雪峰大张口大张口同闪电剔起眉毛还不见如今藏在乳峰前来者一一看方便师高声喝云看脚下(雪窦显)

临济喝兮德山棒子胡狗𠔃谁敢向未若南山鳖鼻蛇一千五百衲子丧韶阳本色弄蛇手自古及今曾未有忽然放出若星流象骨禅翁遭一口(正觉逸)

象骨鳖蛇当大路棱师可惜便亡身云门弄得虽然活争似南山不用亲(白云端)

打鼓弄琵琶相逢一会家云门能合调长庆解随邪古曲非音律南山鳖鼻蛇何人知妙诀的子是玄沙(真净文)

玄沙太刚长庆少勇南山鳖鼻死无用风云际会头角生果见韶阳下手弄下手弄激电光中看变动在我也能遣能呼于彼也有擒有纵底事而今付阿谁冷口伤人不知痛(天童觉)

象骨老人示徒拟议遭他一口韶阳突出惊人未免伤锋犯手(尼无著㧾)

　　雪峰示众曰饭箩边坐饿死人临河渴死汉玄沙云饭箩里坐饿死人水里没头浸渴死汉云门云通身是饭通身是水。

　　颂曰。

通身是饭通身水饶舌沙弥下口难悟得顿除饥渴念迷时往往更求餐(本觉一)

　　雪峰示众曰大地撮来如粟米粒大抛向面前漆桶不会打鼓普请看。

　　长庆问云门曰雪峰与么道还有出头不得处么门曰有曰作么生门曰不可揔作野狐精见解又曰狼籍不少。

　　颂曰。

牛头没马头回曹溪镜里绝尘埃打鼓看来君不见百花春至为谁开(雪窦显)

眉毛𦉑里游南岳大海波心泛钓舟薄艺随身终不说从他打鼓看无休(白云端)

疾焰过风奔流度刃唱拍相随拳踢相应蓦然轰起震天雷百草头颠春色回(圆悟勤)

打鼓普请看直得眉毛寒拾得寒山舞笑倒老丰干(楚安方)

拨动乾坤步转移南观北斗有谁知金乌暮向西山急晓逐扶乘半夜飞(石门易)

天不能盖地不能载簉破面门漆桶不会铁船同驾入沧溟持得骊珠如斗大(佛心才)

　　雪峰一日登座召众曰看看东边底又曰看看西边底汝若要会拈拄杖掷下曰向这里会取。

　　颂曰。

东边觑了复西观拄杖重重话岁寒带雨一枝花落尽不烦公子倚阑干(冶父川)

　　雪峰与玄沙行次师指面前地曰这一片田地好造一个无缝塔沙曰高多少师上下顾视沙曰人天福报即不无和尚灵山受记未梦见在师曰你作么生沙曰七尺八尺。

　　颂曰。

父子同行相将入草起无缝塔功高䇿巧带水拖泥漏逗不少虽然落七落八争奈有道理好(佛灯珣)

指出长生地不迷造成无缝塔巍巍大家从此无余事渴饮饥餐且度时(野庵璇)

　　雪峰示众曰三世诸佛向火𦦨上转大法轮玄沙云近日官令稍严师曰作么生沙云不许人搀行夺市师不觉吐舌云门云火焰为三世诸佛说法三世诸佛立地听。

　　颂曰。

火焰腾辉说最亲无边诸佛近前闻谁知更有傍观者鼻孔撩天不喜君(白云端)

一堆猛焰亘天红三世如来在此中转大法轮今已了眉毛眨上起清风(保宁勇)

红焰光中也大奇明明演说白毫辉可怜雪老并韶石烧却眉毛总不知(普融平)

阿谁[跍-十+水]着雪峰踪三世诸佛火焰中赖有云门相暖热火星吹得满堂红(慈受深)

将谓猴白更有猴黑互换投机神出鬼没烈𦦨亘天佛说法亘天烈焰法说佛风前剪断葛藤窠一言勘破维摩诘(圆悟勤)

三世诸佛转法轮一大藏教说不尽象骨当机正令行玄沙见机行正令或说或听闻不闻电卷星飞谁与论拨转那边关捩子眉毛留得两茎存(瞎堂远)

有是父𠔃有是子同条生也同条死三世如来烈焰堆互换说法元如此莫颠言休倒语截断葛藤须荐耴(石庵玿)

　　雪峰普请往寺庄路逢猕猴师曰这畜生一人背一面古镜摘山僧稻禾僧曰旷劫无名为什么彰为古镜师曰瑕生也曰有什么死急话端也不识师曰老僧罪过。

　　颂曰。

人人有面古镜何法门而不罄参玄上士迷头缉线老婆顿证(兴教寿)

堪笑山翁不识羞为他头上更安头岩前跳踯无寻处一片残霞晓未[(冰-水+〡)*ㄆ](保宁勇)

大地为炉冶何年鼓铸功圆同诸佛面高鉴十方空(祖印明)

鉴觉未萌全体现才分鉴照便成瑕要知莹彻圆明处长短青黄总不差(白杨顺)

　　雪峰在洞山作饭头淘米次山问淘沙去米淘米去沙师曰沙米一时去山曰大众吃个甚么师遂覆却米盆。

　　颂曰。

满钵盛来一物无岂同香积变珍苏日月并轮长不照木人舞袖向红炉(投子青)

乖龙作雨非意测猛虎挟物不露迹洞山雪老共相酬寥寥千古无人识(伊庵权)

　　雪峰因僧问我眼本正因师故邪时如何师曰迷逢达磨曰我眼何在师曰得不从师。

　　颂曰。

达磨迷时在少林今人不晓为传心堪羡迷人逢达磨三冬过后又新春(天衣怀)

裂破古今没窠臼当机大阐血盆口脚尖趯出佛如麻李四张三无路走(或庵体)

　　雪峰因僧问寂寂无依时如何师曰犹是病曰转后如何师曰船子下杨州。

　　颂曰。

寂寂无依病正深雪老当年痛处针一唤唤回春梦破千山浑作木龙吟(自得晖)

　　雪峰示众云此事不从唇吻淂不从黄卷上得不从诸方老宿得合从甚么处得也须子细。

　　颂曰。

一滴真珠红泼醅殷勤相劝两三回到头欲尽东君意吞却临行上马杯(皖山凝)

　　雪峰因僧问古涧寒泉时如何师曰瞪目不见底曰饮者如何师曰不从口入僧后到赵州举此话州曰不从口入不可从鼻里入僧却问古涧寒泉时如何州曰苦曰饮者如何州曰死师闻得乃曰赵州古佛遥望作礼自此不答话。

　　颂曰。

古涧寒泉浩渺弥分明枝𣲖暗流时不从口入无滋味苦死令渠话不知(云盖昌)

黯黯云攒覆雪峰青青赵老一双瞳从前汗马无人识只要重论盖代功(宝峰照)

纵夺还他老作家奔流度刃数如麻深深涧里无人到饮者重添眼里沙(佛心才)

鲍老当年笑郭郎人前舞袖太郎当及乎鲍老出来舞依旧郎当胜郭郎(真净文)

赵州象骨岩举世无伦拟共抚没弦琴千载清人耳古涧寒泉瞪目疑然不从口入饮者忘筌重出语苦又死不答话同彼此相逢两会家打鼓弄琵琶个中谁是的白鸟入芦花(圆悟勤)

雪峰古涧泉深赵州石桥水苦若知异水同源饮者不妨疑悟不从鼻孔入白浪高三级从此不答话岂免酬高价金刚圈子栗𣗥蓬解透横行四天下(佛性泰)

　　雪峰曰世界阔一尺古镜阔一尺世界阔一丈古镜阔一丈玄沙指火炉曰阔多少师曰如古镜阔沙曰老和尚脚根未点地在。

　　颂曰。

世界能将古镜齐言中辨的却成迷白云起处青山秀天晓依前月落西(象田卿)

十方世界一面镜镜里看形未足真摸着鼻头渠是我那时方见本来人(懒庵枢)

　　雪峰闻一僧在山下卓庵多年不剃头畜一长柄杓溪边舀水时有僧问如何是祖师西来意主曰溪深杓柄长师闻得乃曰也甚奇怪一日将剃刀同侍者去访才相见便举前话问是庵主语否曰是师曰若道得即不剃你头主便洗头跪师前师即与剃头。

　　颂曰。

当言不避截舌当炉不避猛火趁手作得家生到老自能稳坐水深杓柄长舀水洗头剃雪峰刀上眼忽开琉璃殿里无关闭(月堂昌)

雪老垂慈肯访他一毫头上辨龙蛇须知不涉言诠外脱体风流出当家(东山源)

　　雪峰因闽帅施银交床僧问曰和尚受大王如此供养将何报答师以手托地曰少打我。

　　颂曰。

大王信重送交床傍问禅徒太着忙下手低声言少打劣中全胜阿谁详(洞山聦)

因问如何报主恩举毕全[(冰-水+〡)*ㄆ]坐要津船头若有风浪动满目流沙不见人(汾阳昭)

得人一牛还人一马投之报之风流儒雅如今大有受恩人不知谁是报恩者(正觉逸)

不知将底报君恩风起江湖水皱痕一片古帆乘兴去与谁相逐过天门(保宁勇)

此(旨)流行七十年多人言论少人甄托地便令轻打我认着依前又更颠(般若柔)

受施两边皆是幻临机何不惜眉须也知此外无长伎咄这黔州老瞎驴(宝叶源)

　　雪峰因闽王封柑橘各一颗遣使送至东问既是一般颜色为甚么名字不同师遂依旧封回王复驰问玄沙沙将一张纸盖却。

　　颂曰。

柑橘闽王亲手封将来直问击宗风长人入水分明在更问玄沙又不通汾阳为汝开天路宝坊金界碧霄空(汾阳昭)

闽主两般驰献上雪峰一等倒封回人情上下俱周美免把完全更擘开(保宁勇)

柑橘将来不用疑铁牛蚊子咬应痴闽王犹未识师旨更请玄沙下一锥(延寿慧)

分明柑橘勿譊讹献花借水辨龙蛇白纸一张都盖了免教天下动干戈(冶父川)

一般颜色两般名纸盖难谩众眼睛雪岭当时便封转闽王犹未息疑情(横川珙)

　　雪峰示众曰尽大地是个解脱门把手机伊不肯入时有一僧出曰和尚怪某甲不得又一僧曰用入作甚么师便打。

　　颂曰。

大地是个解脱门三世诸佛一口吞将为雪峰有奇特却来谩我好儿孙(懒庵枢)

　　雪峰因僧问紧要处乞师指示师曰是甚么僧于言下大悟。

　　云门云雪峰向你道什么。

　　颂曰。

雪峰骑骏马云门跨驴儿一踢一踏相奔驰长安有路非无路夜半行时人不知(圆悟勤)

无量劫来是个甚么觌面全提几乎蹉过不蹉过土苴堆头且高卧

　　雪峰一日在僧堂内烧火闭却前后门乃叫曰救火救火玄沙将一片柴从窗棂中抛入师便开门。

　　颂曰。

巨岳尘飞蟭螟生儿儿落尘里如锥锥泥烧火救火闭门开门抛柴家丑外头见万象森罗一口吞(月堂昌)

高烧榾柮暖通身快活难禁一屋春不是谢郎来合火谁知门外有寒人(石林巩)

　　雪峰问僧甚么处来僧曰渐中来师曰船来陆来曰二途俱不涉师曰争得到这里曰有什么隔碍师打趁出僧过十年后再来师又问甚处来曰湖南师曰湖南与这里相去多少曰不隔师竖起拂子曰还隔这个么曰若嗝即不到也师又打趁出此僧住后凡见人便骂师一日有同行闻特去访问兄到雪峰有何言句便如是骂他遂举前话被同行㖃叱与他说破这僧当时悲泣尝向中夜焚香遥礼。

　　颂曰。

带角擎头去复来雪庭两见战旗开军前不误将军令空有英雄出九垓九垓虽出有牢关未透牢关未足观棒头有眼明如日要识真金火里看(佛灯珣)

见说闽山多蛊毒千方百计避无由殇中既有催魂鬼一命还他方始休(虚堂愚)

　　雪峰普请次自负一束藤路逢一僧便抛下僧拟取师一[跍-十+水][跍-十+水]倒㱕举似长生曰我适来[跍-十+水]得者僧甚快长生曰和尚须替者僧下涅盘堂始得。

　　雪窦云长生大似东家人死西家人助哀也好与一[跍-十+水]。

　　颂曰。

暗抛香饵在江湄果是金鳞钓得㱕不是[糸*系]纶[(冰-水+〡)*ㄆ]得疾几乎输与鹭鸶儿(上方益)

伟㦲雪老法中英肩上藤薪觌面呈目前不荐当头着和身一[跍-十+水]倒囊倾会知担重因柴束自然便重不便轻何山奉报诸禅侣孩儿须是的亲生(佛灯珣)

雪老担藤憩歇时一僧才见便慈悲近前拟取拦胸[跍-十+水]举似长生更一椎(石门聦)

雪峰[跍-十+水]者僧不杀长生扶者僧不起可怜一束烂枯藤狼藉至今愁满地(西岩惠)

　　雪峰与玄沙夹篱次沙曰夹篱处还有佛法也无师曰有曰如何是夹篱处佛法师撼篱一下沙曰某甲不与么师曰子又作么生曰穿取[篾-戍+伐]头过来。

　　颂曰。

父子相携入故园[篾-戍+伐]头时过短篱边烂泥有刺无人见[跍-十+水]着方知脚底穿(懒庵枢)

　　雪峰因三圣问透网金鳞以何为食师曰待汝出网来向汝道圣曰一千五百人善知识话头也不识师曰老僧住持事繁。

　　颂曰。

透网之鱼不识钩贪游浪水认浮头高滩坐钓垂慈者回棹[(冰-水+〡)*ㄆ]纶却上舟(汾阳昭)

透网金鳞休云滞水摇荡乾坤振鬣摆尾千尺鲸奔洪浪飞一声雷震清飙起清飙起天上人间知几几(雪窦显)

张三卖物高抬价李回还依市价酬交易不成犹作闹李公店铺一时休(海印信)

老倒渔翁坐钓台金鳞赫赫鼓波来海门空阔才施绳霹雳一轰天地开(真净文二)

放去[(冰-水+〡)*ㄆ]来得自由不堪忧处亦堪忧可怜滞句承言者争是争非空白头

透网金鳞掣电机休云滞水与拖泥雷霆一击青霄里倾湫何处不滂弥(真如喆)

出网分明向道休风云会处有来由雷霆昨夜声相应依旧为霖遍九州(圆通仙)

护浪拏云势可惊平空骤雨似盆倾不因放却淮河闸九曲潮头卒未平(上方益)

洞里无云别有天桃花似锦柳如绵仙家不会论冬夏石烂松枯是一年(五祖演)

鲲鲸已插摩霄翼海客犹悬钓月钩不顾翻空洪浪𢙣一帆风信出鳌头(佛心才)

全死中全活全活中全死一个讶郎当一个福建子(径山杲)

金鳞透网欲吞舟一向冲波逆水流却被渔翁闲引钓随波逐浪谩悠悠(鼓山圭)

俊鹘冲天寒鸡晓眠脱略窠窟迟速不偏截断命根急处放当头手脚缓时样滴水冰生不认渠坐筹帏幄江海量君不见透网金鳞活计新住持事繁笑杀人(月堂昌)

百草头出没三界外遨游徒布漫天网虚下钓鳌钩摇鳞振鬣撼乾坤兀目昂头洪浪喷棒雨点喝云奔肯将争战定功勋(圆悟勤)

张猴白李猴黑硬如绵软如铁蓦路相逢两会家临济未是白拈贼(遁庵演)

新罗拄杖遂宁钵衲子家风那个无一等看来如墨黑谁能重与较锱铢(虚堂愚)

　　雪峰问僧近离甚处曰覆船师曰生死海未渡为甚么覆却船僧无语乃回举似覆船船曰何不道渠无生死僧再至进此语师曰此不是汝语曰是覆船恁么道师曰我有二十棒寄与覆船二十棒老僧自吃不千阇𥠖事。

　　颂曰。

未渡生死海不应覆却船渠本无生死超然离二边长如杲日丽中天舒光照到雪峰前(圆悟勤)

生死海中犹未渡传言送语几千程一棒打翻东海鲤迷人直下便狂惺(尼无着总)

　　雪峰上堂举拂子曰遮个为中下僧问上上人来如何师举拂子僧曰遮个为中下师打之。

　　云门曰我不似雪峰打葛藤蓦拈拄杖云我这个只为中下机人有僧问忽遇上上人来时如何门便打。

　　颂曰。

迅雷不及掩耳下桩要在急水水深桩脚若长耳畔雷声四起拈起拄杖为他中下上上人来放过不打秦人一入桃花源子孙千世为神仙(月堂昌)

大机圆应大用直截雪峰云门只得一橛毕竟如何不说不说(松源岳)

　　雪峰因闽王问拟欲盖一所佛殿去时如何师曰大王何不盖取一所空王殿曰请师样子师展两手。

　　云门云一举四十九。

　　颂曰。

空王殿样子雪峰展两手添得老韶阳一举四十九总是面南看北斗(即庵觉)

　　雪峰送南际长老出乃作女人拜际敛手应诺诺师以手斫额便㱕。

　　颂曰。

送客随家丰俭施尽情为饯免生疑却蒙惠重过相赠敛手遥知向暮㱕(投子青)

　　襄州高亭简禅师(嗣德山)初隔江见德山遥合掌呼曰不审德山以手中扇子再招之师忽开悟乃横趋而去更不回顾后于襄州开法嗣德山。

　　颂曰。

江上相逢问逗留师资针芥便相投定光金地遥招手智者江陵暗点头(大洪遂)

德山棺木里瞠眼高亭死水里藏身赚他多少英灵汉错认山河作眼睛(少室睦)

　　禅宗颂古联珠通集卷第十四　　　田七
中华藏第 078 册 No. 1720 禅宗颂古联珠通集


　　禅宗颂古联珠通集卷第十五　　　赤一

　　(僧录司右阐教兼灵谷禅寺住持净戒重校)祖师机缘六祖下苐六世苐七世宗师二十六人　机缘一百二十九则

　　洪州云居道膺禅师(嗣洞山)因僧在房内念经师隔窗问阇𥠖念者是什么经曰维摩经师曰不问维摩经念者是什么其僧从此得入。

　　颂曰。

不问维摩念甚么新罗鹞子穿云过杖头击着没威灵惆怅嵩山破灶堕(佛惠泉)

念底却是维摩经一回举着一回精鹦鹉故乡归不得大都言语太分明(杨无为)

问经不问念维摩念底分明见也么欲入尘沙法门海一言演出不须多(越州天章和尚)

顺风将欲到扬州风转船头水逆流把柂全凭王老力瞥然到岸不须忧(道场如)

须弥山高不见巅大海水深不见底簸土扬尘无处寻回头撞着自家底(南堂兴)

　　云居因僧问截水停轮时如何师曰磨不转。

　　颂曰。

云居有语机关绝不转令君返照看截铁闭关停妄解百花俱发一花园开花结果从他有因地抽条长碧天(汾阳昭)

截水停轮话已圆借婆裙子拜婆年后人不见云居老往往思量落二边(佛印元)

截水停轮中此情吾师知道不惺惺微露一言令省觉不转何曾更有停(般若柔)

　　云居示众云老僧二十年前住三峰庵时魏府有兴化长老来问云权借一问以为影草时如何老僧当时机思迟钝道不得为伊置得个问头奇特不敢辜他伊云想庵主答这话不得不如礼拜了退而今思量当时不消道个何必后因化主到魏府兴化乃借问山中和尚住三峰庵时老僧曾问伊话祗对不得而今道得也未化主遂举前话兴化云云居二十年只道得个何必兴化即不然争如道个不必。

　　颂曰。

何必不必一七二七龙𣗳马鸣𦦨光透出(道吾真)

云居道何必兴化道不必眼若不开梦中叫屈(月堂昌)

何必不必绵绵密密觌面当机有人续得末后句许你亲见二尊宿(大慧杲)

何必不必金刀玉尺甜者如檗苦者如蜜二十年来无处雪屈咦(别峰印)

何必不必方圆曲直眉目分明若为辨的影草既随身觌面当机疾一双孤雁忽高飞两只鸳鸯还独立(最庵印)

何必不必绵绵密密觌面当机官马厮踢(无得慈)

　　云居上堂曰如人将三贯钱买个猎狗祗解寻得有踪迹底忽遇羚羊挂角莫道踪迹气息也无僧问羚羊挂角时如何师曰六六三十六曰挂角后如何师曰六六三十六僧礼拜师曰会么曰不会师曰不见道无踪迹其僧举似赵州州曰云居师兄犹在僧便问羚羊挂角时如何州曰九九八十一曰挂后如何州曰九九八十一曰得恁么难会州曰有甚么难会曰请和尚指示州曰新罗新罗又问长庆羚羊挂角时如何庆曰草里汉曰挂后如何庆曰乱叫唤曰毕竟如何庆曰驴事未去马事到来此五灯会元所载与传灯录稍异传灯曰师谓众曰如好猎狗只解寻得有踪迹底忽遇羚羊挂角莫道迹气亦不识僧问羚羊挂角时如何师曰六六三十六又曰会么僧曰不会师曰不见道无踪迹有僧举似赵州州曰云居师兄犹在僧乃问羚羊挂角时如何州曰六六三十六。

　　(颂曰)。

羚羊挂角向瓯峰猎犬茫然不见踪却是石桥桥畔老三千里外解相逢(正觉逸)

羚羊挂角六六卅六贫儿淂古钱瘦马餐枯粟报你参玄人𦗟取无生曲昨夜火烧空跳出水中浴(草堂清)

猎狗迷踪还觳觫气息全无何处逐赵州城里忽相逢依然六六三十六

　　云居因新罗僧问是什么得与么难道师曰有甚么难道曰请师道师曰新罗新罗。

　　颂曰。

新罗僧问答新罗飞骑将军意气多夺得枪来骑贼马不劳余刃罢干戈(率庵琮)

即此非此离此全此平步青霄高山仰止目前包褁不争多森罗万象眼中花就身打劫新罗新罗

　　云居因僧问僧家毕竟如何师曰居山好僧礼拜师曰你作么生会曰僧家毕竟于善恶生死逆顺境界其心如山不动师乃打曰孤负先圣丧我儿孙又问傍僧你作么生会僧礼拜曰僧家毕竟眼不观玄黄之色耳不𦗟[糸*系]竹之声师曰孤负先圣丧我儿孙。

　　黄龙南云作么生道淂一句不孤负先圣丧我儿孙若人道得到处青山无非道场若道不淂有寒暑𠔃促君寿有鬼神𠔃妒君福。

　　颂曰。

突兀嵯峨万仞横四边无路不通行自古两轮光不到夜深王老入西岑(投子青)

四顾巍峨𤨏碧阴松风和雨响于琴居山不用逃声色百鸟归来何处寻(成枯木)

僧家毕竟归山好丫角女子白头早行穿月色岭头松迹到白云岩下草寂寂峰前古寺基家家门首长安道相将八月雁南来莫教孤负太平老(佛鉴勤)

　　云居因僧问六户不明时如何师曰不涉缘曰向上事如何师曰慎者不护。

　　颂曰。

春到石人视远山莺啼花木碧波闲湏知云外岩松瑞千古迎风任岁寒(投子青)

　　云居临终时问侍者曰今日是几者曰今日初三师曰三十年后但道只这是乃端然告寂。

　　颂曰。

瞎汉临危不识羞问人出气借咽喉可怜便说初三日活䧟烂泥堆里头(宝叶源)

　　云居因僧问全无学处如何立身师曰无立身处曰佛事何劳师曰不同兴化。

　　颂曰。

苔殿烟收紫气旋拱班宸幄退尧年凤楼不宿桃源客岂并金光瞩汉天(投子青)

　　云居因荆南节度使成汭遣大将入山送供问曰世尊有密语迦叶不覆藏如何是世尊密语师召曰尚书其人应诺师曰会么曰不会师曰汝若不会世尊有密语汝若会迦叶不覆藏。

　　颂曰。

迦叶不覆藏横身独自当语意分明在今古露堂堂(佛眼远)

世尊密语难覆藏迦叶儿孙见如土千古万古黑漫漫焦尾大虫元是虎

　　抚州曹山本寂禅师(嗣洞山)僧清𨦣问清𨦣孤贫乞师拯济师曰𨦣阇𥠖近前来𨦣近前师曰泉州白家酒三盏犹道未沾唇。

　　玄觉云什么处是与他酒吃。

　　颂曰。

清𨦣孤贫心太粗曹山携手步亨途白家三盏沾唇酒醉后添杯一似无(佛印元)

清源白家酒三盏未沾唇七十二棒且轻恕一百五十难放君(地藏恩)

满屋黄金不肯亲吁嗟甘怨自孤贫无端更饮三杯酒醉后郎当笑杀人(南华昺)

贩海波斯入大唐先将珍宝暗埋藏却来伸手从人觅争柰难谩有当行(肯堂充)

清贫三盏便轻酬万里曹门出郑州尽情斫却月中桂恼乱春风卒未休(天童净)

张瓮李瓮各有病痛各有病痛赤眼撞着火柴头焦砖打着连底冻(朴翁铦)

曹山惯用白家酒掇向人前尽底倾醉倒十洲云水客阇𥟖犹自不惺惺(皖山凝)

干木逢场探浅深辨龙蛇眼决疏亲两个驼子相逢着世上思量无直人(退谷云)

铜公塘铁奉化得人憎得人怕不是明州人定说苏州话(无准范)

　　曹山因镜清问清虚之理毕竟无身时如何师曰理即如此事作么生曰如理如事师曰谩曹山一人即得争奈诸圣眼何曰若无诸圣眼争鉴得个不恁么师曰官不容针私通车马。

　　颂曰。

不与么太无端曹山甘被镜清谩如如理事谁相悉毕竟无身也大难也大难大家诸圣眼前看(方庵显)

鸿蒙未判绝疏亲毕竟难将事理分夜半正明还不露金刚脑后铁昆仑(雪岩钦)

　　曹山因僧问学人通身是病请师医师曰不医曰为甚么不医师曰教你求生不得生求死不得死。

　　颂曰。

生死既不可求根尘万病俱休从此俱空独露蟾轮一片清秋(雪窦宗)

　　曹山因僧问学人抱璞投师请师雕琢师曰不雕琢曰为甚么不雕琢师曰须知曹山好手。

　　颂曰。

抱璞投师来意浓一条狭路忽相逢谁知妙手不雕琢分破华山千万重(笑翁堪)

　　曹山因纸衣道者来参师曰莫是纸衣道者否曰不敢师曰如何是纸衣下事曰一裘才挂体万事悉皆如师曰如何是纸衣下用者近前应诺便立脱师拊其背曰汝秪解恁么去何不解恁么来者忽开眼问曰一灵真性不假胞胎时如何师曰未是妙曰如何是妙师曰不借借者珍重便化师示颂曰觉性圆明无相身莫将知见妄疏亲念异便于玄体昧心差不与道为邻情分万法沉前境识鉴多端丧本真如是句中全晓会了然无事昔时人。

　　颂曰。

麻缠纸褁若婴孩优钵罗华火里开一点灵光千古在月轮孤处借胞胎(南堂兴三)

劳形苦骨不知春得意忘言便出尘不假胞胎不借借金乌出海月离云

纸衣下事不假胞胎悬崖撒手襁褓婴孩涅槃会上道场开单传直指状元来

　　曹山因僧问朗月当空时如何师曰犹是阶下汉曰请师接上阶师曰月落后来相见。

　　颂曰。

朗月当空未入关落花流水不相干明明一句超凡圣光境俱忘谁解看

皓月光中立问端上他阶级转颟顸会湏月落来相见别有灵光照胆寒(在庵贤)

　　曹山因镜清问心径苔生时如何师曰难得道者曰未审此人向什么处去师曰只知心径苔生不知向什么处去。

　　颂曰。

心径苔生何处去谢家人不在渔舡芦花万顷水天阔白鸟深沉任转于(自得晖)

心径苔生去莫知口如鼻孔眼如眉迢迢劫外封强阔明月芦花类不齐(掩室开)

　　曹山因僧问雪覆千山为甚么孤峰不白师曰须知有异中异曰如何是异中异师曰不堕众山色。

　　颂曰。

雪覆千山没路岐孤峰不白峭巍巍五陵公子虽增气野老相逢不展眉(朴翁铦)

混不得类不齐六爻宛转见重离夜深下视千山白不是其中人不知(石溪月)

言中彼此带幽玄尽向言中辨正偏孤负一条官驿路茫茫沉在月明前(绝岸湘)

　　曹山问金峰志曰作甚么来曰盖屋来师曰了也未曰这边则了师曰那边事作么生志曰候下工日白和尚师曰如是如是。

　　颂曰。

运斤成风匠石之奇乔松耸壑梁栋之姿宗中辨的量外知机这边那边𠔃着着无亏走盘不定𠔃落落明珠(云耕静)

　　曹山因僧问端坐团圆时如何师曰望不见身曰还假用也无师曰才说坐时便是用也不可移山塞海说禅说道方为用也。

　　颂曰。

团圆莫谓清虚理若谓清虚总丧身却是眉毛曾问眼乌晴那自见瞳人(本觉一)

　　曹山辞洞山山云子归乡莫打飞鸢岭过么师曰是山云来时莫打飞鸢岭来么师曰是山云有一人不打飞鸢岭过便到此间子还知么师曰渠无彼往山云子见甚道理便道渠无彼往师曰若不到这田地争解恁么道。

　　颂曰。

不打飞鸢便到来大圆镜里绝尘埃东君节令分明也挑李年年二月开(自得晖)

　　曹山因僧问世间甚么物最贵师曰死猫儿最贵曰为甚么死猫儿却贵师曰无人着价。

　　颂曰。

腥臊红烂不堪亲触动轻轻血污身何事杳无人着价为伊非是世间珍(丹霞淳)

　　曹山辞洞山山问曰子向甚么处去师曰不变异处去山曰不变异处岂有去邪师曰去亦不变异。

　　颂曰。

家家门掩蟾蜍月处处莺啼杨柳风若谓纵横无变异犹如掷剑拟虚空(丹霞淳)

斋时一钵饭饭后一觉睡睡起去放尿洗手成变异(阐提照)

　　曹山闻钟声乃曰阿㖿阿㖿僧问和尚作甚么师曰打着我心僧无对五祖戒代云作贼人心虚。

　　颂曰。

闻钟告众打吾心游子闲言醉更深楞严会上圆通者正法明王观世音(般若柔)

闻钟便道打吾心语浅分明理事深上流默默点头笑可谓真鍮不博金(汾阳昭)

　　曹山因僧问家贫遭劫时如何师曰不能尽底去曰为什么不能尽底去师曰贼是家亲。

　　颂曰。

六门晓夜任开张家贼难防事可伤识得家亲恩爱断更无一物献尊堂(卍庵颜)

　　曹山问僧作甚么曰扫地师曰佛前扫佛后扫曰前后一时扫师曰与曹山过靸鞋来。

　　颂曰。

引问当机看起倒僧对师云一时扫曹山索把袈裟来智深功德禅和妙(般若柔)

器量方圆识得伊问君扫地示慈悲前后一时俱扫却也是拈他第二机(汾阳昭)

　　曹山因僧问灵衣不挂时如何师曰曹山孝满曰孝满后如何师曰曹山好颠酒。

　　颂曰。

清白门庭四绝邻长年开扫不容尘光明转处倾残月爻象分时却建寅新孝满便逢春醉步狂歌任堕申散发夷犹谁管你太平无事酒颠人(天童觉)

曹山颠酒有谁谙醉语狂言不自惭夜半日头当午照骑牛背面着靴衫(东谷光)

　　曹山问强上座曰佛真法身犹若虚空应物现形如水中月作么生说个应底道理曰如驴觑井师曰道则太煞道只道淂八成曰和尚又如何师曰如井觑驴。

　　颂曰。

出路从来无十成有言须是脱凡情江边玉女呵呵笑岭上石人侧耳听(成枯木)

应物现形如水月当时应物不㽞情如驴觑井终难喻如井觑驴何十成(本觉一)

驴觑井井觑驴智容无外静𣷉有余肘后谁分印家中不蓄书机[糸*系]不挂梭头上文彩纵横意自殊(天童觉)

驴觑井井觑驴五台何处不文殊黄面老人任多口未知道得八成无(张无尽)

驴觑井井觑驴冬𤓰叶上长葫芦会不得莫踟蹰定盘星上绝锱铢(无庵全)

　　曹山因僧问五位对宾时如何师曰汝即今问那个位曰某甲从偏位中来请师向正位中接师曰不接曰为甚么不接师曰恐落偏位中去师却问僧只如不接是对宾是不对宾曰早是对宾了也师曰如是如是。

　　颂曰。

月中玉兔夜怀胎日里金乌朝抱𡖉黑漆昆仑踏雪行转身打破琉璃碗(丹霞淳)

故国安居象帝先夜明帘外信无传金鸡啼破玉人梦晓色依依锦帐前

　　曹山因僧问子归就父为甚么父全不顾师曰理合如是曰父子之恩何在师曰始成父子之恩曰如何是父子之恩师曰刀斧斫不开。

　　颂曰。

翡翠帘垂[糸*系]纶未济紫罗帐合视听难通犯动毛头月升夜户密移一步鹤出银笼脱身一色无遗影不坐同风落大功(天童觉)

刀斧斫不开灵机绝点埃清风扫残雪和气带春回(退谷云)

　　曹山因僧问国内按剑者谁。

　　颂曰。

嵯峨万仞是曹山气岸雄雄坐祖关横按镆鎁全正令太平寰宇斩痴顿(佛性泰)

　　湖南龙牙山居遁禅师(嗣洞山)初参洞山一日问如何是祖师西来意山曰待洞水逆流即向汝道师始悟厥旨。

　　颂曰。

龙牙未息狂心地遍问诸师不肯休先达愍他亲志切直言洞水逆湏流(汾阳昭)

古源无水月何生满岸西流一𣲖分葱岭罢询熊耳梦雪庭休话少林春(投子青)

洞水无缘会逆流见他苦切故相酬西来祖意实无意妄想狂心歇便休(横川珙)

　　龙牙在翠微时问如何是祖师意征曰与我将禅板来师遂过禅板微接淂便打师曰打即任和尚打且无祖师意又问临济如何是祖师意济曰与我将蒲团来师乃过蒲团济接淂便打师曰打即任和尚打且无祖师意后有僧问和尚行脚时问二尊宿祖师意未审二尊宿道眼明也未师曰明即明已要且无祖师意。

　　颂曰。

龙牙山里龙无眼死水何曾振古风禅板蒲团不能用只应分付与卢公卢公付了亦何凭坐倚休将继祖灯堪对暮云归未合远山无限碧层层(雪窦显)

子卿不下单于拜始末常遵汉帝仪雪后乃知松柏操事难方见丈夫儿(佛性泰)

西来祖意问重重禅板蒲团用处同休把虚空增粉饰他家肯重似盲聋(成枯木)

驾与青龙不解骑人人尽道阿师痴烂泥中有伤人刺三度曾施䧟虎机(瞒庵成)

蒲团禅板对龙牙何事当机不作家来意成褫明目下恐将流落在天涯虚空那挂剑星汉却浮槎不萌草解藏香象无底蓝能贮活蛇今日江湖何障碍通方津渡有船车(天童觉)

　　龙牙因僧问二鼠侵藤时如何师曰须有隐身处始得曰如何是隐身处师曰还见侬家么。

　　颂曰。

寒月依依上远峰平湖万顷练光封渔歌惊起沙洲鹭飞入芦花不见踪(丹霞淳)

堂堂成现密密难见二鼠虽黠莫逢其便藤枝透出未生前正眼当阳巧回换龙牙老机如电遇贱即贵贵即贱(圆悟勤)

　　龙牙因韶国师问天不能盖地不能载时如何师曰道者合如是累经十七次问师曰若为你说恐尔后骂我去在韶后住通玄峰因澡浴次忽省前话具威仪望龙牙礼拜曰当时若与我说破我今日定骂他。

　　颂曰。

赤骨力寸[糸*系]不挂净裸裸𠔃赤洒洒浴出低头满面惭为我说时定相骂(卍庵颜)

大海中心泛铁船随波逐浪浪滔天顺风到岸无人识江北从来使铁钱(东谷光)

　　龙牙因僧问如何是祖师西来意师曰待石乌龟解语即向汝道曰石乌龟语也师曰向汝道什么。

　　颂曰。

石龟无语是知音无耳髑髅深夜听天晓便藏无影树太阳遍照不能寻(投子青)

乌龟谁道不能言妙语浪浪只自宣说尽西来祖师意知音弗遇也空然(本觉一)

　　龙牙因僧问十二时中如何用力师曰如无手人行拳。

　　颂曰。

如人无手欲行拳谁敢当头辄向前二六时中常若此不须更问祖师禅(本觉一)

　　龙牙因僧问古人淂个什么便休去师曰如贼入空室。

　　颂曰。

枯松野鹤叫𢖍门雪满寒林入夜闻只个生涯无所有不妨岩下有溪云(成枯木)

买帽相头量丈补职明眼衲僧面前不识(真净文)

绿林强士正心狂心中妄意室中藏不觉投虚入空屋懡㦬徒然笑一场(本觉一)

　　龙牙因僧问师子返掷时如何师曰返掷且止你道还怕文殊么曰非但文殊佛亦不怕师曰争柰被文殊骑何曰文殊骑者不是师子师曰返掷事作么生曰应用无亏师曰正是文殊骑者返掷事作么生僧无语。

　　颂曰。

众兽之中师子儿善能哮吼震全威纵横妙用能返掷争柰文殊坐着伊于阗国王牵不住善财童子却生疑将谓世界无过者也被六尘吞着时(智门宽)

　　抚州疏山匡仁禅师(嗣洞山)闻福州大沩安和尚示众曰有句无句如藤倚树师特入岭到彼值沩泥壁便问承闻和尚道有句无句如藤倚树是否曰是师曰忽然树倒藤枯句归何处沩放下泥盘呵呵大笑归方丈师曰某甲三千里卖却布单特为此事而来何淂相弄沩唤侍者取二百钱与这上座去遂嘱曰向后有独眼龙为子点破在后闻婺州明招谦和尚出世径往礼拜招问甚处来师曰闽中来招曰曾到大沩否师曰到曰有何言句师举前话招曰沩山可谓头正尾正秪是不遇知音师亦不省复问树倒藤枯句归何处招曰却使沩山笑转新师于言下大悟乃曰沩山元来笑里有刀遥礼悔过。

　　颂曰。

树倒藤枯伸一问呵呵大笑有来由羚羊挂角无寻处直至如今笑未休(海印信)

树倒藤枯呵呵大笑不许夜行投明须到游子贪程去不归及至归来亲已老亲已老不须嗟犹胜当日未还家(佛慧泉)

江边闲把直钩垂也有金鳞上钓时三跳若能乘羽化免教渔父皱双眉(成枯木)

藤枯树倒意如何一着分明举示他笑里有刀须错解正头正尾却仙陁(道场如)

冷刃吹毛笑里来烁迦罗眼不容裁一目金龙曾举𤓰髑髅觉痛顶门开(大洪预)

若将此语定经宗孤负明招独眼龙笑里忽分泥水路方知千里共同风(径山杲)

有句无句藤倚树白饭元来用米作高楼吹笛柳如烟满地春风落飞絮(鼓山圭)

树倒藤枯意若何沩山开口笑呵呵可怜三尺龙泉剑唤作陶家壁上梭(佛性泰)

索却布单钱了行行意气转高不得明招点破焉知笑里有刀

树倒藤枯问大沩呵呵大笑显全机布单卖却盘缠了秋夜寒来怨阿谁(文殊道)

却使沩山笑转新笑中有刃暗伤人曹溪路上奔驰者由更区区苦问津

树倒藤枯笑未休个中谁解辨宗由堂堂蹉路沩山老空去空来一肚愁(楚安方)

添淂沩山笑转新当时觌面已呈君明招漏泄沩山句无限风光付与人

有句无句明来暗去活捉生擒捷书露布如藤倚树物以类聚海外人参蜀中附子树倒藤枯切忌名模句归何所苏嚧苏嚧呵呵大笑破镜不照大地茫茫一任𨁝跳(护国钦)

呵呵大笑不寻常须淂眉间也放光不是明招重注脚丛林洎合错啇量(梁山远)

呵呵大笑意难论树倒藤枯问有因纵向明招言下悟眼开只是旧时人(真净文)

仰之弥高钻之弥固昭昭明明如藤倚树大笑呵呵跨白牛碧云缭绕无寻处(龙牙言)

有句无句如藤倚树玄沙斫牌禾山打鼓君不见雪窦有语𠔃要与人天为师面前端的是虎(尼无著总)

笑里凭谁眼豁开龟毛须向火中栽脚跟有路云泥隔千里区区谩往来(湛堂深)

叵耐沩山老鬼精垂钩便要钓鲲鲸几多头角为龙去鰕蟹依前努眼睛(中庵空)

掀翻海岳求知已雪刃横身立太平野老不知尧舜力冬冬打鼓祭江神(木庵永)

有句无句如藤倚树迴避无门毒蛇当路树倒藤枯句归何处明眼衲僧一场罔措(天目礼)

　　琅玡觉云有句无句如藤倚树树倒藤枯好一堆烂柴。

　　颂曰。

布单酬价见明招滴水如今未合消不是普通年后事住山争得有柴烧(张无尽)

转得眼来十万里千江匝匝寒波起若能借便使风帆无明海里寻知己(中庵空)

领得沩山笑里刀方知不枉到明招元来树倒藤枯后了得三年五载烧(石林巩)

　　疏山因僧问如何是诸佛师师曰何不问疏山老汉。

　　颂曰。

养子方知在上慈亲言无味外人疑欲穷沧海深深处𦗟取渔家傲莫迷(投子青)

　　疏山因主事僧为师造寿塔毕白师师曰将多少钱与匠人曰一切在和尚师曰为将三文钱与匠人为将两文钱与匠人为将一钱与匠人若道得与吾亲造塔来僧无语后僧举似大岭庵闲和尚(即罗山)岭曰还有人道得么曰未有人道得岭曰汝归与疏山道若将三钱与匠人和尚此生决定不得塔若将两钱与匠人和尚与匠人共出一只手若将一钱与匠人累他匠人眉须堕落僧回如教而说师具威仪望大岭作礼叹曰将谓无人大岭有古佛放光射到此间虽然如是也是腊月莲花大岭后闻此语曰我恁么道早是龟毛长三尺。

　　颂曰。

一文两文与三文疏山大岭谩区分须知无缝元无价独露乾坤耸白云(云岩因)

接得风流传粉郎一朝三度巧梳妆改头换面无人识元是东村李二娘(佛鉴勤)

凿坏十方常住地三钱使𥁞露尸骸罗山古佛虽灵验未免将身一处埋(径山杲)

袖头打领无添减腋下剜襟有短长大𢈔岭头一尊佛疏山两度放毫光(鼓山圭)

窣堵波成赏匠人工钱一二与三文可怜眼里无筋者当面定将数目分(佛性泰)

清风吹动钓鱼船鼓起澄波浪拍天堪笑锦鳞争戏水到头俱被钓[糸*系]牵(丹霞淳　三文与匠人)

每爱佳人笑目青音容常隔一沙汀黄河谁道如今辊波浪无风不挂情(崇觉空三　两文与匠人)

恼恼牛栏昨夜开岭头人唤不归来烦君道与西山月莫照孤灯冷处灰(一文与匠人)

行因感果事须分宝塔凌空直一文要会疏山端的意吾家宗祖在并汾

冬𤓰蘸雪未为淡匠者三文淡最幽天共白云晓水和明月流(本寂观)

凿开苍径造浮图往复啇量价不孤无限落花随水去夕阳春色满江湖(应庵华)

腊月莲花菡萏香三回赏手不寻常直饶会得须眉落早是龟毛数丈长(密庵杰)

堕落眉须不淂塔三文使尽见分疏无端大岭重饶舌数丈龟毛举世无(月林观)

疏山造塔行令今古藂林拣正三钱酬酢相应蓦地传闻大岭看看腊月莲华龟毛三尺相庆是则古佛放光非则寻声弄影(方庵显)

　　疏山冬至夜上堂有僧问如何是冬来意师曰京中出大黄(今就作京师)。

　　颂曰。

京师出大黄熟处最难忘道吾常作舞元是谢三郎([舟-(白-日)]霞淳)

京师出大黄不许谩啇量贵买还贱卖才吃便承当(懒庵需)

京中大黄答冬来意杲日丽天盲人摸地(肯堂充)

有问冬来事京师出大黄贪他一粒粟失却半年粮(密庵杰)

京师出大黄见贼便见赃竹杖化龙去痴人戽夜塘(松源岳)

京师出大黄直截为君举冬至到寒食恰是一百五(无际𣲖)

有问冬来事京师出大黄汉家勋业在樊哙与张良(破庵先)

　　疏山上堂曰病僧咸通年前会得法身边事咸通年后会得法身向上事云门出问如何是法身边事师曰枯桩曰如何是法身向上事师曰非枯桩曰还许某甲说道理也无师曰许曰枯桩岂不是明法身边事师曰是曰非枯桩岂不是明法身向上事师曰是曰秪如法身还该一切也无师曰法身周遍岂得不该门指净瓶曰秪如净瓶还该法身么师曰阇𥟖莫向净瓶边觅门便礼拜。

　　颂曰。

法身向上法身事我见枯桩眼中刺多年多岁易成精一切处该该不是相逢打鼓弄琵琶知音相见合如此(大沩智)

眼观东南意在西北拨转天开掀翻地轴法身向上法身边间气英灵五百年胶漆相投箭相拄南山起云北山雨(圆悟勤)

青青掩映松萝窟修竹超然物外物莫将修竹比乔松不及乔松老风骨(佛鉴勤)

法身向上法身边会得咸通无后先一个矬来一个跛担为一檐更无偏(石溪月)

　　疏山手握木蛇有僧问手中是什么师提起曰曹家女。

　　颂曰。

别面不如花有笑离情难似竹无心因人说着曹家女引得相思病转深(慈受深)

我爱曹家女姿质嗔心猛炽火长然紫罗帐里深深夜说悟当年四八禅(崇觉空)

　　疏山问僧甚处来僧曰雪峰来师曰我已前到时是事不足如今足也未曰如今足也师曰粥足饭足僧无对。

　　颂曰。

一条官路坦然平无限游人取次行莫谓地平无险处须知平地有深坑(慈受深)

　　疏山到夹山山上堂师问承师有言目前无法意在目前如何是非目前法山曰夜月流辉澄潭无影师作掀禅床势山曰阇𥟖作么生师曰目前无法了不可得山曰大众看取这一员战将。

　　颂曰。

八花毬上绣红旗百战场中赤手提一自凯歌归去国英雄赢得作清时(无量寿)

　　疏山因韶国师问百匝千重是何人境界师曰左搓芒绳缚鬼子。

　　颂曰。

百匝千重欲问周疏山脱体解相酬当时一众知谁会直得江西水逆流(投子舒)

　　疏山因灵泉问枯木生花始与他合是这边是那边句师曰亦是这边句曰如何是那边句师曰石牛吐出三春露灵雀不栖无影林。

　　颂曰。

沧海无风波浪平烟收水色虚含月寒光一带望何穷谁辨个中龙退骨([舟-(白-日)]霞淳)

　　越州乾峰和尚(嗣洞山)上堂曰举一不得举二放过一着落在苐二云门出众曰昨日有人从天台来却往径山去师曰典座来日不得普请便下座。

　　雪窦云云门秪能一手抬不能一手搦。

　　颂曰。

乾峰举一不举二云门抬手添意气花开花落任风吹自有馨香满天地(晦堂心)

声前一句口如眉佛祖从来总不知昨夜昆仑闲说梦白头生得黑头儿([舟-(白-日)]霞淳)

黑白分明满局棋曾无一著有相亏可怜无限傍观者斧烂柯消总不知(白云端)

貌出形仪已不真二三分数像当人傍边有个无端者苐一难谩是眼亲(保宁勇)

天台南岳去无踪更有何人觌面逢东岭云生西岭白前山花发后山红(普融平)

煮海成盐终有味敲空作响本无声昆仑撞着波斯子把手相将海底行(慈受深)

高楼美女一双双各向琼窗坐玉床绣出鸳鸯呈似了金针深插锦香囊(佛性泰)

波斯捧出海南香白眼昆仑与论量贾客不谙弹舌语只看两个鼻头长(佛智裕)

东岭西岩路暗通有谁曾见老乾峰云门把手虽同步白云飞盖月含空(楚安方)

莫向乾峰顶上㕘无言童子却相谙放开一线通消息走遍天台与岭南(成枯木)

春兰与秋菊一一各当时底处无回互怨谁分髓皮风来乌已觉露重鹤先知为问何能尔渠侬初不知(圆悟勤)

乾峰撒手悬崖韶阳天然标格谓言只有猴白那知更有猴黑(佛心才)

相见不须嗔君穷我亦贫谓言侵早起更有夜行人(万年闲)

明头暗合缓放急[(冰-水+〡)*ㄆ]脚手忽露针线还偷举一不举二天台过径山嚼他桃李核终是损牙关(月堂昌)

　　乾峰上堂法身有三种病二种光须是一一透得始解归家稳坐须知更有向上一窍在云门出问庵内人为甚么不知庵外事师呵呵大笑门曰犹是学人疑处师曰子是甚么心行门曰也要和尚相委师曰直须与么始解稳坐门应喏喏。

　　颂曰。

铺主将鍮试买人谓言难似此金真买人拂袖先行去满面惭惶不敢嗔(白云端)

垂钩四海钓狞龙(格外)玄谈知己从相见披衫带席帽不妨把手上高峰(佛性泰)

三种病𠔃二种光法身于此露堂堂时人不会个中意犹把法身谩度量(楚安方)

动弦别曲问一知十手搦手掩以胶投漆庵内不见庵外无孔铁锤不会人生相识贵知音水入水𠔃金博金(圆悟勤)

庵内不知庵外事铁额铜头不相似定花板上打秋千猛虎舌头书卍字(瞎堂远)

　　乾峰因僧问十方薄伽梵一路涅槃门未审路头在甚么处师以拄杖划云在这里僧后请益云门门拈起扇子云扇子𨁝跳上三十三天筑着帝释鼻孔东海鲤鱼打一棒两似倾盆会么。

　　颂曰。

入乎还将死马医返魂香欲起君危一期拶出通身汗方信侬家不惜眉(天童觉)

楼阁重重击不开乾峰划破露崔嵬十方佛刹全彰处一一门中见善财(佛心才)

须弥头倒卓大海起清风东弗已摇落西瞿花正红(长灵卓)

扯破云门一柄扇拗折乾峰一条杖二三千处管弦楼四五百条花柳巷(径山杲)

乾峰不用指陈云门休打骨董自然东海鲤鱼筑着帝释鼻孔(鼓山圭)

乌龟三眼红如火一角麒麟𢗲似锥土宿夜游南赡部泥牛脚下火星飞(雪窦宗)

一人向陆地行船一人向针锋走马同时同日到长安其中一个最尖耍(佛鉴勤)

当面非暗投应机皆直说乾峰与云门两口同一舌若是续貂人弄巧便成拙(雪庵瑾)

　　乾峰因云门到云请和尚答话师曰到老僧也未门曰恁么那恁么那师曰将谓猴白更有猴黑。

　　颂曰。

乾峰举一不举二云门握手添意气为言只有猴白那知更有猴黑(晦堂心)

弦筈相𠾑网珠相对发百中而箭箭不虚摄众景而光光无碍淂言句之总持住游戏之三昧妙其间也宛转遍圆必如是也纵横自在(天童觉)

　　澧州钦山文邃禅师(嗣洞山)巨良禅客参礼拜了便问一镞破三关时如何师曰放出关中主看曰恁么则知过必改师曰更待何时曰好只箭放不着所在便出去师曰且来阇𥠖良回首师下禅床擒住曰一镞破三关即且置试为钦山发箭看良拟议师打七棒曰且听个乱统汉疑三十年有僧举似同安察安曰良公虽解发箭要且未中的僧便问未审如何淂中的去安曰关中主是甚么人僧回举似师师曰良公若解恁么也免淂钦山口然虽如此同安不是好心亦须看始淂。

　　颂曰。

一镞破三关争知中的难放出关中主移疆还就土云冻雁声孤愁人皆闵户甜𤓰自古甜苦瓠从来苦(呆堂定)

　　钦山因岩头问如何是真言师曰南无佛陁耶。

　　颂曰。

随机有问随机答不是禅𠔃不是玄后代无端翻译出却将梵语作唐言(退耕宁)

　　钦山与岩头雪峰同到德山一日问德山曰天皇也恁么道龙潭也恁么道未审和尚作么生道山曰汝试举天皇龙潭道底看师拟进语山便打师被打归延寿堂曰是则是打我太煞岩头曰汝恁么道他后不淂道见德山来法眼别云是则是错打我。

　　颂曰。

老倒忘机太作家古今皆贵绝纤瑕天皇一脉龙潭现涌出灵源万路差差切属钦山犹定动淂无言说至今夸(汾阳昭)

老将交罗事一期于中淂失少人知钦山若棒无言说若更非言更是非(延寿慧)

　　高安白水本仁禅师(嗣洞山)上堂老僧寻常不欲向声前色后鼓弄人家男女何故且声不是声色不是色僧问如何是声不是声师曰唤作色淂么曰如何是色不是色师曰唤作声淂么僧作礼师曰且道为汝说答汝话若向这里会淂有个入处。

　　颂曰。

色自色𠔃声自声新莺啼处柳𤇆轻门门有路通京国三岛斜横海月明(丹霞淳)

声出虚色生无声前色后转涂糊间不容发安可名模堂堂圆应没锱铢巧张炉鞴费分疏争如棒下无生忍闻见馨香满道途(圆悟勤)

　　明州天童咸启禅师(嗣洞山)简大德问学人卓卓上来请师的的师曰我这里一屙便了有甚么卓卓的的曰和尚恁么答话更买草鞋行脚好师曰近前来简近前师曰秪如老僧恁么答过在甚处简无对师便打。

　　颂曰。

卓卓的的一屙便息老鼠舞三台猫儿吹觱筑乌龟举首唱巴歌一二三四五六七(雪窦宗)

　　天童启因僧问如何是应用无亏底眼师曰恰如瞎一般。

　　颂曰。

盲聋喑哑迥天真眼似眉毛道始邻昨夜东君潜布令黄莺啼处绿杨春(丹霞淳)

　　京兆府蚬子和尚(嗣洞山)混俗闽川不蓄道具不循律仪冬夏一衲逐日㳂江岸采掇鰕蚬充腹暮即宿东山白马庙纸钱中居民目为蚬子和尚华严静禅师闻之欲决真假先潜入纸钱中深夜师归严把住曰如何是祖师西来意师遽答曰神前酒台盘严放手曰不虚与我同根生。

　　颂曰。

神前酒台盘铁弹大如拳一击便击碎不直半分钱(圆悟勤)

神前拨纸问西来直截当机指酒台赤膊袒肩头面礼祸从天降不成灾(瞎堂远)

捷蚬捞鰕昧己灵那堪古庙着浑身抬头那畔空狼藉讨甚多年鬼眼睛(东野敷)

纸钱堆里可怜生臭口才开便葛藤荡尽鬼家穷活计至今古庙绝人行(东山源)

　　瑞州九峰普满禅师(嗣洞山)问僧近离甚处曰闽中师曰远涉不易曰不难动步便到师曰有不动步者么曰有师曰争得到此间僧无对师以拄杖趁下。

　　颂曰。

云重重又水重重步不曾移到九峰远涉若还言不易主人却在半途中(雪岩钦)

　　台州幽栖道幽禅师(嗣洞山)一日敛钟上堂大众才集师乃问甚么人打钟僧曰维那师曰近前来僧近前师遂打一掌却归方丈卧投子青云然自急须逃古今皆有行穷绝处试问傍人不识下情果然获有既从相问急索端由不顾危亡得他假难虽获小利也是暗地伤人不为好手这僧虽然失利盖为自不守分致祸临身未为分外然虽如是终是平人横遭罗网自有傍人证据在且道证据个甚事乃云东家不了西舍受殃复。

　　颂曰。

蓦路相逢借问由寸心莫便与他酬虽然重檐教人代终是惭颜暗地羞

　　汝州南院慧颙禅师上堂诸方只具啐啄同时眼不具啐啄同时用时有僧便问如何是啐啄同时用师曰作家相见不啐啄啐啄同时失僧曰此犹是某甲问处师曰汝问处又作么生僧曰失师乃打之其僧不肯后于云门会下闻别僧举此话方悟旨却回参省师已圆寂遂礼风冗和尚冗问曰汝当时问先师啐啄话后来还有省处也无曰已见个道理也曰作么生曰某甲当时在灯影里行照顾不着冗曰汝会也。

　　颂曰。

不将佛法当人情验尽诸方鬼眼睛纵使作家不啐啄依然错认定盘星(笑翁堪)

同时啐啄不同时石火电光犹较迟灯影里行今已会蹉跎非是落便宜(雪岩钦)

　　云居悟云且作么生是啐啄同时眼若得眼明其用自备又道作家不啐啄啐啄同时失何故不啐啄所以道子若哮吼其母即丧诸人还明得么乃。

　　颂曰。

子若哮吼其母即丧全归其子十方通畅大用现前理自然何必起心作模样更若不会云居拄杖

　　南院上堂赤肉团上壁立千仞僧问赤肉团上壁立千仞岂不是和尚道师曰是僧便掀倒禅床师曰这瞎驴乱作僧拟议师便打。

　　颂曰。

掌中擎日月舌上覆金钱壁立争千仞毫光彻梵天(鼓山圭)

赤肉团边用得亲主宾有理各难伸两个驼子相逢着世上如今无直人(径山杲)

电光影里缁素区分纤毫不犯总教灭门(木庵永)

日月无光杀气浮揭天鼍鼓战貔貅捷呼获下真番将那个儿郎不举头(虚堂愚)

　　南院问僧名什么僧曰普参师曰忽遇屎撅时如何曰不审师便打。

　　颂曰。

两个屎撅合作一团熏天炙地谁能嗅千古藂林作话端(西山亮)

　　南院因僧问古殿重兴时如何师曰明堂瓦插檐曰与么则庄严毕备也师曰斩草蛇头落。

　　颂曰。

纵夺之机安可测随言生解实堪悲晓来一阵春风起吹落庭花三四枝(海印信)

重兴古殿辨来风瓦插重檐气象雄怪淂人前多意气他家无法在胸中(西禅寂)

　　南院因僧问寒暑到来时如何师曰紫罗抹额绣腰裙曰上上之机今已晓向下之机事若何师曰炭库里藏身。

　　颂曰。

紫罗抹额绣腰裙倾国风流宛胜秦玉笛插藏人不见夜深吹起凤楼春(雪堂行)

　　镇州宝寿苐二世禅师(嗣宝寿沼)开堂乃先宝寿遗嘱三圣为作请主开堂日师方升座圣便推出一僧师便打圣曰你恁么为人非但瞎却这僧眼瞎却镇州一城人眼去在师掷下拄杖便下座归方丈。

　　颂曰。

三圣担他宝寿锵推僧出众拟啇量塞外将军行正令直淂盲人满大唐(汾阳昭)

宝华王座始登时三圣推僧决众疑棒下分明无老少天下盲人几个知(黄龙南)

金槌掷下如星疾好手接来不费力当时掷向洪波中千古万古无消息(白云端)

黑白未分着着奇任他闲汉畔头窥不知除却神仙手更有何人敌淂伊(保宁勇)

探马飞来棒下宁瞎人翻满镇州城太平本是将军建不许将军见太平(真净文)

临济家风两献酬推僧棒瞎见宗猷若非宝寿全机眼更有谁明此话头(佛国白)

法眼传来付与谁三圣推僧决众疑将军令举群夫骇直淂盲聋彻四夷(真如喆)

宝寿开堂座始登当时三圣便推僧要知打瞎人人眼好向曹溪问老能(智海清)

当锋更不借全机勍敌须还作者知铁马放闲沙塞静瞎驴千古少人骑(上方益)

丰城收宝剑宇宙识人稀不入张华手焉能别是非(佛心才)

蓦刃开时飞铁骑电光闪处掷金槌一城瞎却浑闲事直至而今成是非(佛性泰)

寰中天子来塞外将军令万里扫𤇆尘威雄难比并曲中直细中粗瞎却人眼真作略掀倒禅床捋虎须人平不语水平不流剑去久矣徒劳刻舟权柄在手专杀活大丈夫兮淂自由(南华昺)

矢在弦上不淂不发拟议蹉过箭锋一劄(京兆府天宁琏)

宝寿开堂推出僧棒头有眼要分明满城人瞎谁能晓今古清风匝地生(疏山如)

提起须弥第一锤电光石火太迟迟象王行处狐踪绝狮子咆哮百兽危(径山杲)

棒头瞎却一城人三圣撩他宝寿瞋正令只堪提一半一盲引淂众盲行(鼓山圭)

养淂男儿要赌钱浑身无有寸[糸*系]缠是非窟里和身入生灭门中满口宣(正堂辩)

塞北千人帐江南万斛船菩提窝里坐总谓是虚传(石庵玿)

　　宝寿苐二世在先宝寿为供养主寿问父母未生前还我本来面目来师立至夜深下语不契翌日辞去寿曰汝何往师曰南方学佛法寿曰汝且在此作街坊若是佛法红尘浩浩谈说一日在市中见二人相打一人近前打一拳云你是什么面目师睹之忽大悟归告宝寿寿深可之。

　　颂曰。

闹市相逢两知识面目无来太废力粉骨碎身未足酬一句了然超百亿(海印信)

南北东西是处游更深归去月如钩春风一阵花狼籍不觉思量暗点头(成枯木)

甚妙也甚妙于此知性命擗鼻与一奉当时便打正(五祖演)

十字街中六不𠬧本来面目绝踪由纵饶悟得分明去已落侬家苐二头(禾山方)

一拳拳倒黄鹤楼一趯趯翻鹦鹉洲幸有傍人为着力自家端坐看杨州(佛性泰)

一拳打就无面目碧眼胡僧觑不足秋来黄叶落纷纷六六反成三十六(南华昺)

宝寿作街坊闹市中荐淂父母未生前恁么无面目最奇特大用现前无轨则(圆悟勤)

春色依依柳色萋桃花犹夹杏花枝欲识本来无面目尘中方见丈夫儿(佛鉴勤)

借路经过无面目因邪打正有拳头衲僧门下无干涉徒用精金换淂鍮(南岩胜)

　　汝州西院思明禅师(嗣宝寿沼)僧问如何是伽蓝师曰荆𣗥丛林曰如何是伽蓝中人师曰獾儿貉子。

　　颂曰。

毫发不㽞纵横自由阃外乾坤廓落大方无外优游明明祖师意明明百草头褫破狐疑网截断爱河流纵有回天力争如直下休四衢道中净裸裸放出沩山水牯牛(圆悟勤)

　　西院明在许州(闻汝州南院)出世元与同参遂特去相访才入寺了曰启和尚某甲无可人事自从许州来𠬧得江西剃刀一柄上和尚院曰汝从许州来收得江西剃刀师于院手上掐一掐院曰侍者𠬧师以袖拂一拂便行院曰阿剌剌阿剌剌。

　　颂曰。

南院门前信莫窥登临无不丧全威许州收得江西信针芥相投只自知(海印信)

　　池州鲁祖山教禅师(嗣灌溪)因僧问如何是双林𣗳师曰有相身中无相身曰如何是无相身师曰金香炉下铁昆仑。

　　颂曰。

有相身中无相身金香炉下铁昆仑双林别后无消息满路风尘来往人(方庵显)

　　吉州资福如宝禅师(嗣西塔穆)因陈操尚书来师画一圆相操曰弟子与么来早是不着便更画圆相师于中着一点操曰将谓是南番舶主师便归方丈闭却门。

　　颂曰。

团团珠绕玉珊珊马载驴䭾上铁船分付海山无事客钓鳌时下一棬挛复云天下衲僧跳不出(雪窦显)

布漫天网鲸鳌不上水底反身波前跃浪在彼在此千里万里不着便处却能回闭了方丈依前来双收双放半合半开主宾全体用石女老黄梅(月堂昌)

李公要劝张公酒却被张公罚一杯珠绕团团休错会还家拍手笑咍咍(别峰印)

　　郢州芭蕉山慧清禅师(嗣南塔涌)上堂拈拄杖曰你有拄杖子我与你拄杖子你无拄杖子我夺却你拄杖子靠拄杖下座。

　　颂曰。

有无今古两重关正眼禅人过者难欲通大道长安路莫𦗟昆仑说往还(投子青)

芭蕉示众世无邻与夺纵横不易亲雨散云𠬧何处去空令游子泪沾巾(正觉逸)

你有面前拈取去如无背后夺将来可怜黑漆光生底击着千门万户开(保宁勇)

纵夺临机得自由相逢切忌更抬眸转身必合知时节拟议山藤便到头(成枯木)

芭蕉拄杖与夺直要当风眼活刹那才昧隔生鼻孔遭他牵撮(佛智裕)

有无与夺太譊讹拄杖当途不奈何好把斜横禅椅畔免令就上长枝柯(文殊道)

十字街道见成行货拟欲啇量漆桶蹉过(径山杲)

舒无踪卷无迹日午晴空轰霹雳衲子惊迷失路头神号鬼哭知何极(雪窦宗)

趁水泛船随泥作佛船行佛成水泥不物有拄杖𠔃与拄杖船中轻荡桨无拄杖𠔃夺拄杖佛面巧出相好手芭蕉眼不开塞壑填沟何处来(月堂昌)

赫日光中风雷雨雹海水逆流须弥倒卓走兽飞禽悬崖扑落塞外将军生擒活捉捋猛虎须折苍龙角(南堂兴)

相骂饶汝接觜相唾饶汝泼水等闲摸着蛇头拍手啰啰哩哩(卍庵颜)

芭蕉举起拄杖惊动森罗万象虾蟆飞过梵天眉毛元在眼上(尼无着总)

蛊毒之乡水不可尝沾他一滴浑家丧亡(肯堂充)

你有更须当面与渠无背手夺将来蓦然夜半化龙去黑雨乌风裂地雷(虚堂愚)

　　鼓山圭云五祖以拄杖子话请益白云云曰要会么多处添些子少处减些子何故神仙秘诀父子不传白云和尚大似一钱为本万钱为利殊不知如人善博日胜日贫老禅道多处添些子少处减些子自然到处恰好者个算法极省工夫你诸人要会么。

　　乃颂曰。

多添减少休那兑支移拆变加三倍平生有子不须教一回落赚自然会

　　芭蕉清因僧问如何是透法身句师曰一不淂问二不淂休曰学人不会师曰第三度来与汝相见。

　　颂曰。

休问维摩卧病城罗山空自掩光阴流沙欲渡全无难莫𦗟莺啼在那林(投子青)

一不问𠔃二不休直须识取那钩头再三回首来相见急水波心辊绣毬(懒庵需)

　　禅宗颂古联珠通集卷第十五
中华藏第 078 册 No. 1720 禅宗颂古联珠通集


　　禅宗颂古联珠通集卷第十六　　　赤二

　　(僧录司右阐教兼灵谷禅寺住持净戒重校)祖师机缘六祖下苐七世瑞岩彦(一则)罗山闲(五则)玄沙备(十九则)长庆棱(七则)保福展(六则)镜清怤(十则)鼓山晏(三则)翠岩参(一则)太原孚(四则)

　　台州瑞岩师彦禅师(嗣岩头)师寻居丹丘瑞岩坐磐石终日如愚每日唤主人公复应诺乃曰惺惺着他后莫受人谩。

　　后有僧㕘玄沙沙问近离甚处曰瑞岩沙曰有何言句示徒僧举前话沙曰一等是弄精魂也甚奇怪乃曰何不且在彼住曰已迁化也沙曰而今还唤得应么僧无对。

　　颂曰。

一生长唤主人公不受人谩迥不同今日惺惺何处去满山松柏起悲风(佛国白)

弯弯新月聚三星谁信心王本自宁可笑瑞岩方丈老夜深呼唤强惺惺(祖印明)

瑞岩家风唤主人公昨夜南山𧆞咬大虫(径山杲)

一主人公死一主人公活若解弄精魂两头皆透脱(鼓山圭)

自呼自应已惺惺不受欺谩理不轻池内白莲香未已詹前山色四时青(白杨顺)

瑞岩常唤主人公突出湏弥最上峰大地掀翻无觅处笙歌一曲画楼中(天衣哲)

不施棒喝唤主人公鹅王择乳鸭类不同(高原泉)

水洗水𠔃金博金瑞岩彻底老婆心自携瓶去沽村酒却着衫来作主人(无量寿)

学道之人不识真只为[泳-永+(從-彳)]前认识神无量劫来生死本痴人唤作本来身(无门开)

磐陀漠漠秘苍苔终日加趺两𩯭摧纵使不曾呼唤着何尝谩得阿师来(天目礼)

风前一曲动离情调古无人和淂成自唱自斟还自饮至今犹自不惺惺(别山智)

　　福州罗山道闲禅师(嗣岩头)闽王请开堂师升座方𠬧敛僧伽𥠖乃曰珍重便下座闽王近前执手云灵山一会何异今日师曰将谓是个俗汉。

　　颂曰。

罗山忍后不能禁大展家风吼一音纸墨如山书莫尽衲僧休向义中寻(洞山聦)

纷纷雪影耀闽天闽主欣逢倍乐然一旦春风吹大地更无一点在阶前(白云端)

须弥座上敛伽𥠖海口潮音阐大机世主大檀能藻鉴灵山嘉会愈增辉(疏山如)

一道直如弦千古应无对纵有啮镞机髑髅成粉碎(柏堂雅)

瑞世优昙见最难异香浮动晓风寒自非世主垂青眼却作闲花野草看(宝叶源)

　　罗山初谒石霜问起灭不停时如何霜云直须寒灰枯木去一念万年去函盖乾坤去纯清绝点去师不契后谒岩头理前问头喝曰是谁起灭师于此大悟。

　　颂曰。

斫断老葛藤打破狐狸窟豹披雾而变文龙乘雷而换骨咄起灭纷纷是何物(天童觉)

是谁起灭就窠打劫击杀乌龟救淂跛鳖(杀六岩辉)

起灭不停谁解看当机一拶透重关东西总是长安路荡荡无拘自往还(无准范)

冷水点沸汤舌头不出口可惜老岩头慈悲成过咎(石田薰)

　　罗山在禾山游同行矩长老出门次师把拄杖向前一撺矩无对师曰石牛拦古路一马勿双驹后有僧举似疏山山曰石牛拦古路一马生三寅。

　　颂曰。

春有百花夏有热秋有凉风冬有雪若无间事挂心头便是人间好时节(照堂一)

不[跍-十+水]门前路春归又一年落花红满地芳草碧连天(鼓山圭)

出门握手话分携古道迢迢去莫追却笑波心遗剑者区区空记刻舟时(径山杲)

　　罗山一日问岩头和尚三十年前在洞山来又不肯洞山是否头曰是又问和尚岂不是承嗣德山又不肯德山头曰是师曰不肯德山即且置只如洞山有什么亏欠处头良久曰洞山好佛只是无光师便礼拜。

　　颂曰。

一个铁额铜头一人三头六臂二俱借人鼻孔却与洞山出气(南岩胜)

不肯宗师满大唐罗山礼拜错啇量洞山无佛人难措惭愧岩头口放光(卍庵颜)

　　罗山因无轸上座问只如岩头道洞山好佛只是无光未审洞山有何亏缺便道无光师召轸轸应诺师曰灼然好个佛只是无光曰大师为甚么拨无轸话师曰甚么处是陈老师拨你话处快道快道轸无语师打三十棒趁出轸举似招庆庆一夏骂詈至夏末自来问师乃分明举似庆便作礼忏悔曰洎错怪大师。

　　颂曰。

格外谈惊人句懵懂禅和徒指注酌然好个佛无光言下迷宗空自忙赖有知音招庆在譊讹一夏为雌黄雌黄出暗写愁肠寄知识(佛性泰)

　　福州玄沙师备禅师(嗣雪峰)示众曰诸方老宿尽道接物利生且问汝只如盲聋哑三种病人汝作么生接若拈锤竖拂他眼且不见共他说话耳又不闻口复哑若接不淂佛法尽无灵验时有僧出曰三种病人和尚还许人啇量否师曰许汝作么生啇量其僧珍重出师曰不是不是有僧持此语请益云门门曰汝礼拜着僧礼拜起门以拄杖挃僧退后曰汝不是患盲复唤近前来僧近前门曰汝不是患聋门曰还会么曰不会门曰汝不是患哑其僧于此有省。

　　颂曰。

盲聋喑哑杳绝机宜天上天下堪笑堪悲离朱不辨正色师旷岂识玄[糸*系]争如独坐虚窗下叶落花开自有时复云还会么无孔铁锤(雪窦显)

退后近前兼对辩相逢邂逅难回面春风蓦地撼庭前还见落花千万片(白云端)

云门老子手亲眼亲因风吹火不费精神盲者便视聋者便闻虽然无语挂在口唇三种病人一种法门(佛鉴勤)

盲聋喑哑接不得玄沙枉费闲心力扁鹊卢医拱手归三人俱是膏肓疾(鼓山圭)

玄沙三种病人语透出云门六不𠬧莫待是非来入耳从前知己返为仇(径山杲)

权生聋瞽哑𤸷[病-丙+秝]要显吾宗验作家金刚截铁如泥碎透金才动失玄沙(汾阳昭)

欲知三种人应用理常新未有纤毫法能为中外尘(永明寿)

一二三见闻觉更是谁顿销烁花簇簇处鹧鸪啼草薰薰时鸳鸯飞玄沙老玄沙老赖遇当年欠一着谛当之言徒唯然中间树子半零落(翠岩真)

玄沙三种接人诸人口耳现在不要开眼尿床特地移山塞海花里幽禽语不休风光满地谁人买(涂毒䇿)

玄沙三种病人有理不在高声引得香严老子却来树上悬身(龙门远)

玄沙以毒出人毒三种病人同一屋堪笑云门老古锥河里失钱河里捷(或庵体)

盲聋喑哑不相干莫被玄沙恣热谩一句与君重剖露老君头戴楮皮冠(晦室明)

聋盲喑哑捉败了也更问如何聋盲喑哑(月林观)

曲设多方验作家有谁亲见老玄沙耳聋口哑眼睛瞎五浊众生数似麻(横川珙)

　　玄沙见僧来礼拜乃曰礼拜着因我淂礼拜汝。

　　颂曰。

拜我得礼你自笑没道理岂独玄沙翁天下人不是(觉海元)

因我得礼你扶倒又扶起要行即便行要止即便止(宝峰明)

夫子不识字达磨不会禅玄沙无此语切莫妄流传(径山杲)

利刀自断命根不要依草附木若有一法与人永入㧞舌地狱(鼓山圭)

因我得礼你牵牛去饮水岸上蹄踏蹄水中觜对觜(高庵悟)

因我得礼你昆仑卧潭底虽然浪拍天身上无滴水(雪堂行)

因我淂礼你分明好惭愧玄沙不是痴咄开眼休瞌睡(照堂一)

说你说我转见话堕大地众生元无一个(典牛游)

老鼠咬生铁十分滋味别猫儿左右看咽唾也不彻(正堂辩)

因我得礼你穷源须到底九九八十一阎罗王是鬼(卍庵颜)

因我淂礼你事从叮嘱起谁知白苹风不在秋江里(天目礼)

因我得礼你莫放屁撒屎带累天下人错认自家底(蒙庵聦)

　　玄沙一日普请往海坑斫柴见一虎僧曰和尚虎师曰是汝虎归院后僧问适来见虎云是汝未审尊意如何师曰娑婆世界有四重障若人透淂许汝出阴界东禅齐曰上座古人见了道我身心如大地虚空如今人还透淂么雪窦云要与人天为师前面端的是虎。

　　颂曰。

前虎后虎急须看取凛烈威风生狞爪距今古樵人不回顾丧身失命知何数若回顾雄雄坐断山前路(佛慧泉)

猛虎当途独振威爪上真个利如锥可怜不觉亡身者碎骨收来良可悲(保宁勇)

宗师方便大慈悲是汝之言寔古锥万里神光腾顶后肯将生死吓愚痴(龙门远)

欲识玄沙虎觌面是谁睹直下透牢关全机超佛祖(禾山方)

玄沙见虎是汝多少人明自己色声逼满太虚有底纤毫依倚(永明寿)

老玄沙太饶舌觌面明明重漏泄衲僧于此便承当验来未免眼中屑屑屑谁甄别火发新罗烧脚热(海印信)

山中有虎人世上有人虎常磨笑里刀利牙爪可怖寄语花狸奴莫教渠上树(慈受深)

前面有虎元来是汝更问如何冤苦冤苦(月堂昌)

　　玄沙一日遣僧送书上雪峰和尚峰开缄唯白纸三幅问僧会么曰不会峰曰不见道君子千里同风僧回举似于师师曰遮老和尚蹉过也不知。

　　颂曰。

故遣驰书通远信不干文字示家风回来却报玄沙语蹉过分明理更封(汾阳昭)

玄沙封白纸雪老却同风嗟过人难会古曲调不同(真如喆)

玄沙封白纸雪老把火披元来不识字白日走须弥(云盖智)

玄沙象骨眼睛乌白纸三番便当书千里同风多错会一条拄杖两人扶(慈受深)

[跍-十+水]翻渔艇承家业笑出芦花月正圆地阔天长三幅纸同风千里为谁宣(佛心才)

白纸三张通信去展开千里却同风阳春转入胡笳曲不是风吹别调中(佛性泰)

三番白纸问寒暄千里同风月满船夺淂高标全用处盘蛇口内打秋千(丹霞淳)

白纸连封寄雪峰雪峰由是喜同风中间蹉过无人识斋后江城打暮钟(佛陀逊)

白纸驰来上雪峰雪峰千里却同风玄沙蹉过人难会熨斗煎茶铫不同(真净文)

鵽𩾗夜夜连声叫月下同人不忍闻啼淂血流无用处不如缄口过残春(文殊道)

三张白纸千里同风宗师蹉过衲子迷踪金乌飞出海门东风从虎𠔃云从龙(野云南)

千里同风见不差僧持此语报玄沙不知蹉过如何也莫是玄沙蹉过他(横川珙)

　　玄沙因雪峰召曰备头陀何不遍参去师曰达磨不来东土二祖不往西天雪峰然之。

　　颂曰。

蓦然趯倒便知休百粤青山更不游从此七闽江上月至今空照钓渔舟(佛国白)

钓鱼船上谢三郎趯倒须弥返故乡应笑途中未归客伶俜旅泊向他邦(本觉一)

未离闽底已还家才跨飞鸢又眼花堪笑曾郎更心毒乌藤轻放老玄沙(遁庵演)

　　玄沙南游莆田县排百戏迎接来日师问小塘长老昨日许多喧闹向什么处去也塘提起衲衣角师曰料掉没交涉法眼别云昨日有多少喧闹法灯别云今日更好笑。

　　颂曰。

夜壑藏舟澄源着棹鱼龙未知水为命折箸不妨聊一搅玄沙师小塘老函盖箭锋探竿影草潜缩也老龟巢莲游戏也华鳞弄藻(天童觉)

今日静愀愀昨日闹啾啾风定花犹落鸟鸣山更幽(北涧简)

人前提起袈裟角堪笑无端露丑恶二老风流出当家未明向上那一着(无际𣲖)

　　玄沙问镜清教中道菩萨摩诃萨不见一法为大过失且道不见什么法清指露柱云莫是不见遮个法么师曰浙中清水白米[泳-永+(從-彳)]汝吃佛法未会在。

　　颂曰。

雪老门高儿女盛又能情重贵天伦把家干蛊虽相似也有贪杯落草人(虚堂愚)

密机深设阱利刃疾交锋汗马无人识重论盖代功(东叟颖)

　　玄沙因镜清问学人乍入业林乞师指个入路师曰还闻偃溪水声否曰闻师曰是汝入处。

　　颂曰。

从这里入头上脚下俱湿虽然通淂咽喉未免一场气息风浙浙浪悠悠清风何处起人在木兰舟(佛慧泉)

一滴偃溪水四海少人闻直饶玄会淂也是弄精魂(法云秀)

天生碧眼昆仑儿有艺过人自不知几度黑风翻大海波心出没自闲嬉(白云端)

风飘碎玉千峰雪雨滴岩花万国春堪听偃溪流水意潺潺终日不闻闻(罗汉南)

投老玄沙付镜清返闻来听偃溪声如今洗耳沧浪在谁肯临流便濯缨(旻古佛)

滔滔无问说只为太亲切有谁曾共闻山河齐漏泄(楚安方)

玄沙指示太深深引线须凭一寸针闻与不闻门外语劝君休向偃溪寻(文殊道)

乾坤独立从这里入风吹不着雨打不湿(月林观)

一𣲖寒泉下翠微玄沙拈出为真机镜清虽向闻中入流水何曾洗是非(铁山仁)

　　玄沙因参次闻燕子声乃曰深谈实相善说法要便下座时有僧请益曰某甲不会师曰去谁信汝。

　　颂曰。

紫燕飞来绕画梁深谈实相响浪浪千言万语无人会又逐流莺过短墙(本觉一)

薄宦奔南北长怜客路尘蒙蒙烟雨里深忆故园春(延寿慧)

杀活交驰千圣不共救淂眉毛失却鼻孔(空叟印)

　　玄沙因僧问如何是学人自己师曰用自己作么云门云没量大人被语脉里转却僧问如何是学人自己门云忽然路上有人唤衲僧斋你也随分淂饭吃。

　　颂曰。

是你自己莫相钝置衲子两两三三秪道早眠晏起(大中隆)

玄沙驴前云门马后更问如何合取狗口(雪庵瑾)

　　玄沙因僧问如何是清净法身师曰脓滴滴地。

　　颂曰。

滴滴通身是烂脓钓鱼船上显家风时人只看[糸*系]纶上不见芦花对蓼红(天衣怀)

脓滴滴地金色光法身全体露堂堂钓螺江上曾分化一叶渔舟泛渺茫(杨无为)

清净法身无可比病后依前滴滴脓燕鸿叫断秋光老落叶飘来一样红(懒庵枢)

滴滴通身是烂脓更无一点落西东若言不是知音者未免风吹别调中(高峰妙)

　　玄沙因僧侍次以柱杖指面前地上一点白问曰还见么曰见师如是三问其僧三云见师曰你也见我也见为什么道不会。

　　颂曰。

你见我见十分成现打破荆𣗥林方知无背面一点从教彻古今黑白未分何处辨

　　玄沙因僧问如何是亲切底事师曰我是谢三郎。

　　颂曰。

本是钓鱼船上客偶除须发着袈裟祖佛位中留不住夜来依旧宿芦花(雪窦显)

亲伸端的问君言莫比流沙少室传昨夜雁回双岭后谢家人立月明前(投子青)

闽山沧海浪悠悠父子生涯一钓舟忽尔[跍-十+水]翻深猛省大家𠬧拾去来休(草堂清)

杪秋时节水云乡千顷芦花未着霜江景不将零碎卖一时分付谢三郎(祖印明)

萧萧芦苇映江流独棹孤蓬漾小舟细雨斜风浑不顾一心只在钓竿头(笑翁堪)

　　玄沙示众曰若论此事喻一片田地四止界分结契卖与诸人了也只有中心树子犹属老僧在。

　　颂曰。

万事由王老师树子未属你在广额屠儿成佛二祖大师偿债(鼓山圭)

祖父田园都卖了四边界至不曾留柰何由有中心树恼乱春风卒未休(径山杲)

祖父田园俱属我中间树子岂由他连枝带叶和根㧞要见儿孙意气豪(遁庵演)

玄沙曾指上头关四海禅流觉未闲惟有汉朝天子贵彭城垓上信旗还(姜山爱)

　　玄沙曰亡僧面前正是触目菩提万里神光顶后相。

　　颂曰。

岭中奇特是玄沙垂语诸方不易加亡僧面前真心验后人子细莫周遮(石门聦)

亡僧虽不是亡僧既是菩提道自通若更二途斟酌会非但无知兼耳聋(般若柔)

就中至直是玄沙触目全真话不赊亡者面前亲证验更无偏党绝周遮藂林浩浩争唇吻恰似虚空捉幻花(汾阳昭)

　　天衣怀云亡僧面前即且置只如活人背后底是个甚么。

　　颂曰。

且置亡僧面前事活人背后若为逢自从打破云南国直至如今塞北通(本觉一)

　　玄沙云万里神光顶后相没顶之时何处望事已成意已休此个来踪触处周智者聊闻猛提取莫待须㬰失却头。

　　颂曰。

神光顶后照无边万里区区岂足言若问玄沙端的意霜天夜半髑髅寒(本觉一)

　　玄沙尝访三斗庵主才相见主曰莫怪住山年深无坐具师曰人人尽有为什么庵主无曰且坐吃茶师曰庵主元来有在。

　　颂曰。

傍庵来往路相通步步相随蹑去踪山远年深人不到一溪流水质长松(率庵琮)

　　玄沙见鼓山来作一圆相山曰人人出者个不淂师曰情知你向驴胎马腹里作活计曰和尚又作么生师曰人人出者个不淂曰和尚恁么道淂某甲为什么道不淂师曰我淂汝不淂。

　　颂曰。

作者好求无病药马腹驴胎何处着鼓山当日可怜生鼻孔遭人白拈却(本觉一)

　　玄沙见三人新到鸟打普请鼓三下却归方丈新到具威仪了亦去打普请鼓三下却入僧堂久住来白云新到轻欺和尚师曰打钟集众勘过大众集新到不赴师令侍者去唤新到才出僧堂却于侍者背上拍一拍云和尚唤你侍者至师处新到便归堂久住乃问和尚何不勘新到师曰我与你勘了也最庵印云可惜放过这僧乃。

　　颂曰。

玄沙明修栈道新到暗度陈仓夜行各不相投投明共到咸阳严号令按条章明明四海清如镜更于何处觅边疆

　　福州长庆慧棱禅师(嗣雪峰)与保福游山福问古人道妙峰山顶莫即遮个便是也无师曰是即是可惜许僧问鼓山只如棱和尚恁么道意作么生山曰孙公若无此语可谓髑髅遍野白骨连山。

　　颂曰。

因上高岩到顶头僧人致问已圆周是即便是可惜许只恐同音别处游(汾阳昭)

妙峰孤顶草离离拈淂分明付与谁不是孙公辨端的髑髅着地几人知(雪窦显)

八万四千非一一七金山内海滔滔妙高峰顶平如掌谁把长竿钓巨鳌(草堂清)

携手相将孰共行目前唯睹妙高山云泥不隔来时路付与儿孙触处看(佛心才)

啮镞交锋是作家不孤来问这些些知时及节因行事可惜兹人返叹嗟(般若柔)

是即是𠔃可惜许拟心早涉三千里行人念路客思家达磨杖头挑只履(呆堂定)

妙高孤顶忽登临浩浩无风白浪深除却镜清长庆外此时谁更是知音(宝叶源)

　　长庆因僧问如何是正法眼师曰有愿不撒沙保福云不可更撒也。

　　颂曰。

愿力山高岂足夸藏身露影数如麻若非保福亲曾见谁信棱公更撒沙(宝叶源)

　　长庆曰总似今日老胡有望保福云总似今日老胡绝望。

　　颂曰。

天高鸣雁侵云举地肃𧉨螀入草鸣浑是一秋风景里客愁几逐异乡情(东叟颖)

　　长庆上堂撞着道伴交肩过一生参学事毕。

　　颂曰。

蓦路相逢交臂过眉毛趯起莫蹉跎平生参学明何事悟了宁消一刹那(本觉一)

　　长庆因僧问如何淂不疑不惑去师乃展两手僧不进语师曰汝更问我与汝道僧再问师露膊而坐僧礼拜师曰汝作么生会曰今日风起师曰恁么道未定人见解汝于古今中有甚么节要齐得长庆若举淂许汝作话主其僧但立而已师却问汝是甚么(处人)曰向北人师曰南北三千里外学妄语作么僧无对。

　　颂曰。

展手之时万仞摧枯河无水月无来若疑别问庞居士石女黄梅谁共陪(投子青)

　　长庆因僧问有问有答宾主历然不问不答时如何师曰相逢尽道休官去林下何曾见一人。

　　颂曰。

人人尽道我心休问着何曾有地头口说心违谩自己业河迅速任漂流(智门祚)

　　长庆因僧问众手淘金谁是淂者师曰有伎俩者淂曰学人还淂也无师曰大远在。

　　颂曰。

众手淘金淂者谁纤尘窒碍岂能为洪波浩渺黄金远四事无成空手归(智门祚)

众手淘金谁可得巧有伎俩必能克陏侯淂珠闻京西卞和献玉在河北(湛堂准)

　　漳州保福从展禅师(嗣雪峰)长庆云宁说阿罗汉有三毒不说如来有二种语不道如来无语只是无二种语师曰作么生是如来语曰聋人争淂闻师曰情知和尚向苐二头道庆却问作么生是如来语师曰吃茶去云居锡云什么处是长庆向苐二头道处。

　　颂曰。

头兮苐一苐二卧龙不鉴止水无处有月波澄有处无风浪起棱禅客棱禅客三月禹门遭点额(雪窦显)

如来语为君举任是聋人淂闻未免和泥合土吃茶保福亦憨痴似向雷门挝布鼓(佛慧泉)

不说如来二种语三三为九须重数何谓聋人争淂闻狐裘未免还移主(白云端)

无是无非归掌握有闻有见隔关山始知一种如来语不在世人情解间(佛鉴勤)

苐一头苐二头清风明月两悠悠将军战马今何在野草闲花满地愁(南华昺)

撞墙撞壁曲不藏直摘叶拈花与俭宁奢罗汉有三毒如来有二语聋人争淂闻依旧吃茶去保福老保福老铁眼铜睛还失了(月堂昌)

便恁吃茶去还知苐二头可怜长庆老特地一场愁(宝叶源)

　　保福因雪峰上堂曰诸上座望州亭与汝相见了也乌石岭与汝相见了也僧堂前与汝相见了也师举问鹅湖僧堂前相见即且置只如望州亭乌石岭甚么处相见鹅湖骤步归方丈师低头入僧堂。

　　颂曰。

望州乌石与堂前相见相逢万万千唯有鹅湖并保福此时相见解推迁(汾阳昭)

望州乌石常相见何故禅人却背违保福鹅湖虽淂意埋兵曾未展锵旗(海印信)

登山过水几区区特地相逢问道途堪笑华山陈处士长安路上倒骑驴(大洪遂)

密密堂堂早二三本来无物更何堪痴人见了生欢喜作者相逢满面惭(龙门远)

望州乌石与僧堂业识茫茫不可当提起衲僧拄杖子五湖四海沸如汤(径山杲)

藕[糸*系]引鲸鳌针锋辊芥投望州乌石岭未唱已先酬大唐击鼓新罗舞觌面相呈不相睹(圆悟勤)

望州乌石僧堂前骤步低头隔大千若是咬人师子子返身不在草头边(一翁如)

　　保福因僧问雪峰平生有何言句淂似羚羊挂角时师曰我不可作雪峰弟子不淂。

　　颂曰。

人前惯出手退三添作九有眼未尝看无家自能走雪峰之句羚羊挂角作他弟子没来由龙蛇阵上看谋略(月堂昌)

雪峰未审何言句淂似羚羊挂角时拊击自然皆率舞不须羌管隔云吹(虚堂愚)

　　保福问僧殿里底是甚么曰和尚定当有师曰释迦佛曰和尚莫谩人好师曰却是汝谩我又问饭头镬阔多少曰和尚试量看师以手作量势曰和尚莫谩某甲师曰却是汝谩我又问僧汝作甚么业来淂恁么长大曰和尚短多少师蹲身作短势曰和尚莫谩人好师曰却是汝谩我又问僧汝名甚么曰咸泽师曰忽遇枯涸时如何曰谁是枯涸者师曰我是曰和尚莫谩人好师曰却是汝谩我。

　　颂曰。

保福四谩人其中道理亲两两从头举双双句后明若也更不会新罗打铁丁(洞山聪)

竿木随身老作家逢场作戏更难加谩人谩我无人会水长船高眼里沙(雪窦显)

一个人谩四个人四人谩一一谩亲思量一代谩人汉递代相谩谩杀人(佛国白)

一般见淂有多般若也谩他实自谩要识展公端的处水阔山高天色寒(东林总)

保福从来不谩人问着禅流总及身浴镬量来阔多少两长一短是谁真(▆▆坚)

　　保福因僧侍立问曰汝恁么粗心曰甚么处是某甲粗心处师拈一块土度与僧曰抛向门前着僧抛了却来曰甚么处是某甲粗心处师曰我见筑着磕着所以道汝粗心。

　　颂曰。

晨朝有粥斋时饭展钵开单饱便休筑着磕着如荐淂不风流处也风流(尼无著总)

　　保福与甘长老相看郑十三娘才坐定师乃问承闻十三娘子参见沩山是否曰是师曰沩山迁化向甚么(处去)郑起身偏床而立甘曰闲时说禅口似悬河何不道取郑曰鼓这两片皮堪作甚么甘曰不鼓这两片皮又作么生郑曰合取狗口。

　　颂曰。

沩山迁化绝音容趯起眉毛何处去十三娘子侧身时放出金毛师子子(南堂兴)

禅禅郑十三娘握玉鞭正法眼更参三十年(南岩胜)

　　杭州龙𠕋寺道怤禅师(即镜清嗣雪峰)僧问学人未达其原请师方便师曰是什么原曰其原师曰若是其原争受方便僧礼拜退后侍者问曰和尚适来莫是成他问否师曰无曰莫是不成他问否师曰无曰未审毕竟意作么生师曰一点水墨两处成龙(其原一作其源)。

　　颂曰。

成龙两处若为分碧眼黄头笑未闻莫怪镜清多意气他家曾谒圣明君(正觉逸)

镜水平湖碧湛然茫茫曾未达其源王维妙手堪图画一点成龙两处全(保宁勇)

手把空行未是难难中难是问其源其源未达柰何也且看成龙点下分(云溪恭)

学人未问指其源句里明机好细观自语不能知落处烦他我作费言端(本觉一)

冰棱锁断长河口不见人从鸟道来一阵风回修竹里玉阑干上雪成堆(心闻贲)

源泉混混望无涯澄湛平如镜面开两处成龙一点墨几人换却眼睛来(宝叶源)

　　镜清问僧门外什么声曰雨滴声师曰众生颠倒迷己逐物和尚作么生师曰洎不迷己曰洎不迷己意旨如何师曰出身犹可易脱体道应难。

　　颂曰。

虚堂雨滴声作者难酬对若谓曾入流依前还不会会不会南山北山转霶霈(雪窦显)

是甚么声雨滴浩浩迷己逐物众生颠倒(杨无为)

檐前雨滴声正在眼中鸣贪他蓑笠者失却旧茅亭(长灵卓)

顺流逆流转物物转良㦲观音快逢其便出身脱体自分明门外依前雨滴声(圆悟勤)

明头便打暗里闪过尽底活时死中要坐门外檐间雨滴声众生颠倒逐迷情可怜洎不迷己处出得身来体未明(月堂昌)

檐头雨滴阶前地湿法法现成人信不及更问如何长江水急(慈受深)

檐头雨滴声历历太分明若是未归客徒劳侧耳听(白杨顺)

门外依然雨滴声万般巧说争如实平生心胆向人倾相见还同不相识(卍庵颜)

直下全提是镜清脱难出易语分明这僧更是能亲切听得檐头雨滴声(宝叶源)

　　镜清问僧门外是甚么声曰蛇咬虾蟆声师曰将谓众生苦更有苦众生。

　　颂曰。

将谓众生苦更有苦众生相见易得好共住难为人(卍庵颜)

　　镜清问僧门外什么声曰鹁鸠声师曰欲得不招无间业莫谤如来正法轮。

　　颂曰。

闻声见色非闻见见色闻声是见闻欲得不招无间业莫谤如来正法轮(卍庵颜)

　　镜清因僧问声前绝妙请师指归师曰许由不洗耳曰为甚么如此师曰犹系脚在曰某甲只如此师意又如何师曰无端夜来雁惊起后池秋。

　　颂曰。

飘风扬尘落花流水声前绝妙无处着觜惊起后池秋许由不洗耳容貌好西施开唇不露觜(方庵显)

　　镜清因僧问学人啐请师啄师曰还得活也无曰若不活遭人怪笑师曰也是草里汉。

　　颂曰。

古佛有家风对扬遭贬剥子母不相知是谁同啐啄啄觉犹在壳重遭扑天下衲僧徒名邈(雪窦显)

语见人心苗见地　头痛痒喝如聋诸方开口不同用宝印全机继祖风(佛国白)

啐啄之机不谬传轩辕宝鉴正当轩万缘丧尽泥中土四海澄清月在天本分钳锤须煆炼自家炉[革*(ㄆ/用)]且磨研相逢莫问㕘玄事此去西天万八千(佛鉴勤)

河目海口钉觜铁舌鸡宿凤巢素非其鸭直饶啐啄同时未免当头一劄(佛性泰)

　　镜清因僧问(如何)是大道之源师曰[泳-永+(從-彳)]这里流出。

　　颂曰。

从这里流出滔滔无尽曰巨浪涌千寻谁知无一滴(无准范)

　　镜清一日于僧堂前自击钟曰玄沙道底玄沙道底僧问玄沙道甚么师画一圆相僧曰若不久㕘争知与么师曰失钱遭罪雪窦云洎被打破蔡州圆悟云烂泥里有硬刺。

　　颂曰。

镜清湖心抛一饵锦鳞跃浪上钩来几乎掣断竿头线引得傍观下钓台(石溪月)

　　镜清问雪峰古人有言峰便倒卧良久起曰问甚么师再问峰云虚生浪死汉。

　　颂曰。

寻常爱客恨无来及至人来懒话陪空卧早知眠不当虚劳红焰落寒灰(投子青)

　　镜清因僧问新年头还有佛法也无师曰有曰如何是新年头佛法师曰元正启祚万物咸新曰谢师答话师曰镜清今日失利。

　　颂曰。

七宝杯酌蒲萄酒金花纸写清平词春风院静无人见闲把君王玉笛吹(心闻贲)

新年佛法答云有小尽依前二十九玉麟掣断黄金勒却向云中大哮吼(懒庵枢)

　　又僧问明教宽新年头还有佛法也无师曰无曰日日是好日年年是好年为甚却无师曰张公吃酒李公醉曰老老大大龙头蛇尾师曰明教今日失利。

　　颂曰。

新年佛法答云无会得依前在半途谁把扁舟清夜笛月明吹过洞庭湖(懒庵枢)

新年佛法播真风笑杀街头贺岁翕三级浪高何处去谩将双剑定雌雄(雪堂行)

　　南堂兴云镜清道有时失利明教道无亦失利且道譊讹在什么处。

　　颂曰。

新年景物渐舒苏佛法徒劳问有无得失是非都丧却波斯鼻孔自来粗(建隆原)

稳密田地神通游戏佛法新年头有无俱失利一概等虚空岂容立巴鼻草上之风祖令行谁云雷罢不停声(圆悟勤)

新年佛法镜清有须信亲言出亲口新年佛法明教无西天胡子没髭须可笑两翁同失利南海波斯失却鼻太平今夜太郎当还如雪上更加霜岁寒孙膑[(冰-水+〡)*ㄆ]却剑钓鱼舡上谢三郎(佛鉴勤)

　　福州鼓山兴圣神晏国师(嗣雪峰)一日㕘雪峰峰知其缘熟忽起搊住曰是什么师释然了悟亦忘其了唯举手摇曳而已峰曰子作道理邪曰何道理之有峰审其悬解抚而印之。

　　颂曰。

蓦被曾郎搊着胸平生途路忽然穷无端抬手轻摇曳笑倒南方大顶峰(竹屋蕳)

　　鼓山上堂垂语曰鼓山门下不淂咳嗽时有僧咳嗽一声师曰作甚么曰伤风曰伤风即得。

　　颂曰。

辽空一箭九重城雪老门风尽有声见说禁班宣号令那边浑不许人行(虚堂愚)

　　鼓山有偈示众曰直下犹难会寻言转更赊若论佛与祖特地隔天涯师举问僧汝作么生会僧无语乃谓侍者曰某甲不会请代一转语者曰和尚与么道犹隔天涯在僧举似师师唤侍者问汝为这僧代语是否者曰是师便打趁出院。

　　颂曰。

国师之子太慈悲入草何如出草时射透九重圣箭子依前特地隔天涯(石溪月)

　　明州翠岩令㕘禅师(嗣雪峰)上堂曰今夏与诸兄弟语论看翠岩眉毛还在么(此依传灯所载五灯会元典传灯异乃曰)一夏与兄弟东语西话看翠岩眉毛在么长庆云生也云门云关保福云作贼人心虚翠岩芝云为众竭力祸出私门。

　　颂曰。

翠岩示徒千古无对关字相酬失钱遭罪老倒保福抑扬难得唠唠翠岩分明是贼白圭无玷谁辨真假长庆相谙眉毛生也(雪窦显)

青山岌岌缘水滔滔穿过鼻孔落尽眉毛(大洪遂)

作贼保福担枷过状生也长庆迷真逐妄掩关云门秋江月亮老倒翠岩眉在眼上(死心新)

金锤血色透云袍阃外威权胆气豪打破魔王山鬼窟碧潭深处钓鲸鳌(南堂兴)

天魔谤佛桀犬吠尧巍巍大人圣德可昭(蒙庵岳)

万钧之弩射何人箭未离弦已丧身带累盲龟失浮木欲来火里透金尘(伊庵权)

发言先要心无愧为事应须理处长莫学里闾无信者从朝至暮错啇量(虚堂愚)

　　太原孚上座(嗣雪峰)鼓山问父母未生时鼻孔在什么处师曰老兄先道曰如今生也汝道在什么处师不肯山却问作么生师曰将手中扇子来山与扇子再征之师默置山罔测乃驱之一拳。

　　颂曰。

父母未生前鼻孔在何处藂林老作家俱昧藏身句鼓山虽见机未免撑门户摇扇太原孚播弄闲家具山中春色深飞花落无数(佛慧泉)

父母未生前生也只如然一般拈掇能奇特直下浑如火里莲辉今耀古极妙穷玄大可怜清风长满座一念八千年(圆悟勤)

高安滩头百杂碎象骨峰前眼搭痴敢道鼓山无鼻孔藂林千古笑嘻嘻(正堂辩)

　　孚上座参雪峰峰闻乃集众师到法堂上顾视雪峰便下看知事明日却上礼拜曰某甲昨日触忤和尚峰曰知是般事便休。

　　颂曰。

李广将军古今无对深入虏庭全身远害不动干戈赢小㨗至今边塞嘉声在(海印信)

雪峰集众待孚公上堂一顾便西东明日却云曾触忤公案从来是几重(本觉一)

针头削铁牛背㧞毛多将少使冷作热烧直上法堂便下去触忤和尚重解注知是般事休便休茫茫塞壑与填沟(月堂昌)

壮气如虹上法堂就篱缚犍恰相当若言触忤老和尚雪上无端又着霜(秤岩玉)

　　孚上座初在杨州光孝事讲涅槃经有禅者阻雪因往𦗟讲至三因佛性三德法身广谈法身妙理禅者失笑师讲罢请禅者吃茶曰某甲素志狭劣依文解义适蒙见笑且望见教禅者曰实笑座主不识法身师曰如此解说何处不是曰请座主更说一遍师曰法身之理犹若太虚竖穷三际横亘十方弥纶八极包括二仪随缘赴感靡不周遍曰不道座主说不是只是说得法身量边事实未识法身在师曰既然如是当为我说曰座主还信否师曰焉敢不信曰若如是座主辍讲旬日室内端然静虑收心摄念善恶诸缘一时放却师依所教从初夜至五更闻鼓角声忽契悟扣禅者门曰阿谁师曰某甲禅者咄曰教汝传持大教代佛说法夜来为甚么醉酒卧街师曰禅德自来讲经将生身父母鼻孔𢬆捏从今已去更不敢如是曰且去来日相见师遂罢讲遍历诸方。

　　颂曰。

一曲单于风引长孚公闻处是宫啇至今夜夜维扬客空𦗟楼头声断肠(本觉一)

谁将画角吹江城一曲梅花隔岸𦗟宿酒乍醒金鸭冷海棠枝上月犹明(懒庵枢)

　　孚上座掌雪峰浴室一日玄沙上问讯雪峰曰此间有个老鼠子今在浴室里沙曰待与和尚勘破言讫到浴室遇师打水沙曰相看上座师曰已相见了沙曰什么劫中曾相见师曰瞌睡作么沙却入方丈白峰曰已勘破了峰曰作么生勘伊沙举前语峰曰汝着贼也。

　　颂曰。

象王象子尽相随岸上人看蹄[跍-十+水]蹄香草细餐知饱足归来不待日头低(虚堂愚)

　　孚上座因鼓山赴大王请雪峰门送回至法堂乃曰一只圣箭直射九重城里去也师曰是伊未在峰曰渠是彻底人师曰若不信待某甲去勘过遂趁至中路便问师兄向甚么处去山曰九重城里去师曰忽遇三军围绕时如何山曰他家自有通霄路师曰恁么则离宫失殿去也山曰何处不称尊师拂袖便回峰问如何师曰好只圣箭中路折却了也遂举前话峰乃曰奴渠语在师曰这老冻脓犹有乡情在。

　　颂曰。

洞天无璧月无遮朝斗先生扣齿牙风撼古坛松子脱打反头上楮冠斜(绝象鉴)

青童双勒玉骢嘶淡白春衫绿带围半夜归来花底过金鞭敲落乱红飞(竹屋简二)

九重城里本非遥射折重重箭倍饶忽遇三军围饶处分明有路直通霄

　　禅宗颂古联珠通集卷第十六　　　赤二
中华藏第 078 册 No. 1720 禅宗颂古联珠通集


　　禅宗颂古联珠通集卷第十七　　　赤三

　　(僧录司右阐教兼灵谷禅寺住持净戒重校)祖师机缘六祖下第七世

　　韶州云门文偃禅师(嗣雪峰)师示众曰人人自有光明在看时不见暗昏昏作么生是诸人自己光明自代云厨库三门又云好事不如无。

　　颂曰。

自照列孤明为君通一线花谢树无影看时谁不见见不见倒骑牛𠔃入佛殿(雪窦显)

彻底昏昏不待看拄天拄地黑漫漫三门厨库长相对一径松风满院寒(白云端)

恍恍惚惚若亡若存筑着磕着厨库三门金乌照不破玉兔又西奔不知是何物能为天地根(佛心才)

夜明帘外千峰秀鸾镜台前万象殊扫踪灭迹不立锱铢谁为佛殿谁是香厨敲出凤凰五色髓击碎骊龙明月珠(圆悟勤)

黑黑无问东西与南北厨库三门相对高撑天拄地同聚墨虽然好事不如无敢保韶阳会不得(正觉逸)

人人自有光明在看时不见暗昏昏踢倒三门与厨库此时明暗自然分(蔚啸岩)

　　云门上堂乾坤之内宇宙之间中有一宝秘在形山拈灯笼向佛殿里将三门来灯笼上作么生自代云逐物意移又曰云起雷兴。

　　颂曰。

看看古岸何人把钓竿云冉冉水漫漫明月芦花君自看(雪窦显)

岭上白云舒复卷天边皓月去还来低头却入茅薝下不觉呵呵笑几回(白云端)

看看野草闲花极撩乱三月洞庭江上春烟霄飞过潇湘岸(沩山秀)

帝网交罗几万般形山消殒影团团拈来不是无寻处只在乾坤宇宙间(佛心才)

虎豹文章麒麟头角辉天灿地堆山积岳拶破面门𠔃盖色骑声截断罗笼𠔃解粘去缚罢却干戈百草头万里秋天飞一鹗(圆悟勤)

开眼也着合眼也着拟议踌躇放过一着(遁庵演)

隐隐烟村闻犬吠欲寻寻不见人家忽于桥断溪回处流出碧桃三四花(断桥伦)

　　云门示众曰十五日已前不问汝十五日已后道将一句来众无对自代曰日日是好日。

　　颂曰。

去却一拈得七上下四维无等匹徐行踏断流水声纵观写出飞禽迹草茸茸烟幂幂空生岩畔花狼籍弹指堪悲舜若多莫动着动着三十棒(雪窦显)

日日是好日风来树点头九江烟霭里月上谢家楼(海印信)

日日是好日谁言无等匹甜𤓰彻蒂甜未必甜如蜜(大洪恩)

冰消河北岸花发树南枝到处有春色天涯亦早归(上方益)

破二作一分三成六着串数珠数不足南辰信手攀北斗回身触豁开户牖正当轩玉兔金乌如转轴传不传得不得那知陌上春条绿(圆悟勤)

日日是好日佛法世法尽周毕不湏特地觅幽玄只管钵盂两度湿(尼无著总)

　　云门上堂闻声悟道见色明心遂举起手曰观世音菩萨将钱买糊饼放下手曰元来秪是馒头。

　　颂曰。

买得欣欣急走归不知放手却成非直饶超过毗卢顶也落韶阳苐二机(上方益)

小院春风特地寒佳人寂寞倚阑干断肠曲调无人听更把琵琶月下弹(慈受深)

见色心光现闻声道已彰掣电光中分皂白海潮音里辨宫商韶阳老慈门普发机直用千钧弩(圆悟勤)

见色明心事已差闻声悟道更交加观音妙智慈悲力荆𣗥林中优钵华(径山杲)

南无观世音菩萨补陀岩上红莲舌不知成佛是何时打刀湏是并州铁(鼓山圭)

扑落非他安排不多盖覆自在隐显包罗抬头失却旧时路拈篙便上别人渡转易作难㧞贫成富千人万人恁么去(月堂昌)

顿超见色闻声句不涉明心悟道言花落乌啼岩下寺月明人唤渡头船(雪庵瑾)

一曲风前信是谁调高争肯落今时见无人会曲中意又把云箫特地吹(简翁敬)

　　云门每见僧必顾视曰鉴僧拟议乃曰咦后德山圆明大师删去顾字谓之抽顾丛林目云门顾鉴咦有抽顾颂。

　　颂曰。

云门抽顾笑嘻嘻拟议遭他顾鉴咦任是张良多计䇿到头于此也难施(北塔祚)

云门抽顾自有来由一点不到休休休休(真净文)

韶阳一鉴生铁馂饀直下咬破莫怪相赚(鼓山圭)

云门抽顾颂衲僧眼皮重眼皮重七八量雷车打不动打不动抽顾颂时念弥陀三两声追荐东村李胡子生西天山里孟八郎强健福田院里贫儿叫唤乞与我一文大光钱(五祖戒)

韶阳为人最急切未入门来已甄别若于顾鉴里承当大棒打落天边月(典牛游)

　　云门因僧问如何是和尚家风师曰门前有人读书。

　　颂曰。

藂林在处有家风且与云门事不同门外若有读书者任是颜回亦不通(北塔祚)

家风施设不无私独有云门语可疑偏嘱读书人若到急来通报汝湏知为他老杜王摩诘爱我高吟落韵诗(觉海元)

读书人到切湏看无弦难遇知音者端的家风说与君没阶趋进翼如也(佛慧泉)

读书人报来岂在之乎者孔子与周公皆不及门也(天目礼)

　　云门因僧问如何是祖师西来意师曰日里看山。

　　颂曰。

日里看山也是常西来祖意谩商量金毛狮子希逢有多是狐狸唤作狼(北塔祚)

日里看山好清风拂白云夜来何处火烧出古人坟(东京净因佛日)

日里看山满眼青千岩万壑斗纵横洞门疑是云遮断到者湏知路坦平(杨无为)

日里看山言简语端后进初机切在谛观(黄檗胜)

匡真不惜两茎眉日里看山对祖机腊月火烧春又绿只宜飞走会相依(三祖宗)

两余江上两三峰堆叠烟岚不记重眼里看来端的瞎耳根闻处出天聪(佛鉴勤)

坦然曾问老师安争似韶阳一句传日里茎山仙掌露夜深猿叫月当轩(投子青)

日里看山大难大难重重峭壁叠叠危峦只见岚光拂拂争知瀑布潺潺(上方益)

日里看山好好在什么处要见老云门不落苐二句(月林观)

日里看山酬所问分明开口见心肝若于句里求宗旨堕在嵯峨叠嶂间(退耕宁)

　　云门因僧问如何是透法身句师曰北斗里藏身。

　　颂曰。

藏身北斗最分明只为人多见不精巧妙妄陈心意解却如平地作深坑昏灯日昼何曾易青竹黄花满地生(汾阳昭)

老倒云门泛铁船江南江北竞头看可怜无限垂钩者随例茫茫失钓竿(雪窦显)

云门透法身法身何许人雁回沙北塞鹦鹉恋西秦(灵竹通)

南岳峰高北岳低行人泣泪两迟疑火星昨夜移牛斗照见西瞿人不知(投子青)

凿断龙门透碧津洪流骤雨岂停尘谪仙拏月沉江底渔舟笑杀谢家人(天衣怀)

要透龙门特地难却成平地起波澜凡鳞欲得风雷便且向桃花浪里看(佛印元)

人问透法身随宜为指陈大地如胶漆长江波蹙颦(法华举)

北斗藏身句云门道处看南辰分六角北斗七星攒春雨霏霏润秋风飒飒寒昆仑牵白象歌谣入大安(浮山远)

北斗藏身为举扬法身从此露堂堂云门赚杀他家子直至如今谩度量(玉涧林)

天上有星皆拱北人间无水不朝东时人欲识藏身处拈起簸箕别处春(黄龙南)

云门透法身从此没疏亲尽道和风暖三春寒更新(道吾真)

东西南北上下四维横身宇宙拶破须弥(甘露天)

五陵公子游花惯未第贫儒自古多冷地看他人富贵等闲不奈幞头何(白云端)

北斗藏身句有由未明南北起戈矛风清月朗无云夜莫认文星作斗牛(照觉总)

东涌西没北斗藏身法王法令德非有邻(真净文)

北斗藏身句最玄未明向上谩劳传黄河辊底流今古华岳三峰头指天(三祖宗)

藏身北斗最分明四畔无云廓太清猿鸟自啼山自寂水流岩下响泠泠(草堂清)

北斗藏身坐不安开轩落日倚危阑云收月出空如水刹刹尘尘总一般(佛心才)

何事文星与酒星一时分付与先生高吟大醉三千首留与人间伴月明(五祖演)

透出毗卢顶上光夜来星转斗中藏禅家不掐天师诀也解交干步[跍-十+水]罡(张无尽)

北斗藏身句商量几万般贪观天上月谁觉骨毛寒(疏山如)

云门透法身分明语露亲移步登山顶峰高与月邻(楚安方)

南北东西万万千乾坤上下两无边相逢相见呵呵笑屈指抬头月半天(普云圆)

云门透法身划断释迦音文殊休惆怅普贤谩沉吟(五祖戒)

北斗藏身事坦然法身无状透何边后人不晓前人意水底撑船捉月天(法华举)

北斗藏身句拟议即差讹钻天白鹞子不恋旧时窠(慈受深)

饱粥饱饭一味𪖙𪖙早眠晏起何待封侯(典牛游)

昨夜东风落万红半随流水半随风何须短艇撑明月自与桃源一派通(开善祖)

藏身北斗道弥昌三脚虾蟆着锦裆多少病猫食死鼠日中抬首眼无光(东山空)

天地广无边何云藏北斗跛脚老云门未明三八九(天目礼)

北斗里藏身虚空中出没道得一句来日头东畔出(横川珙)

　　云门因僧问如何是一代时教师曰对一说。

　　颂曰。

对一说太孤绝无孔铁锤重下楔𨵻浮𣗳下笑呵呵昨夜骊龙拗角折别别韶阳老人得一橛(雪窦显)

对一说辽天鹘万重云只一突韶阳老韶阳老南北东西无处讨(正觉逸)

对一说卷尽五千四十八风花雪月任流传金刚脑后添生铁(五祖演)

对一说何卓绝逼塞虚空一团铁饥来不顾饭如雷个个聚头争啮啮(龙门远)

对一说五教三乘尽该摄龙宫海藏任纵横水底泥牛吞却月(佛性泰)

海藏龙宫金文玉牒逗器观机破关击节三百余会振纲宗四十九年同个舌阿剌剌对一说谛当之言如截铁(圆悟勤)

　　云门因僧问不是目前机亦非目前事时如何师曰倒一说。

　　颂曰。

倒一说分一节同死同生为君决八万四千非凤毛三十三人入虎冗别别扰扰匆匆水里月(雪窦显)

倒一说清人骨万里无片云抛下一团雪别别老大禅翁甘灭舌(正觉逸)

倒一说这饶舌无端都把天机泄四海九州徒蹶蹶飞出龙宫钻蚁冗(野轩遵)

是贼识贼以楔出楔鸟迹空云镜像水月教儿师子迷踪诀上树老猫安身法活鱍鱍倒一说等闲翻却狐狸冗(圆悟勤)

　　云门因僧问如何是尘尘三昧师曰钵里饭桶里水。

　　颂曰。

钵里饭桶里水多口阿师难下觜北斗南星位不殊白浪滔天平地起拟不拟止不止个个无裈长者子(雪窦显)

朝打三千未为多暮打八百未为少钵里饭𠔃桶里水人前切忌无分晓(白云端)

尘尘三昧彼彼不外千峰向岳百川赴海更无一法不如来只个堂堂观自在(天童觉)

见之不取思之千里杓听将来笊篱无耳二月三月花开时路岐芳馥春风起直下是休拟拟钵里饭桶里水(湛堂准)

钵里饭桶里水关口见胆求知已拟思便落二三机对面忽成千万里韶阳师较些子断金之义𠔃谁与相同匪石之心𠔃独能如是(天童觉)

尘尘三昧钵饭桶水云门眼中者僧身里捏合起来无处藏𡎺着磕着埋没你(月堂昌)

钵里饭桶里水狗子咬人不露齿堪笑韶阳老古锥倒地至今犹未起(无庵全)

南头买贵北头卖贱只可闻名不可见面(且庵仁)

　　云门因僧问如何是云门一句师曰腊月二十五。

　　颂曰。

腊月二十五一曲超今古镇州大萝卜生长在深土(佛慧泉)

云门一曲二十五不涉宫商角徵羽有人问我曲因由南山起云北山雨(黄龙南)

腊月二十五一曲无人举韶阳老古锥屈指从头数(杨无为)

一曲韶阳古调清多年木石化为精广陵传去人何在留得杜䳌啼月明(大洪遂)

腊月二十五骑驴不打鼓春风百草生冢上添新土(真净文)

腊月二十五韶阳曲调普欲会个中意先天为心祖(通照逢)

忆昔云门老古锥曾将今日示当机奇哉二百年来事长作胡笳曲调吹(圆通仙)

云门曲调格何高转使愁人不奈何明月清风无价数一时分付与仙陀(长灵卓)

韶阳一曲二十五不属五音亘今古刹刹观音妙智力尘尘能救世间苦(旻古佛)

腊月二十五云门一曲新一回闻举着笑杀洛阳人(讷堂思)

腊月二十五云门没肠肚一曲尽情弹淳音超太古明眼衲僧休莽卤(肯堂充)

云门一曲彻髓彻骨霁雪千峰寒梅破萼啐啄公子风流鸣木铎(松源岳)

云门一曲从来无谱韵出五音调高千古就中妙旨许谁知几拟黄金铸子期(无准范)

　　云门因僧问如何是法身师曰六不𠬧圆悟云一不立。

　　颂曰。

一二三四五六碧眼胡僧数不足少林谩道付神光卷衣又说归西竺西竺茫茫无处寻夜来却对乳峰宿(雪窦显)

六不[(冰-水+〡)*ㄆ]兮调最新能歌何待绕梁尘和风满槛花千树不换乾坤别是春(白云端)

一不立六不[(冰-水+〡)*ㄆ]突然那更有踪由无限青山留不住落花流水太悠悠(圆悟勤)

村歌社舞那伽定疥狗泥猪清净身透彻根尘无佛法优昙花现十洲春(秀岩瑞)

六不[(冰-水+〡)*ㄆ]一不立清净法身何处觅夜来一阵吹叶风扫尽浮云月照壁(掩室开)

　　云门因僧问如何是超佛越祖之谈师曰糊饼。

　　颂曰。

超谈禅客问偏多缝𦉑披离见也么糊饼𡎺来犹不住至今天下有譊讹(雪窦显)

天皇荫子孙龙潭得一个三代浑仑吞无人敢咬破始自韶阳拈出来为贻其福却贻灾当时病本无人削迄至而今成祸胎(正觉逸)

超佛越祖若何宣充斋糊饼恣情餐湖南展钵新罗咬大食波斯索渡船(慈明圆)

杜禅和杜禅和一个糊饼不柰何礼拜任君头着地海东船子过新罗(云峰悦)

云门糊饼模样小争似法华炉灶大饱来一任带刀眠谁问西来闲达磨(白云端)

超佛越祖之谈觌面相呈谁领不知箭过新罗动地闲争糊饼(真净文)

韶阳糊饼答禅人佛祖之谈道最亲不落言诠休拟议回头识取自家珍(云居祐)

驾空欲上九层霄脚下红[糸*系]系转牢赖是龙泉未出匣且施一割用铅刀(道场如)

堪悲堪笑老韶阳糊饼拈来扑鼻香端的若知滋味者不胜满面负惭惶(文殊道)

作家手段不随流糊饼拈来答话头任是衲僧超佛祖到头不换饱𪖙𪖙(黄龙震)

云门糊饼对超谈多少禅流看不穿若是孔门真弟子自然知道化三千(佛灯珣)

云门一枚糊饼天下衲僧咬嚼若非铁作牙关往往䴷圞吞却吞时易吐时难莫道从来面一般[跍-十+水]着韶阳开捩子方能平地起波澜(慈受深)

超谈糊饼应时机逐块知非狮子儿败叶霜风都扫尽古松方见岁寒枝(水庵一)

　　云门因僧问如何是诸佛出身处师曰东山水上行。

　　颂曰。

东山水上行出处甚分明好看尘沙佛波涛四面生(佛慧泉)

诸佛出身处东山水上行目前一弹指变现自分明日面月面过佛手驴脚呈皆承此恩力言外度迷情(真净文)

诸佛东山水上行抬头举步落深坑谁知独足拖泥水不荐回途十万程(云溪恭)

诸佛出身处东山水上行促装无伴侣独自赴前程(大洪预)

诸佛出身处东山水上行面南看北斗日午打三更(湛堂准)

东山水上行褊衫不染皂壁上画枯松后园驴吃草三十二相八十种好赤膊抵沙蜂烂醉和衣倒(或庵体)

诸佛出身处东山水上行石压笋斜出崖悬花倒生(觉报清)

要会东山水上行溪边石女夜吹笙木人把板云中拍一曲凉州恰二更(石庵玿)

东山水上行乾元利贞亨譊讹一个字才子竞头争(率庵琮)

诸佛出身处千般谩度量东山行水上眨眼过扶桑(荆叟珏)

　　云门因僧问如何是佛师曰干屎橛。

　　颂曰。

稽首金容干屎橛应物现形如水月香臭皆从佛口生凡圣从教同一舌(佛鉴勤)

我佛如来干屎橛随机平等遍尘寰迷头认影区区者目对慈颜似等闲(太平古)

问佛唯言干屎橛非独抽钉兼㧞楔不是韶阳老古锥争得亲言出亲舌(佛灯珣)

不用唐言译休将梵语传摩醯首罗眼对面隔西天(鼓山圭)

云门干屎橛全超法报化无事出山游百钱杖头挂(径山杲)

问处分明答处新半同[尒/口]笑半同瞋君看陌上二三月那个枝头不带春(惠因净)

韶阳干屎橛多年硬似铁堪笑韩獹不柰何狺狺怨恨天边月(典牛游)

云门大作师子吼刚把衷肠为谁剖眼似流星尚懵然狂夫逐臭争知有君不见岩头有语𠔃咬人屎橛非好狗(懒庵需)

问佛答云干屎橛明明此理难分雪金刚宝剑倒杀人钝钢止用新罗铁(蒙庵岳)

云门小厮儿大作师子吼鼻孔得半边不知失却口(松源岳)

秪个干屎橛云门太饶舌丧尽目前机虚空迸出血(毒庵常)

　　云门因僧问树凋叶落时如何师曰体露金风。

　　颂曰。

问既有宗答亦攸同三句可辨一镞辽空大野兮凉飙飒飒长天𠔃疏雨蒙蒙君不见少林久坐未归客静依熊耳一藂藂(雪窦显)

体露金风触处周何湏叶落始知秋清风楼上当年事直至如今笑未休(泉大道)

问标答旨答彻问宗树凋叶落体露金风如今要识云门老秋后霜林尽变红(灵源清)

因行不妨掉臂求他不如求己面前山子犹存处处无风浪起一声鸿雁忽闻尽在愁人窠里(长灵卓)

树凋叶落何时节体露金风九月天满目真如人不会一川风月正翛然(佛鉴勤)

凉风落木楚山秋满树寒蝉噪不休红蓼白苹开两岸不知谁在钓鱼舟(佛性泰)

金风体露复何言大道从来绝变迁一叶飘空天似水临川人唤渡头船(白杨顺)

皮毛脱落尽惟有真实在全体露金风超然三句外(本觉一)

寂寂寥寥空索索遍界纷纷黄叶落东西南北绝遮栏万里长天飞一鹗(在庵贤)

树凋叶落聊伸问体露金风错指踪带累儿孙无豹变等闲落在草窠中(天目礼)

　　云门因僧问不起一念还有过也无师曰湏弥山。

　　颂曰。

不生一念岂通宗真伪分于一句中筑着眼花兼杜口湏弥当面作屏风(洞山聦)

念不起须弥山就中崎险路行难竞向海门遥仰望四溟浩渺七金寒(正觉逸)

作者纵横终不虚应机涌出湏弥卢人穷不到金刚际相逐年年役路途(黄龙南)

不起一念湏弥山逐语随言会转难锦鳞赪尾平生事刚被平人把钓竿(杨无为)

须弥山塞宇宙千眼大悲看不透除非自解倒骑牛一生不着随人后(白云端)

万仞峰前立太乖湏㬰眨眼落悬崖通身不损毫毛者天上人间不敢埋(保宁勇)

问答随机或浅深云门终是饱藂林如今竞逐湏弥走无限平人被陆沉(佛陀逊)

不起一念海涌湏弥把来便用休别针锥(真净文)

善对机宜作者难眉毫无际现毫端西来穿耳攒眉过南海波斯仰面看(照觉总)

须弥山耸见还难烟水漫漫万仞攒欲觅云门端的处把住清风一问看(地藏恩)

一念沉沉过有无亘空拈出大弥卢直饶玉兔金乌忽宫殿巡游落半途(张无尽)

巍巍一座大弥卢荷负非干气力粗纵使不随言语会却来当面受涂糊(径山杲)

明镜当台湛如水无端特地起尘埃积成山岳面前立千手大悲擘不开(佛性泰)

一波才动众波随汩没尘寰几个知突兀湏弥横宇宙纵横妙用更由谁(疏山如)

不起一念向道湏弥舌头一脔肉口唇两片皮云门机用妙如许不落是非知不知(天童觉)

石笋抽条泥牛吼月谁料同舟自胡越应机涌出湏弥山一念不生何处雪金刚宝剑当头截(圆悟勤)

不起一念湏弥山特立当头着眼看拈一缕[糸*系]轻绊倒家家门底透长安(水庵一)

不起一念突出须弥圣凡莫辩个老古锥(松源岳)

　　云门因僧问如何是清净法身师曰花药栏曰便恁么去时如何师曰金毛狮子。

　　颂曰。

花药栏莫颟顸星在秤𠔃不在盘便与么太无端金毛狮子大家看(雪窦显)

游子奔驰不少安但知门外逐歌欢自家田地荒来久只看人间花药栏(成枯木)

是处三春花药栏五湖禅客不须看寻枝摘叶应难会牙爪分明子细观(云溪恭)

金谷春光长满眼红药花梢香烂熳昨夜西风一阵寒遍地残芳落何限王孙醉倒不知归犹向栏边索金盏(上方益)

清净法身花药栏眉毛刺倒须弥山谁将玉笛传凄怨吹过芦藂明月弯(佛智裕)

清净法身花药栏分明一点不相瞒有谁得意春风里时到阶前子细看(退耕宁)

　　云门因僧问如何是学人自己师曰游山玩水曰如何是和尚自己师曰赖遇维那不在。

　　颂曰。

南岳山前径山后瀑布声如雷电吼拈却笠子露顶行[跍-十+水]着草鞋赤脚走(佛慧泉)

学人自己游山玩水只知[跍-十+水]破草鞋忘却来时年几(杨无为)

游山玩水须究宗旨莫作等闲游山玩水(黄檗胜)

杖藜林下步莓苔扰扰劳生眼未开好是落花随绿水一时流出洞中来(地藏恩)

游山玩水事寻常早晚归来鬓欲霜[跍-十+水]破草鞋回首看数声猿叫白云乡(开福宁)

游山玩水数如麻谁识韶阳老作家截断跛师三寸舌回头总是旧生涯(肯堂充)

游山玩水万万千千孰透韶阳语中带玄(铁山仁)

朝西天暮东土玩水游山徐行款步是则不动道场不是亦在里许谁为证明石霜角虎(呆堂定)

东村王大翁从来不睹是却将别人田唤作自己地(绝象鉴)

　　云门因僧问杀父杀母佛前忏悔杀佛杀祖甚处忏悔师曰露。

　　颂曰。

石火流星曾未急璇玑电转一何迟云门露字突然出着眼看时鹞子飞(正觉逸)

簸土扬尘无避处将门直到御楼前回头不见来时路下是黄泉上是天(白云端)

露超宗越祖人言渠𤑔返魂香我道伊挝涂毒鼓(天童觉)

重关金锁不用钥匙舌根不动韶阳已知(典牛游)

椎锣擂鼓(转船)头席卷波翻喊激流赤脚上船乘快便顺风相送下杨州(卍庵颜)

云门露猛如虎达磨师不是祖岂不见盐官老须弥为椎虚空为鼓又不见禾山老解打鼓休莽卤甜𤓰彻蒂甜苦瓠连根苦喝一喝(应庵华)

斗换风雷吼星移海岳昏谁知席帽下元是昔愁人(退谷云)

　　云门因僧问如何是正法眼师曰普。

　　颂曰。

普之一字岂寻常抬首须看掣电光拟议思量生会解堪嗟剜肉作身疮(洞山聪)

普之一字天然别着眼看时如电掣宇宙茫茫无处寻秤锤[跍-十+水]着硬如铁(正觉逸)

说佛说法广铺舒矢上加尖也太愚明眼衲僧傍觑见一条拄杖两人舁(大愚芝)

顶上有来真个瞎辉天鉴地不同时大悲手里休擎手独自夜行谁得知(白云端)

但无一切心自然合大道应用在临时莫分妙不妙(真净文)

应机无出老韶阳法眼咨询普字当机会若非狮子子一场闲梦过潇湘(圆通仙)

正法眼普伶俐衲僧多错举休错举冬至寒食一百五(杨无为)

明暗双双照用分几人亲到孟尝门街头不识真弥勒却向灵山问世尊(瞎堂远)

　　云门因僧问如何是啐啄之机师曰响。

　　颂曰。

有问啐啄机云门答云响昨日雷震天夜来山水长(真净文)

啐啄之机响字酬过空雷电忽倾湫夜来霶霈漫天雨几处波涛打钓舟(圆通仙)

白牯问狸奴虚空酬万象电激不停踪谷虚谁答响啐𠔃啄𠔃清机历掌回头𨍏轹范秦时舌上葛藤长万丈(心闻贲)

一啐一啄当头响合母不离窠子已出壳(绝象鉴)

　　云门因僧问如何是云门剑师曰祖。

　　颂曰。

吹毛宝剑问云门来者投机岂更存路逢剑客如何也甑人携手向南奔(北塔祚)

吹毛宝剑不须抽迸匣清光射斗牛曰用全彰人不见云门祖字为君酬(云溪恭)

三尺秋光匣里藏时逢作者露锋铓如今四塞狼烟静不展红旗归故乡(圆通仙)

　　云门因僧问如何是吹毛剑师曰骼又曰胔。

　　颂曰。

谁谓吹毛剑云门骼可知一朝权在手方见令行时(真净文)

　　云门因僧问佛法如水中月是否师曰清波无透路曰和尚从何得师曰再问复何来曰正与么时如何师曰重叠关山路。

　　颂曰。

灼然水月非难取自是时人手不亲韶石老师拈出了关山重叠越光新(白云端)

遍界不藏清波澄寂互换投机箭锋相直提起向上钳锤石火电光莫及便恁么隔关山碧潭云外不相关(圆悟勤)

尽却命根方可关门一挨一拶电涌雷奔佛法水中月耳里眼里说差之毫𨤲失之千里南北东西知几几(月堂昌)

清波无透路转处少人知斫却月中桂清光付与谁(湛堂深)

　　云门示众曰药病相治尽大地是药那个是自己。

　　颂曰。

药忌由来鉴作家示徒亲切病如麻十方三世诸知识赫日光中雷电车(五祖戒)

药病相治事可嗟如何于此堕群邪未语已前谁辨的洎乎开口见萌芽不在思惟休卜度徒劳管见强纷拏世上多有如斯者不知羞耻数如麻(北塔祚)

尽大地是药古今何太错闭门不造车通途自寥廓错错鼻孔辽天亦穿却(雪窦显)

左眼不见山河右眼不见日月直得百花开时一一为君分别(白云端)

被里出指水中露觜屈指眼开摇觜身起药病不相治何须尽大地反笑老云门失却娘生鼻(月堂昌)

太譊讹全杀活绝承当无摸索寰中意气阃外筹略倒退三千里尽大地是药错错利剑七星光闪烁(圆悟勤)

　　云门问僧光明寂照遍河沙岂不是张拙秀才语僧曰是师曰话堕也。

　　颂曰。

叶路纵横得自由牢关捩转妙全𠬧个中密意人难会喝下须教水倒流(禾山方)

万丈龙门势倚空悬崖撒手辨鱼龙时人只看[糸*系]纶上不见芦花对蓼红(月庵果)

问来答去无偏党铁壁银山作么通纵夺临机言话堕遂令千古动悲风(疏山如)

与夺双行定是非韶阳用处太孤危这僧若与金刚眼赵璧连城一道归(旻古佛)

分明写出与君看意在钩头不在盘纵使石人开得口不知犹被舌头谩(松源岳)

当的帝都丁伊忧乙噎嘤若教呼吸正误杀世间人(石鼓夷)

　　云门曰衲僧家须有巴鼻方识得天下人如何是衲僧巴鼻代云德山。

　　颂曰。

云门舌上有龙泉爱把金针黑地穿要会衲僧巴鼻子一条红线两人牵(慈受深)

　　云门普请搬柴路次见僧遂抛下一片柴曰一大藏教只说者个。

　　颂曰。

处处绿杨堪系马家家门口透长安一条大路平如掌自是时人措足难(慈受深)

汝水向东流楚水从南至皆归大海中咸淡同一味顶门具眼底衲僧试向其中辨浅深(佛性泰)

一大藏教说这个云门飘下是甚么直饶于此彻根源眨得眼来还蹉过(浙翁琰)

　　云门因僧问生死到来如何排遣师展手曰还我生死来。

　　颂曰。

针眼鱼吞大千界蟭螟虫吐妙高山太虚包括无遗漏万汇全归指掌间起复减去还来石桥路断通身黑那知华顶是天台(圆悟勤)

饥便吃饭困来打眠长安城外一望平田绝中边离言诠将军不识乌骓马海底犀牛把角鞭(呆堂定)

　　云门因僧问秋初夏末前程若有人问作么生祇对师曰大众退后曰未审过在甚么处师曰还我九十日饭钱来。

　　颂曰。

大众退后衲僧去就岂用机关那容体究蓑翁老熟惯风波桡棹不施船放溜(天童觉)

夏未秋初万万千石头路滑脚皮穿这僧剑刃翻身疾也被云门索饭钱(石田薰)

　　云门因僧问如何(是法)身向上事师曰向上与汝道即不难作么生会法身曰请和尚鉴师曰鉴即且置作么生会法身曰与么与么师曰这个是长连床上学得底我且问你法身还解吃饭么僧无对。

　　颂曰。

西江一吸竟无痕三世如来一口吞凤髓龙肝香积饭万般尝过不须论(南堂兴二)

韶阳机锋迅雷霹雳僧问法身吃饭不吃学语之流卒说不出山河大地聊充饥四海五湖轻一吸未识云门向上机秪寻向下转生疑通身是饭如何吃无口从来亦不饥

　　云门问新到你是甚处人曰新罗人师曰将什么过海曰草贼大败师曰为什么在我手里曰恰是师曰𨁝跳无对。

　　本觉一云者两个有头无尾汉。

　　颂曰。

新罗衲子罕曾逢风月询来也略同可惜为山争一箦徒劳宾王各无功

　　云门曰三家村里卖卜东卜西卜忽然卜着也不定僧便问忽然卜着时如何师曰伏惟。

　　颂曰。

卖卜三家村里头吉㐫祸福辨端由忽然卜着僧来问生死唯将一句酬

　　云门曰平地上死人无数过得荆𣗥林是好手时有僧出云与么则堂中苐一座有长处也师曰苏噜苏噜。

　　颂曰。

举手攀南斗移身倚北辰出头天外看须是个般人(水庵一)

声如鸣玉静边门谁幽人不见君花到海堂将寂寞绣衣犹把麝香熏(虚堂愚)

将军令下闪旌旗胡骑纷纷顿失威纵有突然骁骤者不知身已𨺻重围(断桥伦)

　　云门示众曰古佛与露柱相交是苐几机僧无语师曰你问我与你道僧遂问师曰一条绦三十文曰如何是一条绦三十文师曰打与自代前语云南山起云北山下雨。

　　颂曰。

南山云北山雨四七二三面相睹新罗国里僧上堂大唐国里未打鼓苦中乐乐中苦谁道黄金如粪土(雪窦显)

一道神光初不覆藏超见缘也是而无是出情量也当而无当岩花之粉𠔃蜂房成蜜野草之滋𠔃麝脐作香随类三尺一丈六明明触处露堂堂(天童觉)

油然南山云沛然北山雨露柱笑呵呵灯笼超佛祖中涌边没西天东土楼阁门开尽日闲野老不知何处去(圆悟勤)

古佛头拄天露拄脚[跍-十+水]地上古今来成一体头拄天𠔃戴帽子脚[跍-十+水]地𠔃没草鞋同赴大悲院里斋(佛鉴勤)

　　云门有时云灯笼是你自己把钵盂噇饭底不是你自己有僧问饭是自己时如何师曰者野狐精三家村里汉师却曰来来不是你道饭是自己曰是师曰驴年梦见三家村里汉。

　　颂曰。

终朝噇饭费工夫不识灯笼是钵盂多少三家村里汉忙忙𣗳上捉鲇鱼(慈受深)

　　云门示众曰拆半裂三针筒鼻孔在甚么处为我一一拈出来看自代曰上中下。

　　颂曰。

昔年曾扣睦州关负义忘恩当等闲见说吴音俱变尽语言浑似广南蛮(虚堂愚)

　　云门因僧问拨尘见佛时如何师曰佛亦是尘田庵颜为庐山圆通西堂为众入室举此公案问慈元庵慈随声便喝以手拨胸曰佛亦是尘复。

　　颂曰。

拨尘见佛佛亦是尘问了答了直下翻身劝君更𥁞一杯酒西出阳关无故人

　　云门因僧问如何是云门一路师曰亲。

　　颂曰。

云门一路亲眼里不容尘自从五代于戈后得见升平有几人(杨无为)

　　云门示众曰柱杖子化为龙吞却乹坤了也山河大地甚处得来。

　　颂曰。

拄杖子吞乾坤徒说桃花浪里奔烧尾者不在拏云攫雾曝腮者何必丧胆忘魂拈了也闻不闻直须洒洒落落休更纷纷纭纭七十二棒且轻恕一百五十难放君(雪窦显)

养就黄龙变化豺蓦然乎地一声雷比图对面教人见吞却乾坤吐出来(佛鉴勤)

衲僧拄杖子为龙却不尊横拈吞佛祖倒握撼乾坤眼里有睛皮有血直须一棒一条痕狸奴白牯休相笑只今亲侍绝儿孙(投子舒)

　　云门因僧问久雨不晴时如何师曰劄。

　　颂曰。

久雨不晴云门道劄阳乌奋羽翰蛟龙缩鳞鬣为是时节为是佛法一箭两垛谩猜量眼里瞳人眉搭飒(佛智裕)

云门这一劄吹毛光透匣若不是张华徒劳眼眨眨(月坡明)

　　云门问僧近离甚处曰西禅(师曰西禅何有言句)僧展两手师与一掌曰某甲话在师却展两手僧无语师又打。

　　颂曰。

虎头虎尾一时𠬧凛凛威风四百州却问不知何大险师云放过一着(雪窦显)

将成之山不进一篑老倒云门坐而获利钓鳌钓鲸手假高惯曾下海涉波涛缓放急𠬧自得便浮家泛宅何飘飘(月堂昌)

　　云门因僧问一切智通无障碍时如何师曰扫地泼水相公来。

　　颂曰。

扫地泼水相公来人人明镜挂高台碧油幢下呵呵笑青眼何妨特地开(慈受深)

扫地泼水相公来声高隘喝绣旗开天上玉麟来瑞世堪作人间将相才(水庵一)

一切智通无障碍扫地泼水相公来觌面当机如激电寒山抚掌笑咍咍(拙庵光)

　　云门因有讲僧参经时乃曰未到云门时恰似初生月及乎到后曲弯弯地师得知乃召问是你道否曰是师曰甚好吾问汝作么生是初生月僧乃斫额作望月势师曰你如此已后失却目在僧经旬日复来师又问你还会也未曰未会师曰你问我僧便问如何是初生月师曰曲弯弯地僧罔措后果然失目。

　　颂曰。

云门新月曲弯弯管见初明豹一斑点铁化为金即易劝人除却是非难(慈受深)

恰似初生月两口无一舌到了曲弯弯把火入牛栏问他以手便斫额猴黑谁知有猴白向后失目果然是要见长人过深水(月堂昌)

　　云门上堂因闻钟声乃曰世界与么广阔为甚么向钟声披七条僧无语师曰七里滩头多蛤子。

　　颂曰。

七条披向钟声上遍界难藏比丘相若以色见音声求迦叶师兄是虚妄(鼓山圭)

七里滩头多蛤子太阳一出口俱开平生肝胆虽然露狡鹘何曾逐臭来(无庵全)

钟声披起郁多罗信手拈来不在多堪笑当年明上座狼忙驰逐太奔波(率庵琮)

试问钟声披七条轻轻击着无明发买来糊饼是馒头苦㦲观世音菩萨(笑庵悟)

会则事同一家不会万别千差不会事同一家会则万别千差(无门开)

　　云门因僧问如何是祖师西来意师曰没即道或曰长连床上有粥有饭或曰山河大地。

　　颂曰。

有时顺水流舟去转柂看看又逆风船到岸时人出陆山重重又水重重(绝象鉴)

黄金与瓦砾恣意乱抛掷高价无人酬一地成狼籍(竹屋简)

　　云门曰直得乾坤大地无纤毫过患犹是转句不见一色始是半提更须知有全提时节。

　　颂曰。

百尺竿头弄险是非海里横身更有全提底时节只堪惆怅不堪陈(松源岳)

　　云门因僧问如何是最初一句师曰七九六十三。

　　颂曰。

七九六十三休云是对谈当机如不荐更去问瞿昙(本觉一)

　　云门因僧问如何是大修行底人师曰一榼在手。

　　颂曰。

手中一忏绝痕瑕道𦗟途传转见赊作者至今拈不起依然独自挈归家(大中隆)

　　云门因僧问如何是沙门行师曰会不得曰为甚么会不得师曰秪守会不得。

　　颂曰。

君问沙门行沙门行最高若教人会得业性卒难逃(智门祚)

　　云门一日问明教今日吃得几个糊饼曰五个师曰露柱吃得几个曰请和尚茶堂里吃茶。

　　颂曰。

等闲垂借问端由不负平生尽吐酬竭力为人须是彻方知茶味解人愁(投子青)

韶阳门下足英明直岁之才又哲英云萃堂前凹凸处不劳心力一齐平(正觉逸)

　　云门问僧江西湖南还闻长觜鸟说禅么曰不闻师拈拄杖曰禅。

　　颂曰。

鸦鸣鸦鹊鸣鹊天然自会不从人学跛脚阿师放过一着拈起拄杖口边吹𠴨𠴨犹胜鹧鸪啼三月提壶沽美酒杜䳌相勉不如归

　　云门拈起糊饼曰我只供养两浙人不供养向北人众无语自代曰天寒日短两人共一碗。

　　颂曰。

半在河南半河北一片虚凝如墨黑冷地思量愁杀人叵耐云门这老贼(龙华本)

　　云门斋次拈起匙箸曰我不供养南僧只供养北僧时有僧问为甚么不供养南僧师曰我要钝置伊曰为什么只供养北僧师曰一箭两垛有僧拈问只如前意作么生师曰好即同荣。

　　颂曰。

拈来匙箸普相呈不供南僧供北僧换却眼睛曾莫顾熟谩都为不惺惺(本觉一)

　　云门斋时问僧曰人吃饭饭吃人僧无语师自代曰谢师答话。

　　颂曰。

老倒云门强指迷这僧无语显全机劝君不用他寻觅一饱自然忘百饥(铁山仁)

　　云门到江州陈操尚书请斋才见便问儒书中即不问三乘十二分教自有座主作么生是衲僧行脚事师曰曾问几人来曰即今问上座师曰即今且置作么生是教意曰黄卷赤轴师曰这个是文字语言作么生是教意曰口欲谈而辞丧心欲缘而虑忘师曰口欲谈而辞丧为对有言心欲缘而虑亡为对妄想作么生是教意书无语师曰见说尚书看法华经是否曰是师曰经中道一切治生产业皆与实相不相违背且道非非想天有几人退位书无语师曰尚书且莫草草三经五论师僧抛却特入丛林十年二十年尚不奈何尚书又争得会书礼拜曰某甲罪过。

　　颂曰。

作家惯战不赍粮夺鼓搀旗势莫当虎骤龙骧谁辨的反思仁义胜刚强(尼无着揔)

　　云门上堂拈起拄杖曰凡夫实谓之有二乘析谓之无缘觉谓之幻有菩萨当体即空衲僧家见拄杖便唤作拄杖行但行坐但坐不得动着。

　　颂曰。

二乘菩萨何言尽诸佛凡夫早晚休世事但将公道断人心难似水长流(鼓山圭)

掣开金殿锁撞动王楼钟泣露千般草吟风一样松(径山杲)

云门是个老阇𥠖衲僧巴鼻几时知拄杖从教不得动春来未免倒抽枝(懒庵枢)

胆逐滩滩尽心随浪浪飞舟人报滩尽心胆一时归(孤峰源)

　　云门上堂光不透脱有两般病一切处不明面前有物是一又透得一切法空隐隐地似有个物相似亦是光不透脱又法身亦有两般病得到法身为法执不忘己见犹存坐在法身边是一直饶透得法身去放过即不可子细检点将来有甚么气息亦是病。

　　颂曰。

森罗万象许峥嵘透脱无方碍眼睛扫彼门庭谁有力隐人胸次自成情船横野渡涵秋碧棹入芦花照雪明串锦老渔怀就市飘飘一叶浪头行(天童觉)

　　云门示众曰读经千卷纸上语。

　　颂曰。

先天后地本寥廓拨草寻芳途路乐不得春风花不开花开又被风吹落(或庵体)

　　云门因僧问达磨面壁意旨如何师曰念七。

　　又僧问南泉达磨面壁意旨如何泉曰天寒无被盖。

　　颂曰。

一人会上竿一人会穿井伎俩虽不同总是一般病识得者般病衲僧鼻孔都穿尽(慈受深)

云门念七开口则失秃却舌头有甚气息(东山源)

达磨面壁云门念七两个漆桶多虚少实明眼衲僧如何委悉当知剑去久矣不用刻舟寻迹(无相范)

　　禅宗颂古联珠通集卷第十七　　　赤三
中华藏第 078 册 No. 1720 禅宗颂古联珠通集


　　禅宗颂古联珠通集卷苐十八　　　赤四

　　(僧录司右阐教兼灵谷禅寺住持净戒重校)祖师机缘

　　潭州谷山有缘禅师(嗣大光)僧问如何是祖师西来意师曰夜半乌儿头戴雪天明哑子抱头归。

　　颂曰。

瑞霭祥烟锁玉楼妙年王子恣优游琉璃殿上骑金马明月堂前辊绣毬(丹霞淳)

　　京兆白云善藏禅师(嗣大光)僧问如何是深深处师曰矮子渡深溪。

　　颂曰。

白头童子智尤长半夜三更渡渺茫任运往来无间断不消船艇与浮囊(丹霞淳)

　　吉州禾山无殷禅师(嗣九峰)示众曰习学谓之闻绝学谓之邻过此二者谓之真过有僧问如何是真过师曰禾山解打鼓曰如何是真谛曰禾山解打鼓又问即心即佛则不问如何是非心非佛师曰禾山解打鼓曰如何是向上事师曰禾山解打鼓。

　　颂曰。

布毛拈起费人言争似禾山一句传打鼓一声喧宇宙冰寒千丈忽生莲(投子青)

一拽石二搬土发机须是千钧弩象骨老师曾辊毬争似禾山解打鼓报君知莫莽卤甜者甜𠔃苦者苦(雪窦显)

一二三四五禾山解打鼓观音妙智力能救世间苦(正觉逸)

当阳打动番南鼓万象森罗立地闻不是大家齐则剧难消白日到黄昏(雪庵瑾)

草履为冠松作钗一般潇洒眼头乖清音只在风檐下终日无人不下阶(虚堂愚)

禾山解打鼓大地无寸土不是邯郸人切忌学唐步(无相范)

　　洪州凤栖山同安常察禅师(嗣九峰)问僧眼界无光如何得见僧曰北斗东转南斗西移师曰夫子入太庙曰与么则同安门下道绝人荒去也师曰横抱婴孩拟彰皇简。

　　颂曰。

新罗[泳-永+敷]海南岳天台纤尘不碍岂涉去来回头敛念解脱门开反忆善财寻胜友百城游遍不知回(雪窦宗)

　　同安因僧问如何是凤栖家风师曰凤栖无家风曰既是凤栖为什么却无家风师曰不迎宾不待客曰恁么即四海参寻当为何事师曰盘饤自有傍人施。

　　颂曰。

三世如来一口吞故山深静月黄昏光分顶后千门晓坐看春回入烧痕(自得晖)

　　同安因僧问如何是天人师师曰头上角不全身上毛不出。

　　颂曰。

秘殿重围晓尚寒丹𡎰苔润未排班宝香凤烛烟云合寂寂帘垂不露颜(丹霞淳)

　　同安因僧问新岁方来残年已去莫有不受岁者么师曰有曰如何是不受岁者师曰作么生曰恁么则不受岁也师曰城上已吹新岁角窗前犹点隔年灯。

　　颂曰。

旧岁新年作问端同安从此放颟顸凭仗高楼莫吹笛大家㽞取倚阑干(懒庵枢)

楼上呜咿角已吹灯前蝴蝶梦犹迷如今要识不迁义日出东方夜落西(无机惠)

　　新罗泊岩和尚(五灯会元作新罗国百岩嗣谷山藏)僧问如何是禅师曰古冢不为家曰如何是道师曰徒劳车马迹曰如何是教师曰贝叶[(冰-水+〡)*ㄆ]不尽。

　　颂曰。

故国清平久有年白头犹自恋生缘牧童却解忘功业懒放牛儿不把鞭(古冢不为家)(丹霞淳二)

四十九年成露布五千余轴尽言诠妙明一句威音外折角泥牛雪里眠(贝叶[(冰-水+〡)*ㄆ]不尽)

贝叶[(冰-水+〡)*ㄆ]不尽一句无私万法印千圣满口不能宣岭梅漏泄春光信(雪窦宗四)

古冢不为家渔翁举棹出芦花湛水无风江月迥长空撒尽暮天霞

不劳车马迹文王去后无消息月华影里钓鱼矶万古清风长历历

一镞三关俱透脱从前汗马休拈掇须知旧阁快龙舟当年曾把锦标夺

　　新罗国大岭禅师(嗣谷山藏)僧问如何是一切处清净师曰截琼枝寸寸是宝折栴檀片片皆香。

　　颂曰。

乾坤尽是黄金国万有全彰净妙身玉女背风无巧拙灵苗花秀不知春(丹霞淳)

　　杭州佛日和尚(嗣云居)夹山一日大普请维那请师送茶师曰某甲为佛法来不为送茶来那云和尚教上座送茶师曰和尚尊命即得乃将茶去作务处摇茶碗作声夹山回顾师曰酽茶三五碗意在钁头边山曰瓶有倾茶意篮中几个瓯师曰瓶有倾茶意篮中无一瓯便倾茶行之时大众皆举目师曰大众鹤望请师一言山曰路逢死蛇莫打杀无底篮子盛将归师曰手执夜明符几个知天晓山曰大众有人归去归去从此住普请。

　　颂曰。

路逢死蛇莫打杀无底篮子须𩗺下往往事从闲话生莫将闲话为闲话(朴翁铦)

担板汉没拘束饿死首阳山誓不食周粟(虚堂愚)

　　洪州凤栖山同安丕禅师(嗣云居)僧问如何是和尚家风师曰金鸡抱子归霄汉玉兔怀儿向紫微曰忽遇客来将何祗待师曰金果朝来𤠔去摘玉花晚后凤𠾑归。

　　颂曰。

日午烟凝山突兀夜央天淡月婵娟混然寂照寒宵永明暗圆融未兆前(丹霞淳)

尺素如残雪结成双鲤鱼要知心里事看取腹中书(方庵显)

白玉阶前金凤舞黄金殿上玉鸡鸣正中来与兼中到昨夜雪深月正明(雪岩钦)

　　同安丕因僧问依经解义三世佛冤离经一字即同魔说此理如何师曰孤峰迥秀不挂烟萝片月行空白云自异。

　　颂曰。

云自高飞水自流海天空阔泳孤舟夜深不向芦湾宿迥出中间与两头(丹霞淳)

　　歙州朱溪谦禅师(嗣云居)韶国师到参次闻犬咬灵鼠声韶便问是甚么声师曰犬咬灵鼠声曰既是灵鼠为甚么却被犬咬师曰咬杀也曰好个犬师便打曰莫打某甲话头师休去。

　　颂曰。

针头削铁佛面刮金无处若有出手便惊(月堂昌)

鼠既不灵官马相踏借使乘风厮挨厮拶干戈中立太平基凛凛嘉声振兰若(佛灯珣)

　　朱溪问僧甚处来曰广南来师曰彼中还有奇特尊宿么曰奇特尊宿并无人说着只有一人大无惭愧师曰谁僧便指师师曰果然无惭愧曰若不是朱溪时人冈措师以手掩鼻僧近前师便打曰恰是师曰老僧住持事繁僧拂袖便出师呵呵大笑曰盘陀石上藕。

　　颂曰。

乱走到家来到家便乱走捉得玉麒麟咬断别人手(月堂昌)

问着奇特尊宿指出无惭愧汉力战当场彩旗撩乱头尾两全始终一贯蟠桃一熟三千年藕生石上谁亲见(佛灯珣)

拨草瞻风客机锋劈箭来盘陀石上藕一夜铁花开(方庵显)

奇特老尊宿大无惭愧人盘陀石上藕喜见一番新(石溪月)

　　云居山第二世道简禅师(嗣云居)僧问孤峰独宿时如何师曰闲着七间僧堂不宿阿谁教你孤峰独宿。

　　颂曰。

法尔非修本十成平常酬答最分明端然指出长安道无奈游人不肯行(丹霞淳)

豁开万仞崖劈面通消息一条白练飞界破青山色(率庵琮)

　　云居因僧问路逢猛虎时如何师曰千人万人不逢如何却是你逢。

　　颂曰。

不搽红粉色不挂绿罗衣一般闲态度淡墨画蛾眉(率庵琮)

　　云居简因僧问如何是朱顶王菩萨师曰问这赤头汉作么。

　　高庵悟云这个便是超宗越格底事直是无你会处湏是悟了更能履践始得诸人还明得么乃。

　　颂曰。

朱顶王菩萨元是赤头汉惊怪李三黑一生只卖炭

　　庐山归宗怀禅师(嗣云居)因僧问截水停轮时如何师云磨不转。

　　颂曰。

千寻竿上反箸斗大海波心掷钓钩大体还他肌骨好不涂红粉也风流(南华昺)

大用纵横掣电机烁迦罗眼尚胶黐迷途梦里争唇吻却忆随他去一回(梦庵信)

　　新罗云住和尚(嗣云居)僧问如何是诸佛师师曰文殊耸耳。

　　颂曰。

无相光中未兆身清虚渺邈岂为邻一轮明月当轩照玉殿萧萧不见人(丹霞淳)

　　抚州荷玉山光慧禅师(嗣曹山)僧问如何是西来的的意师曰不礼拜更待何时。

　　颂曰。

虚堂寂寂夜深寒携得瑶琴月下弹不是知音徒侧耳悲风流水岂相干(丹霞淳)

　　𢖍州常宁县育王山弘通禅师(嗣曹山)僧问如何是和尚家风师曰浑身不直五分钱曰太恁贫寒生师曰古代如是曰如何施设师曰随家丰俭。

　　颂曰。

祖代家风没一丈清贫中更是清贫着衣吃饭随丰俭物物头头用最亲(丹霞淳)

　　抚州金峰从志禅师(嗣曹山)拈枕子示僧曰一切人唤作枕子金峰道不是僧曰未审和尚唤作甚么师拈起枕子曰恁么则依而行之师曰你唤作甚么曰枕子师曰落在金峰窠里。

　　颂曰。

天作孽犹可违自作孽不可逭(皖山凝)

金峰窠里绝譊讹枕子拈来会也么回雁一声春梦断始知身世悟南柯(方庵显)

浑仑拈起好风规石火明明已较迟不落金峰窠窟里会湏赤手讨便宜(石溪月)

　　金峰因僧问是身无知如土木瓦石此意如何师下禅床扭僧耳朵僧负痛作声师曰今日始捉着个无知汉僧作礼出去师召阇梨僧回首师曰若到堂中不可举着曰何故师曰大有人笑金峰老婆心。

　　颂曰。

扁舟划断晓江云一曲高歌远送君惊起滩头野鸭子海天飞去不成群(西岩惠)

是身土木无知汉忍痛声中一皱眉好是南山射石虎纵饶没羽亦徒为(石溪月)

　　金峰于僧堂吃饼次自拈一枚饼从卜板头转一匝大众见一时合掌师曰纵饶你十分起手也只得一半至晚有僧请益云今日行饼见僧合掌和尚道纵饶十分起手也只得一半请和尚全道师作拈饼势复云会么曰不会师曰金峰也只得一半。

　　颂曰。

金峰糊饼只许一半若要完全后五日看(方庵显)

　　金峰见骈道者来擎起经作揽衣势以目视之骈提坐具以目视师师曰一切人道你会禅曰和尚作么生师曰草贼大败。

　　颂曰。

龙起沧海虎出林端直下来也急着眼看(石溪月)

　　金峰因僧问四海晏清时如何师曰犹是阶下汉。

　　颂曰。

四海烟尘已晏然当轩皓月照人寒大功不赐将军赏宝马金锵顿懒看(丹霞淳)

　　抚州曹山慧霞禅师(嗣曹山)僧问佛未出时如何师曰曹山不如曰出世后如何师曰不如曹山。

　　颂曰。

日隐青山瑞气高梧藏丹凤觑无寥无端石马潭中过惊起泥龙翻海潮(投子青)

古木灵巢鸐梦迷昆仑白象倒骑归鱼鳞水涨舟横岸羊角风生花落溪(湛堂深)

曹山不如花根本艳不如曹山虎体元班江南地暖塞北春寒一把柳[糸*系][(冰-水+〡)*ㄆ]不淂和烟搭在玉阑干(石庵玿)

曹山不如是马非驴不如曹山虎不食斑龙吟雾起虎啸风寒达观之士𠔃一见便见中下之机𠔃千山万山瘥病不假驴䭾药延龄何用九还丹(辛庵俦)

　　曹山霞因僧侍立师曰道者可煞热曰是师曰秪如热向甚处迴避曰向镬汤炉炭里迴避师曰秪如镬汤炉炭又作么生迴避曰众苦不能到。

　　颂曰。

昆仑片玉大中润碧落孤烟水底圆一念翛然无异色任从沧海变桑田(丹霞淳)

众苦不能到特地好乾坤风光都买尽不费一文钱(枯禅镜)

贺家湖上天华寺一一轩窗面水开不是闲门防俗客爱闲能有几人来(天目礼)

瞎却顶门三只眼镬汤炉炭里优游若言众苦不能到端的何曾有地头(少室睦)

　　瑞州黄檗山慧禅师(嗣疏山)问疏山刹那便去时如何山曰逼塞虚空汝作么生去师曰逼塞虚空不如不去山便休去。

　　颂曰。

逼塞虚空不如不去前后际断令亦无住倒骑佛殿出三门却把三门挂露柱(懒庵需)

　　随州护国守澄禅师(嗣疏山)因演化大师在湖南报慈值慈升堂次化出问如何是真如佛性慈云谁无化不契遂请益师师曰汝但问来化理前问师曰谁有化于言下契悟乃云首座或在众或住持某甲誓终身相助后化亦继师住护国(即护国远)。

　　颂曰。

谁无谁有句中玄击碎重关道宛然若是子期听品弄肯将松韵作秋蝉(大洪遂)

朝三莫四一何少(莫四朝三)何太多多少未能知[婁*殳]量有无从此见譊讹不譊讹唵苏嚧悉哩萨婆诃(佛性泰)

谁无谁有全机道言下反身不唧𠺕直饶未举已先行错认簸箕作熨斗阿呵呵若人便解倒骑驴一生不着随人后(秀岩瑞)

　　护国澄因僧问如何是本来心师曰犀因玩月纹生角象被雷惊花入牙。

　　颂曰。

三脚灵龟荒径走一枝瑞草乱峰垂昆仑含玉山光润凉兔怀胎月未知(丹霞淳)

　　护国澄因僧问如(何是)梵音相师曰河北驴鸣河南犬吠。

　　颂曰。

目连求佛梵音相运尽神通不见边谁悟驴鸣并犬吠圆音落落示人天(大洪遂)

　　护国澄因僧问如何是本来父母师曰头不白者曰将何奉献师曰殷勤无米饭堂前不问亲。

　　颂曰。

出门遍界无知己入户盈眸不见亲虚室夜寒何所有碧天明月颇为邻(丹霞淳)

　　护国澄因僧问鸐立枯松时如何师曰地下底一场懡㦬问会昌沙汰时护法善神向甚么处去师曰三门前两个一场懡㦬问滴水滴冻时如何师曰日出后一场懡㦬。

　　颂曰。

鹤立孤松类莫齐岂同鹅鸭狎群鸡辽阳化去无踪迹灵木迢然凤不栖(大洪遂)

古寺门前护法神会昌沙汰鼻头辛时来天地皆同力究竟还他有道君冰生滴水事清高日出东方便不牢溪涧岂能㽞得住终归大海作波涛壮志棱棱𩯭未秋男儿不患不封侯反思清白传(家客)洗耳溪头不饮牛(天童觉)

　　潭州报慈藏屿禅师(嗣龙牙)僧问情生智隔想变体殊秪如情未生时如何师曰隔曰情未生时隔个甚么师曰这个梢郎子未遇人在。

　　颂曰。

古人一隔衲僧命脉欲识一贯两个五百(天衣怀)

情未生时隔金毛多失色狐狸门外走纵横笑杀藂林老禅客(杨无为)

无情由隔若为通[糸*系]𩬊之间路万重可惜两头空走者不能直下见其宗(白云端)

报慈一隔佛祖命脉放去[(冰-水+〡)*ㄆ]来圣凡罔测(开福宁)

隔青天无云轰霹雳藂林衲子如稻麻不知几个仙陀客(大中隆)

江南舡海南舶把柂张帆知节拍随波逐浪几时休撒手到家头已白(大洪遂)

隔穿耳胡僧眼睛黑东院西边是赵州观音院里安弥勒(石门玿)

　　襄州万铜山广德延禅师(嗣青林虔)僧问如何是透法身句师曰无力登山水茅户绝知音。

　　颂曰。

体妙探玄尽涉程争如野老异中行功忘日用平怀稳免事君王宠辱惊(丹霞淳)

　　襄州石门献蕴禅师(嗣青林虔)僧问如何是和尚家风师曰物外独骑千里象万年松下击金钟。

　　颂曰。

夜明帘外月朦胧骑象翻身击宝钟洪韵上腾三界外聋夫何事睡犹浓(丹霞淳)

　　袁州木平山善道禅师(嗣蟠龙文)初㕘洛浦问一沤未发已前如何辨其水脉浦曰移[白-日+丹]谙水脉举棹别波澜师不契乃㕘蟠龙亦如前问龙曰移舟不别水举棹即迷源师[泳-永+(從-彳)]此悟入。

　　颂曰。

金乌玉兔两交驰照破威音未兆时若谓青霄别有路木人依臼皱双眉(丹霞淳)

移舟曾不别澄源举棹波生岂更堪要会一沤初未发木人半夜好同㕘(本觉一)

滔滔一脉混常流才触波澜卒未休岸阔风清澄皓月渔翁拨棹宿汀洲(瞒庵成)

　　木平因僧问如何是西来意师曰石羊头子向东看。

　　颂曰。

木平道高最难过人问西来意若何石羊头子向东望月明才上遍山坡直言不用多疑虑海澄浪息见森罗(汾阳昭)

老胡万里向支那直至而令不柰何堪笑牧童谁问路一声长笛过前坡(佛印元)

不劳斤斧弄巧成拙坏衲通身头髭若雪着双破草鞋踏破澄潭月祖意石羊头向东一沤前事如何说(法云秀)

木平本自无斤斧好肉那堪着炎瘢直指西来亲切意石羊头子向东看(照觉总)

石羊头子向东看大地茫茫被眼谩月映寒潭清彻底云[(冰-水+〡)*ㄆ]华岳露巑岏(野庵璇)

石羊头子向东看祖意明明会者难不惜当阳重指注令朝九日菊花斑(此山应)

　　汝州风冗沼禅师(嗣南院)师在郢州李史君衙内度夏普请大会请师升座乃曰祖师心印状似䥫牛之机去即印住住即印破秪如不去不住印即是不印即是还有人道得么时有卢陂长老出问学人有铁牛之机请师不搭印师曰惯钓鲸鲵澄巨浪却嗟蜗步𩥇泥沙陂住思师喝曰长老何不进语陂拟议师便打一拂子曰还记得话头么试举看陂拟开口师又打一拂子牧主曰信知佛法与王法一般师曰见甚么道理牧主曰当断不断反招其乱师便下座。

　　颂曰。

擒得卢陂跨铁牛三玄戈甲未轻酬楚王城畔朝宗水喝下曾令却倒流(雪窦显)

锋头壁立铁牛机十字纵横宝剑挥一阵贼军俱粉碎凯歌齐和太平归(保宁勇)

列圣风规初不放过拟跨铁牛蓦头印破卢陂当断却沉吟电转星飞被活擒喝下机锋如霹雳三玄戈甲振丛林(圆悟勤)

铁牛之机印住印破透出毗卢顶𩕳行却来化佛舌头坐风冗当𢖍卢陂负堕棒头喝下电光石火历历分明珠在盘贬起眉毛还蹉过(天童觉)

全锋敌胜铁牛机电掣雷奔已是迟等闲活捉卢陂老纵饶猛略若为施君不见寰中意气阃外威权拟议冲前总灭门(懒庵需)

一句犹如劈箭机才生拟议犯重围分明佛法同王法只许当年牧主知(简翁敬)

　　风冗上堂若立一尘家国兴盛野老颦蹙不立一尘家国丧亡野老安贴于此明得阇𥠖无分全是老僧于此不明老僧却是阇𥠖阇𥠖与老僧亦能悟却天下人亦能瞎却天下人欲识阇𥠖么右边一拍曰这里是欲识老僧么左边一拍曰这里是。

　　颂曰。

野老从教不展眉且图家国立雄基谋臣猛将今何在万里清风独自知(雪窦显)

立国仍教野老欣威行阃外不扬尘纵横莫测文兼武宇宙茫茫有几人(白云端)

皤然渭水起垂纶何似首阳清饿人只在一尘分变泰高名勋业两难泯(天童觉二)

几许欢心几许愁好看野老两眉头家邦平贴清如镜水瘦山空一样秋

　　五祖演云太平即不然若立一尘法堂前草深一丈不立一尘锦上铺花何也不见道。

　　颂曰。

九九八十一穷汉受罪毕才拟展脚眠蚊虫獦蚤出且看双放更双[(冰-水+〡)*ㄆ]有底欢声有底愁一切圣贤如电拂大千沙界海中沤(雪岩钦)

家国分明得自由盛衰全在一尘[(冰-水+〡)*ㄆ]将军战马眠方熟野草从教满地愁(竹屋简)

　　风冗参南院院问近离甚处师曰南方曰南方一棒一喝如何商量师曰作奇特商量曰我这里不然师曰未审此间一棒一喝如何商量曰棒下无生忍临机不见师师便省。

　　颂曰。

有喝端如探竿草无师血脉通红线当阳不识李将军徒学穿杨一枝箭(南岩胜)

　　风冗因僧问语默涉离微如何通不犯师曰常忆江南三月里鹧鸪啼处百花香。

　　颂曰。

鹧鸪啼处百花香拊掌呵呵笑一场因忆旧年游历处送人云坞入斜阳(海印信)

鹧鸪啼处百花鲜江国从来路坦然为报途中未归客谢家人不在渔船(宝峰明)

快骑骏马上高楼南北东西得自由最好腰缠十万贯更来乘鹤上杨州(鼓山圭)

忽尔出门先见路才方下脚便登船神仙秘诀真堪惜父子虽亲不可传(径山杲)

彩云影里神仙现手把红罗扇遮面急湏着眼看仙人莫看神仙手中扇(佛鉴勤)

不露风骨句未语先分付进步口喃喃知君太罔措(无门开)

　　风冗因僧问如何是佛师曰杖林山下竹筋鞭。

　　颂曰。

杖林山下竹筋鞭南北行人万万千莫怪相逢不下马东西各自有前程(慈明圆)

杖林山下竹筋鞭枝节萧疏古涧边要会宗师开正眼满轮午夜照秋天(海印信)

杖林山下竹筋鞭搭索拏钩火里牵拽近不能推向后回旋却到使君前(道吾真)

杖林山下竹筋鞭头尾拈来总一般莫怪玄沙不出岭他家元是钓鱼舡(云峰悦)

杖林山下竹筋鞭水在深溪月在天良马不知何处去阿难依旧世尊前(真净文)

杖林山下竹筋鞭南北行人万万千堪笑一堂无事客卧云深处不朝天(云溪恭)

杖林山下竹筋鞭拈出寒岩尚带烟扶过断桥曾得力而令不直半分钱(上方益)

杖林山下竹筋鞭六月行人口吐𤇆曾在祝融峰顶见十分月出在平田(东山空)

杖林山下竹筋鞭憍梵钵提舌拄天群党元来讳空手起家消息在荒田(或庵体)

　　风冗因僧问如何是清净法身师曰金沙滩上马郎妇。

　　颂曰。

金沙滩里马郎妇宗匠临机发一言自笑箭穿红日影孰云斫水不成痕(正觉逸)

相逢尽道归山去林下何曾见一人回首面南看北斗金鸡早报五更春(浮山远)

截铁之机安可恻顿开千眼莫能窥禅人到此徒名邈错认查梨作乳梨(海印信)

何年嫁事马家郎凤枕同欢碧玉床回首画桥离别苦落花㳅水泪千行(张无尽)

十分羙丽谁家女百倍聪明是马郎堪笑金沙滩畔约始终姻娅不成双(或庵体)

　　风冗因僧问如何是佛师曰如何不是佛曰学人未晓乞师再指师曰家住海门东扶桑最先照。

　　颂曰。

眉间一道白毫光历劫知将甚处藏永夜寥寥天未晓更湏斫额望扶桑(保宁勇)

　　风冗到黄龙龙曰石角穿云路垂条意若何师曰红霞笼玉像拥嶂照川原曰恁么则相随去也师曰和尚低声。

　　颂曰。

无价明珠暗处悬夜深将把木人牵谁知却被泥牛见吞入红霞碧浪渊(投子青)

　　风冗目僧问如何是道师曰五凤楼前曰如何是道中人师曰问取城隍使。

　　颂曰。

深宫禁殿隔重闱帘静檐楹紫气垂苔地不通朝请近家人指路莫迟疑(投子青)

　　风冗因僧问尘鹿成群如何射淂尘中主曰钓舡载到潇湘岸气咽无寥问白鸥。

　　颂曰。

禁殿重闱视𦗟危侧思偏立绛纶垂汉乡云断汀洲迥岭莫猿啼孤月随(投子青)

　　风冗因僧问如何是学人亲切处师曰须弥南畔齐打鼓贺兰山前筑皮毬。

　　颂曰。

亲切曾伸问老翁东山歌唱北山令弄潮须是吴江客别语还他汉地人(投子青)

　　风冗因僧问古曲无音韵如何和淂齐师曰木鸡啼子夜刍狗𠯈天明。

　　颂曰。

古岩月色锁重云枯木迎芳晚带春昨夜星河隔南斗金乌随凤过天轮(投子青)

　　汝州颖桥安禅师号铁湖(嗣南院)向火次因钟司徒问三界焚烧如何出淂师以香𢁈拨开火钟拟议师召曰司徒司徒钟忽有省。

　　颂曰。

三界炎炎如火聚道人未有安身处连忙拨火召司徒眼上眉毛浑不顾眉毛落𥁞入还生死火寒灰解脱坑奉报禅人急跳出莫教日午打三更(佛鉴勤)

高声拨火召司徒火𦦨炎天蓦面驱秪向此间能稳坐任教门外雪盈衢(冶父川)

三界焚烧要出离见春来了见春归是他不见春来去日出东方夜落西(闲极云)六祖下第八世资福邃芭蕉彻

　　吉州资福贞邃禅师(嗣资福宝)僧问如何是古人歌师作此○相示之。

　　颂曰。

一曲两曲深夜弹松风和雨过前山可怜卞玉离荆岫谁是知音却取还(投子青)

　　郢州芭蕉山继彻禅师(嗣芭蕉清)僧问有一人不舍生死不证涅槃师还提携也无师曰不提携曰为甚么不提携师曰林溪粗识好恶。

　　颂曰。

百岁儿童出户来满身红烂惹尘埃火中闲步清凉地识者无因敢近抬(投子青)六祖下第八世黄龙机(一则)明招谦(二则)地藏琛(二则)大龙洪(一则)白马霭(一则)曹洞宗荐福思(一则)同安志(一则)广德义(二则)广德周(一则)石门彻(三则)太阳坚(一则)

　　鄂州黄龙山诲机禅师(嗣玄泉彦)僧问风恬浪静时如何师曰百尺竿头五两垂。

　　颂曰。

百尺竿头五两垂穷沙绝漠任风吹可怜无限沧浪客犹把南针定所归(石林巩)

　　婺州明招德谦禅师(嗣罗山)一日天寒上堂众才集师曰风头稍硬不是汝安身立命处且归暖室商量便归方丈大众随至立定师又曰才到暖室便见瞌睡以拄杖一时趁下。

　　颂曰。

堂上非常凛冽众人谁敢当头只见西风刮地岂知一叶惊秋暖处去极停囚无人为与塞咽喉湏信高皇功业大鸿沟两岸一时[(冰-水+〡)*ㄆ](佛慧泉)

风头坐断进还难衲子相将不易看未到潼关天已晓不堪回首望长安(开福宁)

风头稍硬难安立暖气才通瞌睡来却笑明招闲费力无端两处强差排(鼓山圭)

夜半明星当午现愚夫犹待晓鸡鸣可怜自屎不知臭又欲重新拈似人(径山杲)

风前露出无瑕璧室内擎将如意珠两度献渠渠不识可怜流落在江湖(佛性泰)

𪂶𪂶鸟守空池鱼从脚底过𪂶𪂶总不知(懒庵需)

稍硬风头早已乖更将暖处自沉埋反令千古成踪迹枉吃罗山白饭来(介石朋)

风头稍硬无栖泊暖处商量一句无老倒不堪医世患谩将毒药当醍醐(东山源)

前头计较既不成后面安排亦不是古时若有今时人不落他家圈䙡里(断桥伦)

　　明招因僧问虎生七子那个没尾巴师曰苐七个没尾巴。

　　颂曰。

无尾大虫难傍近近前便是伤人命除非自解据虎头自然头正尾亦正(鼓山圭)

苐七烟菟没尾巴食牛之气已堪夸藂林悱悱争唇吻几个行人得到家(径山杲)

苐七个没尾巴不落群队独露爪牙拟心凑泊终难见湏信莲开火里花(松源岳)

　　福州地藏桂琛禅师(嗣玄沙)问僧什么处来曰南方来师曰南方佛法如何曰商量浩浩地师曰争似我这里种田博饭吃曰争奈三界何师曰唤什么作三界。

　　颂曰。

种田博饭吃言中谁辨的午后打斋钟真金曾失色(云峰悦)

种田博饭吃佛法要商量言下超三界灵机发妙光(灵源清)

种田博饭待方来玄妙商量一任猜无影树头悬日月几人于此便心灰(旻古佛)

宗说般般尽强为流传口耳便支离种田博饭家常事不是饱参人不知参饱明知无所求子房终不贵封侯忘机归去同鱼鸟濯足沧浪烟水[(冰-水+〡)*ㄆ](天童觉)

种田博饭有来由免见区区向外求莫谓劳心便劳力大都工拙要全[(冰-水+〡)*ㄆ](云岩因)

千钧发重机千古仰遗则虽连十五城那换相如璧啇量浩浩地争如种田博饭吃一片殊胜缘两假俱奇特要知火里钵昙花天上人间不可加(佛鉴勤)

种田博饭吃饱卧长伸脚把将三界来安向左边着引淂龙牙老古锥手里把柄破木杓(无准范)

　　地藏玩月曰云动有雨去有僧曰不是云动是风动师曰我道云亦不动风亦不动曰和尚适来又道云动师曰阿谁罪过。

　　颂曰。

风起心摇树云生性起尘若明今日事昧却本来人(龙济修)

若教捉物入迷津但有纤毫即是尘不信旧时无相貌外寻知识也非真(草堂清)

云生洞里阴风动林间响若明今日事半斤是八两(上方岳)

树动风摇尘生云起太上老君何曾姓李(断桥伦)

　　鼎州大龙山智洪禅师(嗣白兆圆)僧问色身败坏如何是坚固法身师曰山花开似锦涧水湛如蓝。

　　颂曰。

问曾不知答还不会月冷风高古岩寒桧堪笑路逢远道人不将语默对手执白玉鞭骊珠尽击碎不击碎增瑕颣国有宪章三千条罪(雪窦显)

山花如锦水如蓝云在高峰月在潭两个泥牛斗入海行人脱裤杖头担(地藏恩)

山花如锦春长在涧水如蓝碧湛然信步白云深处去须知别有洞中天(佛鉴勤)

色身败坏世常情一点灵光到处晶涧水如蓝花似锦法身何处不分明(南堂兴)

云散蟾轮满烟[(冰-水+〡)*ㄆ]岳面高泥牛穿巨海转角起风涛(天宁琏)

山花如锦水如蓝亲见文殊接话谈十字街头轻一拶前三三对后三三(瞎堂远)

大龙景物㝡幽妍涧水山花照眼鲜坚固法身何必问风光长在劫壶先(天目礼)

山花似锦水如蓝突出乾坤不露颜曾踏武陵溪畔路洞中春色异人间(无准范)

　　襄州白马山行霭禅师(嗣白兆圆)僧问如何是清净法身师曰井底虾蟆吞却月。

　　颂曰。

九重深密视听难玉殿琼楼宿雾攒燮理尽归臣相事轮王不戴宝花冠(丹霞淳)

　　颖州荐福思禅师(嗣护国澄)僧问古殿无佛时如何师曰梵音何来曰不假修证如何得成师曰修证即不成。

　　颂曰。

古殿苔生像不安霜风八面逼人寒梵音忽奏谁能会人天尽听玉珊珊(大洪遂)

古殿无佛梵音何来梦中唤省楼阁门开灵光一点绝尘埃耀古腾令遍九垓(南堂兴)

　　洪州同安志禅师(嗣同安王)僧问二机不到处如何举唱师曰遍处不逢玄中不失。

　　颂曰。

这边那畔总难逢一句无私不处中红日暮沉西嶂外空㽞孤影照溪东(丹霞淳)

　　同安志因僧问凡有言句尽落今时学人上来请师直指师曰目前不说句后不迷又问如何是向上事师曰迥然不换标的即乖。

　　颂曰。

天黑云深飞莫鸦鹭鸶立雪对芦花幸然不属今时事句后声前会即差(雪岩钦)

　　襄州广德义禅师(嗣广德延)僧问古人云言语道断非去来今此理如何师曰弥勒涅槃知几劫护明犹未降迦维。

　　颂曰。

妙湛圆明苐一机降生成道涅槃时迦维摩竭双林树认着元来不是伊(丹霞淳)

　　广德义因僧问久负不逢时如何师曰扇开人不遇陋巷莫能[(冰-水+〡)*ㄆ]。

　　颂曰。

妙体堂堂相好全青霄独步蹑金莲千华台上犹慵坐弊垢襕衫岂肯穿(丹霞淳)

　　襄州广德周禅师(嗣广德延)僧问教中道阿逸多不断烦恼不修禅定佛记此人成佛无疑此理如何师曰盐又尽炭又无曰盐尽炭无时如何师曰愁人莫向愁人说说向愁人愁杀人。

　　颂曰。

[(冰-水+〡)*ㄆ]放随时虽有准出门入户恐难论长安路子君须到莫向深村草里蹲(虚堂愚)

　　襄州石门慧彻禅师(嗣石门蕴)僧问实际理地如何进步师曰鸟道无前僧曰幽谷白云藏白雀拟心栖处隔山迷。

　　颂曰。

幽谷白云藏白雀拟心栖处隔山迷直饶不住栖心处犹落怡山苐二机(懒庵需)

　　石门彻因僧问如何是三乘教外别传一句师曰东村王老夜烧钱。

　　颂曰。

东村王老夜烧钱草鞋踏地帽指天家无白泽招祸福穷时相炒饿相煎(洞山聪)

三乘教外别流传瞎汉多知唤作禅天下衲僧参不到东村王老夜烧钱(杨无为)

东村王老夜烧钱眼中尘雾口中烟招神引鬼成妖怪三脚虾䗫飞上天(地藏恩)

东村王老夜烧钱野鬼闲神满月前休更逢人觅玄旨谢家人不在渔船(上方益)

王老夜烧钱白日看星月磕头礼慈尊手把名香爇(道吾真)

木食草衣随分过此身赢得乐天真忽咨教外别传句未免烧钱引鬼神(宝叶源)

王老烧钱言端语端锦包特石䥫褁泥团(退耕宁)

　　石门彻因僧问云光作牛意旨如何师曰陋巷不骑金色马回途却着破襕衫。

　　颂曰。

瑞草藂中懒欲眠徐行处处迥翛然披毛戴角人难识为报芒童不用鞭(丹霞淳)

　　郢州太阳慧坚禅师(嗣灵泉仁)因僧问如何是玄旨师曰壁上挂钱财。

　　颂曰。

轻轻人问玄中旨便吐肝肠说与他木人暗皱双眉处石女多言争柰何(投子青)

玄旨玄旨壁上钱财挂起家门幸自平安白日招神引鬼(杨无为)

玄旨分明示学人钱财壁上挂金银连珠六贴三千贯不济饥寒不济贫(张无尽)

　　鼎州德山圆明缘密禅师(嗣云门)上堂大众及尽去也直淂三世诸佛口挂壁上犹有一人呵呵大笑若识此人㕘学事毕。

　　颂曰。

双盲入暗路崎岖日落栖芦暂得苏争似石人眠夜半免教舜让守林居须知花绽非干木无脚行时早触途昨朝风起长安道先是昆仑进国图(投子青)

[(冰-水+〡)*ㄆ]把断襟喉风磨云拭水冷天秋锦鳞莫谓无滋味钓尽沧浪月一钩(天童觉)

青山是父白云儿云散青山总不知玉兔昼眠云母地金乌夜宿不萌枝(足庵鉴)

　　岳州巴陵新开院颢鉴禅师(嗣云门)僧问如何是道师曰明眼人落井。

　　颂曰。

落井须明出井机直宜抬眼动睛辉于斯倜傥无纤隔祖道汪洋淂旨归(洞山聪)

南北东西苦问人新开多口接迷津从兹八骏追风急空望悠悠脚下尘(佛印元)

好个明眼人落井藂林话会几时休修心未到无心地万种千般逐水流(正觉逸)

明眼人落井灵丹透金鼎黑水昆仑奴夜过漫天岭(觉海元)

秋夜霜天月正明仰观星象约三更一条大路平如掌归去何妨彻晓行(保宁勇)

明眼人落井波斯上古台龙门三级浪死水有曝𦝰(长灵卓)

明眼人落井西方在东岭捉得个馒头开拳是糊饼(海印信)

语不邪笑不来拙铺设巧安排猢狲将板拍野老舞三台(冶父川)

巴陵一句子对面却相谩大地平如掌何事放无端(月庵果)

谁解当头领坐断毗卢顶稽首老巴陵明眼人落井(月林观)

明眼人落井恩深怨亦深海枯终见底人死不知心(朴翁铦)

　　巴陵因僧问如何是吹毛剑师曰珊瑚枝枝撑着月。

　　颂曰。

要平不平大巧若拙或指或掌倚天照雪大冶𠔃磨砻不下良工𠔃拂拭未歇别别珊瑚枝枝撑着月(雪窦显)

珊瑚枝枝撑着月射斗锋铓未足观四海尽来归贡后乾坤同耀宝光寒(白云端)

价重三千不可图从教千古强名模长因塞北烟尘息记得江南啼鹧鸹(长灵卓)

脱得边城戍役身却来偷赏上园春御街前畔低声语不觉冲他貌事人(心闻贲)

　　巴陵因僧问如何是提婆宗师曰银碗里盛雪。

　　颂曰。

老新开端的别解道银碗里盛雪九十六个应自知不知却问天边月提婆宗提婆宗赤幡之下起清风(雪窦显)

大冶精金澄潭皎月南北东西孰分优劣昨夜春风一阵来扫尽千山万山雪(海印信)

人天会上分缁素龙象堂前定是非选甚邪魔并异类好教齐向此中归(保宁勇)

银碗里盛雪冰壶含宝月纵具四韦陀到此虚摇舌西天令严此土还别(佛性泰)

提婆宗银碗雪泰华摧沧海竭赤幡之下起清风吹落杨花硬如䥫(佛心才)

　　巴陵因僧问祖意教意是同是别师曰鸡寒上树鸭寒下水。

　　颂曰。

同别祖教问端由便将元价与他酬[糸*系]纶夜静人垂钓晓淂金乌带月[(冰-水+〡)*ㄆ](投子青)

昨夜三更屈指轮世间休说两三人[婁*殳]声长笛离亭晚君向潇湘我向秦(保宁勇)

鸡寒上树鸭寒下水三百余会不能宣九年面壁徒瞌睡休瞌睡上是天𠔃下是地(佛性泰)

鸡寒上树鸭寒下水时节不相饶古今自然理寒松十里吼清风流水一溪声未已(湛堂准)

一朵梨花春带雨金色头陀笑不语龙宫海藏月明前织女姮娥相对舞笑者笑舞者舞十方无虚空大地无寸土(南堂兴)

鸡寒上树鸭寒下水鹫岭费分疏少林提不起千峰寒色露全机贬上眉毛千万里(寂岩中)

鸡作苍鹰拏鳖鼻鸭为金翅作狞龙空王以此垂洪范锦上铺花知几重(南岩胜)

　　般若启柔禅师(嗣云门)僧问西天以蜡人为验未审此土以何为验师曰新罗人草鞋。

　　颂曰。

龟毛拈得笑咍咍一击万重关锁开假使蜡人似冰结当甚新罗人草鞋(枯禅镜)

　　益州青城香林院澄远禅师(嗣云门)僧问如何是西来的的意师曰坐久成劳曰便回转时如何师曰堕落深坑。

　　颂曰。

一个两个千万个脱却笼头卸角䭾左转右转随后来子湖要打刘铁磨(雪窦显)

香林无杂木一一是旃檀野火忽然发清风天地宽祖意报尔曹坐久自成劳(野轩遵)

禅家流何太错只管追求无病药若知烦恼即菩提久坐成劳亦安乐(佛鉴勤)

绝消息处捉来有形影中走却只因懒问儿孙要把襕衫反着坐久成劳位次已高起时失却人天相无限行人认白毫(月堂昌)

　　香林因僧问如何是衲衣下事师曰腊月火烧山。

　　颂曰。

腊月烧山万种千般翘松鹤冷立雪人寒达磨不会大难大难(雪窦显)

腊月火烧山天边两矅还香林曾未会空坐剑门关(佛印元)

僧问衣下事师答火烧山佛手遮不得人心似等闲(正觉逸)

岁晚年来正苦寒千林木叶尽凋残炎炎野火无㳅水应是随风过别山(上方益)

老大藂林快说禅不将禅挂口皮边谷深山远空无像何处人呼应不圆(天童觉)

腊月烧山特地无端锦包特石铁褁泥团(圆悟勤)

腊月山头火亘天衲衣下事若为传老来不是观时节困即长伸两脚眠(白杨顺)

巢知风冗知雨可怜谢三郎月下自摇橹(文殊能)

腊月烧山对面热谩瞥然悟去身在长安咄哉无限未归客沙里求油实可怜(石窗恭)

香林腊月火烧山铁眼铜睛见亦难脑后一星轻点着三千里外髑髅干(拙庵光)

腊月火烧山苦口是黄连相将岁除夜窦八布衫穿大可怜把手入黄泉(卍庵颜)

衲衣下事火烧山腊月家贫彻骨寒堪笑连延曾未息眉毛焦赤面皮干(天童净)

香林腊月火烧山冷淡家风退后看闹里果然轻[跍-十+水]着方知日午打三更(百拙登)

腊月烧山天宽地宽筑着磕着彻骨毛寒(松源岳)

腊月火烧山天宽与地宽常啼菩萨苦满市鬻心肝(高原泉)

腊月烧山有甚相谩漆桶不快休要胡钻(朴翁铦)

　　香林因僧问如何是衲僧活计师曰耳里种田。

　　颂曰。

耳里种田满口含烟钟馗解舞十八拍张老乘槎上九天(无庵全)

　　香林因僧问万顷荒田是谁为主师曰看看腊月尽。

　　颂曰。

绣毬抛出画堂前妙转无私体自圆真个要行剑刃事更湏再见老云门(石[(工*几)/石]明)

万顷荒田谁是主须知答处有来由个中着也无人委腊月看看又尽头(简翁敬)

看看腊月尽日用事如何富嫌千口少贫恨一身多(云衲庆)

　　香林因僧问如何是室内一(碗灯师曰)三人证龟成鳖。

　　颂曰。

六耳何谋事不成直言心表赤心人室中镫焰谁来拨白𩬊儿童两𩯭新(投子青)

皎皎清光遍界莫藏声抛不出色岂能彰直下斩钉截铁刬却古今途辙高出临济德山三人证龟成鳖别别一回吃水一回噎(圆悟勤)

三人证龟成鳖井底泥牛气噎直饶辩泻悬河有理亦难分雪耿耿孤光常皎洁(佛性泰)

三人证龟成鳖毗岚一吹吹灭从兹暗里穿针鼻孔七花八裂(水庵一)

三人证龟成鳖刚把天机漏泄木人岭上唱歌石女眼中滴血(懒庵需)

室内一盏明灯等闲一扑扑灭自然不辩东西免淂证龟成鳖(退庵奇)

　　洞山守初禅师㕘云门放三顿棒因缘。

　　颂曰。

一镞三关破不难如何犹在是非间曲劳提起饭袋子三顿方知彻骨寒(白云端)

三顿当时打不回铙门重击锁方开堪嗟不蓄一粒米十字街头接往米(保宁勇)

从来大道透长安步步应须着眼看五里只知还五里到头方觉路岐难(成枯木)

去年八月离湖南行尽千山与万山不吃云门三顿棒不知虎体有玄班(慈受深)

坐镇韶阳老牯牛江西湖外遽相酬当时铁限高抬起未必黄河不倒流(宝峰祥)

吹毛宝剑当机妙切玉如泥孰可猜不犯锋铓全正令法王心印为君开(禾山方)

云门棒头有眼洞山脚下云生觑破森罗万象便能海上横行(佛心才)

问答分明岂偶然须知迸耳是忠言洞山眼似铜铃转刚被云门三顿谩(文殊道)

奉君三顿曲周遮屈辱云门老作家渡水穿云五湖客欲将何物当生涯(龙门远)

见兔放鹰因行掉臂赤骨律穷方圆富贵放三顿棒尚迟疑再挨方识锥头利单提独脚机关外明眼衲僧犹不会(圆悟勤)

云门饭袋子毒蛇当古路触着便伤人谁敢正眼觑(无相范)

　　洞山初因僧问如何是佛师曰麻三斤。

　　颂曰。

麻皮三斤不用秤秤头那肯坐于蝇一念才生筋骨露徒劳更觅定盘星(北塔祚)

五彩画牛头黄金为点额春晴二月初农人皆取则寒食贺新正铁钱三五百(福严雅)

金乌急玉兔速善应何曾有轻触展事投机见洞山跛鳖盲龟入空谷花簇簇锦簇簇南地竹𠔃北地木因思长庆陆大夫解道合笑不合哭(雪窦显)

三年一闰大家知也有颟顸不记时昨夜雁回沙塞冷带霜梧叶又披披(投子青)

火麻皮子若何分腊雪煎茶解醉君更有路行人未到野花含笑旧枝春(法昌遇)

打鼓弄琵琶相逢两会家去年一百五令岁又还他(浮山远)

横眸读梵字弹舌念真言吹火长尖觜柴生满灶烟(大愚芝)

如何是佛麻三斤(咄)大地茫茫愁杀人(翠岩真)

一片初生月蛾眉画碧空水中鱼避钓云外鸟防弓(野轩遵)

问佛三斤麻斋僧怕夜茶春来寒食后古木噪寒鸦(海印信)

同袍㕘学问通津来扣宗师佛正因为说三斤麻最好三斤天下说尖新几多匠者频拈掇柰缘缁素有疏亲子今更为重秤过那吒太子析全身(道吾真)

洞山有语麻三斤衲子擎拳问要津因忆旧年看草字张颠颠后更无人(云峰悦)

云起千山晓风高万木秋石头城下水浪打钓鱼舟(佛慧泉)

斤两分明不负君眼中瞳子莫生瞋百年三万六千日得忻忻处且忻忻(白云端)

洞山麻三斤分明欠一着衲僧放不下寻言空摸索(云盖智)

江南三月鹧鸪天雨过诸峰景物鲜行尽天涯谙世事买鞋须是大光钱(三祖宗)

尺璧未为重片言不可轻领取钩头意莫认定盘星(地藏恩)

南天地暖北天寒水陆相通见不难无限黄花兼翠竹任他千古往来看(草堂清)

洞山的的麻三斤明月堂前赠若人碧眼厖眉才举首又随云雨暗惊神(长灵卓)

三斤足秤洞山麻拨动锱铢万里差啼淂血㳅无用处夜来依旧宿芦花(张无尽)

千峰势到岳边住万𣲖声归海上消迸出红炉金弹子眼睛定动面皮焦(南华昺)

鸿鹄一举千里飞钻天鹞子与天齐凤凰不是凡间鸟为瑞为祥自有时(龙门远)

洞山麻三斤真鍮不博金将钱买五彩壁上画天神(琅瑘觉)

洞山麻三斤斤两不谩人语稀难问事貌古易传神(慈受深)

现前三昧料水打碓漏泄天机失钱遭罪(文殊能)

洞山佛话三斤麻缚杀藂林老作家最好风前一声邃江城五月落梅华(石[(工*几)/石]明)

钟在扣谷受响池印月镜含像曾非展事投机岂是预搔待痒点铁成金举直错枉一箭雕一双一掴血一掌君不见疏而不漏𠔃恢恢天网(圆悟勤)

驴尾猪头牛脚迹三斤麻皮露消息志公杖头剪刀尺从来雨下阶头湿(玉泉琏)

洞山老勿疏亲答佛法麻三斤无面目得人憎见淂彻赚杀人(妙峰善)

水断流山突兀为君放出辽天鹘拟欲风前瞬息时抬眸已是(成窠窟非窠窟)咄咄咄(涂毒䇿)

　　洞山初因僧问如何是正法眼师曰纸捻无油。

　　颂曰。

洞山宗匠较些些纸捻无油验作家老倒禅和针子眼说禅说道会如麻(翠岩真)

　　洞山初上堂言无展事语不投机承言者丧滞句者迷还得么你衲僧分上到这里须具择法眼始得秪如洞山恁么道也有一场过且道过在甚么处。

　　颂曰。

只要㧞楔抽钉为人解粘去缚如何洞山老人先自螣蛇绕脚(鼓山圭)

言无展事语不投机承言者丧滞句者迷逢人不得错举(径山杲)

展事无回互投机通一线洞山无眼筋入地狱如箭(南岩胜)

　　金陵奉先深禅师(嗣云门)同明和尚到淮河见人牵网有鱼从网透出师曰明兄俊哉一似个衲僧相似明曰虽然如此争如当初不撞入网罗好师曰明兄你欠悟在明至中夜方省。

　　颂曰。

透网金鳞是衲僧铁壁银山胆不惊明老三更方瞥地任教千嶂碧层层(大沩智)

网中跳出便飞腾好个天然俊衲僧何似当初未入网悟来方始是知音(鼓山圭)

俊哉一跳透重渊霹雳追之去不还却笑龙门烧尾者依然点额在波澜(径山杲)

师子咬人狂狗逐块三十里来方始悟何似当初莫入去(冶父川)

　　饶州荐福承古禅师(嗣云门即古塔主)僧问如何是佛师曰莫莫又问如何是祖师西来意师曰莫莫。

　　颂曰。

古人一莫切忌㗖啄临济权寄库德山顿萧索截断佛祖机关显出顶门一着子细审思量分明欠一着且道欠那一着(雪堂行)

莫莫拈出一条断贯索任从我佛及众生撩天鼻孔都穿却(松源岳)

　　韶州双峰兴福竟钦禅师(嗣云门)僧问宾头卢应供四天下还得遍也无师曰如月入水问如何是用而不杂师曰明月堂前垂玉露水精殿里粲真珠。

　　颂曰。

混而不杂体常虚雪月交光类莫如应处万端无𦊱碍片云自在卷还舒(自得晖)

　　汝州首山省念禅师(嗣风冗)僧问如何是佛师曰新妇骑驴阿家牵曰未审此语甚么句中[(冰-水+〡)*ㄆ]师曰三玄[(冰-水+〡)*ㄆ]不得四句岂能该曰此意如何师曰天长地久日月齐明。

　　颂曰。

新妇骑驴阿家牵谁后复谁先张三与李四拱手贺尧年从上诸圣总皆然起坐忪诸没两般有问又须向伊道新妇骑驴阿家牵(神鼎諲)

得不得传不传归根得旨复何言忆昔首山曾漏泄新妇骑驴阿家牵(黄龙南)

手提巴鼻脚踏尾仰面看天听流水天明送出路傍边夜静还归茅屋里(道吾真)

新妇骑驴阿家牵王老空中驾铁舡井底挂帆风势恶须弥顶上浪滔天(海印信)

新妇骑驴阿家牵傍观笑渠颠倒颠归来举目暮云合岭上蟾蜍光未圆(天宁琏)

七手八脚三头两面耳听不闻眼觑不见啼得血流无用处不如缄口过残春(保宁勇)

张颠不似首山颠不动毫芒百怪全犹淂黄龙再拈出四方明眼若为传新妇骑驴阿家牵低头拾得一文钱十字街头拍手笑东村王老屋头穿(真净文)

首山有语古今传此语休云返倒颠新妇醉骑驴子去是人笑道阿家牵(佛国白)

新妇骑驴阿家牵面如满月目如莲更将罗袖相牵挽一假风流遍大千(慈受深)

新妇骑驴阿家牵体假风流得自然堪笑效颦邻舍女向人添丑不成妍(天童觉)

莫问新妇阿家免烦上路波吒遇饭吃饭遇茶吃茶同门出入宿世冤家(五祖演)

新妇骑驴阿家牵碧玉罗纹顶上旋播土扬尘寻不见元来只在旧山前(文殊道)

新妇骑驴阿家牵万里沧溟驾铁船参差岛屿分诸国仿佛星河共一天(南华昺)

阿家新妇两同条咫尺家乡路不遥可笑骑驴觅驴者一生错认马鞍桥(鼓山圭)

新妇骑驴阿家牵步步相随不着鞭归到画堂人不识从今懒更出人前(径山杲)

阿家新妇最相怜新妇骑驴家便牵几度醉归明月夜笙歌引入画堂前(护国元)

新妇快骑驴阿家引鞭走石笋夜抽条面南看北斗(湛堂深)

新妇骑驴阿家牵草里寻常万万千谁在后𠔃谁在先不须特地苦加鞭(牧庵忠)

蹇驴须是阿家牵媳妇娇痴懒着鞭在舍只知七十二出门方见化三千(简堂机)

　　首山因僧问亲到宝山空手回时如何师曰家家门前火把子。

　　颂曰。

家家门前火把子今古分明须记取五更钟后听鸡鸣失晓朝官不带帽(石门聪)

门前火把宝山回玄学之徒遍九垓南海岸头波浪起西番毡帽样时栽(翠岩真)

空手归时谁肯信驴䭾马载入门来家家举起火把子半夜天如白日开(白云端)

　　首山因僧问如何是佛法大意师曰楚王城畔汝水东流。

　　颂曰。

楚王古城畔汝水向东流两岸竞垂钓几人能直钩(正觉逸)

楚王城畔水东流逐浪随波早晚休谁谓谢郎生计在夜深明月上孤舟(佛慧泉)

楚王城畔水东流树倒藤枯笑不休好是自从投子去更无人解道油油(真净文)

楚王城畔水东㳅今古朝宗是到头逐浪随波如未息输他渔父泛孤舟(沩山秀)

楚国城边水去东发船便被打头风芦花湾里𦗟渔唱熨斗煎茶铫不同(三祖宗)

楚王城畔水东流日夜波涛去不休岩下忽逢湘水客谓言依旧注悠悠(云溪恭)

千波万浪曾无尽去桨来帆浩莫穷谢客睡醒孤月白闲吹一笛渡头风(普融平)

楚王成畔水东流南地禅僧北地游眼目直教从浅辩权𢖍争柰出常流金篦为子挑除翳驴上穿靴背打毬(翠岩真)

楚王城畔水东流独脚山魈踢气毬贪着六幺花十八断头船子下杨州(瞎堂远)

暑往寒来春复秋夕阳西去水东流茫茫宇宙人无[婁*殳]那个亲曾到地头(雪岩钦)

　　首山因僧问如何是祖师西来意师曰风吹日炙。

　　颂曰。

日炙风吹不计年行人尘路辨应难拟心早已深三尺更教谁问个中玄(洞山聪)

风吹日炙少人知顶仰先贤对此机饶君旷劫生前会穿耳胡僧也皱眉(法华举)

曰炙风吹问袒来红尘亘野眼难抬忙忙役役知多少二月春深动地雷(翠岩真)

风吹日炙横卧荒草触着毒气全身便倒(天宁琏)

曰炙风吹也大奇根锵疋马将家儿皇图自古元无事拨动烟尘更是谁(三祖宗)

日炙风吹当路头衲僧见后莫迟留我令到此堪惆怅叶落花红经几秋(云溪恭)

风吹日炙点朱点漆行人嗟叹共谁相识(汾阳昭)

　　首山拈竹篦示众曰汝诸人若唤作竹篦则触不唤作竹篦则背汝诸人且道唤作甚么速道速道。

　　颂曰。

竹篦举起成生杀岂可容人乱札锥劈脊一挥如荐淂银山铁壁也光辉(照堂一)

拈起竹篦子如何便到家秘魔若不会随后却擎叉(鼓山圭)

背触非遮护明明为举扬吹毛元不动遍地是刀锵(径山杲)

不触又不背徒劳生拟议开口更啇量白云千万里(此庵元)

黑漆竹篦非触背大地山河俱粉碎咬人狮子急反身莫学韩攎犹逐块(遁庵演)

骂他还自骂瞋他还自瞋戒之慎之出乎尔者反乎尔者也(卍庵颜)

辩龙蛇眼定乾坤粲粲一天星斗分拈起竹篦言背触明明刺脑入胶盆(笑翁堪)

拈起竹篦行杀活令背触交驰佛祖乞命(无门开)

野千鸣狮子吼丧尽生涯不容开口(虚堂愚)

　　首山示众宾无二宾主无二主公案。

　　颂曰。

宾主有无俱遣外行藏须要出常情无栖泊处开门户月到中霄不敢明(虚堂愚)

　　首山因僧问如何是学人亲切处师曰五九尽日又逢春曰毕竟如何师曰冬到寒食一百五。

　　颂曰。

日暮阴云郊野深重阳到后菊花新不因西峤残冰尽争得东山一带春(投子青)

　　首山因僧问如何是菩提路师曰襄县五里曰向上事如何师曰来往不易。

　　颂曰。

问路穷途拟进程绿杨莺语送行人牌标五里向君说莫道常年不指陈(投子青)

　　首山因僧问如何是学人用心处师曰怪你一问迟也。

　　颂曰。

未语难明迷悟情发言方表赤心人只贪进步求名玉争信灵苗不受春(投子青)

　　禅宗颂古联珠通集卷第十八
中华藏第 078 册 No. 1720 禅宗颂古联珠通集


　　禅宗颂古联珠通集卷第十九　　　赤五

　　(僧录司右阐教兼灵谷禅寺住持净戒重校)祖师机缘六祖下第九世第十世宗师二十五人　机缘七十则

　　升州清凉院法眼文益禅师(嗣罗汉琛)行脚次值天雨忽作溪流暴涨轿寓城西地藏院因参琛和尚琛问曰上座何往曰逦迤行脚去曰行脚事作么生师曰不知曰不知最亲切师豁然开悟。

　　颂曰。

而今饱学似当时脱尽纤尘到不知任短任长休剪缀随高随下自平持家门丰俭临时用田地优游信步移三十年前行脚事分明孤负一双眉

　　法眼开堂次子方上座自长庆来师举先长庆棱和尚偈问曰作么生是万象之中独露身子方举拂子师曰恁么会又争得曰和尚尊意如何师曰唤甚么作万象曰古人不拨万象师曰万象之中独露身说什么拨不拨子方豁然悟解。

　　颂曰。

万象之中独露身一回相见一回亲东西南北吾皇化莫向江南苦问津(浮山远)

离念见佛破尘出经现成家法谁立门庭日逐舟行江练静春随草上烧痕青拨不拨𦗟叮咛三径就荒归便得旧年松菊尚芳馨(天童觉)

　　法眼因僧惠超问如何是佛师曰汝是惠超僧于是悟入。

　　颂曰。

问佛从头理不亏莫同巧妙骋𨦟机真金若不炉中锻争得将金唤作泥(汾阳昭)

江国春风吹不起鹧鸪啼在深华里三级浪高鱼化龙痴人犹戽夜塘水(雪窦显)

巇险行时问路难有人相问北村南长安无限人来往几个无铃过得关(投子青)

僧问如何是佛师云汝是惠超礼拜进前义手思量十万迢迢(慈明圆)

𨒫官买卖不相饶问佛言云是惠超嗟见衲僧生异解认他虹虹作仙桥(天衣怀)

当台明镜绝精粗谁道胡来便现胡法不相饶人莫问可怜天下乱名模(佛印元)

木人行千里骏马不移蹄落日依南土因风向北嘶(正觉逸)

妙用不须霜刀剑能弹何必玉弦丝严冬午后夜三点闲坐间眠云散时(翠岩真)

才到元正便是年暖风无处不陶然途中多少寻春客误𦗟黄鹂作杜䳌(佛慧泉)

一文大先钱买得个油糍吃向肚里了当下便不饥(白云端)

击石乃出火火光终不然碧潭深万丈直下见青天(草堂清)

一颗灵丹大似拳服来平地便升仙尘缘若有[糸*系]毫在蹉过蓬莱路八千(慈受深)

三千里外望家乡云水重重客路长向道莫行山下去果闻𤠔叫断人肠(上方益)

望风鸣处困盐车伯乐回观价万殊可笑如今虞坂上错将驽马作龙驹(普融平)

问佛如何答惠超秤锤虽定价相饶云中不睹双雕落箭过新罗十万遥(长灵卓)

问佛云言是惠超当机一句不相饶迟疑更向途中觅重叠关山十万遥(云溪恭)

觌面相呈见不难髑髅鉴觉尚颟顸巨灵抬手擘不破始信从前踢突国(南华昺)

问佛分明答惠超半斤八两不相饶藂林万古为殃祸恶语伤人恨不消(真歇了)

病遇良医饥逢王膳酱里得盐雪里送炭(圆悟勤)

借婆裙子拜婆朝问佛唯言汝惠超万古石头城下水终归大海作波涛(佛灯珣)

问佛还云是惠超和根带子上枝条春风浩浩难迴避发起乾坤那一苗(楚安方)

微酸梅子始生仁莺老花残迹已陈一夜南风移斗柄明朝烟柳不关春(正堂辩)

一字入公门九牛拔不出咄这野孤精鼻孔都打失(月林观)

惠超问佛佛何遥机就机兮答惠超到此直须挥剑刃不然渔父便栖巢(觉铁觜)

　　法眼因僧问如何是曹源一滴水师曰是曹源一滴水。

　　颂曰。

曹源一滴水是即波涛起桃花流出洞中来渔舟夜宿芦花里(杨无为)

曹源一滴是曹源万派滔滔向海门无限乘槎人不荐风涛鼓处有龙蟠(照觉总)

曹源一滴久澄清流出千江绝浪声大海几多游玩者茫茫空绕水边行(白云端)

守株非得兔罔象获玄珠一滴曹源水分明灌五湖(佛心才)

曹溪一滴异常流流入沧溟冠九州垂钓几番波浪险未曾闻道失渔舟(草堂清)

一滴曹源立问端清凉答处在言前众流截断穷源底百川依旧势朝天(佛灯珣)

得人一牛还人一马珍重曹源可知礼也雷奔汹涌海涛生谁解截流那下行那下行通玄日午打三更(韶禅师)

应口曹源一滴时谁知依样画猫儿袖中三尺龙泉剑落尽髑髅人不知(别峰印)

　　法眼答此话时天台韶国师闻已豁然开悟平生疑滞涣然冰释以所悟闻于师师曰汝向后当为国王所师致祖道光大吾不如也。

　　颂曰。

曹源一滴水相骂饶插觜鷃雀空啾啾骅骝已千里(月窟清)

　　法眼因僧问承教有言从无住本立一切法如何是无住本师曰形与未质名起未名。

　　颂曰。

没踪迹断消息白云无根清风何色散干盖而非心持坤舆而有力洞千古之渊源造万象之模则𠛴尘𨒫会也处处普贤楼阁门开也头头弥勒(天童觉)

　　法眼问觉上座船来陆来曰船来师曰船在甚么处曰船在河里觉退师却问傍僧曰你道适来这僧具眼不具眼。

　　颂曰。

水不洗水金不博金昧毛色而得马靡[糸*系]弦而乐琴结绳画卦有许事丧尽真淳盘古心(天童觉)

　　法眼问修山主毫𨤲有差天地悬隔兄作么生会修曰毫𨤲有差天地悬隔师曰与么道又争得曰某甲只与么师兄作么生师曰毫𨤲有差天地悬隔修遂礼拜。

　　颂曰。

宗师故故问同人一击毫𨤲两路分再审便能明的旨自然清白不从闻(汾阳昭)

六国当时已太平太平才久不知兵修公换得长蛇阵天下人人会死生(佛印元)

堪悲堪笑修山主因地起𠔃因地倒觌面难藏苐一机令人却忆云门老(正觉逸)

石城亲切问同参不话东西便指南明暗两条来往路依俙屈曲在𤇆岚(保宁勇)

金鳞欲化遭它点额举头看涌波澜[穫-禾+爪]浪拏云处风高天地寒(佛慧泉)

秤头蝇坐便欹倾万世权𢖍照不平斤两锱铢见端的终归输我定盘星(天童觉)

毫𨤲有差天地隔龙济清凉何失得鱼鲁刀刁孰可分水中有乳鹅王择(本觉一)

一道如弦直长安信已传万邦皆入贡四海息狼烟(掩室开)

　　法眼示众曰识得凳子周匝有余云门出云识得凳子天地悬殊。

　　颂曰。

不知将甚报君恩云起江湖浪皱痕一片古帆乘兴去与谁相逐过天门(保宁勇)

一不是二不成落花流水里啼莺闲庭雨散夜将半片月还从海底生(象田卿)

识得凳子四脚着地要坐便坐要起便起(在庵贤)

　　法眼因僧来𠫵次师以手指帘寻有二僧齐去卷帘师曰一得一失。

　　颂曰。

松直𣗥曲鹤长凫短𦏁黄世人俱玄治乱其安也潜龙在渊其逸也翔鸟脱绊夫何祖祢西来得失是非相半莲随风而转空船截流而到岸个中伶俐衲僧看取清凉手段(天童觉)

老将高提白玉鞭双驹一策去翩翩古今得失论量底空看西山暮雨前(正堂辩)

清凉指出二僧卷起一得一失谁解相委只见桃花逐水流几人亲到桃源里(肯堂充)

　　法眼因僧问古佛堂前什么人先到师曰不动步者。

　　颂曰。

古佛堂前到者稀相见难逢掣电机死水有龙终不圣惊起依前眼[(大/月)*皮][強-弓+目](天衣怀)

　　法眼因僧问如何是尘劫来事师曰尽在于今。

　　颂曰。

尘劫来事尽在于今祖师不会面壁沉吟(杨无为)

　　法眼问僧从什么处来僧云泗州来师曰大圣今年曾出塔么曰不出师曰去僧便去师却问傍僧曰你道这僧曾到泗州也无僧亦无对。

　　颂曰。

妙圆金地绝纤尘到者当观无相真莫道玄门难近向举头便是塔中人(雪窦宗)

　　法眼闻斋鱼问僧还闻么适来若闻如今不闻如今若闻适来不闻。

　　颂曰。

耳𦗟如聋口说如哑法眼舌头孰真孰假(𡰱无着总)

　　法眼因僧问声色两字如何透得师召大众曰诸上座且道这个僧还透得也未若会此问处透声色即不难。

　　颂曰。

亲口问来求透路作家直为指昏朦眼耳忽然春梦觉莺吟燕语尽圆通(大洪遂)

声色本来惟两字作家曾共辨言端若人识得其僧问直透色声应不难(本觉一)

声色都来两个字衲僧不透眼中沙黄鹤楼前吹玉笛江城五月落梅花(慈受深)

　　襄州清溪山洪进禅师(嗣罗汉琛)问修山主曰明知生不生性为什么为生之所流修曰笋毕竟成竹去如今作篾使还得么师曰汝向后自悟去在曰绍修所见只如此上座意旨如何师曰这个是监院房那个是典座房修礼谢。

　　颂曰。

进老分明到五台修师真个入闽来维那院主门相对说著令人两眼开(正觉逸)

豁落无依高闲不羁家邦平帖到人稀些些力量分阶级荡荡身心绝是非是非绝分立大方无轨辙(天童觉)

　　抚州龙济山主绍修禅师(嗣罗汉琛)行脚时同悟空法眼到地藏向火举话次藏入来乃问山河大地与上座自己是同是别师曰不别藏竖两指云两个三人因此同参。

　　颂曰。

入院高茅总不疑都缘未达祖师机妄空学问争长短虚记闲词一肚皮大地山河君可别报云不别恰如痴当人被息狂迷者见成举措不扬眉(汾阳昭)

山河大地同兼别口中未有娘生舌多知禅客强分疏瓮里何曾走却鳖(佛印元)

地藏当机竖指头诸老至今犹未瞥天回地转却等闲千古万古两条铁(白云端)

商量同别有多般老倒何曾举舌端今古不能提得去一双灵剑倚天寒(保宁勇)

休争自己与山河拨动干戈不奈何看取将军施武略两条寒剑定龙蛇(冶父川)

火炉头话几多般自己同时作么观直下起来呈伎俩山河大地黑漫漫(虚堂愚)

　　龙济示众曰具足几夫法凡夫不知具足圣人法圣人不会圣人若会即是凡夫凡夫若知即是圣人此语具一理二义若人辨得不妨于佛法中有个入处若辨不得莫道不疑。

　　颂曰。

凡全是圣圣全凡究实遗名直下参廓彻迥超凡圣处无言童子口喃喃(灵源清)

刬除露布葛藤不用之乎者也饶君句下精通未免唤驴作马(卍庵颜)

融峰强万丈未话足先酸若不缘云去那知星斗寒(虚堂愚)

　　龙济因僧问劫火洞然大千俱坏未审这个坏不坏师曰不坏曰为什么不坏师曰为同大千。

　　颂曰。

问若剜心答若劈腹句里反身何劳迅速劫火俱然同大千全机不动剑𨦟旋龙济山头龙退骨𦦨摩天上鼓惊湍

　　龙济示众曰是柱不见柱非柱不见柱是非已去了是非里荐取。

　　颂曰。

是与不是俱不是亦无不是谩劳推两头截断归家后独露乾坤更是谁(灵源清)

荐得是移花兼蝶至荐得非担泉带月归是也好郑州梨胜青州枣非也好象山路入蓬莱岛是亦没交涉[跍-十+水]着秤锤硬似铁非亦没交涉金刚宝剑当头截阿呵呵会也么知事少时烦恼少识人多处是非多(全庵已)

是是非非来却易非非是是去还难是非从此销磨尽一颗圆明照胆寒(云衲庆)

　　鼎州梁山缘观禅师(嗣同安志)僧问如何是空劫已前事师曰击动乾坤鼓时人𦗟不闻。

　　颂曰。

虚空为鼓须弥槌击者虽多𦗟者稀半夜髑髅惊梦破满头明月不思归(丹霞淳)

　　梁山因僧问如何是祖师西来意师曰莫乱道。

　　颂曰。

国令严严拟者危毫𨤲才动铁轮随心萌口应三千里齿露言来苦怨谁(投子青)

　　梁山因僧问祖意教意是同是别师曰金乌东上人皆贵玉兔西沈佛祖迷。

　　颂曰。

灵山会上言虽普少室峰前句未形瑞草蒙华含月秀寒松蓊郁出云青(丹霞淳)

　　梁山因僧问如何是日用事师曰碧玉点破琉璃色满目红尘不见沙。

　　颂曰。

劫火洞然无相宅金门不睹玉楼家宝天云淡银河冷浩浩波澜岂动沙(丹霞淳)

　　怀安军云顶山德敷禅师(嗣护国远)成都师请就衙升座有乐营将出礼拜起回顾下马台曰一口吸尽西江水即不问请师吞却阶前下马台师展两手唱曰细抹将来营将猛省。

　　颂曰。

吞却阶前下马台逢人有口亦难开戏衫莫怪重拈出曾是村歌社舞来(笑翁堪)

　　襄州石门绍远禅师(嗣石门彻)僧问如何是祖师西来意师曰布袋盛乌龟。

　　颂曰。

剖出惊人句布袋里乌龟衲僧莫错会黑豆未生时(洞山聪)

　　鼎州文殊应真禅师(嗣德山密)僧问万法归一一归何处师曰黄河九曲。

　　颂曰。

问法穷因归何处黄河透过碧波澜须知云外千峰上别有灵松带露寒(投子青)

路穷崖断进无门赖有山翁指出原九曲黄河清彻底谁知别是一乾坤(懒庵需)

九曲那容眨眼看操舟谁解别波澜文殊曾展回天手直得朝宗万𣲖干(木庵永)

　　文殊真因僧问古人垂一足意旨如何师曰坐久成劳。

　　颂曰。

驰书才去返匆匆一足垂酬继后踪坐久成劳谁委悉红炉点雪自相通(投子青)

　　南岳南台勤禅师(嗣德山密)僧问如何是祖师西来意师曰一寸龟毛重七斤。

　　颂曰。

等闲不语未逢人语便伤直似太亲不顾火中鸾凤息惊他石虎暗生瞋(投子青)

　　蕲州五祖师戒禅师(嗣双泉宽)僧问如何是佛师曰[跍-十+水]着秤锤硬似铁。

　　颂曰。

[跍-十+水]着秤锤硬似铁蒙懂禅和犹未瞥三冬岭上火云生六月长天降大雪(云峰悦)

[跍-十+水]着秤锤硬似铁此时有理不能说新罗国里火星飞直向云门指上热(白云端)

信步红尘里无人问短长归来天欲暮片月照沧浪(京兆府天宁琏)

牧童归去倒骑牛白日城中晚未休[跍-十+水]着秤锤硬似铁那知船子下杨州(佛陀逊)

　　五祖戒因智门问暑往寒来即不问林下相逢事若何师曰五凤楼前𦗟玉漏问曰争柰主山高案山低师曰湏弥顶上击金钟。

　　颂曰。

高高峰顶翻银浪深深海底起红尘金钟玉漏相酬酢疑杀滔滔天下人苟非作者孰问关津执鞭回首四海良邻君不见仲尼温伯雪倾盖相逢也奇绝(圆悟勤)

五凤楼前𦗟玉漏须弥顶上击金钟巨灵抬手无多子击破华山千万重(即庵觉)

　　随州智门光作禅师先住复州北塔(嗣香林远)僧问莲华未出水时如何师曰莲华曰出水后如何师曰荷叶。

　　颂曰。

莲华荷叶报君知出水还同未出时江北江南问王老一狐疑了一狐疑(雪窦显)

莲华荷叶有由哉泥水分时绝点埃堪忆九龙初沐处东西一步一花开(白云端)

莲华荷叶共池中华叶年年绿间红春水涟漪清彻底一声啼鸟五更风(张无尽)

烟笼槛外差差绿风撼池中柄柄香多谢浣沙人不折雨中留得盖鸳鸯(慈受深)

莲华荷叶的须分无限清香付与君弹指若知霄汉路便能平地步青云(长灵卓)

香苞冷透波心月绿叶轻摇水面风出未出时君看取都卢只在一池中(佛鉴勤)

泥水未分红菡萏雨余先透碧波香千般意路终难会一着归根便厮当(佛灯珣)

莲华荷叶非妙非玄碧潭澄彻明月初圆最好太平无一事尽教樵唱满江村(佛心才)

白藕未明非隐的红花出水不当阳游人莫用传消息自有清风透远香(丹霞淳)

荷花荷叶为君通问答还同箭拄锋觌面清香来不尽须知不在藕池中(本觉一)

出水何如未出水莲华荷叶有来由定光金地遥招手智者江陵暗点头(太源岳)

荷叶团团擎翠盖莲花灼灼斗红妆馨香越格无人荐又遂薰风过野塘(云耕静)

荷华荷叶意在言前神仙妙诀父子不传(石田薰)

　　智门因僧问如何是般若体师曰蚌含明月曰如何是般若用师曰兔子怀胎。

　　颂曰。

一片虚凝绝谓情人天从此见空生蚌含明月深深意曾与禅家作战争(雪窦显)

蚌含明月兔怀胎无限禅人劈不开铁眼铜睛何拟拟三千里外笑咍咍(长灵卓)

蚌含明月秋波冷兔子怀胎夜魄寒皎皎清光成一片直湏回首好生观(佛鉴勤)

蚌含玄兔旨何深体用明来绝古今雪曲唱高还和寡不知何处是知音(本觉一)

玉兔怀胎蚌含明月乘时正在中秋节一颗明珠转玉盘彻底无瑕光皎洁(慈受深)

　　智门因僧问如何是佛师曰踏着草鞋赤脚走曰如何是佛向上事师曰拄杖头上挑日月。

　　颂曰。

路上忙忙赤脚人草鞋踏破走风尘东西南北忙中畔拄杖频挑日月轮(佛国白)

[跍-十+水]破草鞋赤脚走衲僧到此无窠臼拄杖头边挑日月九州四海任遨游(真如喆)

智门真得祖家风放出云门广长舌大智如愚大巧若拙用尽工夫参不彻莫于平地上增堆休向虚空里钉橛(天童觉)

拄杖头上挑日月藏身北斗何殊绝三千刹海夜沉沉新出红炉一点雪(南堂兴)

[跍-十+水]破草鞋赤脚走胸中愤气冲牛斗湏弥顶上击金钟百战场中师子吼

[跍-十+水]破草鞋赤脚走堂堂向外扬家丑只知敛衭出人前不觉衣穿露两肘(最庵印)

　　天台莲华峰祥庵主(嗣奉先深)示寂日拈拄杖示众曰古人到这里为甚么不肯住众无对师乃曰为它途路不得力复曰毕竟如何以杖横肩曰楖𣗖横担不顾人直入千峰万峰去言毕而逝。

　　颂曰。

眼里尘沙耳里土千峰万峰不肯住落花流水太茫茫剔起眉毛何处去(雪窦显)

住不住𠔃日卓午莲华庵主谁相许楖𣗖横担不顾人千峰万峰是何处(翠岩真)

作者仍甘在半途半途不住竟何如横担楖𣗖千峰去云外何人得见渠(本觉一)

石火光中烂熳游白拈临济未同俦掀反华岳连天黑几个知身在御楼(无庵全)

　　汾州太子院善昭禅师(嗣首山)僧问如何是祖师西来意师曰青绢扇子足风凉。

　　颂曰。

丛林杰出镇汾阳誉走名驰振八方人问西来祖师意解云扇子足风凉(正觉逸)

青绢扇子足风凉断际全机善举扬月明三峡猿啼夜何处人闻不断肠(佛慧泉)

青绢扇子足风凉亲得摇来始息狂只爱团团无缝者人前空自眼如羊(白云端)

青绢扇子足风凉日用何曾有覆藏堪笑尘中无限客手遮西日汗如汤(慈受深)

汾阳青扇价难酬为有凉风卒未休不见盐官多少众竞头争角觅犀牛(上方益)

风格团团妙意深等闲拈出示知音汗流浃背曾施手气爽中宵便负心(佛鉴勤二)

祖意宗师先漏泄团团青扇足风凉禅人未晓重相问独自凄凄过洛阳亲得摇来始息狂风动荷花满座香自从一得真归趣无意凉人人自凉(楚安方)

呷醋咬陈姜波斯鼻孔长得些滋味子婆是阿爷娘(肯堂充)

青绢扇子足风凉标格团团不覆藏信手拈来随处用清机元不在汾阳(顽石空)

　　汾阳示众曰识得拄杖子行脚事毕三角云识得拄杖子入地狱如箭。

　　颂曰。

平地无端立话端揭天声撼怒涛寒直饶识得拄杖子也是封皮作信看(笑翁堪)

汗漫学屠龙人言枉费工自非亲到者谁与论穷通(虚堂愚)

　　妙峰善着语云错又举三角语了云错老僧则不然识得拄杖子错乃。

　　颂曰。

妙峰三个错不是无病药庞公卖笊篱清平道木杓

　　汾阳示众曰夫说法者湏具十智同真若不具十智同真邪正不辩缁素不分不能与人天为眼目决断是非如鸟飞空而折翼如箭射的而断弦弦断故射的不中翼折故空不可飞弦壮翼牢空的俱彻作么生是十智同真与诸上座点出一同一质二同大事三总同参四同真志五同遍普六同具足七同得失八同生杀九同音吼十同得入又曰与甚么人同得入与阿谁同音吼作么生是同生杀甚么物同得失阿那个同具足是甚么同遍普何人同真志孰能总同参那个同大事何物同一质有点得出底么点得出者不吝慈悲点不出来未有参学眼在切须辨取要识是非面目见在。

　　径山杲云汾阳末后若无个面目见在一场败关虽然如是丧我儿孙喝一喝。

　　颂曰。

兔角龟毛眼里栽铁山当面势崔嵬东西南北无门入旷劫无明当下灰十智同真面目全于中一智是根源若人要识汾阳老擘破三玄作两边(洪觉范)

十年湖海觅冤仇不得冤仇未肯休芍药花开菩萨面㯶榈叶长夜又头(鼓山圭)

画得真如活花间翅展开黄莺偷眼觑不敢下枝来(正堂辩)

阳春白雪人难和藻鉴冰壶岂易观一把柳[糸*系]𠬧不得和风搭在玉阑干(或庵体)

　　汝州叶县广教院归省禅师(嗣首山)僧问如何是学人密用心处师曰闹市辊毬子曰意旨如何师曰溥请众人看。

　　颂曰。

辊毬闹市众人看一阵清风吹面寒定乱不须双刃剑活人何必九还[舟-(白-日)](即庵觉)

　　襄州谷隐山蕴聦禅师亦曰石门聦亦曰慈照聦(嗣首山)僧问日往月来迁不觉年衰老还有不老者么师曰有曰如何是不老者师曰虬龙筋力高声叫晚后精灵转更多。

　　颂曰。

洞里无云别是天桃花如锦柳如烟仙家不会论冬夏石烂松枯是一年(无量寿)

　　慈照聪因僧问如何是道师曰腊月三十日。

　　颂曰。

腊月三十日开口便为来更拟问如何明朝正月一(无准范)

腊月三十日真人好消息戴帽空山行穿靴水上立(云衲庆)

　　汝州广慧院元琏禅师(嗣首山)初到首山山问近离甚处师曰汉上山竖拳曰汉上还有这个么师曰这个是甚么碗鸣声山曰瞎师曰恰是拍一拍便出他日又问学人亲到宝山空手回时如何山曰家家门前火把子师大悟云某甲不疑天下老和尚舌头也山曰汝会处作么生与我说来看师曰秪是地上水碙砂也山曰汝会也师便礼拜。

　　颂曰。

空手归时谁肯信驴䭾马载入门来家家举起火把子半夜天如白日开(白云端)

宝山到日事如何空手回时所得多家家门前火把子明如日月照山河(佛鉴勤)

　　潭州北禅智贤禅师(嗣福岩雅)岁夜小参曰年穷岁尽无可与诸人分岁老僧烹一头露地白牛炊黍米饭煮野菜羹烧榾柮火大家吃了唱村田乐何故免见倚他门户傍他墙刚被时人唤作郎下座归方丈至夜深维那入方丈问讯曰县里有公人到勾和尚师曰作甚么曰道和尚宰牛不纳皮角师遂将下头帽掷在地上那便拾去师下禅床拦胸擒住叫曰贼贼那将帽子覆师顶曰天寒且还和尚师呵呵大笑那便出去时法昌遇为侍者师顾昌曰这公案作么生昌曰潭州纸贵一状领过。

　　颂曰。

纳它皮角要输机放下寻时结抄归一任这回黄雪落满家围火掩柴扉(白云端)

佛性要当时节显北禅除夜启玄津当筵独恣庖丁刃直至如今此话新(灵源清)

来勾皮骨访知音一语当机直万金帽子掷来如未晓眼前争免拾花针

分皮纳角牛何在钗钏瓶盘只一金大用莫言无轨则当机须是芥投针(草堂清)

白牛露地直须烹分岁闲和野菜羹莫谓个中滋味少须知四海饱膨脝(普融平)

北禅分岁烹白牛官中文字急来勾立地交他纳皮角连忙掷下旧兜鍪(文殊道)

北禅夜分岁特地巧安排维那出只手线去又[糸*系]来田郎催拍板鲍老舞三台若教行正令活作一坑埋(石庵玿)

白牛烹了正熙熙皮角官中却要追捋下帽檐输纳了灯前更鼓夜迟迟(天目礼)

　　北禅因僧问如何是佛师曰𢁈挑不上。

　　颂曰。

𢁈挑不上筋拨不开合掌赞言善哉善哉(疏山仁)

　　瑞州洞山晓聦禅师(嗣文殊真)常自负柴上山路逢一僧问山上有柴何故将去师放柴于地曰会么曰不会师曰我要烧。

　　颂曰。

此行莫拟几时回北去应须到五台若遇文殊放光处殷勤为我记归来(虚堂愚)

柴火煎熬担在身相逢狭路不堪论淡烟落日青山外满地难收刀斧痕(石林巩)

　　洞山聪曰一大藏教只是个之字。

　　颂曰。

点画分明无道理老胡几度提不起不如分付王将军无限风流归手里(白云端)

　　洞山聦因僧问既是泗州大圣为什么在扬州出现师曰君子爱财取之有道。

　　颂曰。

泗州忽示现扬州天下宗师话路稠君子爱财取有道南海波斯鼻孔粗(慈明圆)

玉堂有路通人到金榜无名只自惭长恨贫儒书读尽老来不得一青衫(柏庭永)

　　明州雪窦山重显禅师(嗣智门祚)示众曰龙泉与刀斧同质利钝悬殊驽骀与骥马同途迟速有异。

　　颂曰。

说似琅玕犹是玉谓言鍮石又如金自惭识性多庸下未有昭昭至鉴心(佛鉴勤)

　　雪窦示众曰譬若世界坏时大水竞作其间无量众生或没未没互相悲号仰望苍苍皆云相救当是之时四禅天人一见高声便喝咄哉众生我预曾报汝令频频上来汝却不𦗟如今有什么救处乃拍手云归堂。

　　颂曰。

却外涛声满世间群生无处可跻攀寥寥天外清虚境谁解陵空上帝关(圭堂居士)

　　雪窦住翠峰时有数僧到师曰新到那僧曰是师曰参堂去僧才行师复唤曰来来僧回首师曰洞庭难得师僧到与你一碗茶吃。

　　颂曰。

入门句子已先酬唤去呼来苐二头到此不知茶味者纷纷空买洞庭舟(虚堂愚)

　　雪窦改船子渔父颂曰夜静水寒鱼不食满船载得月明归。

　　颂曰。

闪烁金鳞跃浪时华亭贪玩下钩迟谁知雪老垂[糸*系]惯不犯波涛取得伊(白云端)

　　雪窦因僧问如何是诸佛本源师曰千峰寒色曰未审向上更有事也无师曰雨滴岩花。

　　颂曰。

千峰寒色事如何雪上加霜冻滑多若遇邹阳吹暖律岩花应不待春和(杨无为)

千峰寒色冷堆青雨滴岩花照眼明若问个中端的旨休将鹤唳作莺声(本觉一)

　　雪窦因僧问山花开似锦涧水湛如蓝学人分上为什么不会师曰枯木里瞠眼曰恁么则从苗辨地因语识人也师曰三十棒且待别时。

　　颂曰。

一枝枯草强遮羞明镜当轩烛尽幽满面惭惶移步去清光灼灼避无由(白云端)

　　雪窦颂革辙二门曰劫火曾洞然木人泪先落可怜傅大士处处失楼阁(一)德云闲古锥几下妙峰顶唤它痴圣人担雪共填井(二)祖佛未生前已震涂毒鼓如今谁乐闻请试分回互(三)宛转复宛转真金休百炼丧却毗耶离无人解看箭(四)。

　　颂曰。

迦叶聆筝起舞渊明闻钟皱眉息耕斗室危坐半窗冻日熙熙(虚堂愚)

风卷浮云尽青天绝点埃山川俱在目何必上高台(葛芦覃)

　　雪窦颂曰三分光阴二早过灵台一点不揩磨区区日逐贪生去唤不回头争奈何。

　　颂曰。

业识茫茫无本可据咄哉痴汉便恁么去(肯堂充)

锯解秤锤油煎石碟两手擎来有功者赏(且庵仁)

　　无禅才云雪窦老汉颟颟顸顸儱儱侗侗更参三十年也未会禅在然虽如是土旷人稀试𦗟下个注脚乃。

　　颂曰。

瞎却摩醯三只眼南北东西路不分千林落叶无人扫独自松门展脚眠

　　雪窦与李殿院坐次有秀才并道士到院李问云三教中那个为贵师侧身义手而立李曰有口何不道取师曰对夫子而难言。

　　颂曰。

击碎髑髅敲出骨节明眼人前自彰丑拙(木庵永)

　　相州天平从漪禅师(嗣清溪进)师到西院两错公案首山念云据天平作恁么解会未梦见西院在何故话在。

　　颂曰。

禅家流爱轻薄满肚参来用不着堪悲堪笑天平老五老峰前古观基老君元是一牟尼时难只得同香火莫𦗟它人说是非(南堂兴)

　　雪窦因僧问如何是佛师曰四山围绕。

　　颂曰。

狂狗趁块瞎驴趁队只许我知不许伊会

　　雪窦因僧问如何是诸佛向上人师曰白云覆青山曰莫便是和尚为人处也无师曰渌水徒长蕖。

　　颂曰。

雪峤层层翠𤨏深风生寒岫结重云夜来[舟-(白-日)]凤冲霄汉𦗟晓樵人逐雁群(投子青)

　　雪窦问大龙语者默者不是。

　　颂曰。

三军不动旗闪烁龙蛇阵上看谋略令人长忆李将军万里晴空飞一鹗(复庵封)

　　潭州云盖继鹏禅师(嗣智门祚)初谒双泉雅禅师泉令充侍者示以芭蕉拄杖话经久无省发一日泉向火次师侍立泉忽问拄杖子话说举来与子商量师拟举泉拈火箸便摵师豁然大悟。

　　颂曰。

与夺双行验正邪才争拄杖便亡家蓦然铁棒如风疾失却从前眼里花(白云端)

谁谓当初悔行脚错错西院清风顿销烁复云忽有个衲僧出来道错雪窦错何似天平错(雪窦显)

把缆放船胶柱调弦远水不救近火短绠那汲深泉天平老太忽草为两错悔行脚大地茫茫愁杀人眼里无筋一世贫(圆悟勤)

彼呼我诺彼啐我啄闻如不闻将错就错金刚眼睛槵子换却会与不会都卢是锴(佛鉴勤)

两错将来竟不成从而南北路头分后来费尽分疏语半是思君半恨君(云衲庆)

　　郢州太阳警玄禅师(嗣梁山观)僧问如何是和尚家风满瓶倾不出大地没饥人。

　　颂曰。

荆山羙玉何湏辨赤水玄珠不用拈冈象无心黄帝重卞和有智楚王嫌(丹霞淳)

　　太阳玄问梁山如何是无相道场山指观音曰这个是吴道子画师拟进语山急索曰这个是有相底那个是无相底师有省便礼拜山曰何不道取一句师曰道即不辞恐上纸笔山笑曰此语上碑去在。

　　颂曰。

路穷崖仞问山翁别指岩西东岭东拟进雾垂岚色重回头忽见太阳红(投子青)

真空无相绝名模立底精𠔃画底粗道即不辞难上纸西天胡子没髭须(止泓鉴)

　　天台山德韶国师(嗣法眼)示众曰青萝寅缘直上寒松之顶白云淡伫出没太虚之中万法本闲唯人自闹。

　　颂曰。

等是垂慈为你来舌头拖地语如雷葛藤满地无人剪狼藉春风又一回(竹屋简)

　　韶国师示众曰通玄峰顶不是人间心外无法满目青山。

　　颂曰。

心外本来无一法国师见处未为亲若言满目青山是认着还生眼里尘(无隐鉴)

　　金陵清凉泰钦法灯禅师(嗣法眼)师问僧如何是祖师西来意僧曰不东不西师不肯僧却问如何是祖师西来意师曰不东不西僧遂领旨。

　　颂曰。

西来祖意不东西𤠔鸟春深抱树啼多少行人空怅望青山孤耸白云低(保宁勇)

不东不西一句全提软似生铁硬如烂泥投针未谙钵水刮膜再用金鎞云琐家山归路绝回头翻笑杜鹃啼(肯堂充)

　　云居齐和尚法灯会中为知藏灯一日谓师曰有人问我西来意答他曰不东不西藏主作么生会师对曰不东不西灯曰与么会又争得曰道齐只恁么未审和尚尊意如何灯曰它家自有儿孙在师顿明厥旨有颂曰接物利生绝妙外生终是不肖它家自有儿孙将来用得恰好。

　　颂曰。

他家自有儿孙在父祖田园都不爱平生活计刹那中东头买得西头卖(大洪恩)

人问西来祖师意灯公对道不东西它家自有儿孙在多是随言却自迷(本觉一)

　　金陵报恩院玄则禅师(嗣法眼)初问青峰如何是学人自己峰曰丙丁童子来求火后谒法眼眼问甚处来师曰青峰眼曰青峰有何言句师举前话眼曰上座作么生会师曰丙丁属火而更求火如将自己求自己眼曰与么会又争得师曰某甲只与么未审和尚如何眼曰你问我我与你道师问如何是学人自己眼曰丙丁童子来求火师于言下顿悟。

　　颂曰。

末上一回秤八两又秤恰重半斤来定盘星在谁人手争着[糸*系]毫可怪㦲(白云端)

丙丁求火己躬明法眼青峰古路行行到水穷知尽处坐看云起见平生(照觉总)

丙丁求火问青峰叵耐韩獹逐块踪赖得清凉重点破一声雷震化为龙(大洪遂)

问处分明答处亲青峰八字打开门头头尽是吾家物何必临歧更问津(佛灯珣)

丙丁童子来求火再问炎炎燎面门过现未来三世佛不离其中转法轮(冶父川)

丙丁童子来求火南方丙丁又属火桉剑宗师柰若何是君心下意不过(卍庵颜)

一回醉倒玉楼前𩯭乱钗横语笑颠最是恼人肠断处借婆衫子拜婆年(皖山凝)

昔见非真今见非假字经三写乌焉成马(宝叶源)

　　杭州永明开山道潜禅师(嗣法眼)初参法眼眼曰子参请外看什么经师曰华严曰总别同异成坏六相是何门摄师曰世出世间一切法皆具六相曰空具六相不师无对曰何不问去师却问空具六相不曰空师于是开悟曰子作么生会师曰空眼然之。

　　颂曰。

空𠔃空𠔃无背面拈起豁然成两片担向南屏山角头千古万古少人见要见么(以拂子打圆相云)金乌飞上琉璃殿(断桥伦)

　　联珠颂古通集变本加丽句章𣗥句愈出而愈多如蜂房酿百花之蜜蚁[糸*系]穿九曲之珠食其蜜者念其蜂好其珠者慕其蚁余作是说有客进曰忽遇不食蜜不好珠不嗜语言文字者此集又将奚为余曰病其病者不能自病客惭而退于是乎书。

　　天童云岫题

　　禅宗颂古联珠通集卷第十九
中华藏第 078 册 No. 1720 禅宗颂古联珠通集


　　禅宗颂古联珠通集卷第二十　　　赤六

　　(僧录司右阐教兼灵谷禅寺住持净戒重校)祖师机缘六祖下十一世　十二世

　　潭州石霜楚圆慈明禅师(嗣汾阳)僧问如何是佛师曰水出高原师自。

　　颂曰。

水出高原也大奇禅人不会眼麻弥若也未明泥水句灯笼露柱笑嘻嘻慈明为水出高原天下禅僧走似烟只𦗟清声来耳畔不知流落那峰前(正觉逸)

水出高原上风翻浪似银摛毫聊一颂梦里说书绅(翠岩真)

冲断云根迸石来泠泠千古下崔嵬未明的的朝宗意𦗟取春深动地雷(沩山秀)

高原水出晓晴天对答临机岂偶然衲子不知流落处一寻寒木破溪烟(地藏恩)

穿云迸石不辞劳天抵还他出处高溪涧岂能留淂住终归大海作波涛(雪岩钦)

水出高原浪拍天四维上下绝尘烟分明好个真消息未必时人到那边(高峰妙)

　　慈明室中插剑一口以草鞋一緉水一盆置剑边每见入室即曰看看有至剑边拟议者师曰险丧身失命了也便喝出。

　　颂曰。

暑往寒来春复秋夕阳西去水东流将军战马令何在野草闲花满地愁(瞎堂远)

四五百条花柳巷二三千处管弦楼纵然有搭闲田地不是栽花蹴气毬([仁-二+幻]堂仁)

家山指出路非遥万仞嵯峨插碧霄一片白云横谷口几多归鸟尽迷巢(水庵一)

单枪疋马出汾阳端的还他主将强盆水草鞋横室内杀人更不犯锋铓(无际𣲖)

百花藂里𩍐鞭过俊逸风流有许多未苐儒生偷眼觑满怀无柰旧愁何(断桥伦)

　　慈明在众中时到芝和尚寮中芝坐问开合子取香在手中欲烧次师问曰作么生烧芝便放炉中烧师曰牙郎当汉又恁么去也。

　　颂曰。

千人万人行一路几个移身不移步对面拈香炉上烧牙即当汉又恁去(白云端)

　　慈明因僧问如何是古佛家风师曰银蟾初出海何处不分明。

　　颂曰。

银蟾出海照无私处处分明是阿谁见面不须重问讯从教日炙与风吹(高峰妙)

　　慈明冬日榜僧堂作此字<PIC>C078p0837_01.gif</PIC>其下注曰若人识得不离四威仪中首座见曰和尚今日放㕘师闻而笑。

　　颂曰。

选佛堂前光焰焰分明一柄道士剑果然堂头放晚㕘首座之言有神见(野云南)

画下画上画短画长明明揭示浩浩啇量何似京师出大黄(月庭忠)

　　慈明因僧问闹中取静时如何师曰头柁布袋。

　　颂曰。

枕袋安眠淂自由任他人物闹啾啾粗衣粝食尤无念谁管扶桑日出头(海印信)

　　慈明因僧问如何是不动尊师曰提不起。

　　颂曰。

不动尊提不起茫茫宇宙谁能委秋江清夜月澄鲜鹭鸶飞入芦花里(高峰妙)

　　慈明因僧问行脚不逢人时如何师曰钓[糸*系]纹水。

　　颂曰。

老倒慈明为指迷钓[糸*系]纹水出群机时人贪看芦花白不见沙鸥隔岸飞(石田薰)

　　慈明问杨岐马祖见让师便悟去且道迷却在甚么处歧云要悟即易要迷即难。

　　颂曰。

要悟即易要迷即难[糸*系]毫透不尽咫尺隔千山说食终不饱着衣方免寒忆昔五台曾有语前三三与后三三(圆悟勤)

衲僧悟易要迷难无限渔翁失钓竿点铁成金犹自可点金成铁太无端(别峰印)

　　慈明因李驸马问我闻西河有金毛师子是不师曰驸马甚处得这消息来李喝一喝师曰野千鸣李又喝师曰师子吼。

　　颂曰。

逆风吹又顺风吹铁眼铜睛孰敢窥万古碧潭空界月再三捞捷始应知(高峰妙)

　　慈明问显英上座近离甚处曰金銮师曰夏在甚处曰金銮师曰去夏在甚处曰金銮师曰前夏在甚处曰金銮师曰先前夏在甚处曰何不领话师曰我也不能勘得你教库下奴子勘你且点一盏茶与你湿觜。

　　颂曰。

焦砖打着连底冻赤眼撞着火柴头将军但有嘉声在何必荣封万户侯(石田熏)

　　慈明颂黑黑黑道道道明明明得得淂。

　　颂曰。

八十翁翁着绣靴[跍-十+水]开幽洞笑呵呵傍人指点忘归路不觉腰间烂斧柯(无庵全)

　　慈明因僧问如何是佛法大意师曰一亩之地三蛇九鼠。

　　颂曰。

一亩之地三蛇九鼠物是定价钱是足[婁*殳](印空叟)

　　滁州琅玡山慧觉禅师(嗣汾阳)上堂汝等诸人在我这里过夏与你点出五般病一不得向万里无寸草处去二不淂孤峰独宿三不得张弓架箭四不得物外安身五不得滞于生杀何故一处有滞自救难为五处若通方名导师汝等诸人若到诸方遇明眼作者与我通个消息贵得祖风不坠若是常徒即便𥨊息何故裸形国里诸服饰想君太煞不知时。

　　颂曰。

曲蟺[跍-十+水]着两头摮哑子得梦自家笑笑到天明说向谁乌鸦解作麒麟叫(正堂辩)

琅玡指出五般病举世良医发药难直下为君俱击碎延龄何必九还丹(少室睦)

　　琅玡因长水法师问经云清净本然云何忽生山河大地师厉声曰清净本然云何忽山河大地。

　　颂曰。

混混玲珑无背面拈起有时成两片且从依旧却相当免被傍人来觑见(白云端)

当明不犯体全彰进步刚然要论量妍丑只因逢古镜回头满面负惭惶(大洪遂)

见有不有反手覆手琅玡山里人不落瞿昙后(天童觉)

相骂饶接觜相唾饶泼水尘举大地𠬧花开世界起一模脱出绝功勋句里挨开大施门(圆悟勤)

因风吹火徒为妙借手行拳未足多清净本然随口道忽生大地与山河(佛鉴勤)

清净本然云何忽生山河大地大小琅玡禅师借人鼻孔出气出得气有巴臂昨夜那吒生八臂(南堂兴)

青天复青天打失髑髅前看看日又过争教人少年(松源岳)

不设𨺻阱不挥雪刃一箭穿杨神目不瞬反思昔日李将军射虎之机犹是钝(虚堂愚)

　　瑞州大愚山守芝禅师(嗣汾阳)僧问如何是佛师曰锯解秤锤。

　　颂曰。

锯解秤锤无缝炉风吹日炙朝复夜虽然不许乱啇量一任称提绕天下(白云端)

锯解秤锤星飞电转左拽右拽七片八片有时落地碍人行千眼大悲看不见(佛慧泉)

锯解秤锤浑似䥫大愚老子曾饶舌水流涧下太忙生云在岭头闲不彻(鼓山圭)

问佛如何是宗师即便酬秤锤将锯解言外度迷流(径山杲)

手把金鞭击铁牛大千世界任遨游恒沙岸上相逢着默识无言自点头(保宁勇)

锯解秤锤出老杜诗香稻啄余鹦鹉粟碧梧栖老凤凰枝(怀玉宣首座)

锯解秤锤血滴滴地截断生死疑根不是等闲儿戏(朴翁铦)

　　大愚芝上堂曰大家相聚吃茔齑若唤作一茎齑入地狱如箭。

　　颂曰。

杀活全机觌面提大家相聚吃茎齑后生不省这个意只管茫茫打野榸(松源岳)

苦中乐乐中苦大唐打鼓新罗舞寒山烧火满头灰却笑丰干倒骑虎(石庵玿)

硬如绵软似铁诸人饮水须防噎堪笑滩头老大愚至今弄巧反成拙(枯禅镜)

　　舒州法华院全举禅师(嗣汾阳)到琅玡觉和尚处玡问近离甚处师曰两浙曰船来陆来师曰船来曰船在甚处师曰步下曰不涉程途一句作么生道师以坐具摵一摵曰杜撰长老如麻似粟拂袖而出玡问侍者此是甚么人者曰举上座玡曰莫是举师叔么先师教我寻见伊遂下旦过问上座莫是举师叔么莫怪适来相触忤师便喝复问长老何时到汾阳玡曰某时到师曰我在浙江早闻你名元来见解秪如此何得名播寰宇玡遂作礼曰某甲罪过。

　　颂曰。

相骂无好言相打无好拳何似风恬并浪静一江明月满溪舡(大洪恩)

夺得骊珠即便回小根魔子尽疑猜拈来抛向洪波里撒手大家归去来(径山杲)

渔翁潇洒任东西芦管横吹韵不齐夜静月明鱼不食扁舟卧入武陵溪(梦庵信)

水不洗水金不博金昧毛色而得马靡[糸*系]弦而乐琴结绳画卦有许事丧尽真淳盘古心(心闻贲)

官路无人独自行自家公验甚分明路傍偷贩私盐客草里蹲身过一生(鼓山圭)

有主有宾有礼有乐得失是非如何摸索才摸索无上醍醐成毒药君不见大鹏展翼盖十洲投窗之物空啾啾(石庵玿)

揭天犪鼓噪红尘遍地刀枪解出身结角罗纹随处入银山铁壁是通津(伊庵权)

闻名不如见面见面不如闻名此地无金二两俗人沽酒三升(石鼓夷)

　　法华举因僧问生死事大请师相救师曰洞庭湖里失却船。

　　颂曰。

洞庭湖里失却舡赤脚波斯水底眠尽大地人呼不起春风吹入杏花村(雪庵瑾)

　　南岳芭蕉庵大道谷泉禅师(嗣汾阳)省同㕘慈明明问白云横谷口道人何处来师左右顾视曰夜来何处火烧出古人坟明曰未在更道师作虎声明以坐具便撼师接住推明置禅床上明却作虎声师大笑曰我见七十余员善知识今日始遇作家。

　　颂曰。

问如绵里针答似泥中刺咆哮二虎吼生泞各各利牙爪可怖坐却碧峰头截断当阳路直饶擎出秘魔叉路狭草深难进步相见不相逢回𢆰不回𢆰四七二三眼相睹云从龙𠔃风从虎(冶父川)

两阵交锋出战时旗枪倒卓鼓无槌[糸*系]毫不犯将军令独脚机关各自提(瞎堂远)

一文一武偶相逢说尽英雄各不同俱往长安朝圣主姓名终是达天聦(虚堂愚)

　　安吉州天圣皓泰禅师(嗣汾阳)僧问如何是佛师曰黑漆圣僧。

　　颂曰。

圣僧黑漆实希奇莫把丹青点污伊合掌烧香人不敬寒山拾得笑攒眉(海印信)

　　舒州浮山法远圆鉴禅师(嗣叶县省)僧问如何是祖师西来意师曰平地起骨堆。

　　颂曰。

嫩草疏斜迳山泉带碧㳅文曾要渭水耻任列庄周(投子青)

平地起骨堆三春震地雷只闻千万去不见一人回(本觉一)

平地起骨堆金毛师子吼谁知无味谈塞断众人口(地藏恩)

　　浮山远因僧问师唱谁家曲宗风嗣阿谁师曰八十翁翁辊绣毬曰与么则一句迥然开祖胄三玄科甲振苐林师曰李陵元是汉朝臣投子青云水深鱼稳叶落巢疏。

　　颂曰。

月里无根草山前枯木花雁回沙塞后砧杵落谁家(投子青)

古殿莓苔满天河斗柄垂金鸡才报晓玉女下阶迟(天宁琏)

师子颦呻开口解把金毛抖擞反身时辊绣毬百兽奔腾溍走(祖印明)

　　浮山远因僧问如何是向上一路师曰正月孟春犹寒。

　　颂曰。

正月孟春犹寒从头万种千般昨夜虚空落地和风搭在阑干(别峰印)

　　宋内翰杨文公亿(㕘广慧琏)公字大年出守汝州首谒广慧慧接见公便问布鼓当轩击谁是知音者慧曰来风深辨公曰恁么则禅客相逢秪弹指也曰君子可八公应喏喏曰草贼大败夜语次慧曰秘监曾与甚人道话来公曰某曾问云岩谅监寺两个大虫相咬时如何谅曰一合相某曰我秪管看未审恁么道还得么曰这里即不然公曰请和尚别一转语慧以手作拽鼻势曰这畜生更𨁝跳在公于言下脱然无疑有偈曰八角磨盘空里走金毛师子变作狗拟欲将身北斗藏应须合掌南辰后。

　　颂曰。

内翰攀南斗倚北辰广慧转天关反地轴寥寥千古许谁知断弦须是鸾胶续(石岩琏)

白石凿凿韫尔羙璞君子道晦君子斯乐(虚堂愚)

　　杨文公问广慧承和尚有言一切罪业因财宝所生劝人疏于财宝而况阎浮提众生以财为命邦国以财聚人教中有财法二施何得劝人疏于财慧曰幡竿头上铁笼头公曰海坛马子似驴大慧曰楚鸡不是丹山凤公曰佛灭二千年比丘少惭愧。

　　颂曰。

夜叉头菩萨面鬼捣谷佛跳墙同门共户不相识迈古超今无寸长灯心[翟*支]破石人脚扁鹊卢医争主张(或庵体)

一人牙如剑树一人口似血盆一拳还一踢一踢报一拳亚竖摩醯顶门眼不妨亲[跍-十+水]上头关(石庵玿)

巧笑倩兮羙目眄兮素以为绚兮夫是之谓大年翁与广慧师也(宝叶源)

　　杨文公问慈明如何是上座为人一句慈曰切公曰长裙媳妇拖泥走慈曰谁得似学士公曰作家作家慈曰放你三十棒公以手拍膝曰这里是甚所在慈拍手曰也不得放过公呵呵大笑。

　　颂曰。

风和日暖正春浓柳色如金花影重入到桃源旧游处一层峰锁一层峰(柏庭永)

　　南康军云居晓舜禅师时号舜老夫(嗣洞山聦)自洞山如武昌行乞首谒刘公居士家士高行为时所敬意所与夺莫不从之师时年少不知其饱参颇易之士曰老汉有一问若相契即开䟽如不契即请还山遂问古镜未磨时如何师曰黑似漆曰磨后如何师曰照天照地士长揖曰且请上人还山拂袖入宅师懡㦬还洞山山问其故师具言其事山曰你问我我与你道师理前问山曰此去汉阳不远师进后语山曰黄鹤楼前鹦鹉洲师于言下大悟机锋不可触。

　　颂曰。

黑云当午蔽清虚白雨翻空失画图雨过云[(冰-水+〡)*ㄆ]山色净赵州东壁挂葫芦(伊庵权)

黄鹤楼前鹦鹉洲云居意不在钩头扁舟稳泛长江渌大笑一声烟雨𠬧(铁牛印)

　　荆门军玉泉承皓禅师时称皓布裈(嗣北塔广)冬至上堂晷运推移布裈赫赤莫怪不洗无来换替。

　　颂曰。

矜夸富贵贱卖亦穷杀人可恕无礼难容(无准范)

　　越州天衣义怀禅师(嗣雪窦)赴杉山请初入院上堂二十年前乐慕此山今日且喜因缘际会山僧未到此山身先到此山及乎到未杉山却在山僧身内。

　　颂曰。

移身换步老天衣不惜眉毛几个知今日若明当日事江南日暖鹧鸪啼(慈受深)

　　天衣因僧问古镜未磨时如何师曰撑天拄地曰磨后如何师曰夕阳影里快藏身。

　　颂曰。

拄地撑天全体用夕阳影里不藏身有时独坐孤峰顶寂寂犹闻落叶频(松源岳)

　　天衣上堂雁过长空影沉寒水雁无遗踪之意水无留影之心若能如是方解向异类中行不用续凫截鹤夷岳盈壑放行也百丑千拙收来也挛挛拳拳用之敢与八大龙王斗富不用都来不直半分钱㕘。

　　颂曰。

鸿鸣高贴冷云飞影落寒江不自知江水无情雁无意行于异类亦如斯(本觉一)

长空孤雁一声秋献宝波斯鼻似钩风卷白云归别嶂黄昏月挂柳梢头(万庵柔)

　　天衣举金刚经云若见诸相非相即见如来法眼云若见诸相非相即不见如来师曰若见诸相非相眼在什么处此语有两负门。

　　颂曰。

诸相非相孰能谙见与不见要须参两处负门如透彻此时方得睹瞿昙(本觉一)

　　天衣示众曰九天云路早须寻莫遣蹉跎岁月深天地县远向甚么处去。

　　颂曰。

夏金乌似火当空挂最高峰插在青云𦉑(南堂兴)

　　天衣示众曰百骸俱溃散一物镇长灵百骸溃散皆归土一物长灵甚处安。

　　颂曰。

一物长灵甚处安长空云散碧天宽莲宫佛刹花无[婁*殳]贬起眉毛子细观(南堂兴)

　　天衣因僧问如何是顶门上眼师曰衣穿瘦骨露屋破看星眠。

　　颂曰。

骨瘦皮枯衣服穿夜深屋破看星眠顶门不具迦罗眼莫问西来诸祖禅(本觉一)

　　洪州法昌倚遇禅师(嗣北禅贤)垂语曰我要一个不会禅底作国师。

　　颂曰。

要个无禅底国师才涉毫芒便取诛堪笑这僧垂手处道无便见有偏枯(月林观)

　　舒州投子义青禅师(嗣大阳玄)僧问和尚适来拈香祝延圣寿且道当今皇帝寿年多少师曰月笼丹桂远星拱北辰高。

　　颂曰。

六国清平贺圣年珠帘高卷月明前金轮那肯当堂座不用丹墀击静鞭(丹霞淳)

　　投子青因僧问师唱谁家曲宗风嗣阿谁师曰威音前一箭射透两重山云如何是相付底事师曰今因淮地月淂照郢阳春云恁么则入水见长人师曰秪知荆玉异那辩楚王心随后以拂子敲禅床。

　　颂曰。

珊瑚枝上玉花开风透清香遍九垓勿谓乾坤成委曲韶阳曾见睦州来(丹霞淳)

　　杭州慧曰永明延寿智觉禅师(嗣韶国师)僧问如何是永明妙旨师曰更添香着曰谢师指示师曰且喜没交涉僧礼拜师示偈曰欲识永明旨门前一湖水日照光明生风来波浪起。

　　颂曰。

门前湖水镜容开对面和盘托出来可是永明无剩语酒浓初不在多杯(象潭泳)

　　智觉因二僧来参师问参头曰曾到此间不曰曾到又问第二上座曰曾到此间不曰不曾到师曰一淂一失少顷侍者问适来二僧未审那个得那个失师曰你曾识这二僧也无者曰不识师曰同坑无异土。

　　颂曰。

到与不到一得一失不是砒霜便是石蜜舌端无眼如何吃侍者刚要询端的莫怪同坑无异土闪电未𠬧轰霹雳(痴绝冲)

　　杭州九曲观音院庆祥禅师(嗣韶国师)僧问险𢙣道中以何为津梁师曰以此为津梁曰如何是此师曰筑着汝鼻孔。

　　颂曰。

春草碧色春水绿波送君南湳伤如之何(偃溪闻)

　　隆兴府黄龙慧南禅师(嗣慈明圆)室中常问僧曰人人尽有生缘上座生缘在何处正当问答交锋却复伸手曰我手何似佛手又问诸方参请宗师所淂却复垂脚曰我脚何似驴脚三十余年示此三问学者莫有契其旨脱有酬者师未尝可否丛林目之为黄龙三关庐山圆通旻古佛云昔见广辩首座𠬧南禅师亲笔三关颂讽诵无遗近见诸方传录不全又多讹舛故兹注出　我手佛手兼举禅人直下荐取不动干戈道出当处超佛越祖我脚驴脚并行步步[跍-十+水]着无生会淂云𠬧电卷方知此道纵横生缘有语人皆识水母何曾离得虾但见日头东畔上谁能更吃赵州茶复总。

　　颂曰。

生缘断处伸驴脚驴脚伸时佛手开为报五湖参学者三关一一透将来长江云散水滔滔忽尔狂风浪便高不识渔家玄妙意偏于浪里飐风涛南海波斯入大唐有人别宝便啇量或时遇贱或时贵日到西峰影渐长黄龙老和尚有个三缘语山僧承嗣伊今日为君举为君举猫儿偏解捉老鼠(景福顺三)

佛手才开古鉴明森罗无得隐纤形朝朝日日东边出多少行人问丙丁驴脚伸时动地轮大洋海底播红尘唯余庭际青青柏一度年来一度春垂问生缘何处来到家禅客绝纤埃毗卢刹海周游也休说峨嵋与五台(照觉总三)

我手何似佛手反覆谁辨好丑若非师子之儿野干谩为开口我脚何似驴脚隐显千差万错欲开金刚眼睛看取目前善恶人人尽有生缘处认着依前还失路长空云散月华开东西南北从君去(真净文三)

我手佛手谁人不有分明直用何须狂走我脚驴脚高低[跍-十+水]着雨过苔青云开日烁问我生缘处生缘处不疑语直心无病谁论是与非(沩山秀三)

　　东京法云惟白佛国禅师熙宁初至南师法席殆二年师归圆寂然入师室问师道而师以平生三转语示天下学徒得叩于左右近[婁*殳]见印行语录者其间或拈或颂罔测其旨噫去世未三十年谬妄者传习若此良可伤哉因而成颂知师者可同味焉。

　　颂曰。

主宾相见展家风问答分明箭拄锋伸手问君如佛手铁关金锁万千重遍㕘知识扣玄微偶尔相逢话道奇我脚伸为驴脚问平生见处又生疑莫怪相逢不相识宗师须是辨来端乡关风月俱论尽却问生缘道却难

我手何似佛手天上人间希有直饶总不恁么也似枷上着杻我脚何似驴脚奉为衲僧拈却昔年有病未痊如今又遭毒药若问生缘真俗气生缘断处堕无为二途不涉如何也八十婆婆学画眉(海印信三)

我手佛手十八十九云散月圆痴人夜走我脚驴脚放过一着庞老笊篱清平木杓人人生缘北律南禅道吾舞笏苹亭撑船(湛堂准三)

玄关将多意气手不执寸铁兵不用一骑八蛮与四夷太平皆坐致困卧桑阴春日斜腾腾不识今何世(普融平)

我手何似佛手从来有衫无袖有时间向人前不觉露出双肘我脚何似驴脚寒来须要机着莫教[跍-十+水]着泥水和鞋一时失却人人有个生缘何须尽要梁原若问老僧生处荔枝香满南园(上方益三)

我手何似佛手炉鞴钳锤铁帚曾烹紫磨金躯光射七星牛斗我脚何似驴脚白刃红旗闪烁坐断百战场中妙斗六韬三略人人有个生缘视𦗟俯仰折旋顶戴寰中日月手握阃外威权(南堂兴三)

我手何似佛手随分拈花折柳忽然摸着蛇头未免遭他一口我脚何似驴脚赵州石桥略彴忽若筑起皮毬崩倒三山五岳人人有个生缘蹲身无地钻研若也眼皮迸绽虑他桶底别穿(圆悟勤三)

佛手驴脚生缘黄龙元无此语直饶恁么知之我侬未敢轻许奉报四海禅人第一不得错举(龙门远)

佛手驴脚生缘落处便是乾坤重重无限楼阁弹指入者无门驴脚生缘佛手打透上头关捩脱却泥水布裈直下心空及苐生缘佛手驴脚为君一体拈却坦然坐致太平猛将谩夸谋略(佛心才三)

扣关岂是丈夫儿驴脚生缘问阿谁佛手展开无处用太平基业各丰滋(道场如)

我手何似佛手天上南辰北斗我脚何似驴脚往事都来忘却人人尽有生缘个个足方顶圆大愚滩头立处孤月影射深湾会不得见还难一曲渔歌下远滩(白杨顺)

我手何似佛手黄龙鼻下无口当时所见颟顸至今百拙千丑我脚何似驴脚文殊亲见无著好个玻璃茶盏不要当面讳却人人有个生缘从来罪过弥天不是牵犁拽杷便是鼎镬油煎(正堂辩三)

我手何似佛手天下衲僧无口纵饶撩起便行也是鬼[宋-木+屈]里走讳不得我脚何似驴脚又被𥻿胶粘着反身直上兜率天已自遭他老鼠药吐不得人人有个生缘铁围山下几千年三灾烧到四禅天者汉犹自在傍边杀淂工夫(张无尽三)

我手何似佛手堪笑紫湖养狗撞着焦尾大虫性命输他一口我脚何似驴脚拟议知君大错进前欲饮醍醐已是遭他毒药人人尽有生缘且非夷狄中原镇府出大萝卜赵州亲见南泉佛手驴脚生缘生缘驴脚佛手李公醉倒街头元是张公吃酒黄龙山里老婆禅恰似河阳新妇丑(石庵玿四)

我手何似佛手二八恰恰十九年尾算到年头家内一钱无有我脚何似驴脚[跍-十+水]着赵州略彴惊得迦叶皱眉文殊却打无著人人有个生缘男儿气宇冲天若是争田竞地我即唤死如眠佛手驴脚生缘浩浩丛林盛传直饶一穿穿却未免十万八千(伊庵权四)

我手何似佛手合掌面南看北斗兔推明月上千峰引得寒山开笑口我脚何似驴脚急走归家日将落自古长安如镜平无端醉倒黄番绰人人有个生缘且非东土与西天击珊瑚树枝枝好撒水银珠颗颗圆佛手驴脚生缘南海波斯泛铁船精金羙玉团堆卖毕竟何曾直一钱(雪庵瑾四)

佛手驴脚容易见最难道处是生缘黄梅不是周家子七岁传衣便会禅(横川珙)

　　黄龙南初参泐潭澄因云峰悦指见慈明既寓福严时贤禅师命掌书记贤归寂适慈明继席一日造室明曰书记㕘云门禅必善其旨如放洞山三顿棒是合吃不合吃师曰合吃明曰从朝至暮鸦鸣鹊噪皆应吃棒乃使拜之复问赵州道台山婆子我与汝勘破了也且阿那里是他勘破婆子处师汗下不能答明日又诣室明呕骂不已师曰骂岂慈悲法施耶明曰你作骂会那师始大悟述颂曰杰出丛林老赵州老婆勘破有来由如今四海清如镜行人莫与路为仇明颔之。

　　颂曰。

错错戏海狞龙冲霄辽鹤老慈明无著莫笑里重重露拴索佛手一展日月昏大江从此风涛恶(石林巩)

死水如何养活龙终归大海鼓腥风天教一霎风云便送出台山烟雨中有吃棒分无吃分当炉一煆汞银流不因[跍-十+水]断台山路千古云峰恨莫酬(竹屋蕳二)

　　黄龙南因僧问不去不来时如何师曰华岳三峰头倒卓曰却去却来时如何师曰风吹柳絮毛毬辊。

　　颂曰。

冰雪肌肤西舍女梳妆巧巧画双眉傍人笔力强传写户外如何见得伊(本寂观)

　　黄龙南住黄檗时室中每举钟楼上念赞床脚下种菜众皆下语不契一日胜首座云猛虎当路坐师乃退黄檗与胜住。

　　颂曰。

钟楼上念赞床脚下种菜猛虎当路蹲时人俱不会黄檗花开自有时明州有个憨布袋(照堂一)

直出直入当面不识更拟如何着甚死急(径山杲)

猛虎当路坐游鱼脚下过不学子湖老便打刘铁磨(鼓山圭)

　　黄龙南因禾山普参普善经论两川号为义虎问师云阿难问迦叶世尊传金襕外更传何物因缘意旨如何师曰上人出蜀曾到玉泉不普曰曾到师又问曾挂搭不曰一夕便发师曰智者道场关王打供结缘住几时何妨普良久再理前问师俯首普趋出大惊曰两川义虎不消此老一唾。

　　颂曰。

黄龙一唾绝迟疑笑杀旁观又可悲姹女已归霄汉去呆即犹向火边栖(遁庵演)

　　袁州杨岐方会禅师(嗣慈明)僧问如何是佛师曰三脚驴子弄蹄行曰莫只这便是师曰湖南长老。

　　颂曰。

三脚驴子弄蹄行奉劝行人着眼睛草里见他须丧命只缘踢[跍-十+水]最分明(白云端)

前步高𠔃后步低动头摇尾三只蹄骑过闹市人东西湖南更有须菩提(保宁勇)

三脚驴子弄蹄行骐骥追风趁不前[跍-十+水]破化城无觅处湖南长老重加鞭(佛鉴勤)

三脚驴子弄蹄行步步莲花衬足生堪笑草中寻觅者不知芳树啭春莺(佛性泰)

三脚驴儿忒杀好长放后园教吃草等闲牵去向人前踢倒湖南瞎长老(鼓山圭)

杨岐一头驴秪有三只脚潘阆倒骑归跌杀黄幡绰(径山杲)

三脚驴子弄蹄行直透威音万丈坑云在岭头闲不彻水流涧下太忙生湖南长老谁解会行人更在青山外(梁山远)

三脚驴子弄蹄行两浙江南秋复热西北风霜怯早寒闭门愁见杨花落(卍庵颜)

一拽把二牵犁平田浅地且相随恰到饥时无草料放开头角便东西老杨岐老杨岐尽道从来解弄蹄(上方益)

蹇驴三脚弄蹄时若不亲骑也不知紫磨金容驼不动竹篦端胜冷钳锤(典牛游)

法出奸生垛生招箭三脚驴子是谁亲见若亲见释迦老子那吒面(佛照光)

三脚驴子弄蹄行鼓动清风入骨寒[跍-十+水]破毗卢光影断不须平地起波澜(月庵果)

杨岐一头驴眼光如电烁[跍-十+水]杀天下人说甚三只脚(雪庵庆)

一箭射落天边雁千人万人着眼看不知此箭自何来湖南长老何曾见(中庵空)

　　杨岐因僧问少林面壁意旨如何师曰西天不会唐言。

　　颂曰。

天高地迥非难见水阔山重不易论万古八风吹不入西天人不会唐言(白云端)

西天人不会唐言端坐巍巍少室前刚被流支打齿缺至今有理不能宣(佛性泰)

西天人不会唐言旱地雷声彻大千九年面壁无人会玉兔金乌火里旋(无庵全)

　　杨岐因慈明忌辰设斋众才集师于真前以两手捏拳安头上以坐具画一画打一圆相便烧香退身三步作女人拜首座曰休捏怪师曰首座作么生座曰和尚休捏怪师曰兔子吃牛你(苐二座亦如是师近)前作𦗟势座拟议师与一掌曰这漆桶也乱作。

　　颂曰。

杨岐𦗟势印千差今古令人爱作家但握祖师三印在不妨捏怪乱如麻(圭堂居士)

一棚傀儡木雕成半是神形半鬼形歌鼓歇时天未晓尚余寒月挂疏棂(虚堂愚)

　　杨岐因僧问拨云见日时如何师曰东方来者东方坐。

　　颂曰。

尧舜垂衣万国宾拨云见日意休陈东方来者东方坐草木重沾雨露新(白云端)

　　杨岐因慈明上堂师出问幽鸟语喃喃辞云入乱峰时如何明曰我行荒草里汝又入深村师曰官不容针更借一问明便喝师曰好喝明又喝师亦喝明连喝两喝师礼拜明曰此事是个人方能担荷师拂袖便行。

　　颂曰。

将出骊珠遇大啇金盘拨动有余光无烦一句论高价把手归家笑几场(白云端)

试问人间有底忙好将春事报春光直饶日日花前醉一季都来九十场(正堂辩)

胡张三背手张弓黑李四反身架箭直饶啮镞古将军对面髑髅穿一穿(别峰印)

将杖探其水方知水浅深路遥知马力岁久辩人心子不孝父不慈恭而无礼亲而有疏不入惊人浪难逢称意鱼(冶父川)

猫全食血功虎备起尸杀无奈阿舅何不传上树诀(南岩胜)

马转牛回岂足夸烂泥中刺当行家霜刃一挥全意气坐令千载定龙蛇(无庵全)

　　杨岐问僧云深路僻高步何来曰天无四壁师曰[跍-十+水]破多少草鞋僧便喝师曰一喝两喝又作么生曰你看这老和尚师曰拄杖不在且坐吃茶。

　　颂曰。

高步何来钓象犀反身全不带纤泥蓦然一喝高千丈劫外相看谁得知(圭堂居士)

　　杨岐因僧问天得一以清地得一以宁衲僧得一堪作什么师曰钵盂口向天。

　　颂曰。

钵盂向天底时节十方世界一团铁少林面壁谩多年衲僧眼里重添屑(白云端)

衲僧一拶钵盂口阔天下杨岐望梅止渴(松源岳)

　　杨岐问僧栗𣗥蓬你作么生吞金刚圈你作么生跳。

　　颂曰。

杨岐金圈与栗蓬吞跳依前事不同大海都来一口吸更无南北与西东(照堂一)

金刚圈栗𣗥蓬玄沙三种病石巩一张弓直截为君说新罗在海东(径山杲)

杨岐老人锁口诀万里长城一条铁斫牌禅客如到来不动金锤脑门裂(鼓山圭)

栗蓬吞得有何难更教吐出又心酸吞吐得来休嚼碎南辰光射北辰寒(正堂辩)

肘后蓦生闲络索风前忽布闹叉撑那吒八臂空惆怅夜半三更白昼行(天童净)

昨夜发新雷毒蛇离窟冗居常口不开蹋着迸鲜血(或庵体)

　　杨岐入院升座毕下座九峰勤把住云今日喜得个同㕘师曰作么生是同㕘底事勤曰九峰牵犁杨岐拽杷师曰正恁么时杨岐在前九峰在前勤拟议师拓开曰将谓同㕘元来不是。

　　颂曰。

一拽杷二牵犁平田浅草且相随恰到饥时无草料放开头角便东西老杨岐老杨皎尽道从来解弄蹄(上方益)

杨岐左眼半斤九峰右眼八两一对无孔铁锤至今𠬧拾不上(无相范)

　　东京天宁芙蓉道楷禅师(嗣投子青)僧问夜半正明天晓不露如何是不露底事师曰满船空载月渔父宿芦花。

　　颂曰。

星流水国夜然灯月印江天明似镜隐显无私位不该依俙拟动成偏正(丹霞淳)

　　芙蓉楷上堂法身者理妙言玄顿起终始之患诸仁者莫是幻身外别有法身么莫即幻身便是法身么若也恁么会去𥁞是依他作解蒙昧两岐法眼未得通明不见僧问夹山如何是法身山云法身无相如何是法眼山云法眼无瑕所以道吾云未有师在忽有人问老僧如何是法身羊便干处卧如何是法眼驴便湿处尿更有人问作么生是法身买帽相头作么生是法眼坑坎堆阜若检点将来夹山秪是学处不玄如流俗闺合里物不能舍得致使情关固闭识锁难开老僧今日若不当阳显示后学何以知归劝汝诸人不用求真唯须息见诸见若𥁞昏雾不生自然智鉴洞明更无他物诸人还会么良久云珠中有火君须信𠇲向天边问太阳。

　　颂曰。

道合平常绝异端行人何必历艰难从今莫信孙膑卜龟壳无灵不用钻(丹霞淳)

　　芙蓉楷因僧问如何是无缝塔师曰白云笼岳顶终不露崔峨。

　　颂曰。

层层落落影团团切忌当阳着眼看直下有无俱不立白漫漫又黑漫漫(雪岩钦)

　　芙蓉楷因僧问师唱谁家曲宗风嗣阿谁师曰金凤夜栖无影𣗳峰峦才露海云遮。

　　颂曰。

等闲应问岂安排一句全提隐露该薄露依依笼古径孤峰终不露崔嵬(丹霞淳)六祖下苐十三世(南岳下苐十二世临济宗)晦堂心(一则)白云端(五则)保宁勇(二则)孙比部(一则)

　　隆兴府黄龙祖心禅师(嗣黄龙南)因黄山谷太史乞指径截处师曰秪如仲尼道二三子以我为隐乎吾无隐乎尔太史居常如何理论公拟对师曰不是不是公迷闷不已一日侍师山行次时岩桂盛放师曰闻木犀花香么曰闻师曰吾无隐乎尔公释然即拜之曰和尚得恁么老婆心师笑曰秪要公到家耳。

　　颂曰。

渠侬家住白云乡南北东西路渺茫几度欲归归未得忽闻岩桂送幽香(石溪月)

学海波澜棬未干几烦仙屐上林峦天香吹落林风老不觉相携到广寒(石林巩)

水边林下旧生涯梦里还家未到家昨夜月明归兴动西风一阵木犀花(雪矶纲)

　　晦堂室中竖拳示僧曰唤作拳头则触不唤作拳头则背未审唤作甚么。

　　颂曰。

赤体更无藏隐处黄龙未语先分付若将见解上门来他家自有通霄路(道场琳)

背触人难会凭君子细看片云才出洞遮却面前山(雪巢一)

　　舒州白云端禅师(嗣杨岐)示众曰此事如万仞崖头相似总知道放着手便扑到底只是舍命不得法华今日不动一毫头教诸人到底去也掷下拄杖。

　　颂曰。

拟从险处放身时那个啇量不皱眉不动毫芒亲到底眼睛皮绽盖须弥(虚堂愚)

　　白云上堂举一则公案布施大众良久云口只堪吃饭。

　　颂曰。

白云举古直是希奇口堪吃饭少有人知请禅老莫迟疑一饱自然忘百饥(遁庵演)

　　白云上堂见众集乃拈柱杖曰大众会么复卓柱杖曰珊瑚枕上两行泪半是思君半恨君。

　　颂曰。

几回沾水又拖泥年老心孤不自知游子不归空怅望一溪流水落花随(无庵全)

　　白云因僧问旧岁已去新岁到来如何是不迁义师曰眉毛在眼上。

　　颂曰。

罢钓归来不系舡江村月落正堪眠纵饶一夜风吹去只在芦花浅水边(月庭忠二则)



落叶已随流水去春风未放百花舒青山回目依然在𥁞日横陈对落晖

　　金陵保宁仁勇禅师(嗣杨岐)示众曰释迦老子四十九年说法不曾道着一字优波鞠多丈室盈筹不曾度得一人达磨不居少室六祖不住曹溪谁是后昆谁是先觉既然如是彼自无疮勿伤之也拍膝示众曰且喜天下太平。

　　颂曰。

烟暖土膏农事动一犁新两破春耕郊原眇眇青无际野草闲花次苐生(虚堂愚)

　　保宁勇示众曰三界唯心万法唯识槛外云生檐前雨滴涧水湛如蓝山花开似锦此时若不究根源直待当来问弥勒。

　　颂曰。

灵然不涉去来今三界都卢一点心槛外春风春蝶舞门前杨柳晓莺吟(丹霞淳)

　　比部孙居士因杨岐来谒值视断次公曰某为王事所牵何由免离岐指曰委悉得么曰望师点破岐曰此是比部弘愿深广利济群生曰未审如何岐示以偈曰应现宰官身广弘悲愿深为人重指处棒下血淋淋公于此有省。

　　颂曰。

棒下血淋淋真鍮不博金鸳鸯亲绣出𠇲更觅金针(雪堂行)

　　禅宗颂古联珠通集卷苐二十　(赤六)
中华藏第 078 册 No. 1720 禅宗颂古联珠通集


　　禅宗颂古联珠通集卷第二十一　　赤七

　　(僧录司右阐教兼灵谷禅寺住持净戒重校)祖师机缘六祖下第十四世至二十一世

　　靳州五祖山法演禅师(嗣白云端)初谒浮山远和尚远一日语师曰吾老矣恐虚度子光阴可往依白云此老虽后生吾未识面但见其颂临济三顿棒话有过人处必能了子大事师潜然礼辞至白云遂举僧问南泉摩尼珠话请问云叱之师领悟献投机偈曰山前一片闲田地叉手叮咛问祖翁几度卖来还自买为怜松竹引清风云特印可。

　　颂曰。

山前田地卖还买松竹清风痛自怜堪笑梦中夸富贵觉来那直半分钱(遁庵演)

忍死叮咛见白云一杯鸩酒十分斟若教不饮空归去田地无由被陆沉(竹屋简二)

卒风暴雨忽迷踪撞入浮山网子中纵得白云提得出依然只是卖柴翁

　　五祖演云老僧游方十余年㕘数十人善知识将谓了当及到浮山圆鉴会下更开口不得末后又到白云因咬破一个铁馂饀直是百味具足且道饀子一句作么生道花发鸡冠媚早秋何人能染紫[糸*系]头有时风动频相倚似向阶前斗不休。

　　(颂曰)。

白云铁馂饀衲僧难下口忽然咬得破大作师子吼(月庵果)

　　五祖演在白云端会中作磨头一日端下来曰磨头你还知一件事么师曰不知曰近有数禅客自庐山来问他皆有悟入处教伊说亦说得有来由举因缘向伊亦明得教下语亦下得端良久谓师曰磨头只是未在你道如何师闻之心下不安得七日七夜不成肠肚正中心下乃自思惟曰既悟了说亦说得明亦明得如何却未在忽然中夜方会得从前宝惜一时放下遂白端端起来手舞足蹈佛眼远云某甲侍先师举此因缘谓某甲云㕘学须是一时放下方得安乐大众还见得不。

　　乃颂曰。

放得下好脱洒放不下牛拽杷堪笑诸方老古锥打鼓说禅无尾欛无尾欛不惊怕可嚒讶解[跍-十+水]毗卢顶上行不言亦自传天下好大哥

　　五祖演因僧问一大藏教是个切脚未审切个什么字师曰钵啰娘。

　　颂曰。

唇上必并班豹剥舌头当的帝都丁且道是什么字自古上贤犹不识造次凡流岂可明(石庵玿)

一大藏教是切脚东山切得钵啰娘胸中愤气盘不得忽作虹霓万丈长(即庵觉)

倒腹倾肠与么来华言梵语几曾该言前句后知端的陆地莲花朵朵开(别山智)

大藏教父为切脚钵啰娘义最深幽孔门弟子无人识碧眼胡僧暗点头(遁庵演)

　　五祖演因僧问如何是佛师曰口是祸门。

　　颂曰。

的的当阳句明明箭后路着靴人吃肉赤脚人趁兔(径山杲)

口是祸门电掣雷奔娑竭出海震动乹坤(鼓山圭)

如何是佛口是祸门一钱不直卖与买人(雪堂行)

兵行诡道贼是家亲无功受禄有理难伸(或庵体)

坑坑坎坎险险巇巇一言易出驷马难追(虚堂愚)

　　五祖演因僧问如何是佛师曰肥从口入又曰露胸跣足。

　　颂曰。

老去眉须似雪霜元来习气尚难忘少年无限伤心事一度思量一断肠(佛鉴勤)

牙根烂嚼真弥勒腹里横吞老释迦大地虚空皆得饱这回不到负檀家(心闻贲)

　　五祖演因僧问如何是临济下事师曰五逆闻雷。

　　颂曰。

从前五逆怕闻雷不似大虫看水磨孤峰顶上要同行十字街头还共坐(鼓山圭)

五逆闻雷曾㕘颜回一粒豆子爆出冷灰(径山杲)

者僧苦下打爷拳霹雳声中宇宙昏惊起无明金翅鸟擘开沧海取龙吞(东山空)

五逆闻雷露出尸骸人间天上无处堪埋(朴翁铦)

五逆闻雷慊慊然寻常争敢与人宣自从六十轻酬后济北驴名不浪传(虚堂愚)

　　五祖演示众曰释迦弥勒犹是他奴且道他是阿谁。

　　颂曰。

老年轻节腊乐事甚悠悠不及儿童日都来不解愁(南堂兴)

他弓莫挽他马莫骑他非莫管他事莫知(无门开)

释迦弥勒是他奴今古禅流知也无酒好不须悬望子醋酸何必挂葫芦(野牛平)

　　五祖演问僧曰倩女离魂那个是真底(有云王宙欲娶倩娘为妻倩父母不许倩遂卧病在家王宙将欲远行月下见倩来同舟而去三年后遂生一子倩遂归父母家才到门家中有一倩娘出来相见两人遂合成一身)。

　　颂曰。

二女合为一媳妇机轮截断难回互从来往返绝踪由行人莫问来时路(普融藏主)

只是旧时行履处等闲举着便譊讹夜来一阵狂风起吹落桃花知几多(慈受深)

两女合为一媳妇古寺基前幢子竖仿佛上有陁罗尼多少行人𥁞惊怖(正堂辩)

纵使百千劫所作业不忘因缘会遇时果报还自受(或庵体)

凉宵爱月上危楼几处笙歌几处愁歌管未阑愁未歇忽然天晓一时休(且庵仁)

忆惜春风上苑行烂窥红紫厌平生如今再到曾行处寂寂无人草自生(万庵柔)

南枝向暖北枝寒何事春风作两般凭仗高楼莫吹笛大家留取倚阑看(雪庵瑾)

云月是同溪山各异万福万福是一是二(无门开)

行吊先桃茢丧章后纸钱老胡门下客宁可入黄泉(虚堂愚)

　　五祖演垂语曰路逢达道人不将语默对且道将甚么对。

　　颂曰。

来说是非者便是是非人诚哉是言也弄物不知名(月林观)

路逢达道人不将语默对拦腮劈面拳直下会便会(无门开)

　　五祖演一日持锡绕廊臼莫有属牛人问命么众皆无语自曰孙膑今日开铺更无一人垂顾可怜三尺龙须唤作寻常破布。

　　颂曰。

无端平地起干戈争似属牛人更多满目惭惶无着处低头依旧入烟萝(高峰妙)

　　五祖演曰譬如水牯牛过窗棂头角四蹄都过了因甚么尾巴过不得。

　　颂曰。

牛过窗棂错为安名大唐国里不见一人(月林观)

龟本真灵物都缘不自知一朝亲脱壳直透九天飞(如庵用)

等闲放出这牛儿头角分明举似谁若向尾巴尖上会新罗鹞子过多时(高峰妙)

　　五祖演谢监[(冰-水+〡)*ㄆ]上堂曰人之性(命事)苐一须是○欲得成此○先湏防于○若是真○人○○。

　　颂曰。

一二三四五六圈心肝粉碎髑髅寒若将方木投圆窍丑妇争教得少年(高峰妙)

　　五祖演举昔日有秀才着无鬼论一日鬼现身云你道无我聻秀才无语师曰当时只举手作鹁鸠觜云谷孤故。

　　颂曰。

说有道无徒费力现身无语强分疏只消一个鹁鸠觜百怪千妖𥁞扫除(此山应)

五祖鹁鸠啼当机直下提隔山寻蚁迹能有几人知(石田薰)

　　五祖演因僧问如何是为人一句师曰门前石塔子。

　　颂曰。

门前石塔子八白与九紫方道既分明免被巡官使(雪堂行)

　　五祖演每遇僧来请益只曰无这闲工夫。

　　颂曰。

彼此且无相负累行人无不失钩锥虽然不瞎众生眼也好拳头劈口槌(龙门远)

开口便见胆工夫傲东鲁昔于豆子山也解打瓦鼓(南岩胜)

　　五祖演凡见僧来便曰屈屈僧曰屈作甚么师曰如今不屈更待何时。

　　颂曰。

𥁞力不柰何按牛头吃草若无锦绣文难以论嘉藻(龙门远)

铁饀价难穷谁知屈味浓法幢光祖域正董在胸中(南岩胜)

　　五祖演问僧离却四大五蕴那个是你清净法身。

　　颂曰。

堂堂白日上刀梯任是昆仑眼亦迷多谢门前按山子春来秋去泄天机(雪堂行)

　　五祖演展手问僧曰因何唤作手。

　　颂曰。

何故唤作手衲僧难开口拟议自瞒顸可怜太蒙斗(佛眼远)

先祖滔滔无固必后人悱悱有雌雄巨灵抬手无多子分破华山千万重(南岩胜)

　　隆兴府兜率从悦禅师(嗣真净文)室中设三语以验学者一曰拨草瞻风只图见性即今上人性在甚么处二曰识得自性方脱生死眼光落地时作么生脱三曰脱得生死便知去处四大分离向甚么处去。

　　颂曰。

阴森夏木杜䳌鸣日破浮空宇宙清莫对曾参问曾晰从教孝子讳爷名(张无𥁞三)

人间鬼使符来取天上花冠色正萎好个转身时节子莫教阎老等闲知鼓合东村李大妻西风旷野泪沾衣碧芦红蓼江南岸却作张三坐钓矶驴放三千马放八百透过重关未为英杰(月林观)

一念普观无量劫无量劫事即如今如今觑破这一念觑破如今觑底人(无门开)

　　东京法云佛照杲禅师(嗣真净文)师以力㕘深到语不入时每示众常举老僧熙宁八年文帐在凤翔府供申当年崩了华山四十里压倒八十村人家汝辈后生茄子瓠子几时知得或问曰宝华王座上因甚么一向世谛师曰痴人佛性岂有二种邪。

　　颂曰。

隔水何人歌竹枝动人情思极幽微夜深转入单于调月朗风高𦗟者稀(虚堂愚)六祖下第十五世　临济宗

　　成都府昭觉寺克勤圆悟佛果禅师(嗣五祖演)先住东京天宁师凡垂问学者拟议则一拳。

　　颂曰。

𥁞力当胸一拳几个眉须堕落更欲如何若何普化空中木铎(瞎堂远)

　　圆悟因僧问西天以蜡人为验此土以何为验师曰生铁铸就昆仑儿。

　　颂曰。

生铁铸就昆仑儿头轻脚重肚皮大明眼衲僧萨普吒九十日中看不破看不破笑倒嵩山破灶堕(晦叟光)

　　舒州太平慧勤佛鉴禅师(嗣五祖演)僧问如何是佛师曰吃饭咬着砂。

　　颂曰。

吃饭咬着沙隐落第三牙春风才过后拄杖亦开花(慈受深)

　　舒州龙门清远佛眼禅师(嗣五祖演)尝请益五祖凡有所问演即曰我不如你你自会得好或曰我不会我不如你师愈疑遂咨决于元礼首座礼以手引师耳绕围炉数匝行且语曰你自会得好师曰有冀开发乃尔相戏耶礼曰你他后悟去方知今日曲折耳。

　　颂曰。

我不会𠔃不如你达磨当门缺两齿满堂无限白苹风明明不自秋江起(雪堂行二)

我不会𠔃不如你堪笑千花生碓觜善财谩到百城游何曾[跍-十+水]着自家底我不会𠔃不如你旃檀林里香风起渔歌一曲过潇湘搅动沧溟声未已(呆堂定)

　　龙门示众曰千说万说不若亲见一面纵不说亦自分明王子宝刀喻众盲摸象喻禅学中隔江招手事望州亭相见事深山岩崖处事此皆亲面而见之不在说也。

　　颂曰。

宁辨人间是与非生来淈𣸩眼如眉不因说着当年事万古千秋那得知(虚堂愚)

　　金陵俞道婆市油糍为业㕘琅玡起和尚起以临济无位真人话示之一日闻丐者唱莲花乐云不因柳毅传书信何缘得到洞庭湖忽大悟以糍盘投地夫曰你颠邪婆掌曰非汝境界往见琅玡玡望之知其造诣问那个是无位真人婆应声曰有一无位人六臂三头努力瞋一擘华山分两路万年流水不知春玡印可之凡有僧至则曰儿儿僧拟议即掩门佛灯珣和尚往勘之婆如前所问珣曰爷在甚处婆转身拜露柱珣即[跍-十+水]倒曰将谓有多少奇特便出婆蹶起曰儿儿来惜你则个珣竟不顾安首座至婆问甚处来曰德山婆曰德山泰乃老婆儿子曰婆是甚人儿子婆曰被上座一问直得立地放尿。

　　颂曰。

柳毅传书只自知得便宜是落便宜亲夫爱子都抛却痛惜深怜乞养儿(笑翁堪)

蓦劄相逢铁面皮浑家丧尽唤孩儿翻身狮子施牙爪犹落渠侬苐二机咦且道渠是阿谁(涂毒䇿)

　　临安府径山宗杲大慧普觉禅师(嗣圆悟)师至天宁一日闻悟升堂举僧问云门如何是诸佛出身处门曰东山水上行若是天宁即不然忽有人问如何是诸佛出身处只向他道薰风自南来殿阁生微凉师于言下忽然前后际断。

　　颂曰。

万德不自有十身何处藏薰风生殿阁化日正舒长(石林巩)

诸佛东山水上行间中无事日偏长薰风拂拂来无已无意凉人人自凉(葛庐覃)

　　大慧因僧问心佛俱忘时如何师曰卖扇老婆手遮日。

　　颂曰。

卖扇老婆手遮日一种风流出当家说与途中未归客何须向外吃波楂(月坡明)

　　大慧后来留古云门庵学者云集久之入闽结茅于长乐洋屿室中举竹篦子问学者唤作竹篦则触不唤作竹篦则背不得下语不得无语从之得法者十有三人。

　　颂曰。

云门举起竹篦凡圣潜踪匿迹金刚门外生嗔木马厩中面赤(尼无着揔二)

云门举起竹篦才涉思惟蹉过只这背触啇量老人已是话堕径山有个竹篦直下别无道理佛殿厨屋三间穿过衲僧眼耳(福州清凉坦)

三尺筠蛇口带腥曾吞英特十三人尘蒙四壁笼灯黑老尾焦黄眼正瞋(竹屋简)

　　平江𧆞丘绍隆禅师(嗣圆悟)初㕘死心心问你是甚么僧师曰行脚僧心曰你是何处村僧行甚驴脚马脚师曰广南蛮道甚么何不高声道心曰却有些衲僧气息遂留过夏。

　　颂曰。

客里谩牢落天涯多故人好怀无处写旧话得重论残雪未消石梅英先破春徘徊殊有约来此续芳尘(虚堂愚)

解后何期语笑新秋风松馆客边身凭阑不话平生事到老相逢是别人(宝叶源)

　　安吉州道场明辩正堂禅师(嗣龙门远)室中问学者蚯蚓为甚么化为百合。

　　颂曰。

客舍并州已十霜归心日夜忆咸阳无端更渡桑干水却忆并州是故乡(圆极岑)

　　潭州大沩善果月庵禅师嗣开福宁上堂奚仲造车一百辐拈却两头除却轴以拄杖打圆相曰且莫错认定盘星卓一下下座。

　　颂曰。

海神知贵不知价留与人间光照夜碧眼胡僧笑点头谁知用处无缝𦉑(月林观)

机轮转处达者犹迷四维上下南北东西(无门开)

　　明州天童昙华应庵禅师(嗣𧆞立隆)示众曰𥁞力道不得底句不在天台定在南岳。

　　颂曰。

相骂饶汝接觜相唾饶汝泼水蓦然摸着蛇头拍手啰啰哩哩(肯堂充)

𦒿婆去后无消息病者憧憧日扣门百草自知无识者丛丛垂泣在篱根(虚堂愚)

　　应庵示众曰如世良马见鞭影而行时佛照光和尚出众云见鞭影者非良马师休去。

　　颂曰。

疾𦦨过风第二头不堪惆怅只堪愁一声振鬣长鸣后万马皆喑一战𠬧(北涧简)

　　明州育王德光佛照禅师号拙庵(嗣大慧)宋孝宗召对师举灵云颂直至千今更不疑奏曰那里是他不疑处帝曰空手牵铁牛。

　　颂曰。

万机之暇探禅宗中路宁堪憩六龙空手牵牛过天𨷂紫宸深在妙高峰(圭堂居士)

　　佛照因孝宗宣问释迦佛入山六年所成何事师对曰将谓陛下忘却。

　　颂曰。

六年勤苦竟何如为问君王记得无直下虽知难抵讳到头终不受涂糊(北涧简二)

借婆衫子拜婆年监本起挑不上禅抉起玉龙轰霹雳明星犹在九重天问处天左旋答处地右转太平无象眼头宽雪山高映黄金殿(觉圆明)

大根大器大熏修瞥转机轮向上头万亿斯年惟一佛雪山元不隔龙楼(石岩琏)

　　临安府净慈北涧蕳禅师(嗣佛照)师示众目前机摩竭令无法啇量一印印定。

　　颂曰。

当阳印定发光辉一对鸳鸯各自飞无法啇量曾不昧令行摩竭目前机(物初观)

行摩竭令显全机无法啇量未是奇方象森罗都印定此中能有几人知(仲方伦)

　　北涧因四僧来㕘师云一人宗通病在内一人说通病在外一人宗说俱通病在见闻一人触事不会东倒西擂且道谁是不会底。

　　颂曰。

午窗危坐绝逢𨒦杵臼徐开隔竹声一碗酽茶魔辟易䇿勋不战屈人兵(物初观)

刚道宗通与说通俱通还昧古灵踪谁知东倒又西擂却解当堂作主翁(仲方伦)

宾中全主主全宾四相同朝旧主人切忌自家分彼此使他容易别疏亲(净觉昙)

　　临安府净慈水庵师一禅师(嗣佛智裕)室中问僧曰西天胡子因甚无须。

　　颂曰。

痴人面前不可说梦胡子无须惺惺懵懂(无门开)

牧童失却破蓑衣流落年深见者稀拈来搭在篱头上引得乌鸦绕𣗳飞(呆堂定)

　　临安府净慈彦充肯堂禅师(嗣卍庵颜)示众曰观方知彼去去者不至方草鞋跟忽断全身在帝乡。

　　颂曰。

孰谓观方不在方才开臭口便乖张行人要觅长安路不觉全身在帝乡(掩室开)

　　庆元府天童密庵咸杰禅师(嗣应庵)应庵问如何是正法眼师遽答曰破沙盆庵颔之。

　　颂曰。

五陵公子少年时得意春风跃马蹄不惜黄金为弹子海棠花下打黄鹂(双杉元)

法眼拈来早自谩无端错对破沙盆而今遍界难遮掩(殃害)藂林累子孙(掩室开)

直甚破沙盆掀翻海岳昏顶门真个瞎千古累儿孙(虚堂愚)

白玉琢成泥弹子黄金铸就铁昆仑千年滞货无人买未免如今累子孙(大歇谦)

　　常州华藏伊庵有权禅师(嗣无庵全)尝夜坐达旦行粥者至忌展钵邻僧以手触之师感悟为偈曰黑漆昆仑把钓竿古帆高挂下惊湍芦花影里弄明月引得盲龟上钓舡。

　　颂曰。

云深江绝引帆孤可惜邻僧拽转渠方信圆明弹指事元来此语不传虚(圭堂居士)

　　镇江府焦山普济禅寺或庵师体禅师(嗣此庵元)因信斋葛知府问曰夫妻二人相打通儿子作证且道证父即是证母即是师曰小出大遇乃。

　　颂曰。

八臂那吒三只眼双槌擂鼓转舡头巨鳌一吸沧溟竭宇宙风清四百州生死自怜同室冗因何中路隔关山一朝忽得亲儿证趯[跍-十+水]方知盖覆难(雪堂行)

　　临安府灵隐松源崇岳禅师(嗣密庵)垂语曰大力量人因甚抬脚不起。

　　颂曰。

没量大人抬脚不起眼瞎耳聋撒溺撒屎求生不生求死不死苦哉佛陁耶韩信临朝底(朴翁铦)

抬脚[跍-十+水]翻香水海低头俯视四禅天一个浑身无处着请续一句(无门开)

力难抬起为君宣神骏何劳更着鞭一跃洞天三十六到时凡骨便成仙(虚堂愚)

　　松源垂语曰开口不在舌头上。

　　颂曰。

开口不在舌头上咬断牙关供死状莫教吞了大还丹命根难断空惆怅(朴翁铦)

含糊一世无分晓开口何尝在舌头万古业风吹不𥁞又随月色过罗浮(虚堂愚)

　　松源垂语曰明眼衲僧因甚脚跟下红[糸*系]线不断。

　　颂曰。

大丈夫汉红线不断直饶亲见松源敢保错来批判(朴翁铦)

脚跟不断红[糸*系]线棹臂乹坤自在行塞壑填沟无处着归来依旧两眉横(虚堂愚)

　　松源示众曰明眼衲僧因甚打失鼻孔有贼无赃。

　　○颂曰。

杀人一万损三千独弄单提机不全万顷沧波明月夜一声短笛钓鱼舡(诺庵肇)

　　庆元路育王物初观禅师(嗣北涧)师示众云过去如是如是见在如是如是未来如是如是幸自可怜生无端黄面老汉拈花金色头陀微笑漏泄真机一人传虚万人传实虽然古人得亲用亲说到行到岂是末流刻楮画花雕蚶镂蛤瞎学者眼竖起拂子云无二无二分无别无断故举头鹞子过新罗。

　　颂曰。

兜罗绵手举花枝金色头陀展笑眉末法师僧能委息只今那得异当时(仲方伦)

拈花付法庆人天西竺真[舟-(白-日)]绍的传绵密到今无间断一枝深秀鄮峰颠(净觉昙)

　　庆元府天童天目文礼禅师(嗣松源)因虎维那㕘次师问汝名什么曰智虎师退身作怕势虎拟议师便归方丈。

　　颂曰。

白浪堆中下一钩锦鳞红尾尚悠悠渔翁不计竿头事笑入芦花万顷秋(石林巩)

　　临安府径山佛智晦机熙禅师(嗣物初)师在仰山示众云云门道个普字尽大地人不柰他何殊不知他已四棱塌地当时若与震威一喝待渠𢙣发徐徐打个问讯道莫怪触忤好非图救取此老亦能振起云门纲宗。

　　颂曰。

山河大地非同别蚁子蛾蛘没等差不用干戈更相待本来成现绝安排(仲方伦)

正法眼问韶石普字酬最亲切三乘五教文毫端上该摄骊龙打失夜明珠金刚脑后抽生铁(啇隐余)

僧来请问正法眼韶石单提(普字酬不露毫芒威凛凛扫清寰宇绝戈矛)(净觉昙)

　　临安府灵隐荆叟　珏禅师(嗣痴钝)痴钝室中举如何是佛师曰烂冬𤓰仍。

　　颂曰。

如何是佛烂冬𤓰咬着冰霜透齿牙根蒂虽然无窖子一年一度一开花

如何是佛烂冬𤓰铁额铜头没柰何万里鸿沟归汉后八千人恨一声歌(独木林)

　　金陵集庆龙翔广智笑隐欣禅师(嗣晦机熙)师在中天竺室中云[跍-十+水]着顶𩕳上一着十方世界瓦解冰消汝诸人向甚处与山僧相见。

　　颂曰。

佛祖顶𩕳上一着不属僧祇大劫修卷却娘生三寸舌片帆高挂海门秋(仲方伦)

　　广智满室示众云身心一如身外无余大海水在你鼻孔里须弥山在你额角上一如底心在甚么处。

　　颂曰。

心不知心方合道色前不物始归宗屋头日照茶烟碧山脊风高𣗳叶红(仲方伦)

　　蒲室广智因僧㕘次师曰钟鸣鼓响为汝发机露柱灯笼为汝作证因甚来这里𦗟人处分僧无语师云老僧罪过。

　　颂曰。

鼓响钟鸣为发机灯笼露柱笑掀眉若无举鼎㧞山力千里乌骓不易骑(仲方伦)

壶中别有天莫认洞中仙本来成现事鹄白与乌玄(净觉昙)

　　蒲室广智室中举百丈野狐话对者多不契自云百丈野狐野狐百丈埋向一坑伏惟尚享。

　　颂曰。

浩浩丛林话野狐落他昧处便偏枯禹门一跃成龙去谁复当机问有无(仲方伦)

百丈当时少见机儿孙多是乱针锥一坑埋却浑闲事盖代功高更是谁(净觉昙)

　　临安府径山石溪心月佛海禅师(嗣掩室开)僧问如何是佛师曰矮子看戏。

　　颂曰。

巍巍文六紫金容百戏场中有变通矮子看来眉卓竖铁锤无孔舞春风(葛庐覃)

　　演梵善世利国崇教大禅师净觉昙和尚(嗣广智)师在天界示众举长庆云总似今日老胡有望保福云总似今日老胡绝望师云老胡有望亦须吐却老胡绝望也且罢休毕竟今日事作么生良久云有暇却与诸人拈出。

　　颂曰。

平展机筹不用夸抑扬元属当行家曹溪波浪如相似安得儿孙若稻麻(中峰戒)

　　径山虚堂智愚禅师(嗣运庵岩)垂语曰己眼未明底因甚么将虚空作布裤着画地为牢因甚透者个不过入海算沙底因甚向针锋头上翘足。

　　颂曰。

缝却虚空算尽沙针头画地是生涯改头换面无人见几度春风吹落花(闲极云)

解把虚空作裤单地牢画出透还难针锋头上翘双足犹对春风话岁寒(葛庐覃)未详承嗣一十一人　机缘一十八则

　　楼子和尚因从街市过经酒楼下偶整袜带少住闻楼上人唱曲云你既无心我便休聊闻忽然大悟从此号楼子○出长庆巘禅师注楞严经说文。

　　颂曰。

唱歌楼上语风流你既无心我也休打着奴奴心里事平生恩爱冷啾啾(慈受深)

偶闻清唱发高楼你若无心我也休直下狂心能顿歇从兹演若不迷头(本觉一)

你既无心我也休此身无喜亦无忧饥来吃饭困来睡花落从教逐水流(宝峰明)

你若无心我也休鸳鸯帐里懒抬头家童为问深深意笑指纱窗月正秋(宝华鉴)

因过花街卖酒楼忽闻语唱惹离愁利刀剪断红[糸*系]线你若无心我也休(㑃堂仁)

　　杜顺和尚法身颂怀州牛吃禾益州马腹胀天下觅医人灸猪左膊上。

　　颂曰。

古德法身颂𥧌语热𡱰沸若学唱巴歌须是自伶俐(大沩智)

一雨一阴风未和春从不快里消磨桃花暗已随流水空使刘郎惆怅多(心闻贲)

也好笑也堪悲耳朵元来两片皮(松源岳)

　　月氏国王闻罽宾国祇夜多尊者有大名称与群臣往彼国礼见问法王至彼修敬已毕乃请开演者曰大王来时好道今去亦如来时王乃叹伏。

　　颂曰。

至简至易最尊最贵往还千圣顶𩕳头世出世间不思议弹指圆成八万门一超直入如来地(圆悟勤)

　　西天有一外道索马鸣祖师论义集国王大臣并及四众俱会论场马鸣云汝义以何为宗外道云凡有言说我皆能破马鸣乃指国王云当今国土康宁大王长寿请汝破之外道屈伏。

　　颂曰。

六师不正起干戈自谓无能柰我何九十六宗令结舌不消一曲太平歌(本觉一)

　　昔有老宿一夏并不为师僧说话有僧自叹曰我只与么空过一夏不敢望和尚说佛法得闻正因两字也得老宿聊闻曰阇𥟖莫𧬊速若论正因一字也无道了乃扣齿曰适来无端与么道邻壁有老宿闻得乃曰好一釜菱被两颗鼠粪污却。

　　颂曰。

一夏调和一釜羹传岩犹未许争衡莫言污了无人见邻壁禅翁只眼明(正觉逸)

长夏无别趣调和羹一釜滋味颇馨香刚地成点污口是祸之门舌是斩身斧陪却三斤铁只因看锢鏴(慈受深)

泠泠寒溜潓秋壑才会沧溟便泛舟见说许由曾洗耳可怜巢父更鞭牛(虚堂愚)

　　潭州茶陵郁山主不曾行脚因庐山有化士至论及宗门中事教令看僧问法灯百尺竿头如何进步法灯曰恶凡三年一日乘驴度桥一[跍-十+水]桥板而堕忽然大悟遂有颂曰我有神珠一颗久被诸尘封锁今朝尘尽光生照见山河万朵因此更不游方。

　　颂曰。

百尺竿头曾进步溪桥一[跍-十+水]没山河从兹不出茶川上吟啸无非逻哩啰(白云端)

进步竿头[跍-十+水]断桥太虚凸处水天凹古今吃𨈀知多少不似阇𥠖这一交(北涧简)

失脚溪桥两眼枯错将鱼目作明珠直饶尘𥁞光生也照破山河梦见无(无准范)

拾得明珠笑口开谓言尘𥁞转尘埃若无直下承当分孤负驴儿一攧来(介石朋)

百尺竿头话最亲一交桥断绝纤尘死中得活珠离蚌甘作驴前马后人(无门开)

溪桥驴子失脚处百尺竿头进步时顶踵一时都换了依然只是郁阇𥠖(石溪月)

一攧成狼藉茶川路转迂却将泥弹子认作夜明珠(葛庐覃)

　　昔二庵主旬日后相见上庵主曰许多时在什么处下庵主曰在庵里造个无缝塔上庵主曰某甲也要造一个就兄借样子得么下庵主曰何不早道恰被借去了。

　　颂曰。

无缝塔子样两手抬不起被人借将去至今寻未已寻未已天上人间知几几(月庵果)

恰好被人借去了莫言邻舍不通容团圞无缝难安茟只抹烟云一两重(石林巩)

　　昔有古德一日不赴堂侍者请赴堂德曰我今日在庄上吃油糍饱者曰和尚不曾出入德曰汝去问庄主者方出门忽见庄主归谢和尚到庄吃油糍(或作鹅湖孚和尚○或作南泉)。

　　颂曰。

近在口皮边远过河沙国世间多少人不得油糍吃(鼓山圭)

和尚不赴堂庄主谢临屈一字入公门九牛车不出(径山杲)

江南江北勿同伦疑了还疑笑杀人谁信一盘油炸底古今塞断是非门(雪堂行)

热糍荡口成痕迹糍冷令人便动脾何似且拈安一处家常茶饭但随时(照堂一)

背众吃油糍对人夸好手潦倒不识羞抵死扬家丑(应庵华)

吃了油糍不赴斋庄师特特谢师来千山万水俱寻遍[跍-十+水]破芒鞋眼未开(𡰱无著总)

古德何曾动口皮吃油糍饱几人知而今冷地思量着暗写愁肠寄与谁(肯堂充)

　　古德因僧问年穷岁𥁞时如何德曰东村王老夜烧钱。

　　颂曰。

目前无异路信手斫方圆眉毛横眼上鼻孔大头悬(空叟印)

年穷王老夜烧钱断送难逢下水舡懵底不知身到岸随他寒暑谩推迁(遁庵演)

问来答去有来源一句全该遍大千岁𥁞年穷穷底事东村王老夜烧钱(蕳翁敬)

春风陌上郎得钱随手使货物忽相当撞着恰却子(雪岩钦)

　　古德因僧问生死以何为舟航德曰年𥁞不烧钱。

　　颂曰。

年𥁞不烧钱鼠冗被蛇穿直饶玄会得对面隔西天(曹源生)

　　古德因僧问年穷岁𥁞时如何德曰家家尽看野狐儿。

　　颂曰。

家家尽看野狐儿铁笛横拈撩乱吹吹罢不知何处去夕阳已挂柳梢西(松源岳)

家家尽看野狐儿见者虽多识者稀百怪千妖俱扫迹春风已到万年枝(晦叟光)

　　古德问僧曰何不看经曰不识字德曰何不问人僧展手曰是什么字德无对。

　　颂曰。

袖中宝剑磨星斗肘后灵符照八方拨转目前关捩子从教天下竟茫茫(谁庵演)

鹤立蛇行势不你五天梵字鬼神愁孔门弟子无人识碧眼胡僧笑点头(杀六岩辉)

　　宋太宗皇帝因梦神人劝发菩提心次日问廷臣菩提心作么生发群臣无对。

　　雪窦代云实为古今罕闻别峰印代答云王言如[糸*系]其出如纶。

　　颂曰。

菩提妙心作么发曰应万机元不差回首瞥然轻觑着大千沙界是皇家(松源岳)

万里讴歌圣化成条风磈雨乐樵耕不因嵩岳三呼后无象谁知真太平(双杉元)

菩提心发不为难只在君王一念间圣圣相传皆一揆绵绵国祚泰山安(辛庵俦)

　　太宗问僧近离甚处曰卧云庵帝曰卧云深处不朝天因甚到此僧无对。

　　雪窦代云难逃至化。

　　颂曰。

试问卧云深处客不知何以答升平荡然至化难逃避万里尧天一点云(北涧蕳)

　　太宗因僧朝见奏云陛下还记得么帝曰甚处相见曰灵山一别直至如今帝曰以何为验僧无语。

　　雪窦代云贫道得得而来。

　　颂曰。

灵山一别二千年圣世重逢岂偶然细掬清泉揩老眼拨开云雾见青天(石溪月)

　　太宗一日擎起钵问丞相王随曰既是大𢈔岭头提不起为甚么却在寡人手里随无对慈明圆代云陛下有力。

　　颂曰。

大地𠬧归掌握间钵盂擎起有何难个中消息凭谁委秋水秋云秋夜寒(云衲庆)

　　钱塘镇使在界上为镇将凡见僧便问若相契即留止宿一日因二僧至遂问近离甚处曰江西马大师处使曰马大师有什么方便曰道即心是佛便被揖出又有二僧到亦如前问僧曰非心非佛又被揖出。

　　颂曰。

是是非非俱请出巍巍万仞如壁立平生心胆向人倾相识还如不相识(无际派)

碧油幢下立功勋韬略双全独见君一自赤心来报国边头刁斗不曾闻(虚堂愚)

　　昔有一婆供养一庵主经二十余年尝令一二八女子送饭给侍一日令女子抱定云正当与么时如何庵主曰枯木倚寒岩三春无暖气女归举似婆婆曰我二十年只供养得个俗汉遂趁出放火烧却庵。

　　颂曰。

不见人斑见虎斑算来莫愿见人斑虎斑见后通迴避唯见人斑避最难(或庵体)

铁壁迸开云片片黑山辊出月团团就中明暗相陵处天外出头谁解看(虚堂愚)

贫人常妒富富者不欺贫莫信直中直须防人不仁(闲极云)

二十年来不具眼茆庵烧却是徒为三春暖气无多子真安之言亦可师(横川珙)

　　青莲瞬视金色笑微师承肇兹密着少林华敷神光印受世系由是弥彰虽枝派之有殊分然机用之无二致或纵𡙸而破古人之幽键或捭阖而发后学之灵枢大用现前纤尘不立四句独超于言外万法俱泯于声先玉振禅宗珠联祖城流通虽远选择未纯识者尚讥况于后乎钱塘鲁庵会公孤标㧞俗积行熏心遐扣祖机深染法味采机缘而补前缺缀颂古而入新刊通集后先洞照今古用心亦闳矣谨遣清侣躬索后题惭窥管而见微聊濡毫而塞请延。

　　祐戊午季夏径山希陵题

　　宗门中有一千七伯则公案名之今古又曰长物言之则污人唇齿置之则回避无门句句王转珠回字字冰销瓦解历代宗匠颂之未免画蛇添足宝鉴师编缉于前鲁庵公增𠬧于后赃证分明不劳再勘中间一处誵讹具眼衲僧必能辨白。

　　灵隐淳朋拜书

　　禅宗颂古联珠通集卷第二十一

　　永乐二年甲申夏五月命工补刊谨识
