中华藏第 077 册 No. 1710 古尊宿语录


　　古尊宿语录卷苐一之二　　　　　密二南岳大慧禅师(大鉴下一世)马祖大寂禅师(大鉴下二世嗣南岳)百丈大智禅师(大鉴下三世嗣马祖)

　　大鉴下一世。

　　南岳大慧禅师讳怀让金州人也俗姓杜于仪凤二年四月八日降诞感白气应于玄象在安康之分太史瞻见遂奏闻高宗皇帝帝乃问何祥瑞太史对曰国之法器不染世荣帝传敕金州太守韩偕亲往存慰其家家有三子惟师最小年始三岁炳然殊异性惟恩让父乃安名怀让至年十岁惟乐佛书时有三藏玄静过舍见而奇之告其父母曰此子若出家必获上乘广度众生至垂拱三年方十五岁辞亲往荆州玉泉寺依弘景律师出家通天二年受戒后习毗尼藏一日自叹曰夫出家者为无为法天上人间无有胜者时同学坦然知师志气高迈劝师同谒嵩山安禅师安启发之乃直诣曹溪礼六祖六祖问什么处来师云嵩山安和尚处来祖云什么物与么来师无语遂经八载忽然有省乃白祖云某甲有个会处祖云作么生师云说似一物即不中祖云还假修证也无师云修证即不无污染即不得祖云只此不污染是诸佛之护念汝既如是吾亦如是西天二十七祖般若多罗谶汝曰震旦虽阔无别路要假儿孙脚下行金鸡解𠾑一粒粟供养什邡罗汉僧(又识传道一法)心里能藏事说向汉江濵湖波探水月将照二三人祖云先师有言从吾向后勿传此衣但以法传若传此衣命如悬[糸*系]惟示道化𦗟吾偈曰心地含诸种普雨悉皆萌顿悟花情已菩提果自成汝向后出一马驹[跍-十+水]杀天下人病在汝心不湏速说师侍奉一十五载唐先天二年始往南岳居般若寺示徒云一切万法皆从心生心无所生法无能住若达心地所作无碍非遇上根宜慎辞哉僧问如镜铸像像成后光归何处师云如大德未出家时相状向什么处去僧云成后为什么不鉴照师云虽然不鉴照谩它一点不得马祖居南岳传法院独处一庵唯习坐禅凡有来访者都不顾师往彼亦不顾师观其神宇有异遂忆六祖谶乃多方而诱导之一日将𤭔于庵前磨马祖亦不顾时既久乃问曰作什么师云磨作镜马祖云磨砖岂得成镜师云磨砖既不成镜坐禅岂能成佛祖乃离座云如何即是师云譬牛驾车车若不行打牛即是打车即是又云汝学坐禅为学坐佛若学坐禅禅非坐卧若学坐佛佛非定相于无住法不应取舍汝若坐佛即是杀佛若执坐相非达其理马祖闻斯示诲豁然开悟礼拜问云如何用心即合无相三昧师云汝学心地法门如下种子我说法要譬彼天泽汝缘合故当见其道马祖云道非色相云何能见师云心地法眼能见乎道无相三昧亦复然矣祖云有成坏否师云若以成坏聚散而见道者非也𦗟吾偈曰心地[尒/口]诸种遇泽悉皆萌三昧花无相何坏复何成马祖一蒙开悟心地超然侍奉十秋日益深奥师入室弟子六人各印可曰汝等六人同证吾身各契其一。一人得吾眉善威仪(常浩)一人得吾眼善顾盼(智达)一人得吾耳善𦗟理(坦然)一人得吾鼻善知气(神照)一人得吾舌善谈说(严峻)一人得吾心善古今(道一)

　　后马祖阐化于江西开元寺师问众曰道一为众说法否众曰已为众说法师云未见通个消息来遂遣一僧去嘱云待伊上堂时但问作么生记取答话来僧如教回举似师马祖云自从胡乱后三十年不曾少盐酱师然之。

　　师天宝三年八月十一日示寂于南岳敕谥大惠禅师最胜轮之塔吏部侍郎归登撰塔记。

　　大鉴下二世南岳大慧禅(师法)嗣。

　　马祖大寂禅师师讳道一汉州什邡人也俗姓马氏江西法嗣布于天下时号马祖焉。

　　问如何是修道师云道不属修若言修得修成还坏即同声闻若言不修即同凡夫云作何见解即得达道云自性本来具足但于善𢙣事上不滞唤作修道人取善舍𢙣观空入定即属造作更若向外驰求转疏转远但尽三界心量一念妄想即是三界生死根本但无一念即除生死根本即得法王无上珍宝无量劫来凡夫妄想謟曲邪伪我慢贡高合为一体故经云但以众法合成此身起时唯法起灭时唯法灭此法起时不言我起灭时不言我灭前念后念中念念念不相待念念寂灭唤作海印三昧摄一切法如百千异流同归大海都名海水住于一味即摄众味住于大海即混诸流如人在大海中浴即用一切水所以声闻悟迷凡夫迷悟声闻不知圣心本无地位因果阶级心量妄想修因证果住其空定八万劫二万劫虽即已悟却迷诸菩萨观如地狱苦沉空滞寂不见佛性若是上根众生忽遇善知识指示言下领会更不历于阶级地位顿悟本性故经云凡夫有反覆心而声闻无也对迷说悟本既无迷悟亦不立一切众生从无量劫来不出法性三昧长在法性三昧中着衣吃饭言谈祇对六根运用一切施为尽是法性不解返源随名逐相迷情妄起造种种业若能一念返照全体圣心汝等诸人各达自心莫记吾语纵饶说得河沙道理其心亦不增总说不得其心亦不减说得亦是汝心说不得亦是汝心乃至分身放光现十八变不如还我死灰来淋过死灰无力喻声闻妄修因证果未淋过死灰有力喻菩萨道业纯熟诸𢙣不染若说如来权教三藏河沙劫说不可尽犹如钩锁亦不断绝若悟圣心总无余事久立珍重。

　　上堂庞居士问不与万法为侣者是什么人师云待汝一口吸尽西江水即向汝道。

　　又问不昧本来身请师高着眼师直下觑士云一等没弦琴唯师弹得妙师直上觑士礼拜师归方丈居士随后云适来弄巧成拙。

　　问如何问佛师云即心是佛问离四句绝百非请师直指西来意师云我今日无心情汝去西堂问取智藏僧至西堂问西堂以手指头云我今日头痛不能为汝说得汝去问海兄僧去问海兄海兄云我到者里却不会僧回举似师师云藏头白海头黑。

　　师采藤次见水潦便作放势水潦近前接师即便踏倒水潦起来呵呵大笑云无量妙义百千三昧尽在一毛头上识得根源去。

　　师令僧驰书与径山钦和尚书中画一圆相径山才开见索笔于中着一点后有僧举似忠国师国师云钦师犹被马师惑。

　　问和尚为甚么说即心即佛师曰为止小儿啼曰啼止时如何师曰非心非佛曰除此二种人来如何指示师曰向伊道不是物曰忽遇其中人来时如何师曰且教伊体会大道。

　　问如何是西来意师曰即今是甚么意。

　　师问僧什么处来云湖南来师云东湖水满也未云未师云许多时雨水尚未满(道吾云满也云岩云湛湛地洞山云什么劫中曾欠少)又问如水无筋骨能胜万斛舟此理如何师曰这里无水亦无舟说甚么筋骨。

　　一夕西堂百丈南泉随侍玩月次师问正恁么时如何堂曰正好供养丈曰正好修行泉拂袖便行师曰经归藏禅归海唯有普愿独超物外师问百丈汝以何法示人丈竖起拂子师曰秪这个为当别有丈抛下拂子。

　　僧问如何得合道师曰我早不合道。

　　问如何是西来意师便打曰我若不打汝诸方笑我也。

　　有小师耽源行脚回于师前画一圆相就上拜了立师曰汝莫欲作佛否曰某甲不解捏目师曰吾不如汝小师不对有讲僧来问曰未审禅宗传持何法师却问曰座主传持何法主曰忝讲得经论二十余本师曰莫是师子儿否主曰不敢师作嘘嘘声主曰此是法师曰是甚么法主曰师子出窟法师乃默然王曰此亦是法师曰是甚么法主曰师子在窟法师曰不出不入是甚么法主无对(百丈代云见么)遂辞出门师召曰座主主回首师曰是甚么主亦无对师曰这钝根阿师洪州廉使问曰吃酒肉即是不吃即是师曰若吃是中丞禄不吃是中丞福师入室弟子一百三十九人各为一方宗主转化无穷师于贞元四年正月中登建昌石门山于林中经行见洞壑平坦谓侍者曰吾之朽质当于来月归兹地矣言讫而回既而示疾院主问和尚近日尊候如何师曰日面佛月面佛二月一日沐浴跏趺入灭元和中谥大寂禅师塔名大庄严。
中华藏第 077 册 No. 1710 古尊宿语录


　　百丈怀海禅师福州长乐人也师参马大师为侍者檀越每送斋饭来师才揭开盘盖马大师拈起一片胡饼示众云是甚么每日如此师经三年一日随侍马祖路行次闻野鸭声马祖云什么声师云野鸭声良久马祖云适来声向什么处去师云飞过去马祖回头将师鼻便𢬟师作痛声马祖云又道飞过去师于言下有省却归侍者寮哀哀大哭同事问曰汝忆父母邪师曰无曰被人骂邪师曰无曰哭作甚么师曰我鼻孔被大师𢬟得痛不彻同事曰有甚因缘不契师曰汝问取和尚去同事问大师曰海侍者有何因缘不契在寮中哭告和尚为某甲说大师曰是伊会也汝自问取他同事归寮曰和尚道汝会也教我自问汝师乃呵呵大笑同事曰适来哭如今为甚却笑师曰适来哭如今笑同事罔然明日马祖升堂才坐师出来卷却簟马祖便下座师随至方丈马祖云适来要举转因缘你为什么卷却簟师云为某甲鼻头痛马祖云你什么处去来(师云昨日)偶有出入不及参随马祖喝一喝师便出去。

　　马祖一日问师什么处来师云山后来祖云还逢着一人么师云不逢着祖云为什么不逢着师云若逢着即举似和尚祖云什么处得者个消息来师云某甲罪过祖云却是老僧罪过。

　　师再参马祖祖竖起拂子师云即此用离此用祖挂拂子于旧处良久祖云你已后开两片皮将何为人师遂取拂子竖起祖云即此用离此用师亦挂拂子于旧处祖便喝师直得三日耳聋。

　　后住洪州大雄山以居处岩峦峻极故号百丈既处之未期月参玄之宾四方麇至沩山黄檗当其首一日师谓众曰佛法不是小事老僧昔被马大师一喝直淂三日耳聋黄檗闻举不觉吐舌师曰子已后莫承嗣马祖去么檗曰不然今日因和尚举得见马祖大机大用然且不识马祖若嗣马祖已后丧我儿孙师曰如是如是见与师齐减师半德见过于师方堪传授子甚有超师之见檗便礼拜。

　　因僧问西堂有问有答即且置无问无答时如何堂曰怕烂却那师闻举乃曰从来疑这个老兄曰请和尚道师曰一合相不可淂。

　　师谓众曰有一人长不吃饭不道饥有一人终日吃饭不道饱众无对云岩问和尚每日区区为阿谁师曰有一人要岩曰因甚么不教伊自作师曰他无家活。

　　僧问抱璞投师请师一决师云昨夜南山虎咬大虫云不缪真诠为甚么不垂方便师云掩耳偷铃汉云不得中郎鉴还同野舍薪师便打僧云苍天苍天师云得与么多口云罕遇知音拂袖便出师云百丈今日输却一半(佛鉴云虽得一场荣刖却一双足)至晚侍者问和尚被这僧不肯了便休师便打者云苍天苍天师云罕遇知音者作礼师云一状领过。

　　有一僧哭入法堂师云作什么僧云父母俱丧请师拣日师云明日一时埋却。

　　问如何是奇特事师云独坐大雄峰僧礼拜师便打西堂问师你向后作么生开示于人师以手卷舒两𨓉堂云更作么生师以手点头三下。

　　上堂云灵光独耀迥脱根尘体露真常不拘文字心性无染本自圆成但离妄缘即如如佛。

　　问依经解义三世佛冤离经一字如同魔说时如何师云固守𨔝静三世佛冤此外别求如同魔说马祖令人驰书并酱三瓮与师师令排向法堂前乃上堂众才集师以拄杖指酱瓮云道得即不打破道不得即打破众无语师便打破归方丈。

　　上堂众才集师以拄杖趁下却召大众大众回头师云是什么。

　　沩山问仰山百丈再参马祖竖拂因缘此二尊宿意旨如何仰山云此是显大机大用沩山云马祖出八十四人善知识几人得大机几人得大用仰山云百丈得大机黄檗得大用余者尽是唱道之师沩山云如是如是师因普请开田回问运阇梨开田不易檗云众僧作务师云有烦道用檗云争敢辞劳师云开得多少田檗作锄田势师便喝檗掩耳而出。

　　师问黄檗甚处来檗云山下采菌子来师云山下有一𧆞子汝还见么檗便作虎声师于腰下取斧作斫势檗约住便掌师至晚上堂云大众山下有一虎子汝等诸人出入好看老僧今朝亲遭一口后沩山问仰山云黄檗虎话作么生仰山云和尚如何沩山云百丈当时便合一斧斫杀因什么到如此仰山云不然沩山云子又作么生仰山云不唯骑虎头亦解把虎尾沩山云寂子甚有险崖之句。

　　师每日上堂常有一老人听法随众散去一日不去师乃问立者何人老人云某甲于过去迦叶佛时曾住此山有学人问大修行底人还落因果也无对云不落因果堕在野狐身今请和尚代一转语师云汝但问老人便问大修行底人还落因果也无师云不昧因果老人于言下大悟告辞师云某甲已免野狐身住在山后乞依亡僧烧送师令维那白槌告众斋后普请送亡僧大众不能详至晚参师举前因缘次黄檗便问古人错对一转语落在野狐身今人转转不错是如何师云近前来向汝道黄檗近前打师一掌师云将谓胡须赤更有赤须胡时沩山在会下作典座司马头陀举野狐话问典座作么生典座以手撼门扇三下司马云太粗生典座云佛法不是者个道理后沩山举黄檗问野狐话问仰山仰山云黄檗常用此机沩山云汝道天生得从人得仰山云亦是禀受师承亦是自宗通沩山云如是如是。

　　黄檗问从上古人以何法施人师良久黄檗云后代儿孙将何传授师云将谓你者汉是个人便归方丈师与沩山作务次师问有火也无沩山云有师云在什么处沩山把一茎柴吹过与师师接云如䖝蚀木因普请锄地次有僧闻鼓声举起锄头大笑归去师云俊哉此是观音入理之门后唤其僧问你今日见甚道理云某甲早辰未吃粥闻鼓声归吃饭师呵呵大笑。

　　问如何是佛师云汝是阿谁云某甲师云汝识某甲否云分明个师竖起拂(子问)汝见拂子否云见师更不管师令僧去章敬处见伊上堂说法你便展开坐具礼拜起将一只鞋以袖拂却上尘倒头覆下其僧到章敬一依师旨章敬云老僧罪过。

　　广录夫语湏辩缁素须识总别语须识了义不了义教语了义教辩清不了义教辩浊说秽法边垢拣凡说净法边垢拣圣从九部教说向前众生无眼湏假人雕琢若于聋俗人前说直须教渠出家持戒修禅学慧若是过量俗人亦不得向他与么说如维摩诘傅大士等类若于沙门前说它沙门已受白四羯磨讫具足全是戒定慧力更向它与么说名非时语说不应时亦名绮语若是沙门湏说净法边垢须说离有无等法离一切修证亦离于离若于沙门中剥除习染沙门除贪嗔病不去亦名聋俗亦湏教渠修禅学慧若是二乘僧他歇得贪瞋病去尽依住无贪将为是是无色界是鄣佛光明是出佛身血亦湏教渠修禅学慧湏辩清浊语浊法者贪嗔爱取等多名也清法者菩提涅槃解脱等多名也只如今鉴觉但于清浊两流凡圣等法色声香味触法世间出世间法都不得有纤毫爱取既不爱取依住不爱取将为是是初善是住调伏心是声闻人是恋筏不舍人是二乘道是禅那果既不爱取亦不依住不爱取是中善是半字教犹是无色界免堕二乘道免堕魔民道犹是禅那病是菩萨缚既不依住不爱取亦不作不依住知解是后善是满字教免堕无色界免堕禅那病免堕菩萨乘免堕魔王位为智鄣地障行鄣故见自己佛性如夜见色如云佛地断二愚一微细所知愚二极微细所知愚故云有大智人破尘出经卷若透得三句过不被三假管教家举喻如鹿三跳出绳唤作缠外佛无物拘系得渠是属然灯后佛是最上乘是上上智是佛道上立此人是佛有佛性是导师是使得无所碍风是无碍慧于后能使得因果福智自由是作车运载因果处于生不被生之所留处于死不被死之所碍处于五阴如门开不被五阴碍去住自由出入无难若能与么不论阶梯胜劣乃至蚁子之身但能与么尽是净妙国土不可思议此犹是解缚语彼自无疮勿伤之也佛疮菩萨等疮但说有无等法尽是伤也有无管一切法十地是浊流河众作清流说竖清相说浊过患向前十大弟子舍利弗富楼那正信阿难邪信善星等个个有榜样个个有则候一一被导师说破不是四禅八定阿罗汉等住定八万劫他是依执所行被净法酒醉故声闻人闻佛法不能发无上道心所以断善根人无佛性教云唤作解脱深坑可畏之处一念心退堕地狱犹如箭射亦不得一向说退亦不得一向说不退秪如文殊观音势至等却来须陁洹地同类诱引不得言他退当与么时祗唤作湏陁洹人祗如今鉴觉但不被一切有无诸法管透三句及一切逆顺境得过闻百千万亿佛出世间如不闻相似亦不依住不闻亦不作不依住知解说它者个人退不得量数管他不着是佛常住世间而不染世法说佛转法轮退亦是谤佛法僧说佛不转法轮不退亦是谤佛法僧肇云菩提之道不可图度高而无上广不可极渊而无下深不可测语也垛生招箭言鉴觉犹不是从浊辩清许说如今鉴觉是除鉴觉外别有尽是魔说若守住如今鉴觉亦同魔说亦名自然外道说如今鉴觉是自己佛是尺寸语是图度语似野干鸣犹属黐胶门本来不认自知自觉是自己佛向外驰求觅佛假善知识说出自知自觉作药治个向外驰求病既不向外驰求病瘥须除药若执住自知自觉是禅那病是彻底声闻如水成冰全冰是水救渴难望亦云必死之病世医拱手无始不是佛莫作佛解佛是众生边药无病不要吃药病俱消喻如清水佛似甘草和水亦如蜜和水极是甘羙若同清水边数则不着不是无是本有亦云此理是诸人本有诸佛菩萨唤作示珠人从来不是个物不用知渠解渠不用是渠非渠但割断两头句割断有句不有句割断无句不无句两头迹不现两头捉汝不着量数管汝不得不是欠少不是具足非凡非圣非明非暗不是有知不是无知不是系缚不是解脱不是一切名目何以不是实语若为雕琢虚空作得佛相貌若为说道虚空是青黄赤白作得如云法无有比无可喻故法身无为不堕诸数故云圣体无名不可说如实理空门难凑喻如太末䖝处处能泊唯不能泊于火𦦨之上众生亦尔处处能缘唯不能缘于般若之上参善知识求觅一知一解是善知识魔生语见故若发四弘誓愿愿度一切众生尽然后我始成佛是菩萨法智魔誓愿不相舍故若持斋戒修禅学慧是有漏善根纵然坐道场示现成等正觉度恒沙数人尽证辟支佛果是善根魔起贪着故若于诸法都无贪染神理独存住甚深禅定更不升进是三昧魔久耽玩故至上涅槃离欲寂静是魔业若智慧脱若干魔网不去纵解百本围陁经尽是地狱滓若觅如佛相似无有是处如今闻说不着一切善𢙣有无等法即为堕空不知弃本逐末却是堕空也求佛求菩提及一切有无等法是弃本逐末只(如今)粗食助命补破遮寒渴则掬水吃余外但是一切有无等法都无纤毫系念此人渐有轻明分善知识不执有不执无脱得十句魔语出语不系缚人所有言说不自称师说如谷响言满天下无口过堪依止若道我能说能解说我是和尚汝是弟子者个同于魔说无端说道目击道存是佛不是佛是菩提涅槃解脱等无端说一知一解见举一手竖一指云是禅是道者个语系缚人未有住时只是重增比丘绳索纵然不说亦有口过宁作心师不师于心不了义教有人天师有导师了义教中不为人天师不师于法未能依得玄鉴且依得了义教犹有相亲分若是不了义教只合聋俗人前说只如今但不依住一切有无诸法亦不住无依住亦不作不依住知解是名大善知识亦云唯佛一人是大善知识为无两人余者尽名外道亦名魔说如今只是说破两头句一切有无境法但莫贪染及解缚之事无别语句教人若道别有语句教人别有法与人者此名外道亦名魔说湏识了义教不了义教语湏识遮语不遮语湏识生死语须识药病语湏识逆顺喻语湏识揔别语说道修行得佛有修有证是心是佛即心即佛是佛说是不了义教语是不遮语是揔语是升合檐语是拣秽法边语是顺喻语是死语是凡夫前语不许修行得佛无修无证非心非佛佛亦是佛说是了义教语是遮语是别语是百石檐语是三乘教外语是逆喻语是拣净法边语是生语是地位人前语从湏陁洹向上直至十地但有语句尽属法尘垢但有语句尽属烦恼边𠬧但有语句尽属不了义教了义教是持不了义教是犯佛地无持犯了义不了义教尽不许也从苗辩地从浊辩清只如今鉴觉若从清边数鉴觉亦不是清不鉴觉亦不是清亦不是不清亦不是圣亦不是不圣亦不是见水浊说水浊过患水若清都无可说说却浊他水若有无问之问亦有无说之说佛不为佛说法平等真如法界无佛不度众生佛不住佛名真福田须辩主客语贪染一切有无境法被一切有无境惑乱自心是魔王照用属魔民只如今鉴觉但不依住一切有无诸法世间出世间法亦不作不住知解亦不依住无知解自心是佛照用属菩萨心心是主宰照用属客尘如波说水照万像以无功若能寂照不自玄旨自然贯串于古今如云神无照功至功常存能一切处为导师众生性识他为未曾踏佛阶梯是黐胶性多时黏著有无诸法乍吃玄旨药不得乍闻格外语它信不及所以菩提树下四十九日默然思惟智慧冥朦难说无可比喻说众生有佛性亦谤佛法僧说众生无佛性亦谤佛法僧若言有佛性名执着谤若言无佛性名虚妄谤如云说佛性有则增益谤说佛性无则损减谤说佛性亦有亦无则相违谤说佛性非有非无则戏论谤始欲不说众生无解脱之期始欲说之众生又随语生解益少损多故云我宁不说法疾入于涅槃向后返寻过去诸佛皆说三乘之法向后假说假立名字本不是佛向渠说是佛本不是菩提向渠说是菩提涅槃解脱等知渠担百石担不起且与渠一升一合担知渠难信了义教且与渠说不了义教且得善法流行亦胜于𢙣法善果限满𢙣果便到得佛则有众生到得涅槃则有生死到得明则有暗到但是有漏因果翻覆无有不相酬献者若欲免见翻覆之事但割断两头句量数管不着不佛不众生不亲不疏不高不下不平不等不去不来但不著文字隔渠两头捉汝不得免苦乐相形免明暗相酬实理真实亦不真寔虚妄亦不虚妄不是量数物喻如虚空不可修治若心有少许作解即被量数管着亦如卦兆被金木水火土管亦如黐胶五处俱黏魔王捉得自在还家夫教语皆三句相连初中后善初直湏教渠发善心中破善心后始名好善菩萨即非菩萨是名菩萨法非法非非法总与么也若只说一句令众生入地狱若三句一时说渠自入地狱不干教主事说到如今鉴觉是自己佛是初善不守住如今鉴觉是中善亦不作不守住知解是后善如前属然灯后佛只是不凡亦不圣莫错说佛非凡非圣此土初祖云无能无圣为佛圣若言佛圣者亦非九品精灵龙畜等类及释梵已来皆能通变上品精灵亦知今古百劫时事岂得是佛如阿修罗王身极长大敌两倍须弥山与帝释战时知力不如领百万兵众入藕[糸*系]孔里藏通变辩才不少它且不是佛教语节级奢缓升降不同未悟未解时名贪嗔悟了唤作佛慧故云不异旧时人只异旧时行履处。

　　问斩草伐木掘地垦土为有罪报相否师云不得定言有罪亦不得定言无罪有罪无罪事在当人若贪染一切有无等法有取舍心在透三句不过此人定言有罪若透三句外心如虚空亦莫作虚空想此人定言无罪又云罪著作了道不见有罪无有是处若不作罪道有罪亦无有是处如律中本迷煞人及转相煞尚不得煞罪何况禅宗下相承心如虚空不停留一物亦无虚空相将罪何处安着亦云禅道不用修但莫污染亦云但融冶表里心尽即得亦云但约照境只如今照一切有无等法都无贪取亦莫取着亦云合与么学学似浣垢衣衣是本有垢是外来闻说一切有无声色如垢腻都莫将心凑泊菩提树下三十二相八十种好属色十二分教属声只如今截断一切有无声色流过心如虚空相似合与么学如救头然始得临命终时寻旧熟路行尚不彻到与么时新调始学无有得期临𣧩之时尽是胜境现前随心所爱重处先受只如今不作𢙣事当此之时亦无𢙣境纵有𢙣境亦变成好境若怕临𣧩之时慞狂不得自由即湏如今便自由始得只如今于一一境法都无爱染亦莫依住知解便是自由人如今是因临𣧩是果果业已现如何怕得怕是古今古若有今今亦有古古若有佛今亦有佛如今若得直至未来际得只如今一念一念不被一切有无等法管自古自今佛只是人人只是佛亦是三昧定不用将定入定不用将禅想禅不用将佛觅佛如云法不求法法不得法法不行法法不见法自然得法不以得更得所以菩萨应如是正念于法罄然独存亦无知独存之法智性自如如非因所置亦名体结亦名体集不是智知不是识识绝思量处凝寂体尽忖度永亡如海大流尽波浪不复生亦云如大海水无风匝匝之波忽知匝匝之波此是细中之粗亡知于知还如细中之细是佛境界从此初知名三昧之顶亦名三昧王亦名尔焰智出生一切诸三昧灌一切诸法王子顶于一切色声香味触法刹土成等正觉内外通达悉无有阂一色一尘一佛一色一切佛一切色一切尘一切佛一切色声香味触法亦复如是一一遍满一切刹土此是细中之粗是善境界是一切上流知觉闻见亦是一切上流出生入死度一切有无等是上流所说亦是上流涅槃是无上道是无等等咒是苐一之说于诸说中最为甚深无人能到诸佛护念犹如清波能说一切水清浊深流广大之用诸佛护念行住坐卧若能如是我时为现清净光明身又云如汝自等语等我亦如然一佛刹声一佛刹香一佛刹味一佛刹触一佛刹事悉皆如是从此上至莲华藏世界纵广总皆如是若守初知为解名顶结亦名堕顶结是一切尘劳之根本自生知见无绳自缚所知故系世有二十五又散一切诸烦恼门缚著于他此初知二乘见之名为尔焰识亦名微细烦恼便即断除既得除已名为回神住空窟亦名三昧酒所醉亦名解脱魔所缚世界成坏定力所持漏向别国土都不觉知亦名解脱深坑可畏之处菩萨悉皆远离亦云失脚作转轮王令四天下人一日行十善此福智犹不能算自己鉴觉名王缘念著有无诸法名转轮王只如今于藏腑中都不纳一切有无等法离四句外名空空名不死药为唤前王名不死药虽云不死药与王共服亦非二物亦非一物若作一二解亦名转轮王只如今有人以福智四事供养四百万亿阿僧祇世界六趣四生随其所欲满八十年已后作是念然此众生皆已衰老我当以佛法而训导之令得湏陁洹果乃至阿罗汉道如是施主但施众生一切乐具功德尚自无量何况令得湏陁洹果乃至阿罗汉道功德无量无边犹不如苐五十人闻经随喜功德报恩经云摩耶夫人生五百太子尽得辟支佛果而皆灭度各各起塔供养一一礼拜叹言不如生于一子得无上菩提省我心力只如今于百千万众中有一人得者价直三千大千世界所以常劝众人须玄解自理自理若玄使得福智如贵使贱亦如无住车若守此作解名髻中珠亦名有价宝珠亦名运粪入若不守此为解如王髻中明珠与之亦名无价大宝亦名运粪出佛直是缠外人却来缠内与么作佛直是生死那边人直是玄绝那边人却来向者𡶨与么作佛人及猕猴俱不能行人喻十地菩萨猕猴喻凡夫读经看教求一切知解不是一向不许解得三乘教善得璎珞庄严具得三十二相窟宅觅佛即不得教云贪着小乘三藏学者犹不许亲近何况自为是破戒比丘名字罗汉涅槃经中被配入十六𢙣律仪中同于畋猎渔捕为利养故杀害大乘方等犹如甘露亦如毒药消得去如甘露消不去如毒药读经看教若不解他生死语决定透它义句不过莫读最第一亦云须看教亦湏参善知识第一湏自有眼须辩它生死语始得若辩白不得决定透不过只是重增比丘绳索所以教学玄旨人不遣读文字如云说体不说相说义不说文如是说者名真说若说文字皆是诽谤是名邪说菩萨若说当如法说亦名真说当令众生持心不持事持行不持法说人不说字说义不说文说道欲界无禅亦是带一只眼人语既云欲界无禅凭何得至色界先因地上习二种定然后淂至初禅有想定无想定有想定生色界四禅等天无想定生无色界四空等天欲界灼然无禅禅是色界问如今说此土有禅如何师云不𨔝不禅是如来禅离生禅想。

　　问如何是有情无佛性无情有佛性师云从人至佛是圣情执从人至地狱是凡情执只如今但于凡圣二境有染爱心是名有情无佛性只如今但于凡圣二境及一切有无诸法都无取舍心亦无无取舍知解是名无情有佛性只是无其情系故名无情不同木石太虚黄花翠竹之无情将为有佛性若言有者何故经中不见受记而得成佛者只如今鉴觉但不被有情改变喻如翠竹无不应机无不知时喻如黄花又云若踏佛阶梯无情有佛性若未踏佛阶梯有情无佛性。

　　古尊宿语录卷第二　　　　　　　密二
中华藏第 077 册 No. 1710 古尊宿语录


　　古尊宿语录卷第三　　　　　　　密三百丈禅师(语之余)黄檗禅师(大鉴下三世嗣百丈)

　　百丈大智禅师僧问大通智胜佛十劫坐道场佛法不现前不得成佛道如何师云劫者滞也亦云住也住一善滞于十善西国云佛此土云觉自己鉴觉滞著于善善根人无佛性故云佛法不现前不得成佛道触𢙣住𢙣名众生觉触善住善名声闻觉不住善𢙣二边不依住将为是者名二乘觉亦名辟支佛觉既不依住善𢙣二边亦不作不依住知解名菩萨觉既不依住亦不作无依住知解始得名为佛觉如云佛不住佛名真福田若于千万人中忽有一人得者名无价宝能于一切处为导师无佛处云是佛无法处云是法无僧处云是僧名转大法轮。

　　问从上祖宗皆有密语递相传授如何师云无有密语如来无有秘密藏只如今鉴觉语言分明觅形相了不可得是密语从湏陁洹向上直至十地但有语句尽属法之尘垢但有语句尽属烦恼边收但有语句尽属不了义教但有语句尽不许也了义教俱非也更讨什么密语。

　　问空生大觉中如海一沤发如何师云空喻于沤海喻于性自己灵觉之性过于虚空故云空生大觉中如海一沤发。

　　问伐林莫伐树如何师云林者喻于心树者喻于身因说林故生怖故云伐林莫伐树。

　　问语也垛生招箭言既垛生不得无患患累既同缁素何辩师云但却发箭途中相拄如其相差必有所伤谷中寻响累劫无形响在口𨓉淂失在于来问却问所归还被于箭亦如知幻不是幻三祖云不识玄旨徒劳念静亦云认物为见如持瓦砾用将何为若言不见木石何殊是故见与不见二俱有失举一例诸问本无烦恼三十二相如何师云是佛𨓉事本有烦恼今有三十二相只如今凡情是问无边身菩萨不见如来顶相如何师云为作有边见无边见所以不见如来顶相只如今都无一切有无等见亦无无见是名顶相现。

　　问如今沙门尽言我依佛教学一经一论一禅一律一知一解合受檀越四事供养为消得否师云但约如今照用一声一色一香一味于一切有无诸法一一境上都无纤尘取染亦不依住无取染亦无不依住知解者个人日食万两黄金亦能消得只如今照一切有无等法于六根门头刮削并当贪爱有纤毫治不去乃至乞施主一粒米一缕线个个披毛戴角牵犁负重一一湏偿它始得为不依佛佛是无著人无求人无依人如今波波贪觅佛尽皆背也故云久亲近于佛不识于佛性唯观救世者轮回六趣中久乃见佛者为说佛难值文殊是七佛祖师亦云是娑婆世界第一主首菩萨(无端作见)佛想闻法想被佛威神力故犹降二铁围山不是不解特与诸学人作标则令诸后学人莫作与么见闻但无一切有无等法有无等见一一个个(透过)三句外是名如意宝是名宝华承足若作佛见法见但是一切有无等见名眼翳见所见故亦名见缠亦名见盖亦名见孽只如今念念及一切见闻觉知及一切尘垢祛得尽但是一尘一色总是一佛但起一念总是一佛三世五阴念念谁知其数是名佛𨵩塞虚空是名分身佛是名宝塔现(是以)常叹言(嗟见)今日所依之命依一颗米一茎菜饷时不得食饥死不得水渴死不得火寒死欠一日不生欠一日不死被四大把定不如先达者入火不烧入水不溺倘要烧便烧要溺便溺要生即生要死即死去住自由者个人有自由分心若不乱不用求佛求菩提涅槃若着佛求属贪贪变成病故云佛病最难治谤佛毁法乃可取食食者是自己灵觉性无漏饭解脱食此语治十地菩萨病是从初至十地也。

　　只如今但有一切求心尽名破戒比丘名字罗汉尽名野干灼然销他供养不得只如今闻声如响等嗅香如风等离一切有无等法亦不住于离亦无不住知解此人一切罪垢不能相累为求无上菩提涅槃故名出家犹是邪愿况乎世间诤论觅胜负说我能我解贪一门徒爱一弟子恋一住处结一檀越一衣一食一名一利又言我得一切无阂只是自诳只如今能于自己五阴不为其主被人割截节节支解都无怨吝之心亦不烦恼乃至自己弟子被人鞭打从头至足如上一一等事都无一念生彼我心犹依住无一念将为是此名法尘垢十地之人脱不去流入生死河所以常劝众人须惧法尘烦恼如惧三涂乃有独立分假使有一法过于涅槃者亦无少许生珍重想此人步步是佛不假脚踏莲华分身百亿只如今于一切有无等法有纤毫爱染心纵然脚踏莲华亦同魔作若执本清净本解脱自是佛自是禅道解者即属自然外道若执因缘修成证得者即属因缘外道执有即属常见外道执无即属断见外道执亦有亦无即属𨓉见外道执非有非无即属空见外道亦云愚痴外道只如今但莫作佛见涅槃等见都无一切有无等见亦无无见名正见无一切闻亦无无闻名正闻是名摧伏外道无凡夫魔来是大神咒无二乘魔来是大明咒无菩萨魔来是无上咒乃至亦无佛魔来是无等等咒一变众生謟曲修罗二变二乘謟曲修罗三变菩萨謟曲修罗是三变净土但是一切有无凡圣等法喻如金矿自己如理喻如于金金与矿各相去离真金露现忽有人觅钱觅宝变金为钱与他亦如面体真正无诸沙卤有人乞䭔变面为䭔与它亦如智臣善解王意王若行时索仙陁婆即便奉马食时索仙陁婆即便奉盐此等喻学玄旨人善能通达应机不失亦云六绝师子志公云随人造作百变十地菩萨不饥不饱入水不溺入火不烧倘要烧且不可得烧它被量数管定佛则不与么入火不烧倘要烧便烧要溺便溺他使得四大风水自由一切色是佛色一切声是佛声自己滓秽謟曲心尽透过三句外得说此语菩萨清净弟子明白所有言说不执无有一切照用不拘清浊有病不吃药是愚人无病吃药是声闻人定执一法名定性声闻一向多闻名增上慢声闻知他名有学声闻沈空滞寂及自知名无学声闻贪嗔痴等是毒十二分教是药毒未销药不得除无病吃药药变成病病去药不消不生不灭是无常义涅槃经云有三𢙣饮一欲得四众围绕二欲得一切人为我门徒三欲得一切人知我是圣人及阿罗汉迦叶经云一欲求见未来佛二欲求转轮王三欲求刹利大姓四欲得婆罗门大姓乃至厌生死求涅槃如是𢙣欲先须断之只如今但有取染𨔝念尽名𢙣欲尽属六天总被波旬管问二十年中常令除粪如何师云但息一切有无知见但息一切贪求个个透过三句外是名除粪只如今求佛求菩提求一切有无等法是名运粪入不名运粪出只如今作佛见作佛解但有所见所求所著尽名戏论之粪亦名粗言亦名死语如云大海不宿死尸等闲说话不名戏论说者辩清浊名戏论教文都总有二十一般空淘择众生尘累沙门持斋持戒忍辱柔和慈悲喜舍寻常是僧家法则会与么会宛然依佛教只是不许贪着依执若希望得佛得菩提等法者似手触火文殊云若起佛见法见应当害己所以文殊执剑于瞿昙鸯掘持刀于释氏如云菩萨行五无间而不入无间地狱他是圆通无间不同众生五逆无间从波旬直至佛尽是垢腻都无纤毫依执如是名二乘道况乎诤论觅胜负说我能我解只名诤论僧不名无为僧只如今但不贪染一切有无诸法是名无生是名正信信着一切法名信不具亦名信不圆亦名偏信不具故名一阐提如今欲得蓦直悟解但人法俱泯人法俱绝人法俱空透三句外是名不堕诸数人者是信法者是戒施闻慧等菩萨忍不成佛忍不作众生忍不持戒忍不破戒故云不持不犯智浊照清慧清识浊在佛名照慧在菩萨名智在二乘及众生𨓉则名识亦名烦恼在佛名果中说因在众生名因中说果在佛名转法轮在众生名法轮转在菩萨名璎珞庄严具在众生名五阴丛林在佛名本地无明是无明明故云无明为道体不同众生暗敌无明彼是所此是能彼是所闻此是能闻不一不异不断不常不来不去是生语句是出辙语句不明不暗不佛不众生总与么也来去断常佛与众生是死语遍不遍同异断常等是外道义般若波罗蜜是自己佛性亦云摩诃衍摩诃是大义衍是乘义若守住自己知觉又成自然外道不用守如今鉴觉不用别求佛若更别求又属因缘外道此土初祖云心有所是必有所非若贵一物则被一物惑若重一物则被一物惑信被信惑不信又成谤莫贵莫不贵莫信莫不信佛亦不是无为虽不是无为又不是冥寞犹如虚空佛是大心众生鉴觉多鉴觉虽多它鉴觉清净贪瞋鬼捉他不着佛是缠外人无纤毫爱取亦无无爱取知解是名具足六度万行若要庄严具种种皆有如不要他不用亦不失他使得因果福智自由是修行非是执劳负重唤作修行却不与么三身一体一体三身一者法身实相佛法身佛不明不暗明闇属幻化实相由对虚得名本无一切名目如云佛身无为不堕诸数成佛献盖等是升合檐语要从浊辩清淂名故云实相法身佛是名清净法身毗卢遮那佛亦名虚空法身佛亦名大圆镜智亦名第八识亦名性宗亦名空宗亦名佛居不净不秽土亦名在窟师子亦名金刚后得智亦名无垢檀亦名第一义空亦名玄旨三祖云不识玄旨徒劳念静二报身佛菩提树下佛亦名幻化佛亦名相好佛亦名应身佛是名圆满报身卢舍那佛亦名平等性智亦名第七识亦名酬因答果佛同五十二禅那数同阿罗汉辟支佛同一切菩萨等同受生灭等苦不同众生系业等苦三化身佛只如今于一切有无诸法都无贪染亦无无染离四句外所有言说辩才名化身佛是名千百亿化身释迦牟尼佛亦名大神变亦名游戏神通亦名妙观察智亦名第六识供养者净三业前际无烦恼可断中际无自性可守后际无佛可成是三际断是三业清净是三轮空是三檀空云何比丘给侍于佛所谓不漏六根者亦名庄严空无诸漏林树庄严空无诸染花果庄严空无佛眼约修行人法眼辩清浊亦不作辩清浊知解是名乃至无眼宝积经云法身不可以见闻觉知求非肉眼所见以无色故非天眼所见以无妄故非慧眼所见以离相故非法眼所见以离诸行故非佛眼所见以离诸识故若不作如是见是名佛见同色非形色名真色同空非太虚名真空色空亦是药病相治语法界观云不可言即色不即色亦不可言即空不即空眼耳鼻舌身意不纳一切有无诸法名转入第七地七地菩萨不退七地向上三地菩萨心地明白易染说火即烧从色界向上布施是病悭贪是药从色界向下悭贪是病布施是药有作戒者割断世间法但不身手作无过名无作戒亦云无表戒亦云无漏戒但有举心动念尽名破戒秪如今但不被一切有无诸境惑乱亦不依住不惑乱亦无不依住知解是名遍学是名勤护念是名广流布未悟未解时名母悟了名子亦无无悟解知解是名母子俱丧无善缠无𢙣缠无佛缠无众生缠量数亦然乃至都无一切量数缠故云佛是出缠过量人贪爱知解义句如母爱子唯多与儿酥吃消与不消都总不知此语喻十地受人天尊贵烦恼生色界无色界禅定福乐烦恼不得自在神通飞腾隐显遍至十方诸佛净土𦗟法之烦恼学慈悲喜舍因缘烦恼学空平等中道烦恼学三明六通四无阂烦恼学大乘心发四弘誓愿烦恼初地二地三地四地明解烦恼五地六地七地诸知见烦恼八地九地十地菩萨双照二谛烦恼乃至学佛果百万阿僧祇诸行烦恼唯贪义句知解不知却是系缚烦恼故云见河能漂香象问见否答曰见问见后如何答曰见无二既云见无二不以见见于见若见更见为前见是为后见是如云见见之时见非是见见犹离见见不能及所以不行见法不行闻法不行觉法诸佛疾与授记难曰见既不是授记之言复何用记师云先悟宗人不被一切有无诸法相拘如浣垢衣故云离相名佛虚实尽不存中旨独玄玄达一路同道后进契其阶故云授记耳无明为父贪爱为母自己是病(还医)自己是药自己是刀还杀自己无明贪爱父母故云杀父害母一语类破一切法吃非时食者亦复如是只如今但是一切有无等法尽是吃非时食亦名𢙣食是秽食置于宝器是破戒是妄语是杂食佛是无求人如今贪求一切有无诸法但是所有所作皆背也却是谤佛但有贪染尽名授手只如今但不贪染亦不依住不贪染亦无不依住知解是名般若火是烧手指是不惜躯命是节节支解是出世间是掌世界于它方只如今若于十二分教及一切有无诸法于藏腑中有纤毫停留是不出网但有所求所得但有生心动念尽名野干只如今于藏腑中都无所求都无所得此人是大施王是师子吼亦不依住无所得亦无不依住知解是名六绝师子人我不生诸𢙣不起是纳湏弥于芥子中不起一切贪嗔八风等是悉能吸四大海水入口中不受一切虚妄语言是不入耳中不令身起一切𢙣于人是纳一切火于腹中只如今于一一境不惑不乱不嗔不喜于自己六根门头刮削并当得净洁是无事人胜一切知解头陁精进是名天眼亦名了照为眼是名法界性是作车载因果佛出世度众生则前念不生后念莫续前念业谢名度众生前念若嗔即将喜药治之即名为有佛度众生但是一切言教只如治病为病不同药亦不同所以有时说有佛有时说无佛实语治病病若得瘥个个是实语治病若不瘥个个是虚妄语寔语是虚妄语生见故虚妄是实语断众生颠倒故为病是虚妄只有虚妄药相治佛出世度众生是九部教语是不了义教语瞋及喜病及药总是自己更无两人何处有佛出世何处有众生可度如经云实无众生得灭度者亦云不爱佛菩提不贪染有无诸法名为度它亦不守住自己名为自度为病不同药亦不同处方不同不得一向固执依佛依菩提等法尽是依方故云至于智者不得一向教中所辩喻于黄叶亦如空拳诳小儿若人不知此理名同无明如云行般若菩萨不得取我语及依教敕瞋如石头爱如河水只如今但无瞋无爱是透山河石壁直为治聋俗病多闻辩说治眼病从人至佛是得从人至地狱是失是非亦然三祖云得失是非一时放却不执住一切有无诸法是名不住有缘亦不依住不依住是名不住空忍执自己是佛自己是禅道解者名内见执因缘修证而成者名外见志公云内见外见俱错眼耳鼻舌各各不贪染一切有无诸法是名受持四句偈亦名四果六入无迹亦名六通只如今但不被一切有无诸法阂亦不依住不阂亦无不依住知解是名神通(不守此神通是名无)神通如云无神通菩萨足迹不可寻是佛向上人最不可思议人是自己天是智照赞即喜喜者属境境是天赞是人人天交接两得相见亦云净智为天正智为人本不是佛向渠说是佛名体结只如今但莫作佛知解亦无无不依住知解是名灭结亦名真如亦名体如求佛求菩提名现身意只如今但有一切求心尽名现身意如云求菩提虽是胜求重增尘累求佛是佛众求一切有无诸法是众生众只如今鉴觉但不依住一切有无诸法是不入(众数)只如今于一一声香味触法等不爱于一一境不贪但无十句浊心是了因成佛学文句觅解者名缘因成佛见佛知佛则得说佛有知有见却是谤佛若云佛知佛见佛闻佛说即得见火即得火见即不得如刀割物即得物割刀即不得知佛人见佛人闻佛人说佛人如恒河沙是佛知是佛见是佛闻是佛说万中无一只为自无眼依它作眼教中唤作比量智祇如今贪佛知解亦是比量智世间譬喻是顺喻不了义教是顺喻了义教是逆喻舍头目髓脑是逆喻如今不爱佛菩提等法是逆喻难舍喻于头目髓脑如照着一切有无境法名头被一切有无境法相挠著名手都未照前境时名髓脑圣地习凡因佛入众生中同𩔗诱引化导同渠饿鬼肢节火然与渠说般若波罗蜜令渠发心若一向在圣地凭何得至彼共渠语佛入诸类与众生作船筏同渠受苦无限劳极佛入苦处亦同众生受苦佛只是去住自由不同众生佛不是虚空受苦何得不苦若说不苦此语违负等闲莫说错说佛神通自在不自在且惭愧人不敢说佛是有为是无为不敢说佛自由不自由除赞药方外不欲得露现两头丑陋教云若人安佛菩提置有所是𨓉其人得大罪亦云如不识佛人前向渠与么说无过如无漏牛乳能治有漏病其牛者不在高原不居下隰此牛乳堪作药高原喻于佛下隰喻于众生如云如来实智法身又无此病辩才无阂升腾自在不生不灭是名生老病死疼痛㿇㿇是暗吃菌羹患痢疾而终是暗为藏明头迹明暗都遣莫取无取亦无无取他不明不暗王宫生纳耶输陁罗八相成道声闻外道妄想所计如云非杂食身纯陁云我知如来决定不受不食第一湏具两只眼照破两头事莫只带一只眼向一边行即有那个边到功德天黑暗女相随有智主人二俱不受只如今心如虚空相似学始有所成西国高祖云雪山喻大涅槃此土初祖云心心如木石三祖云兀尔忘缘曹溪云善𢙣都莫思量先师云如迷人不辩方所肇公云闭智塞聪独觉冥冥者矣文殊云心同虚空故敬礼无所观甚深修多罗不闻不受持只如今但是一切有无诸法都不见不闻六根杜塞若能与么学与么持经始有修行分者个语逆耳苦口可中与么作得至第二第三生能向无佛处坐大道场示现成等正觉变𢙣为善变善为𢙣使𢙣法教化十地菩萨使善法教化地狱饿鬼能向明处解明缚能向暗处解暗缚撮金成土撮土成金百般作得变弄自由于恒沙世界外有求救者婆伽婆即披三十二相现其人前同渠语音与渠说法随机感化应物殊形变现诸趣离我我所犹属彼边事犹是小用亦是佛事门中收大用者大身隐于无形大音匿于希声如木中之火如钟鼓之声因缘未具时不可言其有无傍报生天弃之如涕唾菩萨六度万行如乘死尸过𡶨如在牢狱厕孔得出佛披三十二相相唤作垢腻之衣亦云若说佛一向不受五阴无有是处佛不是虚空何得一向不受佛只是去住自由不同众生从一天界至一天界从一佛刹至一佛刹诸佛常法又云若据三乘教受它信施供养他在地狱中菩萨行慈悲同类化导报恩不可常在涅槃又云如火见火但莫手触火不烧人只如今但无十句浊心贪心爱心染心瞋心执心住心依心着心取心(恋心)但是一句各有三句个个透过三句外但是一切照用任𦗟纵横但是一切举𨔝施为语默啼笑尽是佛慧。

　　筠州黄檗断际禅师讳希运乃福州人也师初到洛京行乞吟添钵声有一妪出林扉间云太无厌生师云汝犹未施责我无厌何耶妪笑而掩扉师异之进而与语多所发檗湏㬰辞去妪告之曰可往南昌见马大师师至南昌大师已迁寂闻塔于石门遂往瞻礼时百丈大智禅师庐于塔傍师序其远来之意头闻平日得力句百丈乃问巍巍堂堂从何方来师曰巍巍堂堂从岭南来丈曰巍巍堂堂当为何事师曰巍巍堂堂不为别事便礼拜又举我再参马大师侍立次大师顾绳床角拂子我问即此用离此用大师云汝他后开两片皮将何为人我取拂子竖起大师云即此用离此用我挂拂子旧处被大师震威一喝我直得三日耳聋师闻是语不觉吐舌丈云子已后莫承嗣马大师去否师云不然今日因师举得见马祖大机大用且不识马祖若嗣马祖已后丧我儿孙丈云见与师齐减师半德子甚有超师之作。

　　百丈一日问师甚处来师云大雄山下采菌子来丈云还见大虫么师作大虫声丈拈斧作斫势师与丈一掌丈吟吟而笑即归上堂云大雄山下有一大虫汝等诸人也湏好看百丈老汉今日亲遭一口。

　　师在百丈普请开田次丈问运阇梨开田不易师云随众作务丈云有烦道用师云争敢辞劳丈云开得多少田师将钁筑地三下丈便喝师掩耳而去。

　　师问百丈从上宗乘如何指示于人丈据坐师云后代儿孙将何传受丈云我将谓你是个人便起去。

　　南泉问师黄金为城白银为壁是甚么人居止处师云圣人居止处泉云更有一人居何国土师近前义手而立泉云道不得何不请王老师道师云更有一人居何国土泉云可惜许。

　　师上堂大众才集师拈拄杖一时打散复召大众众回首师云月似弯弓少雨多风。

　　师一日捏拳谓众云天下老和尚总在这里我若放一线道从汝七纵八横若不放过不消一捏时有僧问放一线道(时如)何师云七纵八横云不放过时如何师云普裴相国一日请师至郡以所解一编示师师接置于座略不披阅良久曰会么裴曰未测师曰若便恁么会得犹较些子若也形于𥿄墨何有吾宗裴乃赠诗一章曰自从大士传心印额有圆珠七尺身挂锡十年栖蜀水浮杯今日渡漳濵一千龙象随高步万里香花结胜目拟欲事师为弟子不知将法付何人师亦无喜色自尔黄檗门风盛于江表矣。

　　问如何是道如何修行师云道是何物汝欲修行问诸方宗师相承参禅学道如何师云接引钝根人语未可依凭云此既是接引钝根人语未审接上根人复说何法师云若是上根人何处更就它觅它自己尚不可得何况更别有法当情不见教中云法法何状云若如此则都不要求觅也师云若与么则省心力云如是则浑成断绝不可是无也师云阿谁教它无他是阿谁你拟觅它云既不许觅何故又言莫断它师云若不觅即便休谁教你断你见目前虚空作么生断他云此法可得便同虚空否师云虚空早晚向你道有同有异我暂如此说你便向者里生解云应是不与人生解耶师云我不曾鄣你要且解属于情情生则智隔云向者里莫生情是否师云若不生情阿谁道是问才向和尚处发言为什么便道话堕师云汝自是不解语人有什么堕负。

　　问向来如许多言说皆是抵敌语未曾有实法指示于人师云实法无颠倒汝今问处自生颠倒觅什么实法云既是问处自生颠倒和尚答处如何师云你且将物照面看莫管它人又云只如个痴狗相似见物动处便吠风吹草木也不别又云我此禅宗从上相承已来不曾教人求知求解只云学道早是接引之词然道亦不可学情存学者却成迷道道无方所名大乘心此心不在内外中间实无方所第一不得作知解只是说汝如今情量处为道情量若尽心无方所此道天真本无名字只为世人不识迷在情中所以诸佛出来说破此事恐你诸人不了权立道名不可守名而生解故云得鱼忘筌身心自然达道识心达本源故号为沙门沙门果者从息虑而成不从学得汝如今将心求心傍它家舍只拟学取有什么得时古人心利才闻一言便乃绝学所以唤作绝学无为闲道人今时人只欲得多知多解广求文义唤作修行不知多知多解翻成壅塞唯知多与儿酥乳吃消与不消都总不知三乘学道人皆是此样尽名食不消者所谓知解不消皆为毒药尽向生灭中取真如之中都无此事故云我王库内无如是刀从前所有一切解处尽湏并却令空即是空如来藏如来藏者更无纤尘可有即是破有法王出现世间亦云我于然灯佛所无少法可得此语只为空你情解知量但消融表里情尽都无依执是无事人三乘教网只是应机之药随宜所说临时施设各各不同但能了知即不被惑第一不得于一机一教边守文作解何以如此实无有定法如来(可说)我此宗门不论此事但知息心即休更不用思前虑后。

　　问从上来皆云即心是佛未审即那个心是佛师云你有几个心云为复即凡心是佛即圣是佛师云何处有凡圣心耶云即今三乘中说有凡圣和尚何得言无师云三乘中分明向你道凡圣心是妄你今不解返执为有将空作实岂不是妄妄故迷心汝但除却凡情圣境心外更无别佛祖师西来直指一切人全体是佛汝今不识执凡执圣向外驰骋还自迷心所以向汝道即心是佛一念情生即堕异趣无始已来不异今日无有异法故名成等正觉云和尚所言即者是何道理师云觅什么道理才有道理便即心异云前言无始已来不异今日此理如何师云只为觅故汝自异它汝若不觅何处有异云既是不异何更用说即师云汝若不认凡圣阿谁向汝道即即若不即心亦不心可中心即俱忘阿你更拟向何处觅去。

　　问妄能鄣自心未审而今以何遣妄师云起妄遣妄亦成妄妄本无根只因分别而有你但于凡圣两处情莫计念自然无妄更拟若为遣它都不得有纤毫依执名为我舍两臂必当得佛云既无依执当何相承师云以心传心云若心相传云何言心亦无师云不得一法名为传心若了此心即是无心无法云若无心无法云何名传师云汝闻道传心将谓有可得也所以祖师云认得心性时可说不思议了了无所得得时不说知此事若教会何堪也。

　　问只如目前虚空可不是境岂无指境见心乎师云什么心教汝向境上见设汝见得只是个照境底心如人以镜照面纵然得见眉目分明元来只是影像何关汝事云若不因照何时得见师云若也涉因常须假物有什么了时汝不见它向汝道撒手似君无一物徒劳谩说数千般云他若识了照亦无物耶师云若是无物更何用照你莫开眼寱语去上堂云百种多知不如无求最第一也道人是无事人实无许多般心无事亦无散去。

　　问如何是世谛师云说葛藤作什么本来清净何假言说问答但无一切心即名无漏智汝每日行住坐卧一切言语但莫著有为法出言瞬目尽同无漏如今末法向去多是学禅道者皆着一切声色何不与我心心同虚空去如枯木石头去如寒灰死火去方有少分相应若不如是他日尽被阎老子拷你在你但离却有无诸法心如日轮常在虚空光明自然不照而照不是省力底事到此之时无栖泊处即是行诸佛路便是应无所住而生其心此是你清净法身名为阿耨菩提若不会此意纵你学得多知勤苦修行草衣木食不识自心尽名邪行定作天魔眷属如此修行当复何益故志公云佛本是自心作那得向文字中求假饶你学得三贤四果十地满心也只是在凡圣内坐不见道诸行无常是生灭法势力尽箭还坠招得来生不如意争似无为实相门一超直入如来地为你不是与么又须要向古人建化门广学知解志公云不逢出世明师枉服大乘法药你如今一切时中行住坐卧但学无心久久虽实为你力量小不能顿超但得三年五年或十年须得个入处自然会去为汝不能如是湏要将心学禅学道佛法有什么交涉故云如来所说皆为化人如将黄叶为金止小儿啼决定不实若有实得非我宗门下客且与你本体有甚交涉故经云实无少法可得名为阿耨菩提若也会得此意方知佛道魔道俱错本来清净皎皎地无方圆无大小无长短等相无漏无为无迷无悟了了见无一物亦无人亦无佛大千沙界海中沤一切圣贤如电拂一切不如心真实法身从古至今与佛祖一般何处欠少一毫毛既会如是意大湏努力尽今生去出息不保入息。

　　问六祖不会经书何得传衣为祖秀上座是五百人首座为教授师讲得三十二本经论云何不传衣师云为它有心是有为法所修所证将为是也所以五祖付六祖六祖当时只是默契得密授如来甚深意所以付法与它汝不见道法本法无法无法法亦法今付无法时法法何曾法若会此意方名出家儿方好修行若不信云何明上座走来大𢈔岭头寻六祖六祖便问汝来求何事为求衣为求法明上座云不为衣来但为法来六祖云汝且暂时敛念善𢙣都莫思量明上座乃禀言六祖云不思善不思𢙣正当与么时还我明上座父母未生时面目来明上座于言下忽然默契便礼拜云如人饮水冷暖自知某甲在五祖会中枉用三十年功夫今日方知不是六祖云如是到此之时方知祖师西来直指人心见性成佛不在言说岂不见阿难问迦叶云世尊传金襕外别传何法迦叶召阿难阿难应诺迦叶云倒却门前刹竿着此便是祖师之标榜也甚生阿难三十年为侍者只为多闻智慧被佛呵云汝千日学慧不如一日学道若不学道滴水也难消夫出家人湏知有从上来事分始淂且如四祖下牛头横说竖说犹未知向上关捩子有此眼目方辨得邪正宗党且当人事宜不能体会得但知学言语念向皮袋里安着到处称我会禅还替得汝生死么轻忽老宿入地狱如箭我才见汝入门来便识得了也还知么急湏努力莫容易事持片衣口食空过一生明眼人笑汝久后总被俗汉算将去在宜自看远近是阿谁面上事若会即便会若不会即散去珍重。

　　问如何是西来意师便打自余施设皆被上机中下之流莫窥涯涘。

　　唐大中年终于本山谥断际禅师塔曰广业。

　　古尊宿语录卷第三　密三
中华藏第 077 册 No. 1710 古尊宿语录


　　古尊宿语录卷第四　　　　　　　密四

　　黄檗断际禅师宛陵录

　　丞相裴公问曰山中四五百人几人得和尚法师云得者莫测其数何故道在心悟岂在言说言说秪是化童蒙耳问如何是佛师云即心是佛无心是道但无生心𨔝念有无长短彼我能所等心心本是佛佛本是心心如虚空所以云佛真法身犹如虚空不用别求有求皆苦设使恒沙劫数行六度万行得佛菩提亦非究竟何以故为属因缘造作故因缘若尽还归无常所以云报化非真佛亦非说法者但识自心无我无人本来是佛问圣人无心即是佛凡夫无心莫沈空寂否师云法无凡圣亦无沉寂法本不有莫作无见法本不无莫作有见有之与无尽是情见犹如幻翳所以云见闻如幻翳知觉乃众生祖宗门中只论息机㤀见所以㤀机则佛道隆分别则魔军炽问心既本来是佛还修六度万行否师云悟在于心非关六度万行六度万行尽是化门接物度生𨓉事设使菩提真如实际解脱法身直至十地四果圣位尽是度门非关佛心心即是佛所以一切诸度门中佛心第一但无生死烦恼等心即不用菩提等法所以道佛说一切法度我一切心我无一切心何用一切法从佛至祖并不论别事唯论一心亦云一乘所以十方谛求更无余乘此众无枝叶唯有诸真实所以此意难信达磨来此土梁魏二国祗有可大师一人密信自心言下便会即心是佛身心俱无是名大道大道本来平等所以深信含生同一真性心性不异即性即心心不异性名之为祖所以云认得心性时可说不思议。

　　问佛度众生否师云实无众生如来度者我尚不可得非我何可得佛与众生皆不可得云现有三十二相及度众生何得言无师云凡所有相皆是虚妄若见诸相非相即见如来佛与众生尽是汝作𡚶见秪为不识本心谩作见解才作佛见便被佛鄣才作众生见便被众生鄣作凡作圣作净作秽等见尽成其鄣障汝心故揔成轮转犹如猕猴放一捉一无有歇期一等是学直须无学无凡无圣无净无垢无大无小无漏无为如是一心中方便勤庄严听汝学得三乘十二分教有一切见解揔湏舍却所以除去所有唯置一床寝疾而卧秪是不起诸见无一法可得不被法鄣透脱三界凡圣境域始得名为出世佛所以云稽首如虚空空无所依出过外道心既不异法亦不异心既无为法亦无为万法尽由心变所以我心空故诸法空千品万𩔗悉皆同尽十方空界同一心体心本不异法亦不异秪为汝见解不同譬如诸天同宝器食随其福德饭色有异十方诸佛实无少法可得名为阿耨菩提只是一心实无异相亦无光彩亦无胜负无胜故无佛相无负故无众生相云心既无相岂得全无三十二相八十种好化度众生耶师云三十二相属相凡所有相皆是虚妄八十种好属色若以色见我是人行邪道不能见如来。

　　问佛性与众生性为同为别师云性无同异若约三乘教即说有佛性有众生性遂有三乘因果即有同异若约佛乘及祖师相传即不说如是事唯指一心非同非异非因非果所以云唯此一乘道无二亦无三除佛方便说。

　　问无边身菩萨为什么不见如来顶相师云实无可见何以故无边身菩萨便是如来不应更见只教汝不作佛见不落佛边不作众生见不落众生𨓉不作有见不落有边不作无见不落无边不作凡见不落凡𨓉不作圣见不落圣𨓉但无诸见即是无𨓉身若有见处即名外道外道者乐于诸见菩萨于诸见而不动如来者即诸法如义所以云弥勒亦如也众圣贤亦如也如即无生如即无灭如即无见如即无闻如来顶即圆亦无无圆无圆见故不落圆边所以佛身无为不堕诸数权以虚空为喻圆同大虚无欠无余等闲无事莫强辩他境辩着便成识所以云圆成沈识海流转若飘蓬只道我知也学得也契悟也解脱也有道理也强处即喜弱处生嗔似者个见解有什么用处我向汝道等闲无事莫谩用心不用求真唯须息见所以内见外见俱错佛道魔道俱恶所以文殊暂起二见贬向二铁围山文殊即实智普贤即权智权实相对治究竟亦无权实唯是一心心且不佛不众生无有异见才有佛见便作众生见有见无见常见断见便成二铁围山被见障故祖师直指一切众生本心本体本来是佛不假修成不属渐次不是明暗不是明故无明不是暗故无暗所以无无明亦无无明尽入我此宗门切须在意如此见淂名之为法见法故名之为佛佛法俱无名之为僧唤作无为僧亦名一体三宝夫求法者不着佛求不着法求不着众求应无所求不着佛求故无佛不着法求故无法不着众求故无僧。

　　问和尚见今说法何得言无僧亦无法师云汝若见有法可说即是以音声求我若见有我即是处所法亦无法法即是心所以祖师云付此心法时法法何曾法无法无本心始解心心法实无一法可得名坐道场道场者只是不起诸见悟法本空唤作空如来藏本来无一物何处有尘埃若得此中意逍遥何所论。

　　问本来无一物无物便是否师云无亦不是菩提无是处亦无无知解。

　　问何者是佛师云汝心是佛佛即是心心佛不异故云即心即佛若离于心别更无佛云若自心是佛祖师西来如何传授师云祖师西来唯传心佛直指汝等心本来是佛心心不异故名为祖若直下见此意即顿超三乘一切诸位本来是佛不假修成云若如此十方诸佛出世说于何法师云十方诸佛出世秪共说一心法所以佛密付与摩诃大迦叶此一心法体尽虚空遍法界名为诸佛理论者个法岂是汝于言句上解得他亦不是于一机一境上见得他此意唯是默契得者一门名为无为法门若欲会淂但知无心忽悟即得若用心拟学取即转远法若无岐路心一切取舍心心如木石始有学道分云如今现有种种妄念何以言无师云妄本无体即是汝心所起汝若识心是佛心本无妄那得起心更认于妄汝若不生心𨔝念自然无𡚶所以云心生则种种法生心灭则种种法灭今正𡚶念起时佛在何处师云汝今觉𡚶起时觉正是佛可中若无𡚶念佛亦无何故如此为汝起心作佛见便谓有佛可成作众生见便谓有众生可度起心动念揔是汝见处若无一切见佛有何处所如文殊才起佛见便贬向二铁围山云今正悟时佛在何处师云问从何来觉从何起语默动静一切声色尽是佛事何处觅佛不可更头上安头觜上加觜但莫生异见山是山水是水僧是僧俗是俗山河大地日月星辰揔不出汝心三千世界都来是汝个自己何处有多般心外无法满目青山虚空世界皎皎地无丝发许与汝作见解所以一切声色是佛之惠法不孤起仗境方生为物之故有其多智终日说何曾说终日闻何曾闻所以释迦四十九年说未曾说着一字云若如此何处是菩提师云菩提无是处佛亦不淂菩提众生亦不失菩提不可以身得不可以心求一切众生即菩提相云如何发菩提心师云菩提无所得你今但发无所得心决定不淂一法即菩提心菩提无住处是故无有淂者故云我于然灯佛所无有少法可得佛即与我授记明知一切众生本是菩提不应更淂菩提你今闻发菩提心谓将一个心学取佛去唯拟作佛道任汝三祇劫修亦祇得个报化佛与你本源真性佛有何交涉故云外求有相佛与汝不相似。

　　问本既是佛那得更有四生六道种种形貌不同师云诸佛体圆更无增减流入六道处处皆圆万𩔗之中个个是佛譬如一团水银分散诸处颗颗皆圆若不分时秪是一块此一即一切一切即一种种形貌喻如屋舍舍驴屋入人屋舍人身至天身乃至声闻缘觉菩萨佛屋皆是汝取舍处所以有别本源之性何得有别问何者是精进师云身心不起是名第一牢强精进才起心向外求者名为歌利王爱游猎去心不外游即是忍辱仙人身心俱无即是佛道。

　　问若无心行此道得否师云无心即便是行此道更说什么得与不得且如瞥起一念便是境若无一念便是境忘心自灭无复可追寻。

　　问如何是出三界师云善𢙣都莫思量当处便出三界如来出世为破三有若无一切心三界亦非有如一微尘破为百分九十九分是无一分是有摩诃衍不能胜出百分俱无摩诃衍始能胜出。

　　上堂云即心是佛上至诸佛下至蠢动含灵皆有佛性同一心体所以达磨从西天来唯传一心法直指一切众生本来是佛不假修行但如今识取自心见自本性更莫别求云何识自心即如今言语者正是汝心若不言语又不作用心体如虚空相似无有相貌亦无方所亦不一向是无有而不可见故祖师云真性心地藏无头亦无尾应缘而化物方便呼为智若应缘之时不可言其有无正应之时亦无踪迹既知如此如今但向无中栖泊即是行诸佛路经云应无所住而生其心一切众生轮回不息生死者意缘走作心于六道不停致使受种种苦净名云难化之人心如𤠔猴故以若干种法制御其心然后调伏所以心生种种法生心灭种种法灭故知一切诸法皆由心造乃至人天六道地狱修罗尽由心造如今但学无心顿息诸缘莫生妄想分别无人无我无贪嗔无憎爱无胜负但除却如许多种妄想性自本来清净即是修行菩提法佛等若不会此意纵你广学勤苦修行木食草衣不识自心皆名邪行尽作天魔外道水陆诸神如此修行当复何益志公云本体是自心作那得文字中求如今但识自心息却思惟妄想尘劳自然不生净名云唯置一床寝疾而卧心不起也如人卧疾攀缘都息妄想歇灭即是菩提如今若心里纷纷不定任你学到三乘四果十地诸位合杀只向凡圣中坐诸行尽归无常势力皆有尽期犹如箭射于空力尽还坠却归生死轮回如斯修行不解佛意虚受辛苦岂非大错志公云未逢出世明师枉服大乘法药如今但一切时中行住坐卧但学无心亦无分别亦无依倚亦无住着终日任运腾腾如痴人相似世人尽不识你你亦不用教人识不识之心如顽石头都无缝罅一切法透汝心不入兀然无著如此始有少分相应透得三界境过名为佛出世不漏心相名为无漏智不作人天业不作地狱业不起一切心诸缘尽不生即此身心是自由人不是一向不生只是随意而生经云菩萨有意生身是也忽若未会无心著相皆属魔业乃至作净土佛事并皆成业乃名佛鄣障汝心故被因果管束去住无自由分所以菩提等法本不是有如来所说皆是化人犹如黄叶为金钱权止小儿啼故实无有法名阿耨菩提如今既会此意何用驱驱但随缘消旧业更莫造新殃心里明明所以旧时见解揔须舍却净名云除去所有法华云二十年中常令除粪只是除去心中作见解处又云蠲除戏论之粪所以如来藏本自空寂只是并不停留一法故经云诸佛国土亦复皆空若言佛道是修学而得如此见解全无交涉或作一机一境扬眉𨔝目只对相当便道契会也得证悟禅理也忽逢一人不解便道都无所知对他若得道理心中便欢喜若被他折伏不如它便即心怀惆怅如此心意学禅有何交涉任汝会得少许道理祇得个心所法禅道揔没交涉所以达磨面壁都不令人有见处故云忘机是佛道分别是魔境此性纵汝迷时亦不失悟时亦不得天真自性本无迷悟尽十方虚空界元来是我一心体纵汝𨔝用造作岂离虚空虚空本来无大无小无漏无为无迷无悟了了见无一物亦无人亦无佛绝纤毫的量是无依倚无粘缀一道清流是自性是无生法忍何有拟议真佛无口不解说法真听无耳其谁闻乎珍重。

　　有僧辞归宗宗云往甚处去云诸方学五味禅去宗云诸方有五味禅我者里只是一味禅云如何是一味禅宗便打僧云会也会也宗云道道僧拟开口宗又打其僧后到师处师问甚么处来云归宗来师云归宗有何言句僧遂举前话师乃上堂㪯此因缘云马大师出八十四人善知识问着个个屙漉漉地祇有归宗较些子。

　　师在盐官会里大中帝为沙弥师于佛殿上礼佛沙弥云不着佛求不着法求不着众求长老礼拜当何所求师云不着佛求不着法求不着众求常礼如是事沙弥云用礼何为师便掌沙弥云太粗生师云者里是什么所在说粗说细随后又掌沙弥便走。

　　师行脚时到南泉一日斋时捧钵向南泉位上坐南泉下来见便问长老什么年中行道师云威音王已前南泉云犹是王老师孙在师便下去师一日在茶堂内坐南泉下来问定惠等学明见佛性此理如何师云十二时中不依倚一物泉云莫便是长老见处么师云不敢泉云浆水钱且置草鞋钱教什么人还师便休后沩山举此因缘问仰山莫是黄檗构它南泉不得么仰山云不然须知黄檗有䧟虎之机沩山云子见处淂与么长。

　　一日五人新到同时相看一人不礼拜以手画一圆相而立师云还知道好只猎犬么云寻羚羊气来师云羚羊无气汝向什么处寻云寻羚羊踪来师云羚羊无踪汝向什么处寻云寻羚羊迹来师云羚羊无迹汝向什么处寻云与么则死羚羊也师便休来日升座退问昨日寻羚羊僧出来其僧便出师云老僧昨日后头未有语在作么生其僧无语师云将谓是本色衲僧元来祇是义学沙门师曾散众在洪州开元寺裴相公一日入寺行次见壁画乃问寺主者画是什么寺主云画高僧相公云形影在者里高僧在什么处寺主无对相公云是间莫有禅僧么寺主云有一人相公遂请师相见乃举前话问师师召云裴休休应喏师云在什么处相公于言下有省乃再请师开堂。

　　夫学道者先湏并却杂学诸缘决定不求决定不著闻甚深法恰似清风届耳瞥然而过更不追寻是为甚深入如来禅离生禅想从上祖师唯传一心更无二法指心是佛顿超等妙二觉之表决定不流至第二念始似入我宗门如斯之法汝取次人到者里拟作么生学所以道拟心时被拟心魔縳非拟心时又被非拟心魔縳非非拟心时又被非非拟心魔縳非外来出自你心唯有无神通菩萨足迹不可寻若以一切时中心有常见即是常见外道若观一切法空作空见者即是断见外道所以三界唯心万法唯识此犹是对外道邪见人说若说法身以为极果此对三贤十圣人言故佛断二愚一者微细所知愚二者极微细所知愚佛既如是更说什么等妙二觉来所以一切人但欲向明不欲向暗但欲求悟不爱烦恼无明便道佛是觉众生是𡚶若作如是见解百劫千生轮回六道更无断绝何以故为谤诸佛本源自性故他分明向你道佛且不明众生不暗法无明暗故佛且不强众生且不弱法无强弱故佛且不智众生且不愚法无愚智故是你出头揔道解禅开着口便病发不说本祇说末不说迷祇说悟不说体只说用揔无你话论处他一切法且本不有今亦不无缘起不有缘灭不无本亦不有本非本故心亦不心心非心故相亦非相相非相故所以道无法无本心始解心心法法即非法非法即法无法无非法故是心心法忽然瞥起一念了知如幻如化即流入过去佛过去佛且不有未来佛且不无又且不唤作未来佛现在念念不住不唤作现在佛佛若起时即不拟他是觉是迷是善是𢙣辄不得执滞他断绝他如一念瞥起千重关锁锁不得万丈绳索索他不住既若如是争合便拟灭他止他分明向你道尔𦦨识你作么生拟断他喻如阳𦦨你道近十方世界求不可得始道远看时只在目前你拟趁他他又转远去你始避他他又来逐你取又不得舍又不得既若如此故知一切法性自尔即不用愁他虑他如言前念是凡后念是圣如手翻覆一般此是三乘教之极也据我禅宗中前念且不是凡后念且不是圣前念不是佛后念不是众生所以一切色是佛色一切声是佛声举着一理一切理皆然见一事见一切事见一心见一切心见一道见一切道一切处无不是道见一尘十方世界山河大地皆然见一滴水即见十方世界一切性水又见一切法即见一切心一切法本空心即不无不无即妙有有亦不有不有即有即真空妙有既若如是十方世界不出我之一心一切微尘国土不出我之一念若然说什么内之与外如蜜性甜一切蜜皆然不可者个蜜甜余底苦也何处有与么事所以道虚空无内外法性自尔虚空无中间法性自尔故众生即佛佛即众生众生与佛元同一体生死涅槃有为无为元同一体世间出世间乃至六道四生山河大地有性无性亦同一体言同者名相亦空有亦空无亦空尽恒沙世界元是一空既若如此何处有佛度众生何处有众生受佛度何故如此万法之性自尔故若作自然见即落自然外道若作无我无我所见堕在三贤十圣位中你如今云何将一尺一寸便拟量度虚空他分明向汝道法法不相到法自寂故当处自住当处自真以身空故名法空以心空故名性空身心揔空故名法性空乃至千途异说皆不离你之本心如今说菩提涅槃真如佛性二乘菩萨者皆指叶为黄金拳掌之说若也展手之时一切大众若天若人皆见掌中都无一物所以道本来无一物何处有尘埃本既无物三际本无所有故学道人单刀直入须见者个意始得故达磨大师从西天来至此土经多少国土只觅淂可大师一人密传心印印你本心以心印法以法印心心既如此法亦如此同真际等法性法性空中谁是授记人谁是成佛人谁是淂法人他分明向你道菩提者不可以身淂身无相故不可以心得心无相故不可以性淂性即便是本源自性天真佛故不可以佛更淂佛不可以无相更淂无相不可以空更淂空不可以道更得道本无所淂无淂亦不可得所以道无一法可得只教你了取本心当下了时不淂了相无了无不了相亦不可得如此之法得者即淂得者不自觉知不得者亦不自觉知如此之法从上已来有几人得知所以道天下㤀己者有几人如今于一机一境一经一教一世一时一名一字六根门前领淂与机关木人何别忽有一人出来不于一名一相上作解者我说此人尽十方世界觅者个人不可淂以无第二人故继于祖位亦云释种无杂纯一故言王若成佛时王子亦随出家此意大难知只教你莫觅觅便失却如痴人山上叫一声响从谷出便走下山趁及乎觅不得又叫一声山上响又应亦走上山上趁如是千生万劫只是寻声逐响人虚生浪死汉汝若无声即无响涅槃者无闻无知无声绝迹绝踪若得如是稍与祖师邻房也。

　　问如王库藏内都无如是刀㐲愿诲示师云王库藏者即虚空性也能摄十方虚空世界皆揔不出你心亦谓之虚空藏菩萨你若道是有是无非有非无揔成羊角羊角者即你求觅者也问王库藏中有真刀否师云此亦是羊角云若王库藏中本无真刀何故云王子持王库中真刀出至异国何得言无师云持刀出者此喻如来使者你若言王子持王库中真刀出去者库中应空去也本源虚空性不可被异人将去是什么语设你有者皆名羊角。

　　问迦叶受佛心印得为传语人否师云是云若是传语人应不离得羊角师云迦叶自领得本心所以不是羊角若以领得如来心见如来意见如来色相者即属如来使为传语人所以阿难为侍者二十年但见如来色相所以被佛呵云唯观救世者不能离得羊角。

　　问文殊执剑于瞿昙前者如何师云五百菩萨得宿命智见过去生业障五百者即你五阴身是以见此夙命障故求佛求菩提涅槃所以文殊将智解剑害此有见佛心故故言你善害云何者是剑师云解心是剑云解心既是剑断此有见佛心只如能断见心何能除得师云还将你无分别智断此有见分别心云如作有见有求佛心将无分别智剑断争柰有智剑在何师云若无分别智害有见无见无分别智亦不可得云不可以智更断智不可以剑更断剑师云剑自害剑剑剑相害即剑亦不可得智自害智智智相害即智亦不可得母子俱丧亦复如是问如何是见性云性即是见见即是性不可以性更见性闻即是性不可以性更闻性只你作性见能闻能见性便有一异法生他分明道所可见者不可更见你云何头上更着头他分明道如盘中散珠大者大圆小者小圆各各不相知各各不相碍起时不言我起灭时不言我灭所以四生六道未有不如时且众生不见佛佛不见众生四果不见四向四向不见四果三贤十圣不见等妙二觉等妙二觉不见三贤十圣乃至水不见火火不见水地不见风风不见地众生不入法界佛不出法界所以法性无去来无能所见既如此因什么道我见我闻于善知识处淂契悟善知识与我说法诸佛出世与众生说法迦旃延只为以生灭心传实相法被净名呵责分明道一切法本来无缚何用解他本来不染何用净他故云实相如是岂可说乎汝今只成是非心染净心学得一知一解绕天下行见人便拟定当取谁有心眼谁强谁弱若也如此天地悬殊更说什么见性。

　　问既言性即见见即性只如性自无障碍无剂限云何隔物即不见又于虚空中近即见远即不见者如何师云此是你𡚶生异见若言隔物不见无物言见便谓性有隔碍者全无交涉性且非见非不见法亦非见非不见若见性人何处不是我之本性所以六道四生山河大地揔是我之性净明体故云见色便见心色心不异故只为取相作见闻觉知去却前物始拟得见者即堕二乘人中依通见解也虚空中近则见远则不见此是外道中收分明道非内亦非外非近亦非远近而不可见者万物之性也近尚不可见更道远而不可见有什么意旨。

　　问学人不会和尚如何指示师云我无一物从来不曾将一物与人你无始已来只为被人指示觅契觅会此可不是弟子与师俱䧟王难你但知一念不受即是无受身一念不想即是无想身决定不迁流造作即是无行身莫思量卜度分明即是无识身你如今才别起一念即入十二因缘无明缘行亦因亦果乃至老死亦因亦果故善财童子一百一十处求善知识只向十二因缘中求最后见弥勒弥勒却指见文殊文殊者即汝本地无明若心心别异向外求善知识者一念才生即灭才灭又生所以汝等比丘亦生亦老亦病亦死酬因答果已来即五聚之生灭五聚者五阴也一念不起即十八界空即身便是菩提花果即心便是灵智亦云灵台若有所住着即身为死尸亦云守死尸鬼问净名默然文殊赞叹云是真入不二法门如何师云不二法门即你本心也说与不说即有起灭无言说时无所显示故文殊赞叹云净名不说声有断灭否师云语即默默即语语默不二故云声之实性亦无断灭文殊本闻亦不断灭所以如来常说未曾有不说时如来说即是法法即是说法说不二故乃至报化二身菩萨声闻山河大地水鸟树林一时说法所以语亦说默亦说终日说而未尝说既若如是但以默为本问声闻人藏形于三界不能藏于菩提者如何师云形者质也声闻人但能断三界见修已离烦恼不能藏于菩提故还被魔王于菩提中捉得于林中宴坐还成微细见菩提心也菩萨人已于三界菩提决定不舍不取不取故七大中觅他不得不舍故外魔亦觅他不得汝但拟着一法印子早成也印著有即六道四生文出印着空即无相文现如今但知决定不印一切物此印为虚空不一不二空本不空印本不有十方虚空世界诸佛出世如见电光一般观一切蠢𨔝含灵如响一般见十方微尘国土恰似海中一滴水相似闻一切甚深法如幻如化心心不异法法不异乃至千经万论只为你之一心若能不取一切相故言如是一心中方便勤庄严问如我昔为歌利王割截身体如何师云仙人者即是你心歌利王好求也不守王位谓之贪利如今学人不积功累德见者便拟学与歌利王何别如见色时坏却仙人眼闻声时坏却仙人耳乃至觉知时亦复如是唤作节节支解云只如仙人忍时不合更有节节支解不可一心忍一心不忍也师云你作无生见忍辱解无求解揔是伤损云仙人被割时还知痛否又云此中无受者是谁受痛师云你既不痛出头来觅个甚么问然灯佛授记为在五百岁中五百岁外师云五百岁中不淂授记所言授记者你本决定不㤀不失有为不取菩提但以了世非世亦不出五百岁外别得授记亦不于五百岁中得授记云了世三际相不可得已否师云无一法可得云何故言频经五百世前后极时长师云五百世长远当知犹是仙人故然灯授记时实无少法可得。

　　问教中云销我亿劫颠倒想不历僧祇获法身者如何师云若以三无数劫修行有所证得者尽恒沙劫不得若于一刹那中获得法身直了见性者犹是三乘教之极谈也何以故以见法身可获故皆属不了义教中收。

　　问见法顿了者见祖师意否师云祖师心出虚空外云有限剂否师云有无限剂此皆数量对待之法祖师云且非有限量非无限量非非有无限量以绝待故你今学者未能出得三乘教外争唤作禅师分明向汝道一等学禅莫取次𡚶生异见如人饮水冷暖自知一行一住一刹那间念念不异若不如是不免轮回问佛身无为不堕诸数何故佛身舍利八斛四斗师云你作如是见只见假舍利不见真舍利云舍利为是本有为复功勋师云非是本有亦非功勋云若非本有又非功勋何故如来舍利唯炼唯精金骨常存师乃呵云你作如此见解争唤作学禅人你见虚空曾有骨否诸佛心同太虚觅什么骨云如今见有舍利此是何法师云此从你𡚶想心生即见舍利云和尚还有舍利否请将出来看师云真舍利难见你但以十指撮尽妙高峰为微尘即见真舍利。

　　夫㕘禅学道湏淂一切处不生心只论㤀机即佛道隆分别即魔军盛毕竟无毛头许少法可得问祖传法付与何人师云无法与人云云何是二祖请师安心师云你若道有二祖即合觅得心觅心不可得故所以道与你安心竟若有所淂全归生灭问佛穷淂无明否师云无明即是一切诸佛得道之处所以缘起是道场所见一尘一色便合无边理性举足下足不离道场道场者无所得也我向你道只无所得名为坐道场云无明者为明为暗师云非明非暗明暗是代谢之法无明且不明亦不暗不明只是本明不明不暗只者一句子乱却天下人眼所以道假使满世间皆如舍利弗尽思共度量不能测佛智其无碍惠出过虚空无你语论处释迦量等三千大千世界忽有一菩萨出来一跨跨却三千大千世界不出普贤一毛孔你如今把什么本领拟学他云既是学不得为什么道归源性无二方便有多门如之何师云归源性无二者无明实性即诸佛性方便有多门者声闻人见无明生见无明灭缘觉人但见无明灭不见无明生念念证寂灭诸佛见众生终日生而无生终日灭而无灭无生无灭即大乘果所以道果满菩提圆花开世界起举足即佛下足即众生诸佛两足尊者即理足事足众生足生死足一切等足足故不求是你今念念学佛即嫌着众生若嫌着众生即是谤他十方诸佛所以佛出世来执除粪器蠲除戏论之粪只教你除却从来学心见心除得尽即不堕戏论亦云搬粪出只教你不生心心若不生自然成大智者决定不分别佛与众生一切尽不分别始得入我曹溪门下故自古先圣云少行我法门所以无行为我法门只是一心门一切人到者里尽不敢入不道全无只是少人得得者即是佛珍重问如何得不落阶级师云但终日吃饭未曾咬着一粒米终日行未曾踏着一片地与么时无人无我等相终日不离一切事不被诸境惑方名自在人念念不见一切相莫认前后三际前际无去今际无住后际无来安然端坐任运不拘方名解脱努力努力此门中千人万人只得三个五个若不将为事受殃有日在故云着力今生须了却谁能累劫受余殃。

　　古尊宿语录卷第四　　　　　　　密四
中华藏第 077 册 No. 1710 古尊宿语录


　　古尊宿语录卷第五　　　　　　　密五

　　临济禅师(大鉴下四世嗣黄檗)

　　临济慧照禅师讳义玄曹州南华邢氏子初㕘黄檗问佛法的的大意三度遭棒不领旨乃辞檗令参高安大愚愚问黄檗有何言句师举前话愚云黄檗恁么老婆心为你得彻困犹觅过在师于言下大悟镇州府主王常侍与诸官请师升座上堂云山僧今日事不获已曲顺人情方登此座若约祖宗门下称扬大事直是开口不得无你措足处山僧此日以常侍坚请那隐纲宗还有作家战将直下展阵开旗么对众证据看僧问如何是佛法大意师便喝僧礼拜师云这个师僧却堪持论问师唱谁家曲宗风嗣阿谁师云我在黄檗处三度发问三度被打僧拟议师便喝随后打云不可向虚空里钉橛去也。

　　有座主问三乘十二分教岂不是明佛性师云荒草不曾锄主云佛岂赚人也师云佛在什么处主无语师云对常侍前拟瞒老僧速退速退妨他别人请问复云此日法筵为一大事故更有问话者么速致问来你才开口早勿交涉也何以如此不见释尊云法离文字不属因不在缘故为你信不及所以今日葛藤恐滞常侍与诸官员昧佗佛性不如且退喝一喝云少信根人终无了日久立珍重。

　　师因一日到河北府主王常侍请师升座时麻谷出问大悲千手眼那个是正眼师云大悲千手眼那个是正眼速道速道麻谷拽师下座麻谷却坐师近前云不审麻谷拟议师亦拽麻谷下座师却坐麻谷便出去师便下座。

　　上堂云赤肉团上有一无位真人常[泳-永+(從-彳)]汝等诸人面门出入未证据者看看时有僧出问如何是无位真人师下禅林把住云道道其僧拟议师托开云无位真人是什么乹屎橛便归方丈。

　　上堂有僧出礼拜师便喝僧云老和尚莫探头好师云你道落在什么处僧便喝又有僧问如何是佛法大意师便喝僧礼拜师云你道好喝也无僧云草贼大败师云过在什么处僧云再犯不容师便喝是日两堂首座相见同时下喝僧问师还有宾主也无师云宾主历然师云大众要会临济宾主句问取堂中二首座便下座。

　　上堂僧问如何是佛法大意师竖起拂子僧便喝师便打。

　　又僧问如何是佛法大意师亦竖起拂子僧便喝师亦喝僧拟议师便打师乃云大众夫为法者不避丧身失命我二十年在黄檗先师处三度问佛法的的大意三度蒙佗赐杖如蒿枝拂著相似如今更思得一顿棒吃谁人为我行得时有僧出众云某甲行得师拈棒与佗其僧拟接师便打。

　　上堂僧问如何是剑刃上事师云祸事祸事僧拟议师便打问[禾*丘]如石室行者踏碓忘却移脚向什么处去师云没溺深泉。

　　师乃云但有来者不亏欠伊㹅识伊来处若与么来恰似失却不与么来无绳自缚一切时中莫乱斟酌会与不会都来是错分明与么道一任天下人贬剥久立珍重。

　　上堂云一人在孤峰顶上无出身之路一人在十字街头亦无向背那个在前那个在后不作维摩诘不作傅大士珍重。

　　上堂云有一人论劫在途中不离家舍有一人离家舍不在途中那个合受人天供养便下座。

　　上堂僧问如何是苐一句师云三要印开朱点窄未容拟议主宾分问如何是苐二句师云妙解岂容无着问沤和争负截流机问如何是苐三句师云看取棚头美傀儡抽牵全藉里头人师又云一句语湏具三玄门一玄门湏具三要有权有用汝等诸人作么生会下座。

　　师晚㕘示众云有时夺人不夺境有时夺境不夺人有时人境俱夺有时人境俱不夺时有僧问如何是夺人不夺境师云煦日发生铺地锦婴孩垂发白如[糸*系]僧云如何是夺境不夺人师云王令已行天下遍将军塞外绝𤇆尘僧云如何是人境两俱夺师云并汾络信独处一方僧云如何是人境俱不夺师云王登宝殿野老讴歌。

　　师乃云今时学佛法者且要求真正见解若得真正见解生死不染去住自由不要求殊胜殊胜自至道流秪如自古先德皆有出人底路如山僧指示人处秪要你不受人惑要用便用㪅莫迟疑如今学者不得病在甚处病在不自信处你若自信不及即便忙忙地徇一切境转被佗万境回换不得自由你若能歇得念念驰求心便与祖佛不别你欲得识祖佛么秪你面前𦗟法的是学人信不及便向外驰求设求得者皆是文字胜相终不得他活祖意莫错诸禅德此时不遇万劫千生轮回三界徇好境掇去驴牛肚里生道流约山僧见处与释迦不别今日多般用处欠少什么一道神光未曾间歇若能如是见得秪是一生无事人大德三界无安犹如火宅此不是你久停住处无常杀鬼一刹那间不拣贵贱老少你要与祖佛不别但莫外求你一念心上清净光是你屋里法身佛你一念心上无分别光是你屋里报身佛你一念心上无差别光是你屋里化身佛此三种身是你即今目前𦗟法底人秪为不向外驰求有此功用据经论家取三种身为极则约山僧见处不然此三种身是名言亦是三种依古人云身依义立土据体论法性身法性土明知是光影大德你且识取美光影底人是诸佛之本源一切处是道流归舍处是你四大色身不解说法𦗟法脾胃肝胆不解说法𦗟法虚空不解说法𦗟法是什么解说法𦗟法是你目前历历底勿一个形假孤明是这个解说法𦗟法若如是见得便与祖佛不别但一切时中更莫间断触目皆是秪为情生智隔想变体殊所以轮回三界受种种苦若约山僧见处无不甚深无不解脱道流心法无形通贯十方在眼曰见在耳曰闻在鼻嗅香在口谈论在手执捉在足运奔本是一精明分为六和合一心既无随处解脱山僧与么说意在什么处秪为道流一切驰求心不能歇上佗古人闲机境道流取山僧见处坐断报化佛头十地满心犹如客作儿等妙二觉担枷锁汉罗汉辟支犹如厕秽菩提涅槃如击驴橛何以如此秪为道流不达三祗劫空所以有此障碍若是真正道人终不如是但能随缘消旧业任运着衣裳要行即行要坐即坐无一念心希求佛果缘何如此古人云若欲作业求佛佛是生死大兆大德时光可惜秪拟傍家波波地学禅学道认名认句求佛求祖求善知识意度莫错道流你秪有一个父母㪅求何物你自返照看古人云演若达多失却头求心歇处即无事大德且要平常莫作模样有一般不识好𢙣秃奴便即见神见鬼指东划西好晴好雨如是之流尽湏抵债向阎老前吞热铁丸有日好人家男女被这一般野狐精魅所著便即捏怪瞎屡生索饭钱有日在。

　　师示众云道流切要求取真正见解向天下横行免被这一般精魅惑乱无事是贵人但莫造作秪是平常你拟向外傍家求过觅脚手错了也秪拟求佛佛是名句你还识驰求底么三世十方佛祖出来也秪为求法如今㕘学道流也秪为求法得法始了未得依前轮回五道云何是法法者是心法心法无形通贯十方目前现用人信不及便乃认名认句向文字中求意度佛法天地悬殊道流山僧说法说什么法说心地法便能入凡入圣入净入秽入真入俗要且不是你真俗凡圣能与一切真俗凡圣安著名字真俗凡圣与此人安著名字不得道流把得便用更不著名字号之为玄旨山僧说法与天下人别秪如有个文殊普贤出来目前各现一身问法才道咨和尚我早辨了也老僧稳坐更有道流来相见时我尽辨了也何以如此秪为我见处别外不取凡圣内不住根本见彻更不疑谬。

　　师示众云道流佛法无用功处秪是平常无事屙屎送尿着衣吃饭困来即卧愚人笑我智乃知焉古人云向外作工夫揔是痴顽汉你且随处作主立处皆真境来回换不得纵有[泳-永+(從-彳)]来习气五无间业自为解脱大海今时学者揔不识法犹如触鼻羊逢着物安在口里奴郎不辨宾主不分如是之流邪心入道闹处即入不得名为真出家人正是真俗家人夫出家者湏辨得平常真正见解辨佛辨魔辨真辨伪辨凡辨圣若如是辨得名真出家若魔佛不辨正是出一家入一家唤作造业众生未得名为真出家秪如今有一个佛魔同体不分如水乳合鹅王吃乳如明眼道流魔佛俱打你若爱圣憎凡生死海里浮沉。

　　问如何是佛魔师云你一念心疑处是佛魔你若达得万法无生心如幻化更无一尘一法处处清净是佛然佛与魔是染净二境约山僧见处无佛无众生无古无今得者便得不历时节无修无证无得无失一切时中更无别法设有一法过此者我说如梦如化山僧所说皆是道流即今目前孤明历历地听者此人处处不滞通贯十方三界自在入一切境差别不能回换一刹那间透入法界逢佛说佛逢祖说祖逢罗汉说罗汉逢饿鬼说饿鬼向一切处游履国土教化众生未曾离一念随处清净光透十方万法一如道流大丈夫儿今日方知本来无事秪为你信不及念念驰求舍头觅头自不能歇如圆顿菩萨入法界现身向净土中厌凡忻圣如此之流取舍未忘染净心在如禅宗见解又且不然直是现今更无时节山僧说处皆是一期药病相治揔无寔法若如是见得是真出家日消万两黄金道流莫取次被诸方老师印破面门道我解禅解道辩似悬河皆是造地狱业若是真正学道人不求世间过切急要求真正见解若达真正见解圆明方始了毕。

　　问如何是真正见解师云你但一切入凡入圣入染入净入诸佛国土入弥勒楼阁入毗卢遮那法界处处皆现国土成住坏空佛出于世转大法轮却入涅槃不见有去来相貌求其生死了不可得便入无生法界处处游履国土入华藏世界尽见诸法空相皆无寔法唯有𦗟法无依道人是诸佛之母所以佛[泳-永+(從-彳)]无依生若悟无依佛亦无得若如是见得者是真正见解学人不了为执名句被他凡圣名碍所以障其道眼不得分明[禾*丘]如十二分教皆是表显之说学者不会便向表显名句上生解皆是依倚落在因果未免三界生死你若欲得生死去住脱着自由即今识取𦗟法底人无形无相无根无本无住处活拨拨地应是万种施设用处秪是无处所以觅着转远求之转乖号之为秘密道流你莫认着个梦幻伴子迟晚中间便归无常你向此世界中觅个什么物作解脱觅取一口饭吃补毳过时且要访寻知识莫因循逐乐光阴可惜念念无常粗则被地水火风细则被生住异灭四相所逼道流今时且要识取四种无相境免被境摆扑。

　　问如何是四种无相境师云你一念心疑被地来碍你一念心爱被水来溺你一念心嗔被火来烧你一念心喜被风来飘若能如是辨得不被境转处处用境东涌西没南涌北没中涌边没边涌中没履水如地履地如水缘何如此为达四夫如梦如幻故道流你秪今𦗟法者不是你四大能用你四大若能如是见得便乃去住自由约山僧见处勿嫌底法你若爱圣圣者圣之名有一般学人向五台山里求文殊早错了也五台山无文殊你欲识文殊么秪你目前用处始终不异处处不疑此个是活文殊你一念心无差别光处处㹅是真普贤你一念心自能解缚随处解脱此是观音三昧法互为主伴出则一时出一即三三即一如是解得始好看教。

　　师示众云如今学道人且要自信莫向外觅㹅上他闲尘境都不辨邪正秪如有祖有佛皆是教迹中事有人拈起一句子语或隐显中出便即疑生照天照地傍家寻问也大茫然大丈夫儿莫秪么论主论贼论是论非论色论财论说闲话过日山僧此间不论僧俗但有来者尽识得伊任伊向甚处出来但有声名文句皆是梦幻却见乘境底人是诸佛之玄旨佛境不能自称我是佛境还是这个无依道人乘境出来若有人出来问我求佛我即应清净境出有人问我菩萨我即应慈悲境出有人问我菩提我即应净妙境出有人问我涅槃我即应寂静境出境即万般差别人即不别所以应物现形如水中月道流你若欲得如法直湏是大丈夫儿始得若萎萎随随地则不得也夫如㽄嗄之器不堪贮醍醐如大器者直要不受人惑随处作主立处皆真但有来者皆不得受你一念疑即魔入心如菩萨疑时生死魔得便但能息念更莫外求物来即照你但信现今用底一个事也无你一念心生三界随缘被境分为六尘你如今应用处欠少什么一刹那间便入净入秽入弥勒楼阁入三眼国土处处游履唯见空名。

　　问如何是三眼国土师云我共你入净妙国土中着清净衣说法身佛又入无差别国土中着无差别衣说报身佛又入解脱国土中着光明衣说化身佛此三眼国土皆是依变约经论家取法身为根本报化二身为用山僧见处法身即不解说法所以古人云身依义立土据体论法性身法性土明知是建立之法依通国土空拳黄叶用诳小儿蒺藜菱刺枯骨上觅什么汁心外无法内亦不可得求什么物你诸方言道有修有证莫错设有修得者皆是生死业你言六度万行齐修我见皆是造业求佛求法即是造地狱业求菩萨亦是造业看经看教亦是造业佛与祖师是无事人所以有漏有为无漏无为为清净业有一般瞎秃子饱吃饭了便坐禅观行把捉念漏不令放起厌喧求静是外道法祖师云你若住心看静㪯心外照摄心内澄凝心入定如是之流皆是造作是你如今与么𦗟法底人作么生拟修他证他庄严他渠且不是修底物不是庄严得底物若教他庄严一切佛即庄严得你且莫错道流你取这一般老师口里语为是真道是善知识不思议我是凡夫心不敢测度他老宿瞎屡生你一生秪作这个见解辜负这一双眼冷噤噤地如冻凌上驴驹相似我不敢毁善知识怕生口业道流夫大善知识始敢毁佛毁祖是非天下排斥三藏教骂辱诸小儿向𨒫顺中觅人所以我于十二年中求一个业性如芥子许不可得若似新妇子禅师便即怕趁出院不与饭吃不安不乐自古先辈到处人不信被递出始知是贵若到处人尽肯堪作什么所以师子一吼野干脑裂道流诸方说有道可修有法可证你说证何法修何道你今用处欠少什么物修补何处后生小阿师不会便即信这般野狐精魅许他说事系缚他人言道理行相应护惜三业始得成佛如此说者如春细雨古人云路逢达道人苐一莫向道所以言若人修道道不行万般邪境竞头生智剑出来无一物明头未显暗头明所以古人云平常心是道大德觅什么物现今目前𦗟法无依道人历历地分明未曾欠少你若欲得与祖佛不别但如是见不用疑误你心心不异名之活祖心若有异则性相别心不异故即性相不别问如何是心心不异处师云你拟问早异了也性相各分道流莫错世出世诸法皆无自性亦无生性但有空名名字亦空你秪么认他闲名为寔大错了也设有皆是依变之境有个菩提依涅槃依解脱依三身依境智依菩萨依佛依你向依变国土中觅什么物乃至三乘十二分教是拭不净故𥿄佛是幻化身祖是老比丘你还是娘生已否你若求佛即被佛魔摄你若求祖即被祖魔缚你若有求皆苦不如无事有一般秃比丘向学人道佛是究竟于三大阿僧祗劫修行果满始成道道流你若道佛是究竟缘什么八十年后向拘尸罗城㕠林树间侧卧而死去佛今何在明知与我生死不别你言三十二相八十种好是佛转轮圣王应是如来明知是幻化古人云如来㪯身相为顺世间情恐人生断见权且立虚名假言三十二八十也空声有身非觉体无相乃真形你道佛有六通是不可思议一切诸天神仙阿修罗大力鬼亦有神通应是佛否道流莫错[禾*丘]如阿修罗与天帝释战战败领八万四千眷属入藕丝孔中藏莫是圣否如山僧所㪯皆是业通依通夫如佛六通者不然入色界不被色惑入声界不被声惑入香界不被香惑入味界不被味惑入触界不被触惑入法界不被法惑所以达六种色声香味触法皆是空相不能系缚此无依道人虽是五蕴漏质便是地行神通道流真佛无形真法无相你秪么幻化上头作模作样设求得者皆是野狐精魅并不是真佛是外道见解夫如真学道人并不取佛不取菩萨罗汉不取三界殊胜迥然独脱不与物拘𠃵坤倒覆我更不疑十方诸佛现前无一念心喜三涂地狱顿现无一念心怖缘何如此我见诸法空相变即有不变即无三界唯心万法唯识所以梦幻空芲何劳把捉唯有道流目前现今𦗟法底人入火不烧入水不溺入三涂地狱如游园观入饿鬼畜生而不受报缘何如此无嫌底法你若爱圣憎凡生死海里沉浮烦恼由心故有无心烦恼何拘不劳分别取相自然得道湏㬰你拟傍家波波地学得于三祗劫中终归生死不如无事向丛林中床角头交脚坐道流如诸方有学人来主客相见了便有一句子语辨前头善知识被学人拈出个机权语路向善知识口角头撺过看你识不识你若识得是境把得便抛向坑子里学人便即寻常然后便索善知识语依前夺之学人云上智哉是大善知识即云你大不识好𢙣如善知识把出个境块子向学人面前美前人辨得了不作主不受境惑善知识便即现半身学人便喝善知识又入一切差别语路中摆扑学人云不识好𢙣老秃奴善知识叹曰真正道流如诸方善知识不辨邪正学人来问菩提涅槃三身境智瞎老师便与他解说被他学人骂着便把棒打他言无礼度自是你善知识无眼不得嗔他有一般不识好𢙣秃奴即指东划西好晴好雨好灯笼露柱你看眉毛有几茎这个具机缘学人不会便即心狂如是之流㹅是野狐精魅魍魉被他好学人嗌嗌微笑言瞎老秃奴惑乱他天下人道流出家儿且要学道秪如山僧往日曾向毗𡰱中㽞心亦曾于经论寻讨后方知是济世药表显之说遂乃一时抛却即访道㕘禅后遇大善知识方乃道眼分明始识得天下老和尚知其邪正不是娘生下便会还是体究练磨一朝自省道流你欲得如法见解但莫受人惑向里向外逢着便杀逢佛杀佛逢祖杀祖逢罗汉杀罗汉逢父母杀父母逢亲眷杀亲眷始得解脱不与物拘透脱自在如诸方学道流未有不依物出来底山僧向此间[泳-永+(從-彳)]头打手上出来手上打口里出来口里打眼里出来眼里打未有一个独脱出来底皆是上他古人闲机境山僧无一法与人祗是治病解縳你诸方道流试不依物出来我要共你商量十年五岁并无一人皆是依草附叶竹木精灵野狐精魅向一切粪块上乱咬瞎汉枉消他十方信施道我是出家儿作如是见解向你道无佛无法无修无证秪与么傍家拟求什么物瞎汉头上安头是你欠少什么道流是你目前用底与祖佛不别秪么不信便向外求莫错向外无法内亦不可得你取山僧口里语不如休歇无事去已起者莫续未起者不要放起便胜你十年行脚约山僧见处无如许多般秪是平常着衣吃饭无事过时你诸方来者皆是有心求佛求法求解脱求出离三界痴人你要出三界什么处去佛祖是赏系底名句你欲识三界么不离你今𦗟法𢇹心地你一念心贪是欲界你一念心嗔是色界你一念心痴是无色界是你屋里家具子三界不自道我是三界还是道流目前灵灵地照烛万般酌度世界底人与三界安名大德四大色身是无常乃至脾胃肝胆发毛爪齿唯见诸法空相你一念心歇得处唤作菩提树你一念心不能歇得处唤作无明𣗳无明无住处无明无始终你若念念心歇不得便上他无明𣗳便入六道四生披毛戴角你若歇得便是清净身界你一念不生便是上菩提𣗳三界神通变化意生化身法喜禅悦身光自照思衣罗绮千重思食百味具足更无横病菩提无住处是故无得者道流大丈夫汉更疑个什么目前用处更是阿谁把得便用莫著名字号为玄旨与么见得勿嫌𢇹法古人云心随万境转转处实能幽随流认得性无喜亦无忧道流如禅宗见解死活循然参学之人大湏子细如主客相见便有言论往来或应物现形或全体作用或把机权喜怒或现半身或乘师子或乘象王如有真正学人便喝先拈出一个胶盆子善知识不辨是境便上他境上作模作样学人便喝前人不肯放此是膏肓之病不堪医唤作客看主或是善知识不拈出物随学人问处即夺学人被夺抵死不放此是主看客或有学人应一个清净境出善知识前善知识辨得是境把得抛向坑里学人言大好善知识即云咄哉不识好𢙣学人便礼拜此唤作主看主或有学人披枷带锁出善知识前善知识更与安一重枷锁学人欢喜彼此不辨呼为客看客大德山僧如是所举皆是辨魔拣异知其邪正道流寔情大难佛法幽玄解得可可地山僧竟日与他说破学者㹅不在意千遍万遍脚底踏过黑没焌地无一个形段历历孤明学人信不及便向名句上生解年登半百秪管傍家负死尸行檐却檐子天下走索草鞋钱有日在大德山僧说向外无法学人不会便即向里作解便即倚壁坐舌拄上腭湛然不动取此为是祖门佛法也大错是你若取不动清净境为是你即认他无明为郎主古人云湛湛黑暗深坑寔可怖畏此之是也你若认他动者是一切草木皆解动应可是道也所以动者是风大不动者是地大动与不动俱无自性你若向动处捉他他向不动处立你若向不动处捉他他向动处立譬如潜泉鱼鼓波而自跃大德动与不动是二种境还是无依道人用动用不动如诸方学人来山僧此间作三种根器断如中下根器来我便夺其境而不除其法或中上根器来我便境法俱夺如上上根器来我便境法人俱不夺如有出格见解人来山僧此间便全体作用不历根器大德到这里学人着力处不通风石火电光即过了也学人若眼定动即没交涉拟心即差动念即乖有人解者不离目前大德你檐钵囊屎檐子傍家走求佛求法即今与么驰求底你还识渠么活拨拨地秪是勿根株拥不聚拨不散求着即转远不求还在目前灵音属耳若人不信徒劳百年道流一刹那间便入华藏世界入毗卢遮那国土入解脱国土入神通国土入清净国土入法界入秽入净入凡入圣入饿鬼畜生处处讨觅寻皆不见有生有死唯有空名幻化空芲不劳把捉得失是非一时放却道流山僧佛法的的相承[泳-永+(從-彳)]麻谷和尚丹霞和尚道一和尚庐山拽石头和尚一路行遍天下无人信得尽皆起谤如道一和尚用处纯一无杂学人三百五百尽皆不见佗意如庐山和尚自在真正顺𨒫用处学人不测涯际悉皆茫然如[舟-(白-日)]霞和尚玩珠隐显学人来者皆悉被骂如麻谷用处苦如黄檗近皆不得如石巩用处向箭头上觅人来者皆惧如山僧今日用处真正成坏玩美神变入一切境随处无事境不能换但有来求者我即便出看渠渠不识我我便着[婁*殳]般衣学人生解一向入我言句苦哉瞎秃子无眼人把我着底衣认青黄赤白我脱却入清净境中学人一见便生忻欲我又脱却学人失心茫然狂走言我无衣我即向渠道你识我着衣底人否忽尔回头认我了也大德你莫认衣衣不能动人能着衣有个清净衣有个无生衣菩提衣涅槃衣有祖衣有佛衣大德但有声名文句皆悉是衣变[泳-永+(從-彳)]脐轮气海中鼓激牙齿敲磕成其句义明知是幻化大德外发声语业内表心所法以思有念皆悉是衣你秪么认他着底衣为寔解纵经尘劫秪是衣通三界循还轮回生死不如无事相逢不相识共语不知名今时学人不得盖为认名字为解大册子上抄死老汉语三重五重复子褁不教人见道是玄旨以为保重大错瞎屡生你向枯骨上觅什么汁有一般不识好𢙣向教中取意度啇量成于句义如把屎块子向口里含了吐过与别人犹如俗人打传口令相似一生虚过也道我出家被佗问着佛法便即杜口无词眼似漆突口如楄檐如此之类逢弥勒出世移置佗方世界寄地狱受苦大德你波波地往诸方觅什么物踏你脚板阔无佛可求无道可成无法可得外求有相佛与汝不相似欲识汝本心非合亦非离道流真佛无形真道无体真法无相三法混融和合一处辨既不得唤作忙忙业识众生问如何是真佛真法真道乞垂开示师云佛者心清净是法者心光明是道者处处无碍净光是三即一皆是空名而无寔有如真正作道人念念心不间断自达磨大师[泳-永+(從-彳)]西土来秪是觅个不受人惑底人后遇二祖一言便了始知[泳-永+(從-彳)]前虚用功夫山僧今日见处与祖佛不别若第一句中得与祖佛为师若第二句中得与人天为师若第三句中得自救不了。

　　问如何是西来意师云若有意自救不了云既无意云何二祖得法师云得者是不得云既若不得云何是不得底意师云为你向一切处驰求心不能歇所以祖师言咄哉丈夫将头觅头你言下便自回光返照更不别求知身心与祖佛不别当下无事方名得法大德山僧今时事不获已话度说出许多不才净你且莫错据我见处寔无许多般道理要用便用不用便休秪如诸方说六度万行以为佛法我道是庄严门佛事门非是佛法乃至持斋持戒擎油不㴸道眼不明尽湏抵债索饭钱有日在何故如此入道不通理复身还信施长者八十一其树不生耳乃至孤峰独宿一食卯斋长坐不卧六时行道皆是造业底人乃至头目髓脑国城妻子象马七珍尽皆舍施如是等见皆是苦身心故还招苦果不如无事纯一无杂乃至十地满心菩萨皆求此道流踪迹了不可得所以诸天欢喜地神捧足十方诸佛无不称叹缘何如此为今𦗟法道人用处无踪迹。

　　问大通智胜佛十劫坐道场佛法不现前不淂成佛道未审此意如何乞师指示师云大通者是自己于处处达其万法无性无相名为大通智胜者于一切处不疑不得一法名为智胜佛者心清净光明透彻法界得名为佛十劫坐道场者十波罗密是佛法不现前者佛本不生法本不灭云何更有现前不淂成佛道者佛不应更作佛古人云佛常在世间而不染世间法道流你欲得作佛莫随万物心生种种法生心灭种种法灭一心不生万法无咎世与出世无佛无法亦不现前亦不曾失设有者皆是名言章句接引小儿施设药病表显名句且名句不自名句还是你目前昭昭灵灵鉴觉闻知照烛底安一切名句大德造五无间业方得解脱。

　　问如何是五无间业师云杀父害母出佛身血破和合僧焚烧经像等此是五无间业云如何是父师云无明是父你一念心求起灭处不得如响应空随处无事名为杀父云如何是母师云贪爱为母作一念心入欲界中求其贪爱唯见诸法空相处处无著名为害母云如何是出佛身血师云你向清净法界中无一念心生解便处处黑暗是出佛身血云如何是破和合僧师云你一念心正达烦恼结使如空无所依是破和合僧云如何是焚烧经像师云见因缘空心空法空一念决定断迥然无事便是焚烧经像大德若如是达淂免被佗凡圣名碍你一念心[禾*丘]向空拳指上生寔解根境法中虚捏怪自轻而退屈言我是凡夫佗是圣人秃屡生有甚死急披佗师子皮却作野干鸣大丈夫汉不作丈夫气息自家屋里物不肯信秪么向外觅上佗古人闲名句倚阴博阳不能特达逢境便缘逢尘便执触处惑起自无准定道流莫取山僧说处何故说无凭据一期间图画虚空如彩画像等喻道流莫将佛为究竟我见犹如厕孔菩萨罗汉尽是枷锁缚人𢇹物所以文殊仗剑杀于瞿昙鸯掘持刀害于释氏道流无佛可得乃至三乘五性圆顿教迹皆是一期药病相治并无实法设有皆是相似表显路布文字差排且如是说道流有一般秃子便向里许着功拟求出世之法错了也若人求佛是人失佛若人求道是人失道若人求祖是人失祖大德莫错我且不取你解经论我亦不取你国王大臣我亦不取你辩似悬河我亦不取你聪明智慧唯要你真正见解道流设解得百本经论不如一个无事底阿师你解得即轻懱他人胜负修罗人我无明长地狱业如善星比丘解十二分教生身䧟地狱大地不容不如无事休歇去饥来吃饭睡来合眼愚人笑我智乃知焉道流莫向文字中求心动疲劳吸冷气无益不如一念缘起无生超出三乘权学菩萨大德莫因循过日山僧往日未有见处时黑漫漫地光阴不可空过腹热心忙奔波访道后还得力始到今日共道流如是话度劝诸道流莫为衣食看世界易过善知识难遇如优昙花时一现耳你诸方闻道有个临济老汉出来便拟问难教语不得被山僧全体作用学人空开得眼口揔动不得懵然不知以何答我我向伊道龙象蹴踏非驴所堪你诸处秪指脑点肋道我解禅解道三个两个到这里不奈何咄哉你将这个身心到处簸两片皮诳呼闾阎吃铁棒有日在非出家儿尽向阿修罗界摄夫如至理之道非诤论而求激扬铿锵以摧外道至于佛祖相承更无别意设有言教落在化仪三乘五性人天因果如圆顿之教又且不然童子善财皆不求过大德莫错用心如大海不停死尸秪么担却拟天下走自起见障以碍于心日上无云丽天普照眼中无翳空里无芲道流你欲得如法但莫生疑展则弥纶法界收则[糸*系]发不立历历孤明未曾欠少眼不见耳不闻唤作什么物古人云说似一物则不中你但自家看更有什么说亦无尽各自着力珍重。

　　勘辨

　　黄檗因入厨次问饭头作什么饭头云拣众僧米黄檗云一日吃多少饭头云二石五黄檗云莫太多么饭头云犹恐少在黄檗便打饭头却㪯似师师云我为汝勘这老汉才到侍立次黄檗㪯前话师云饭头不会请和尚代一转语师便问莫太多么黄檗云何不道来日更吃一顿师云说什么来日即今便吃道了便掌黄檗云这风颠汉又来这里捋虎须师便喝出去后沩山问仰山此二尊宿意作么生仰山云和尚作么生沩山云养子方知父慈仰山云不然沩山云子又作么生仰山云大似勾贼破家。

　　师问僧什么处来僧便喝师便揖坐僧拟议师便打师见僧来便竖起拂子僧礼拜师便打又见僧来亦竖起拂子僧不顾师亦打。

　　师一日同普化赴施主家斋次师问毛吞巨海芥纳湏弥为是神通妙用本体如然普化踏到饭林师云太粗生普化云这里是什么所在说粗说细师来日又同普化赴斋问今日供养何似昨日普化依前踏倒饭林师云得即得太粗生普化云瞎汉佛法说什么粗细师乃吐舌。

　　师一日与河阳木塔长老同在僧堂地炉内坐因说普化每日在街市掣风掣颠知佗是凡是圣言犹未了普化入来师便问汝是凡是圣普化云汝且道我是凡是圣师便喝普化以手指云河阳新妇子木塔老婆禅临济小厮儿却具一只眼师云这贼普化云贼贼便出去。

　　一日普化在僧堂前吃生菜师见云大似一头驴普化便作驴鸣师云这贼普化云贼贼便出去。

　　因普化常于街市摇铃云明头来明头打暗头来暗头打四方八面来旋风打虚空来连架打师令侍者去才见如是道便把住云㹅不与么来时如何普化托开云来日大悲院里有斋侍者回㪯似师师云我[泳-永+(從-彳)]来疑着这汉。

　　有一老宿㕘师未曾人事便问礼拜即是不礼拜即是师便喝老宿便礼拜师云好个草贼老宿云贼贼便出去师云莫道无事好首座侍立次师云还有过也无首座云有师云宾家有过主家有过首座云二俱有过师云过在什么处首座便出去师云莫道无事好后有僧㪯似南泉南泉云官马相踏师因入军营赴斋门首见员僚师指露柱问是凡是圣员僚无语师打露柱云直饶道得也秪是个木橛便入去。

　　师问院主什么处来主云州中难黄米去来师云难淂尽么主云难得尽师以杖面前画一画云还难得这个么主便喝师便打典座至师㪯前语典座云院主不会和尚意师云你作么生典座便礼拜师亦打有座主来相看次师问座主讲何经论主云某甲荒虚粗习百法论师云有一人于三乘十二分教明得有一人于三乘十二分教明不得是同是别主云明得即同明不得即别乐普为侍者在师后立云座主这里是什么所在说同说别师回首问侍者汝又作么生侍者便喝师送座主回来遂问侍者适来是汝喝老僧侍者云是师便打师闻苐二代德山垂示云道得也三十棒道不得也三十棒师令乐普去问道得为什么也三十棒待伊打汝接住棒送一送看佗作么生普到彼如教而问德山便打普接住送一送德山便归方丈普回㪯似师师云我[泳-永+(從-彳)]来疑着这汉虽然如是汝还见德山么普拟议师便打。

　　王常侍一日访师同师于僧堂前看乃问这一堂僧还看经么师云不看经侍云还学禅么师云不学禅侍云经又不看禅又不学毕竟作个什么师云㹅教伊成佛作祖去侍云金屑虽贵落眼成翳又作么生师云将为你是个俗汉。

　　师问杏山如何是露地白牛山云吽吽师云哑那山云长老作么生师云这畜生。

　　师问乐普云[泳-永+(從-彳)]上来一人行棒一人行喝阿那个亲普云㹅不亲师云亲处作么生普便喝师乃打。

　　师见僧来展开两手僧无语师云会么云不会师云浑仑擘不开与你两文钱。

　　赵州行脚时参师遇师洗脚次州便问如何是祖师西来意师云恰值老僧洗脚州近前作𦗟势师云更要苐二杓𢙣水泼在州便下去。

　　有定上座到参问如何是佛法大意师下绳床擒住与一掌便托开定伫立傍僧云定上座何不礼拜定方礼拜忽然大悟。

　　古尊宿语录卷第五　　　　　　　密五
中华藏第 077 册 No. 1710 古尊宿语录


　　古尊宿语录卷第六　　　　　　　密六临济禅师(语录之余)兴化禅师(大鉴下五世嗣临际)

　　临济慧照禅师(余录)

　　师问洛浦云[泳-永+(從-彳)]上来一人行棒一人行喝阿那个亲洛浦云总不亲师曰亲处作么生洛浦便喝师便打一日大觉到㕘师举起拂子大觉敷坐具师掷下拂子大觉收坐具入僧堂众僧云这僧莫是和尚亲故不礼拜又不吃棒师闻令唤觉觉出师云大众道汝未㕘长老觉云不审便自归众。

　　麻谷到㕘敷坐具问十二面观音阿那面正师下绳床一手收坐具一手搊麻谷云十二面观音向什么处去也麻谷转身拟坐绳床师拈拄杖打麻谷接却相捉入方丈。

　　师问僧有时一喝如金刚王宝剑有时一喝如踞地金毛师子有时一喝如探竿影草有时一喝不作一喝用汝作么生会僧拟议师便喝。

　　师问一𡰱善来𢙣来𡰱便喝师拈棒云更道更道𡰱又喝师便打。

　　龙牙问如何是祖师西来意师云与我过禅板来牙便过禅板与师师接得便打牙云打即任打要且无祖师意牙后到翠微问如何是祖师西来意微云与我过蒲团来牙便过蒲团与翠微翠微接得便打牙云打即任打要且无祖师意牙住院后有僧入室请益云和尚行脚时㕘二尊宿因缘还肯佗也无牙云肯即深肯要且无祖师意。

　　径山有五百众少人㕘请黄檗令师到径山乃谓师曰汝到彼作么生师云某甲到彼自有方便师到径山装腰上法堂见径山径山方举头师便喝径山拟开口师拂袖便行寻有僧问径山这僧适来有什么言句便喝和尚径山云这僧[泳-永+(從-彳)]黄檗会里来你要知么自问取佗径山五百众太半分散。

　　普化一日于街市中就人乞直裰人皆与之普化俱不要师令院主买棺一具普化㱕来师云我与汝做得个直裰了也普化便自担去绕街市叫云临济与我做直裰了也我往东门迁化去市人竞随看之普化云我今日未来日往南门迁化去如是三日人皆不信至第四日无人随看独出城外自入棺内倩路行人钉之即时传布市人竞往开棺乃见全身脱去秪闻空中铃响隐隐而去。

　　师栽松次黄檗问深山里栽许多作什么师云一与山门作境致二与后人作标榜道了将钁头打地三下黄檗云虽然如是子已吃吾三十棒了也师又以钁头打地三下作嘘嘘声黄檗云吾宗到汝大兴于世后沩山㪯此语问仰山黄檗当时秪嘱临济一人更有人在仰山云有秪是年代深远不欲㪯似和尚沩山云虽然如是吾亦要知汝但㪯看仰山云一人指南吴越令行遇大风即止。

　　师侍立德山次山云今日困师云这老汉寐语作什么山便打师掀倒绳床山便休。

　　师普请锄地次见黄檗来拄钁而立黄檗云这汉困那师云钁也未㪯困个什么黄檗便打师接住棒一送送倒黄檗唤维那维那扶起我维那近前扶云和尚争容得这风颠汉无礼黄檗才起便打维那师钁地云诸方火葬我这里一时活埋后沩山问仰山黄檗打维那意作么生仰山云正贼走却逻踪人吃棒。

　　师一日在僧堂前坐见黄檗来便闭却目黄檗乃作怖势便归方丈师随至方丈礼谢首座在黄檗处侍立黄檗云此僧虽是后生却知有此事首座云老和尚脚跟不点地却证据个后生黄檗自于口上打一掴首座云知即得。

　　师见普化乃云我在南方驰书到沩山时知你先在此住待我来及我来得汝佐赞我今欲建立黄檗宗旨汝切湏为我成褫普化珍重下去克符后至师亦如是道符亦珍重下去三日后普化却上问讯云和尚前日道甚么师拈棒便打下又三日克符亦上问讯乃问和尚前日打普化作甚么师亦拈棒打下师会下有同学二人相问离却中下二机请兄道一句子一人云拟问即失一人云恁么则礼拜老兄去也前人云贼师闻得升堂云要会临济宾主句问取堂中二禅客便下座。

　　有僧来问礼拜则是不礼拜则是师便喝僧作礼师云这贼僧亦云这贼便出去师云莫道无事好首座侍立师回顾云还有过也无座云有师云宾家有过主家有过座云二俱有过师云过在甚么处座便出去师云莫道无事好。

　　师问僧什么处来僧便喝师便揖坐僧拟议师便打。

　　师见僧来便竖起拂子僧礼拜师便打又见僧来亦竖起拂子僧不顾师亦打。

　　示众云㕘学之人大湏子细如宾主相见便有言论往来或应物现形或全体作用或把机权喜怒或现半身或乘师子或乘象王如有真正学人便喝先拈出一个胶盆子善知识不辨是境便上他境上作模作样便被学人又喝前人不肯放下此是膏肓之病不堪医治唤作宾看主或是善知识不拈出物秪随学人问处即夺学人被夺𢪔死不肯放此是主看宾或有学人应一个清净境出善知识前知识辨得是境把得抛向坑里学人言大好善知识知识即云咄哉不识好𢙣学人便礼拜此唤作主看主或有学人披枷带锁出善知识前知识更与安一重枷锁学人欢喜彼此不辨唤作宾看宾大德山僧所举皆是辨魔拣异知其邪正到明化化问来来去去作什么师云秪徒踏破草鞋化云毕竟作么生师云老汉话头也不识。

　　往凤林路逢一婆婆问甚处去师云凤林去婆云恰值凤林不在师云甚处去婆便行师乃唤婆婆回头师便打。

　　师升堂有僧出师便喝僧亦喝便礼拜师便打问僧甚处来曰定州来师拈棒僧拟议师便打僧不肯师曰已后遇明眼人去在僧后㕘三圣才举前话三圣便打僧拟议圣又打师应机多用喝会下㕘徒亦学师喝师曰汝等总学我喝我今问汝有一人[泳-永+(從-彳)]东堂出一人[泳-永+(從-彳)]西堂出两人齐喝一声这里分得宾主么汝且作么生分若分不得已后不得学老僧喝。

　　示众我有时先照后用有时先用后照有时照用同时有时照用不同时先照后用有人在先用后照有法在照用同时驱耕夫之牛夺饥人之食敲骨取髓痛下针锥照用不同时有问有答立宾立主合水和泥应机接物若是过量人向未举已前撩起便行犹较些子师见僧来举起拂子僧礼拜师便打又有僧来师亦举拂子僧不顾师亦打又有僧来㕘师举拂子僧曰谢和尚指示师亦打。

　　师在堂中睡黄檗下来见以拄杖打板头一下师举头见是黄檗却睡黄檗又打板头一下却往上间见首座坐禅乃云下间后生却坐禅汝这里妄想作什么首座云这老汉作什么黄檗打板头一下便出去后沩山问仰山黄檗入僧堂意作么生仰山云两彩一赛。

　　一日普请次师在后行黄檗回头见师空手乃问钁头在什么处师云有一人将去了也黄檗云近前来共汝啇量个事师便近前黄檗竖起钁头云只这个天下人拈掇不起师就手掣淂竖起云为什么却在某甲手里黄檗云今日大有人普请便归院后沩山问仰山钁头在黄檗手里为什么却被临济夺却仰山云贼是小人智过君子师为黄檗驰书去沩山时仰山作知客接得书便问这个是黄檗底那个是专使底师便掌仰山约住云老兄知是般事便休同去见沩山沩山便问黄檗师兄多少众师云七伯众沩山云什么人为导首师云适来已达书了也师却问沩山和尚此间多少众沩山云一千五百众师云太多生沩山云黄檗师兄亦不少师辞沩山仰山送出云汝向后北去有个住处师云岂有与么事仰山云但去已后有一人佐辅老兄在此人秪是有头无尾有始无终师后到镇州普化已在彼师出世普化佐赞于师师住未久普化全身脱去。

　　师因半夏上黄檗见和尚看经师云我将谓是个人元来是揞黑豆老和尚住[婁*殳]日乃辞去黄檗云汝破夏来不终夏去师云某甲暂来礼拜和尚黄檗遂打趁令去师行[婁*殳]里疑此事却回终夏师一日辞黄檗檗问什么处去师云不是河南便㱕河北黄檗便打师约住与一掌黄檗大笑乃唤侍者将百丈先师禅板机案来师云侍者将火来黄檗云虽然如是汝但将去已后坐却天下人舌头去在后沩山问仰山临济莫辜负佗黄檗也无仰山云不然沩山云子又作么生仰山云知恩方解报恩沩山云[泳-永+(從-彳)]上古人还有相似底也无仰山云有只是年代深远不欲㪯似和尚沩山云虽然如是吾亦要知子但举看仰山云秪如楞严会上阿难赞佛云将此深心奉尘刹是则名为报佛恩岂不是报恩之事沩山云如是如是见与师齐减师半德见过于师方堪传授。

　　师到达磨塔头塔主云长老先礼佛先礼祖师云佛祖俱不礼塔主云佛祖与长老是什么冤家师便拂袖而出。

　　师行脚时到龙光光上堂师出问不展锋铓如何得胜光据坐师云大善知识岂无方便光瞪目云嗄师以手指云这老汉今日败阙也。

　　到三峰平和尚问什么处来师云黄檗来平云黄檗有何言句师云金牛昨夜遭涂炭直至如今不见踪平云金风吹玉管那个是知音师云直透万重关不住清霄内平云子这一问太高生师云龙生金凤子冲破碧琉璃平云且坐吃茶又问近离甚处师云龙光平云龙光近日如何师便出去。

　　到大慈慈在方丈内坐师问端居丈室时如何慈云寒松一色千年别野老拈芲万国春师云今古永超圆智体三山锁断万重关慈便喝师亦喝慈云作么师拂袖便出。

　　到襄州华严严倚拄杖作睡势师云老和尚瞌睡作么严云作家禅客宛尔不同师云侍者点茶来与和尚吃严乃唤维那第三位安排这上座。

　　到翠峰峰问甚处来师云黄檗来峰云黄檗有何言句指示于人师云黄檗无言句峰云为什么无师云设有亦无举处峰云但举看师云一箭过西天。

　　到象田师问不凡不圣请师速道田云老僧秪与么师便喝云许多秃子在这里觅什么碗。

　　到凤林林问有事相借问得么师云何得剜肉作疮林云海月澄无影游鱼独自迷师云海月既无影游鱼何得迷凤林云观风知浪起玩水野帆飘师云孤轮独照江山静自笑一声天地惊林云任将三寸辉天地一句临机试道看师云路逢剑客湏呈剑不是诗人莫献诗凤林便休师乃有颂大道绝同任向西东石火莫及电光罔通沩山同仰山石火莫及电光罔通[泳-永+(從-彳)]上诸圣将什么为人仰山云和尚意作么生沩山云但有言说都无寔义仰山云不然沩山云子又作么生仰山云官不容针私通车马。

　　到金牛牛见师来横按拄杖当门踞坐师以手敲拄杖三下却㱕堂中苐一位坐牛下来见乃问夫宾主相见各具威仪上座[泳-永+(從-彳)]何而来太无礼生师云老和尚道什么牛拟开口师便打牛作倒势师又打牛云今日不着便沩山问仰山此二尊宿还有胜负也无仰山云胜即㹅胜负即㹅负。

　　师临迁化时据坐云吾灭后不得灭却吾正法眼藏三圣出云争敢灭却和尚正法眼藏师云已后有人问你向他道什么三圣便喝师云谁知吾正法眼藏向这瞎驴边灭却言讫端然示寂。

　　兴化禅师讳存奖初谒临济济令师充侍者济问新到甚处来云銮城济云有事相借问得么云新戒不会济云打破大唐国觅个不会人难得㕘堂去师问适来新到是成褫伊耶济云我谁管你成褫不成褫师云和尚只会将死雀就地弹不解将一转语盖覆却济云你又作么生师云请和尚作新到济遂云新戒不会师云却是老僧罪过济云你语藏锋师拟议济便打至晚济谓师云我今日问新到是将死雀就地弹就窠里打及你出得语又喝起向青云里打师云草贼大败济又打。

　　师开堂日示众云此一炷香本为三圣师兄三圣为我太孤便合承嗣大觉大觉为我太赊我于三圣处会得宾主句若不遇大觉师兄洎乎误却我平生我于大觉处吃棒见得临济先师在黄檗处吃棒𢇹道理此一炷香供养我临济先师。

　　示众云今日不问如何若何便请单刀直入兴化与你证明时有旻德长老出作礼起便喝师亦喝德又喝师又喝德作礼㱕众师云适来若是别人三十棒一棒也不较何故为他旻德长老会一喝不作一喝用。

　　师入堂见首座乃云我见你了也座便喝师打露柱一下便出去首座随后上方丈云适来触忤和尚便作礼师就地打一棒座无语。

　　师见同㕘来才上法堂师便喝僧亦喝行三两步师又喝僧亦喝湏㬰近前师拈棒僧又喝师云你看这瞎汉犹作主在僧拟议师便打直打下法堂时有僧问这僧有甚触忤和尚处师云是伊适来也有权也有寔也有照也有用及乎我将手向伊面前横两遭便去不得似这般瞎汉不打更待何时。

　　僧问四方八面来时如何师云打中间底僧作礼师云兴化今日赴个村齐中路遇一阵卒风暴雨却去古庙里避得过。

　　僧问多子塔前共谈何事师云一人传虚万人传寔。

　　师㪯三圣僧问如何是祖师西来意三圣云臭肉来蝇师云兴化即不然破脊驴上足苍蝇。

　　上堂云我闻三圣道我逢人即出出即不为人兴化即不然我逢人即不出出即便为人下座。

　　上堂今日不用如何若何直湏单刀直入兴化与你证据时有闽德长老出礼拜起便喝师亦喝闽德又喝师又喝闽德礼拜便㱕众师云适来若是别人三十棒一棒也较不得为他闽德会一喝不作一喝用便下座。

　　师入僧堂见首座坐禅师云我见你了也首座便喝师打露柱一下便出去首座随后上去云莫怪适来触忤和尚师又打地一下。

　　师巡堂次垂语云我有一只圣箭遇作家即分付至下间有一道者云便请师云你唤什么作圣箭道者把衲衣便拂师接住云秪者个别更有在道者拟议师便打。

　　师到云居问权借一问以为影草时如何云居道不得师三度㪯话头云居无语师云情知和尚道不得且礼三拜云居一日上堂云我二十年前兴化问我当时机思迟钝道不得为他致得问头奇特不敢辜他如今秪消一个何必后有僧举似师师云二十年秪道得个何必兴化即不然不消一个不必后三圣拈云二十年道得底是云居如今啇量犹较兴化半月程。

　　师见僧来云你未恁么来山僧早行了也僧便喝师云据令而行僧又喝师云作家僧又喝师便打。

　　问王程有限时如何师云日驰五百。

　　同光帝驾幸河北回至魏府行宫帝坐朝僧录名员来朝后帝遂问左右此间莫有德人否近臣奏曰适来僧录名员皆是德人帝曰此是名利之德莫有道德之人否近臣奏曰此间有兴化长老甚是德人帝乃召之师来朝见帝赐坐茶汤毕帝遂问朕𠬧下中原获得一宝未曾有人酬价师云如何是陛下中原之宝帝以手舒㡤头脚师云君王之宝谁敢酬价圣颜大悦赐紫衣师号师皆不受宣马一疋与师乘骑马忽惊队师遂伤足帝闻宣药救疗师唤院主院主至侍立次师云与我作个木拐子院主做了将来师接得绕院行问僧云汝等还识老僧么僧云和尚争得不识师云疠脚法师说得行不得又至法堂上令维那声钟上堂师如前垂示众皆无对师掷下拐子端然而逝来谥广济大师塔曰通寂。

　　古尊宿语录卷第六　　　　　　　密六
中华藏第 077 册 No. 1710 古尊宿语录


　　古尊宿语录卷第七　　　　　　　密七

　　睦州禅师(大鉴下四世嗣黄檗)

　　睦州陈尊宿讳道踪得旨断际初居筠州米山迁住睦州观音常百余众后居开元寺闲房织蒲鞋养母凡应接来者机辩峭绝无容伫思指临济参黄檗接云门嗣雪峰皆师力也。

　　上堂云你诸人还得个入头处也未若未得个入头湏得个入头若得个入头不得辜负老僧又云明明向你道尚自不会岂况盖覆将来问如何是学人自己师云观世音菩萨进云学人不会师云大慈悲菩萨问如何是祖师西来意师云一队衲僧来一队师僧去问如何是向上一路师云你问将来我与你道进云便请道师云抖擞多年穿破衲槛𣯶一半逐云飞问请师讲经师云买帽相头进云谢师慈悲师云拈头作尾拈尾作头还我苐三假来问如何是径截一路师云大众久立速礼三拜进云请师道师云有头无尾汉又云来来还我径截一路来僧无语有座主问某甲虽讲得经兼行脚不会教意时如何师云灼然实语当忏悔进云乞师指示师云你若不问老僧缄口无言你既问老僧不可缄口去也进云便请道师云心不负人面无惭色问知时者是大沙门如何是大沙门师云我向鼻孔里问你进云作么生问师云自领出去又云来来我共你葛藤你却问我问如何是大沙门师云观世音菩萨会么进云不会师云大慈悲菩萨上堂大众云集师云章表将来时有僧应诺师云据状领过问佛法大意请师举唱云我者里不曾泥里洗土块你诸方作么生道无语有大德曾讲法华经来问和尚某甲虽讲不会教家大意极则处师云不得错举问如何是向上事师指一僧云那个师僧何不问无语有僧举雪峰语乞师指示峰云是什么学云乞师指示峰云因什么到与么地举了僧遂问只如雪峰和尚意作么生师便打师看经次僧问看什么经师云金刚经僧云六朝翻译次当第几师云一切有为法如梦幻泡影问如何是教意师云我不答你进云和尚为什么不答师云为你念来问如何是西来意师云那个师僧何不近前来僧便近前师云我唤浙东人干浙西人什么事时有座主问三乘十二分教某甲粗知未审宗门事乞师提纲师云问着宗门事有什么难道恰问着老僧鼻孔你头上漫漫脚下漫漫教家唤作什么主云教家无这个意旨师以拄杖趁。

　　上堂云汝等快与快与老僧七十九也看看脱去也僧便问师百年后向什么处去师云三十年后有人举在问迦叶上行衣谁人合得披师云抖擞多年穿破纳褴𣯶一半逐云飞会么僧云不会师云有时挂向肩头上也胜时人着锦衣问终日着衣吃饭如何免得着衣吃饭师云着衣吃饭进云不会师云不会即着衣吃饭有座主问三乘十二分教即不问如何是宗门中事师云老僧入你钵囊里主云和尚为什么在学人钵囊里师云有什么槟榔豆蔻速将来主云和尚欠少个什么师云这贼今日败也进云学人乍入丛林乞师指示师云量才补职进云学人咨和尚师咄云这扶篱摸壁汉三家村里保头也不能作得。

　　师因赴斋回有僧就师乞䞋钱师云赴斋得三十文僧云便请师云施者虽无厌受者应知足问佛法大意请师提纲师云捻将来与你提纲进云便请和尚道师云折东篱补西障有僧名宗阐宗阐咨和尚师云住僧便住师咄云名也不识又云有阐即判快道快道无对有俗官问一气还转得一藏经么师云有什么絁紬快将来问古人有言究竟一路如何是究竟一路师云吽吽你这榜子我这里难遇笔墨两状一时领过进云某甲有什么过师便打趁问从上已来老宿作家还有差别异路难会底道理么师云有进云如何是差别异路难会底道理云待你三生六十劫信去始得问十方国土中唯有一乘法如何是一乘法师云你若不问我即不知你若问我我即知进云为什么如此师云吽吽什么处得这个问来僧无语问说即振动乹坤不说即[糸*系]毫不挂说即是不说即是师云道什么僧再举师云这脱空谩语汉进云某甲话在师云说即振动乹坤是你恁么道僧云是师拈拂子便打云吽吽这里吓我来问学人有问未审师还许也无师云灼然贼来须打客来须看进云未审和尚作么生道师云这贼不能打得你问三乘十二分教从何而得师云对机故得问请和尚答一转语得么师云得进云请便道师拽拄杖趁下。

　　上堂云不受谩底人出来有僧出应喏师云被我挑一块屎擗喉咙塞却擗眼打也争不受谩师因看金刚般若经僧问和尚看甚经师云无二无二分无别无断故会么僧云不会师云我念经也不得有俗官问和尚依教不依教师云光剃头净洗钵作么生不依教。

　　师因斋次有俗官问请师施食师云三德六味施佛及僧吽吽快将来老僧要吃俗官云请和尚施财师云弟子施财和尚施法先到老僧后到佛又俗官问弟子今日开藏经乞师一句提纲藏经师云此问难得官云便请提纲师云对牛弹琴师因看经次僧问和尚看什么经师云涅槃经茶毗品㝡在后问如何是超佛越祖之谈师蓦拈拄杖示众云我唤作拄杖你唤作什么无语师再将拄杖示之云超佛越祖之谈是你问么无语师举黄檗和尚语云天下老和尚一气道在我者里要放你也在我这里要不放你也在我这里僧便问如何是一气道师云量才补职僧云如何是不放一气道师云伏惟尚飨问如何是禅师云猛火着油煎问不择一切请师提纲佛法师云山河大地畜生驴马进云为什么不会师云你若被我把住直须百杂碎僧云和尚不可一向师云不信道百杂碎问近入丛林乞师方便师云你近入丛林进云是师云心不负人面无惭色进云某甲不会师云近前来与你注解僧近前师云去。

　　上堂大众侍立师喝出去大众不出去师又再喝大众茫然师与拄杖一时趁下去师因看华严经僧问是什么经师云大光明云青色光明云紫色光明云那边是什么云僧云南边是黑云师云今日应有雨又云将为是个师子儿元来是个老鼠儿。

　　上堂云还有踏倒禅床底出来有僧出来应喏师云比来抛钩钓鲸鲲下场头却钓得个虾䗫出来问如何是禅师云还我第二假来进云不会师云三假不同万里崖州问如何是佛师云裂转鼻孔问如何是葛藤一句师云山河大地是你问进云如何提纲拈掇师云到我问问大众云臻合谈何事师云作么问华藏海即不问如何是向上一路云好来好来师举古人语次问大众云三乘十二分教成得个什么边事有僧云今日大众普请不易师云不要将出来僧云打鼓吃药石师云莫捻出僧云和尚得恁么忉忉生师云我也只要你恁么道僧打门问己事不明乞师指示师才开门僧拟开口问师便擗口掴问如何是学人入头处师云一不得了进云某甲不会师云这个语话三十年后大行问如何是禅师云摩诃般若波罗蜜进云不会师云抖擞多年穿破衲褴𣯶一半逐云飞睦州僧正并诸大德众请师上堂师问僧正僧正应喏师云监寺𠰚正云不在师云都监阇梨𠰚正云不在师云上座𠰚正云不在师云三假不同今当苐一向下文长赴在来日不词谨退便起诸大德罔措师举古人语云捏聚也在我裂破也在我僧问如何是裂开师云菩提涅槃真如解脱三九二十七还我第一筹来又云即心是佛我且恁么道你作么生僧云某甲不恁么道师云盏子落地楪子成七片僧云如何捏聚师乃敛手而坐一日睦州刺史问如何是禅宗事师云近前来近前来史近前师云得恁么脱空妄语史无语师遂问曾见什么人来史云曾见恁么老宿来师云更作么生史云看经来师蓦打床一下云教中唤这个作什么史云教中不说师云教中道治生产业与正理不相违背又作么生史无对师又打床一下云大凡唤这个作什么史云唤作床师云这吃饭粘汉睦州陈操尚书因斋次尚书自行饼餤与僧僧遂引手接尚书却缩手僧无语尚书与诸官在镇楼上坐忽见有数僧来官人云有几个衲僧来尚书云不是官人云争知不是书云待来到这里与你勘其僧遂至尚书蓦唤云上座上座僧回首无语书云不信道。

　　上堂众集师云忽然忽然有僧出来云却请大众归堂去师拍绳床一下云苦杀人僧遂回头师与拄杖一时趁下问如何是佛法径截师云三人两人不问进云便请和尚道师云三人一状领过问一言道尽时如何师云吽吽筑着老僧当门齿进云蒙和尚指示师云有头无尾汉钱塘去国三千里僧无语问一句净𥁞时如何师云摘却你眉毛换却你眼睫僧无语师云吽吽脱空谩语汉问如何是向上一路师云朝看东南暮看西北问不涉廉纤请师道师云三假不同今当第一向下文长赴在来日问如何是教意师云还我一问来进云未审和尚作么生道师云吽吽不敢望你分外话也不领问如何是量才补职师云不要补进云为什么不要补师云虾䗫之类别有一僧出来请和尚道师云不要搅挠百姓养子方知父慈会么僧云如何是养子方知父慈师云心不负人面无惭色问如何是禅师云归依佛法僧进云不会师云咄这虾䗫得与么恶业问学人有疑请师一决师云独掌不浪鸣进云不会师云双[糸*系]不成束自领出去问径截处乞师指示师云早朝有人问了也进云早朝有人问了且致请师道师云三门头市合金刚脚下小儿子𥳽钱问如何是教意师云一问不再举问如何是一代时教师云上大人丘乙己问如何是急师云通你一问进云如何是急中急师云朝向西衢耶尼暮向北郁单越俗官问弟子广陈供养师有何方便师云秪怕你不问官云便请和尚道师云心不负人面无惭色问以八不成是何章句师弹指一下云会么进云不会师云上来讲赞无限胜因虾䗫𨁝跳上天蚯蚓蓦过东海问如何是鹞子师云这死雀儿进云如何是鹞子机师云昨日有师僧趁出去你今日又来这里进云过在什么处师云来贬朝官问如何是机前一句师云老僧一问教你摸进云莫便是么师云对牛弹琴问正当说时时如何师云你为什么话堕进云什么处是话堕处师云担枷过状万里崖州自领出去问大众云集合谈何事师云那个师僧置将一问来学人举头师便打云老僧却不恁么进云未审和尚作么问师云佛殿里装香三门头合掌又云你不解问进云未审作么生问师云速礼三拜放你三十棒又云后园生菜熟水淘饭问如何是向上事师云向下文长又云惭愧解问进云请和尚道师云心不负人面无惭色问如何是教眼师云十方国土中唯有一乘法进云此是经文师云驴年会么进云如何是教眼师云量才补职问如何是衲僧眼师云朝看东南暮看西北。

　　上堂云观自在菩萨行深般若波罗蜜多时信受奉行问僧我适来念什么僧云和尚念经师便打云此老古锥心不负人面无惭色问如何是诸佛师师云钉钉东东骨低骨董进云乞师慈悲师云我问你苐二句作么生道进云不会师云灼然灼然师坐次有僧蓦然问请师道师云苏噜苏噜娑婆诃问如何是向上关捩子师云新罗国里坐朝大唐国里打鼓。

　　上堂云烁电之机罕遇且向摸窑村里作活计僧问如何是摸窑村里作活计师云归依佛法僧进云如何是烁电之机罕遇师云灼然问三界唯心万法唯识时如何师云牙齿敲磕更置将一问来僧无语师云舌头无骨又捻拄杖一划会么僧云不会师云䲺䲺鸟问不落玄机便请道云老僧三十年来行脚未曾置此一问进云请师答话师云这个阿师什么处得此一个问头来问高揖释迦不拜弥勒时如何师云到老僧这里觅个什么速礼三拜又云近前来早是教七教八进云也知和尚恐某甲不实师云拄杖不在扫帚柄打三十下问古人点土成金意旨如何师云老僧不与么道进云和尚作么生道师云金变为土问学人乍入丛林乞师指示师云饱吃饭了颠言倒语作什么进云与么即一切法不可得也师云你道我语作么生进云一切法不可得也师便打问学人近入丛林乞师指示师云不得埋没老僧进云乞师慈悲师云一箭过西天一不成两不是有长讲法华经座主来问某甲虽讲经不明教意乞师方便师云悟即实初三十一中九下七面前背后相去多少主云某甲不会乞师指示师云捻起着主再问师云摩诃般若波罗蜜进云某甲不会师云入乡随俗进云如何是教意师云妙法紧那罗王大法紧那罗王主云某甲不会师云真个是无孔铁槌近前来主便近前师以手空劳一转却云会么主云不会师云在这里。

　　上堂云识贱即贵僧便问秪如长街里还有贵也无师云有进云如何长街里贵师云陈姜陈姜进云恁么则学人买得也师云一两二两还我三文钱来僧无语师云吽吽这脱空妄语汉师问僧什么处来僧云天台来师云见说石桥作两假是否僧云和尚什么处得这个消息师云将为是华顶峰前客元来是平田庄里人因见新到师云老僧不曾向第二句里勘人近前来僧遂近前师云近离什么处僧云请和尚辩师云今日云色稍高问僧什么处来僧云和尚合知师云我即知僧云且道某甲从什么处来师云猪跳圈不出问僧你是行脚僧是否僧云喏师云筑着便虾䗫叫僧云某甲未曾有语在师云来来作么生道僧云还曾遏得住也无师便打问僧近离什么处僧喝师云老僧今日被你喝一喝僧又喝师云三喝四喝后作么生僧无语师便打云这掠虚汉问僧什么处来僧便喝师云你以古人作得主僧又喝师云话破也僧云某甲什么处是话破处师便棒问僧什么处来僧云请和尚鉴师拈拄杖云你唤作个什么僧云请和尚鉴看师便打问僧什么处来僧云知道和尚有此一问师云一破两破三破作么生僧云和尚什么处得许多破来师云吽吽这个阿师好与三十棒问僧夏在什么处僧义手退后师云钵盂里失却𢁈箸草鞋根下失却一文古老钱僧云某甲不与么师云共你葛藤尚自不会来来实道夏在什么处僧云江西师云念你远来放你三十棒问僧什么处来僧云径山来师云何得五戒不持僧云过在什么处师云我这里不着沙弥师见新到来参云克尤叵耐僧罔恻一边立师云什么处得这一队打野榸汉出去问僧什么处来其僧瞪目视师云驴前马后汉问僧甚么(处来)僧云适来有人问了也师云因什么败𨷂僧云莫错师云自领出去问僧什么处来僧云识得即知来处师喝云这虾䗫保老和尚作活计僧云莫错师云放你三十棒自领出去问僧莫是从河北来么僧云某甲近离江西师云大展坐具礼三拜着其僧礼拜了便出去师云不空不空僧回首师云来来近前来皓是黑正好辩僧无语问僧几人新到僧云五人师云瓦解冰消僧云和尚未曾有问师云贼把赃为验问僧近离什么处僧云也知和尚有此一问师云脱空妄语汉僧云什么处是妄语师云三十棒教阿谁吃。

　　问僧什么处来僧云灵山来师云涅槃是第几座僧无语师又问迦叶什么处去僧云不知师云脱空妄语汉问僧什么处来僧云湏知有不涉程途者师乃咄开口便作屎臭气。

　　有僧参师师乃拈起针云一时穿过鼻孔僧云莫错师云吽吽近前来你适来道什么僧云和尚莫错师云西天斩头截臂这里自领出去师有时见新到云何得五戒不持僧云某甲未曾人事师云这沙弥问僧什么处来僧云婺州来师云还见傅大士么僧云某甲不见师云在双林寺里问僧什么处来僧云婺州来师云乡中偏出此人问僧什么处来僧云适来途中早有人问了也师云这里为什么瓦解冰消僧云某甲过在什么处师云檐枷过状汉问僧什么处来僧云那处来师云老僧屈僧云和尚知便得师云檐枷过状便打问僧什么处来僧云莫错伸此一问师云嗄江西来僧云莫错师云三十棒教阿谁吃问僧什么处来僧便喝师拍手大笑僧罔措师便打问僧甚处来僧云深知和尚有此一问师云七纵八横老僧鼻孔在什么处僧云和尚鼻孔为什么却问某甲师云吽吽放你三十棒问僧什么处来僧云灵泉来师云吽吽放你三十棒又云你适来恁么道𠰚僧云是师云三门头金刚为什么倒地僧无语师云将为是个僧元来秪是虾䗫问僧什么处来僧云请和尚弁师云向你脚下弁僧无语师云吽吽什么处并无主宰问僧什么处来僧云洎错祗对和尚师咄云将一条绳缚保老师着僧云某甲有什么过师云去问僧什么处来僧云灵山来师云近日打杀一门僧是否僧无语师云这个虾䗫问僧什么处来僧义手近前师云太狼藉生僧无语师云这掠虚汉问僧什么处来僧云江西来师云江西米贵贱僧云不曾入廛师云念你远来放你三十棒问僧什么处来僧云江西来师云江西此去多少僧云不曾量度师云文彩已彰问僧什么处来僧云江西来师云夏在什么处僧云云居师云有何言教僧云即今作么师云这个师僧亲从高处来僧云和尚为什么与么道师云本色打米饼保老师问僧什么处来僧云江西来师作打势云[跍-十+水]破多少草鞋僧无语师云来来你曾过梅岭么僧云过师云今日好秋凉问僧什么处来僧云江西来师云还有不吃饭底么僧云有师云这个是噇饭底问僧你头上一问为什么不道僧云什么处不道师云且喜得你出头来问僧什么处来僧云双林来师云途中事借问得么僧云和尚问什么处师云你上大人也未曾梦见出去。

　　问僧看什么经僧云般若经师云鼻孔里藏身钵盂里藏却𢁈箸眼睛里换却髑髅删在什么经里僧云某甲不知删在什么经里师云来来秪如大般若经一切智智清净是么僧云是师捻起拄杖云见这个么僧云此是色法师云忽有人供养看经僧你也随队吃饭问僧曾看经是么僧云是师云是又云不得谩我僧云和尚为什么不领话师云果然諕我问僧什么处来僧云双林寺来师云傅大士道什么僧云他不问和尚和尚又问他作什么师云什么处得这老婆说话来问僧什么处来僧云双林寺来师云还见傅大士么僧云不错祗对和尚师云吽吽牢里作活计问僧什么处来僧云双林寺里来师云在彼看经么僧云和尚什么处得这个消息师云两俱失有同学师兄来相看吃茶次师兄问行脚事作么生师恰遇沙弥过茶次便与一掴咄这沙弥师兄云是即是你道我作么生师云虾跳不出斗问一僧今日施主开经么僧云是师云好生着莫教错僧云某甲不教错师云入地狱如箭射问僧曾讲经么僧云不会师云去问僧看什么经僧云涅槃经师云茶毗品最在后曾看么僧云曾看师云大喻三千小喻八百问僧什么处来僧云斋来师云将䞋钱来僧云和尚欠少什么师云虾𢋙叫问僧什么处来僧云斋来师云猴狲系露柱问僧什么处来僧云斋来师云打草蛇惊问僧什么处去来僧云斋来师云施主还具眼么僧云某甲罪过师云你为什么随我僧无语问僧什么处来僧云斋来师云将什么报答施主僧云不用更言师云斤不当两僧云此是和尚分上事师云吽吽且放你三十棒问僧什么处来僧云和尚莫错伸一问师云争奈头上一条绳何僧云莫错师云枷上更着杻问僧什么处去来僧云斋来师云施主眼瞎师见僧瞻视云你大有年几也僧云请和尚道师云四十六也未僧云莫错师云这死虾𢋙问僧今日吃得多少盐醋僧拈起钵盂师云可惜许盐醋牛栏里作活计问一上座何不觅个住处座云𥁞大地觅个住处不可得师云绳子为什么在我手里座云和尚恁么道即得师云非但髑髅鼻孔也穿过问一觉上座见说在丛林里多口把不住是阇黎么觉云和尚什么处得这个消息师云一任𨁝跳觉云不可语不得师云吽吽转见败阙又云老僧若置一问教你丧身失命觉云和尚不可压良为贱师云苏噜苏噜娑诃又云来来是你曾看教么教中道谤斯经故获罪如是作么生是教意觉云教中不说有意师云入地狱又拈起拄杖云这个是什么觉云拄杖师云这粘镬汤汉问河北僧彼中有赵州和尚你曾到么僧云某甲近离彼中师云有何言教示后徒僧云寻常问新到什么处来僧云南方来州云吃茶去师乃呵呵大笑云惭愧又问秪如赵州意作么生僧云此亦是方便师云赵州被你一杓屎泼僧无语师见僧辞去问什么处去僧云往径山去师云忽然有人问你作么生道得一句语塞得伊口僧云某甲有语师云去问僧什么处去僧云礼拜径山去师云这老汉好打破髑髅着师见一僧云恰似个律师一般蓦然悟去一箭穿过髑髅三千里僧拟作问势师云苏噜苏噜娑诃师问僧正正应喏师云讲唯识论么正云不敢小年曾读文字来师拈起糖饼擘破作两片你作么生正无语师问僧正唤作糖饼是不唤作糖饼是云不可不唤作糖饼师却唤沙弥来来你唤作什么沙弥云糖饼师云你也讲得唯识论问座主讲什么经主云法华经师云与老僧讲来主云某甲依章䟽师云你不会讲主云某甲实不会讲却请和尚讲师云你不是𦗟经人主云昨日蒙和尚慈悲为某甲今日讲师云三假不同今当苐一主云此是古人章䟽师云你见个什么道理主无语师云这吃夜饭汉不能打得你去有座主善解二十四家书师问你解二十四家书是否主云不敢师遂于空中作书势云是什么字主云不会师云吽吽这个阿师脱空妄语道我解二十四家书永字八法也不识主无语师云来来曾讲华严经否主云不敢师云不怪伸一问得么主云和尚问什么师咄云讲得碗里又云你问我主云请和尚讲师云心不负人主云不会师云对牛弹琴问座主讲什么经主云涅槃经师云开口便作屎臭气主云争柰古教何师云奴见婢殷勤不肯休主无语师云近前来主便近前师云只这也无主宰便打一日有座主来师问见说座主讲得经是否主云不敢师云吽吽这吃夜饭保老师云来来讲得什么经论主云唯识法华经师云拈起鼻孔将两耳来主云鼻孔作么生拈得师云这念言语汉又云法华经云十方国土中唯有一乘法是否主云是师云佛殿里即不问你三门头䲭𩾲上道将一句来主云此是玄机师云玄你屋里老爷脱空妄语汉有讲论座主来参师师云你为什么义堕主云和尚未曾问某甲师云西天则斩头截臂我这里与你口吃饭有一座主讲得七本经论来参师师云你是讲得七本经论是否主云不敢师拈起拄杖蓦头打一下主云某不因和尚洎虚过一生师云道什么主拟开口师便打主云谢和尚重重相为师云依俙近佛莽卤为僧有一座主讲得六本经论来参师师云见经中有问论中有主主云某甲依章䟽讲不会玄机师云你讲得碗里主云某甲也未曾分外师云出去有座主来参师师问莫便是讲唯识论是么主云不敢师云朝夫西天暮归唐土会么主云不会师云吽吽五戒不持问座主讲什么经主云讲华严经师云更有个汉子即不问你文殊普贤又作么生主云不会师云近前来主便近前师便打一棒云会么主云不会师云饥逢王膳不能餐病遇医王争得瘥与你注解了问僧讲什么经主云金刚经师云曾讲辨正论么主云不敢师云五戒不持又问讲金刚经是否主云是师捻拄杖云是什么主云此是色法师云讲得碗里又云经中道凡所有相皆是虚妄若见诸相非相即见如来是否主云是师云这脱空妄语汉噇夜饭保老师问座主蕴何业主云唯识论师云教中言作么生主云某甲只是寻行数墨却是禅门中不知师云实语当忏悔问讲金刚经座主荷檐如来即不问你寺门前金刚为什么入你鼻孔里去主云和尚什么语话师云你讲得梦里问讲楞严经座主经中有八还四义是否主云是师以拄杖点一童子顶上一下云是什么义主无语师云此义文长赴在来日问如何是自己事师云老僧不解相怪速礼三拜又云观世音菩萨进云不会师云大慈悲菩萨西峰长老来置茶果次师问今夏在甚么处安居峰云兰溪师云多少众云七十余人师云时中将何示徒峰拈起柑子师云着甚死急师问僧近离甚处云浏阳师云彼中老宿只对佛法大意道甚么云遍地无行路师云老宿实有此语那云实有师拈拄杖打云这念言语汉师见僧行胡饼乃问行甚么云胡饼师云这俗汉云门来敲门师云阿谁门云文偃师开门拦𦚾杻住云道道门拟议师便推出云秦时𨍏轹钻师问秀才先辈治甚经才曰治易师曰易中道百姓日用而不知且道不知个甚么才曰不知其道师曰作么生是道才无对僧问一气还转得一大藏教也无师曰有甚饆饠䭔子快下将来问如何是禅师曰猛火着油煎师看华严经次僧问看甚么经师曰大光明云青色光明云紫色光明云却指面前曰那边是甚么云曰南边是黑云师临终召门人曰此处缘息吾当逝矣乃跏趺而寂郡人以香薪焚之舍利如雨乃[(冰-水+〡)*ㄆ]灵骨塑像于寺寿九十八腊七十六。

　　古尊宿语录卷第七　　　　　　　密七
中华藏第 077 册 No. 1710 古尊宿语录


　　古尊宿语录卷第八　　　　　　　密八宝应南院禅师(大鉴下六世嗣兴化)风穴禅师(大鉴下七世嗣南院)

　　宝应南院禅师讳慧颙河北人也。

　　上堂云赤肉团上壁立千仞有僧问赤肉团上壁立千仞岂不是和尚语师云是僧便掀倒禅床师云你看这瞎汉乱做僧拟议师便打趁出院问大用不逢人时如何师云鸡鹅舞道引入千峰问十方通畅时如何师云八极连门祸问龙跃江湖时如何师云瞥嗔瞥喜问倾湫倒岳时如何师云老鸦无觜问从上古人见不𥁞处师还见也无师云握𩬊吐餐人不顾满朝𥁞道好周公僧向口上打师云道者大煞瞎僧云有恁么瞎老汉恁么道师便打问从上诸圣向什么处去也师云不上天堂即入地狱僧云和尚作么生师云你还知宝应老落处也无僧拟议师便打一拂云你还知吃拂子底么僧云不会师云正令却是你行又打一拂子问如何是苐一句师云你试道看僧便喝师拍手云大众好喝僧又喝师便打问回旋空中时如何师云四面连架打问龙兽相交时如何师云狗脊坡头问[舟-(白-日)]霄独步时如何师云日驰五百问金榜题名请师印可师云日下拽脚问大震虹霓请师引验师云日下三刻问黄巢过后何处迴避师云六纛旗下问忽遇捉着时如何师云贼首头犯问宝剑未出匣时如何师云泥干跌宕僧云出匣后如何师云天魔唱快问杨朱泣岐时如何师云白狗临刑莫怨天问人逢碧眼时如何师云鬼争漆桶问独步青霄时如何师云四众围绕僧云四众围绕时如何师云梵音绝处行问寂寂无声时如何师云打了拖声势问凤栖不到处时如何师云忽闻庭前扑煞老鸱枭问如何是归宗理事绝师云纳孺处错问如何是日轮正当午师云理事甚分明便打问如何是独步四山顶师云深深海底行问如何是自在如师子师云金锤勒咽索白棒拥将行问久在贫中如何得济师云满掬摩尼亲自捧学云教人眼瞎师云眼里无筋一世贫学云挑筋了瞎师便打问奔流度刃疾焰过风时如何师云住学云住即瞎师打禅床僧便喝师拈棒僧云老和尚莫掣猱夺棒打老和尚去在师云今日被这瞎汉钝置煞我僧云阵败不禁苕帚扫问疋马单锵来时如何师云且待我斫棒问如何是佛法大意师云无量大病源僧云请师医师云世医拱手问师唱谁家曲宗风嗣阿谁师云掌塔戴雕冠口中更河海问如何是无相涅槃师云前三点后三点僧云无相涅盘请师证照师云三点前三点后问万里无云时如何师云饥虎投崖问古殿重兴时如何师云明堂瓦插檐僧云兴么则庄严毕备也师云斩草蛇头落问二王相见时如何师云十字街头吹尺八问如何是无相道场师云斫破鬼神村。

　　上堂云是你诸人𥁞曾向诸方去来不是不知不见还知老僧这里有讳么僧便问请和尚讳师云推算决疑问如何是檐卜林师云鬼厌箭问如何是不动尊师云邂逅到崖州问拟蓦要津时如何师云灰粪堆问百了千当时如何师云未是好手问大义争权时如何支拟师云光漆交社僧云将何奉献师云切以生刍祭惟驴粪问如何是乹坤主师云周人遗刀心剜九窍问麟阁图形请师怜念师云缨拂面尘问如何是解脱浆师云苞𦭘渗血簋物不多问如何是金刚不坏身师云老僧在你脚底僧便喝师云未在不是僧又喝师便打问南宗北祖如何显示师云大𢈔岭头云太行山下贼僧云如何明会师云幽燕经劫杀吴越笑呵呵僧云毕竟如何师云莫言无法说最苦是新罗问薄地天龙如何弁识师云有什么难弁僧云便请弁师云瘦眼生盲茎毛磔索僧云如何医治师云气针抉舌上雷电震云间僧云忽遇叶公时如何师云见假不知惊着否至今犹是眼翻天问日出扶桑时如何师云阎浮树下过问凡圣同居时如何师云两个猫儿一个狞问旃檀郁密时如何师云独柳𣗳下坐问近不得时如何师云冤家难解脱问万仞龙门今朝透过时如何师云全存霹雳声僧云恁么则全承布雨去也师云泥人眼赤问如何是道师云鹰过长空无一物问独游沧海时如何师云雷震青空畜生烧尾问运足不知路时如何师云鸟道盲人遇问中间不会时如何师云静处踝了打问投机不遇时如何师云足下全身去问金锁断时如何师云失僧云金锁既断为什么却失师云崖州路上问行人问然灯前即不问然灯后二不问如何是正燃灯师云灭僧从东过西边立师云野狐精问不施寸刃便登九五时如何师云单杖控天街太白过后望问如何是无缝塔师云八花九裂问如何是塔中人师云头不梳面不洗问万里无云时如何师云寸步不可过问剪铁镆鎁犹恨钝啮镞当锋事如何师云剪即死僧便喝师拍膝一下僧又喝师拈棒僧云老和尚莫盲枷瞎棒夺却棒来打老和尚去莫言不道师云今日无端黄面浙子钝置一场僧云老和尚莫掣猱好问如何是佛师云如何不是佛问惜宗风护三乘如何是道师云更梦见什么。

　　上堂云过去祖佛𥁞皆恁么道时有僧问道个什么师云大哉问上上根器人来师还接也无师云接僧云便请和尚接师云且喜共你平交问如何是佛师云我不曾知僧礼拜师便打。

　　上堂云有解问话者出来时有僧出礼拜师云是者老汉罪过便下座。

　　问如何是和尚家风师云秋[(冰-水+〡)*ㄆ]冬藏问如何是宝应正主师云杓大碗小问如何是宝应水师云了云饮者如何师云了问牛头未见四祖时如何师云今日不答话问拟伸一问师意如何师云是何公案僧应喏师云放你三十棒问如何是祖师西来意师云五男二女问如何是宝应剑师云天下老和尚答话了也将此语别处问去僧云用者如何师便打问祖意教意是同是别师云黄尚书李仆射僧云不会师云牛头南马头北问万代㽞名时如何师云光漆郊社问如何是佛法大意师便喝僧云老和尚莫探头好师又喝僧便礼拜师云放过即不可便打问如何是佛法大意师便喝僧便礼拜师云今夜两个俱是作家禅客与宝应老称提临际正法眼藏若要一喝下弁宾主问取二禅客问学人有一问在和尚处时如何师云你问道什么僧便喝师便𠇲至明日上堂众集师云昨日问话师僧在什么处僧才出师拈棒便打问如何是佛师云待有即向你道僧云与么则和尚无佛也师云正当好处僧云如何是好处云今日是三十日。

　　上堂云诸方𥁞是把蛇头求歇终不敢向苐二头答宾家话若是本色衲僧便莫共语作么生是本色衲僧良久云有输有赢有防御使问长老还具见闻觉知也无师与一踏踏倒勘辩问园头瓠子开花也未僧云开花已久师云还着子也无僧云昨日遭霜了也师云大众吃个什么僧拟议师便打问风冗南方一棒作么啇量冗云作奇特啇量冗却问和尚此间一棒作么啇量师拈拄杖云棒下无生忍临机不见师问僧近离什么处僧云龙兴师云发足莫离叶县否(僧便)喝师云好好问你又𢙣发作什么云唤作𢙣发即不得师便喝云你既𢙣发我也𢙣发近前来僧近前师云我也没量大罪过瞎汉参堂去师有时把住一僧云作么作么僧无对师云三十年来弄马骑有时把住一僧云会么僧云不会师云牛头南马头北问僧夏在什么处僧云五台师云文殊还说着老僧也无僧云不说着师云今日遇作家有时见僧来参便把住参头云是什么僧无语师云三十年弄马骑今日被驴扑又自云大众莫道闲处语问(近僧)离甚处云襄州师云什么物恁么来云和尚试道看师云适来礼拜底僧云错师云错个什么僧云再犯不容师云三十年弄马骑今日被驴子扑瞎汉参堂去问大德讲什么经僧云维摩经师指云会么僧云不会师云侍者点茶来问僧夏在什么处云湖南师云唤维那来上板头安排着问僧名什么云普参师云忽遇屎橛作么生僧不审师便打。

　　风冗禅师讳延沼余杭刘氏子也。

　　上堂举寒山诗曰梵志死去来魂识见阎老读尽百王书未免受捶拷一称南无佛皆以成佛道问满目荒郊翠瑞草却滋荣时如何师曰新出红炉金弹子簉破阇黎铁面皮问如何是互换之机师曰和盲悖愬瞎问真性不随缘如何得证悟师曰猪肉案上滴乳香问如何是清净法身师曰金沙滩头马郎妇问一色难分请师显示师曰满炉添炭犹嫌冷路上行人秪守寒问如何是学人立身处师曰井底泥牛吼林间玉兔惊问如何是道师曰五凤楼前曰如何是道中人师曰问取皇城使问不伤物义请师便道师曰劈腹开心犹未性燥问未定浑浊如何得照师曰下坡不走快便难逢问如何是衲僧行履处师曰头上吃棒口里喃喃问灵山话月曹溪指月去此二途请师直指师曰无言不当哑曰请师定当师曰先度汨罗江问任性浮沉时如何师曰牵牛不入栏问凝然便会时如何师曰截耳卧街问狼烟永息时如何师曰两脚捎空问祖令当行时如何师曰点问不施寸刃便登九五时如何师曰鞭尸屈项。

　　上堂举古云我有一只箭曾经久磨炼射时遍十方落处无人见师云山僧即不然我有一只箭未尝经磨炼射不遍十方要且无人见僧便问如何是和尚箭师作弯弓势僧礼拜师曰拖出这死汉问牛头未见四祖时如何师曰披席把碗曰见后如何师曰披席把碗问未达其源时如何师曰鹤冷移巢易龙寒出洞难问不露锋铓句如何辩主宾师曰口衔羊角鳔胶䊀问将身御险时如何师曰布露长书写罪原问学人解问誵讹句请师举起讶人机师曰心里分明眼睛黑问生死到来时如何师曰青布裁衫招犬吠曰如何得不吠去师曰自宜亸避寂无声问如何是真道人师曰竹竿头上礼西方问鱼隐深潭时如何师曰汤荡火烧问如何是诸佛行履处师曰青松绿竹下问如何是大善知识师曰杀人不眨眼曰既是大善知识为甚么杀人不眨眼师曰尘埃影里不拂袖画㦸门前磨寸金问一即六六即一一六俱亡时如何师曰一箭落双雕曰意旨如何师曰身亡迹谢问摘叶寻枝即不问直截根源事若何师曰赴供凌晨去开塘带雨归问问问𥁞是捏怪请师直指根源师曰罕逢穿耳客多遇刻舟人问正当恁么时如何师曰盲龟值木虽优稳枯木生花物外春。

　　上堂大众集定师曰不是无言各须英鉴问大众云集师意如何师曰景谢祁寒骨肉疏冷。

　　师在南院作园头一日南院到园问云南方一棒作么生啇量师曰作奇特啇量良久师却问和尚此间作么生啇量南院拈棒云棒下无生忍临机不让师师于是豁然大悟南院云汝乘愿力来荷大法非偶然也汝闻临济将终时语不曰闻之南院云临济道谁知吾正法眼藏向这瞎驴边灭却渠平生如师子逢人即杀及其将死何故屈膝妥尾如此对曰密付将终全主即灭又问三圣如何亦无语乎对曰亲承入室之真子不同门外之游人南院颔之又问汝道四种料简语料简何法对曰凡语不滞凡情即堕圣解学者大病先圣哀之为施方便如楔出楔云如何是夺人不夺境曰新出红炉金弹子簉破阇梨铁面门又问如何是夺境不夺人曰刍草乍分头脑裂乱云初绽影犹存又问如何是人境俱夺曰蹑足进前须急急促鞭当鞅莫迟迟又问如何是人境俱不夺曰常忆江南三月里鹧鸪啼处百花香又问临济有三句当日有问如何是苐一句临济云三要印开朱点窄未容拟议主宾分师随声便喝又问如何是第二句临济云妙解岂容无着问沤和争赴截流机师曰未问已前错又问如何是苐三句临济云但看棚头弄傀儡抽牵全藉里头人师曰明破即不堪于是南院以为可以支临济不辜负兴化先师所以付托之意师依止六年而南院殁后唐长兴二年云游至汝水见草屋数椽依山如逃亡人家问田父此何所田父云古风冗寺世以律居僧物故又岁饥众弃之而去余佛像鼓钟耳师曰我居之可乎田父云可师乃入㽞止画乞村落夜燃松脂单丁者七年檀信为新之成丛林𣈆天福二年州牧闻其风𥁞礼致之上元日开法嗣南院汉干枯二年牧移守郢州师又避寇往依之牧馆于郡斋升座曰祖师心印状似铁牛之机去即印住住即印破只如不去不住印即是不印即是时有芦陂长老出问某甲有铁牛之机请师不搭印师曰惯钓鲸鲵澄巨浸却嗟蛙步𩥇泥沙芦陂伫思师喝曰长老何不进语芦陂拟议师打一拂子曰还记得话头么试举看芦陂拟开口师又打一拂子牧主云信知佛法与王法一般师问曰太守见何道理牧主云当断不断反受其乱师便下座。

　　寇平汝州有宋太师者施苐为宝坊号新寺迎师居焉法席冠天下学者自远而至。

　　周广顺元年赐寺名广惠师凡住二十有二年以皇宋开宝六年癸酉八月旦日登座说偈曰道在乘时湏济物远方来慕自腾腾他年有叟情相似日日香𤇆夜夜灯至十五日跏趺而化前一日手书别檀越阅世七十有八坐五十有九夏得法上首汝州首山念禅师。

　　重刊古尊宿语序

　　过去如是如是见在如是如是未来如是如是幸自可怜生无端黄面老汉拈花瞬目金色头陁忍俊脱颐不觉漏泄一人传虚万人传实何时而已哉人根有利钝故机语有开敛针砭药饵膏肓䪺起纵横展拓太虚不痕虽古人用过时无古今死路活行死棋活着观照激发如龙得水故曰言语载道之器虽佛祖不得而废也七佛偈及西天此土三十三传枝出𣲖列莫知其几授受证据洎夫抑扬示诲见于传灯而多有载不尽者往往散落异时有𧷤藏主者旁搜广采仅得南泉而下二十二家示众机语厥后又得云门真净佛眼佛照等数家总曰古尊宿语非止乎此也据其所搜采而言尔夫古人得亲故用亲行到故说到其所说者如国家兵器不得已而用之从上为人只贵眼正是岂末流刻楮画花雕蚶镂蛤瞎学者眼所可同日语觉心居士出善女伦秉烈丈夫志操不为富贵所障世相所縻着净名衣坐空生室安住正受动静提撕是孰使之然哉谓𧷤所编古尊宿语刊于闽中而板亦漫矣两浙丛林得之惟艰勇捐己资锓梓流通命禅衲精校重楷不鄙索序噫亦异矣昔月上女抗舍利弗发明大涅槃庵提遮对曼殊室利不生生不死死义达磨来震旦以后其间善女等伦横机诸大老发明向上者多矣近世秦国计氏与夫空室道人皆以钟鼎家世而为般若眷属令觉心则发挥古宿机语以遗佛种无二无二分无别无断故觉心魏氏绍兴丞相文节公孙余文昌之室先莹住林庵虚席命慈林解无言者摄解催请主庵人觉心着语云庵主只在庵中为甚么不见道有又无道无却有又不近又不远举头鹞子过新罗参得着吃碗面余偈语多有皆不计较而得则日用中无非禅悦法喜之乐矣并见于此。

　　旹
圣宋咸淳丁卯春清明日江浙等处明州府阿育王山广利禅寺住持沙门物初大观序唐宋诸硕师传佛心宗道大德备室中垂示勘辨学者征拈代别皆有机语流布寰中久矣惟传灯一书尝赐入藏诸师之语传灯不能备载者有𧷤公藏主别集南泉赵州黄檗临济云门真净佛眼东山二十余家总若干卷题之曰古尊宿语实有补于宗门。

　　古尊宿语录卷苐八
中华藏第 077 册 No. 1710 古尊宿语录


　　古尊宿语录卷第九　　　　　　　密九

　　首山禅师(大鉴下八世风穴法嗣)

　　首山禅师讳省念莱州狄氏子僧问师唱谁家曲宗风嗣阿谁师云少室岩前亲掌示僧云更请洪音和一声师云如今也要大家知问如何是和尚家风师云一言截断千江口万仞峰前始得玄问如何是首山境师云一任众人看僧云如何是境中人师云吃棒得也未僧礼拜师云吃棒且待别时问如何是佛法大意师云楚王城畔汝水东流僧云如何是学人亲切处师云五九尽日又逢春僧云毕竟事如何师云冬到寒食一百五问司徒郎中临座侧祖胤西来愿举扬师云王臣三请今朝赴万民乐业普皆安僧云与么则慈云普润处处皆通也师云野老讴歌时人皆唱复云诸上座佛法无多子只是你诸人自信不及若也自信得去千圣出头来你面前亦无下口处何故只为你自信得及不向外驰求所以奈何不得直饶释迦老子到这里也与三十棒然则如此初心后学凭个什么道理且问你诸人还得恁么也未良久云若得恁么直须恁么无事珍重。

　　上堂僧问如何是首山师云东山高西山低僧云如何是山中人师云恰遇棒不在僧礼拜师便打问如何是道师云炉中有火无心拨处处无踪任意游僧云如何是道中人师云坐看烟霞秀不与白云齐问学人身心聚散时如何师云不闻天乐响僧云如何收摄师云莫逐四时移问菩萨未成佛时如何师云众生僧云成佛后如何师云众生众生问觉花未发时如何辨真实师云冬不寒[膜-大+(句-口+匕)]后看僧云莫便是也无师云错问六国未宁时如何师云什么处去来僧云宁后如何师云大地火起问宝剑未出匣时如何师云怨阿谁僧云出匣后如何师云不斩无罪之人僧礼拜师云斩问宝剑未出匣时如何师云你不惜犹可僧云出后如何师云伏惟尚享僧云忽遇师子吼时如何师云一任野干鸣僧便喝师云果然僧又喝师云放你三十棒僧礼拜师云这瞎汉复云诸上座不得盲喝乱喝者里寻常向你道宾则始终宾主则始终主宾无二宾主无二主若有二宾二主即是两个瞎汉所以我若立时你须坐我若坐时你须立坐则共你坐立则共你立虽然如是到这里急着眼始得若是眼孔定动即千里万里何故如此如隔窗看马骑相似拟议即没交涉诸上座既然于此留心直须子细不要掠虚好他日异时赚着你在诸人若也有事近前无事珍重。

　　上堂僧问莲花未出水时如何师云遍天遍地问出水后如何师云特地一场愁问杀父杀母佛前忏悔杀佛杀祖向什么处忏悔师云水深一丈问离凡离圣请师一句师云不可错怪老僧也僧云谢师指示师便打问鱼鼓未鸣时如何师云望天不见天僧云鸣后如何师云觑地不见地问和尚是大善知识为甚么却首山师云不坐孤峰顶常伴白云闲。

　　问作何行业报得四恩三有师云杀人放火僧云与么则大作业底人也师云苦痛深僧云如何是世尊不说说师云任从沧海变终不为君通僧云如何是迦叶不闻闻师云聩人徒侧耳问仗镆鎁剑来取师头时如何师嘘一声僧云苦痛深师便打问得舡便渡时如何师云犹是钝汉问权借一问以为影草时如何师云放你三十棒问人在贫中请师赈接师云不接僧云为什么不接师云吃棒得也未随声便打问龙宫海藏当有何物请师一别师云不挂三寸舌僧云为什么不挂三寸舌师云谁知句后亲问不落僧祇如何修证师云近前来与你道僧近前师便打问[舟-(白-日)]霞掩耳黄檗拄杖意旨如何师云坐参都不问畅杀子平生僧云稀逢难遇请师指示师云莫碗鸣问诸佛未见时如何师云拈𢁈不把箸僧云见后如何师云吃饭忘却𢁈问佛未出世时如何师云不可错怪老僧也僧云出后如何师云举似天下人问如何是超毗卢之句称释迦之谈师云妙语无多子亲言举似谁僧云湛然时如何师云未明心地谛难过首山关僧拟进语师便打问大悲千手眼那个是正眼师云即便𣤩瞎僧云𣤩瞎后如何师云捞天摸地问如何是和尚说法底口师云挂在壁上僧云忽有人来问时如何师云待我取回来即向你道问学人此处不荐拟向南方时如何师云速僧云却不恁么去时如何师云后会难逢僧云如何是和尚家风师云无[糸*系]傀儡有人牵僧云牵后如何师云妙有无言不较多僧云如何是妙有无言不较多师云有言须得句僧云如何是无[糸*系]傀儡有人牵师云当明提祖道方得后人栖问学人求出世间时如何师云借水献花先供养莫教落后索香钱僧云死生事大乞师一荐师云透漏遗踪无走路僧云恁么则被他捉着也师云今日到长安问如来演说三乘教未审是什么教师云千言无一中僧云为什么千言无一中师云不是上钩人问一切法皆空如何悟得真空理师云南地先抽笋塞北着皮裘僧云莫落是非也无师云自家看取问青青翠竹还有佛性也无师云南天北地僧云恁么则推穷佛理也师云北地南天问钟鼓未鸣时如何师云问前不鸣问后打僧拟议师便喝问如何是迦叶门前一盏灯师云孤峰朗月连天照性似寒泉彻底清僧云劳而无功时如何师云日轮当午无私照自是时人见有移问宝剑未出匣时如何师云大洋海底澄心镜僧云出匣后如何师云天外吒沙独摆捎师乃云苐一句荐得堪与祖佛为师苐二句荐得堪与人天为师第三句荐得自救不了时有僧问如何是第一句师云大用不扬眉棒下须见血僧云慈悲何在师云送出三门外问如何是第二句师云不打恁么驴汉僧云将接何人师云如斯争奈何问如何是第三句师云解问无人答僧云即今祗对者是谁师云莫使外人知僧云和尚是第几句荐得师云月落三更穿市过问维摩一默文殊赞善未审此意如何师云当时听众必不如是僧云既不如是维摩默然又且如何师云知恩者少负恩者多乃云若论此事实不挂一个元字脚便下座。

　　师住广教上堂僧问如何是真如体师云遍乹坤僧云如何是真如用师云动天地问如何是大海师云出头天外看僧云恁么则包含不尽也师云不见本来身问如何是学人自己师云是你自己问黑岂未生芽时如何师云万里崖州君自去临行惆怅怨他谁僧云有何罪过师云昨夜贬文殊僧云未审什么时回师云专候天恩僧云天恩到时如何师云齐贺太平年问牛头未见四祖时如何师云不唧𠺕僧云见后如何师云不唧𠺕问久负没弦琴请师弹一曲师云正值严凝久披蓑带雨㱕问观身无相观法亦然时如何师云晴天开水路僧云恁么则扫地而尽去也师云孤月照高岑问万机丧尽时如何师云死水不藏龙僧云转动后如何师云碧眼胡僧笑点头问如何是正修行路师云贫儿不杂食僧云撒手㱕家去也师云香臭不曾闻僧云三春无二月十五正团圆师云不是阇𥠖用心处(僧云如何是学人用心处师云要行即行要坐即坐)问十二时中作何行业即免生死师云你唤什么作生死僧云与么则无生死可免师云大众尽皱眉问如何是超佛越祖之谈师云塞北风霜紧江南雪不寒问承古有言自从一见桃花后直至而今更不疑意旨如何师云三尺杖子两人舁僧云还许学人舁也无师云放下着。

　　师问僧恁么来者是甚么人云问者是谁师云老僧僧便喝师云向你道是老僧又恶发作么僧又喝师云恰遇棒不在手僧云草贼大败师云今日又似得便宜又似落便宜问如何是道师云脚下深三尺问莲花未出水时如何师云水深一丈进云出水后如何师云从地高三尺其时有化主问学人与么去时将何禀受师云义手奉宾德举似莫沉吟僧云恁么还当也无师云物逐人兴僧云今日点茶当为何人师云去此无消息无心永莫回问如何是真如体师云敲砖打瓦僧云此意如何师云切忌踏着僧云有一人不会唐言梵语来时师还接也无师云举意便知有何劳侧耳𦗟问学人不识文墨拾得个字来未审唤作什么字师云久为云水客𠇲作问禅宾问如何是现前三昧师云三更不闭户僧云还许学人啇量也无师云切忌五更初问若能转物即同如来三门佛殿请师转师云长安道上无私曲纵遇知音到者稀问学人亲到宝山空手回时如何师云家家门前火把子问灵丹一粒点铁成金至理一言转凡成圣如何是至理一言师云更举一遍僧云与么则退身三步师云笑破大众口问如何是学人自己师云放参三下鼓吃粥五更钟问久辅不逢时如何师云阇𥠖有问老僧有答僧云如何得逢师云阇梨不问老僧不答问维摩方丈不以日月为明未审和尚方丈以何为明师云穿破天下人髑髅问久负无弦琴请师弹一曲师云无言显大道僧云还许学人和也无师云更莫迟疑问十方薄伽梵一路涅槃门如何是一路涅槃门师云龙蟠凤舞子时前日出昆仑照大千问尘尘见佛刹刹闻经如何是尘尘见佛师云好个灯笼僧云学人不会意旨如何师云还我话头来问无边身菩萨为什么不见如来顶相师良久云即今还见也无僧拟议师便打问如何是学人本来身师云牵牛不入市僧云如何是有相身中无相身师云洎合错对阇梨问万仞峰前如何卓立师云窄僧云意旨如何师云苦问巧说不得只要心传如何是心传底法师云有疑须假问僧云恁么则巧说不得也师云无言正好听问如何是佛法的的大意师云不将小意对阇梨僧云如何领会师云逢人莫错举问德山棒临济喝未审明得什么边事师云你试道看僧便喝师云瞎僧又喝师云这瞎汉只管乱喝作什么僧欲礼拜师拟拈棒僧约住云莫乱打人好师掷下拄杖云明眼人难瞒僧云草贼大败问如何是生灭法师云新罗吃冷淘问久处沉迷请师一接师云老僧无恁么闲工夫僧云和尚岂无方便师云要行即行要坐即坐僧云临机一句截断众流请师垂示师云棒下迸流星僧云恁么则万象显然师云遣人拽出问世尊说法如雷吼未审谁是不闻者师云无人敢定当僧云为什么无人敢定当师云果然不闻问亡僧迁化向什么处去师云散关正望三泉路厚朴花开始觉春问古人道东山西岭青意旨如何师云一回举着一回新僧云谢师指示师云功不浪施问如何是佛师云苦问如何是然灯前师云诸佛在我前僧云如何是然灯后云诸佛在我后僧云如何是正然灯师云青山无异路问有问有答尽在魔界无问无答事如何师云庭前罢舞𠇲思曲僧云大众证明也师云野老讴䛴正好音问如何是和尚截人之机师云三门前点灯僧云未审意旨如何师云佛殿后烧香问如何是佛师云新妇骑驴阿家牵僧云未审此语什么句中收师云三玄收不得四句岂能该僧云此意如何师云天长地久日月齐明问如何是佛师良久云会么僧云不会师云何不高声问僧再问师云瞎汉颠言倒语作什么问如何是寂寂惺惺底人师云莫向白云深处坐切忌寒灰煨杀人师复举兴化示众云今日放诸人一线道不用如何若何便请单刀直入兴化为你证明有旻德长老出众礼拜起来便喝兴化亦喝旻德又喝兴化又喝德礼拜兴化却云适来若是别人三十棒一棒也不较何故为他旻德会一喝不作一喝用师云看他兴化与么作用为什么放得伊过诸上座且道什么处是一喝不作一喝用是前一喝是后一喝那个是宾那个是主虽然如此也须子细始得良久云二俱有过二俱无过珍重。

　　师住宝应入院上堂有僧问尽大地人来各各置一问问问各别未审宝应如何祗对师云好僧礼拜师云见何道理僧云谢师答话师云贼是小人智过君子刘司徒问龙庭金口问如何对玉机师云一轮迥脱三界外当轩照破万家门司徒云临行一句请师指示师云莫错认定盘星座主问云如从饥国来忽遇王膳未敢便餐餐即是不餐即是师云名利已彰天下播手中如意有谁知主云与么则珍重去也师云真师子儿一拨便转问既是清净伽蓝为什么打鱼鼓吃饭师云知恩者少负恩者多问承师有言金沙滩头马郎妇意旨如何师云高梳云𩯭𢙢人怪笑问得力处乞师一言师云山高无异路僧云毕竟如何师云莫守白云闲问向上一路请师指示师云对面不相识僧云为什么不相识师云问处分明答处亲问如何是观音门入者师云超然一境无异路僧云如何是普贤门入者师云野云不向目前飞问有问有答皆落唇吻无问无答请师道看师云不可错怪老僧也僧云犹落唇吻师云落在什么处僧无语师便打问万法归于一体时如何师云三斗吃不足僧云毕竟归于何处师云二斗却有余问文殊赞维摩不二法门意旨如何师云问前不明问后瞎僧云未审此意毕竟如何师云瞎问离声离色如何举唱师云一点青霄异僧云如何是异师云透过万重关僧云只这如何透师便打云言前荐得辜负平生句后投机殊乖道体离此二途请师方便师竖拂云争柰这个何僧云与么则太保证明师云你莫带累太保问如何是佛师云朝看东南暮看西北问德山棒临济喝意旨如何师云宝应今日不用僧拟进语师云瞎汉便打问疑则与贼为伴不疑则野冢为家时如何师云北邙山下千丘万丘未审那个是你家僧以坐具摵一摵师云洎不问过问如何是古佛心师云三个婆婆排班拜问如何是清净法身师云新罗人不褁头僧云向上还有事也无师云有僧云如何是向上事师云新罗人不褁头安员外问弟子不会请师垂示师云水急浪开渔父见锦鳞透过碧波中员外云承教有言是法住法位世间相常住如何是常住底法师竖起拄杖召员外云且道这个是住底法不是住底法员外云未晓之徒如何赈济师云依稀似曲才堪𦗟又被风吹别调中员外云一物不将来时如何师云何得对众妄语员外拟议师便喝问如何是祖师西来意师云风吹日炙问只如龙牙问德山山乃引颈此意如何师云德山引颈宝应即偃身缩项问袛如和尚道新妇骑驴阿家牵意旨如何师云百岁翁翁失却父僧云百岁翁翁岂有父师云汝会也师复云诸上座不见兴化老人道直饶汝喝得兴化向虚空里扑下来一点气也无忽然苏息却向汝道未在何故我未向紫罗帐里撒真珠与你诸人胡喝乱喝作么师云实为如斯今时兄第只管横喝竖喝及至穷着并无言说看他临济会下有僧出来礼拜临济便喝僧云老汉莫探头好际云汝道落在什么处僧便喝又有僧问如何是佛法大意际便喝僧礼拜际乃召众云你道适来这一喝好喝也无僧云草贼大败际云过在什么处僧云再犯不容际云要识临际宾主话问耴堂中二禅客师云诸兄弟学般若菩萨直须谛当去始得虽然如是晓者还稀珍重。

　　师一日上堂汾阳昭和尚出问百丈卷席意旨如何答云龙袖拂开全体现进云未审师意如何答云象王行处绝狐踪昭于是言下大悟遂提起坐具顾视大众云万古碧潭空界月再三捞漉始应知礼拜归众时叶县省和尚作首座才退便问昭兄你适来见个什么道理便与么道云正是我放身舍命处省便休。

　　小参示众云老僧拟欲归乡什么人随得去时有僧问未审和尚什么时去师云待有伴即向汝道僧云无伴底事作么生师云尽日不逢人明明不知处僧云忽遇一人又作么生师云迷子不归家失却来时路僧云请师指个归乡路师云枯木藏龙不存依倚僧云和尚什么时节却回师云一去不知音六国无消息僧云正当归乡底事又作么生师云独唱胡家曲无人和得齐僧云忽遇知音在时如何师云山上石人齐拍掌溪边野老笑呵呵僧云归乡回来底事又作么生师云八国奉朝衣四相无迁改僧云未审居何位次师云文殊不坐金台殿自有逍遥竹拂枝问如何是梵音师云驴鸣狗吠问如何是截径一路师云或在山间或在树下问如何是和尚不欺人底眼师云看看冬到来僧云毕竟如何师云即便春风至问远闻和尚无[糸*系]可挂及至到来为什么有山可守师云道什么僧便喝师亦喝僧礼拜师云放你三十棒久立众慈伏惟珍重。

　　师出镜清十二问答洎翠岩代语师于一语下代三转问时至草庵无一物为什么却有盈余清云要道何难岩云适来道什么师代云自不知又云洎成忘却又云共语不知音问尽乹坤不出一刹那今时人向什么处辨明清云共语啇量岩云向你道什么处辨明师代云不问他别人又云明眼人笑你又云用辨即非问无神通菩萨为什么踪迹难寻清云波斯眼黑岩云莫鬼语师代云不是用心处又云被他捉着又云不劳举步问辨得亲疏底人为什么却被亲疏不肯清云不平按剑岩云当得也无师代云莫守闲又云大有人不解恁么问又云不可辨亲疏问明知生是不生之相为什么却被生之所流清云明知无力岩云不关老兄事师代云自领过又云唤什么作生死又云争得不知有问人人具眼逢访道人道即是不道即是清云头上仙陁岩云莫道乞辨明师代云分明举似他又云莫道乞答话又云若不是宝应洎合遭他毒手问体本无瑕翳为什么坐施良药清云却正道着岩云且放老僧过师代云知过人难得又云更教谁吃棒又云今日草贼大败问达者同游一路行为什么不行清云已到平头岩云老兄还达也未师云不争先又云到了不知又云但请先行问尽令提纲为什么不塞时人口清云自还得岩云老兄还知明州米价么师代云还曾失么又云须知老兄又云争知今日问无形本寂寥为什么有物先天地清云宝公曲尺志公剪刀岩云领过得也未师代云欺他作什么又云阿谁与么道又云不是阇梨置问问十方薄伽梵为什么一路涅槃门清云家无二主岩云怪得人么师代云到者方知又云一尚不可得又云常防此问问同气连枝为什么却根茎有异清云邵案迸彩岩云阿谁道有异师代云绍得么又云见有前后又云今朝二十五师出风冗四宾主语僧云如何是宾中宾冗云攒眉看白云师别云去来长自在不与白云齐问如何是宾中主冗云入市双瞳瞽师别云高声唱叫绕街行问如何是主中宾冗云回銮两耀新师别云定国安邦贺太平问如何是主中主冗云磨砻三尺剑待斩不平人师别云收番猛将寸草不留师出四种照用语问如何是先照后用师云南岳岭头云太行山下贼问如何是先用后照师云太行山下贼南岳岭头云问如何是照用同时师云收下南岳岭头云捉得太行山下贼问如何是照用不同时师云昨日有雨今日晴师出四宾主语问如何是宾中宾师云青山绿水分问如何是宾中主师云棒下耴分明问如何主中宾师云退己让人问如何是主中主师云斩尽不留身师出四料简语问如何是夺人不夺境师云人前把出远送千峰问如何是夺境不夺人师云打了不曾嗔冤家难解免问如何是人境两俱夺师云万人作一冢时人尽带悲问如何是人境俱不夺师云问处分明答处亲师出德山三转语于一句中各下三转问如何是函盖乹坤句师云大地雪漫漫又云普天匝地又云海底红尘起如何是截断众流句师云不通凡圣又云洎合放过又云横身三界外问如何是随波逐浪句师云要道便道又云有问有答又云此去西天十万八千师举僧问禾山如何是道山云耕人田不种僧云如何是道中人云禾熟不临场因僧问师出语云耕人田不种意旨如何师云大勋不竖赏僧云禾熟不临场意旨如何师云任从风雨烂师出盘龙和尚问行者接待不易行者云开心碗子盛将来无缝合儿合将去师云横檐拄杖登霄汉使煞农夫煮粥人师出僧问如何是祖师西来意答云风吹日炙师又云多年尘土无人佛一身常在镇天涯。

　　勘辩语

　　师在风冗会中密常勤诵莲经众咸谓念法华也偶知客退即就请师一日风冗见师侍立次乃垂涕告之曰不幸临际之道至吾将坠于地矣师曰观此一众岂无人邪冗曰虽敏者多见性者少师曰如某者如何冗曰吾虽望子之久犹𢙢耽着此经不能放下师曰此亦可事愿闻其要于是风冗上堂举世尊以青莲目顾视大众迦叶正当与么时且道说个什么若道不说而说又是埋没先圣且道说个什么师乃拂袖而退冗掷下拄杖便归方丈侍者随后入室请益念法华为什么不祗对和尚冗云念法华会也次日师与真园头同上问讯次冗又问真曰作么生是世尊不说说真曰鹁鸠树头鸣冗云你作许多痴福作什么何不体究言句又问师曰汝作么生师曰动容扬古路不堕悄然机冗云你何不看法华下语师受风冗印可之后泯迹韬光人莫知其所以因楚和尚初至汝州宣化安下风冗令师传语才相见展坐具次便问展即是不展即是楚云自家看耴师便喝楚云我曾亲近知识来未尝辄敢恁么造次师云草贼大败楚云来日若见风冗和尚待一一举似师云一任一任不得忘却师先回举似风冗冗云今日又被你[(冰-水+〡)*ㄆ]下一员草贼师云好手不张名楚次日才到相见便举前话冗云非但昨日今日连赃捉败于是师乃名振四方远近学者承风而凑初住汝州首山为第一世也石门遣使驰开堂书至师乃集众于法堂上使才近前人事师约住云是洞上宗乘是雪岭家风使云书中已载师云一不成二不是使无语师云且坐吃茶一日师问僧近离甚处僧云襄州师云路上曾逢达磨也无僧近前不审师云这个是驴前马后底僧云和尚又如何师云非公境界且坐吃茶僧才坐师又问在什么处过夏僧云石门师云水牯牛安乐么僧云及时水草师云为什么伤人苗稼僧云对和尚不敢造次师云放过即不可便打师一日问僧是凡是圣僧云非凡非圣师云太不定生僧云离此二途请师速道师云首山今日烧香供养你去也僧云某甲特来礼拜师云滴水难消一日问僧近离什么处僧云广慧师云穿云不渡水渡水不穿云离此二途速道速道僧云某甲昨夜宿长桥师云你恁么合吃首山棒僧云某甲未曾参堂师云两重公案僧云恰是师云那那又一日师见僧参次乃问近离甚处僧云襄州师云夏在甚处僧云洞山师云还我洞山鼻孔来僧云不会师云却是老僧罪过又一日问僧上人近离甚处僧云南方师云远来不易且坐吃茶又一日问僧近离甚处僧云襄州师云有事相借问得么僧云便请师云且喜没交涉又云鹞子过新罗又问僧近离甚处僧云西京师云路上还逢达磨也无僧云适来已参见和尚了也师云为什么筑着鼻孔僧云已知痛痒师云打破大唐国里觅个知痛痒底人了不可得且坐吃茶有僧来参师乃问近离甚处僧云龙门师拽傍僧掴一掴喝出去一日有僧侍次师乃唤僧名僧应诺师云且去别时来为你说僧云而今尚自不说别时决定不说师云我也罪过你也罪过僧一日入室师云且去别时来僧应诺师便打师每见僧来便云恁么来者是谁僧云问者是谁师云是老僧僧便喝师云向道是老僧又恶发作什么僧又喝师云恰遇棒不在僧云草贼大败师云得便宜是落便宜有僧入室师便喝僧亦喝师又喝僧礼拜师便打云伏惟尚享一日因僧入室师唤僧名僧应诺师云错僧云某甲有什么败阙处师云错有新到相见师问从什么处来僧云芭蕉来师云芭蕉有何言教僧云曾见有僧问牛头未见四祖时如何蕉云知僧云见后如何不知后有僧举问襄阳石门彻禅师只如二尊宿意旨如何彻云先行不到末后为初僧一日入室师云恁么来者是谁僧云某甲师云莫道是别人僧礼拜师云适来见个什么道理即礼拜僧云今日大似因斋庆赞师云我适来一期向你恁么道速须吐却僧云也知和尚曲为某甲师云后有人问你向他道什么僧拂袖便出去师召僧名僧回首师便喝僧云这老贼师乃以颂示之曰四门通一要一要具三玄在宾全正令立主要须圆又一夜师行道次见暗里有僧师乃问是谁僧不对师云我也识得你僧大笑师云你不得道是别人复作一颂示之轻轻踏步恐人知语笑分明更莫疑智者只此猛提耴莫待天明失却鸡。

　　师次住宝安山广教禅院亦为第一世后徇众请入城下宝应禅院(即南院第三代)三处法席海众常臻淳化三年十二月初四日午时上堂示众曰今年六十七老病随缘且遣日今年记却来年事来年记着今朝日果至四年十二月日与时无爽前记上堂辞众仍作偈曰白银世界金色身情与无情共一真明暗尽时俱不照日轮午后是全身言讫安坐日将昳而逝寿年六十八茶毗收舍利。

　　偈颂

　　示众

诸子谩波波过却几恒河观音指弥勒文殊不柰何

　　灵云见桃花

分明历世三十春因悟桃花色转新人人尽得灵云意不识灵云是何人

　　玄沙云谛当甚谛当。

玄沙道处少人知密密相逢更莫疑今古相传亲的旨少年多是白头儿

　　四宾主颂

悟了却从迷里悟迷悟从来无差[牙-(必-心)+一]始知本末至于今今古相承无别路无别路莫问人说今古问来事元是主从他人问宾主识得宾全是主主中宾宾中主更互用无差互宾中宾主中主两家用莫让主把定乹坤大作主不容拟议斩全身始得名为主中主

　　偶作三颂

我有一机不假修持若人问着便唤沙弥

我有一着不自栖泊若人更问劈口便着

我有一宗勿示西东若人拟议别唤王公

　　送化主四颂

报你参禅宾人中有见亲若求端的旨[膜-大+(句-口+匕)]月望阳春

临行少语足人怜莫辱家风汗旧贤保护尽从今日去静坐寒窗月那边

几多真子向西东物外纵横莫用功随处化缘皆是道临行一句尽流通

廓然无事少人闻任意纵横勿计程步步登高看前路莫教失脚堕深坑

　　示众三首

背阴山子向阳多南来北往意如何若人问我西来意东海东面有新罗

咄哉巧女儿撺梭不解织贪看斗鸡儿水牛也不识

咄哉拙郎君巧妙无人识打破凤林关穿靴水上立

　　问不落三寸请师速道师云老僧到这里却道不得阇梨道看僧云犹落三寸请师别道师云首山今日失利问如何是首山境师云千花迥秀一叶长芳僧云如何是境中人师云好事不如无问因缘未熟时如何师云进僧云熟后如何师云退问二龙争珠谁是得者师云得者失僧云不得者又如何师云珠在什么处僧拟议师便打问维摩默然未审意旨如何师云罕逢穿耳客多遇刻舟人问如何是首山出身路师云谁人障阂得僧云与么则自在去也师云去即打折你𦝫师乃云要得亲切第一莫将问来问还会么问在答处答在问处你若将问来问老僧在你脚底你若拟议则没交涉时有僧出礼拜师便打僧问挂锡幽岩时如何师云错僧云错师便打。

　　古尊宿语录卷第九　　　　　　　密九
中华藏第 077 册 No. 1710 古尊宿语录


　　古尊宿语录卷第十　　　　　　　密十

　　石门禅师(大鉴下九世嗣首山)

　　石门山慈照禅师讳蕴聦师开堂拈香云西天二十八祖唐土六祖过去圣人尽得传衣付法至唐代六祖之后得道者如稻麻竹苇不传其衣只传其法皆以香为信今日一办香为什么人通信某甲虽不言大众已委悉爇此一炷香也僧问师唱谁家曲宗风嗣阿谁师云山连嵩岭地近洛川问和尚开堂于此日先将何法报君恩师云撑天拄地云君恩如此祖意如何师云分明领话问如何是佛师云邛州多出九节杖云谢师指示师云莫作答佛话会却问如何是祖师西来意师云九里江上望舶舡云意旨如何师云市舶亭前人不识问宝釰未出匣时如何师云在匣里云出匣后如何师云放汝一线道僧礼拜师便打。

　　上堂云上上之机人法俱遣中下之机但除其问犹有法在下下之机据问而行若是出格道人全体作用诸上座尽是出格道人老僧争敢作用问如何是一着子师云明明似日连天照暗暗昏昏人自迷云如何得不迷师云千里万里。

　　早参示众云且道昨日与今朝是同是别古人道昨日今朝事恰同又道昨日今朝事不同同与不同即且止且道即今一句作么生波随月照影逐日移师入州看官路逢延庆长老问中路相逢一句作么生道师云某甲礼拜和尚有分明日到院茶话次昨日闻学士说新石门和尚和尚久在石门为什么说新去师云脑后合掌问来时无物去时空二路都迷如何得不迷去师云秤头半斤秤尾八两。

　　上堂云十五日已前诸佛生十五日已后诸佛灭十五日已前诸佛生你不得离我这里若离我这里我有钩子钩你十五日已后诸佛灭你不得住我这里若住我这里我有锥子锥你且道正当十五日用钩即是用锥即是遂有颂云正当十五日钩锥一时息更拟问如何回头日又出问如何是无缝塔师云直下看云如何是塔中人师云退后退后问如何是古佛心师云踏着秤槌硬似铁云意旨如何师云明日向你道问青山绿水即不问急切一句作么生道师云垂手过膝两耳垂肩汝州先师忌问先师还来也无师云三巡茶罢一炷香云斋后向什么处去师云风摇树响人不顾叶落归根始知音。

　　上堂云凤凰岩下钟鼓喧轰石门家风朝朝举唱问答宾主甚是分明棒喝临机谁人同道若是同道者对众证据良久云霜天冷彻骨雪路少人行问如何是石门境师云一任众人看云如何是境中人师云明日来吃棒问嵩少地近汝海波深石门玄机请师指示师云几时到汝海来僧无语师便打问如何是和尚家风师云一句每当机逢人直是道问如何是宾中宾师云礼拜甚分明云如何是宾中主师云觑地无回顾云如何是主中宾师云往复问前程云如何是主中主师云万里绝同侣问如何是夺人不夺境师云山河大地云如何是夺境不夺人师云番人失毡帐云如何是人境俱夺师云有何佛祖云如何是人境俱不夺师云问答甚分明问如何是先照后用师云突兀峰头点巨火长安城里不通风(云如)何是照用同时师云突兀峰头无巨火长安城里绝人行云如何是照用不同时师云昨日十五今日十六。

　　张茂崇太保十问问摩腾入汉已涉繁嗣达磨单传请师指示师云冬不寒[膜-大+(句-口+匕)]后看问五目不睹其容二听不闻其响落声色即是不落声色即是师云问从何来。

　　问瞻之在前忽然在后复是何物师云筑着鼻孔问若能转物即同如来万象是物如何转得师云吃了饭无些子意智问拈槌竖拂皆是止啼之说扬眉瞬目未为作者之机如何是见前受用师云早衙放过晚后出来问寸丝不挂法网无边为什么却分迷悟师云两桶一担问心随境转境逐心生心境两忘甚处即是师云待你悟始得问有情有用无情无用如何是无情应用师云独扇门子昼夜开问法尚应舍何况非法如何是非法师云吃粥吃饭问爱河浮更没苦海出还沉如何出得师云错。

　　早参示众云月未没日已出万象凝然什么处不分明既然分明分明一句作么生道良久云日月照临无影树不劳把住绕街行。

　　示众问答湏教起倒全龙头蛇尾自欺瞒如王秉剑由王意似镜当台要绝观开口早经千万里低头思虑万重关指人若也无正眼何啻前程作野干。

　　上堂云朝朝鼓响夜夜钟鸣聚集众流复有何事过去诸圣成就此门诸上座各各不欠少某甲已是不识好恶诸上座更要吃辛受苦。

　　上堂云无事不要生事归堂。

　　上堂云钟鼓才罢宾主已分大众齐来照用俱了若恁么会得继绍古人若会不得寔为罔措莫有会者么出来对众证据。

　　上堂云切忌蹉过归堂吃茶。

　　上堂云第一句道得石里迸出第二句道得挨拶将来第三句道得自救不了归堂。

　　上堂云但得本莫愁末如何是诸上座本莫是上来下去礼佛礼塔入室抠衣欢娱笑乐么若认得这个是四大五蕴莫是趣寂息念不出不入不聚不散么会得认得个精魂如何是上座本良久云归堂。

　　上堂云春景温和万物苏舒山青水绿真堪养道游方禅子甚是及时祖佛家风且喜没交涉僧侍立次师云是撒沙着诸人眼里也如今更不敢不识好𢙣归堂问寒时又寒热时又热寒底是热底是师云杖头傀儡人长弄问逐日开单展钵以何报答施主之恩师云被这一问和我愁杀云恁么则谢供养也师云得什么人气力僧礼拜师云明日更吃一䪺。

　　上堂云春景温和春雨普润万物生芽什么处不沾恩且道承恩力一句作么生道良久云春雨一滴滑如油问如何是学人自己法身师云每日搬柴不易此是大众底如何是学人自己底师云三生六十劫问大悲千手眼为什么在此师云见个什么云恁么则千百亿化身师云且领前话乃云上来下去为什么事若有所得埋没诸兄弟若无所得啚个什么得与不得且止如何是见前妙用底事良久云云覆千山不露顶雨滴街前渐渐深归堂问请师指示个修行路师云杀人放火云彼此修行为什么却如此师云果然不修行问亲切处请师的旨师云莫忘却云莫忘却时如何师云一年三百六十日云恁么则不忘却也师云你见个什么道理云适来谢茶师云未在云请师别道师云两社一寒食。

　　早参示众月未没日又出日月往来无间隔奉劝禅流莫追寻追寻特地生疑惑。

　　上堂云凤凰山下钟鼓喧轰石门家风朝朝举唱大众上来宾主已分开口动舌照用俱了若恁么荐得甚处有佛祖若未荐得凭何过日荐得荐不得即且致作么生是无佛祖底句良久敲禅床下座。

　　小参早朝击鼓法堂上聚会晚后钟声方丈里相见法堂上聚会即不问作么生是方丈里相见底句自代云不通风问还有不报四恩三有者么师云有云如何是不报四恩三有者师云撒手卧长街光音非旨趣问牛头未见四祖时为什么百鸟𠾑花献师云果熟馨香鸦鸟啄云见后为什么不𠾑花师云万象䪺息鬼神愁云见与不见是同是别师云山河不碍青霄路妙用纵横处处通问亲到宝山求宝时如何师云求得即不中云求得后如何师云不中不中乃云拟心即荖动念即乖不拟不动正在死水里作活计作么生是衲僧转动一句良久云朝闻鼓动暮听钟声。

　　上堂云三春景里日暖风和水畔经行林间宴坐睹兹时景宾主已分开口动舌照用俱了若能如是解去会得宾中主作么生是主中主良久云一条济水透过新罗一日问直岁清凉堰从你堰若遇洪水滔天时堰得么云在里头师云与谁同伴岁无语却请和尚代云透过新罗问和尚若遇洪水滔天时堰得么师云上拄天下拄地云若遇劫火洞然时作么生师云横出竖没。

　　上堂云四山雾起大地黯黑日月[(冰-水+〡)*ㄆ]光正当与么时如何弁主良久拍禅床下座。

　　师浴出僧问三身中𨚗身澡洗师云困送亡僧归吃茶次问亡僧迁化向什么处去师云风摇树响叶落归根学人良久师云会么云不会师乃浇茶三滴问如何得人身去师云我常欲作驴身。

　　上堂云上来下去参请不无作么生是依时及节底句良久云朝闻鼓响夜听钟声归堂问门外三车学人欲上牛车时如何师云未是极则处云如何是极则处师云犬吠虚声切痴人望太阳问三义路头未审教学人往何路师云莫错。

　　上堂云钟声才罢鼓声喧钟鼓相交会人天临机妙用无别法开口动舌显三玄临机照用湏子细[牙-(必-心)+一]换宾主疾如烟进前更欲求佛祖拟议早是隔西天。

　　上堂云五白猫儿爪距狞养来堂上绝䖝行分明上树安身法切忌遗言许外甥作么生是许外甥底句莫错举。

　　上堂举普化语僧便问大悲院里有斋意旨如何师云日暖隈阳坐天寒不举头。

　　上堂云闻钟声即寻钟声来无钟声向什么处来若不来丛林何在既来是何面目直饶不来不去正在死水里作活计作么生是衲僧出气一句良久云珍重。

　　问十二时中如何用心师云吃粥吃饭云与么则打软去也师云打软去也问昨夜转一位今朝转一位两头俱转时如何师云未是衲僧极则云如何是衲僧极则师云春末临朱夏云毕竟了如何师云九九八十一。

　　上堂云各各英雄丈夫儿堂堂物我更何疑见前历历明如日展缩当人示疾时超然不得长空路独脱禅光得自知多闻方便谈今古济物湏彰闪电机良久云去去西天路迢迢十万余。

　　上堂云天地与我同根万物与我一体诸上座维那打钟还觉心痛也无若不觉痛与古人相违若觉痛为什么含笑上来直湏子细僧入室问正当与么时还有师也无师云灯明连夜照甚处不分明云毕竟事如何师云来日是寒食问古人急水滩头毛毬子意旨如何师云云开月朗问急水滩头连底石意旨如何师云屋破见青天云屋破见青天意旨如何云通上彻下。

　　○小参示众云学般若菩萨湏具般若眼不具般若眼即被般若谩却你去作么生是上座般若眼出来对众道看良久云沉却也珍重。

　　问如何是佛法大意师云出你口入你耳云莫秪这便是也无师云分明闻分明听问为什么朝朝风起雨点全无师云只是龙王不动头云毕竟事如何师云待雨下了向你道云雨下了和尚为什么不说师云老僧罪过问如何是人境两俱夺师展两手云不会师弹指三下问十二时中如何弁主师云着衣吃饭量家第云弁得后如何师云作么生是主僧无语。

　　上堂云拟心即荖动念即乖不拟不动正在死水里作活计作么生是衲僧转身处只如古人与么道还有为人处也无若言为人依言缚杀你若言不为人意在什么处所以道涅槃心易晓差别智难明又云知见立知即无明本知见无见斯即涅槃若向这里明得去未具衲僧眼直湏子细。

　　上堂云三春景谢朱夏将临是禅子罢游之际幽窗挂锡之辰林下相逢合谈何事良久云拟指千差路回光百万程问牛头未见四祖时如何师云云散见青天云见后如何师云澄潭月现问如何是道师云车碾马踏云如何是道中人师云竖坐横眠。

　　上堂云香烟才起是处皆知大众云臻从上宗乘只可如是若能如是解掣鼓夺旗[牙-(必-心)+一]换主宾照用同时棒喝齐彰直饶你如是解只是个宾中主作么生是主中主便有僧问香烟才起是处皆知未审主山后如何师云向你道还信么云特伸请益师便喝云和尚为什么讳人道着师云瞎僧礼拜乃云一句语中湏具三玄一玄门中须具三要从上诸圣揔具三玄三要它若不具三玄三要揔属盲用既能如此留心直湏子细良久云石门后辈诸事寡拙久立先参归堂憩歇问佛未出世时如何师云平云出世后如何师云平云未审出世与未出世是一是二师云妙用当机显回光只在人问大事未办时如何师云切云办后如何师云切问如何是玄谈师云掉向墙南问如何是祖师西来意师云义手当胸云意旨如何师云打躬近前问一处火发任从你救八方齐发如何师云快云还求出也无师云若求出即烧杀你僧礼拜师云直饶你不求出也烧杀你。

　　大雨上堂云朝阳云掩夜月[(冰-水+〡)*ㄆ]光四山烟雾起大地绝纤埃正当与么时什么人作主虽然如是争奈千江竞注万𣲖流源被大海一时包了也莫道揔包容了争奈奔波济水透过新罗。

　　上堂云金乌西坠玉兔东升昼夜循环有何了日何不日南午处正位上看半夜子时长连床上偃息正当与么时可谓千圣情尽影像全无虽然如是未是极则处直须转动始得直饶转动只是肯得洛浦灌溪未肯得它三圣兴化开口动舌早成病棒喝临机构也难眨眼直湏行正令。

　　上堂云晚看千家户不扄时听秋杵一声声途中多少未归客却到家中事怎生诸上座休向途中直须归家若得归家直得亲于父母不得教生其恩爱直须杀却父母既杀却父母便须出家既然出家便能亲于佛祖虽然如是须去却佛祖始得既杀却父母去却佛祖方可有纤粟衲僧见解犹未得衲僧全体受用良久云作么生是衲僧全体作用杀父杀母去佛去祖未是衲僧极则处进前更拟问如何北邙山下有甚数。

　　上堂云云山聚会意为平生挈杖诸方拟逃生死何得空过遣日为什么不进步啇量若欲进步啇量特地乖违便言只恁么休去更辜负平生揔不如是又向什么处留心良久云归堂。

　　上堂云龙腾沧海鱼鳖潜踪虎啸高岩野狐屏迹象王蹴踏宝岸皆崩师子颦呻百兽隐匿凤凰展翅众鸟迷巢祖师家风中下莫凑目连鹙子运智运通金色头陁瞬眸释主声闻莫测十地宁知空生才唱天早雨花岂况繁词率尔乱说通一线道直须满口道将来道道直饶道得也是顺邈将来。

　　上堂云参玄上士游方高人直须具衲僧眼目良久云开口直教千圣情尽万缘无系父母俱亡宾主不立若如是解者犹是衲僧少许见解未是衲僧全体受用作么生是全体受用良久云归堂吃茶。

　　上堂云诸上座各各气宇如王须具衲僧眼目大地山河不碍眼光莫受人瞒且道于阗国王作何面目时有僧问承和尚有言山河大地不碍眼光未审于阗国王作何面目师云不出户云未审与什么人同道师云至切是家亲。

　　上堂云朝朝击鼓夜夜声钟聚集禅流复有何事若言无事屈延诸德若言有事埋没从上宗乘开口动舌揔没交涉虽然如是初机后学须藉言语显道作么生是显道底良久云林中百鸟鸣柴门闲不扄。

　　上堂问承古有言十五日已前用钩十五日已后用锥即今十五日和尚用什么师云这一条拄杖是清化主舍云和尚莫盲枷瞎棒师云罪不重科乃云虚空有尽此道无穷如拳作手如手作拳皆是自己展缩并不欠少不由它人各各具足不肯承当劝请诸上座承当埋没诸上座直下承当去承当个什么归堂吃茶董侍郎问文殊是七佛之师未审文殊以何为师师云独镇五峰头查学士与师坐次弄枪客参士便问弄枪如何下手师云逢场作戏问无情说法意旨如何师云朝朝树响夜夜风鸣云如何委悉师云昼有日照夜有月明问德山棒临济喝如何是一喝下事师云我不作这活计云意旨如何师云非公境界问金鳞未出网时如何师云待汝出网来向汝道云即今出也师意如何师云西海里事作么生僧便喝师云瞎僧礼拜问若能转物即同如来未审三门佛殿如何转师云我向汝道汝还信么云和尚诚言安敢不信师云这漆桶僧礼拜问如何是衲衣下事师云露地不通风云与么则一百五日看也师云放你三十棒僧礼拜问不施寸刃便登九五时如何师云七纵八横云与么则廉卷扇开去也师云舌拄上腭僧礼拜问黑豆未生芽时如何师云正与么云生芽后如何师云鬼门关外今霄路九里崖州独自行问如何是吹毛剑师云鋹云用后如何师云伏惟尚享僧侍立次师问什么处坐云后架里坐师云你向什么处举话云与主人公举话师云主人公姓什么云不得姓师云名什么云不得名师云与么则不识主人公也僧便喝师不对问如何是[牙-(必-心)+一]换之机师云东边立了西边立云还相见也无师云相见事作么生僧便喝师云瞎僧礼拜问师唱谁家曲宗风嗣阿谁师云汝水河边曾对胜失却桡棹至于今云汝原一曲师亲唱向上宗乘事若何师云当处不留人划时送千里师勘僧云孤轮独照深山里近离何方到此来云近离白马师云更不再勘僧无语师云且坐吃茶师问僧韶阳境土君知好六祖家风试道看僧无语师云却是石门罪过且坐吃茶举盐官和尚唤侍者将犀牛扇子来者云扇子破也官云扇子既破还我犀牛儿来者无语代云栏下举僧问龙牙十二时中如何着力牙云如无手人行拳始得师云道即杀道只得一半云和尚作么生师云如无舌人欲唱歌始得举僧问石门彻和尚实际理地如何进步彻云鸟道无前僧进语云幽谷白云藏白雀拟心栖处隔山迷师别云栖心不住栖心地物外纵横任法闲举彻和尚离谷隐有僧问师住襄阳去尽襄阳男女各置一问问问各别和尚如何支遣彻云一音剖出尘沙句豁达虚空应万机师别云头头上活物物上具师问僧昔日丛林亲际会再登凤岭事若何云奉别和尚经今一年师云本分行脚僧僧无语师云坐吃茶次住谷隐山太平寺语。

　　升座拈香云此一炷香供养十方诸佛人天大众先愿国安民泰教法兴隆此一炷香十五年前已呈丑拙了也如今还有委悉者么对众啇量时有僧问不施寸刃便登九五时如何师云罕逢此问云与么则人天有赖大众沾恩师云是何言欤乃云问话且止欲得亲切莫将问来问你拟进前早没交涉了也岂况忉忉有何所益若论佛法不在问处虽然如是早是多途况久立尊官珍重。

　　上堂云襄阳荡荡广阔而无际无涯汉水滔滔深远而有终有始岘山一带横贯乹坤楚岫千峰竖该日月凤林关下直透荆南来往游人且无障碍诸上座尽是透关底人作么生是透关底句试道看拟议千差路回光万里程问祖令未行时如何师云独卧沙场云未审其中事作么生师云寒灰不再焰问终日忙忙那事无妨如何是那事师云觅头不见云为什么如此师云三日后看僧礼拜师嘘问如何是沙门行师云三三两两各不相知云毕竟如何师云截舌有分问一阳才𠷠天地咸知依时及节事如何师云午夜灯光连霄照云照后如何师云茶烟香篆一时清问逐境不入流时如何师云早入了也云入流不逐境时如何师云未是极则处云如何是极则处师云七棒对十三问如何是夺人不夺境师云岘山亭边好用功云如何是夺境不夺人师云雪消流水涌云如何是人境俱夺师云霜结满亭寒云如何是人境俱不夺师云放你一线道问日往月来迁不觉年衰老还有不老者么师云有云作么生是不老者师云虬龙筋力高声叫晚后精灵转更多问如何是学人深深处师云乌龟水底深藏六云未审其中事若何师云路上行人莫与知问如何是印空底句师云舌拄上腭云如何(是印)水底句师云说话对聋人云如何是印泥底句师云头上吃棒口里喃喃问一句当机请师说法师云莫妄想云不妄想后如何师云仙人礼枯骨饿鬼打死尸问浩浩之中如何弁主师云襄江竞渡舡云未晓之人如何领会师云且领前话问学人拟归乡请师指路头师云借人扶上马云莫便是和尚为人处也无师云葛岭那边看问师子是兽中之王为什么却被六尘吞师云须知六尘好手僧礼拜师云得便宜是落便宜问不断廉纤句如何绝眹迹师云绝迹即不好云与么去如何师云瞎僧礼拜问只尺之间为什么不睹师颜师云折角泥牛无栏圈云与么则依而行之师云遍地闲田任意耕问承教有言当观法王法法王法如是如何是法王法师云如是云毕竟如何师云我知你与么道问王子未登九五时如何师云六宫深处坐云登朝后如何师云当殿不称尊问世尊说法天雨四花和尚说法有何祥瑞师云莫碗鸣问有问有答俱落魔境无问无答如何辨道师云舌拄上腭云与么则学人罪过师云放你三十棒问如何是先照后用师云外头月明屋里黑云如何是先用后照师云屋里月明外头黑云如何是照用同时师云今日好寒云如何是照用不同时师云吃棒了呈款问如何是函盖乹坤句师云好雪寒云如何是截断众流句师云好怕你云如何是随波逐浪句师云今日立春问马大师一喝百丈直得三日耳聋如何师云萌芽未出土枯叶已遭风僧拟议师便喝僧云喝即任喝某甲不耳聋师云罪不重科问海晏河清为什么龙王不现师云待有即现云即今为什么不现师云疏田不贮水龙王不奈何问若人有福曾供养佛未审佛曾供养什么人来师云明月照临山谷里背岩阴树不招风云恁么则早晨烧香晚后礼拜师云苦痛苍天伏惟尚享问承古有言只这如今谁动口意旨如何师云莫认驴鞍鞒作阿爷下颔问伯牙遇子期时如何师云夜静更深弹一曲遇后如何琴破丝断一时休问承教有言如我按指海印发光汝暂举心尘劳先起如何是海印发光师云青霄无异路问说通行不通时如何师云莫以己妨人云行通说通时如何师云未信你在问不施寸刃便登九五时如何师云南面事作么生云才施小刃便获大功也(师云)大好不施寸刃问如何是和尚不涉众词底句师云我向你道还信么云与么则铁卵生儿树上飞师云一任捏怪。

　　上堂云二年前葛藤今日再举知有者已畅平生不知有者对面千里诸上座尽是知有者二年前事作么生道良久云颜回不知何处去却教夫子泪涟涟。

　　上堂云道安岩下朝朝钟鼓声喧伞盖山前日日烟霞覆地猿啼岭上鱼跃渊中山高则九夏花开谷深则三冬积雪知有者畅快于平生不知有者空爱好山好水诸上座尽是知有者不唤作山不唤作水且道唤作什么开口即邈拟议即差。

　　上堂次遇狂风起乃曰狂风忽起㧞树鸣条祖令正行谁人当抵善战者不顾其首善斗者必获其功莫有善战妙斗者么出来山僧为你证明良久云阵云横海上㧞剑搅乹坤。

　　上堂云宝花王座独有慈尊旃檀林中别无异党狐非师子类灯非日月明知有者已畅平生未知有者直湏子细。

　　上堂举仰山三生话次僧问古人且致和尚即今第几生中师云快活快活云与么则随流认得无碍去也师云縳系不自在。

　　上堂云若据对答如撒砂相似若约提纲宗乘举唱佛法无一人半人虽然如是被个衲子出来请师举唱佛法向伊道什么即得若打它即龙头蛇尾且道向伊道什么良久云山僧与上座两家不着便。

　　偈颂

　　岁旦示众

一句为君宣今朝是大年桃符已入土遍地扯金钱俗情多失位山僧独欣然直饶不恁么冢上别锄田

　　冬日示众

一句为君说诸法及时节冬月是冬寒夏热是夏热甚处不周旋何劳苦施设施设不施设言词尽湏决更拟问如何舶底用𨮘铁

　　僧请益沩山三生话师以颂答

昨夜三更得一梦清凉河里泥牛斗天明问取郭大翁识得南庄李胡子

　　拄杖

我有一条拄杖亘日横按膝上大小节目分明头尾无非一样卓下大地豁开竖起擎抬万象闹市若遇知音回头劈脊便棒

　　照用

照时把断乹坤路验破贤愚丧胆魂饶君解佩苏秦印也须归款候天恩

用便生擒到命终却令苏息尽残躯归款已彰天下报放汝残年解也无

照用同时棒下玄不容拟议聘愚贤轮剑直冲龙虎阵马丧人亡血满田

照用不同时人人会者稀秋空黄叶坠春尽落花飞

　　揔颂

一喝分宾主照用一时行会得个中意日午打三更

　　三玄

报你诸方道三玄句不分欲明亲的旨[膜-大+(句-口+匕)]月太阳春

　　三句

第一句点刻分明莫莽卤更拟进前问如何西天移来安此土

第二句妙用临机无差互开口动舌勿交涉棒下分明湏荐取

第三句问答分明有言语诸方尽有好商量三岁孩儿皆怕苦

　　古尊宿语录卷第十　　　　　　　密十
中华藏第 077 册 No. 1710 古尊宿语录


　　古尊宿语录卷第十一　　　　　　密十一汾阳昭禅师南岳下九世唐明嵩禅师二人同嗣首山

　　太子院善昭禅师太原俞氏子剃发受具杖䇿游方所至少留随机叩发历㕘知识七十一员后到首山问百丈卷席意旨如何山曰龙袖拂开全体现曰师意如何山曰象王行处绝狐踪师于言下大悟拜起而曰万古碧潭空界月再三劳捷始应知有问者曰见何道理便尔自肯师曰正是我放身命处后游衡湘及襄沔间每为郡守以名刹力致乃曰我长行粥饭僧传佛心宗非细事也前后八请坚卧不答洎首山殁西河道俗遣僧契聦迎请住持师闭关高枕聦排闼而入让之曰佛法大事靖退小节风冗惧应谶忧宗旨坠灭幸而有先师先师已弃世汝有力荷担如来大法者今何时而欲安眠㦲师矍起握聦手曰非公不闻此语趣办严吾行矣既至燕坐一榻足不越阃者三十年道俗同曰汾州而不敢名。

　　住后上堂谓众曰汾阳门下有西河师子当门踞坐但有来者即便咬杀有何方便入得汾阳门见淂汾阳人若见汾阳人者堪与祖佛为师不见汾阳人尽是立地死汉如今还有人入淂么快湏入取免得孤负平生不是龙门客切忌遭点额那个是龙门客一齐点下举起拄杖曰速退速退珍重。

　　上堂先圣云一句语须具三玄门一玄门须具三要阿那个是三玄三要底句快会取好各自思量还淂稳当也未古德已前行脚闻一个因缘未明中间直下饮食无味睡卧不安火急决择莫将为小事所以大觉老人为一大事因缘出现于世想计他从上来行脚不为游山玩水看州府奢华片衣口食皆为圣心未通所以驱驰行脚决择深奥传唱敷扬博问先知亲近高德盖为续佛心灯绍隆祖代兴崇圣种接引后机自利利他不㤀先迹如今还有啇量者么有即出来大家啇量。

　　僧问如何是接初机底句师曰汝是行脚僧曰如何是辨衲僧底句师曰西方日出卯曰如何是正令行底句师曰千里持来呈旧面曰如何是立乾坤底句师曰北俱卢州长粳米食者无贪亦无嗔乃曰将此四转语验天下衲僧才见你出来验得了也问如何是学人着力处师曰嘉州打大像曰如何是学人转身处师曰陕府灌铁牛曰如何是学人亲切处师曰西河弄师子乃曰若人会得此三句已辨三玄更有三要语在切须荐取不是等闲与大众颂出三玄三要事难分得意㤀言道易亲一句明明该万象重阳九日菊花新。

　　上堂汾阳有三诀衲僧难辨别更拟问如何拄杖蓦头楔时有僧问如何是三诀师便打僧礼拜师曰为汝一时颂出第一诀接引无时节巧语不能诠云绽青天月第二诀舒光辨贤哲问答利生心㧞却眼中楔第三诀西国胡人说济水过新罗北地用𨮘铁复曰还有人会么会底出来通个消息要知远近莫秪恁么记言记语以当平生有甚利益不用久立珍重。

　　问布鼓当轩挂谁是知音者停锄倾麦饭卧草不抬头。

　　问如何是道场师曰下脚不得问如何是祖师西来意师曰彻骨彻髓曰此意如何师曰遍天遍地问真正修道人不见世间过未审不见个甚么过师曰雪埋夜月深三尺陆地行舟万里程曰和尚是何心行师曰却是你心行问大悲千手眼如何是正眼师曰瞎恁么则一条拄杖两人舁师曰三家村里唱巴歌曰恁么则和尚同在里头师曰谢汝殷勤问如何是和尚家风师曰三玄开正道一句破邪宗曰如何是和尚活计师曰寻常不掌握供养五湖僧曰未审吃个甚么师曰天酥酡饭非珍馔一味粮羹饱即休问牛头未见四祖时如何师曰新神更着师婆赛曰见后如何师曰古庙重遭措大题。

　　僧问如何是大道之源师曰掘地觅青天云何得如此师曰识取幽玄。

　　师举三玄语曰汝还会三玄底时节么直须会取古人意旨然后自心明去更得通变自在受用无穷唤作自受用身佛不从他教便识得自家活计所以南泉云王老师十八上已解作活计僧便问古人十八上已解作活计未审作个什么活计答曰两只水牯牛双角无栏棬复曰若要于此明得去直须得三玄旨趣始得受用无碍自求庆快以畅平生大丈夫汉莫教自辜触事不通彼此无利济与汝一切颂出曰第一玄法界广无边森罗及万象揔在镜中圆第二玄释尊问阿难多闻随事答应器量方圆第三玄直出古皇前四句百非外闾氏问丰干乃曰这个是三玄底颂作么生是三玄底旨趣直教决择分明莫只与么妄道我曾亲近和尚来与我说了脱空谩语诳吓他人吃铁棒有日莫言不道又因采菊谓众曰金花布地玉蕊承天杲日当空乾坤朗耀云腾致雨露结为霜不伤物义道将一句来还有道得底么若道不得眼中有屑直湏出却始得所以风冗云若立一尘家国兴盛野老颦蹙不立一尘家国丧亡野老安贴于此明去阇𥟖无分全是老僧于此不明老僧即是阇𥟖阇𥟖与老僧亦能悟却天下人亦能瞎却天下人要知阇𥟖与老僧么拊其两膝曰这里是阇𥟖这里是老僧且问诸上座老僧与阇𥟖是同是别若道是同去上座自上座老僧自老僧若道是别去又道老僧即是阇𥟖若能于此明得去一句中有三玄三要宾主历然平生事办㕘寻事毕所以永嘉云粉骨碎身未足酬一句了然超百亿又曰临济两堂首座一日相见齐下喝僧问临济还有宾主也无答云宾主历然师作偈曰两堂首座揔作家其中道理有纷拏宾主历然明似镜宗师为点眼中花师举扬宗乘渠渠惟以三玄三要为事临济宗真要诀也汾州在河东地苦寒立者往往足指堕师因此罢夜㕘一日宴坐有异僧仗锡乘云而至问曰和尚何故罢夜㕘师答以苦寒之故异僧云和尚会下有六人成大器愿勿惜法施言讫乘云而去师明日升座记以偈曰胡僧金锡光为法到汾阳六人成大器劝请为宣扬自此夜㕘遂不复罢时楚圆守芝慧觉智圆谷泉齐举等俱在座下藂林知名。

　　师初开堂有僧问灵山一会迦叶亲闻今日一会什么人得闻师云大众侧聆进云恁么则群生有赖师云不因升宝座争显六师能问师唱谁家曲宗风嗣阿谁师云不历僧祗劫直出古皇前进云恁么则郡城有望师云五岳峰峦秀四海尽归朝。

　　问虚空权譬喻随处得彰名未审是个什么物师云居天人不测入地更深埋进云恁么则学人虽不识历劫尽沾恩师云剑良胳膊从他闹劈腹开心始是明师小㕘云莫有人问话么有即出来。

　　僧问冰绽鱼散时如何师云水清鱼不现长波自往来进云龙王当居何位师云在处存金殿乾坤我独尊进云恁么则更无过者师云按剑谁得妙当人不自伤。

　　师乃云若是按剑手汾阳不柰何还识得剑么与你注破寰中无当克海内独横行珍重。

　　问如何是祖师西来意师云多年松树饶皴皵心间自有一条明问凡有问答宾主各逞嘉奇少室无言将何委的。

　　师云千人藂里罕逢此问学云千山万水来于此已奉慈悲事坦然师云坐断日头天地黑万象森罗在目前。

　　学云官不容针私通车马学人礼拜师云不礼拜更待何时。

　　问如何是一句前事师云不落言诠明的旨纤毫才动即参差学云如何是一句后事师云两阵相逢不回避学云恁么则透皮彻骨去也师云横拖倒拽任尘漫学云终不敢辜负和尚师云至孝是重华问如何是法眼师云已曾[翟*支]瞎学云未审向上事如何师云捞天摸地问久向汾阳威势全略展金毛示众看师云三日后露学云恁么则退身三步师云一月后再来。

　　问祖师心印绝有言诠临机一句事如何师云三千里外看途程学云恁么即退后去也师云万仞峰峦不离此处。

　　问问问不转时如何师云龙马加鞭急銮铃向洛川问久向西河师子及乎到来为什么不见师云汝识师子学云恁么则大众尽得随喜师云脑裂始知𢗅。

　　问正法门中如何是和尚得入处师云众星攒夜月不落紫微宫学云恁么则朗月独当天也师云不昧夜行人。

　　师上堂云一切众生本源佛性譬如明月当空秪为浮云遮障不淂显现便有僧问明月当天却被片云遮时如何师云老僧有过阇𥟖湏知学云恁么则分明辨的师云退后莫思量问举步涉千溪寻源路转迷个中一句子请师为提撕师云千年无影树今日见枝柯学云若不申此问争得见师机师云瞽人看画壁。

　　上堂云夫说法者须及时节观根逗机应病用药不及时节总唤作非时语所以棱严会上云欲知佛性义当观时节因缘若明君臣父子邪正触净显然自分唤作野老讴歌皇道坦然佛法现前擒纵自在生杀临机或明宾中主或明主中宾或明宾中宾或明主中主或兼带或探竿影草或一句中有三玄三要还有问者么出来对众啇量时有僧问智慧门难解难入学人不会请师指示师云真正无私语句下要分明学云恁么则谢师亲开方便门也师云千万年后不得㤀却问灵龟未兆时如何师云海里摇船笑举棹望程途问甘露水频淋为什么百草不生芽师云田疏不贮水龙王争奈何。

　　问寒暑渐盛贫者何依师云不挂无私服终日乐咍咍学云恁么则应不孤露也师云深岩隐不得露地不彰形。

　　问不悟祖宗不信大道时如何师云打破琉璃卯透出凤凰儿学云今日亲见和尚也师云三千里外算途程问匹马单枪离群独战时如何师云举手不拈弓低头失却箭学云和尚是大善知识为什么如此师云败将不斩。

　　问学人欲涉云霄去到彼如何为有情师云塞外将军行正令不展红旗得胜归问面前无障碍为什么开口不得师云尽日无言说喃喃语更新学云恁么则已能师子吼也师云不用野干鸣学人便喝师云恰是学人拟议师便喝学人礼拜师云败将不斩问如何是衲衣下事师云赫赤穷汉学云乞师方便指妙捷句来看师云木女穿针山色秀石人牵线海云生问涅槃无异路方便有多门作么生是无异路底句师云钟鼓分明在日月不曾昏学云恁么则狗子𠯈人声师云不咬破人衣。

　　师上堂才升座便有僧问从上一人行棒一人行喝未审成得个什么边事师云总不曾用学云堪嗟楚下钟离昧师云庶子当机失战场学人便喝师云作家学人礼拜师云却不作家以拄杖点便喝。

　　问杀父杀母佛前忏悔杀佛杀祖向什么处忏悔师云灯连挑夜月度尽几多人学云恁么则水精宫里观明月师云映辉明宝烛炎赫烁旌幢问日里不点灯即不问如何是黑里不扬眉师云床底扫不出学云恁么则和尚是用心人也师云天外岂能知。

　　师上堂大众方集便有僧问如何是汾阳境师云子夏峰高登者少西河水满问津多学云如何是境中人师云坐久看风信烧香烛圣灯。

　　师因颂五位才毕便有僧问如何是正中来师云旱地莲花朵朵开学云开后如何师云金蕊银丝承玉露高僧不坐凤凰台问如何是正中偏师云玉兔就明初夜后金鸡须报五更前问如何是偏中正师云毫末成大树滴水作江河问如何是兼中至师云意气不从天地得英雄岂藉四时推问如何是兼中到师云玉女抛梭机轧轧石人打鼓响韸韸。

　　师因僧请问逐位颂出云

正中来金刚宝剑拂天开一片神光横世界晶辉朗耀绝尘埃

正中偏霹雳锋机着眼看石火电光犹是钝思量拟议隔千山

偏中正看取轮王行正令七金千子总随身途中犹自觅金镜

兼中至三岁金毛牙爪备千邪百怪出头来哮吼一声皆伏地

兼中到大显无功休作造木牛步步火中行真个法王妙中妙

　　六相颂

见是阿那律分明无一物大地及山河演出波罗蜜闻是䟦难陀声通总莫过远近一齐了更不念摩诃香是殑伽女慈悲心遍普净秽尽能知即此我人母味是憍梵钵甜苦寻常说入口辨辛酸恰似当天月触是瞬若多善恶总能和屠割无嗔喜秪个是弥陀意是大迦叶毗卢俱一法幽室显然分枝𣲖千花叶

　　龙德府尹李侯与师有旧虚承天寺致之使者三反不赴使者受罚复至云必欲得师俱往不然有死而已师笑曰老僧业已不出院借往当先后之何必俱耶使者云师诺则先后惟所择师乃令设馔具装毕告众曰老僧去也谁人随得一僧出云某甲随得师曰汝日行几里僧云五十里师曰汝随我不淂又一僧出云某甲随得师曰汝日行几里僧云七十里师曰汝也随我不得侍者出云某甲随得但和尚到处某甲即到师曰汝却随得老僧言讫谓使者曰吾先行矣怡然坐逝侍者即立化师寿七十八坐六十五夏。

　　唐明禅师讳智嵩师辞首山山以拄杖送师师接得有偈云和尚拄杖照破龙象临济家风落在我掌山云莫相带累师打山一坐具山云果然带累师云今日捉败这老汉山云又似得便宜又似落便宜。

　　师问僧迦叶门前客祇园会里人云特来礼拜师云洎不问过僧便喝师云错僧又喝师云放你三十棒僧云许和尚具一只眼师云吃棒了听款。

　　问有相即不问如何是无相师云忻州齐和尚云如何会得师云岱州[序-予+(鴈-厂)]门关。

　　问师唱谁家曲宗风嗣阿谁师云地连嵩岳水接伊川与么则风冗一句亲明旨未审家风事若何师云汝原无异路宝应万群机问万法还从一法生一法从甚处生师云湘州𢁈箸管陶绵问如何是学人的的用心处师云着衣吃饭自家事云与么则和尚慈悲也师云寒温冷暖大家知问如何是承天家风师云胡饼日日新鲜佛法年年依旧云只这便是为别更有师云更有则错云与么则笑杀衲僧口也师云不得不笑云洎合不问过师云苦痛苍天问如何是不动尊师云镇天涯云意旨如何师云或在山中或在树下问如何是佛师云金榜题名天下传云与么则承天鼓响天下咸闻师云紫罗帐里盛莫遣外人闻问临济推倒黄檗因甚维那吃棒云正狗不偷油鸡𠾑灯盏走僧问和尚是大善知识不拘名利为什么却着紫衣师云世尊黄金相老僧紫磨身云与么则前佛后佛同一字也师云过去梵王引见在释迦钦问十二时中如何用心师云鸡寒上树鸭寒下水云与么则不假修证不寻佛祖师云省得山僧一半力问万法归一一归何所师云梁王城畔赵官家云与么则四海归依也师云当今天子圣尧舜也不如师因开方丈门不得。

　　有僧问石壁山河无阻碍此门锁为什么开不得师云石壁山河即易就中此门难开云开后如何师云是什么问如何是此经师云郭家剪子天下人闻问和尚能救世间苦还救得这个也无师云唤什么作这个云与么则渐渐地冻冬后数九师以手一划云争柰者个何云和尚今日上堂师云只有牵船人不知有梢翁问如何是宾中主师云相逢不相识云如何是主中宾师云家贫未是贫路贫愁杀人云如何是主中主师云王言如丝其出如纶师因贺岁太保问今日新岁已临旧岁何在师云今日钉桃符保无语师云会么云不会师云去年今日事保罔措乃有颂今日钉桃符摧邪道自如谁人相委悉除是碧眼胡问三乘教外别传一句如何是别传一句师云高丽元是新罗国云法海之中得其用也师云波斯鼻孔长三尺(新罗走马大唐)知问到此城几里师云五里云往还不易师云贼打不防家问如何是吹毛剑师云好云用者如何师云棺木里努眼问不在内不在外不在中间在什么处师云露地白牛㗸瑞草云未审意旨如何师云满目溪山一带烟。

　　上堂云第一单枪甲马第二甲马单枪第三撒星排阵第四衣锦归乡有僧问如何是单枪甲马师云不是金牙作争敢射尉迟云如何是甲马单枪师云金镞马前落娄樊丧胆䰟云如何是撒星排阵师云阵云横海上未弁圣明君云如何是衣锦归乡师云四海无消息回奉圣明君百法座主问百法千重锁因明闭不开师云且出千重锁云出后如何师云处处无障碍纵横任意游郑工部入院见法座便问是什么人位次师云老僧云自家争敢师云工部莫压良为贱部云真个师云不敢遂把手入方丈部云此室常出入未尝有难得之法长老还有也无师以袖拂工部面云与么则今日淂清凉也师云且与后人作榜样有尼大德会四众到院设斋乃脱罗绮服布素问卸却珍䘖服着弊垢衣入尘化导是维摩分上事是弟子分上事师云维摩会上夸天女今日阇𥟖决众疑云今日不昧于当时也师云真师子儿一拨便转女弟子问金刚经中六波罗蜜那个第一师云长城齐崩倒方见本来人云学人不会请师直指师云白骨如山岳滴血验真容问如何是佛师云拟心即差用心即乖云毕竟如何师云大尽三十日小尽二十九郑工部至茶话次云汾阳有个昭禅师爱看读某甲留一偈师云略请见示部举云黄纸休遮眼青云自有阴莫将闲学解埋没祖师心师云工部惯得其便部云者贼师云更不再勘知郡张侍郎与部署到见方丈割破问和尚有护法善神为什么却被𢙣人窥算师云贼是小人智过君子上堂辞亲割爱抛离俗网来入宝所礼拜金仙为师作释种眷属既离苦海已达彼岸长行般若之慈舟捞漉爱河之溺子脚踏十方肩担四海口说一乘之法眼识不二之门内无所有外无所依身如虚空虚空难比岂不号为无著邪既到此地黄河为酥酪湏弥为饭食大地为卧具帝释梵王执侍巾瓶维摩为侍者文殊普贤扫床折被等妙二觉随驴把马所以经云一切众魔及诸外道皆吾侍者诸德不教你作乡头里正耆长大户一个个作师子儿去成佛作祖去入如来藏去如来者诸法如义无所从来亦无所去故号如来岂不快哉诸德三界无法何处求心四大本空佛依何住莫袈裟下多藏毒药自伤其身乃有颂曰苦哉苦哉寔苦哉万劫千生金地来袈裟底下藏毒药却教佛自受沉埋问灵草未生芽时如何师云切忌动着云生芽后如何师云昨夜遭霜了问师子未出窟时如何师云众兽潜藏云出窟后如何师云众兽脑裂问如何是先照后用师云打动汉下鼓和起楚王歌云如何是先用后照师云龙沮解布千般计韩信能施堰水功云如何是照用同时师云长蛇偃月齐排出韩信张良唱大歌云如何是照用不同时师云霸王已归乌江去竖起金鸡贺太平问不在内不在外不在中间在什么处师云西天白㲲东土丝绵云未审此语如何师云南岳五台问宝所化城相去多少师云举足下足问六尘境上施耽染方便门中为指归师云怀州牛膝天下人闻云与么则慈音一唱开玄路顿使归程直到家师云镇州萝卜可重三斤问三句之中那句是极则师云遍地露形终不见云更有安身立命处也无师云一生长是镇天涯。

　　杨大年李驸马与师问答问弥陀演化在西方达磨传心来东土胡来汉现水到渠成五台镇静以峥嵘百谷朝宗而浩渺一灵之性托境而现形三友之中凭何而立命师云仙人无妇玉女无夫杨云尼剃头不复生子师云陕府铁牛能哮吼嘉州大像念摩诃李云侧跳上山巅师云骑牛不着靴李问玄沙不出岭保寿不渡河善财㕘知识五十三员惠远结黑白一十八士雪峰三度上投子智者九旬讲法华这六个汉为复野干鸣为复师子吼道道师云水急鱼行涩峰高鸟不栖杨云泗州大圣师云土上加泥又一重李云舌上覆金钱师云半夜歌乐动谁人淂知音又问风冗提印南院传衣昭公演化于西河嵩师领徒于并垒南宗之旨北土大兴且道二师承谁恩力师云不入莲池浴懒向雪山游杨云清凉山里万菩萨师云维摩会中诸圣集李云背负干薪遭野火师云口是祸门问忉利透日月之上四禅兔风火之灾三交驾大牛之车临汝握全提之印猕猴有一面古镜狸奴有万里神光直下承当是何人也师云朝看东南暮观西北杨云狸奴白牯却知有师云淹杀冢头蒿李云月里煮油铛师云石人腰带又问一切诸佛尽在里许动即丧身失命觑着两头俱瞎拟议之时千山万水直下会得也是炭库里坐地有不惜眉毛者通个消息来师云百杂碎杨云平生不𡚶语师云也要道过李云出冗兔遭𦊰师云东西无滞碍南北得自在复有颂曰一言才出彻龙庭搅动须弥帝释惊三世诸佛齐坐了杖头傀儡弄䨥睛杨答云今年桃李味甘香一颗千金买得尝贮药胡卢拖用尾冗门小窄转难藏师又答千年桃核未闻香几度逢春难得尝灵龟曳尾除踪迹沙中抱子更难藏杨又答五台山里有文殊罗汉天台洞里居为问紫胡一只狗何如普化一头驴师又答忽闻师子吼引出象王威把定圣凡路谁人敢扬眉拟议尘沙劫动念隔千岐瞬目它方去早已着灰泥杨再答蜘蛛网中坐䖝儿不敢过昨夜三尺雪百鸟尽遭饿果熟树[仁-二+氏]垂鹅肥甑箄破借问末山尼何如刘铁磨师再答山高人难上海深不见底樵夫谩踏鞋渔父休夸水言却超百亿收来维摩诘若觅同道人旷劫不相识师作宗本颂左顾右觑黄昏莽卤展手回来早是彰露且道作么生是彰露底句杨云正杀人时𥅄出头师云两脚梢空手义胸李云左须右发隐文章师云名利已彰天下去丫头女子倒骑牛师复云维摩一默文殊赞善若遇老僧在彼各与三十棒且道这二老汉过在什么处杨云头破作七分如阿梨树枝师云迦叶不擎拳阿难不合掌李云似犊牛儿未用角时师云𢗅屈拳打令师复云教有明文佛身充满于法界老僧今日充满于法界侍郎即今在什么处杨云布裙一截泥努出膝盖子师云宽口布裤三尺杖李云河水一担直三文师云只见鼻头津不见顶后湿郑工部到汾阳昭和尚处茶话次部云某甲留一偈赠师偈曰黄纸休遮眼青云自有阴莫将闲学解埋没祖师心复云只将此偈验天下长老汾阳云与么则汾阳也在里头部云担枷过状昭云更不再勘部云两重公案昭云知即得部良久昭嘘一声部云文宝文宝昭云在甚所在部云不容某甲出气争得嗔它道淹滞长老在此昭云是何言欤部云寔昭云也不得放过部云请师一偈昭云不闲𥿄墨遂上札荒草寻幽径岩松迥布阴几多玄学客失却本来心。

　　唐明嵩禅师语录终　　　　密(十一)。

　　古尊宿语录卷第十一
中华藏第 077 册 No. 1710 古尊宿语录


　　古尊宿语录卷第十二　　　　　　密(十二)

　　南岳下苐十世。

　　汾阳昭禅师法嗣。

　　慈明禅师讳楚圆族出全州清湘李氏少为书生年二十二依城南湘山隐静寺得度其母有贤行使之游方师连眉秀目颀然丰硕然忽绳墨所至为老宿所呵以为少丛林师笑曰龙象蹴踏非驴所堪尝橐骨董葙以竹杖荷之游襄沔间与守芝谷泉俱结伴入洛中闻汾阳昭禅师道望为天下苐一决志亲依时朝廷方问罪河东泽潞皆屯重兵多劝其无行师不顾渡大河登太行易衣类厮养窜名火队中露眠草宿至龙州遂造汾阳先是汾州预语首坐非久有异僧至传持吾道一日忽率首座游山首座云何往汾州云接侍者去首座云和尚颠倒作什么汾州云但去果逢师至即与同归经二年未许入室师每诣方丈汾州揣其志必骂诟使今者或毁诋诸方及有所训皆流俗鄙事一夕诉曰自至法席不蒙指示念岁月飘忽己事未明有失出家之利语未卒汾阳叱曰是𢙣知识敢裨贩我举杖逐之师拟伸救汾阳忽掩其口乃大悟曰是知临济道出常情乃服役七稔去谒唐明嵩神鼎諲洞山聪暨登杨大年李都尉之门机语契投于是法道大振宜春守黄公宗旦请开法南源次迁道吾石霜福严兴化都尉李侯遵勖奏赐命服徽号僧问如何是道曰踏着不嗔云如何是道中人曰胸䭾背负问如何是祖师西来意曰浑家送上渡头舡问如何是异类中人曰头长脚短云谢师指示曰半幅全封云直恁么去也曰阇𥠖鼻孔为甚么在山僧手里僧无语师便打问莲花未出水时如何曰水深盖不得云出水后如何曰不碍往来看云花开后如何曰南北馨香云结子后如何喂鱼喂鳖问如何是禅曰鼻孔入地师同大愚数辈辞汾阳相让不肯作参头汾阳云此行不可以戒[膜-大+(句-口+匕)]推𦗟吾偈曰天无头吉州城外起戈矛将军疋马林下过员州城里闹啾啾师遽出班云楚圆何人敢受和尚如此记别即领众作礼汾阳复祝之曰吾在先师处亲证三昧汝今已得宜往南方大兴吾道即造洞山宝禅师席终日面壁宝问达磨九年面壁意旨如何师云空腹高心宝翌日升堂请师充苐一座师住南源开堂日白槌云法莚龙象众当观苐一义师乃云大众会么宜阳秀水南岳石桥若也不会谩你诸人去也所以道达磨西来教外别传一句且道别传个什么直指人心见性成佛祇如诸人尽是祖师指出底人还信得及么若信得及与祖佛同参若信不及可谓自生退屈此日一会不是小缘将一辩香为我无得禅师且道诸人还识无得禅师么若也不识有疑请问僧问世尊出世梵王前引帝释后随今日和尚出世请师说法师云好僧云恁么则粉骨碎身去也师云三月野花铺地锦九秋黄叶以为阴问如何是祖师西来意师云亩地三蛇九鼠。

　　上堂云若论此事绝有言诠侍者拈香早成多事所以释迦掩室已涉繁词居士默然却成多说何故彼彼出家彼彼行脚且问诸人作么生是出家行脚底事莫是着衣吃饭行住坐卧广学多闻无言无说么若恁么会大似掉棒打月既不许恁么会又作么生会众中还有识好𢙣者么有即出来对众证明若也未能如是有疑请问僧问鼓声才罢大众云臻祖意西来请师举唱师云汝从甚处来僧云汾阳一句师亲唱南源今日事如何师云汝见南源问有言有说皆是世谛之谈无言无说未是衲僧行履处幸对人天请师垂示师云放山僧一线道与阇梨葛藤僧云恁么则专为流通师云一片白云横世界个中谁是出头人。

　　师入州崇胜和尚请上堂云者里崇胜法堂不可向者里说佛说法去也然虽如是官不容针私通车马恁么大似担水河头卖众中还有检点得底么试出来检点看有么有么时有僧问诸法已闻今日响请师方便演真乘师云天不高地不远僧云孤峰出群岳万里百花新师云不是直钩客徒劳到海壖问昔日灵山分半座二师相见意如何师云来风可鉴进云恁么则大众侧聆学人礼拜师云伶利人难得问如何是古佛家风师云金蟾初出海何处不分明进云还许学人请益否师云大海无边际不宿水云人乃云若向言中取则埋没宗风直饶句下精通敢保此人未悟所以道山青水绿雀噪鸦鸣万𣲖同源海云自异未来诸佛口似灯笼过去诸佛应病施方现在诸佛堕坑落堑不落凡圣一句作么生道良久云矢上更加尖便下座。

　　师至仰山请上堂云宝镜当台森罗自显太阿在手杀活临时且道还有该不着者么有即倒道捋一句来如无后学初心有疑请问时有僧问知师久卧深潭里大仰升堂事若何师云雨来山里暗云出洞中明进云学人不会再伸请益师云拈取幡竿别处春僧无语师云弄潮须是弄潮人问大通智胜佛十劫坐道场佛法不现前不得成佛道未审意旨如何师云一场懡㦬进云秪如大通智胜佛又如何师云八十翁翁若少年进云学人耳顺之年乞师再垂方便师云众人伏事问如何是佛师云莲花捧足。

　　上堂僧问油尽灯灭时如何师云养子不及父问海上云游时如何师云若问如何是和尚受用处师云困僧拟进语师便打问失前忘后时如何师云不。

　　上堂竖起拄杖云过去诸佛现在诸佛未来诸佛西天二十八祖唐土六祖天下老和尚总变成南源拄杖子去也汝诸人向什么处安身立命看看拄杖子穿过你诸人髑髅去也还有识痛痒者么有即出来对众𨁝跳看若无南源今日失利喝一喝卓拄杖一下下座。

　　示众云无明实性即佛性幻化空身即法身诸仁者若也信得去不妨省力可谓善财入弥勒楼阁无边法门悉皆周遍得大无碍悟法无生是谓无生法忍无边刹境自他不隔于毫端十世古今始终不离于当念且问诸人阿那个是当念只如诸人无明之性即汝本觉妙明之性盖为不了生死根源执妄为寔随妄所转致堕轮回受种种苦若能回光反照自悟本来真性不生不灭故无明寔性即佛性幻化空身即法身只如四大五蕴不净之身即无实义如梦如幻如影如响从无量劫来流浪生死贫爱所使无暂休歇出此入彼积骨如毗富罗山饮乳如四大海水何故为无智慧不能了知五蕴本空都无所寔逐妄所生贪欲所拘不能自在所以世尊云诸苦所因贪欲为本若灭贪欲无所依止汝等若能了知幻身虚假本来空寂诸见不生无我人众生寿者法皆如故幻化空身即法身法身觉了无一物唯有听法说法虚玄大道无着真宗故云本源自性天真佛又云五阴浮云空去来三毒水泡虚出没若如是者为度一切苦厄乃至无量无边烦恼知解悉皆清净是为清净法身若到这个田地便能出此入彼舍身受身地狱天堂此界他方纵横自在任意浮沉应物舒光随机逗教唤作千百亿化身恁么说话可谓无梦说梦和泥合水撒屎撒尿不识好𢙣乃呵呵大笑云若向衲僧门下十万八千未梦见他汗臭气在虽然如是事无一向但以假名字引导于众生喝一喝。

　　示众云马大师即心即佛当人未悟盘山非心非佛只成戏论之谈雪峰辊毬诳諕小儿之作云门顾鉴笑杀傍观少室自伤一场大错德山入门便棒未遇奇人临济入门便喝太杀轻薄黄梅呈颂人我未忘更言祖祖相传递相诽谤到这里须是个人始得所以道鹰生鹰子鹘生鹘儿然虽如此也是巩县茶瓶乃弹指一下示众云上来也步步登高下去也通身无碍所以道有时先敲后唱有时先唱后敲有时敲唱同时有时敲唱不同时所以王登宝殿野老讴歌如今还有讴歌者么良久云木人虽举手石女不抬头喝一喝。

　　示众云百千法门同归方寸河沙妙义总在心源无三界可出无菩提可求人与非人性相平等既然如是为甚么那吒扑帝钟良久云波斯鼻孔长又长。

　　示众说佛说祖和泥合水向上向下衲僧破草鞋总不与么无绳自缚且独脱一句作么生道还有人道得么试对众倒道将一句来有么有么良久云冢上更加泥喝一喝师问僧名甚么僧云海满师云海无增减为甚么却满云和尚莫谩海满师云南源罪过师问僧近离什么处云云过千山碧师云着忙作甚么云雁去水声凄师便喝僧亦喝师便打僧亦打师云你这瞎汉本分打出三门外念汝是新到且坐吃茶师问僧行脚人须知有行脚事作么生是行脚事云知师云知底事作么生云山高水深师云念汝远来且坐吃茶僧云诺诺师问显英首座近离甚处云金銮师云夏在甚处云金銮云前后夏在甚处云金銮师云先前夏甚处云和尚何不领话师云我也不能勘得你教库下供过奴子来勘且点一碗茶与你湿口师问僧近离甚处僧以手面前一划师云是何言款僧便喝师云作甚么僧抚掌一下便打师云瞎汉乱做作么以坐具真打出法堂师道过琅玡时觉禅师住焉先是举道者到琅玡造方丈觉问近离甚处云两浙觉云舡来陆来云舡来觉云舡在甚处云步下觉云不涉程途一句作么生道举以坐具摵一摵云杜撰长老如麻似粟拂袖便出觉问侍者此是甚人云举上座觉遂亲下旦过堂问莫是举上座么勿怪适来相触忤举便喝云我在浙江早闻你名元来见解只如此何得名播寰宇觉遂作礼云慧觉罪过及师至琅玡觉㽞之师为逗遛数日因夜话及之师笑曰举见处才能自了觉默然师为作牧童歌曰牧牛童寔快活跣足披蘘双角撮横眠牛上向天歌人问如何牛未渴回首看平田阔四方放去休栏遏八面无拘任意游要[(冰-水+〡)*ㄆ]只在索头拨小牛儿顺毛捋角力未充难提掇且从放在小平坡虑上高峰四蹄脱日已高休吃草担定鼻头无少老一时牵向圈中眠和泥看伊东西倒笑呵呵好不好又将横笛顺风吹震动五湖山海岛倒骑牛脱布袄知音休向途中讨若问牧童何处居鞭指东西无一宝觉默得其游戏三昧。

　　僧问如何是宾中宾师云礼拜更殷勤如何是宾中主师云拄杖常在手如何是主中宾师云拄杖掇乹坤如何是主中主师云剑握甑人手问如何是佛师云潇湘斑竹杖问祖佛不立时如何师云口上生𦭘问才见便回时如何师云湖南镇主进云末后殷勤请师道师云多少分明进云大众侧聆师云未敢相许问进前不得时如何师云截断众疑问步步登高时如何师云云生足下问如何是南源狗师云觜问如何是禅师云鼻孔入地问如何是佛师云石打不入。

　　上堂云诸佛放光明助发寔相义乃竖起拄杖子云者个是南源拄杖子阿那个是寔相义你若见去被见闻所转也若不见行脚眼在什么处喝一喝下座。

　　上堂云一尘才举大地全收一毛头师子百亿毛头现百亿毛头师子一毛头现千头万头但识取一头乃竖起拄杖子云者个是南源拄杖子那个是一头喝一喝卓拄杖一下下座。

　　问如何是佛师云人老病生问如何是接初机底句师云一刀两假问如何是验衲僧底句师云寒山拾得问如何是正令行底句师云来千去万问如何是立乹坤句师云天高海阔问与师并坐时如何师云线穿黄叶。

　　上堂云天地与我同根万法与我一体乃竖起拄杖子云者个是南源拄杖子那个是体良久云渡河须用筏到岸不须舡喝一喝卓拄杖一下下座。

　　上堂竖起拄杖云河沙诸佛河沙国土总被南源拄杖子一口吞却其中众生不觉不知你衲僧鼻孔在什么处若知去处横担拄杖目视云霄若也不知长连床上有粥有饭喝一喝下座。

　　俗官问如何是南源境师云凿池秋待月种竹夏遮阳如何是境中人师云城中公子般般贵林下道人事事贫问久昧衣珠请师指示师云草贼大败僧云透走无路师云脚踏不动座主问承教有言因缘自然即不问如何是因缘师云记来多少时也进云如何是自然师云速退速退妨他别人问。

　　师住道吾上堂僧问达磨西来曲为今时不屈宗乘请师举唱师云云雨洒长空花开遍地春进云涧松清冷澹晓月照长川师云一言既流通今古谁言异进云云生岭上花发岩前师云相逢尽道休官去林下何曾见一人进云今日遭逢和尚师便喝。

　　上堂云佛以一音演说法众生随类各得解且道昼行夜卧一句作么生道良久以拄杖早一下云德山证明下座。

　　问獬豸当轩学人拟议如何得入师云还觉头痛么。

　　上堂云心随万境转转处实能幽随流认得性无喜复无忧拈起拄杖子云者个是道吾拄杖子那个是诸人心河沙国土河沙诸佛西天二十八祖唐土六祖尽在道吾拄杖子上转大法轮诸人还见么若见朝游西天暮归东土若也不见晨朝有粥斋时有饭卓拄杖一下下座。

　　上堂云有物先天地无形本寂寥能为万像主不逐四时凋拈拄杖云者个是道吾拄杖那个是万像主良久云若见诸相非相即见如来喝一喝卓拄杖一下下座。

　　上堂云有时先照后用有时先用后照有时照用同时有时照用不同时所以道有明有暗有起有倒乃喝一喝云且道是照是用缁素辨得么试出来呈丑拙看若无道吾今日失利喝一喝下座。

　　上堂僧出礼拜起便喝师云作么生僧又喝师云瞎僧礼拜师云三十棒且待别时来与你吃问古人面壁意旨如何师云有年无德。

　　师住石霜开堂日僧问维摩一默未称师宗棒喝齐施中流罔措今日一会请师方便师云石笋逢春长霜花向日开进云与么则阳鸟喃喃语雨过百花新师云不因渔父引为知水浅深僧云峻水随流急云开照碧天师云我行荒草里你又入深村僧应喏云官不容针更借一问师意如何师云放你三十棒三十年后方始知痛痒僧舞袖而退师云梦见问方木调弦时如何师云幡竿一尺二进云恁么则和尚手出今时也师云脚拨不动僧云莫道不知音师云三十年后悟去不定问古镜未磨时如何师云新罗打鼓进云磨后如何师云西天作舞上堂云青莲视瞬已多繁迦叶微微笑自谩少室坐羞痴截臂黄梅呈解颂多般入门棒喝重重错向上宗乘肉自剜公按见成谁懡㦬鉴咦啐啄哂旁观一宿觉来知是误不言师范更无端丈夫皆有冲天志北斗南星背面看。

　　偈颂

　　因僧请益三玄三要颂

苐一玄三世诸佛拟何宣垂慈梦里生轻薄端坐还成落断边

苐二玄伶利衲僧眼未明石火电光知是钝扬眉瞬目涉关山

苐三玄万象森罗宇宙宽云散洞空山岳静落花流水满长川

苐一要岂话圣凡妙拟议涉长途抬眸七颠倒

苐二要峰顶敲犍召神通自在来多闻门外叫

苐三要起倒令人笑掌内握𠃵坤千差都一照

　　报你通玄士棒喝要临时若明亲的旨半夜太阳辉。

　　因僧请益临济两堂首座齐下喝颂

啐啄之机箭拄锋瞥然宾主当时分宗师慜物垂缁素北地黄河彻底浑

　　因人请益慧超佛话有颂

僧问如何是佛师云汝是慧超礼拜进前叉手思量十万迢迢

　　因僧请益云门超佛越祖之谈

超佛越祖若何宣充斋糊饼恣情餐湖南展钵新罗咬大石波斯索渡船

　　因僧请益乃述三诀颂

苐一诀大地山河泄维摩才默然文殊便饶舌

苐二诀展拓看时节语默岂相干夜半秋天月

苐三诀远路难登涉陆地弄舟舡眼中藏日月

　　三句颂

苐一句天上他方皆罔措俱轮颠倒论多端魏魏未到尼俱𣗳

苐二句临济德山涉路布未过新罗棒便挥达者途中乱指注

苐三句维摩示疾文殊去对谈一默震𠃵坤直至如今作笑具

　　因僧请益五位有颂

正中偏半夜乌鸡室里鸣海底然灯光世界石上栽花长枝灵

偏中正日落西山观异影分明影像显宗乘休把眉头窥月井

正中来木马生儿遍九垓进退任行通鸟道岂并巢居界内隈

兼中至彼彼丈夫全意气矛盾交互不伤锋展拓纵横不相离

兼中到黑白已前休作造须明露柱未生儿莫认狂辞途路走

　　都一颂

偏中归正极幽玄正去偏来理事全须知正位非言说朕兆依俙属有缘兼至去来兴妙用到兼何更逐言诠出没岂能该世界荡荡无依鸟道玄

　　因僧请益风冗佛话

杖林山下竹筋鞭南北禅人万万千莫怪相逢不下马东西各自有前程

　　寄李驸马

分身千百亿悲智愿难穷在俗还随俗居宫即顺宫头头皆巨护处处现神通珍重吾宗幸多能立古风

　　　　又

仰观天畔一轮日几度清光四上出大士蓬头问志公摩诃般若波罗密

　　注杜顺和尚颂

怀州牛吃禾(河沙世界)益州马腹胀(蚁衔碗走)天下召医人(驴头马角)灸猪左膊上(画虎成狸)

　　冬不人事颂一首示众云

东山林木高几岁几回雨南岭松枝瘦石生石畔土金色见瞿昙二三七八五

　　僧请益古人十二时歌乃颂之

鸡鸣丑梦里逢人莽莽卤

平旦寅觉来路上弄精䰟

日出卯赫赫光明影里坐

食时辰食饱还知是病因

禺中已买卖论量入市肆

日南午万像分明作笑具

日昳未张公吃酒李公醉

晡时申省来端坐醉醺醺

日入酉𦭘蓬竹户硬撑拄黄昏戌日落西山狐魅出

人定亥老鼠床头作队队

夜半子一轮明月苏嚧哩

　　慈明禅师偈颂语录终

　　古尊宿语录卷第十二　　　　　　密(十二)
中华藏第 077 册 No. 1710 古尊宿语录


　　古尊宿语录卷第十三(十三卷至二十四卷)　勿一

　　马祖大寂禅师法嗣。

　　南泉禅师讳普愿郑州王氏子也示众云王老师卖身去也还有人买么时有僧出众云某甲买师云不作贵不作贱你作么生买僧无对。

　　师同鲁祖埽宗杉山吃茶次祖提起盏子云世界未成时便有这个师云今时只识这个且不识世界宗云是师云师兄莫同此见么宗提起盏子云向世界未成时道得么师作掌势宗以面作受掌势。

　　师与鲁祖杉山归宗辞马祖各谋住庵中路分袂次师插下拄杖云道得也被这个碍道不得也被这个碍宗拽拄杖便打云也只是这个王老师说甚么碍不碍鲁祖云只此一句大播天下宗云还有不播底么祖云有宗云作么生是不播底祖作掌势。

　　师寄书与茱萸云理随事变宽廓非外事得理融寂寥非内僧问茱萸如何是宽廓非外茱萸云问一答百也无妨云如何是寂寥非内萸云睹对声色不是好手又问赵州州作吃饭势僧进后语州作拭口势又问长沙岑岑瞪目视之僧进后语岑闭目示之僧举似师师云此三人不谬为吾弟子。

　　赵州问和尚百年后向甚么处去师云山下作一头水牯牛去州云谢师指示师云昨夜三更月到䆫。

　　师刈𦭘次有僧问南泉路向甚么处去师竖起镰云我这镰子是三十文买僧云我不问这个南泉路向甚么处去师云我用得最快。

　　师住庵时有一僧来师云某甲上山作务斋时上座做饭吃了却送一分来其僧斋时做饭吃了将家具一时打破就床而卧师伺不来遂㱕见僧偃卧师亦去身边卧僧便起去师云得恁么灵利师住后云我往前住庵时有个灵利道者直至如今不见。

　　师问僧夜来好风云夜来好风师云吹折门前一株松僧云吹折门前一株松又问一僧云夜来好风云是甚么风师云吹折门前一株松云是甚么松师云一得一失有一庵主人谓之曰南泉近日出世何不去礼拜主云非但南泉直饶千佛出兴亦不去师闻令赵州往勘之州才见庵主便作礼主不顾州从西过东从东过西而立主亦不顾州云草贼大败拽下帘子便行举似师师云我从来疑着这汉僧问牛头未见四祖时为甚么百鸟𠾑花献师云为渠步步踏佛阶梯云见后为甚么不𠾑花献师云直饶不来犹较王老师一缘道。

　　师问座主讲甚么经云弥勒下生经师云弥勒几时下生云现在天宫未来师云天上无弥勒地下无弥勒。

　　上堂云诸子老僧十八上解作活计有解作活计者出来共你啇量是住山人始得良久顾视大众合掌曰珍重无事各自修行大众不去师曰如圣果大可畏勿量大人尚不柰何我且不是渠渠且不是我渠争柰我何他经论家说法身为极则唤作理尽三昧义尽三昧似老僧向前被人教返本还源去几恁么会祸事兄弟近日禅师太多觅个痴钝人不可得不道全无于中还少若有出来共你啇量如空劫时有修行人否有无作么不道阿你寻常巧唇薄舌及乎问着揔皆不道何不出来莫论佛出世时事兄弟今时人檐佛着肩上行闻老僧言心不是佛智不是道便聚头拟推老僧无你推处你若束得虚空作棒打得老僧着一任推时有僧问从上祖师至江西大师皆云即心是佛平常心是道今和尚云心不是佛智不是道学人悉生疑惑请和尚慈悲指示师乃抗声答曰你若是佛休更涉疑却问老僧何处有恁么傍家疑佛来老僧且不是佛亦不曾见祖师你恁么道自觅祖师去曰和尚恁么道教学人如何扶持得师曰你急手托虚空着曰虚空无动相云何托师曰你言无动相早是动也虚空何解道我无动相此皆是你情见曰虚空无动相尚是情见前遣某甲托何物师曰你既知不应言托拟何处扶持他曰即心是佛既不得是心作佛否师曰是心是佛是心作佛情计所有斯皆想成佛是智人心是采集主皆对物时他便妙用大德莫认心认佛设认得是境被他唤作所知愚故江西大师云不是心不是佛不是物且教你后人恁么行履今时学人披个衣服傍家疑恁么闲事还得否曰既不是心不是佛不是物和尚今却云心不是佛智不是道未审如何师曰你不认心是佛智不是道老僧勿得心来复何处着曰揔既不得何异太虚师曰既不是物比什么太虚又教谁异不异曰不可无他不是心不是佛不是物师曰你若认遮个还成心佛去也曰请和尚说师曰老僧自不知曰何故不知师曰教我作么生说曰可不许学人会道师曰会什么道又作么生会曰某甲不知师曰不知却好若取老僧语唤作依通人设见弥勒出世还被他挦却头毛曰使后人如何师曰你且自看莫爱他后人曰前不许某甲会道今复令某甲自看未审如何师曰冥会妙会许你作么生会曰如何是妙会师曰还欲学老僧语纵说是老僧说大德如何曰某甲若自会即不烦和尚乞慈悲指示师曰不可指东指西赚人你当哆哆和和时作么不来问老僧今时巧黠始道我不会图什么你若此生出头来道我出家作禅师如未出家时曾作什么来且说看共你啇量日恁么时某甲不知师曰既不知即今认得可可是邪曰认得既不是不认是否师曰认不认是什么语话曰到遮里某甲转不会也师曰你若不会我更不会曰某甲是学人即不会和尚是善知识合会师曰遮汉向你道不会谁论善知识莫巧黠看他江西老宿在日有一学士问如水无筋骨能胜万斛舟此理如何老宿云遮里无水亦无舟论什么箸骨他学士便休去可不省力所以数数向道佛不会道我自修行用知作么曰如何修行师曰不可思量得向人道恁么修恁么行大难曰还许学人修行否师曰老僧不可障得你曰某甲如何修行师曰要行即行不可专寻他辈曰若不因善知识指示无以得会如和尚每言修行湏解始得若不解即落他因果无自由分未审如何修行即免落他因果师曰更不要啇量若论修行何处不去得曰如何去得师曰你不可逐皆寻得曰和尚未说教某甲作么生寻师曰纵说何处觅去且如你从旦至夜忽东行西行你尚不啇量道去得不得别人不可知得你曰当东行西行揔不思量是否师曰恁么时谁道是不是曰和尚每言我于一切处而无所行他拘我不得唤作遍行三昧普现色身莫是此理否师曰若论修行何处不去不说拘与不拘亦不说三昧曰何异有法得菩提道师曰不论异不异曰和尚所说修行迢然与大乘别未审如何师曰不管他别不别兼不曾学来若论看教自有经论座主他教家实大可畏你且不如𦗟法好曰究竟令学人作么生会师曰如汝所问元只在因缘边看你且不柰何缘是认得六门头事你但会佛那边却来我与你啇量兄弟莫恁么寻逐不住恁么不取古人语行菩萨行唯一人行天魔波旬领诸眷属常随菩萨后觅心行起处便拟扑倒如是经无量劫觅一念异处不得方与眷属礼辞赞叹供养犹是进修位中下之人便不柰何况绝功用处如文殊普贤更不话他兄弟作么生道行是无觅一日行底人不可得今时傍家从年至𡻕只是觅究竟作么生空弄唇舌生解曰当恁么时无佛名无众生名使某甲作么图度师曰你言无佛名无众生名早是图度了也亦是记他言语曰若如是悉属佛出世时事了不可不言师曰你作么生言曰设使言言亦不及师曰若道言不及是及语你虚恁么寻逐谁与你为境曰既无为境者谁是那边人师曰你若不引教来即何处论佛既不论佛老僧与谁论遮边那边曰果虽不住道而道能为因如何师曰是他古人如今不可不奉戒我不是渠渠不是我作得伊如狸奴白牯行履却快活你若一念异即难为修行曰云何一念异难为修行师曰才一念异便有胜劣二根不是情见随他因果更有什么自由分曰每闻和尚说报化非真佛亦非说法者未审如何师曰缘生故非曰报化既非真佛法身是真佛否师曰早是应身也曰若恁么即法身亦非真佛师曰法身是真非真老僧无舌不解道你教我道即得曰离三身外何法是真佛师曰遮汉共八九十老人相骂向你道了也更问什么离不离拟把楔钉他虚空曰伏承华严经是法身佛说如何师曰你适来道什么语其僧重问师顾视叹曰若是法身说你向什么处听曰某甲不会师曰大难大难汝看亮座主是蜀中人解讲三十二本经论于江西讲次来见开元寺老宿宿问见说座主解讲经是否主云不敢宿云将什么讲主云将心讲宿云心如工伎儿意如和伎者争解讲得主云莫是虚空讲得宿云却是虚空讲得主拂袖便行宿召座主主回首宿云是什么主便开悟兄弟看他快利么僧云据和尚说即法身说法师云若如是会早应身了也僧云既是应身岂无说法者师云我不知僧云某不会师云不会却好免与他分疏问教中道法身大士会处即见法身佛地位菩萨即见报身佛二乘唯见化身佛莫是此理否师云我眼不曾看教兼无耳孔不曾听你自看取若如是忆持即已后始不柰何如似弄珠说珠光遍有金盘在即得忽被拈却金盘去何处弄珠向什么处寻他光遍与不遍学人礼拜和尚笑云大难大难古人骂你唤作田猎渔捕唤作搬粪人好去珍重。

　　师示众云真理一如潜行密用无人觉知呼为渗智亦云无渗不可思议等空不动性非生死流道是大道无碍涅槃妙用自足始与一切行处而得自在故云于诸行处无所而行亦云遍行三昧普现色身只为无人知他用处无踪迹不属见闻觉知真理自通妙用自足大道无形真理无对所以不属见闻觉知无粗细想如云不闻不闻是大涅槃道者个物不是闻不闻僧问大道不属见闻觉知未审如何契会师云湏会冥契自通亦云了因非从见闻觉知有见知属缘对物始有者个灵妙不可思议不是有对故云妙用自通不依傍物所以道通不是依通事湏假物方始得见所以道非明暗法离有离无潜理幽通无人觉知亦云冥会真理非见闻觉知故云息心达本源故号如如佛必竟无依自在人亦云本果不从生因之所生文殊云惟从了因之所了不从生因之所生从上已来只教人会道更不别求若思量作得道理尽属句义三乘五性义理无不唤作行履处处受用具足即得若论道即不是一向耽着被他识拘亦云世间智教云一向耽着三藏学者为田猎渔捕为利养故煞害大乘亦云贪欲成性所以云佛不会道我自修行我自有妙用亦云正因了六波罗密空即物拘我不得所以祖师西来恐你诸人迷着因果地位故来传法救迷情顿悟花情已性是花种性亦云菩提花故江西老宿云不是心不是佛不是物先祖虽说即心即佛是一时间语空拳黄叶止啼之说如今多有人唤心作佛唤智为道见闻觉知皆是道若如是会者何如演若达多迷头认影设使认得亦不是汝本来头故大士呵迦旃延以生灭心说实相法皆是情见若言即心即佛者如兔马有角非心非佛牛羊无角汝心若是佛亦何用非他有无形相以何是道所以教中不许宁作心师不师于心心如工伎儿意如和伎者故云佛有道心不离见闻觉知皆属因缘而有皆是照物而有不可常照所以心智俱不是道且大道非明暗法虽有无数数不能及如空劫时无佛名无众生名与么时正是道只是无人觉知见他数不及他唤作无名大道早属名句了也所以真理一如更无思想才有思想即被阴拘便有众生名有佛名佛出世来唤作三界智人只如未出世时唤作什么如云不得而得有无而与大慈佛出世只令人会道体非凡圣唤作还源归本体解大道今日既如是会道即无量劫来六道四生皆有去来是暂时行履处先圣本行集云我无所不行一切众生虽在如是行处为无了因故生贪欲名为在缠不得自在暂时歧路云驶月运舟行岸移众生妄想物无不住岂况理能迁变今既如是会却向里许行履不同前时为了因会本果故了阴界空六波罗密空所以得其自在若不向里许行履如何摧剉得五种贪二种欲不守住声闻随于劫数所以诸佛菩萨具福智二严为了因了六波罗密空体者个受用所以不存知见始得自在若有知见即属地位便有分剂心量被因果隔唤作酬因答果佛不得自在所以大圣诃(他为)内见外见情量不尽二障二愚所以见河能漂香象真理无形如何知见大道无形理绝思量今日行六波罗密先用了因会本果故了此物是方便受用始得自由去住自在无障碍亦云方便勤庄严亦云微妙净法身具相三十二尺是不许分剂心量若无如是心一切行处乃至弹指合掌皆是正因万善皆同无终始得自在所以天魔外道求我不得唤作无住心亦云无渗智不思议妙用自在菩提涅槃皆是修行人境界皆属明句若会本来非凡物即水不能洗水何以故本来无物故经云我王库中实无如是乃又大功德天黑暗女有智主人二俱不受所以道非明暗故云性海不是觉海觉海涉缘即湏对物他便妙用无人觉知唤作极微细透金水色尘菩萨所因唤作受用具若水不洗水即体不是明暗亦云无渗智又云无碍智若如是即一切处拘我不得如今更别求建立义句觅胜负知解语言言众生劣有佛圣救众生求佛菩提皆属贪欲亦云破戒比丘与道悬隔大道无明未曾有暗非三界摄非去来今如来藏实不覆藏师子何曾在窟五阴本空何曾有处所且法身无为不堕诸数法无动摇不依六尘故经云佛性是常心是无常所以智不是道心不是佛如今且莫唤心作佛莫作见闻觉知会者个物且本来无许多名字妙用自通数量管他不得是大解脱所以道人心无住处踪迹不可寻故云无渗智不思议智看他池州崔使君问五祖大师云徒众五百何以能大师独受衣传信余人为什么不得五祖云四百九十九人尽会佛法唯有能大师是过量人所以传衣信崔云故知道非愚智便告大众揔湏记取师云记得属第六识不堪无事珍重。

　　示众云空劫之时无一切名字佛才出世来便有名字所以取相师云只为今时执著文字限量不等大道一切实无凡圣若有名字皆属限量所以江西老宿云不是心不是佛不是物且教后人与么行履今时尽拟将心体会大道道若与么学直至弥勒佛出世还湏发心始得有什么自由分只如五祖会下四百九十九人尽会佛法惟有卢行者一人不会佛法只会道不会别事若认心是佛心是三界来受主若认智是道智是多矫诈若论佛出世时唤作三界智人说一切教义句理唤作暂时受用具若唤心是佛认智是道皆是处所所以道无心意而受行暂时披垢腻之衣来为人说破不是凡圣物他家早晚与人为因亦不曾与人为果若与人为因即不自在被因果所拘不得自由佛未出世时无人会得若出世边论还许少分会但以𡨋理自通无师自尔本自无物由是见闻觉知即是报化所以三十二相异体故若离彼即同如来报化佛揔打却何处存立不是不许只如弥勒又作凡夫他炽然行六波罗密他家触处去得因什么便不许他他不曾滞着凡圣所以那边会了却来者边行履始得自由分今时学人多分出家不肯入家好处即认𢙣处即不认争得所以菩萨行于非道是为通达佛道他家去住得自由且如何若知即被知处所拘若不恁么争得不许他他者个定不曾变异若不定即属造化也他那个早晚曾变动所以十二分教决定不是我我即向十二分教中行履得若十二分教是我即受变也若论有渗果是二乘位若论无渗是大乘名所以得名为大乘若是者个不是拘系底物所以潜通密理无人觉知不是见闻觉知。

　　问以意会得否。

　　师云若以意会即思量得也他教中亦云种种生身我说为量那个不可思议不是意会得底物如水里有水即有影若无水时唤什么作影法身由对报化得名若无报化法身向那边认法身亦云是影经论极则头只到法身实入理地那个早晚同于经论经论不管伊如何排遣他且不到者里大难大难师示众云佛出世来只为众生不会道若不因善知识闻名无师自尔若因善知识闻忽引经论作证若自作得主不引经论最省心力若引经论将他眼作自己眼不得自由大道一如无师自尔若能如如不变故不曾迷报化非真佛莫认法身凡圣果报皆是影若认着即属无常生灭也粗细而论纤毫不立穷理尽性一切全无如世界未成时洞然空廓无佛名无众生名始有少分相应直向那边会了却来者里行履不证凡圣果位据本而论实无少法可得岂况三乘五性差别名数但是有因有果尽属无常生灭也并是出世安立假名相说非关本来事道不是明暗物一切莫认着大道𡨋通智莫能测故云相逢不相识共语不知名好去无事珍重。

　　师示众云自夏已来不安皆是罪过死者已死在者好自安排如今学人直湏会取佛法去出世时都无名字密意潜通无人觉知唤作道人佛出世权说三乘五性他不是三乘五性人从那边行履他是自由人会取今有本有不从佛闻与他为缘如今直湏截断两头句透那边不被凡圣拘系心如枯木始有少许相应引经说义皆是与他分疏向他屋里作活计终无自由分恰如水母得虾为眼如何得自由佛是受果报人如今学人极则只认得个法身犹如水月空花影象不中兄弟直湏会取不从佛闻无师自尔报化非真佛根本一如无变异故法过眼耳鼻舌身意心以无心意而现行如今知解不是喽啰汉此物不是凡圣不是愚智强唤作愚智本不是名字不得道着道着则头角生唤作如如早是变也兄弟直湏向异类中行始得大难大难。

　　师示众云佛出世来只教会道不为别事祖祖相传直至江西老宿亦只教人会者个道佛法先到此土五百年达磨西来此土恐尔滞着三乘五性名相所以说法度汝诸人迷情且五祖下五百人只卢行一人不会佛法不识文字他家只会道如今学人直湏明其道不论别智决定不是物大道无形真理无对等空不动非生死流三界不摄非去来今所以明暗自去来虚空不动摇万象自去来明暗实不鉴如今有人将鉴觉知解者是道皆前境所引随他生死流何曾得自由若作此见解实未有自由分所以智不是道可不难矣云是什么智是什么道若论世间福智只得唤作庄严具亦云福智二严亦云受用具皆是对治唤作什么佛出世只得唤作三界智人未出世时唤作什么物若论无渗本自具足妙用自通无人觉知潜行密用踪迹难寻所以天魔波旬将诸眷属久远劫来觅菩萨一念起处不可得天魔赞叹云佛法至妙我实难测如今但会如如之理直下修行何不问如何修行但会取无量劫来性不变异即是修行妙用而不住便是菩萨行达诸法空妙用自在色身三昧炽然行六波罗蜜空处处无碍游于地狱犹如变观不可道伊不得作用众生无量劫来迷于本性不自了体云尘暂翳着诸恶欲云驶月运舟行岸移昏时岐路不得自在种种受苦不自觉知乃至今日会取从来性与今日不别若言即心即佛如兔马有角若言非心非佛如牛羊无角所以如来藏实不覆藏五蕴本空师子何曾在窟亦云性水亦云法水法水如波性水如湿水不洗水佛不度佛演若达多迷头认影便道失却头傍家觅纵觅得又不是己头功德天黑暗女有智主人二俱不受直道性无住处是筑着物亦云闻闻是大涅槃道者个物不是闻不闻江西老宿只道不是心不是佛不是物直须体会诣实修行莫道我是禅师知解傍家舌上取辨两脚稍空莫将为是共道不相应兄弟粗细想念分剂但是贪求皆属境三乘五性粗细而论不出情量纤毫瞥起精魅所附他且不许见闻觉知自似个痴钝人少神人百事不知最好普贤其时道我将心闻文殊云初心不能入云何获圆通被一棒粉碎无事珍重。

　　示众云燃灯佛道了也若心相所思出生诸法虚假皆不实何以故心上无有云何出生诸法犹如形影分别虚空如人取声安置箧中亦如吹网欲令气满故老宿云不是心不是佛不是物且教你兄弟行履据说十地菩萨住首楞严三昧得诸佛秘密法藏自然得一切禅定解脱神通妙用至一切世界普现色身或示成菩萨正觉转大法轮入涅槃使无量入毛孔演一句经无量劫其义不尽教化无量亿千众生得无生法忍尚唤作所知愚极微细所知愚与道全乖大难大难珍重。

　　子湖山第一代神力禅师语录

　　师示众云诸法荡荡何绊何拘汝等于中自生难易心源一统绵亘十方上上根人自然明白不见南泉道如斯痴钝世且还稀历历分明有无不是只少个丈夫之志致见如斯疲劳汝今欲得易么自古及今未曾有一个凡夫圣人出现汝前亦无有一个善语恶语到汝分上为什么故为善善无形为恶恶无相既以无我把什么为善恶立那个是凡圣汝信否还保任否有什么迴避处恰似日中逃影相似还逃得么今之既尔古之亦然今古齐时汝还讳得么佛法玄妙了得者自相䇿𤼵无小为缘妨于大事汝不见道宁可终身立法谁能一旦亡缘仁者要径会禅么各归衣钵下着。

　　僧问如何是一心三观师云我尚不见有一心你唤什么作三观进云如何是三观一心法身还吃饭也无师云钵盂鐀子什么人受持进云未会请师慈诲师云未会几许法身。

　　师示众云幸自可怜生苦死向人前讨些子声色唇吻作么我且问你声色两字作么生讨得还会么我道声色如泡为复为你说破为当为你讨声色试啇量看莫生容易志刚用心若了根源终非他物譬如圆镜男来男现女来女彰乃至僧俗青黄山河万物随其色相一镜传辉不可是镜有多般但能映物而露仁者还识得镜未若不识镜尽被男女青黄山河类等碍汝光明有什么出气处若识镜去乃至青黄男女大地山河有想无想四足多足胎𡖉情生天堂地狱咸于一镜中悉得其分剂长短劫数若色若空并能了之更非他物汝岂不闻诸法如义光阴箭速莫谩悠悠大事因缘决湏了取僧问如何是大圆镜师云一切物着不得进云为什么一切物着不得师云汝是一切物还着得汝否僧问如何是南泉不变句师云道什么进云如何领会师云道什么僧问一尘之内大千世界如何是一尘师云即汝是进云如何是大千师云但识取一尘。

　　师复云说得千般美食不如一顿粗餐能奇能异省径省心还假如是疲劳驰求趋逸也无本自非有谁强言无与么道可谓虚空之心合虚空之理只少个承受底汉子变弄接续得去能有利人之分也根劣之徒自益未圆焉能益彼着些子骨气秉些子丈夫作么生门风如何图度湏作难遭之想可怀负荷之心历历明明有什么一钱事到汝意恨下与汝为于彼此生灭仁者如世良医随方与药先识彼病然后施方法法如斯心心若此湏要作个无绳自缚汉作么莫立去师示众云子湖一只狗上取人头中取人心下取人足僧便问如何是子湖一只狗师乃吠三声进云如何领览师云纵饶领览也只个吠声僧问如何是祖师西来意师云你道祖师西来有意么进云既无意用西来作么。

　　师乃云祖师西来也只个冬寒夏热夜暗日明只为你徒无意立意无事生事无内外强作内外无东西谩说东西所以奢摩不能明了以至根境不能自由僧问如何得不被诸境惑去师云你试点惑你境出看进云某甲不见师云你既不见惑境何来僧礼拜师云又见妄想去也。

　　师云心源朗朗无物莫疑直下承当不劳功用只少个信之一字然实不易信莫非夙习之徒闻着便能承受若是萤学之辈将三寸唇舌惑乱于人后进初机把他古圣言谈向意根下测度直至头白齿黄并无纤毫得力处仁者湏打叠及时莫待临终挥攉佛法因缘浩浩快湏彻了无疑可中向这个皮袋子内辨得者个去坐却天下人咽喉性命尽被汝盖覆乾坤尽被汝自由自在皎皎明白何劳汝上来下去仁者本性具足本自周备直教无纤尘法碍你眼光始得若有微尘底不尽不是一生半劫赚汝皮囊汝性命根境法中造诸妖怪山精鬼魅附汝行持得少为足鼓弄片皮于佛法却为毒害讥礼塔庙毁彼持经师子身中䖝自食师子身中肉仁者恰莫向心田中认些子妄想将为极则他上祖是什么榜样下去莫立问未了根源请师提奖师云还会么僧云未会师云更问千则万则也无益僧问机不晓如何得心地无疑去师云心地有多少疑僧云如何是心地师云多少分明。

　　师示众云据仁者分上何得一生一灭一断一常与汝为于拘系作其取舍是非及诸颠倒汝还知道诸圣门风无结缚么只欲仁者承当还承当得么可惜光阴莫令孤负却仁者岂不见目前太虚还有纤毫欠少处么若也于中体淂者个消息不妨出得凡圣境界了得世间出世间之智一法既尔万法亦然仁者还乐也无。

　　僧问如何是佛师云不重道僧云如何是法师云嫌什么。

　　师示众云天上人间轮回六道乃至蠢动含灵未曾于此一分真如中有些子相违处还信么还领受得么大凡行脚也湏具大信根作个丈夫始得何处得与么难信他古人只见道个即心是佛即心是法便承信去随处茅茨石室长养圣胎只待道果成熟汝今何不效他行取仁者可煞分明并无参杂治生产业与诸实相不相违背。

　　僧问如何是千圣不传底事师云阿谁向你说进云与么则信受奉行去也师云信得及者即行之信不及恰莫强为不是口头说信便信得去如人说食终不得饱纵然口头说饱争柰肚内饥何仁者直湏饱去莫谩悠悠。

　　僧问如何是古圣心师云汝是凡夫心僧云如何是信得师云信亦不由汝不信亦不由汝僧云信不信且置作么生师云是你心。

　　师云仁者还知子湖亲切相为么行时但行坐时但坐乃至吃茶吃饭种种施为有甚么相隐处仁者信取无别强为只是如今无疑作疑无事生事于自心源却生颠倒譬如百千澄清大海弃之为认些子浮沤目为全潮亦认些子萤光作于日焰还生惭耻么诸圣得道得果数如恒沙汝今却作个凡劣凡夫着恰莫因循。

　　僧问如何是无碍底心师云恰是师云莫道千圣同风便当得本参事好且问仁者什么处是千圣同你处行时坐时起时卧时试说看还有法处么仁者大道无边谁前谁后真空绝际是正是邪乃至眩目青黄作何形假到汝分上唤作百工居肆各逐营生多少分明何烦造作一切普备无法不彰了了现前还讳得么。

　　道郃问如何是人人具足底事师云汝岂不是道郃胜光因在子湖钁地次胜光钁断一条蚯蚓问云某甲今日钁断一条蚯蚓两头俱动未审性命在那头师提起钁头向蚯蚓左头打一下右头打一下中心空处打一下掷却钁头便归。

　　子湖又钁地次亚钁头回视胜光云事即不无拟心即差胜光便问如何是事被师拦胸踏倒从此省悟。

　　师别时有颂。

从来事非物方便名为佛中下竞是非上流始知屈

　　临行示颂三首。

我闻过去佛纵横尽丈夫示汝真归处千江月影孤

观音与文殊示我常飞动吾今已归真触处皆无用

佛性本来无阻障众生不识难归向若见如来成佛时莫向世间求取相

　　僧问招庆云胜光被子湖一踏意作么生招庆云古人参玄不消一踏。

　　师于门前下榜云子湖一只狗上取人头中取人心下取人足往来好看临济下有二僧闻得遂远来寻访才到果见其榜逐入门以手揭帘欲起未起被师喝云看脚下犬僧近前礼拜便问承师有言子湖有一只狗上取人头中取人心下取人足如何是子湖狗师云嗥嗥僧无语师便归方丈后章州罗汉展和尚闻举云者个是吃屎狗僧便问如何是子湖狗展云擘喋却僧拟议展云早被人咬杀了也明招和尚在罗山闻举逐云洎赚数緉草鞋我本欲游章南如今不用去也休休僧便问如何是子湖狗招以手按膝放身近前云嘘嘘子湖山下有陶家为无子夫妻每日焚香发头求一男子师遂往其家乞竹先问是汝夫妻每日起心发愿拟作个什事云切缘家内无子愿求一男师云我就汝乞一种物还得否云和尚要甚物但乞指挥师云不要别物欲乞一担竹与汝一个男子其家忻喜云此是小事一任斫去师斫大竹近一千芊陶公云和尚只讨一担何斫许多师云只此一担尚未足在遂将大竹长者捻数竿破相接作一束将归其家当夜感梦生得男子因此遂号神力。

　　子湖禅师讳利踪澶州周氏子一日于半夜时在后架叫云贼贼众皆惊起有一僧被师𢬟住云捉得也捉得也僧云不是某甲师云是即是只是你不肯承当。

　　古尊宿语录卷苐十三　　　　　　勿一
中华藏第 077 册 No. 1710 古尊宿语录


　　古尊宿语录卷第十四　　　　　　勿二

　　赵州谂禅师㕘南泉上堂师问明头合暗头合泉便归方丈师便下堂云这老和尚被我一问直得无言可对首座云莫道和尚无语自是上座不会师便打又云这棒合是堂头老汉吃师在南泉井楼上打水次见南泉过便抱拄悬却脚云相救相救南泉上胡梯云一二三四五师少时间却去礼谢云适来谢和尚相救南泉东西两堂争猫儿泉来堂内提起猫儿云道得即不斩道不得即斩却大众下语皆不契泉意当时即斩却猫儿了至晚间师从外归来问讯次泉举前话了云你作么生救得猫儿师遂将一只鞋戴在头上出去泉云子若在救得猫儿师问南泉异即不问如何是类泉以两手托地师便踏倒却归涅槃堂内叫悔悔泉闻乃令人去问悔个什么师云悔不剩与两踏南泉从浴室里过见浴头烧火问云作什么云烧浴泉云记取来唤水牯牛浴浴头应喏至晚间浴头入方丈泉问作什么云请水牯牛去浴泉云将得绳索来不浴头无对师来问讯泉泉举似师师云某甲有语泉便云还将得绳索来么师便近前蓦鼻便拽泉云是即是太粗生师问南泉离四句绝百非外请师道泉便归方丈师云这老和尚每常口吧吧地及其问着一言不措侍者云莫道和尚无语好师便打一掌南泉便掩却方丈门便把灰围却问僧云道得即开门多有人下语并不契泉意师云苍天苍天泉便开门师问南泉云心不是佛智不是道还有过也无泉云有师云过在什么处请师道泉遂举师便出去。

　　上堂谓众曰此事的的没量大人出这里不得老僧到沩山僧问如何是祖师西来意沩山云与我将床子来若是宗师湏以本分事接人始得时有僧问如何是祖师西来意师云庭前柏𣗳子学云和尚莫将境示人师云我不将境示人云如何是祖师西来意师云庭前柏𣗳子师又云老僧九十年前见马祖大师下八十余员善知识个个俱是作家不似如今知识枝蔓上生枝蔓大都是去圣遥远一代不如一代只如南泉寻常道湏向异类中行且作么生会如今黄口小儿向十字街头说葛藤博饭噇觅礼拜聚三五百众云我是善知识你是学人僧问如何是清净伽蓝师云丫角女子如何是伽蓝中人师云丫角女子有孕问承闻和尚亲见南泉是否师云镇州出大萝卜头问和尚生缘什么处师以手指云西边更向西问法无别法如何是法师云外空内空内外空问如何是佛真法身师云更嫌什么问如何是心地法门师云古今榜样问如何是宾中主师云山僧不问妇如何主中宾师云老僧无丈人问如何是一切法常住师云老僧不讳祖其僧再问师云今日不答话。

　　上堂云兄弟莫久立有事啇量无事向衣钵下坐穷理好老僧行脚时除二时斋粥是杂用心力处余外更无别用心处也若不如此出家大远在问万物中何物最坚师云相骂饶你接觜相唾饶你泼水问晓夜不停时如何师云僧中无与么两税百姓问如何是一句云若守着一句老却你师又云若一生不离丛林不语十年五载无人唤你作哑汉已后佛也不奈你何你若不信截取老僧头去。

　　上堂云兄弟你正在第三冤里所以道但改旧时行履处莫改旧时人共你各自家出家比来无事更问禅问道三十二十人聚头来问恰似欠伊禅道相似你唤作善知识我是同受栲老僧不是戏好恐带累他古人所以东道西说问十二时中如何用心师云你被十二时使老僧使得十二时你问那个时问如何是赵州主人公师咄云这箍桶汉学人应喏师云如法箍桶看问如何是学人本分事师云𣗳摇鸟散鱼惊水浑问如何是少神底人师云老僧不如你学云不占胜师云你因什么少神问至道无难唯嫌拣择是时人窠窟师云曾有问我直得五年分疏不得有官人问丹霞烧木佛院主为什么眉须堕落师云官人宅中变生作熟是什么人云所使师云却是他好手问毗目仙人执善财手见微尘佛时如何师遂执僧手云你见个什么有𡰱问如何是沙门行师云莫生儿尼云和尚勿交涉师云我若共你打交涉堪作什么问如何是赵州主人公师云田库奴问如何是王索仙陀婆师云你道老僧要个什么问如何是玄中玄师云说什么玄中玄七中七八中八问如何是仙陀婆师云静处萨婆诃问如何是法非法师云东西南北学云如何会去师云上下四维问如何是玄中玄师云这僧若在合年七十四五问王索仙陀婆时如何师蓦起打躬义手问如何是道师云不敢不敢问如何是法师云来来摄摄问赵州去镇府多少师云三百学云镇府来赵州多少师云不隔问如何是学人自己师云还见庭前柏𣗳子么。

　　上堂云若是久参底人莫非真实莫非亘古亘今若是新入众底也须究理始得莫趁者边三百五百一千傍边二众丛林称道好个住持洎乎道着佛法恰似炊砂作饭相似无可施为无可下口却言他非我是面赫赤地良由世间出非法语真实欲明者意莫辜负老僧问在尘为诸圣说法揔属披搭未审和尚如何示人师云什么处见老僧学云请和尚说师云一堂师僧揔不会这僧语话别有一僧问请和尚说师云你说我听问真化无迹无师弟子时如何师云谁教你来问学云更不是别人师便打之问此事如何辨师云我怪你学云如何辨得师云我怪你不辨学云还保任否师云保任不保任自看问如何是无知解底人师云说什么事问佛法久远如何用心师云你见前汉后汉把揽天下临终时半钱也无分问时人以珍宝为贵沙门以何为贵云急合取口云合口还得也无师云口若不合争能辨得问如何得不被诸境惑师垂一足僧便出鞋师[(冰-水+〡)*ㄆ]起足僧无语有俗官问佛在日一切众生皈依佛佛灭度后一切众生敀依什么处师云未有众生学云现问次师云更觅什么佛问还有不报四恩三有者无师云有学云如何是师云这杀父汉算你只少此一问问如何是和尚意师云无施设处。

　　上堂云兄弟但改往修来若不改大有着你处在老僧在此间三十余年未曾有一个禅师到此间设有来一宿一食急走过且趁软暖处去也问忽遇禅师到来向伊道什么师云千钧之弩不为鼷鼠而发机师云兄弟若从南方来者即与下载若从北方来即为装载所以近上人问道即失道近下人问道者即得道兄弟正人说邪法邪法亦随正邪人说正法正法亦随邪诸方难见易识我者里易见难识问善恶惑不得底人还独脱也无云不独脱云为什么不独脱云正在善恶里𡰱问离却上来说处请和尚指示师咄云煨破铁瓶𡰱将铁瓶添水来请和尚答话师笑之问世界变为黑冗未审此个落在何路云不占云不占是什么人师云田库奴问无言无意始称得句既是无言唤什么作句师云高而不危满而不溢学云即今和尚是满是溢师云争奈你问我问如何是灵者师云净地上屙一堆屎学云请和尚的旨师云莫恼乱老僧问法身无为不堕诸[婁*殳]还许道也无师云作么生道学云与么即不道也师笑之问如何是佛如何是众生师云众生即是佛佛即是众生学云未审两个那个是众生师云问问问大道无根如何接唱(师云你便接唱无根)又作么生师云既是无根什么处系缚你问正修行底人莫被鬼神测得也无师云测得云过在什么处师云过在觅处云与么即不修行也师云修行问孤月当空光从何生师云月从何生问氶和尚有言道不属修但莫染污如何是不染污师云捡挍内外云还自捡校也无师云捡挍云自己有什么过自捡挍师云你有什么事。

　　示众云老僧此间即以本分事接人若教老僧随伊根机接人自有三乘十二分教接他了也若是不会是谁过欤已后遇著作家汉也道老僧不辜他但有人问以本分事接人问从上至今即心是佛不即心还许学人啇量也无师云即心且置啇量个什么问古镜不磨还照也无师云前生是因令生是果问三刀未落时如何师云森森地云落后如何云迥迥地问如何是出三界底人师云笼罩不得问牛头未见四祖百鸟𠾑花供养见后为什么百鸟不𠾑花供养师云应世不应世问白云自在时如何师云争似春风处处闲问如何是露地白牛师云月下不用色云食啖何物师云古今嚼不着云请师答话师云老僧答与么。

　　师示众云拟心即差僧便问不拟心时如何师打三下云莫是老僧辜负阇梨么问凡有问答落在意根不落意根师如何对师云问学云便请师道师云莫向者里是非问龙女亲献佛未审将什么献师以两手作献势。

　　示众云此间佛法道难即易道易即难别处难见易识老僧者里即易见难识若能会得天下横行忽有人问什么处来若向伊道从赵州来又谤赵州若道不从赵州来又埋没自己诸人且作么生对他僧问触目是谤和尚如何得不谤去师云若道不谤早是谤了也问如何是正修行路师云解修行即得若不解修行即参差落他因果里又云我教你道若有问时但向伊道赵州来忽问赵州说什么法但向伊道寒即言寒热即言热若更问道不问者个事但云问什么事若再问赵州说什么法便向伊道和尚来时不交传语上座若要知赵州事但自去问取问不顾前后时如何师云不顾前后且置你问阿谁。

　　○示众云迦叶传与阿难且道达磨传与什么人问且如二祖得髓又作么生师云莫谤二祖师又云达磨也有语在外者得皮在里者得骨且道更在里者得什么问如何是得髓底道理师云但识取皮老僧者里髓也不立云如何是髓师云与么皮也摸未着问与么堂堂岂不是和尚正位师云还知有不肯者么学云与么即别有位师云谁是别者学云谁是不别者师云一任叫问上上人一拨便转下下人来时如何师云汝是上上下下云请和尚答话师云话未有主在云某甲七千里来莫作心行师云据你者一问心行莫不得么此僧一宿便去问不绍傍来者如何师云谁学云惠延师云问什么学云不绍傍来者师以手抚之问如何是衲衣下事师云莫自瞒问真如凡圣皆是梦言如何是真言师云更不道者两个学云两个且置如何是真言师云唵[口*部]啉㗶问如何是赵州师云东门西门南门北门问如何是定师云不定学云为什么不定师云活物活物问不随诸有时如何云合与么学云莫便是学人本分事师云随也随也问古人三十年一张弓两下箭只射得半个圣人今日请师全射师便起去。

　　○师示众云至道无难唯嫌拣择才有言语是拣择(是明白老僧却)不在明白里是你还护惜也无。

　　○问和尚既不在明白里(又护惜个)什么处师云我亦不知学云和尚既不知为什么道不在明白里师云问事即得礼拜(了退)。

　　示众云法本不生令则无灭更不要道才语是生不语是灭诸人且作么生是不生不灭底道理问早是不生不灭么师云者汉只认得个死语问至道无难唯嫌拣择才有言语是拣择和尚如何示人师云何不尽引古人语学云某甲只道得到这里师云只这至道无难唯嫌拣择。

　　上堂云看经也在生死里不看经也在生死里诸人且作么生出得去僧便问只如俱不留时如何师云实即得若不实争能出得生死问利剑锋头快时如何师云老僧是利剑快在什么处问大难到来如何回避师云恰好。

　　上堂良久大众揔来也未对云揔来也师云更待一人来即说话僧云𠋫无人来即说似和尚师云大难得人。

　　示众云心生即种种法生心灭即种种法灭你诸人作么生僧乃问只如不生不灭时如何师云我许你者一问师因参次云明又未明道昏欲晓你在阿那头僧云不在两头师云与么即在中间也云若在中间即在两头师云这僧多少时在老僧者里作与么语话不出得三句里然直饶出得也在三句里你作么生僧云某甲使得三句师云何不早与么道问如何是通方师云离却金刚禅。

　　示众云衲僧家直须坐断报化佛头始得问坐断报化佛头是什么人师云非你境界。

　　示众云大道只在目前要且难睹僧乃问目前有何形段令学人睹师云任你江南江北学云和尚岂无方便为人师云适来问什么问入法界来还知有也无师云谁入法界学云与么即入法界不知去也。

　　师云不是寒灰死水花锦成现百种有学云莫是入法界处用也无师云有什么交涉问若是实际理地什么处得来师云更请阇梨宣一遍问万境俱起还有惑不得者也无师云有学云如何是惑不得者云你还信有佛法否学云信有佛法古人道了如何是惑不得者云为甚不问老僧学云问了也师云惑也问未审古人与今人还相近也无师云相近即相近不同一体学云为什么不同师云法身不说法学云法身不说法和尚为人也无师云我向惠里答话学云争道法身不说法师云我向惠里救你阿爷他终不出头问学人道不相见时还回[牙-(必-心)+一]也无师云测得回[牙-(必-心)+一]学云测他不得回[牙-(必-心)+一]个什么师云不与么是你自己学云和尚还受测也无师云人即转近道即转远也学云和尚为什么自隐去师云我今见共你语话学云争道不转师云合与么着。

　　示众云教化得底人是今生事教化不得底人是第三生冤若不教化𢙢堕却一切众生教化亦是冤是你还教化也无僧云教化师云一切众生还见你也无学云不见师云为什么不见学云无相师云即今还见老僧否学云和尚不是众生师云自知罪过即得。

　　示众云龙女心亲献𥁞是自然事问既是自然献时为什么师云若不献争知自然。

　　示众云八百个作佛漠觅一个道人难得问只如无佛无人处还有修行也无师云除却者两个有百千万亿学云道人来时在什么处师云你与么即不修行也其僧礼拜师云大有处着你在问白云不落时如何云老僧不会上象学云岂无宾主师云老僧是主阇梨是宾白云在什么处问大巧若拙时如何师云丧却栋梁材。

　　示众云佛之一字吾不喜闻问和尚还为人也无师云为人学云如何为人师云不识玄旨徒劳念静学云既是玄作么生是旨师云我不把本学云者个是玄如何是旨师云答你是旨。

　　示众云各自有禅各自有道忽有人问你作么生是禅是道作么生祗对他僧乃问既各有禅道从上至今语话为什么师云为你游䰟学云未审如何为人师乃退身不语。

　　示僧云不得闲过念佛念法僧乃问如何是学人自己念师云念者是谁学云无伴师叱者驴上堂示众云若是苐一句与祖佛为师苐二句与人天为师苐三句自救无疗有僧问如何是苐一句师云与祖佛为师师又云大好从头起学人再问师云又却人天去也。

　　示众云是他不是不将来老僧不是不祗对僧云和尚将什么𣏳对师长吁一声云和尚将这个枑对莫辜负学人也无师云你适来肯我我即辜负你若不肯我我即不辜负你。

　　示众云老僧今夜答话去也解问者出来有僧才出礼拜师云比来抛砖引玉只得个𡐊子问狗子还有佛性也无师云无学云上至诸佛下至蚁子皆有佛性狗子为什么无师云为伊有业识性在问如何是法身师云应身云学人不问应身师云你但管应身问朗月当空时如何云阇梨名什么学云某甲师云朗月当空在什么处问正当二八时如何师云东东西西学云如何是东东西西师云觅不着问学人全不会时如何师云我更不会云和尚还知有也无师云我不是木头作么不知云大好不会师拍掌笑之问如何是道人师云我向道是佛人问凡有言句举手动足𥁞落在学人网中离此外请师道师云老僧斋了未吃茶马大夫问和尚还修行也无师云老僧若修行即祸事云和尚既不修行教什么人修行师云大夫是修行底人云某甲何名修行师云若不修行争得扑在人王位中喂得来赤冻红地无有解出期大夫乃下泪拜谢示众云阇梨不是不将来老僧不是不[社-土+互]对又云阇梨莫擎拳合掌老僧不将禅床拂子对问思忆不及处如何师云过者边来云过者边来即是及处如何是思不及处师竖起乎云你唤作什么云唤作手和尚唤作什么师云百种名字我亦道云不及和尚百种名字且唤什么师云与么即你思忆不及处僧礼拜师云教你思忆得及者云如何是师云释迦教祖师教是你师云祖与佛古人道了也如何是思忆不及处师举指云唤作什么僧良久师云何不当头道着更疑什么问如何是和尚家风云老僧耳背高声问僧再问师云你问我家风我却识你家风问万境俱起时如何师云万境俱起云一问一答是起如何是不起师云禅床是不起底僧才礼拜次师云记得问答云记得师云试举看僧拟举师问问如何是目前佛(师云)殿里底云者个是相貌佛如何是佛师云即心是云即心犹是限量如何是佛师云无心是学云有心无心还许学人拣也无师云有心无心㹅被你拣了也更教老僧道什么即得问远远投师未审家风如何师云不说似人学云为什么不说似人师云是我家风学云和尚既不说似人争奈四海来投(师云)你是海我不是海学云未审海内事如何云老僧钓得一个问祖佛近不得底是什么人师云不是祖佛学云争奈近不得何师云向你道不是祖佛不是众生不是物得么学云是什么师云若有名字即是祖佛众生也学云不可只与么去也师云卒未与你去在问如何是平常心师云狐狼野干是问作何方便即得闻于未闻师云未闻且致你曾闻个什么来问承教有言随色摩尼珠如何是本色师召僧名僧应喏师云过者边来僧便过又问如何是本色师云且随色走问平常心底人还受教化也无师云我不么他门户学云与么则莫沉却那边人么师云大好平常心问如何是学(人保)任底物(师云)尽未来际拣不出问如何是大修行底人云寺里纲维是问学人才到揔不知门户头事如何师云上座名什么学云惠南师云大好不知问学人欲学又谤于和尚如何得不谤去师云你名什么学云道皎师云静处去者米囤子问如何是和尚大意师云无大无小学云莫便是和尚大意么师云若有纤毫万劫不如问万法本闲而人自闹是什么人语师云出来便死问不是佛不是物不是众生这个是断语如何是不断语师云天上天下唯我独尊问佛祖在日佛祖相传佛祖灭后什么人传师云古今㹅是老僧分上学云未审传个什么师云个个揔属生死云不可埋没却祖师也师云传个什么问凡圣俱尽时如何师云愿你作大德老僧是障佛祖汉问远闻赵州到来为什么不见师云老僧罪过问朗月当空未审室中事如何师云老僧自出家不曾作活计学云与么即和尚不为今时也师云自疾不能救焉能救诸疾学云争奈学人无依何师云依即踏着地不依即一任东西问在心心不测时如何师云测阿谁学云测自己师云无两个问不见边表时如何师指净瓶云是什么学云净瓶师云大好不见边表问如何是归根师云拟即差问不离言句如何得独脱师云离言句是独脱学云适来无人教某甲来师云因什么到此学云和尚何不拣出师云我早个拣了也问非心不即智请和尚一句师云老僧落你后问如何是毕竟师云毕竟学云那个毕竟是师云老僧是毕竟你不解问者话学云不是不问师云毕竟在什么处问不挂寸丝时如何师云不挂什么学云不挂寸丝云大好不挂寸丝问如救头然底人如何云便学学云什么处云莫占他位次问空劫中阿谁为主云老僧在里许也学云说什么法云说你问底问承古有言虚明自照如何是自照云不称他照学云照不着处如何云你话堕也问如是的(师云)一念未起时问如何是法王师云州里大王是云和尚不是师云你拟造返去都来一个王不认问如何是佛心师云你是心我是佛奉不奉自看学云师即不无还奉得也无师云你教化我看问三身中那个是本来身师云阙一不可问未审此土谁为祖师师云达磨来这边揔是学云和尚是苐几祖师云我不落位次学云在什么处云在你耳里问不弃本不逐末如何是正道云大好出家儿学云学人从来不曾出家云归依佛归依法学云未审有家可出也无云直须出家学云向甚处安排他云直向家里坐问明眼人见一切还见色也无云打却着学云如何打得云莫用力学云不用力如何打得云若用力即乖问祖佛大意合为什么人云只为今时学云争奈不得何云谁之过学云如何承当云如今无人承当得(学云)与么即无依倚也师云又不可无却老僧问了事底人如何云正大修行学云未审和尚还修行也无云着衣吃饭学云着衣吃饭寻常事未审修行也无云你且道我每日作什么问毫𨤲有差时如何云天地悬隔云毫𨤲无差时如何云天地悬隔问如何是不睡底眼云凡眼肉眼又云虽未得天眼肉眼力如是学云如何是睡底眼云佛眼法眼是睡底眼问大𢈔岭头趁得及为什么提不起师拈起衲衣云你甚处得者个来(学云)不问者个师云与么即提不起问不合不散如何辨师云你有一个我有一个云者个是合如何是散师云你便答问如何是不错路师云识心见性是不错路问明珠在掌还照也无师云照即不无唤什么作珠问灵苗无根时如何师云你从什么处来云太原来师云大好无根问学人拟作佛时如何师云大煞费力生云不费力时如何师云与么即作佛去也问学人昏钝在一浮沉如何得出师只据坐云某甲实问和尚师云你甚处作一浮一沉问不在凡不在圣如何免得两头路师云去却两头来答你僧不审师云不审从什么处起在者里从老僧起在市里时从什么处起云和尚为什么不定师云我教你何不道今日好风问如何是大阐提底人师云老僧答你还信否云和尚重言那敢不信师云觅个阐提人难得问大无惭愧底人什么处着得师云此间着不得云忽然出头争向师云将取去问用处不现时如何师云用即不无现是谁问不指一法如何是和尚法师云老僧不说𦭘山法云既不说𦭘山法如何是和尚法师云向你道不说𦭘山法云莫者个便是也无师云老僧未曾将者个示人问如何是目前独脱一路师云无二亦无三云目前有路还许学人进前也无师云与么即千里万里问如何是毗卢向上事师云老僧在你脚底云和尚为什么在学人脚底师云你元来不知有向上事问如何是合头师云是你不合头云如何是不合头师云前句辩取问如何和尚的的意师云止止不须说我法妙难思问澄澄绝点时如何师云堕坑落堑云有什么过师云你屈着与么人问未审出家誓求无上菩提时如何师云未出家被菩提使既出家使得菩提有秀才见师手中拄杖乃云佛不夺众生愿是否师云是秀才云某甲就和尚乞取手中拄杖得否师云君子不夺人所好秀才云某甲不是君子师云老僧亦不是佛师因出外见婆子插田云忽遇猛虎作么生婆云无一法可当情师云除婆子云除师云犹有者个在有秀才辞去云某甲在此括挠和尚多时无可报答和尚待他日作一头驴来报答和尚师云教老僧争得鞍师到道吾处才入僧堂吾云南泉一只箭来师云看箭吾云过也师云中也问百骸俱溃散一物镇长灵时如何师云今朝又风起问三乘十二分教即不问如何是祖师西来意师云水牯牛生儿也好看取云未审此意如何师云我亦不知问万国来朝时如何师云逢人不得唤问十二时中如何淘汰师云奈河水浊西水流急云还得见文殊也无师云者蒙瞳漠什么处去来问如何是道场师云你从道场来你从道场去脱体是道场何处更不是问萌芽未发时如何师云嗅着即脑裂云不嗅时如何师云无者闲工夫问如何[婁*殳]量师云一二二四五云[婁*殳]量不拘底事如何师云一二三四五问什么世界即无昼夜师云即令是昼是夜云不问即今师云争奈老僧何问迦叶上行衣不踏曹溪路什么人得披师云虚空不出世道人都不知问如何是混而不杂师云老僧菜食长斋云还得超然也无师云破斋也问如何是古人之言(师云)谛听谛听问如何是学人本分事师云与么嫌什么问如何是出家儿师云不朝天子父母返拜问觌面事如何师云你是觌面汉。

　　古尊宿语录卷第十四　　　　　　勿二
中华藏第 077 册 No. 1710 古尊宿语录


　　古尊宿语录卷苐十五　　　　　　勿三

　　赵州谂禅师语录

　　师上堂云金佛不度炉木佛不度火泥佛不度水真佛内里坐菩提涅槃真如佛性尽是贴体衣服亦名烦恼不问即无烦恼实际理地什么处着一心不生万法无咎但究理而坐二三十年若不会截取老僧头去梦幻空花徒劳把捉心若不异万法亦然既不从外得更拘什么如羊相似更乱拾物安口中作么老僧见药山和尚道有人问着但教合取狗口老僧亦道合取狗口取我是垢不取我是净一似猎狗相似专欲得物吃佛法向什么处着一千人万人尽是觅佛汉子觅一个道人无若与空王为弟子莫教心病最难医未有世界早有此性世界坏时此性不坏从一见老僧后更不是别人只是个主人公者个更向外觅作么与么时莫转头换面即失却。

　　问如何是佛向上人师云只者牵耕牛底是问如何是急师云老僧与么道你作么生云不会师云向你道急急着靴水上立走马到长安靴头犹未湿问四山相逼时如何师云无路是赵州问古殿无王时如何师咳嗽一声云与么即臣启陛下师云贼身已露问和尚年多少师云一串[婁*殳]珠[婁*殳]不𥁞问和尚承嗣什么人师云从谂问外方忽有人问赵州说什么法如何秪对师云盐贵米贱问如何是佛云你是佛么问如何是出家师云争得见老僧问佛祖不断处如何师云无遗漏问本源请师指示师云本源无病云了处如何师云了人知云与么时如何师云与我安名字着问纯一无杂时如何师云大煞好一问问无为寂静底人莫落在沉空也无师云落在沈空云究竟如何师云作驴作马问如何是祖师西来意师云床脚是云莫便是也无师云是即脱取去问澄澄绝点时如何师云老僧者里不着客作汉问凤飞不到时如何师云起自何来问实际理地不受一尘时如何师云一切[(打-丁+匆)/心]在里许问如何是一句师应喏僧再问师云我不患聋问初生孩子还具六识也无师云急流水上打毬子问头头到来时如何师云犹较老僧百步问如何是和尚家风师云老僧自小出家抖擞破活计问请和尚离四句道师云老僧常在里许问扁鹊医王为什么有病师云扁鹊医王不离床枕又云一滴甘露普润大千问如何是露地白牛师云者畜生问如何是大人相师侧目视之(僧云)犹是隔阶趍附在师云老僧无工夫趍得者闲汉问才有心念落在人天直无心念落在眷属时如何师云非但老僧作家亦答你不得问凡有施为𥁞落糟粕请师不施为答师叱尼云将水来添鼎子沸问如何是般若波罗密师云摩诃般若波罗密问如何是咬人师子师云敀依佛皈依法敀依僧莫咬老僧问离却言句请师道师咳嗽问如何得不谤古人不负恩去师云阇梨作么生问如何是一句师云道什么问如何是一句师云两句问唯佛一人是善知识如何师云魔语问如何是菩提师云者个是阐提问如何是大人相师云好个儿孙问寂寂无依时如何师云老僧在你背后问如何是伽蓝师云别更有什么云如何是伽蓝中人师云老僧与阇梨问二龙争珠谁是得者师云老僧只管看问如何是离因果底人师云不因阇梨问老僧实不知问众育摸象各说异端如何是真象师云无假自是不知问如何是苐一句师咳嗽云莫便是否师云老僧咳嗽也不得问大海还纳众流也无师云大海道不知云因什么不知师云终不道我纳众流问如何是毗卢师师云毗卢毗卢问诸佛还有师也无师云有云如何是诸佛师师云阿弥陀佛阿弥陀佛问如何是学人师师云云有出山势水无投涧声云不问者个师云是你师不认问诸方𥁞向口里道和尚如何示人师脚跟打火炉示之云莫便是也无师云恰认得老僧脚跟问不行大道时如何师云者贩私盐汉云却行大道时如何师云还我公验来问如是本来身(师云)自从识得老僧后只这汉更不别云与么即与和尚隔生去也师云非但令生千生万生亦不识老僧问如何是祖师西来意师云东壁上挂葫芦多少时也问方圆不就时如何师云不方不圆云与么时如何师云是方是圆问道人相见时如何师云呈漆器问谛为什么观不得师云谛即不无观即不得云毕竟如何师云失谛问行又不到问又不到时如何师云到以不到道人看如涕唾云其中事如何师唾地问如何是祖师西来意师云如你不唤作祖师意犹未在云本来底如何师云四目相睹更无苐二主宰问不具形仪还会也无师云即令还会么问如何是大无惭愧底人师云皆具不可思议问学人拟向南方学些子佛法去如何师云你去南方见有佛处急走过无佛处不得住云与么即学人无依也师云柳絮柳絮问如何是急切处师云一问一答问不籍三寸还假令时也无师云我随你道你作么生会问如何是和尚家风师云茫茫宇宙人无[婁*殳]云请和尚不答话(师云)老僧合与么问二龙争珠谁是得者师云失者无亏得者无用问如何是大人相师云是什么有俗士献袈裟问披与么衣服莫辜负古人也无师抛下拂子云是古是今问如何是沙门行师云展手不展脚问牛头未见四祖时如何师云饱柴饱水云见后如何师云饱柴饱水问如何是学人自己师云吃粥了也未云吃粥也师云洗钵盂去问如何是毗卢师师云白驼来也未云来也师云牵去喂草问如何是无师智师云老僧不曾教阇梨问如何是亲切一句师云话堕也问不借口还许啇量也无师云正是时云便请师啇量师云老僧不曾出问二祖断臂当为何事师云粉骨碎身云供养什么人师云来者供养问无边身菩萨为什么不见如来顶相师云你是阇梨问昼是日光夜是火光如何是神光师云日光火光问如何是恰问处师云错云如何(是不)问处师云向前一句里辩取问如何是大人相师以手摸面叉手敛容问如何是无为师云者个是有为问如何是祖师西来意师云栏中失却牛问学人远来请和尚指示师云才入门便好蓦面唾问如何是直截一路师云淮南舡子到也未云学人不会师云且喜到来问柏𣗳子还有佛性也无师云有云几时成佛师云待虚空落地云虚空几时落地师云待柏𣗳子成佛问如何是西来意(师云)因什么向院里骂老僧云学人有何过师云老僧不能就院里骂得阇梨问如何是西来意云板齿生毛问贫子来将什么过与师云不贫云争奈觅和尚何师云只是守贫问无边身菩萨为什么不见如来顶相师云如隔罗縠问诸天甘露什么人得吃师云谢你将来问超过乹坤底人如何师云待有与么人即报来问如何是伽蓝师云三门佛殿问如何是不生不灭师云本自不生令亦无灭问如何是赵州主师云大王是问急切处请师道(师云)尿是小事须是老僧自去始得问如何是丈六金身师云腋下打领云学人不会师云不会请人裁问学人有疑时如何师云大宜小宜学人大疑师云大宜东北角小宜僧堂后问如何是佛向上人师下禅床上下观瞻相云者汉如许长大截作三橛也得问什么向上向下𡰱问如何是密密意师以手恰之云和尚犹有者个在师云是你有者个。

　　师示众云老僧三十年前在南方火炉头有个无宾主话直至如今无人举着问和尚受大王如是供养将什么报答师云念佛云贫子也解念佛师云唤侍者将一钱与伊问如何是和尚家风师云屏风虽破骨格犹存问如何是不迁之义师云你道者野鸭子飞从东去西去问如何是西来意师云什么处得者消息来问如何是尘中人师云布施茶盐钱米问大耳三藏苐三度觅国师不见未审国师在什么处师云在三藏鼻孔里问盲龟值浮木孔时如何(师云)不是偶然事问久居嵓谷时如何师云何不隐去问如何是佛法大意师云礼拜着僧拟进话次师唤沙弥文远文远到师叱云适来去什么处来问如何是自家本意师云老僧不用牛刀问和尚姓什么师云常州有云甲子多少师云苏州有。

　　上堂云才有是非纷然失心还有答话分也无有僧出抚侍者一下云何不祗对和尚师便归方丈后侍者请益适来僧是会不会师云坐底见立底立底见坐底问如何是道师云墙外底云不问者个师云问什么道云大道师云大道通长安问拨尘见佛时如何师云拨尘即不无见佛即不得问如何是无疾之身师云四大五阴问如何是阐提师云何不问菩提云如何是菩提师云只者便是阐提师有时屈指云老僧唤作拳你诸人唤作什么僧云和尚何得将境示人师云我不将境示人若将境示阇梨即埋没阇梨去也云争奈者个何师便珍重问一问一答揔落天魔外道设使无言又犯他匡网如何是赵州家风师云你不解问云请和尚答话师云若据你合吃二十棒。

　　师示众云才有是非纷然失心还有答话分也无有僧出将沙弥打一掌便出去师便归方丈至来日问侍者昨日者师僧在什么处侍者云当时便去也师云三十年弄马骑被驴子扑镇府大王问师尊年有几个齿在师云只有一个牙大王云争吃得物师云虽然一个下下咬着问如何是学人珠师云高声问僧礼拜师云不解问何不道高下即不问如何是学人珠何不与么问僧便再问师云洎合放过者汉问二边寂寂师如何阐扬师云今年无风波问大众云集合谈何事师云今日拽木头竖僧堂云莫只者个便是接学人也无师云老僧不解双陆不解长行问如何是真实人体师云春夏秋冬云与么即学人难会师云你问我真实人体问如何是佛法大意师云你名什么云某甲师云含元殿里金谷园中问如何是七佛师师云要眠即眠要起即起问道非物外物外非道如何是物外道师便打云和尚莫打某甲已后错打人去在师云龙蛇易辨衲子难瞒师见大王入院不起以手自拍膝云会么大王云不会师云自小出家今已老见人无力下禅床问如何是忠言师云你娘丑陋问从上至今不忘底人如何师云不可得凿心常思念十方一切佛问如何是忠言师云吃铁棒问如何是佛向上事师便抚掌大笑问一灯燃百千灯一灯未审从什么处发师便趯出一只履又云作家即不与么问问归根得旨随照失宗时如何师云老僧不答者话云请和尚答话师云合与么问如何是不思处师云快道快道问非思量处如何师云速道速道问如何是衣中宝师云者一问嫌什么云者个是问如何是宝师云与么即衣也失却问万里无店时如何师云禅院里宿问狗子还有佛性也无师云家家门前通长安问觌面相呈还尽大意也无师云低口云[(冰-水+〡)*ㄆ]不得处如何师云向你道低口问如何是目前一句师云老僧不如你问出来底是什么人师云佛菩萨问灵草未生时如何师云嗅着即脑裂云不嗅时如何师云如同立死汉云还许学人和合否师云人来莫向伊道问祖意与教意同别师云才出家未受戒到处问人问如何是圣师云不凡云如何是凡师云不圣云不凡不圣时如何师云好个禅僧问两镜相向那个[宋-木+((最-曰)-又+ㄑ)]明师云阇梨眼皮盖须弥山问学人近入丛林乞师指示师云苍天苍天问前句已往后句难明时如何师云唤作即不可云请师分师云问问问高峻难上时如何师云老僧不向高峰顶问不与万法为侣者是什么人师云非人问请师宗乘中道一句子师云今日无钱与长官问学人不别问请师不别答师云奇怪问三乘教外如何接人师云有此世界来日月不曾换问三处不通如何离识师云识是分外问众机来凑未审其中事如何师云我眼本正不说其中事问净地不止是什么人师云你未是其中人在云如何是其中人师云止也问如何是万法之源师云栋梁椽柱云学人不会师云拱斗义手不会问一物不将来时如何师云放下着问路逢达道人不将语默对未审捋什么对师云人从陈州来不得许州信问开口是有为如何是无为师以手示之云者个是无为云者个是有为如何是无为师云无为云者个是有为师云是有为。

　　师示众云佛之一字吾不喜闻问和尚还为人也无师云佛佛问尽却今时如何是的的处师云尽却今时莫问那个云如何是的师云向你道莫问云如何得见师云大无外小无内问离四句绝百非时如何师云老僧不认得死云者个是和尚分上事(师云)恰是云请和尚指示师云离四句绝百非把什么指示问如何是和尚家风师云内无一物外无所求问如何是归根得旨师云答你即乖问如何是疑心师云答你即乖也问出家底人还作俗否师云出家即是座主出与不出老僧不管云为什么不管师云与么即出家也问无师弟子时如何师云无漏智性本自具足又云此是无师弟子问不见边表时如何师云因什么与么问澄而不清浑而不浊时如何师云不清不浊云是什么师云也可怜生云如何是通方师云离却金刚禅问如何是祖师的的意师㖒唾云其中事如何师又唾地问如何是沙门行师云离行问真休之处请师指师云指即不休问无问时如何师云乖常语问四山相逼时如何师云无出迹问到者里道不得时如何师云不得道云如何道师云道不得处问但有言句𥁞不出顶如何是顶外事师唤沙弥文远文远应喏师云今日早晚也问如何是毗卢师师云莫恶口问至道无难唯嫌拣择如何得不拣择师云天上天下唯我独尊云此犹是拣择师云田库奴什么处是拣择问如何是三界外人师云争奈老僧在三界内问知有不有底人如何师云你若更问即故问老僧。

　　师示众云向南方趍丛林去莫在者里僧便问和尚者里是甚处师云我者里是柴林问如何是毗卢师师云性是弟子问归根得旨时如何师云太慌忙生云不审师云不审从甚处起问利剑出匣时如何师云黑云正问之时如何辨白师云无者闲工夫云义手向人前争奈何师云早晚见你义手云不义手时如何师云谁是不义手者问如何是沙门得力处师云你什么[口*(皮-(〡/又)+(王/匆))]不得力问如何是和尚示学人处师云目前无学人云与么即不出世也师便珍重。

　　问祖意与教意同别师作拳安头上云和尚犹有者个在师卸下帽子云你道老僧有个什么问心又不停不住时如何师云是活物是者个正被心识使在云如何得不被心识使师便[仁-二+氏]头问道从何生师云者个即生也道不属生灭云莫是天然也无师云者个是天然道即不与么问祖意与教意同别师云会得祖意便会教意问如何是异类中行师云唵[口*部]啉唵[口*部]啉问高峻难上时如何师云老僧自住峰顶云争奈曹溪路侧何师云曹溪是𢙣云今时为什么不到师云是渠高峻问如何是宝月当空师云塞却老僧耳问毫𨤲有差时如何师云粗云应机时如何师云屈问如何是沙门行师展手拂衣问祖佛命不断处如何师云无人知问未审权机唤作什么师云唤作权机问学人近入丛林不会乞师指示师云未入丛林更是不会问从上古德将何示人师云不因你问老僧也不知有古德云请师指示师云老僧不是古德问佛花未发如何辩得真实师云是真是实云是(什么)人分上事师云老僧有分阇梨有分问如何是佛师云你是什么人问蓦直路时如何师云蓦直路问如何是玄中不断玄师云你问我是不断玄问还有不报四恩三有者也无师云有云如何是师云者辜恩负德汉问贫子来将什么物与他师云不欠少问如何是赵州正主师云老僧是从谂有婆子问婆是五障之身如何免得师云愿一切人生天愿婆婆永沉苦海问朗月当空时如何师云犹是阶下汉云请师接上阶师云月落了来相见。

　　师有时示众云老僧初到药山时得一句子直至如今齁齁地饱师因问周员外你(还梦)见临济也无员外竖起拳师云那边见外云者边见师云什么处见临济员外无对师问周员外什么处来云非来非去师云不是老鸦飞来飞去师因看金刚经次僧便问一切诸佛及诸佛阿耨菩提皆从此经出如何是此经师云金刚般若波罗密经如是我闻一时佛在舍卫国僧云不是师云我自理经也不得因僧辞去师云阇梨出外忽有人问还见赵州否你作么生祗对云只可道见师云老僧是一头驴你作么生见僧无语示众我此间有出窟师子亦有在窟师子只是难得师子儿时有僧弹指对之师云是什么云师子儿师云我唤作师子儿早是罪过你更行趯踏(师问)新到离什么处云离雪峰师云雪峰有什么言句示人云和尚寻常道尽十方世界是沙门一只眼你等诸人向什么处屙师云阇梨若回寄个锹子去师因舍衣俵大众次僧便问和尚揔舍却了用个什么去师召云湖州子僧应喏师云用个什么。

　　示众云未有世界早有此性世界坏时此性不坏僧问如何是此性师云五蕴四大云此犹是坏如何此性师云四大五蕴定州有一座主到师问习何业云经律论不𦗟便讲师举手示之还讲得者个么座主忙然不知师云直饶你不𦗟便讲得也只是个讲经论汉若是佛法未在云和尚即今语话莫便是佛法否师云直饶你问得答得揔属经论佛法未在主无语师问一行者从什么处来云北院来师云那院何似者院行者无对有僧在边立师令代行者语僧代云从那院来师笑之师又令文远代之文远云行者还是不取师语话师问座主所习何业云讲维摩经师云维摩经步步是道场座主在什么处无对师令全益代座主语全益云只者一问可识道场么师云你身在道场里心在什么处速道取云和尚不是觅学人心师云是云只者一问一答是什么师云老僧不在心所里法过眼耳鼻舌身意而知解云既不在心[婁*殳]里和尚为什么觅师云为你道不得云法过眼耳鼻舌身意而不解作么生道不得师云吃我涕唾师问僧你曾看法华经么云曾看师云经中道衲衣在空闲假名阿练若诳惑世间人你作么生会僧拟礼拜师云你披衲衣来否云披来师云莫惑我云如何得不惑去师云自作活计莫取老僧语师问座主所习何业云讲维摩经师云那个是维摩祖父云某甲是师云为什么却为儿孙传语无对。

　　师一日上堂僧才出礼拜师乃合掌珍重又一日僧礼拜师云好好问云如何是禅师云今日天阴不答话问新到从何方来云无方面来师乃转背僧将坐具随师转师云大好无方面问新到从什么处来云南方来师云三千里外逢莫戏云不曾师云摘杨花摘杨花丰干到五台山下见一老人干云莫是文殊也无老人云不可有二文殊也干便礼拜老人不见有僧举似师师云丰干只具一只眼师乃令文远作老人我作丰干师云莫是文殊也无岂有二文殊也师云文殊文殊师问二新到上座曾到此间否云不曾到师云吃茶去又问那一人曾到此间否云曾到师云吃茶去院主问和尚不曾到教伊吃茶去即且致曾到为什么教伊吃茶去师云院主院主应喏师云吃茶去师到云居云居云老老大大何不觅个住处师云什么处住得云居云前面有古寺基师云与么即和尚自住取师又到茱萸茱萸云老老大大何不觅个住处去师云什么处住得茱萸云老老大大住处也不识师云三十年弄马骑今日却被驴扑师又到茱萸方丈上下观瞻茱萸云平地吃交作什么师云只为心粗师一日将拄杖上茱萸法堂上东西来去萸云作什么师云探水萸云我者里一滴也无探个什么师将杖子倚壁便下去师见僧来挟火示之云会么僧云不会师云你不得唤作大老僧道了也师挟起火云会么云不会师却云此去舒州有投子山和尚你去礼拜问取因缘相契不用更来不相契却来其僧便去才到投子和尚处投子乃问近离什么处云离赵州特来礼拜和尚投子云赵州老人有何言句僧乃具举前话投子乃下禅床行三五步却坐云会么僧云不会投子云你归举似赵州其僧却归举似师师云还会么云未会师云也不较多也洞山问僧什么处来云掌鞋来山云自解依他云依他山云他还指阇梨也无无对师代云若允即不违普化吃生菜临济见云普化大似一头驴普化便作驴鸣临济便休去普化云临济小厮儿只具一只眼师代云但与本分草料保寿问胡钉铰莫便是胡钉铰否云不敢保云还钉得虚空么云请打破虚空来保寿便打却云他后有多口阿师与你点破在胡钉铰后举似师师云你因什么被他打云不知过在什么处师云只者一缝上不奈何更教他打破钉铰便会师代云且钉者一缝师问新到离什么处云雪峰来师云雪峰有什么言句示人云雪峰寻常道尽十方世界都来是沙门一只眼你诸人向什么处屙师云你若回寄阇梨一个锹子去有俗行者到院烧香师问僧伊在那里烧香礼拜我又共你在者里语话正与么时生在那头僧云和尚是什么师云与么即在那头也云与么已是先也师笑之师与小师文远论义不得占胜占胜者输糊饼师云我是一头驴远云我是驴胃师云我是驴粪远云我是粪中䖝师云你在彼中作么远云我在彼中过夏师云把将糊饼来师坐次一僧才出礼拜师云珍重僧伸问次师云又是也。

　　师因在檐前立见𪈏子语师云者𪈏子喃喃地招人言语僧问未审他还甘也无云依俙似曲才堪𦗟又被风吹别调中有僧辞去师云什么处去云闽中去师云闽中大有兵马你湏回避云向什么处回避师云恰好有僧上参次见师衲衣盖头坐次僧便退师云阇梨莫道老僧不祗对师问僧从什么处来云南方来师云共什么人为伴云水牯牛师云好个师僧因什么与畜生为伴云不异故师云好个畜生云争肯师云不肯且从还我伴来师问僧堂中还有祖师也无云有师云唤来与老僧洗脚堂中有二僧相推不肯作第一座主事白和尚师云揔教他作(第二)座云教谁作第一座师云装香着云装香了也师云戒香定香师问僧离什么处云离京中师云你还从潼关过么云不历师云今日捉得者贩私盐汉因送亡僧师云只是一个死人得无量人送又云许多死汉送一个生汉时有僧问是心生是身生师云身心俱不生云者个作么生师云死汉有僧见猫儿问云某甲唤作猫儿未审和尚唤作什么师云是你唤作猫儿因镇州大王来访师侍者来报师云大王来师云大王万福侍者云未在方到三门下师云又道大王来也因上东司召文远文远应喏师云东司上不可与你说佛法也因在殿上过乃唤侍者侍者应喏师云好一殿功德侍者无对师因到临济方始洗脚临济便问如何是祖师西来意师云正值洗脚临济乃近前侧聆师云若会便会若不会更莫㗖啄作么临济拂袖去师二三十年行脚今日为人错下注脚师因到天台国清寺见寒山拾得师云久响寒山拾得到来只见两头水牯牛寒山拾得便作牛斗师云叱叱寒山拾得咬齿相看师便归堂二人来堂内问师适来因缘作么生师乃呵呵大笑一日二人问师什么处去来师云礼拜五百尊者来二人云五百头水牯牛聻尊者师云为什么作五百头水牯牛去山云苍天苍天师呵呵大笑师行脚时见二庵主一人作丫角童师问讯二人殊不顾来日早晨了角童将一铛饭来放地上分作三分庵主捋席子近前坐丫角童亦将席近前相对坐亦不唤师师乃亦将席子近前坐丫童目顾于师庵主云莫言侵早起更有夜行人师云何不教诏这行者庵主云他是人家男女师云洎合放过丫童便起顾视庵主云多口作么丫童从此入山不见师因看经次沙弥文远入来师将经侧示之沙弥出师随后把住云速道速道文远云阿弥陀佛阿弥陀佛师便归方丈因沙弥童行参师向侍者道教伊去侍者向行者道和尚教去师云沙弥童行得入门侍者在门外师行脚时到一尊宿院才相见便云有么有么尊宿竖起拳头师云水浅舡难泊便出又到一院见尊宿便云有么有么尊宿竖起拳头师云能纵能夺能取能𢲻礼拜便出师一日拈[婁*殳]珠问新罗长老彼中还有者个也无云有师云何似者个云不似者个师云既有为什么不似无语(师自)代云不见道新罗大唐问新到什么处来云南方来师竖起指云会么云不会师云动止万福不会师行脚时问大慈般若以何为体慈云般若以何为体师便呵呵大笑而出大慈来日见师扫地次问般若以何为体师放下扫帚呵呵大笑而去大慈便归方丈师到百丈百丈问从什么处来云南泉来丈云南泉有何言句示人师云有时道未得之人亦须峭然去百丈叱之师容愕然百丈云大好峭然师便作舞而出师到投子处对坐斋投子将蒸饼与师吃师云不吃不久下糊饼投子教沙弥度与师师接得饼却礼沙弥三拜投子默然师因与文远行次乃以手指一片地云这里好造一个巡铺子文远便去彼中立云把将公验来师便打一掴远云公验分明过师问新到近离甚处云台山师云还见文殊也无僧展手师云展手颇多文殊谁睹云只守气急杀人师云不睹云中雁焉知沙塞寒问远远投师请师一接师云孙膑门下因什么钻龟僧拂袖出去师云将为当荣折他双足师与首座看石桥乃问首座是什么人造云李膺造师云造时向什么处下手无对师云寻常说石桥问着下手处也不知有新罗院主请师斋师到门首问此是什么院云新罗院师云我与你隔海问僧什么处来云云居来师云云居有什么言句云有僧问灵羊挂角时如何云居云六六三十六师云云居师兄由在僧却问未审和尚尊意如何师云九九八十一有一婆子日晚入院来师云作什么婆云寄宿师云者里是什么所在婆呵呵大笑而去师出外逢见一个婆子提一个篮子师便问什么处去云偷赵州笋去师云忽见赵州又作么生婆子近前打一掌师问僧什么处来云江西来师云赵州着在什么处僧无对师从殿上过见一僧礼拜师打一棒云礼拜也是好事师云好事不如无师因参潼关潼关问师云你还知有潼关么师云知有童关云有公验者即得过无公验者不得过师云忽遇銮驾来时如何关云也须检点过云你要造返师在南泉时泉牵一头水牯牛入僧堂内巡堂而转首座乃向牛背上三拍泉便𠇲去师后将一束草安首座面前首座无对有秀才见师乃赞叹师云和尚是古佛师云秀才是新如来有僧问如何是涅槃师云我耳重僧再问师云我不害耳聋乃有颂滕滕大道者对面涅槃门但坐念无际来年春又春。

　　有僧问生死二路是同是别师乃有颂道人问生死生死若为论双林一池水朗月耀乹坤唤他句上识此是弄精魂欲会个生死颠人说梦春有僧问诸佛有难火焰里藏身和尚有难向什么处藏身师乃有颂渠说佛有难我说渠有灾但看我避难何处有相随有无不是说去来非去来为你说难法对面识得来十二时歌鸡鸣丑愁见起来还漏逗裙子褊衫个也无袈裟形相些些有裈无腰裤无口头上青灰三五斗比望修行利济人谁知变作不唧溜平旦寅荒村破院实难论解斋粥米全无粒空对闲䆫与隙尘唯雀噪勿人亲独坐时闻落叶频谁道出家憎爱断思量不觉泪沾中日出卯清净却翻为烦恼有为功德被尘谩无限田地未曾扫攒眉多称心少叵耐(东村)黑黄老供利不曾将得来放驉吃我堂前草食时辰烟火徒劳望四邻馒头锤子前年别今日思量空咽津持念少嗟叹频一百家中无善人来者只道觅茶吃不得茶噇去又嗔禺中已削发谁知到如此无端被请作村僧屈辱饥凄受欲死胡张三黑李四恭敬不曾生些子适来忽尔到门头唯道借茶兼借纸日南午茶饭轮还无定度行却南家到北家果至北家不推注苦沙盐大麦醋蜀忝米饭齑莴苣唯称供养不等闲和尚道心须坚固日昳未者回不践光阴地曾闻一饱忘百饥今日老僧身便是不习禅不论义铺个破席日里睡想料上方兜率天也无如此日炙背晡时申也有烧香礼拜人五个老婆三个瘿一双面子黑皴皴油麻茶实是珍金刚不用苦张筋愿我来年蚕麦熟罗睺罗儿与一文日入酉除却荒凉更何守云水高流定委无历寺沙弥镇长有出格言不到口枉续牟尼子孙后一条拄杖粗楋藜不但登山兼打狗黄昏戌独坐一间空暗室阳𦦨灯光永不逢眼前纯是金州溱钟不闻虚度日唯闻老鼠闹啾唧凭何更得有心情思量念个波罗蜜人定亥门前明月谁人爱向里唯愁卧去时勿个衣裳着甚盖刘维那赵五戒口头说善甚奇怪任你山僧囊罄空问着都缘揔不会半夜子心境何曾得暂止思量天下出家人似我住持能有几土榻林破芦废老檎木枕全无被尊像不烧安息香灰里唯闻牛粪气。

　　见起塔乃有颂

本自圆成何劳叠石名邈雕镌与吾悬隔若人借问终不指画

　　因见诸方见解异途乃有颂

呵
　赵州南石桥北观音院里有弥勒祖师遗下一只履直至如今觅不得

　　因鱼鼓有颂

四大犹来造化功有声全贵里头空莫怪不与凡夫说只为宫啇调不同

　　莲花有颂

奇异根苗带雪鲜不知何代别西天淤泥深浅人不识出水方知是白莲

　　赵王与师作真赞

碧溪之月清镜中头我师我化天下赵州

　　哭赵州和尚二首

师离㴲水动王侯心印光潜麈尾[(冰-水+〡)*ㄆ]碧落雾霾松岭月沧溟浪覆济人舟一灯乍灭波旬喜双眼重昏道侣愁纵是了然云外客每瞻瓶机泪还流

　　　　其二

佛日西倾祖印隳珠沉[舟-(白-日)]沼月沉辉影敷丈室炉烟𢡖风起禅堂松韵微只履乍来留化迹五天何处又逢归解空弟子绝悲喜犹自潸然对雪帏

　　古尊宿语录卷苐十五　　　　　　勿三
中华藏第 077 册 No. 1710 古尊宿语录


　　古尊宿语录卷第十六　　　　　　勿四

　　雪峰禅师法嗣。

　　云门匡真禅师浙西嘉兴张氏子依空王寺志澄律师出家禀具穷律部初参睦州踪禅师州才见师来便闭却门师乃扣门州云谁师云(某甲)州云作什么师云己事未明乞师指示州开门一见便闭却师如是连三日去扣门至苐三日州始开门师乃拶入州便擒住云道道师拟议州托开云秦时𨍏轹钻师从此悟入师到雪峰庄见一僧师问上座今日上山去那僧云是师云寄一则因缘问堂头和尚只是不得道是别人语僧云得师云上座到山中见和尚上堂众才集便出握腕立地云这老汉项上铁枷何不脱却其僧一依师教雪峰见这僧与么道便下座拦𦙄把住其僧云速道速道僧无对雪峰托开云不是汝语僧云是(某甲)语雪峰云侍者将绳棒来僧云不是某语是庄上一浙中上座教(某甲)来道雪峰云大众去庄上迎取五百人善知识来师次日上山雪峰才见便云因什么得到与么地师乃低头从兹契合师在雪峰时有僧问雪峰如何是触目不会道运足焉知路峰云苍天苍天僧不明遂问(师苍)天意旨如何师云三斤麻一疋布僧云不会师云更奉三尺竹后雪峰闻喜云我常疑个布衲师行脚时见一座主举在天台国清寺斋时雪峰拈钵盂问某道得即与你钵盂某云此是化佛边事峰云你作座主奴也未得某云不会峰云你问我与你道某始礼拜峰便蹋倒某得七年方见师云是你得七年方见主云是师云更与七年始得师在浙中蕴和尚会里一日因吃茶次举蕴和尚乘语云见闻觉知是法法离见闻觉知作么生有傍僧云见定如今目前一切见闻觉知是法法亦不可得师拍手一下蕴乃举头师云犹欠一着在蕴云我到这里却不会师到共相共相问什么处来云雪岭来相云要急言句举一则来云前日典座来和尚何不问他相云典座且置师云箭过新罗师在岭中时问卧龙和尚明己底人还见有己么龙云不见有己始明得己又问长连床上学得底是苐几机龙云苐二机师云作么生是苐一机云紧帩草鞋师在岭中时有僧问如何是法身向上事云向上与你道即不难汝唤什么作法身僧云请和尚鉴云鉴即且置作么生说法身僧云与么与么师云此是长连床上学得底我且问你法身还解吃饭么僧无语后有僧举似梁家庵主主云云门直得入泥入水资福云欠一粒也不得剩一粒也不得师在雪峰与长庆西院啇量雪峰上堂云尽大地撮来如粟未大抛向面前漆桶不会打鼓普请看西院问师雪峰与么道还有出头不得处么师云有院云作么生是出头不得处师云不可总作野狐精见解也又云狼藉不少又云七曜丽天又云南阎浮提北郁单越师一日与长庆举赵州无宾主话雪峰当时与一蹋作么生师云某甲不与么庆云你作么生师云石桥在向北师与长庆举石巩三平话师云作么生道兑得石巩唤作半个圣人庆云若不还曾争辨真伪师云入水见长人师到洞岩岩问作什么来师云亲近来岩云乱走作什么师云暂时不在岩云知过即得师云和尚乱走作什么师到疏山疏山问得力处道将一句来师云请和尚高声问山便高声问师云和尚早朝吃粥么山云作么生不吃粥师云乱叫唤作么又因疏山示众云老僧咸通年已前会得法身边事咸通年已后会得法身向上事师问承闻和尚咸通年已前会得法身边事咸通年已后会得法身向上事是不山云是师云如何是法身边事山云枯桩师云如何是法身向上事山云非枯桩师云还许学人说道理也无山云许你说师云枯桩岂不是明法身边事非枯桩岂不是明法身向上事山云是师云法身还该一切不山云作么生不该师指净瓶云法身还该这个么山云阇梨莫向净瓶边会师便礼拜师到曹山山示众云诸方尽把格则何不与他道一转语教伊莫疑去师便问密密处为什么不知有山云只为密密所以不知有师云此人作么生亲近山云不向密密处师云不向密密处还得亲近也无山云始得亲近师应诺诺师问曹山如何是沙门行云吃常住苗稼者师云便与么去时如何云你还畜得么师云学人畜得山云你作么生畜师云着衣吃饭有什么难山云何不道披毛戴角师便礼拜因𤦆长老举菩萨手中执赤幡问师作么生师云你是无礼汉瑫云作么生无礼师云是你外道奴也作不得师到天童童云你还定当得么师云和尚道什么童云不会即目前包褁师云会即目前包褁因见信州鹅湖上堂云莫道未了底人长时浮逼逼地设使了得底人明得知有去处尚乃浮逼逼地师下来举此语问首座适来和尚示众云未了底人浮逼逼地了得底人浮逼逼地意作么生首座云浮逼逼地师云首座在此久住头白齿黄作这个语话首座云未审上座又作么生师云要道即得见即便见若不见莫乱道首座云只如堂头道浮逼逼地又作么生师云头上着枷脚下着杻座云与么则无佛法也师云此是文殊普贤大人境界师行脚时有官人问还有定乾坤底句么师云苏噜苏噜悉哩萨诃师到江州有陈尚书请师斋相见便问儒书中即不问三乘十二分教自有座主作么生是衲僧行脚事师云会问几人来书云即今问上座师云即今且置作么生是教意书云黄卷赤轴师云这个是文字语言作么生是教意书云口欲谈而辞丧心欲缘而虑忘师云口欲谈而辞丧为对有言心欲缘而虑忘为对妄想作么生是教意尚书无语师云见说尚书看法华经是否书云是师云经中道治生产业皆与实相不相违背且道非非想天有几人退位书无语师云尚书且莫草草十经五论师僧抛却特入丛林十年二十年尚不奈何尚书又争得会尚书礼拜云某甲罪过师到归宗僧问大众云集合谈何事宗云两两三三僧云不会宗云三三两两师却问其僧归宗意旨如何僧云全体与么来师云上座曾到潭州龙牙么僧云曾到来师云打野榸汉师因乾峰上堂云法身有三种病二种光须是一一透得更须知有照用临时向上一窍在峰乃良久师便出问庵内人为什么不见庵外事峰呵呵大笑师云犹是学人疑处在峰云子是什么心行师云也要和尚相委峰云直须与么始解稳坐地师应喏喏乾峰示众云举一不得举二放过一着落在第二师出众云昨日有人从天台来却往径山去峰云典座来日不得普请便下座。

　　师问乾峰请师答话峰云到老僧也未师云与么则学人在迟也峰云与么那与么那师云将谓猴白更有猴黑师到灌溪时有僧举灌溪语云十方无壁落四面亦无门净裸裸赤洒洒没可把问师作么生师云与么道即易也大难出僧云上座不肯和尚与么道那师云你适来与么举那僧云是师云你驴年梦见灌溪么僧云某甲话在师云我问你十方无壁落四面亦无门净裸裸赤洒洒没可把你道大梵天王与帝释商量个什么事僧云岂干他事师喝云逐队吃饭汉陈尚书问云居供养主云云居高低于弟子王无语尚书问师师云尚书莫教话堕师在岭中时问一老宿一切时中如何辨明老宿云唤什么作一切时中师云释迦老子道了也弥勒犹自不知又见一老宿上堂云若是啇量举觉如当门利剑相似一句下须有杀活始得师出众云和尚上堂多时大众归堂老宿云道什么云日月易流师在岭中顺维那处起彼时问古人竖起拂子放下拂子意旨如何维那云拂前见拂后见师云如是如是又云是诺伊是不诺伊又云可知礼也师闻洛浦勘僧云近离甚处僧云荆南浦云有一人与么去还逢么僧云不逢浦云为什么不逢僧云若逢即头粉碎浦云阇梨三寸甚密师后于江西见其僧问云还有此语不僧云有云洛浦倒退三千里师在灵树知圣大师会中为首座时僧问知圣如何是祖师西来意圣云老僧无语却问僧忽然上碑合著得什么语时有数僧下语皆不契圣云汝去请首座来洎师至圣乃举前话问师师云也不难圣云着得什么语师云有人问如何是祖师西来意但云师知圣深肯问学人有疑请师不责从上宗乘事作么师云三拜不虚。

　　师上堂良久云夫唱道之机固难谐剖若也一言相契犹是多途况复忉忉有何所益然且教乘之中各有殊分律为戒学经为定学论为慧学三藏五乘五时八教各有所归然一乘圆顿也大难明直下明得与衲僧天地悬殊若向衲僧门下句里呈机徒劳伫思门庭敲磕千差万别拟欲进步向前过在寻佗舌头路布从上来事合作么生向者里道圆道顿得么者边那边得么莫错会好莫见与么道便向不圆不顿处卜度者里也须是个人始得莫将依师语相似语测度语到处呈中将为自己见解莫错会只如今有什么事对众决择看时有州主何公礼拜问曰弟子请益师云目前无异草有官问佛法如水中月是不师云清波无透路进云和尚从何得师云再问复何来进云正与么时如何师云重叠关山路有官问千子围绕何者为的师云化下住持已奉来问问今日开筵将何指教师云来风深辨进云莫只者便是么师云错问从上古德以心传心今日请师将何施设师云有问有答进云与么则不虚施设也师云不问不答问凡有言句皆是错如何是不错师云当风一句起自何来进云莫只者便是也无云莫错问如何是啐啄之机师云响进云还应也无师云且缓缓问如何是学人的的事师云痛领一问问如何是祖师西来意师云日里看山问如何是和尚家风师云久雨不晴进云如何是久雨不晴师云晒㫰着问如何是不带眹师云天台普请南岳游山问如何是向上一路师云九九八十一问如何是教主师云太无礼生问如何是一代时教师云对一说问如何是正法眼师云普问如何是端坐念实相师云河里失钱河里捷问如何是沙门行师云会不得进云为什么会不得师云只守会不得问如何是寻常之用师云且那里葛藤去问如何是教意师云你看什么经僧云般若经师云一切智智清净还梦见未僧云一切智智清净且置如何是教意师云心不负人面无惭色放你三十棒问如何是报得四恩三有去师云抱头哭苍天问如何是正法眼师云粥饭气问如何是三昧师云到老僧一问还我一句来问如何是诸佛出身处师云东山水上行问乞师指个入路师云吃粥吃饭时有僧问如何是一句师云举问如何是说时默师云清机历掌进云如何是默时说师云嗄进云不默不说时如何师将棒趁问如何是云门剑师云祖问如何是诸佛出身处师云更请一问问如何是露地白牛师云觌机无改路进云放着什么处师云再举不逾尘问如何是尘尘三昧师云桶里水钵里饭问如何是一如体玄师云欠你一问问如何是玄中的师云𡎺进云如何即是师云速退速退妨他别人问问如何是非思量处师云识情难测问凿壁偷光时如何师云恰问一言道尽时如何师云裂破进云和尚作么生下手拈掇师云拈取粪箕扫帚来问如何举唱即得不负来机师云道什么进云还可来意也无师云且缓缓问如何是透法身句师云北斗里藏身问如何是本来宗师云不问不答问如何是三界唯心万法唯识师云我今日不答话进云为什么不答话师云驴年会么问如何是吹毛剑师云骼又云胔问如何是内外光师云向什么处问学云如何明达师云忽然有人问你作么生道进云明达后如何(师云)明郎且置还我达来问如何是切急一句(师云)吃问如何是本来心师云举起分明问如何是衲僧孔窍师云放过一着进云请师道师云对牛弹琴问如何是大乘修行师云一榼在手问如何是一切智智清净师云僧堂入佛殿问如何是不挂唇吻一句师云合取狗口问如何是海印三昧师云你但礼拜问着待我东行西行问如何转动即得不落阶级师云南斗七北斗八问如何是当今施设师云道即不难鉴从何来问如何是不睡底眼云不省问如何是不犯之令云那个师僧还见么问如何是大人相师乃擎拳问如何是佛法大意云一佛二菩萨问如何是兄弟添十字师云我共汝说葛藤问如何是和尚为人一句师云心不负人面无惭色速礼三拜问如何是天然之事师云蹋步向前作什么问如何是教意师云吃嘹舌头更将一问来问如何是七纵八横师云放汝一着。

　　上堂云举一则语教汝直下承当早是撒屎着你头上也直饶拈一毛头尽大地一时明得也是剜肉作疮虽然如此也须是实到者个田地始得若未且不得掠虚却须退步向自己根脚下推寻看是什么道理实无[糸*系]发许与汝作解会与汝作疑惑况汝等且各各当人有一段事大用现前更不烦汝一毫头气力便与祖佛无别自是汝诸人信根浅薄恶业浓厚突然起得如许多头角担钵囊千乡万里受屈作么且汝诸人有什么不足处大丈夫汉阿谁无分独自承当尚犹不着便(不可)受人欺瞒取人处分才见老和尚开口便好把特石蓦口塞便是屎上青蝇相似斗咂将去三个五个聚头商量若屈兄弟古人一期为汝诸人不奈何所以垂一言半句通你入路知是般事拈放一边自着些子筋骨岂不是有少许相亲处快与快与时不待人出息不保入息更有什么身心闲别处用切湏在意珍重。

　　上堂良久云触目不会道运足焉知路僧问如何是触目菩提师云与我拈却佛殿问如何是最初一句师云九九八十一僧便礼拜师云近前来僧便近前师便打问如何是实学底事师云大好消息进云毕竟是谁家之子师云[膜-大+(句-口+匕)]月二十五问承教有言一切智智清净时如何师便唾之进云古人方便又作么生师云来来截却汝脚跟换却汝髑髅钵盂里拈却匙筋拈却鼻孔来进云甚处有许多般师云者掠虚汉便打问如何是禅师云是进云如何是道师云得问如何是一切法皆是佛法师云三家村里老婆盈衢溢路会么学云不会师云非但汝不会大有人不会在问学人簇簇地商量个什么师云大众久立问如何是诸佛出身处师云佛前装香佛后合掌问十二时中如何得不被诸境惑去师云三门头合掌问四面森森如何是灵树师云风鸣雨息进云如何是灵树枝条师云晒㫰皮草问如何是触目菩提云拈却露柱学云岂干他事云驴年会么问醍醐上味为什么翻成毒药师云𡎺问如何是活师云心不负人学云如何是杀师云三日后不得唱衣学云不杀不活时如何师以拄杖趁出问学人与么来请师实说师云知问金刚为什么倒地师云不着力问杀父杀母佛前忏悔杀佛杀祖向什么处忏悔师云露问不起一念还有过也无师云须弥山问如来唯一说无二说如何是如来说师云那个师僧何不问问闇中如何辨主师云务原是什么人坐问学人实问请师实答师云你作么主辨进云正当与么时如何师云的问从上古德以何为的师云看取舌头。

　　上堂云诸和尚子莫妄想天是天地是地山是山水是水僧是僧俗是俗良久云与我拈案山来看便有僧问学人见山是山见水是水时如何师云三门为什么从这里过进云与么则不妄想去也师云还我话头来。

　　上堂良久云还有人道得么道得底出来众无语师拈拄杖云适来是个小屎坑如今是个大屎坑下座。

　　问万法归一一即不问如何是万法师云你来这里说葛藤瞒我问圣僧为什么被大虫咬师云与天下人作榜样问十二时中如何用心即得不负于上来师云省力进云省力事如何师云省取前话问万机不到处如何知有师云该得么进云日用事如何师云一箭到新罗大汉国里说葛藤问学人拟伸一问还许也无师云佛不夺众生所愿问如何举唱即得不负来机师云痛领一问问千圣功圆冥然时如何击琢师云句里明人问三界中何物胜于佛师云通你一问问摘果寻枝即不问如何是直截根源云速礼三拜问己事未明如何指示云不避来机还当得么问尽其机来师还接也无师云一问不错学云一问且置师还接不师云细看前话问毗卢向上即不问虚空请师留些子师云把却汝咽喉你作么生道问如何是学人自己师云一[扠-、]一劄进云莫便是不师云苏噜苏噜。

　　上堂云今日与诸人举一则语大众耸听良久有僧出礼拜拟伸问次师以拄杖趁云似这般灭胡种长连床上纳饭阿师堪什么共语处这般打野榸汉以拄杖一时趁下问大众云集合谈何事师云向下文长付在来日进云便与么去时如何师云堕进云什么处是堕师云长连床上饱吃饭了脱空妄语问灵山一会何似今日师云言中有响学云当今事作么生师云不烦再问问以字不成八字下是未审是什么字师云九九八十一进云学人不会请师指示云我又辜你什么处问从上古德得个什么便称尊贵师云爱问不爱答进云与么则不假和尚舌头嚼去也师云熨斗煎茶铫不同问和尚为人语话还有未道着底句也无师云说不及进云为什么如此师云只为如此问大拍盲底人来师还接也无师放身倒问如何是云门山师云庚峰定冗问牙齿敲磕皆落名言如何得不落古人踪师云通机自辩问如何是和尚家风师云皮枯骨瘦问如何是道师云七颠八倒进云为什么如此师云一不得向二不得开问暗室得明时如何师云朗州此去多少。

　　上堂云一言才举千差同辙该括微尘犹是化门之说若是衲僧合作么生若将祖意佛意这里商量曹溪一路平沉还有人道得么道得底出来时有僧问如何是超佛越祖之谈师云糊饼进云这个有什么交涉师云酌然有什么交涉问当今一句请师道师云放你一线道还我一句来问不涉廉纤请师道师云一怕汝不问二怕汝不举三到老僧㪍跳四到你退后速道速道僧便礼拜师便打问目前荡尽时如何师云热发作么其僧礼拜而退师云且来且来僧近前师便棒云这掠虚汉諕我问如何是法王主师云义手着问盲龟值浮木孔时如何师云老僧义手去也问学人正在迷途请师一接师云道什么问如何是教意师云答犹未了进云和尚什么处答师云将谓汝灵利问如何是衲僧正眼师云那个师僧近前来其僧近前师咄云去问教中即不问如何是宗门中事师云既有来问速礼三拜问绝消息处如何履践师云三十年后进云只令如何师云莫乱统问性源还有语也无师云莫问问佛病祖病将何医云审即谐进云将何医师云幸有力问百步穿杨请师指的师云答这话去也问言诠不及处如何体会师云对众快礼拜问竛竮之子如何进步师云目前不辨进云岂无尊贵师云不较多进云作么生师云作么生问凡有言说皆是葛藤如何是不葛藤师云大有人见汝问问急急相投请师指教师云作么生道进云不会请师道师云作么。

　　上堂云大众汝等还有郓州针么若有试将来看有么有么众无对师云若无散披衣裳去也便下座。

　　问尽大地人来师如何接师云提纲有路进云莫只这便是指示不师云合取狗口问时中不明如何得不落缘尘去师云闭门哭苍天问十二时中如何体悉师云不难辨进云还有学人入头处也无云细看前话问灵山一会迦叶亲闻未审闻个什么句师云不避来锋速道速道进云是什么句师云掣电之机徒劳伫思问千圣不传古今不历如何是和尚接人一句师云触忤老兄得么进云如何是接人一句师云作么问有何迳要令学人心息师云放你三十棒问目前坦然时如何师云海水在汝头上进云还着得也无师云向这里脱空妄语问施主设斋将何报答师云量才补职进云不会师云不会即吃饭问如何是向上事师云截却汝肚肠换却𢁈筋拈将钵盂来看僧无对师云这掠虚汉问如何是佛法大意师云来锋有路问如何是学人转身处师云利。

　　上堂良久云只这个带累杀人便下座。

　　上堂云道即道了也时有僧出礼拜欲伸问次师拈拄杖便打云识什么好恶这一般打野榸汉总似这个僧争消得施主信施恶业众生总在这里觅什么干屎橛咬以柱挟一时趁下问如何是禅师云拈却一字得么问扶桑柯畔日轮未出时如何师云知问皆楚投吴时如何师云面南看北斗问六国未宁时如何师云千里何明进云争柰不明何师云赖遇适来道了问如何是本源师云受什么人供养问如何是直截一路师云主山后进云谢师指示师云合取皮袋问曹溪的旨请师垂示师云三十年后问密室玄宫时如何师云倒进云宫中事作么生师云重问万机吐不出时如何师云大众不匿进云犹是学人疑处在师云语覆前机去问要急相应唯言不二时如何师云对众举大众可不知进云如何承当师云驴年问一生积恶不知善一生积善者不知恶此意如何师云烛问远远投师师意如何师云七九六十三进云学人近离衡州师喝云是你草鞋跟断僧云珍重师喝云静处萨婆诃问如何是学人自己师云一佛二菩萨问六国未宁时如何师云云擎雨色问上无攀仰下无己躬时如何师云藏身一句作么生道僧便礼拜师云放过一着置将一问来僧无语师云这死虾蟆问如何是色即是空师云拄杖敲汝鼻孔问如何是和尚非时为人一句师云早朝牵犁晚间拽杷问三乘五性即不问如何是衲僧门下事师云日势稍晚速礼三拜问久值为什么不识师云测问如何是心师云心进云不会师云不会进云究竟如何师咄云静处东行西行问三界唯心万法唯识时如何师云舌根里藏身进云藏身后如何师云苏噜苏噜问如何是途中受用师云七九六十三进云如何是世谛流(布师)云江西湖南新罗㴾海问密室不通风时如何师云响露鸣风进云如何是密室中人师云再陈难辨问直与么来时如何师云照从何立进云不去不来时如何师云前语道什么问进向无门时如何师云三千八百。

　　上堂云放你横说竖说从朝至暮无人塞你口不放你说又作么生。

　　上堂大众集良久蓦拈拄杖云看看北郁丹越人见汝般柴不易在中庭里相扑供养你更为你念般若经云一切智智清净无二无二分无别无断故僧便问如何是一切智智清净师云西天斩头截臂这里自领出去问挂锡幽岩时如何师云在什么处问如何是深中浅师云山河大地进云如何是浅中深师云大地山河进云如何是深师云朝到西天暮归唐土问迦叶入定时如何师云匿得么进云还见十方不师云好手透不出问真如湛寂妙绝无门时如何师云自机回照进云只这里如何师云莫错问千般方便诱引归源未审源中事如何师云有问有答速道将来僧应喏师云迢遥也问如何是云门剑师云揭进云用者如何师云苏噜苏噜问如何是祖师西来意师云没即道进云不会师云壮一问问能诠表里时如何师云风不入进云表里事如何师云错问万机俱罢时如何师云冢上生芝草问观身无己观外亦然时如何师云热发作么进云与么则冰消瓦解去也师便打问龙门有意进水无能时如何师云来机即易再举还难进云正与么时如何师云快问古人面壁意旨如何师云念七又云定问百不会底人来师如何接师云话堕也进云什么处是话堕师云七棒对十三问承古有言了即业障本来空未了还须偿宿债未审二祖是了未了师云确问从上古德相传何事师云速礼三拜问如何是云门一路师云亲进云如何即是师云颠言倒语作么问承古有言拟心即差如何得不差师云洪机历掌进云后人再问作么生师云迟风难改问三身中阿那身说法师云要问如何是释迦身师云干屎橛问请师提纲宗门师云南有雪峰北有赵州问大彻底人见一切法是空不师云苏噜苏噜问终日切切不得个入路乞师指个入路师云当机有路问如何是超佛越祖之谈师云蒲州麻黄益州附子问如何是教意师云撩起来作么生道进云便请师道师云对牛弹琴问玄机一路如何体会师云三十年后问椁示双趺当表何事师云言进云未审师意如何师云紧帩草鞋问不是玄机亦非目击时如何师云倒一说问劫火洞然时如何师云更梦见什么。

　　上堂云我共汝平展遇人识人与么老婆说话尚自不会每日饱饭吃了上来下去觅什么碗这野狐队仗向这里作什么以拄杖一时趁下问初秋夏末前程忽有人问如何秪对师云大众退后进云过在什么处师云还我九十日饭钱来问学人近到法席未审家风事如何师云不历一问作么生道问十方国土中唯有一乘法如何是一乘法师云何不别问进云谢师指示师便喝问承古有言一尘遍含一切尘如何是一尘师云吃嘹舌头更将一问来问学人不问师还答也无师云将汝口挂壁上不得问一切寻常时如何师云虽然屎臭气熏我我且问你昼行三千夜行八百你钵盂里什么处着僧无对(师云)脱空妄语汉问如何是教眼师云速礼三拜问承古有言牛头横说竖说不知有向上关棙子如何是向上关棙子师云东山西岭青问如何是露地白牛云归依佛归依法归依僧进云白牛何在师咄之问树凋叶落时如何师云体露金风问如何是布袋里珍珠师云说得么问如何是祖宗的子师云言中有响。

　　上堂云夫学般若菩萨须识得众生病即识得学般若菩萨病还有人拣得么出来对众拣看众无语乃云若拣不得莫妨我东行西行。

　　上堂云我今日共汝说葛藤屎灰尿火泥猪疥狗不识好恶屎坑里作活计所以道尽乾坤大地三乘十二分教三世诸佛天下老师言教一时向汝眼睫上会取去饶汝便向这里一时明得亦是不着便汉无端跳入屎坑可中于我衲僧门下过打脚折时有三僧出一时礼拜师云一状领过问如何得速超三界去师云如何得速超三界去进云是师云是即休问终日忙忙时如何师云觌机无响路进云作么生师云说不得问一摆净尽时如何师云争柰老僧何进云此是和尚分上师云这掠虚汉问如何是道师云透出一字进云透出后如何师云千里同风问古人道知有极则事如何是极则事师云争柰在老僧手里何进云某甲问极则事师便棒云吽吽正当拨破便道请益这般底到处但知乱统近前来我问你寻常在长连床上商量向上向下超佛越祖你道水牯牛还有超佛越祖底道理么僧云适来已有人问了也师云这个是长连床上学得底不要有便言有无便言无僧云若有更披毛戴角作么师云将知你只是学语之流又云来来我更问你诸人横担拄杖道我参禅学道便觅个超佛越祖底道理我且问你十二时中行住坐卧屙屎送尿至于𦭘坑里虫子市肆卖买羊肉案头还有超佛越祖道理么道得底出来若无莫妨我东行西行便下座。

　　师见僧入来便云瓦解冰消僧云学人有什么过师云七棒对十三问如何是西来意师云长连床上有粥有饭问承古有言道无横径立者皆危如何是道(师云)普请看问如何是三乘教外一句师云阇梨一问老僧[跳-兆+勃]跳三千里进云谢师指示师云住住你道老僧话作么(生僧)无对师云三十年后来与汝三十棒问大众云集合谈何事师云谭汝屋里老爷问曹溪一句阖国知闻未审云门一句什么人得闻师云阇梨不闻进云学人亲近得不师云子细踟蹰看。

　　上堂云如来明星现时成道有僧问如何是明星现时成道师云近前来近前来僧近前师以拄杖打趁。

　　上堂有僧出礼拜云请师答话师召大众大众举头师便下座。

　　上堂良久有僧出礼拜师云太迟生僧应喏师云这漆桶。

　　上堂有解问话者置将一问来僧出礼拜云请师鉴师云抛钓钓鲲鲸钓得个虾蟆云和尚莫错师云朝走三千暮走八百作么(生僧)无语师便打。

　　上堂僧问如何是本源师拈起拄杖云若是提起即向上去也僧又问如何是本源师云南赡部洲北郁单越问普贤为什么骑象文殊为什么骑师子师云我无象也无师子且骑佛殿出三门去也问如何是教意师云山河大地又云正好辨犹是曲说教意若约提纲即未在问一切智通无障碍时如何师云扫地泼水相公来问随流认得性时如何师云东堂月朗西堂闇问如何是三乘教外别传底事师云你若不问我即不答你若问我即朝到西天暮归唐土僧云乞师指示师云一不成二不是问如何是祖师西来意师云青天白日䆿语作么问如何是佛法大意师云日里麒麟看北斗问学人到这里为什么道不得师云野𣲖窟里坐问不落古今是何曲调师拽拄杖便下座。

　　问如何是佛法大意师云面南看北斗问古人斩蛇意旨如何师便打问如何是和尚家风师云阇梨受琉太早问如何是宾中主师云骑一问进云如何是主中主师云义手着进云宾主相去多少师云如眼如目进云合谈何事师云三九二十七问自到和尚法席不会乞师指示师云截却你头得么问乞师指示令学人顿息昏迷师云襄州米作么价问二尊相见时如何师云不是偶然。

　　上堂天帝释与释迦老子在中庭里相争佛法甚闹便下座。

　　问如何是曹溪的的意师云老僧爱瞋不爱喜进云为什么如此云路逢剑客[彳*頁]呈剑不是诗人不献诗问二尊相见共谈何事师云不决即道问人天交接其意如何师云对众呈机。

　　上堂和尚子且[彳*頁]明取衲僧鼻孔且作么生是衲僧鼻孔乃云摩诃般若波罗密今日大普请便下座。

　　问如何是西来意师云山河大地进云向上更有事也无师云有进云如何是向上事云释迦老子在西天文殊菩萨居东土问父母俱丧时如何云俱丧且置那个是你父母僧云苦痛深师云酌然酌然问如何是大施主师云对机不辨问彻底冥蒙底人来师如何拯济师云两重公案一状领过问说教当为何人云近前来高声问僧近前问师便打问和尚年多少师云七九六十八进云为什么七九六十八师云我为你减却五年问十方薄伽梵一路涅槃门如何是一路涅槃门师云我道不得进云和尚为什么道不得师云是你举话即得问如何是法说师云大众久立速礼三拜如何是随意说师云晨时有粥斋时有饭如何是随宜说师云三德六味施佛及僧如何是方便说师云是汝鼻孔重三斤半如何是大悲说师云皈依佛法僧问生死根源即不问如何是目前三昧师云吃嘹舌头三千里进云今日得遇和尚也师云放你三十棒问乞师指示师云上大人丘乙己进云学人不会师云化三千七十士问不离三德六味还有佛法也无师云只怕你不问进云请师道师云三德六味施佛及僧。

　　上堂云眼睫横亘十方眉毛上透乾坤下透黄泉须弥山塞却汝咽喉还有会处么若会得拽取占波国共新罗国斗额。

　　上堂云江西即说君臣父子湖南即说他不与么我此间即不如此良久云汝还见壁么。

　　上堂云去去[逅-口+(了-(丁-一)+巾)]相钝置有什么了时却问众云我与么道还有过么问如何是祖师西来意师云一不得问进云喏师咄云话也不领问今日供养罗汉罗汉还来也无师云汝若不问我即不道进云请师道师云三门头合掌佛殿里装香问如何是衲僧本分事师云南有雪峰北有赵州进云请和尚不繁辞师云不得失却问学云喏师便打问承古有言会即事同一家不会即离牙擘齿如何得事同一家师云乱走作么。

　　上堂云从上来且是个什么事如今抑不得已且向汝诸人道尽大地有什么物与汝为对为缘若有针锋与汝为隔为碍与我拈将来唤什么作佛作祖唤什么作山河大地日月星辰将什么为四大五蕴我与么道唤作三家村里老婆说话忽然遇着本色行脚汉闻与么道把脚拽向阶下有什么罪过虽然如此据个什么道理便与么莫趁口快向这里乱道须是个汉始得忽然被老汉脚跟下寻着勿去处打脚折有什么罪过既与么如今还有问宗乘中话么待老汉答一转了东行西行有僧拟问次师以拄杖劈口打便下座。

　　问师子颦呻时如何师云颦呻且置试哮吼看僧应喏师云这个是老鼠啼。

　　上堂云我有一句语不敢望你会还有人举得么良久云将谓胡须赤更有赤须胡便下座。

　　上堂云不得已且作死马医向汝道是个什么是东是西是南是北是有是无是见是闻是向上是向下是与么是不与么这个唤作三家村里老婆说话是你有几个到此境界相当即相当不相当静处萨婆诃便下座。

　　上堂云诸方老和尚道须知有声色外一假事似这个语话诳諕人家男女三间法堂里独自妄想未曾梦见我本师宗旨在作么生消得他信施腊月三十日个个须偿他始得任汝㪍跳去是你诸人各自努力珍重问目前无一法还免得生死不师云你驴年未免得在问如何是道师云去进云学人不会乞师道师云阇梨公验分明何在重判问维摩一默还同说也无师云痛领一问进云与么则同说也师云适来道什么问如何是清净法身师云死药栏进云便与么会时如何师云金毛师子。

　　上堂因闻钟鸣乃云世界与么广阔为什么钟声披七条。

　　上堂云不可雪上加霜去也珍重便下座。

　　上堂云诸方老秃奴曲木禅床上坐地求名求利问佛答佛问祖答祖屙屎送尿也三家村里老婆传口令相似识个什么好恶揔似这般底水也难消。

　　上堂云人人自有光明在看时不见暗昏昏便下座。

　　师入京在受春殿圣上问如何是禅师云皇帝有来臣僧对师在文德殿赴斋有鞠常侍问灵树果子熟也未师云什么年中得信道生。

　　上堂云你诸人无端走来这里觅什么老僧只解吃饭屙屎别解作什么你诸方行脚参禅问道我且问你诸方参得底事作么生试举看又云中间𧫒汝屋里老爷得么向老汉𦜇臀后觅得些子㖒唾嚼将为自己便道我解禅解道饶你念得一大藏教拟作么生去古人事不得已见你乱走向汝道菩提涅槃是埋没你是钉橛系却你又见你不会向汝道非菩提涅槃知是般事早是不着便也又更觅他注解这般底灭胡种族从上来揔似这般何处到今日我向前行脚时有一般人与我注解他是不恶心被我一日觑见是一场笑具是我三五年不死这般灭胡种底一斧打脚折如今诸方大有出世纽捏你何不去彼中在这里觅什么干屎橛师便下地以拄杖一时打趁下去问如何是万法一决师云莫教失却问问死中得活时如何师云朝行三千夜行八百问大众云集合谈何事师云今日放下令行去也僧礼拜师便打问如何是透法身句师云海晏河清道士问视听无声无形老君说了也云门一句请师指示师云迢然西天路士无语师拟下座士云再请师举扬宗旨师云道得底出来众无对师云与么则辜负请主去也便下座。

　　上堂大众集定师乃拈起拄杖云不得已且向这里会取看看三门在露柱上便下座。

　　十二时歌

　夜半子愚夫说相似

　鸡鸣丑痴人捧龟首

　平旦寅晓何人

　日出卯韩情枯骨咬

　食时辰历历明机是误真

　禺中已去来南北子

日南午认向途中苦

　日昳未夏逢说寒气晡时申张三李四会言真

　日入酉恒机何得守

　黄昏戌看见时光谁受屈

　人定亥直得分明沉苦海

　　偈颂

云门耸剔白云低水急游鱼不敢栖入户已知来见解何劳更举轹中泥

药病相治学路医扶篱摸壁小儿戏幽谷不语谁人测管解师承孰不知

康氏圆形滞不明魔深虚丧击寒冰凤羽展时超碧汉𣈆锋八博拟何凭

是机是对对机迷辟机机远远机栖夕日日中谁有挂因底底事隔情迷

太阳溢目极玄微谁人说道我渠非句中有路人皆响觌面难遭第一机

丱岁依山人事稀松下相逢话道奇锋前一句超调御拟问如何历劫违

玩古松高云不齐鸿鸧鹤抱几年栖剖[聲-耳+卯]同时殊有异羽张腾汉碧霄低

万像森罗极细微素话当人却道非相逢相见呵呵笑顾伫停机复是谁

话尽途中事言多何省机贵人言是妙上士见知亏

大道何曾讨无端入荒草卷来复卷去不觉虚生老

上不见天下不见地塞却咽喉何处出气笑我者多哂我者少

丧时光藤林荒啚人意滞肌尪

举不顾即差互拟思量何劫悟

咄咄咄力韦希禅子讶中眉垂

　　抽顾颂

鉴咦

　　古尊宿语录卷苐十六　　　　　　勿四
中华藏第 077 册 No. 1710 古尊宿语录


　　古尊宿语录卷第十七　　　　　　勿五

　　云门匡真禅师语录

　　室中语要一百八十五则垂示代语二百九十则。

　　室中语要

　　示众云尽十方世界乾坤大地以拄杖一画百杂碎三乘十二分教达磨西来放过即不可若不放过不消一喝。

　　示众云西天二十八祖唐土六祖天下老和尚揔在拄杖头上直饶会得倜傥分明只在半途若不放过尽是野狐精师一日云古来老宿皆为慈悲之故有落草之谈随语识人若是出草之谈即不与么若与么便有重话会语不见仰山和尚问僧近离甚处僧云庐山仰山云曾游五老峰么僧云不曾游仰山云阇梨不曾游山师云此语皆为慈悲之故有落草之谈有时云若言即心即佛权且认奴作郎生死涅槃恰似斩头觅活若说佛说祖佛意祖意大似将木槵子换却你眼睛相似。

　　举古云闻声悟道见色明心师云作么生是闻声悟道见色明心乃云观世音菩萨将钱来买糊饼放下手云元来只是馒头有时云灯笼是你自己把钵盂噇饭饭不是你自己有僧便问饭是自己时如何师云者野狐精三家村里汉复云来来不是你道饭是自己僧云是师云驴年梦见三家村里汉有时云真空不坏有真空不异色僧便问作么生是真空师云还闻钟声么僧云此是钟声师云驴年梦见么。

　　举疏山和尚问僧什么处来僧云岭中来山云曾到雪峰么僧云曾到山云我已前到时是事不足如今作么生僧云如今足也山云粥足饭足僧无语师云粥足饭足。

　　举孚上座参雪峰峰闻乃集众孚到法堂上顾视雪峰便下看知事明日却上礼拜云某甲昨日触忤和尚峰云知是般事便休时有僧问师作么生是触忤和尚处师便打。

　　举僧问资福古人拈槌竖拂意旨如何福云古人与么那僧云拈槌竖拂又作么生福便喝出师云古人是什么眼目僧云和尚作么生师云驴年会么僧无对师复召僧来来僧近前师以拂子蓦口打。

　　举三平颂云即此见闻非见闻师云唤什么作见闻无余声色可呈君师云有什么口头声色个中若了全无事师云有什么事体用无妨分不分师云语是体体是语复拈起拄杖云拄杖是体灯笼是用是分不分不见道一切智智清净举一宿觉云幻化空身即法身师拈起拄杖云尽大地不是法身。

　　举僧问赵州某甲乍入丛林乞师指示州云吃粥了也未僧云吃粥了也州云洗钵盂去师云且道有指示无指示若道有指示向他道什么若道无指示者僧何得悟去。

　　举僧问雪峰乞师指示峰云是什么其僧于言下大悟师云雪峰向伊道什么有时云平地上死人无数过得荆𣗥林是好手僧云与么则堂中第一座有长处也师云苏噜苏噜。

　　举无情说法忽闻钟声云释迦老子说法也蓦拈起拄杖问僧者个是什么僧云拄杖子师云驴年梦见一日云三家村里卖卜东卜西卜忽然卜着也不定僧便问忽然卜着时如何师云伏惟。

　　师云大用现前不存轨则僧便问如何是大用现前师乃拈拄杖高声唱云释迦老子来也有时以拄杖打火炉一下大众眼目定动师乃云火炉㪍跳上三十三天见么见么众无语师云无智人前莫说打你头破百裂。

　　师云看看法身变作灯笼超佛越祖之谈从你脚跟下过也僧云脚跟下认得时如何师云钝置杀我僧云与么则迥然不在者里也师云十万八千。

　　举槃山语云光境俱忘复是何物师云直饶与么道犹在半途未是透脱一路僧便问如何是透脱一路师云天台华顶赵州石桥。

　　举仰山云如来禅即许师兄会僧便问如何是如来禅师云上大人又拈起扇子云我唤作扇子你唤作什么僧无语师云扇子上说法灯笼里藏身作么生僧却问如何是和尚禅师叱云元来只在者里。

　　举雪峰唤僧近前来僧近前峰云去师举了问僧你作么生道得叉手句你若道得叉手句即见雪峰。

　　举三祖云一心不生万法无咎师云只者里悟了乃拈起拄杖云乾坤大地有什么过。

　　举一宿觉云一切数句非数句与吾灵觉何交涉师云行住坐卧不是灵觉唤什么作数句。

　　举槃山云光境俱忘复是何物师云东海里藏身须弥山上走马复以拄杖打床一下大众眼目定动乃拈拄杖趁散云将谓灵利者漆桶。

　　举僧问乾峰十方薄伽梵一路涅槃门未审路头在什么处峰以拄杖划云在者里师拈起扇子云扇子㪍跳上三十三天筑着帝释鼻孔东海鲤鱼打一棒雨似盆倾相似会么有时云诸方拈槌竖拂云会么但云莫压良为贱却云是是待伊拟议便打。

　　举教云心生种种法生心灭种种法灭乃拈起拄杖云重多少僧云半斤师云驴年梦见。

　　举夹山语云百草头上荐取老僧师合掌云不审不审又以拄杖指露柱云夹山变作露柱也看看。

　　举仰山问僧近离甚处僧云向南山拈起拄杖云彼中还说者个么僧云不说山云不说者个还说那个么僧云不说山召大德参堂去其僧便去山复召其僧僧应喏山云近前来僧近前山便打师云仰山若无后语争识得人。

　　举雪峰唤僧近前来僧近前峰云甚处去僧云普请去峰云去师云此是随语识人。

　　举参同契云回互不回互师云作么生是不回互乃以手指板头云者个是板头作么生是回互师云唤什么作板头。

　　举见闻觉知无障碍声香味触常三昧师云一切处不是三昧行时不是三昧有处云声香味触体在一边声香味触在一边见解偏枯。

　　举夹山坐次洞山到来云作么生夹山云只与么师代洞山云不放过又作么生代夹山便喝师又拈夹山云祇与么元来只在虾蟆窟里又云只与么也难得。

　　举祖师偈云法法本来法师云行住坐卧不是本来法一切处不是本来法只如山河大地与你日夕着衣吃饭有什么过又云法本法无法师拈起拄杖云不是本无法。

　　举傅大士颂云空手把锄头步行骑水牛师云是你从向北骑一头水牯牛到这里乃拈起拄杖云不见道千头万头到这里但识取一头。

　　举宝公云如我身空诸法空千品万类悉皆同师云你立不见立行不见行四大五蕴不可得何处见有山河大地来是你每日把钵盂噇饭唤什么作饭何处更有一粒米来。

　　举一切声是佛声一切色是佛色师拈起拂子云是什么若道是拂子三家村里老婆禅也不会。

　　举南方禅客问国师此间佛法如何国师云身心一如身外无余师云山河大地何处有也有时云要识祖师么以拄杖指云祖师在你头上㪍跳要识祖师眼睛么在你脚跟下又云这个是祭鬼神茶饭然虽如此鬼神也无厌足有时云若说菩提涅槃真如解脱是烧枫香供养你若说佛说祖是烧黄熟香供养你若说超佛越祖之谈是烧瓶香供养你㱕依佛法僧下去一日拈起拄杖举教云凡夫实谓之有二乘析谓之无缘觉谓之幻有菩萨当体即空乃云衲僧见拄杖但唤作拄杖行但行坐但坐揔不得动着。

　　举夹山语云百草头上荐取老僧闹市里识取天子又云一尘才起大地全[(冰-水+〡)*ㄆ]。

　　举雪峰云三世诸佛向火焰上转大法轮师云火𦦨为三世诸佛说法三世诸佛立地听师因吃茶了拈起盏子云三世诸佛听法了尽钻从盏子底下去也见么见么若不会且向多年历日里会取。

　　举槃山语云光非照境境亦非存光境俱忘复是何物师云尽大地是光唤什么作自己你若识得光去境亦不可得有什么屎光境光境既不可得复是何物又云此是古人慈悲之故重话会语者里倜傥分明去放过即不可若不放过复举手云苏卢苏卢。

　　举傅大士云禅河随浪静定水逐波清师拈拄杖指灯笼云还见么若言见是破凡夫若言不见有一双眼在你作么生会良久复拈拄杖云尽大地不是浪师有时拈拄杖打床一下云一切声是佛声一切色是佛色你把钵盂噇饭时有个钵盂见行时有个行见坐时有个坐见者般底作与么去就把棒一时趁散有时拈起拂子云者里得个入处去捏怪也日本国里说禅三十三天有个人出来唤云吽吽特库儿担枷过状。

　　举古人道一处不通两处失功两处不通触途成滞拈起拄杖云山河大地三世诸佛尽在拄杖头上有甚滞碍如今明也暗向什么处去只者明便是暗一切众生只被色空明暗隔碍便见有生灭之法。

　　举一宿觉云六般神用空不空一颗圆光色非色师拈起拂子云者个是圆光是色非色唤什么作色与我拈将来看。

　　举夹山云百草头上荐取老僧闹市里识取天子师云虾蟆入你耳朵里毒蛇穿你眼睛中且向葛藤处会取。

　　举十方薄伽梵一路涅槃门师云你若不识大食国里人在你眼睫里卖香药。

　　举般若经云无二无二分无别无断故师乃指露拄云与般若经相去多少。

　　举经云经书咒术一切文字语言皆与实相不相违背师拈拄杖云者个是什么若道是拄杖入地狱不是拄杖是什么一日拈拂子摵一下云日月星辰扑落地上见么良久起身云近后突着你眼睛。

　　举十方薄伽梵一路涅槃门师云者个是屋上头是天手里是拄杖作么生是涅槃门有时云弹指謦欬扬眉瞬目拈捶竖拂或即圆相尽是撩钩搭索佛法两字未曾道着道着即撒屎撒尿。

　　举瓦官参德山瓦官为侍者同入山斫木德山将一碗水与瓦官官接得便吃却山云会么官云不会山又将一碗水与瓦官官接得又吃却山云会么官云不会山云何不成禠取那不会底官云不会又成禠个什么山云子大似个铁橛瓦官住院后雪峰去访茶话次峰云当时在德山会里斫木因缘作么生官云先师当时肯我峰云和尚离先师太早其时面前有一碗水峰云将水来官便过与雪峰峰接得便泼却师代云莫压良为贱因斋次将糊饼一咬云咬着帝释鼻孔帝释害痛复以拄杖指云在你诸人脚跟下变作释迦老子见么见么阎罗王闻说呵呵大笑云者个师僧相当去不奈你何若不相当揔在我手里有时以拄杖打床一下云你若是个汉忽然者里闻声悟了一切山河大地日月星辰有什么过。

　　举洛浦云一尘才起大地全收师云鸟窠拈布毛便有人悟去因吃茶次举一宿觉云三身四智体中圆八解六通心地印师云吃茶时不是心地印乃拈拄杖云且向者里会取。

　　举僧问雪峰如何是触目菩提峰云好个露柱有处云还见露柱么师拈起拄杖云有底体上会事见露柱只唤作露柱有处道不见有露柱见解偏枯见露柱但唤作露柱见拄杖但唤作拄杖有什么过。

　　举僧问灵云佛未出世时如何灵云竖起拂子僧云出世后如何云亦竖拂子师云前头却实后底打不着又云不说出不出何处有一问时节只如雪峰夏末于僧堂前坐众才集峰拈起拄杖云者个为中下根人便有僧问忽遇上上人来时如何峰拈起拄杖师云我不似雪峰打破狼藉僧便问未审和尚如何师便打。

　　举僧问玄沙如何是学人自己沙云是你自己师云没量大人被语脉里转却有僧问如何是学人自己师云忽然路上有人唤衲僧斋你也随例得饭吃因斋次拈起糊饼云我只供养江西两浙人不供养向北人僧云为什么只供养江西两浙人不供养向北人师云天寒日短两人共一碗。

　　举国师云南方佛法半生半灭此间身心一如身外无余师云唤什么作身心一如又云汝等要识国师底么自代云不可辜负国师去也。

　　举肃宗帝请国师看戏国师云有什么身心看戏帝再请国师云幸自好戏师云龙头蛇尾。

　　举国师三唤侍者侍者三应国师云将谓吾辜负你谁知你辜负吾师云作么生是吾辜负你处你若会得也是无端又云作么生是侍者辜负国师处师云粉骨碎身未报得。

　　举药山问僧什么处来僧云湖南来山云洞庭湖水满也未僧云未满山云许多时雨水为什么未满云岩代云湛湛地洞山代云什么劫中曾欠少师云只在这里。

　　举雪峰云饭箩边坐饿死人临河渴死汉玄沙云饭箩里坐饿死汉水里没头浸渴死汉师云通身是饭通身是水。

　　举僧问资福古人拈槌竖拂意旨如何福云嗄师云雪上加霜。

　　举僧问资福如何是一尘入正受福作入定势僧云如何是诸尘三昧起福云你问阿谁师云这阿师话堕也不知又云前头早是葛藤又道你问阿谁。

　　举茱萸上堂云你诸人莫向虚空里钉橛时有灵虚上座出众云虚空是橛茱萸便打虚云和尚莫错打某甲萸便归方丈师云矢上加尖僧云和尚适来与么道那师云槌钟谢响得个虾蟆出来。

　　举僧问投子密岩意旨如何子云须是与么人始得赵州云何不与他本分草料师问僧作么生是本分草料僧拟议师便打。

　　举古云寂寂空形影师展两手云山河大地何处得也又云一切智通无障碍师云拄杖走到西天却㱕新罗国里乃敲床云这个是你鼻孔。

　　举僧问夹山如何是道山云太阳溢目万里不挂片云师云不唤作一句不唤作法身是什么僧问如何是学人自己师云老僧入泥入水僧云某甲粉骨碎身去也师喝云大海水在你头上速道速道僧无语师代云也知和尚恐某甲不实有时云直得乾坤大地无纤毫过患犹是转句不见一色始是半提直得如此更湏知有全提时节有时云泡幻同无碍一切处不是幻一切处不是无碍有时云横说竖说菩提涅槃真如佛性揔是向下啇量直得拈槌竖拂时节亦是横说竖说对前头犹较些子僧问请师向上道师云大众久立速礼三拜。

　　举崇寿问僧还见灯笼么僧无语师代云推倒灯笼。

　　举赵州问僧什么处去僧云摘茶去师云闲口。

　　举法身说法青青翠竹尽是法身未是提纲拈掇时节。

　　举有为无三世无为有三世有为是断灭法何处得三世无为有三世不是守寂处法。

　　举实学是葛藤言句拈槌竖拂时节于实学犹在半途。

　　举三种人一人因说得悟一人因唤得悟第三人见举便回去你道便回去意作么生复云也好与三十棒。

　　举法身吃饭早是剜肉作疮将谓合有与么说话。

　　举僧问云居湛然时如何居云不流师云不流说什么湛然又云此是截铁之言。

　　举药病相治尽大地是药那个是你自己师云遇贱即贵僧云乞师指示师拍手一下拈起拄杖云接取拄杖子僧接得拗作两截师云直饶与么也好与三十棒。

　　举翠岩夏末上堂云我一夏已来与师僧说话看翠岩眉毛在么保福云作贼人心虚长庆云生也师云关(师有)时云不敢望你有逆水之波且有顺水之意也难得乃举良遂初𠫵麻谷谷见来便去锄草良遂到锄草处谷都不顾便㱕方丈闭却门良遂连三日去敲门至苐三日才敲门麻谷问阿谁良遂云和尚莫瞒良遂若不来礼拜和尚洎被经论赚过一生师云便有逆水之波如今得入是顺水之意亦唤作双放时节又云麻谷问阿谁良遂道莫瞒良遂不是识破麻谷相见时节若不来礼拜和尚洎被经论赚过一生亦知有赚人处自后良遂㱕京辞皇帝及左右街大师大德再三相留茶筵次良遂云诸人知处良遂揔知良遂知处诸人不知师云作么生是良遂知处。

　　举心经云无眼耳鼻舌身意师云为你有啇眼见所以言无不可如今见时不可说无也然虽如此见一切有什么过一切不可得有什么声香味触法。

　　举光明寂照遍河沙问僧岂不是张拙秀才语僧云是师云话堕也。

　　举僧辞石霜霜问船去陆去僧云遇船即船遇陆即陆霜云我道半途稍难僧无语师代云三十年后此话大行又云临行一句永劫不忘。

　　举生法师云敲空作响击木无声师以拄杖空中敲云阿耶耶又敲板头云作声么僧云作声师云这俗汉又敲板头云唤什么作声。

　　举僧问石霜教中还有祖师意么霜云有僧云如何是教中祖师意霜云莫向卷中求师代云不得辜负老僧却向屎坑里坐地作什么。

　　举石霜云湏知有教外别传一句僧问如何是教外别传一句霜云非句师云非句始是句。

　　举洞山云须知有佛向上事僧问如何是佛向上事山云非佛师云名不得状不得所以言非。

　　举洞山云尘中不染丈夫儿师云拄杖但唤作拄杖一切但唤作一切。

　　举法身清净一切声色尽是廉纤语话不涉廉纤作么生是清净又云作么生是法身师云六不收又云三十三天二十八宿。

　　举古云如我身空诸法空千品万类悉皆同师云身不可得一切诸法岂是有也所以古人道无情有佛性又云无情不唤作法身说法有时云光不透脱有两般病一切处不明面前有物是一又透得一切法空隐隐地似有个物相似亦是光不透脱又法身亦有两般病得到法身为法执不忘己见犹存坐在法身边是一直饶透得法身去放过即不可子细点捡来有什么气息亦是病。

　　举僧问国师如何是本身卢舍那国师云与老僧过净瓶来僧取净瓶至国师云却安旧处着僧送安旧处又来问如何是本身卢舍那国师云古佛过去久矣师云无眹迹。

　　举僧问灌溪久向灌溪到来只见个沤麻池溪云你只见沤麻池且不识灌溪僧云如何是灌溪溪云劈箭急师云何不与第一机祗对。

　　举韦监军见帐子画牛抵树问僧牛抵树树抵牛无对师代云归依佛法僧。

　　举老宿问僧闻说雪峰有毬子话是不僧云不见说着宿云闻说有僧云只是师僧乱举宿云不乱举底事作么生无对师代云某甲新到未曾𠫵堂。

　　举佛问外道汝义以何为宗师代外道云者老和尚我识得你也外道云以一切不受为宗代佛云放过一着佛云汝以一切不受为宗耶代外道云者瞿昙莫教失却问。

　　举雪峰云尽大地是你将谓别更有师云不见楞严经云众生颠倒迷己逐物若能转物即同如来。

　　举教云诸法寂灭相不可以言宣师云见定如今说话何处有说不说不见道去不到去来不到来。

　　举一切真如含一切师云唤什么作山河大地又云是诸法空相不生不灭不垢不净或拈拄杖示众云拄杖子化为龙吞却乾坤了也山河大地甚处得来或画圆相云还有人出得么。

　　举教云是法住法位世间相常住师云释迦老子甚处去也。

　　举僧问投子如何是此经子云维摩法华又问尘中不染丈夫儿时如何子云不着师云不唤作法身不唤作第一义亦为说法亦为说真空师斋次拈起𢁈箸云我不供养南僧只供养北僧时有僧问为什么不供养南僧师云我要钝置伊僧云为什么只供养北僧师云一箭两垛有僧拈问只如前意作么生师云好即同荣或时以拄杖打露柱一下云三乘十二分教说得着么自云说不着复云咄者野狐精僧问只如师意作么生师云张公吃酒李公醉。

　　举古云有惊人之句僧问如何是惊人之句师云响。

　　举国师云语渐也返常合道论顿也不留联迹师云拈槌竖拂弹指时节若捡点来也未是无联迹有时拈拄杖云乾坤大地杀活揔在这里僧便问如何是杀师云七颠八倒僧云如何是活师云要作饭头僧云不杀不活时如何师便起云摩诃般若波罗密有时云遇人即途中受用乃拈起拄杖云拄杖不是途说话不是途。

　　举法身吃饭幻化空身即法身师云乾坤大地何处有也物物不可得以空噇空若约点捡来将谓合有与么说话。

　　举应化非真佛亦非说法者师曰应化之身说即是法身说亦唤作觌体全真以法身吃法身又云饭不是法身拄杖不是法身有时云宗门七纵八横杀活临时僧便问如何是杀师云冬去春来僧云冬去春来时如何师云横担拄杖东西南北一任打野榸。

　　示众云任你横说竖说未是宗门苗裔若据宗门苗裔是甚热碗鸣三乘十二分教说梦达磨西来说梦若有老宿开堂为人说法将利刀杀却百千万个有什么过又云将谓合有与么说话底道理一日云拈槌竖拂弹指扬眉一问一答并不当向上宗乘僧便问如何是向上宗乘师云地下阎浮大家总道得只如闹市里坐朝时犹肉案头𦭘坑里虫子还有超佛越祖之谈么僧云有底不肯师云有底不肯不可商量时便有不商量时便无也若约那个语话体上会事直言未到见解偏枯有时云我寻常道一切声是佛声一切色是佛色尽大地是法身枉作个佛法中见如今见拄杖但唤作拄杖见屋但唤作屋有时云作而无作用而无用乃拈起拄杖云不是用而无用唤什么作拄杖。

　　举[舟-(白-日)]霞云百骸俱溃散一物镇长灵师云拄杖不可不灵也唤什么作百骸甚处得来。

　　举一切贤圣皆以无为法而有差别师云拄杖不是无为法一切不是无为法。

　　举志公云鸡鸣丑一颗圆光明已久师云脑后即不问你三千里外道将一句来。

　　举睦州唤僧赵州吃茶入水之义雪峰辊毬归宗拽石经头以字国师水碗罗汉书字诸佛出身处东山水上行揔是向上时节示众云直得触目无滞达得名身句身一切法空山河大地是名名亦不可得唤作三昧性海俱备犹是无风匝匝之波直得忘知于觉觉即佛性矣唤作无事人更须知有向上一窍在有时云一切处无不是说法打钟打鼓时不可不是若与么一切处亦不是有一切处亦不是无又云不可说时即有不说时便无也若约提唱即未在为人门中即得。

　　举生死涅槃合成一块乃拈起扇子云是什么不是合成一块得与么不灵利直饶与么也是鬼窟里作活计。

　　举僧问南泉牛头未见四祖时为什么百鸟衘花献泉云步步蹋佛阶梯僧云见后为什么不衘花献泉云直饶不来犹较王老师一线道师云南泉只解步步登高不解从空放下僧云如何是步步登高师云香积世界僧云如何是从空放下师云填沟塞壑有时云若问佛法两字东西南北七纵八横朝到西天暮㱕唐土虽然如此向后不得错举。

　　举祖师偈云心随万境转转处实能幽僧问如何是转处实能幽师云吃嘹舌头老僧倒走三千里又问如何是随流认得性师云馒头䭔子摩诃般若波罗密。

　　举玄沙与韦监军茶话次军云占波国人语话稍难辨何况五天梵语还有人辨得么玄沙提起托子云识得这个即辨得师云玄沙何用繁辞又云适来道什么又云有什么难辨。

　　举古人云以空名召空色师云拄杖不是空名召得不是空色唤什么作拄杖不是空名因南泉示众云自小养一头水牯牛拟向溪东放不免食他国王水草拟向溪西放不免食他国王水草不如随处纳些些他揔不见复有僧举似师师云南泉水牯牛随处纳些些你道在牛内纳牛外纳直饶你向这里说得纳处分明我更问你索牛在后长庆云你道古人前头为人后头为人。

　　举王大王向雪峰道拟盖一所佛殿去如何峰云大王何不盖取一所空王殿大王云请师样子峰展两手师云一举四十九。

　　举报慈赞龙牙偈云日出连山月圆当户不是无身不欲全露有僧问请师全露龙牙拨开帐子云还见么僧云不见牙云将眼来后报慈闻举云龙牙只道得一半师令僧举我与你道其僧便举师云我不妨与你道有时云诸方尽向绳墨里脱出我者里即不然僧问未审和尚如何师云草鞋三十文买。

　　举揽真成立色相宛然一切法不迁僧便问作么生是不迁师云还见灯笼么僧云见师云静处萨婆诃示众云你等诸人每日上来下去问讯即不无若过水时将什么过有久住僧对云步师深喜之。

　　举僧辞大随随问什么处去僧云峨嵋礼拜普贤去随拈起拂子云文殊普贤揔在者里其僧画一圆相抛向背后却展两手随云侍者将一贴茶来与者僧师举了云我即不与么有僧云和尚又如何师云西天斩头截臂者里自领出去。

　　举黄檗一日举手作捏势云天下老和尚揔在者里我若放一线道从汝七纵八横若不放过不消一捏僧问放一线道时如何檗云七纵八横又问不放过不消一捏时如何檗云普复有僧问师如何是七纵八横师云念老僧年老僧云如何是普师云天光回照僧云如何是天光回照师云骼胔少人知有时云一颗圆光明已久还有人问么僧便问如何是一颗圆光明已久师云西天斩头截臂又云除却湏弥山拈却佛殿脊一日披袈裟云我抖擞法身也揔无对师云汝问我僧便问和尚抖擞法身意旨如何师云我也知你亲。

　　举玄沙示众云诸方老宿尽道接物利生忽遇三种病人来作么生接患盲者拈槌竖拂他又不见患聋者语言三昧他又不闻患哑者教伊说又说不得且作么生接若接此人不得佛法无灵验有僧请益师师云你礼拜着僧礼拜起师以拄杖便挃僧退后师云你不是患盲复唤近前僧近前师云你不是患聋乃竖起拄杖云还会么僧云不会师云你不是患哑其僧于此有省。

　　举古云一言才举大地全收师云且道是什么言自云春鸟啼时西岭上遂令僧你问我僧便问是什么言师云噫。

　　举马大师云一切语言是提婆宗以此个为主师云好语只是无人问僧便问如何是提婆宗师云西天九十六种你是最下种。

　　举肇法师云诸法不异者不可续凫截鹤夷岳盈壑然后为无异者哉师云长者天然长短者天然短又云是法住法位世间相常住乃拈起拄杖云拄杖不是常住法。

　　举古云一念劫[(冰-水+〡)*ㄆ]一切智师拈起拄杖云乾坤大地揔在上头若透得去拄杖也不见有直饶与么也是不着便。

　　举须菩提说法帝释雨华尊者问曰此华从天得耶帝曰弗也从地得耶帝曰弗也从人得耶帝曰弗也从何得耶帝释举手尊者云如是如是师云帝释举手处作么生与你四大五蕴释迦老子同别。

　　举世尊初生下一手指天一手指地周行七步目顾四方云天上天下唯我独尊师云我当时若见一棒打杀与狗子吃却贵啚天下太平。

　　举禾山示众云有作家战将么出来时有僧出云未审彼中还有也无师云格。

　　举僧问雪峰佛未出世时如何峰横按拄杖而坐师云常。

　　举德山问维那有几人新到那云八人山云唤典座来一时生按过师拈云更说什么生按过。

　　举雪峰勘僧什么处去僧云识得即知去处峰云你是了事人乱走作什么僧云莫涂汗人好峰云我即涂污你古人吹布毛作么生与我说来看僧云残羹馊饭已有人吃了也师别前语云筑着便作屎臭气代后语云将谓是钻天鹞子元来是死水里虾蟆。

　　举韶山勘僧云莫便是多口白头因么因云不敢山云有多少口因云遍身是山云大小二事向甚处屙因云向韶山口里屙山云有韶山口即向韶山口里屙无韶山口向甚处屙因无语山便打师代云这话堕阿师放你三十棒又代云将谓是师子儿又云韶山今日瓦解冰消。

　　举僧到曹溪有守衣钵上座提起衣云此是大𢈔岭头提不起底僧云为什么在上座手里座无语师云彼彼不了师代云远向不如亲到又云将谓是师子儿。

　　举睦州问僧莫便是清华严么僧云不敢州云梦见华严么僧无语师云门前大狼藉生。

　　举湖南报慈垂语云我有一句子遍大地僧便问如何是遍大地底句慈云无空缺师云不合与么道别云何不庵外问。

　　举南泉示众云昨夜三更文殊普贤相打各与二十棒眨向二铁围山赵州出众云和尚棒教谁吃泉云王老师有什么过州便礼拜师代云深领和尚慈悲某甲归衣钵下得个安乐。

　　举崇寿见僧做糊饼次隔窗问云你还见我么僧云不见寿云还我糊饼钱来僧无语师代云和尚礼拜饼炉好。

　　举僧问赵州如何是妙峰顶州云不答你者话僧云为什么不答州云我若答落在平地师代云俱胝和尚。

　　举长庆见僧来云何得无礼师代云某甲罪过又云甲辰乙巳。

　　举长庆问秀才云佛教云众生日用而不知儒书亦云日用而不知不知个什么秀才云不知大道师云灼然不知。

　　举僧问睦州灵山还有蛇不州云者蚯蚓师代云白骨连山。

　　举长庆拈拄杖云识得这个一生参学事毕师云识得这个为什么不住。

　　举云岩扫地次道吾云何得太区区生岩云须知有不区区者吾云与么则第二月也岩竖起扫帚云这个是第几月吾拂袖出去师云奴见婢殷勤。

　　举仰山问俗官云官居何位官云推官山乃竖起拂子云还推得这个么官无语师代云久向和尚。

　　举僧到翠岩值岩不在乃下看主事主事云参见和尚也未僧云未主事却指狗子云要见和尚但礼拜者狗子僧无语后翠岩㱕闻此语云作么生道免得与么无语师代云欲观其师先观弟子。

　　举座主就华严讲请翠岩斋岩云山僧有个问座主若道得即斋岩便拈起糊饼云还具法身么主云具法身岩云与么则吃法身也主无语本讲座主代云有什么过岩不肯东使云喏喏师代云特谢和尚降重空筵。

　　举雪峰示众云世界阔一丈古镜阔一丈世界阔一尺古镜阔一尺玄沙指面前火炉云火炉阔多少峰云云似古镜阔沙云这老汉脚跟未点地在后东使拈问僧为复古镜致火炉与么大火炉致古镜与么大西院云与么问人也未可在师云馊饭泥茶炉。

　　举僧问云居山河大地从何而有居云从𡚶想有僧云与某甲想出一铤金得么居便休去僧不肯师闻得云已是葛藤不能折合得待伊道想出一铤金得么拈拄杖便打。

　　举闽中韦监军寻常见僧云某甲待官满出江西湖南置一问问杀江西湖南老宿僧云监军作么生问军云不劳手脚僧无语师代云话堕也又云伏惟尚飨。

　　举王太傅问北院云古人道普现色身遍行三昧佛法为什么不到北俱卢州院云只为遍行所以不到师云如法置一问来。

　　举王太尉入佛殿指钵盂问僧这个是什么钵僧云药师钵尉云只闻有降龙钵僧云待有龙即降尉云忽遇拏云护浪来又作么生僧云他亦不顾尉云话堕也玄沙云尽你神力走向什么处去保福云归依佛法僧百丈作覆钵势师云他日生天莫辜负老僧。

　　举地藏问崇寿你久后将什么利济于人寿云无不利济藏云无一法得利济师云直饶与么也好吃棒又云当时但唤近前来已后教伊无鹐啄处。

　　举泉州王太傅问僧上座住甚处僧云半月山传云忽遇月头月尾又作么生僧无语师代云将谓与么更有与么。

　　举龙牙寻常道云居师兄得第二句我得第一句西院云只如龙牙与么道还扶得也无师云湏礼拜云居始得西院云傍观者哂。

　　举崇寿问僧还见灯笼么僧云见寿云两个师代云三头两面又云七个八个。

　　古尊宿语录卷第十七　　　　　　勿五
中华藏第 077 册 No. 1710 古尊宿语录


　　古尊宿语录卷第十八　　　　　　勿六

　　云门禅师语录

　　师因不安云打草鞋行脚去无对师云汝问我与汝道僧便问和尚什么处去师云四维上下对机设教去代前语云和尚宜吃姜附汤。

　　上堂云劄久雨不晴代云一箭两垛或云遇贱即贵遇明即暗代云一起一倒。

　　一日云咬齿一句作么生道代云合或云初秋夏末责情三十棒代云某甲如是问僧新罗国与大唐国是同是别代云僧堂佛殿厨库三门。

　　上堂云教意提不起过在什么处代云为你虾蟆活。

　　上堂云你道古佛与露柱相交是第几机无对师云汝问我与汝道僧便问师云一条条三十文代前语云南山起云北山下雨僧又问作么生是一条条三十文师云打与。

　　一日云商量举觉个什么代云盐贵米贱或云佛法两字拈却成得个什么代云死虾蟆或云佛法不用学灯笼露柱欺你去作么生得不欺你去代云赵州南石桥北。

　　一日云古人面壁闭却门还透得这里么代云这里是什么干屎橛又云一或云般柴来去行住坐卧四威仪中还出得释迦老子鼻孔么代云和尚也是量才补职师或举手云古佛为什么不到这里代云不可降尊就卑因僧设报慈和尚斋师问僧汝道报慈和尚有几身代云今日斋饭如法问僧般柴来去普贤菩萨在什么处代云般柴早是辛苦。

　　上堂大众集定云是大过患子细点捡代云不用别人问僧世间是什么人罪最重代云平出。

　　一日云古人道一句合头语万劫系驴橛作么生明得免此过代云赵州石桥嘉州大像或云虚空还有长短也无代云这个师僧得与么肥这个师僧得与么瘐一日云常徒之见过在什么处代云洎作过中会。

　　上堂大众集定云有理不伸死而不吊有理能伸罕遇奇人置将一问来代云过师有时问僧作么生代云少吃或云是你诸人绕天下行脚不知有祖师意露柱却知有祖师意你作么生明得露柱知有祖师意代云九九八十一示众云一举不再说作么生是一举又云你若不相当且觅个入头路微尘诸佛尽在你舌头上三藏圣教在你脚跟下不如悟去好还有人悟得么出来道看代云养子之缘代前语云长安虽乐。

　　上堂大众集定云风不来树不动便下座代云树折船沉或云第一句作么生道若道不得作么生得心息代云和尚莫要草鞋拄杖么。

　　一日云从上古人作么生辨人代云城地因君置师因摘茶云摘茶辛苦置将一问来无对又云你若道不得且念上大人更不相当且顺朱代云功不浪施代前语云劳而无功或云今日二十七拈向什么处代云壁上挂问僧三乘十二分教什么人承当得代云沙弥童行。

　　一日云汝作么生辨得无碍法代云闲家具或云还有句内藏身么代云领。

　　一日云京华还有栋梁也无代云家家观世音或云不相当且顺朱识取好代云因学人置得。

　　示众云劄即难七九六十三作么生道代云不可揔无人去也又云洎合向后道师或云日里来往日里辨人忽然中夜教取个物来未曾到处作么生取代云瞒却多少人。

　　示众云看看佛殿入僧堂里去也代云罗浮打鼓韶州舞。

　　上堂拈起拄杖云看看三千大千世界一时摇动便下座代云拽。

　　一日云作么生是双明一句代云一箭两垛或云作么生是不瞒人底句代云莫道这个是瞒人底。

　　一日云泥水不分过在什么处代云昨日莫徭人设斋或云日里来往揔识你作么生是影身一句代云某甲亦见日头从东边上。

　　一日云尽力作么生道代云五个糊饼三碗茶或云作么生是平伸一问代云便掴傍僧。

　　一日云空不异色作么生道代云园头甚要或云作么生是不沉影底句代云现。

　　上堂大众集师良久云久雨不晴代云一捶两当盖覆将来。

　　一日云教中有言谤斯经故获罪如是拈却当门齿将经来代云不空𦊰索或云你多年在丛林里乃举手便放下云向后不得与么代云若与么便成辜负和尚。

　　一日云昨日有一句语不敢望你会还有人举得么代云蓦又云走杀多少人。

　　上堂大众集定云揔上来也各自东行西行便下座代云不少或云古人一言悟道触缘见性拈起作么生啇量代云云居鼓上蓝钟一日云日里来往上上下下一问一答住汝当荷夹差一问来作么生当荷代云谓言侵早起更有夜行人又云一起一倒又云生在冀州。

　　上堂云乾坤侧日月星辰一时黑作么生道代云好事不如无师因说事了起立以拄杖打禅床一下云适来如许多葛藤贬向什么处去灵利底即见不灵利底着我热瞒代云雪上加霜。

　　示众云日月傍照三天下正照四天下我与你注破了也一句道将来代云东弗于代西瞿耶尼或云佛法不用道着世间什么物最贵代云莫道这个是贱底又云干屎橛。

　　一日云今日十五入夏也寒山子作么生代云和尚问寒山学人对拾得或云你诸人傍家行脚还识西天二十八祖么代云坐底坐卧底卧又云少吃因斋次指白瓷器云这个知有超佛越祖之谈代云五九四十五又云和尚自吃饭。

　　一日云是你傍家行脚作么生是不落宾主底句道将来代云便出去或云是你师僧在江西湖南所在过夏衣钵分付什么人了来代云不是瞒却一人来又云不作大人相。

　　一日云非贵贱据什么代云鰕跳不出斗。

　　示众云看看杀了也便作倒势云会么若不会且向拄杖头上会取代云龙头蛇尾蛇尾龙头又代作倒势。

　　一日云我每日共你葛藤不能到夜如今在这里置将一问来代云只恐和尚不答或云作么生是脚跟下一句代云有么师或问僧你为什么带累我代云某甲带累和尚或云作么生出得这里代云朝游罗浮暮归檀特。

　　一日云明己底人还见有己么代云把将来又代展两手或云作么生是蹙舌一句代云和尚只待某甲道。

　　一日云你师僧绕天下行脚见老和尚开口便上来东听西听何不向洗钵盂处置将一问来代云也知和尚为物之故因见火头云你辛苦我赏你这个拄杖子吞却祖师也无对代云功不浪施又云祸不单行师因披衲衣云古人道披衣盖乾坤乃拈起衲衣抖擞云北斗一时黑作么生代云也知和尚出身早又云不道与么去或云佛法还有变易也无代云钵盂鞋履拄杖针筒。

　　一日云佛法拈却我不问你还有识世谛法么代云某甲若道有被和尚领过或云摩㝹显正过在什么处代云有什么过。

　　示众云天众函盖乾坤目机铢两不涉春缘作么生承当代云一镞破三关师或云南来北往飞禽走兽为什么却有异代云辨却多少人或云你诸人担钵囊行脚不知有佛法佛殿上蚩吻却知有佛法代云佛殿里装香三门外合掌师或以拄杖一划云微尘诸佛尽在这里还辨得尽么代云日出东方夜落西。

　　一日云作么生是扣门一句代云打或云迷本底人触途俱滞悟本底人为什么有四大见代云益州附子建州姜师或云你诸方爱答话还有透不得底句么代云来或云达磨西来为什么难得儿孙代云放师因说事了起立云你诸人忽然今夜揔悟去早起将刀截却我头我说了也乃拈衲衣抖擞云作么生代云学人不得辜负和尚或云口只堪吃饭你道古人拈捶竖拂扬眉动目作么生辨代云沩山笠子江西别又云龙头蛇尾或云佛法中菩提涅槃真如解脱并为增语汝道世谛以何为增语代云闹市里一个两个又云菩提涅槃师或云古人道触目是道拈却酱瓮阿那个是道无对师云苍天苍天代前语云是什么心行或云见即不可子细看代云长安虽乐。

　　示众云十五日已前不问你十五日已后道将一句来代云日日是好日。

　　上堂良久云钝置杀人便下座代云不独因看志公颂问僧半夜子心住无生即生死古人意作么生代云不可揔作野狐精见解也或云古人道人人尽有光明在看时不见暗昏昏作么生是光明代云厨库三门又云好事不如无。

　　一日云佛法大杀有只是舌头短代云长也又云大斧斫了手摩挲师斋次问僧应是从前丛林学得底言语揔拈却你道我饭作么生滋味代云菜里少盐醋或云是你诸人行脚须知有隔身句作么生是隔身句代云初三十一或云大智非明真空绝迹还有人明得这个道理么若有人明得出来道看代云捏问僧常徒底人过在什么处你与我拈出来代云不可平地生堆阜又云和尚佛法身心何在或云一言才举千差同辙是什么言代云如是我闻又云要道有什么难因见狗子乃打一下云你为什么咬这露柱代但以脚趯狗子便去。

　　举华严经云金色光明云青色光明云你道我寻常还有这个时节么代云亦不得屈着和尚因开法堂门云作么生是入门一句有僧云喏师云漆桶无对代云掩面出去代后语云道着。

　　一日众集定云莫错认一着便下座代云谢和尚重重相为或云是你诸人行脚须知有入头路还有人道得么出来道看代云也不得辜负和尚。

　　示众云中有一宝秘在形山拈灯笼向佛殿里将三门来灯笼上作么生代云逐物意移又云雷起云兴。

　　一日云宗门作么生举令代云吽师或云阿耶耶新罗国里打铁火星烧着我指头自代云非但指头师或云从上祖师三世诸佛说法山河大地草木为什么不省去代云新到行人事又云和尚京中吃面多师或云万法纭纭三世诸佛天下老和尚一时出头过在什么处代云着什么来由。

　　一日云忽然有一个老宿把弓刀按剑入地狱如箭射还有人会得这个时节么代云钥𢁈在和尚手里或云古人道难得不错怪人句作么生是不错怪人句代云争塞得人口。

　　一日云眼睫横亘十方眉毛上透乾坤下透黄泉湏弥塞却你咽喉还有人会得么若有人会得拽取占波共新罗[門@(亞*斤)]额代云哂或云古人道声香味触常三昧我与你葛藤乃拈拄杖云这个拄杖子是三昧你若识得拄杖子即识得天下老宿又云你若识得拄杖子未梦见天下老宿脚跟下一茎毛代云和尚不使别人。

　　一日云一箭两垛作么生代云长安虽乐或云日谢树无影这个是佛殿那个是无影代云洎分南北。

　　一日云作么生道得不落第二问代云洪州鞋履。

　　一日拈起拄杖云解脱深坑㪍跳代云出或云一语明得不要分外代云将谓是天地师或云尘无自性揽真成立作么生是成立底事代云五尺拄杖三尺竹。

　　一日云说即天地悬殊不说即眼睫里藏身眉毛上㪍跳代云三三或云古人道一语无二语作么生是一语代云早朝粥斋后茶师或拈起拄杖云是你诸人作么生辨云门云门作么生辨你诸人代云平问僧佛法还有青黄赤白也无代云东方甲乙木西方庚辛金。

　　一日云作么生是尘中辨主代云道州去江华不远师或云有一人问着口似木𣔻有一人问着口似悬河你道二人过在甚处代云有即拈出。

　　示众云丛林言话即不要作么生是宗门自己代但展两手或云迷身一句作么生道代云何处有也或云目前不溺作么生道代云下不举上。

　　示众云江西即说君臣父子湖南即说他不与么我此间揔不如是你还识壁么代云何异。

　　一日云作么生是不续再问代云秋风过去春风至因斋时闻鼓声师云释迦老子叫唤也时有僧问未审释迦老子叫唤作么师云你与么驴年梦见么代云今日吃饭甚是迟或云我今年老七十八也所作事难也良久问僧你道净瓶年多少无对代云甲子会。

　　一日云灵利底人难得作么生是灵利底人代云不妨或云问一答十问十答百底人从什么处来代云西京来。

　　一日云会佛法底人共什么人语话代云行者问僧云三藏圣教天下老和尚言语揔拈却虾蟆口里道将一句来代云昨日新雷起师举古人道读经千遍𥿄上见经不识忽然国师问你作么生又云忽然国师拈起作么生代前语云唵代后语云朝看华严夜读般若或云凡有请问不得离于祗对作么生道代云路逢剑客湏呈剑。

　　一日云作么生是一句通褒贬代云虽是善因而招𢙣果或云行住坐卧着衣吃饭是法身那个是你四大代云和尚今年年尊。

　　一日云你若辨我我辨你是寻常更有一条作么生辨代云识或云节角语须是个人始得作么生是节角语代云摩斯吒落水。

　　一日云绕天下行脚辨人底人你道具什么眼代云𦗟水。

　　上堂云遇人即鼻孔辽天便下座代云识好𢙣师或云闹市里道将一句来代便唱声云人家莫点灯火。

　　上堂云为众竭力祸出私门代云众祸已除或云照尽一句作么生道代云某甲不欲开虾蟆口师在糊饼寮吃茶云不向汝道罪过无对复云第一湏忌火便起去代云大众不得辜负和尚师或云佛法大杀有只是炙疮痛代云炙疮痛犹可。

　　一日云临坑不损人代云也是又云某甲识好𢙣或云古人道举即易作么生代云以貌取人。

　　一日云蓦点是什么时节代云不可道是虾蟆蛤跛或云不是云门罪过便起去代云事不孤起师或云己事若明始消他供养作么生是你明底事又云举一明三万里崖州代云一切由和尚代前语云饱师或拈起拄杖问僧这个汝不得道著作么生是衲僧孔窍无对又云你若道不得向鼻孔里道将一句来代云新罗火铁郓州针又云疋上不足因僧来参师拈起袈裟云你若道得落我袈裟绻缋里你若道不得又在鬼窟里坐作么生代云某甲无气力或云不明己底人过在什么处代云大人不合如此。

　　一日云放下一句无不尽代云养子之缘或云不用指东划西什么人会佛法代云三家村里老翁婆。

　　一日云你若衣钵下坐缚杀你你若走上来走杀你作么生是不停之句代云速或云新罗国里置将一问来代云便请。

　　一日云万法从甚处起代云粪堆头师或云第一句作么生道你若明得陕府铁牛吞却乾坤代云谢和尚重重相为。

　　一日云作么生是问中具眼代云瞽。

　　示众云举一不得举二你若举二放你举三代云开师或云天堂地狱镬汤炉炭盖却你头三世诸佛揔在你脚跟下三十年后鼻孔辽天代云不可更作野狐精见解也。

　　一日云五音六律是有是无代云不可虾蟆窟里作活计师或云一句该通五千余首苏噜萨诃代云三门头打鼓佛殿里行香师或云如今半夏也敲磕处道将一句来师复云蜜怛哩孤密怛哩智又云密怛哩孤密怛哩智作么生代云[口*部]啉又云磕。

　　一日云三十年后会去在代云点儿落节或云头上霹雳即不问你脚下龙过道将一句来代云朝起云夜降雨师问僧德山便棒你道学人还有长处也无代云无端。

　　一日云一切智智清净中还有生灭么代云夜又说半偈或云若知去处什么劫中无祖佛代云发。

　　示众云作么生是不露锋骨句代云今时人湏是明明向道始得师乃有颂不露锋骨句未语先分付进步口喃喃知君大罔措或云十方国土中唯有一乘法你道自己在一乘法里一乘法外代云入又云是。

　　一日云纽半破三针筒鼻孔里道将一句来代云海里使风山上船或云折半列三针筒鼻孔在什么处与我个个拈出来看代云上中下或云分疆列土作么生道代云文殊自文殊解脱自解脱师或云衲僧湏得巴鼻即识得天下人作么生是衲僧巴鼻代云德山棒。

　　示众云浅闻即深悟深闻即不悟代云迷逢达磨或云衲僧须识古人眼作么生是古人眼代云虾蟆跳上天。

　　一日云处处道将一句来代云闹市里天子百草头上老僧或云暗道将一句来代云藏头露尾。

　　一日云将南作北将北作南作么生道代云由阿谁或云未打板已前道将一句来代云着什么来由。

　　一日云以有为有作么生免得去代云患师或云解患非患明得了作么生是眼代云昼见日夜见星。

　　一日云明暗为什么不相管代云难为怪笑或云过在什么处得与么难代云辨。

　　一日云渺漫不分是什么人分上事代云不可作沙弥行者见解也师或拈起拄杖云莫道老和尚瞒你贵之与贱纵横十字一时这里会得了莫辜负老僧代云百鸟为子屈又云抑与之与师或云见么自云见又云见什么代云花师举古人云至道无难唯嫌拣择这个是僧堂这个是佛殿那个是不拣择代云何必如此师或云全抽半抽作么生道复云作么生是半抽代云跳出死虾蟆又云作么生是全抽代云案山雷主山雨师或云你自钝置第一不得错举代云事不孤起。

　　一日云识得道得出来道看话端道什么代云识罪或云作么生是不再问底句代云今年春气早夜来阳鸟啼又云佛殿里装香三门前合掌。

　　一日云入夏来十一日也还得入头么作么生道代云来日十二师因吃茶拈起茶盏云一口吞尽作么生代云茶又吃却。

　　示众云西天二十八祖唐土六祖天下老和尚揔出头来过在什么处又云你在此间三冬两夏忽然出外有人问云门老和尚道什么你向他道什么代云蓦面唾这野狐精代前语云他不是颠或云古人道从门入者非宝作么生是门代云道得也无用处因闻鼓声云鼓声咬破七条又指僧云抱取猫儿来代云不用别人师问僧行脚事即不问汝三十二相八十种好道将一句来还有人道得么代云怛萨阿竭二千年师或云不问汝丛林言教这个是天这个是地以手指身云这个是我又指露柱云这个是露柱那个是佛法代云也大难师在僧堂中吃茶拈起托子云蒸饼馒头一任汝吃你道这个是什么代云干狗屎又云茶又吃了也师或云你还识德山么莫道我压良为贱代云也知和尚因某甲置得师闻斋鼓声云你道鼓因什么置得代云因皮置得师闻斋鼓声云你还识得老婆禅么代云鼓声唤吃饭去。

　　一日云古人道巧拙具生杀作么生是生杀代云疋上不足疋下有余。

　　上堂大众集已师云大众斋去却问僧你道我教伊去还有过也无代云也不是和尚特地如此师行次以拄杖打露柱一下云新罗天子㪍跳上梵天代云无端师或云世谛不要道佛法道将一句来代云父子之情。

　　一日云通明底人什么物与么来代云莫教屈着人又云释迦老子湏弥山或云古人道朝朝抱佛眠起时还共起你道见解朦胧底人作么生代云未到问僧云眼中无色识识中无色眼色眼二俱无何能令见色去却古人道将一句来代云把将馒头蒸饼来又云雪上更加霜又云有什么帅或云幡竿头倒卓是第几机代云打。

　　一日云学佛法底人如恒河沙百草头上道将一句来代云俱师因出门云古人道从门入者非宝汝道从门出者作么生代云一师入堂斋次指圣僧供钵问僧云你若吃尽又在解脱深坑里你若吃不尽又不唧𠺕作么生代云大众吃饭次。

　　上堂云划断即不可复云你若不会三十年后莫道不见老僧代云和尚恐人埋没代前语云今日上堂大众着便师或以拄杖打露柱一下云你作么生不说禅复云埋没人家男女无对自云檐枷过状自代前语云争怪得别人师或云湖里鱼变成龙即不问你作么生是针眼鱼代云点师闻打槌声云妙喜世界百杂碎擎钵盂向湖南城里吃粥代云浴后吃。

　　一日云什么语中无世谛什么语中无地狱代云天睛日出雨下雷兴或云平常心是道你平常道将一向来代云五个糊饼三个䭔。

　　一日云一句辨邪正忽有人问作么生是辨邪正底句你作么生道代云西天与此土不同或云今日已前不要今日已后不要正当今日道将一句来代云正好师或云病遇因即瘥你道遇什么因道得底道看代云尚或云钵盂𢁈箸与露柱相去多少代云分开好又云寻常得此便。

　　一日云当锋一句作么生道代云颂或云作么生是辨慈风一句代云识取好。

　　一日云迷身一句作么生道代云昨日雷声起今朝阳鸟啼师或云不用㪍跳道将一句来代云死蛤跛也无用处。

　　一日云作么生是提婆宗代云西天今严此土还较或云汝道何物具四德代云死猫儿又云把不具底来。

　　一日云荆𣗥不雕择道将一句来代云拈放一边或云有一切见底人是什么人代云三家村里纳税汉。

　　一日云不占田地道将一句来代云揔属和尚或云倒道将一句来看代云诃萨。

　　一日云息节一句作么生道代云知时好师或云天下乱走将什么过水代云且晒着师或时拈拄杖作射势云官家进器械来也看看代云和尚不得放过又云僧堂前师或云一夜展脚睡天明道将一句来代云何不快起或云作么生是赤脱一句代云也大无端。

　　一日云以有为有此人过在什么处代云苦或云还有不识祖师底人么代云仁义道中又云不患。

　　一日云识过无过不识过过也不知代云热或云曹溪路上还有俗谈也无代云二事一时。

　　一日云佛法外置将一问来代云一个便多或云既知来处什么劫中无祖师代云某甲今年不着便或云寸草不生不学禅不学道代云是什么闲或云还有吞不尽句么代云蛇师行次以拄杖打露柱一下云什么处来自云西天来复云来这里作什么自云说佛法乃喝云欺我唐土人又以拄杖打一下便行却拈问僧汝道我意作么生僧便问只如师意作么生代云不用行主又云师子咬人复问僧只如当机合下得什么语代云发又云百岁老儿作歌舞。

　　一日云蓦劄一句作么生道代云因一事长一智或云大藏教将什么辨代云点。

　　一日云佛殿为什么不见僧堂代云痛或云衲僧鼻孔即不问汝泥里浇土块道将一句来代但弹指又云衲僧鼻孔又作么生道代云玩山玩水师或问僧作么生是不寂句无对师云汝问我与汝道僧便问作么生是不寂句师云[口*部]代前语云不可向鬼窟里作活计又云作么生是[口*部]代云会此意又云文殊五字或云作么生是入乡随俗底句代云君子可八。

　　一日云作么生是提纲一句代云雪峰南赵州北。

　　一日云灵苗不动根过在什么处代云误却多少人或云一颗圆光明已久作么生是一颗圆光代云谢和尚重重相为师或云作么生是对明一句代云露师或云非色非声体上明得是第几机代云不可向野狐窟里作活计。

　　一日云布幔天网打龙布[糸*系]网捞鰕捷蚬你道螺蚌落在什么处代云具眼师因卸却七条语僧云汝道来生莫不会佛法么僧无语代云和尚幸是大人又云某甲不敢道复云为什么不敢道又云自有和尚在师岁夜问僧饼餤是罗汉药石还将得饆饠䭔子来么无对代云今日东风起师或云你若不相当且向古人建化门中道将一句来若道不得向异处道将一句来作么生道代云前来犹是可。

　　一日云远即照近即明作么生道代云入水始见长人又云更不要也师或拈拄杖云且向这里会也有利益也无利益总不会颟顸佛性儱侗真如代云疋上不足疋下有余。

　　一日云万法从什么处起代云不可向和尚道虾蟆口里也因斋时闻鼓声云古人道一切声是佛声唤作佛声唤作鼓声代云和尚道了也又云和尚不宜吃面因见僧来参师打露柱一下云来这里瞒我代云但打露柱一掴云为人自安。

　　一日云至道无难唯嫌拣择作么生是不拣择又云如来妙色身罗罗李代云不出代前语云古人道了也因斋时打帐座一下云这个吃又打饭床一下云这个不吃代云一槌两当因搬米问僧人担米米担人代云揔得又云搬米辛苦犹是可又问僧大桥有多少米僧云七十硕师拈起拄杖云七十硕米一时在拄杖头上檐将来即得若檐不得饿杀你代云不可为小小。

　　一日云有所说野干鸣无所说师子吼我与么是野干鸣作么生是师子吼代云九九八十一师或云埋没两字不用道着代云深领和尚慈悲又云因某甲所置师或云善财入门也作么生道得出去代云朝游罗浮师或云糊饼从你横咬竖咬不离这里道将一句来代云今日新面。

　　一日云有赏有罚道将一句来代云遇贱即贵天晴日出或云龙潜师溺起自何来作么生是不活底句代云有什么难辨。

　　一日云敲磕一句作么生道代云驴生馲𩢷马生骡或云作么生得道断商量代云来年更有新条在恼乱春风卒未休。

　　一日云辨得亲疏为什么被亲疏所使代云阿谁置得或云古人道会即途中受用不会即世谛流布完圞道将一句来代云一钱两个二钱三个。

　　一日云一句道将来代云疋上不足因夏末问僧初秋夏末不触平常道将一句来代云初三十一中九下七师问僧通身是水阿谁吃代云洎与和尚作笑具。

　　古尊宿语录卷第十八　　　　　　勿六
中华藏第 077 册 No. 1710 古尊宿语录


　　古尊宿语录卷第十九　　　　　　勿七

　　云门匡真禅师语录

　　勘辨

　　师见新到云雪峰和尚道开却路达磨来也我问你作么生僧云筑着和尚鼻孔师云地神𢙣发把须弥山一掴㪍跳上梵天拶破帝释鼻孔你为什么向日本国里藏身僧云和尚莫瞒人好师云筑着老僧鼻孔又作么生僧无对师云将知你秪是学语之流代无语处云和尚秪恐某甲不实又云逻逻哩问新到你是甚处人僧云新罗人师云将什么过海僧云草贼大败师云你为什么在我手里僧云恰是师云㪍跳无对代前语云常得此便又云一任㪍跳问新到你在南岳山借我二百钱为什么不还无对代云今日小出大遇又云今日不着便问僧心法双忘是第几座僧云第二座师云作么生是第一座僧云不敢亏于和尚师不肯代云韶州籴米问僧什么处来僧云摘茶来师云人摘茶茶摘人无对代云和尚道了某甲不可更道师问僧你是修造那云是师云尽乾坤是个屋作么生是屋主无对师云你问我与汝道僧便问师云薨代前语云瞒却多少人来。

　　师问僧汝是湖南出家那僧云是师云识三门下金刚么僧云不可更识也师云野狐窟里出头无对代云若不出头代初问处云只是个泥人又云识得者泥人有甚用处又云念某甲新入众师问僧甚处来僧云礼塔来师云祖师道什么僧云和尚道什么师云将谓是个灵利汉无对代云秪为仁义道中。

　　师问僧甚处来僧提起衲衣师云我问你甚处来僧云和尚为什么不领话师便打代云且喜代前语云和尚休得也未僧辞师师云你辞去那云是师云前头江难过僧云一切临时师云苏卢萨诃代前语云临行不可无礼去也代后语云太粗心又云近日世界不好师问僧甚处过夏僧云和尚合知师云我即知僧云且道某甲甚处过夏师云老鼠孔里出头无对代云道着代前语云便出去僧辞师师云莫教败阙僧云和尚有什么事但问师云草贼大败无对代云败也代前语云不少因普请般米了坐次云近日不唧𠺕秪担得一斗米不如快脱去僧云和尚脱向甚处去师云嗄僧拟再问师云钉钉了代云酌然代前语云今日般未困又云尚近师问僧还见灯笼么僧云不可更见也师云猢狲系露柱代云深领和尚佛法深心代前语云好事不如无问僧近离甚处僧云查渡师云蹋破多少草鞋无对代云可惜草鞋又云不虚蹋破草鞋师见饭头云汝是饭头么云是师云颗里有几米米里有几颗无对代云某甲瞻星望月又云福利门中不得不作师因斋次问僧你是甚处人云淮南人又问一僧你是甚处人云京兆师拈起蒸饼云我也无可到你淮南人也无可到你京兆人二僧无对师遂拈蒸饼挒转云我惜你作么生又无对代云不是和尚惜代前语云普同供养又云且留供养和尚问僧看什么经云已有人问了师云你为什么在我脚下僧云恰是师云伏惟尚飨代云苍天苍天又云将谓韶州无。

　　问僧看什么经云般若灯论师云西天金刚座上甚人说佛法僧云和尚合知师云你梦见么无语代云不独某甲代前语云跳出死虾蟆又云将谓西天无又云堕因斋次问僧吃得几个糊饼僧云吃得四个师云你为什么鼻孔里秪有一茎毛无对师云脱空妄语代前语云直须慎初又须护末因斋次问僧羹受饭里饭受羹里过在什么处道得别有商量无对代云好羹好饭又云不可道和尚虾蟆窟里因僧辞师师下座把僧手云着几钱无对师云你问我僧便问师云都不直半分钱代云有什么信物送路将来又云临行因见龙藏字问僧龙藏出得个什么无对师云你问我与你道僧便问师云出个死虾蟆代云屎臭气又云馒头蒸饼因般米次师以拄杖打僧一下云这个师僧不去般米是不僧云般米入仓了也师云般米入仓了且置阿谁吃饭僧便出去师云脱空妄语汉又拈问僧作么生免得不被主家道得脱空妄语代云为什么压良为贱又云因一事长一智代是不处云和尚着甚来由。

　　师在僧堂前问僧这个钟子是什么物作无对师云你问我僧便问师云衲僧作代但打钟一下云摩诃般若波罗密又云众僧堂前师问修造僧甚处来僧云山上斫木来师云还斫得合盘么僧云和尚放某甲过即道师云放你过作么生道僧便礼拜师便打代云某甲也漝么又云可惜成功不毁又云斫问僧甚处来僧云般柴来师云维那打鼓不般柴作么生无对代云错领又云可惜般柴工夫又云和尚位处当人某甲参学又云才施少许功劳。

　　师问僧甚处来云山下来师云有几人僧云四人师竖起拄杖云揔在者里无对代云抑己而已又云误却多少人问僧吃得几个糊饼云三个师拈起糊饼云这个是第几个无对师云你问我僧便问师云不出代云欺敌者亡问僧甚处来僧云湖南来师云夏在甚处僧云湖南师云开通寺在甚处僧云不会师云参堂去无对代云喏代初语云和尚远问学人近对又云才始新到师斋次问僧你道钵盂里多少饭无对代云野又云饱便休又云一杓两杓师见僧斋次问钵盂𢁈箸拈向一边把将馄饨来无对代云好羹好饭又云休问僧看什么经僧拈起经师云鬼窟里出头僧云和尚见个什么师云赃物见在无对代云仁义道中不合如此问僧看什么经僧云般若经师云经中道一切智智清净是么僧云是师云你眼为什么穿过石榴树僧云古人何在师云古人即知是你不知无对代云大有人不识势师问僧甚处来云岭中来师云夏在甚处僧云招庆师云招庆有何言句僧近前应喏师云一不成二不是无对师云酌然代云秪守是师因斋次拈起馂饀谓僧云拟分一半与你又却不分僧云为什么不分师云为你打野榸代云将食与人也不𢙣又云谢和尚供养又云和尚无端作么。

　　师因吃茶次云茶作么生嗞味僧云请和尚鉴师云钵盂无底寻常事面上无鼻笑杀人无对师云趁队噇饭汉代云秪守是又代以茶便泼又云且待某甲点一碗茶师问僧甚处过夏僧云和尚合知师云我即知僧云且道某中甚处过夏师云不消一札代云更不消也问僧看什么经僧应喏师云因什失却僧云某甲甚处失却师云自领出去代云同路又云和尚大人不合自作问僧完圞饼角子即不要你半截底把将来僧应喏师云这个是完圞底把将来代云斋与不斋当来无碍又云檀越所修福师问新到什么处来僧云郴州师云夏在甚处僧云㓝南分金师云分得多少僧展两手师云这个是瓦砾僧云和尚莫别有么师云干屎橛一任咬代云若不言瑕争得玉转问僧看什么经僧云瑜伽论师云为甚义堕僧云什么处义堕师云自领出去代云悔不先下手问僧曾讲百法论是不僧云是师云为什么脱空妄语代云事不孤起又云着因为亡僧唱衣次问僧如今唱衣亡僧还向这里么代云劳烦大众不能等候打遍捶去也问僧甚处来僧云般柴来师云般得多少转一宿觉僧云二十转师云你为什么打落当门齿无对师便打云学语之流代云也知和尚佛法身心又代前语云搬柴早是辛苦问僧看什么经其僧却指傍僧云和尚问何不祗对师云露柱为什么倒退三千里僧云岂干他事师云学语之流代云洎合不识势又代珍重便出又云著者非一师在西京时问僧你是甚处人僧云于阗国人师云还到西天么僧云到师拈起拄杖云掣电之机不问你还到这里么僧云不会师呵呵大笑代云深领和尚降尊就卑又云将谓此土无又云勋问新到甚处来僧云南岳来师云观音为什么入洞庭湖里去僧云某甲初心不会师云参堂去代云喏又云惑着多少人来又云和尚问观音某甲对弥勒师斋次问僧半夜般柴即不问你斋时将什么吃饭僧拈起钵盂师以拄杖打落僧无语代云引又云两片皮又云𢁈箸钵盂手中单子因吃茶次问僧你是柴头不僧云是师云更劝一瓯茶代云辛苦受尽又云功不浪施又云和尚念某甲辛苦问僧你是园头不僧云是师云萝卜为什么不生根无对代云雨水多又云不解悦豫使人问僧你是甚人僧云知客师云客来将何祗待僧云随家丰俭师云这个是瓦碗竹箸客来将何祗待僧云谢和尚慈悲师云鰕跳不出斗无对师云你问我僧便问将何祗待师便打代初问处便打又云一盘饭两碗茶又云贪观天上月师问僧你是甚处出家僧云赵州孙师云师翁是甚处人代云吃饭老和尚师因见水磨题梁云永为不朽后即破损师问僧既是永为不朽为什么却被水推无对代云不因一事难长一智又云尧舜之君犹稽于化师问僧不惹泥水作么生道代云南山打鼓北山舞因斋次问僧者里还有超佛越祖之谈么僧云有师云什么处去也无对代云新罗国里又云和尚恐某甲不实代前语云吃饭时不合与么道师问柴头你为什么拽折大梁锯僧云无师云无即休代云彼此又云平地又云也知和尚为头首辛苦师问僧什么处来僧云南岳来师云我此间不曾与人葛藤近前来僧乃近前师云去代云念学人远来又云今日无彩因僧在师前立以拄杖打一下其僧回首师展手云把钱来无对代云若不转头争知后事又云但蓦面唾因入厨问菜头云锅里多少茄子无对师云你问我与你道僧便问师云消不得代云一桶又代后语云是因普请㱕三门下问僧困作什么面目僧云和尚合知师云我即不知僧却问困作什么面目师拈拄杖云遇长即长遇短即短僧云未审困与么道和尚与么道师云我也知你亲无对代云争知又代前语云老少黄白师问饭头佛是千百亿化身你每日作饭一杓几个释迦老子无对代云一僧一升米又云今日斋饭较细问僧甚处来僧云南华塔头来师云祖师有什么言句僧云有师云不得错㪯僧云请和尚领话师云我道你一不成二不是代云和尚大杀教令问磨头人打罗罗打人无对代云近来吃面多又云客来须看贼来须打问僧什么处来僧云南华塔头来师云还见祖师么僧云用见作什么师云你又去那里作什么僧云有什么过师云既去无过见有什么过无对代云若不如是争知慈悲问僧甚处来僧云赴斋来师云将䞋钱来僧云和尚欠少个什么师云你又欠少个什么僧云不欠少师云不欠少又赴斋作什么无对代云何妨又云趁块问僧你是向北人僧云是师以一掴无对师云你问我僧却问和尚甚处人师又以一掴无对代前问处打一掴又代后云仁义道中有僧粥后来见师师云吃粥了也未僧云了也云咬着露柱么僧云咬着师云看硬着你无对代云也知和尚恐人不实又云硬阿谁师因开门有僧便入师蓦𦚾擒住云有什么事僧云有什么事师以一掴无对代云退己进于人为存宾主礼代擒住处云蓦面唾这野狐精又代云因学人置得师指露柱问东京僧你乡中还有这个么僧云有师云唤作什么僧云唤作露柱师云三家村里老翁也解与么道无对代云本色师见僧来乃㪯起拳作打势僧近前作受势师与一掴无对代云便出去又云一彩两赛又代云行因招祸又云谢重重相为问僧甚处来僧云大普请般柴来师云小普请为什么不到无对代云依前又是大普请又云辛苦受尽问新到甚处来僧云不敢师云放你三十棒无对代云某甲也漝么又云可惜许七间法堂问僧甚处来云荆南来师云夏在什么处僧云分金师云有事相借问得么僧云便请师云鹞子过新罗僧无对代云是于借问处代云鹞子过新罗。

　　师在僧堂内吃茶问设茶僧云什么处安排僧指板头云在这里师云你更设一堂茶始得无对代云近日钱难得又云小财不去大财不来又云上闲下板头问僧甚处来僧云郴州师云夏在什么处僧云西禅师云说什么法僧展两手垂两边师便打僧云某甲话在师却展两手无对师打趁出代云便出去。

　　问僧甚处来僧云南华礼塔来师云莫脱空僧云实去来师云五戒不持无对代云彼此不出因斋次问僧盂里几饼饼里几盂僧拈起饼师云问着个老婆无对代云不消又于问处云大众吃饭次师因普请入柴寮云老底不用去还有老底么僧云有师云在什么处僧乃推出一僧师云这个犹是后生无对代云若与么却普请去始得师因吃茶次云什么人接盏子有僧便接师云村里老翁拜冬至无对代云秪为行仁义却招祸及身。

　　有僧来参师问曾听讲来么僧云是师云见说有唯识论是不僧云是师云非非想天说个什么僧云不会师云且念文书代云禅师爱欺座主又云吽㗶又云维摩头法华尾。

　　有僧辞师师云甚处去僧云湖南去师云前头津铺难过僧云某甲有随身公验师云这个是念上大人无对代云小小村镇不足可言又云和尚大杀代前语云便珍重出去。

　　师问新到云把将公验来僧云有人问了也师云由是念上大人僧云莫错师云草贼大败无对代前语云且存仁义代后语云大似村镇头又云久向问僧一切声是佛声一切色是佛色拈却了也与我道僧云拈却了也师云与么说驴年会么无对代云君子一言代初语云狂又云不存少许佛法身心问僧甚处来僧云摘茶来师云摘得几个达磨代云新茶宜少吃又云因摘春茶不废功力。

　　因僧辞师师云甚处去僧云𧆛上去师云打野榸汉代云珍重又云临行因晒麦问僧晒了也未僧云了也师云馒头从你横咬竖咬不离这里道将一句来代云新麦面少吃又云三事蒸作糊饼糖饼问僧看什么经云显扬圣教论师云适来一问为什么照不着僧云什么处照不着师云梦见显扬圣教么代云若不如是争见当人又云照不着。

　　师问看经僧表首是什么字僧拈起经师云我也有僧云和尚既有为什么却问师云争柰与么何僧云有什么过师云自屎不觉臭代云今日方知又云德山拄杖紫胡狗又云和尚此问大杀灵利鼓山有小师久在崇寿却㱕岭中到保福处相看福知来却入帐子内衲衣盖头坐僧云和尚出汗那不对有僧㪯似师师云见成公案不能折合代云钝置杀人又云草贼大败师问僧看什么经僧云咒师云与么语话未有主在僧云和尚莫错师云自领出去代云便出去。

　　问僧我有个不露锋骨底句作么生有长老云收师云与么道得一半代云深领和尚慈悲又云句𠰚又云洎不别处因修藏问僧作么生是藏僧应喏师云这个是藏脚还我藏来无对代云争得不修藏又云王问新到甚处过夏云云盖师云多少人僧云七十人师云你为什么不在数代云新到分上未受与么又云恐久住瞋问僧甚处来僧云郴州师云你为什么失脚代云鲁般门下弄大斧又云客是主人相师问僧甚处来云查渡师云你为什么盖不着僧云和尚莫涂糊某甲师云鰕跳不出斗代云新到便蒙和尚重重严饰又云见面问僧古人道无边刹境自他不隔于毫端新罗日本与这里作么生僧云不别师云入地狱代云不可作地狱见解又云争得玉㱕。

　　问僧你不得钝置我僧云和尚因什么到与么地师云我钝置你犹可你钝置我更杀代云事不孤起又云和尚也大无端又云某甲甚处不下马问僧你诸人行脚道我知有与我拈三千大千世界来眼睫上着僧云喏师云钱塘为什么去国三千里僧云岂干他事师云者掠虚汉代云和尚倚势欺人又云常得此便问僧甚处来僧云南华塔头来师云还见祖师么僧云南华桥折师云南岳石桥又作么生无对云学语之流代云便出去又云上也问僧甚处来僧云涅槃堂里来师云亡僧还吃饭么僧云不吃师云活人还吃饭么无对代云一杓两杓又云欠他一个糊饼也不得又云也能秪对师问僧讲律来是么僧云是师云律钞中说大小乘无分别作么生是无分别无对代云灵树置将一句来。

　　师问僧法身还吃饭么僧云诸方老宿不肯法身无形无相作么生吃师云与么道梦见法身么僧云有不肯处作么生师云自不知乃云法身吃饭又代云将谓有衲僧孔窍犹是泼屎泼尿复云灼然百千人中未有一人到此境界自云和尚作么生代云咄这有头无尾汉师问僧三藏圣教古今老和尚凭个什么照僧云高也着低也着师云你与么不得代云得与么狼藉生。

　　因铸钟㱕山斋了请师打钟师打了大众打师问僧打钟啚什么僧云唤和尚吃饭师不肯代云譬如闲又云息苦停酸师入京朝觐㱕至大桥山门煎茶迎师师吃茶果次僧侍立师语二参随僧云是你京中无可吃乃拈一楪果子与一僧其僧接得便去又语一僧云我不与你僧无对师云那里也有也其僧又无对别有僧出云某甲今日也随和尚来请一分得么师云嗄僧云某甲罪过触忤和尚师云我不能唾得你无对代前语云也知果子少两人共一楪又云未到山便蒙和尚管顾代后语云某甲更是师㱕山受大众参了乃云我离山得六十七日问你六十七日事作么生众无对代云和尚京中㱕无信物又云和尚京中吃面多因数僧来参师问作什么来云般柴来师云㱕向北去不得辜负老僧无对复云来来三愚共成一智作么生代云一亩地代前语云不因一事不长一智因斋次云今日吃饭不得迁化去也排比唱衣无对复云你问我僧便问将什么唱师云驴年摸着么又云我与你三家村里葛藤更问僧又问师擎起碗云这个是定州碗子一唱三十文代前语云钱是足陌因斋次问僧你道人吃饭饭吃人无对师云你问我与你道僧乃问师云谢你答话代前语云不因吃饭难得此言。

　　因僧随师出三门师问古人道大用现前不存轨则作么生是不存轨则无对复云你问我与你道僧便问师引声云释迦老子来也僧又无对师遂行数步以拄杖打松树一下云嗄嗄会么僧云不会师云你与么驴年会么代前语云多华树嘲无半子代后语云由是师因见僧量米乃问箩里多少达磨无对师云你问我僧便问师云斗量不尽代云因一事长一智又代趯却米箩便行因园头请师吃茶师云你若煎茶我有个报答你处无对师云汝问我与汝道园头云请师报答师云多着水少着末代云得人一牛还人一马又云金字茶六百钱一斤。

　　师因斋次拈起蒸饼云我这个秪供养向北人是你诸人揔不得时有僧问某甲为什么不得师云钝置杀人代云某甲犹可代前语云两彩一赛。

　　问僧古人道直须一句下悟去作么生僧云直须一句下悟去师云你为什么鼻孔里祗对我僧云某甲什么处是鼻孔里祗对师云梦见代云某甲慎初和尚护末又云南柯又云少吃又云戒文一切揔不犯。

　　师问侍者客来将什么接侍者无对代云和尚要拄杖即道因岁日在堂中点茶师问僧设罗汉斋得生天福你得饭吃无对师云你问我与你道僧便问为什么与么道师云先来不着便如今着屎泼代前语云非唯施主某甲也蒙因闻鼓声问僧打鼓为什么人无对师云你问我僧便问师云打鼓为三军不为你代云柴不办。

　　师坐次有僧非时上来师云作什么僧云请益师云你有什么疑僧云某甲曾问和尚一宿觉般柴柴般一宿觉师乃敲椅子三下云你作么生会僧云一切临时师乃揎拳云我共你相扑一交得么无对次日其僧再上值师漱盥次师乃将水碗过与僧云送去厨下着其僧送去了却来师见来乃从后门出去其僧云比来请益却得一口碗。

　　问僧作么生是打静一句僧云谁敢出头师云你问我僧便问师以拄杖划地一下问僧将什么转大藏教僧云莫越于此师云拈却菩提换却涅槃又作么生僧云今日七明日八师云依俙似佛莽卤如僧因僧请吃汤次师云作么生无对师云你问我僧便问师以汤滴云一滴落地万神俱醉会么僧云不会师云不会即礼拜着因见僧商量次师打床一下僧默然师云作么生是打静一句僧云出头即𠍹𦤻师云三十年后不得错㪯。

　　因供养罗汉问僧今夜供养罗汉你道罗汉还来也无无对师云你问我与你道僧便问师云换水添香僧云与么即来也师云有什么馒头䭔子速下来师拈拄杖问僧这个是什么僧云拄杖子师云入地狱师见僧乃召来来僧便来师云苍天苍天僧无语师云苍天本是你哭为什么却我哭因入菜园见粪堆上牌子问僧道什么僧无对师云你问我僧便问师云恐人无信问修造庵主云佛殿拆了也忽然施主来将何瞻敬庵主合掌师云奴见婢殷勤因闻蚊子叫问僧蚊子吞却祖师也僧云非蚊子吞祖师祖师亦吞蚊子师不肯乃云你问我僧便问师云何怪香林云为渠有分师问僧近离甚处僧云查渡师云夏在甚处僧云湖南报慈师云甚时离彼僧云去年八月师云放你三顿棒僧至来日却上问讯云昨日蒙和尚放三顿棒不知过在什么处师云饭袋子江西湖南便漝么去僧于言下大悟遂云某甲自今已后向无人烟处卓个草庵不畜一粒米不种一茎菜接待十方往来知识与他出却钉去却楔除却膱脂帽子脱却尳臭布衫教伊洒洒地作个衲僧岂不俊哉师云饭袋子身如椰儿大开与么大口问僧佛法还有长短也无僧云这帘子长五尺师云这个是帘子那个是佛法僧云唤什么作帘子师云脱空妄语汉。

　　因一日斋晚僧看厨库而立师见乃打一棒僧回首师云文殊普贤香积世界去也。

　　问僧看什么经僧云般若经师云作么生是清净僧云共和尚商量了师云驴年梦见又云来来更共你葛藤蚊㡡里藏身东海鲤鱼㪍跳上三十三天作么生僧云和尚与么道即得师云这虚头汉问僧看什么经僧云般若经师云作么生是清净僧云什么处不清净师云绳床入枇杷树里去也见么僧云和尚莫瞒人师云瞒人且置你道我作么生无对师云这掠虚汉师因见僧在殿角立次乃拍手一下云佛殿露柱走入厨库去也僧回首看师云见你不会却来祗候佛殿因僧侍立次师云不问有言不问无言你作么生道僧无语师云你问我僧便问师唤小师某口小师应喏师云你又得个师弟也师问僧人日般柴那僧云是师云古人道不见一法是你眼睛乃于般柴处抛下一片柴云一大藏教秪说这个。

　　师于普请处谓众云今日困有解问话底置将一问来若不问向后鼻孔辽天莫道我瞒你师问僧转金刚经那云是师云一切法即非一切法是名一切法乃拈扇子云唤作扇子是名拈了也在什么处从朝至暮颠倒妄想作么因吃茶次问僧色香味触具四尘你道茶具几尘僧无语师云不得辜负我师因见僧看经乃云看经须具看经眼灯笼露柱一大藏教无欠少拈起拄杖云一大藏教揔在拄杖头上何处见有一点来展开去也如是我闻十方国土廓周沙界。

　　师问僧从苗辨地因语识人作么生僧云不错师云不敢因僧设斋师云你是甚处人僧云某处人师云报典座与阿师设斋。

　　师因吃茶次问僧曹溪路上还有俗谈也无僧云请和尚吃茶师云静处萨婆诃师问僧糊饼是什么人做僧拈起糊饼师云这个且放一边长连床上学得来糊饼是甚人做僧云和尚莫瞒某甲好师云这虚头汉师行次一僧随后行师竖起拳云如许大栗子吃得几个僧云和尚莫错师云是你错僧云莫压良为贱师云静处萨婆诃师问直岁今日作甚来岁云刈𦭘来师云刈得几个祖师岁云三百个师云朝打三千暮行八百东家杓柄长西家杓柄短作么生岁无语师以拄杖打趁因僧斋归师问斋主有什么供养僧竖起拳师云我这里问你即恁么僧堂前有人问你作么生道僧云一切临时师云学语之流师问僧你作什么僧云涅槃头师云还有不病者么僧云不会师云恁么不会不恁么不会僧无语师云汝问我僧便问作么生是不病者师指傍僧有南雄僧上白㲲一段师云汝道我向什么处着僧无语师代云拄杖头上师却问傍僧你在南雄时识此僧么僧云识师云唤去茶堂内吃茶。

　　师问僧不占田地句作么生道僧云不会师云不会且作韶州客师问僧吃得几个糊饼僧云忘却师云吃了忘却未吃忘却僧云忘却说什么吃与未吃师云是你忘却甚处得来。

　　师问僧你从向北来还曾游台么僧云是师云关西湖南还曾见长觜鸟说禅么僧云不见师拈起拄杖以口作吹势引声云禅禅师问僧甚处过夏僧云和尚实问即道师云作贼人心虚。

　　举临济三句语问塔主秪如塔中和尚得第几句主无语师云你问我主便问师云不快即道主云作么生是不快即道师云一不成二不是师一日从方丈出有僧过拄杖与师师接得却过与僧僧无语师云我今日着便僧云和尚为什么着便师云我拾得口吃饭。

　　师问僧甚处来僧云崇寿来师云崇寿有何言句僧云崇寿指凳子谓众云识得凳子周匝有余师云我即不与么僧云和尚又如何师云识得凳子天地悬殊师问堂中首座云你道乾坤大地与汝自己同别首座云同师云一切物命蛾蛘蚁子与你自己同别首座云同师云你为什么干戈相待因在醋寮内指云这一瓮醋得与么满那一瓮醋得与么浅僧云人贫智短马瘦毛长师大笑而出。

　　问座主讲什么经主云涅槃经师云涅槃具四德是不主云是师拈起碗子云这个具几德主云一德也无师云古人因甚与么道主云古人与么道如何师敲碗子云会么主云不会师云且讲经着因斋次有僧侍立师云你还饱也未僧无语师拈拄杖云拄杖却饱。

　　大师遗表

　　伏闻有限色身讵免荣枯之叹无形实相孰云迁变之期既风灯炬焰难留在水月空花何适罔避典彝之咎将陈委蜕之词臣中谢伏念臣迹本寒微生从草莽爰自髫龀切慕空门洁诚誓屏于他缘锐志唯探于内典其或忘餐待问立雪求知困风霜于十七年间涉南北于[婁*殳]千里外始见心猿罢跳意马休驰身隈韶石之云头变楚山之雪以至荣逢景运屡沐天波诘道谈空誓答乾坤之德开蒙发滞星驰云水之徒获扬利益之因迥自圣明之泽加以联叨凤诏累对龙庭继奉颁宣重叠庆赐抚躬惆怅殒命何酬不谓臣驽马年衰难胜睿渥遽萦沦于疲瘵唯待尽于朝昏星汉程遥遐眄而才聸北极波涛去速回眸而已逐东流㐲愿凤历长春扇皇风于拂石之劫龙图永固齐寿考于芥子之城臣限余景无时微躬将谢不获奔辞丹阙祝别彤庭臣无任瞻天恋圣激切屏营之至谨奉表以闻。

　　遗诫

　　夫先德顺化未有不留遗诫至若世尊将般涅槃亦遗教来吾虽无先圣人之德既忝育众一方殆尽不可默而无示吾自居灵树及徒当山凡三十余载每以祖道寅夕激励汝等或有言句布在耳目具眼者知切须保任吾今已衰迈大数将绝刹那迁易顷息待尽然沦溺生死几经如是非独于今矣吾自住持已来甚烦汝等辅赞之劳但自知愧耳吾灭后置吾于方丈中上或赐塔额秪悬于方丈勿别营作不得哭泣孝服广备祭祀等是吾切意盖出家者本务超越母得同俗其住持等事皆仍旧贯接诸来者无失常则诸徒弟等仰从长行训诲凡系山门庄业什物等并尽充本院支用勿互移属他寺教有明旨东西廊物尚不应以互用汝当知矣或能遵行吾诫则可使佛法流通天神摄卫不负四恩有益于世或违此者非吾眷属勉旃勉旃大期将迫临行略示遗诫努力努力好住还会么若不会佛有明教依而行之。

　　古尊宿语录卷第十九　　　　　　勿七
中华藏第 077 册 No. 1710 古尊宿语录


　　古尊宿语录卷第二十　　　　　　勿八

　　僧录司右阐教兼钟山灵谷禅寺住持　净戒　重校南岳下十一世杨岐会禅师道吾真禅师

　　慈明禅师法嗣。

　　杨岐会禅师袁州之宜春冷氏子也讳方会佐慈明甚久九峰道俗请住杨岐。

　　入院上堂僧问如何是杨岐境师云独松嵓畔秀猿向下山啼进云如何是境中人师云贫家女子携篮去牧童横笛望源归。

　　上堂云百丈把火开田说大义是何言欤杨岐两日种禾无有个奇特语乃云达磨大师无当门齿。

　　上堂杨岐一言随方就圆若也拟议十万八千下座。

　　上堂杨岐一语呵佛叱祖明眼人前不得错举下座。

　　上堂不见一法是大过患拈起拄杖云穿却释迦老子鼻孔作么生道得脱身一句向水不洗水处道将一句来良久云向道莫行山下路果闻猿叫断肠声。

　　上堂坐断乹坤天地黯黑放过一着雨顺风调然虽如是俗气未除在僧问欲免心中闹应湏看古教如何是古教师云乹坤月明碧海波澄进云未审作么生看师云脚跟下进云忽遇洪波浩渺时如何师云放过一着十字纵横又作么生僧便喝抚掌一下师云看者一员战将进云打草蛇惊师云也要大家知。

　　上堂秋雨洗秋林秋林咸翠色伤嗟傅大士何处寻弥勒。

　　上堂凡圣不存佛祖何立大众清平世界不许人搀夺行市。

　　师于兴化寺开堂府主龙图度䟽与师师才接得乃提起云大众府主龙图驾部诸官尽为你诸人说第一义谛了也诸人还知么若知家国安宁事同一家若不知曲劳僧正度与表白宣读且要天下人知表白宣䟽了乃云今之日贤侯雾拥海众临筵最上上乘请师敷演师云若是最上上乘千圣侧立佛祖潜踪何故如此为诸人尽同古佛还信得及么若信得及大家散去若不散去山僧谩你诸人去也遂升座拈香云此一瓣香祝延
今上皇帝圣寿无穷又拈香云此一瓣香奉为知府龙图驾部诸官伏愿常居禄位复拈香云大众还知落处么若也不知却为注破奉酬石霜山慈明禅师法乳之恩山僧不免薰天炙地去也便烧净行大师白槌云法莚龙象众当观苐一义师云大众早是落二落三了也诸人何不负丈夫之气若不然者有疑请问僧问昔日梵王请佛天雨四花府主临莚有何祥瑞师云片云[(冰-水+〡)*ㄆ]岳面浪自静潇湘进云大众沾恩学人礼谢师云断头舡子下杨州僧问埋兵掉斗即不问今日当场事若何师云杨岐入界来未曾逢见者作家僧以手划一划师云分身两处看。

　　师乃云更有问话者请出来诸供养中法供养最胜若据祖宗令下祖佛潜踪天下黯黑岂容诸人在者里立地更待山僧开两片皮虽然如是且向苐二机中说些葛藤繁兴大用举步全真既立名真非离真而立立处即真者里湏会当处发生随处解脱此唤作闹市里上竿子是人揔见你道金不博金一句作么生道还有人道得么试出来踣跳看如无山僧今日失利但某此际荣幸伏遇知府龙图通判驾部洎诸官僚请住云盖道场可谓诸官愿弘深广为国忠臣建立法幢上严帝祚然愿诸官寿齐山岳永佐明君作大股肱为佛施主诸院尊宿在会信心世世生生共营大事久立珍重。

　　上堂春雨普润一滴滴不落别处拈拄杖卓一下云会么九年空面壁年老转心孤。

　　岁𣅂上堂僧问旧岁已随残[膜-大+(句-口+匕)]去今日新春事若何师云钵盂里满盛进云与么则三年逢一闰九月是重阳师云野火烧不尽春风吹又生进云专为举似诸方去也师云你道云盖末后一句作么道进云七九六十三师云念言语汉。

　　上堂寅朝清旦古今揔见更问如何也是痴汉。

　　上堂一尘才举大地全收拈起拄杖云如今举也卓禅林一下云山河大地塞却诸人眼睛有不受人谩底出众道看良久云玉笛横吹动天地未曾逢着个知音参。

　　上堂三春捋抄四海廓清风恬浪静是人知有且道捋长就短一句作么生道良久云几度黑风翻大海未曾闻道钓舟倾参。

　　上堂拈拄杖卓一下云大众达磨纵有真消息也落诸人苐二机参。

　　上堂有句无句如藤倚𣗳文殊维摩撒手归去云盖与么道也是看锢鏴更有后语不得错举下座。

　　上堂阿呵呵是什么僧堂里吃茶去下座。

　　参驾部归寺上堂释迦老子为先锋弥勒大士为殿后众中还有着力者么出众来与云盖着力看如无云盖自逞神通也三五日出入相看首座大众你且道(于者)里还有隔碍底道理么上座僧堂里展钵时与上座同展睡时与上座同睡立地时与上座同立地长者长法身短者短法身弥勒运用与去来何处有间隔虽然如是且道云盖在舡头在舡尾众中还有灵利底衲僧觑得见么良久云人人尽道平地险登楼方觉远山青参。

　　上堂云盖不会禅只是爱噇眠打动震天雷不直半分钱。

　　上堂拍禅床一下云休恋江湖五六月[(冰-水+〡)*ㄆ]取丝轮归去来。

　　杨岐诠老来师上堂拈花付嘱有屈当人面壁九年胡言汉语当人分上把断乹坤且道作么生是把断乹坤底句还有人道得么如无云盖失利杨畋提刑山下过师出接提刑乃问和尚法嗣何人云慈明大师杨云见个什么道理便法嗣他云共钵盂吃饭杨云与么则不见也师捺膝云什么处是不见杨大笑师云须是提刑始得师云请入院烧香杨云却待回来师乃献茶信杨云者个却不消得有甚干嚗嚗底禅希见示些子师指茶信云者个尚自不要岂况干嚗嚗底禅杨拟议师乃有颂示作王臣佛祖罔措为指迷源杀人无数杨云和尚为什么就身打劫师云元来却是我家里人杨大笑师云山僧罪过万寿先驰驰书至师问万寿峰前师子吼当人返掷事如何僧云踣跳上三十三天师云与么则云盖直下觑也僧云草贼大败师云更不再勘且坐吃茶。

　　慈明迁化僧驰书至师集众挂真举哀师至真前提起坐具云大众会么遂指真云我昔日行脚时被者老和尚将一百二十斤担子放在我身上如今且得天下太平却顾视大众云会么众无语师捶胸云呜呼哀[栽-木+(万-一)]㐲惟尚飨送武泉常老出门乃问出门便作还乡计到家一句作么生道泉云和尚善为住持师云与么则身随寒影去脚大草鞋宽泉云和尚善为开田师云兔子何曾离得窟。

　　一日七人新到师问阵势既圆作家战将何不出阵与杨岐相见僧以坐具便打师云作家僧又打师云一坐具两坐具又作么生僧拟议师背面立僧又打师云你道杨岐话头落在什么处僧指面前云在这里师云三十年后遇明眼人不得错举且坐吃茶。

　　一日道吾供养主驰书至师问春雨霖霖无暂息不触波澜试道看主云适来已通信了师云者个是道吾底那个是化主底主指云春雨霖霖师抚掌大笑云不直半分钱主便喝师云者瞎汉向道不直半分钱又𢙣发作什么主抚掌一下师云且坐吃茶。

　　一日石霜供养主至师问征行战将假道经过劄寨既圆何不与杨歧草战主云昔时谬向途中觅今日亲逢老作家师云杨歧且输小捷去也主便喝师云乱做作什么主将坐具划一划师云斋后钟主云嘘师云只者个别更有在主无语师云败将不斩且坐吃茶。

　　师问僧杨岐路僻高步何来僧云和尚幸是大人师云嗄僧云和尚幸是大人师云杨岐近日耳聋且坐吃茶。

　　师问僧秋色依依朝离何处僧云去夏在上篮师云不涉程途一句作么生道僧云两重公案师云谢上座答话僧便喝师云那里学得者虚头来僧云明眼尊宿难谩师云与么则杨歧随上座去也僧拟议师云念你乡人在此放你三十棒。

　　师问僧云深路僻高步何来僧云天无四壁师云踏破多少草鞋僧便喝(师云)一喝两喝又作么生僧云你看者老和尚师云拄杖不在且坐吃茶。

　　一日八人新到师问一字阵圆作家战将何不出阵与杨岐相见僧云和尚照顾话头师云杨岐今日抱马拖旗去也僧云新戒打退鼓师云道僧拟议师云道僧抚掌一下师云谢上座答话僧无语师云将头不猛累及三军且坐吃茶。

　　潭州道吾禅师讳悟真开堂日表白宣䟽罢乃云请和尚不劳谦让为众举扬师云直饶与么道也落苐三绻便升座上首白槌了师乃云便与么观得一时着便若论玄微见与不见一时[翟*支]瞎时有僧问承师有言明暗两字截断众流请师便道师云作么生道僧云作家师便喝僧抚掌师云恰是问三千剑客无施用便卷朱帘贺太平时如何师云逼塞虚空内开张日月前进云恁么则千花岩畔澄孤月五凤楼前舞纛旗去师云白云千里万里僧拂袖归众师云瞎问疋马单锵请师布阵师云分为两假僧抚掌师云你又作么生僧无语师喝云瞎汉乃云一问一答未有休期直饶你问到未来际我也答到未来际所以古人唤作无尽法藏亦唤作无碍辩门且道如今唤作无𥁞法藏是无碍辨门是还有道得底么试出来道看如无拄杖子为你诸人道去也以拄杖划一划云一时领过下座。

　　师在北禅上堂云青山峭峻白日如梭龙门无客闹市人多诸人且道即今下菜行头有几人纳税百姓时有僧出礼拜师云北禅寺里却有一个僧问不落二三请师速道师云前三点后三点僧便喝师无喝僧礼拜师云有恁么瞎汉。

　　上堂云拗折秤衡将什么定斤两拈却钵盂𢁈箸将什么吃粥饭不如向三家村里东卜西卜忽然卜着脱却鼻孔。

　　上堂拈拄杖卓一卓喝一喝云你还肯么你若肯心肝五脏头目髓脑一时属老僧你若不肯心肝五脏头目髓脑一时分付掷下拄杖便下座。

　　上堂一切智智清净无二无二分又道无法可说是名说法且道龙宫海藏甚处得来良久云三要点开天地眼一曲无私豁古今。

　　上堂直上直下如何指南十字纵横作么生提纲良久云风散乱云长空静夜深明月照䆫前。

　　上堂乃唤维那令昨日四人新到人事新到才出师云虽是小过令人大怒新到才展坐具师云当为空王如来作礼便归方丈。

　　上堂云遍界元正又逢令节问诸禅人是生是灭红日长辉玉轮圆缺疾焰过锋眼中电掣髑髅常吟是决不决汝等诸人还拜父母坟灵也无良久云人行荒草里鬼哭密林间。

　　问王老夜烧钱意旨如何云白日看星月僧拟议云会么僧云不会师乃云王老夜烧钱白日看星月磕额礼慈尊手把冥香𤑔。

　　上堂拈拄杖卓一卓喝一喝乃云一喝一卓眼生八角鼻孔吒沙眉毛卓朔若也会得西山月落若也不会胡饼䬪饦下座。

　　上堂僧问如何是苐一句师云直下冲云际东山绝往来问如何是苐二句师云面前渠不见背后称[穴/兄]若问如何是苐三句师云头上一堆尘脚下三尺土问(古人)道来时不将丝头来去时不将丝头去意旨如何师云三生六十劫未是长期僧无语师云会么僧云不会师云洞庭八百里未是阔问如何是透出乹坤句师云棒下最分明僧无语师乃云透出乹坤句未语先剖陈屈躬来更问棒下取分明。

　　上堂众集师以拄杖掷下来随后跳下众拟散师乃召大众众回首师乃云为老僧[(冰-水+〡)*ㄆ]取拄杖便归方丈上堂云开心碗子盛将来无缝合盘合取去拟思量何劫悟看取眉毛有几许去。

　　上堂云夜来雷声震地今朝细雨霏霏干枯滋润万物萌芽且道嘉州大象髭须长得多少还有道得者么若也道得陕府铁牛是常不轻菩萨若道不得土宿拽脱你鼻孔。

　　上堂若据祖今到这里总须茫然放老僧一线且向眉睫里东觑西觑。

　　问如何是先照后用师云语路分明说投针不迴避如何是先用后照师云金刚觌面亲分付话道分明好好陈如何是照用同时师云祖佛道中行路异森罗影里不㽞身如何是照用不同时师云清凉金色光先照峨嵋银界一时铺乃云参须实参学须实学又须要明古人血脉且道作么生是古人血脉良久云智不到处切忌道着。

　　上堂云寒风浩浩无时节浪打悬崖石头裂洞庭湖里钓舡倾雪路行人山路绝清风月白透幽关毕竟以何为妙诀下座。

　　上堂向上一路千圣不传学者劳形如猿捉影你等诸人还明得这时节么若明得去天上人间堪受供养若明不得阎罗老子眼目分明。

　　上堂汝等诸人尽学佛法非即便言非是即便言是直须缁素分明不得错认定盘星好珍重。

　　上堂云如天普盖似地普擎三世诸佛总在你鼻孔里三十年后不得辜负老僧。

　　上堂举僧问大隋劫火洞然大千俱坏未审这个坏不坏隋云坏僧云与么则随他去隋云随他去又问龙济劫火洞然大千俱坏未审这个坏不坏济云不坏僧云为什么不坏济云为同大千此二老宿一人道坏一人道不坏且道坏底是不坏底是会么坏与不坏俱非内外不隔纤毫寻常面对。

　　上堂问如何是夺人不夺境师云庵中闲打坐白云起峰顶如何是夺境不夺人师云闪烁红霞散天童指路亲如何是人境两俱夺师云刚骨尽随红影没苕苗揔逐白云消如何是人境俱不夺师云久旱逢初雨他乡遇旧知问如何是宾中宾师云谁说有疏亲如何是宾中主师云磕额无回互对面与谁陈如何是主中宾师云瑞云空里布霹历震乹坤如何是主中主师云古皇今高举巧辨徒申吐问如何是正中来曰皎洁乹坤震地雷如何是正中偏曰诸子投来见大仙如何是偏中正曰万水千山明似镜如何是兼中至曰施设纵横无所畏如何是兼中到曰黑白未分已前过师乃云古人道主宾元不异问答理俱全同安又云宾主睦时全是妄君臣合处正中邪一等是出世尊宿接物利生言教有异为复见处偏枯为复利生不普明眼底人通个消息。

　　上堂云有物先天地无形本寂寥能为万象主不逐回时凋且道是什么物还识得么若识得乹坤大地森罗洞明若也不识被物拶着转身不得。

　　上堂云锋刃上踣跳微尘里走马劳劳去复来个是知音者。

　　上堂云昨日三人新到出来人事僧才出礼拜师云不落平常卦筮直述来情僧云和尚休得也师云此由是落平常僧云恰是归众师云龙蛇易辨衲子难瞒下座。

　　勘辩

　　师问僧先行不到末后太过僧拟提起坐具师指云离却坐具作么生道僧云和尚那里得这消息来师便打僧拟提坐具师又打云瞎汉僧拟议师又打云且坐吃茶僧便坐师云什么处来僧云石霜师云怪得。

　　师问僧有一事借问上座只是不得打老僧僧云着甚来由师提起坐具云争柰这个何僧云莫乱做师便打僧云莫乱做莫乱做师又打云且坐吃茶僧云适来道着甚来由和尚为什么却打某甲师云你适来去什么处来僧无语师乃槌胸一下。

　　师问僧昨日㽵上已相见了也今日人事又作么生僧云合耴狗口师云也是僧便打师云老僧过在什么处僧云再犯不容师却云将谓是个汉师便打云参堂去。

　　数人新到礼拜师云总是浙里师僧僧云猢孙向火师云踣跳作么僧云今日得见和尚师云伏惟尚飨僧无语师便打。

　　师在慈明会里一日提螺师一篮绕院云卖螺师令众下语皆不契有一老宿揭帘见以目顾视师放身便卧师放篮子便行。

　　师问僧甚处来僧云殿寮里来师云释迦老子作何面孔僧便喝师云作么僧又喝师云恰是僧云一任踣跳师便打。

　　一日新到人事乃云请和尚相看师云不易道得且坐吃茶泐潭专使礼拜乃云德华礼拜师云是个浙里师僧云不消如是师云由是旧时气息僧云喏师云喏即且致别作么僧良久云一任踣跳师抚掌一下。

　　王提刑问琏三生云某甲四十年为官作么脱得此尘去生无对师代云一任踣跳又看上峰路琏云这个是上峰路提刑云寺在上头那琏云是提刑云恁么则不去也琏无语师代云今日勘破。

　　偈颂

　　沩山水牯牛

水牯沩山峭峻机分明人类显幽奇两途语出分明处夜鸟投林晓复飞

　　杖林山下竹箸鞭

杖林山下竹箸鞭搭索拏钩火里牵拽近不能推放后回旋却到使君前

　　北斗藏身

云门透法身从此觅疏亲尽道和风暖三春寒更新

　　百丈野狐

语路分明在凭君子细看和雨西风急近火转加寒

　　麻三斤

同袍𠫵学问通津来扣宗师正佛因为说三斤麻最好三斤天下说尖新几多匠者频拈掇柰缘缁侣有疏亲余今更为重秤过那吒太子柝全身

　　兴化问云居何必话

何必不必一七二七龙树马鸣焰光透出

　　古尊宿语录卷第二十　　　　　　勿八
中华藏第 077 册 No. 1710 古尊宿语录


　　古尊宿语录卷第二十一　　　　　勿九白云端禅师(南岳下十二世嗣杨岐)佛照光禅师(南岳下十六世嗣大慧)北涧简禅师(嗣佛照派下五人附录)

　　舒州白云禅师讳守端𢖍阳周氏子示众云善言言者言所不能言善迹迹者迹所不能迹每日开口动舌无非是言作么生说个言所不能言唤作言即便是迹作么生说个迹所不能迹到这里一大藏教一字用不着到这里一大藏教字字用得着为甚么先用不着又却用得着且道誵讹在甚么处不见道千峰势到岳边止万派声归海上消自古自今向其间钻仰者如稻麻竹苇端的透彻者百千中无一二若果然透得十二时中不妨庆快应机接物利乐有情尽乹坤星辰日月尽大地草木丛林都作一个出入游戏之场古者道玉转珠回祖佛言精通犹是污心田老卢只解长春米何得黄梅万古传山僧在庵中亦有示众云直下虽然没许般透如未尽活还难海门昨夜狂风起无限波涛一扫干恁么地先与人开却路然后两手掇向人前灵利底不用丝毫气力便提得去还有么若提不去敢问诸人十二时中应用施为分别贤愚是是非非是个甚么。

　　示众云古者道上士闻道勤而行之中士闻道如存若忘下士闻道大笑之大众若约衲僧门下却许他大笑者有些些骨气何谓如此众眼难瞒。

　　示众举玄沙因误服药遍身红烂僧问如何是坚固法身沙云脓滴滴地后来怀和尚颂云滴滴通身是烂脓钓鱼船上显家风时人只看丝纶上不见芦花对蓼红亦有人问法华如何是清净法身只答他道屎臭薰天。

　　又云莲华叶上化生儿且道与古人是同是别法华亦有一颂云。

屎臭薰天亦偶然法华争敢为君宣鼻中若有通天窍一任横行不着穿

　　一日示众云未透者须教伊识已透者须共伊行尽大地是沙门一只眼教阿谁识实际理地不受一尘向甚么处行所以道他人住处我不住他人行处我不行不是为人难共住大都缁素要分明少处减些子多处添些子为甚么少处更减多处更添神仙秘诀父子不传。

　　示众云明明知道只是这个为甚么透不过只谓见人开口时便唤作言句见人闭口时便唤作良久默然又道动转施为开言吐气尽十方世界内无不是自己所以堕在途中隐隐犹怀旧日嫌不见云门道闻声悟道见色明心举手云观世音菩萨将钱买胡饼放下手原来却是馒头不见山僧住法华时道无业禅师云一毫头凡圣情念未尽未免入驴胎马腹里去直饶一毫头凡圣情念䪺尽亦未免入驴胎马腹里去瞎汉但恁么参。

　　僧问智不到处切忌道着道着时如何师云风吹日炙云恁么则无处容身去也师云碓捣磨磨云宫不容针私通车马师云可贵可贱僧弹指一下师云恰是僧吐舌师云家贫犹自可路贫愁杀人僧呵呵大笑师云放过一着。

　　僧问龙门未透时如何师云不是这个调云透后如何师云不是这个调僧拟议师云买卖不当价。

　　示众云如我按指海印发光拈起拄杖云山河大地水鸟树林情与无情𥁞向拄杖头上作大师子吼演说摩诃大般若且道天台南岳说个甚么法门南岳说㓊上五位修行君臣父子各得其宜莫守寒岩异草青坐着白云宗不妙天台说临济三玄三要四料简一喝分宾主照用一时行要会个中意日干打三更庐山出来道你两个汉正在葛藤窠里不见道欲得不招无间业莫谤如来正法轮此三个见解若上衲僧秤子秤一个重八两一个重半斤一个不直半分钱但愿春风齐着力一时吹入我门来。

　　上堂竖起拄杖曰锋刃上𨁝跳横按曰微尘里走马劳劳去复来个是惺惺者掷拄杖下座。

　　上堂不曾迷莫求悟为甚么从上来却有师承祖嗣若也会得入乡随俗若也不会饿死首阳山然虽如是入水见长人。

　　上堂今日至节一阳生于此日拈起拄杖召大众曰且道这个作么生若也见得且恁么应时纳祐若数至大年朝前头大有事在所以承天寻常十度发言九度休何谓如此当门不用栽荆𣗥后代儿孙惹着衣然虽如是三十年后太公钓鱼参。

　　上堂今日也是这个明日也是这个作么生是那个漆桶参堂去净空居士郭功甫访师上堂夜来枕上作得个山颂谢功甫大儒直要与天下有鼻孔衲僧脱却着肉汗衫莫言不道遂曰上大人丘乙己化三千七十士尔小生八九子佳作仁可知礼也。

　　示众云有时碓觜生花有时佛面百丑千拙醉倒街头自是张公吃酒灯笼皱断眉头露柱呵呵拍手。

　　白云禅师语终东山五祖演禅师语三卷在士字函中圆悟佛果禅师语一十七卷具列别函大慧普觉祖师语三十卷(在说感武三函)兹不录

　　佛照禅师讳德光临江军新喻县彭氏子𨽾业光化历㕘目庵应庵万庵典牛十余员尊宿晚见育王大慧举僧问赵州如何是赵州州云东门西门南门北门你作么生会答云大小赵州坐在屎窖里慧云你甚处见赵州答云莫瞌睡慧打一竹篦答云莫掩彩慧唤侍者问这僧名甚么答云不得名慧云你看这漆桶乱做答云未为分外又入室次慧举竹篦问云唤作竹篦则触不唤(作竹)篦则背如何答云请和尚放下竹篦与学人相见慧掷下竹篦云如何相见答云伎俩已尽慧云你看这汉杜撰礼拜便出又一日入室次慧问唤作竹篦则触不唤作竹篦则背不得下语不得无语不得向意根下卜度不得向举起处承当速道速道答云杜撰长老如麻似粟慧云你是第几个答云今日捉败这老贼慧付顶相书赞印证云有德必有光其光无间隔名实要相称非青黄赤白自是声誉大彰应刺史李浩之命出世台之鸿福继升天宁光孝自谓平生多得拙力遂号拙庵淳熙三年春孝宗皇帝诏居灵隐复居育王径山庆元间优诏颐老育王东庵云。

　　上堂从来共住不知名这漆桶任运相将只么行抬脚不起自古上贤犹不识贼身已露造次凡流岂可明少卖弄拍禅床下座。

　　上堂若说佛法供养大众雪上加霜若说世法供养大众担水河头卖揔不与么刺脑入胶盆别有机关也是胡孙伎俩毕竟如何气似鞴袋令人可爱。

　　浴佛上堂指天指地逞喽啰凌辱宗风罪过多恶水蓦头浇一杓免教平地起干戈。

　　上堂一月普现一切水一切水月一月摄诸佛法身入我性我性同共如来合喝一喝大小永嘉和屎合尿。

　　上堂牛头横说竖说不知有向上关棙子便是德山临济何曾踏着汝等诸人皮下还有血么直饶踏着关棙也未梦见育王脚跟下汗臭气在。

　　佛照禅师径山育王语终

　　北涧禅师讳居简字敬叟西蜀潼川龙氏依邑之广福院圆澄得度遍参荆楚见别峰涂毒于径山晚㕘佛照于育王经十五寒暑遂大发明及访莹仲温与语知师奇伟温得大慧居洋屿时竹篦付师后出世台之报恩湖之观音大觉思溪圆觉宣之彰教常之显庆碧云苏州慧日▆兴道场杭之净慈云。

　　升座法不孤起仗境方生法随法行法幢随处建立所以永嘉道建法幢立宗旨明明佛来曹溪是岂独曹溪三千大千世界无有如芥子许不是菩萨降生出家修道转法轮般涅槃处只今欲建杨岐白云宗旨竖最胜幢直得鸦飞不度与湖海毁佛谤法不入众数大阐提人同一手作发吾花木𤓰树下垃圾堆头明月夜光照天照地去也忽有个忍俊不禁出来道是则是争柰千兵易得一将难求良久云心不负人面无惭色。

　　上堂教中道衲衣在空闲假名阿练若诳惑世间人自谓行真道汝等诸人总被诳惑了也便好拽转痛与一顿若无报恩今日失利。

　　上堂识得一万事毕了事衲僧一字不识直饶恁么未称全提禹力不到处河声流向西。

　　上堂一大藏教总是魔说日可冷月可热是假易除是真难灭。

　　上堂伶俐衲僧十成峭措个里守株那边待兔昨夜文殊普贤起佛见法见贬向铁围王老师𠰚自领出去。

　　上堂举石林问庞居士有个借问居士不惜言句否士云便请举来林云元来惜言句士云者个问讯不觉落佗便宜林掩耳而去士云作家作家师拈云才生便刬不得一半失之东隅桑揄已晚只如居士道作家作家且道石林还甘么。

　　上堂汲井花水煮蔷薇露清净法身遭点污良久云活戾世界一年一度。

　　上堂我见灯明佛本光瑞如此至若山河大地明暗色空万象森罗灯笼露柱皆发本光瑞是汝诸人因甚脚跟下黑漫漫地。

　　上堂行亦禅坐亦禅饥噇饭困噇眠三到投子九上洞山无端掘地觅青天。

　　上堂悬崖撒手自肯承当绝后再苏欺君不得所以道我立地待汝构去掷主丈云讨什么碗。

　　上堂那吒太子析肉还母析骨还父正当与么时太子在什么处师拈云肉还母骨还父日西沉水东注良久云露。

　　上堂败阙在双林都无迹可寻海枯终见底人死不知心。

　　上堂举孝宗皇帝问佛照禅师释迦入山六年所成者何事佛照对云将谓陛下忘却师颂云借婆衫子拜婆年监本匙挑不上禅扶起玉龙轰霹雳明星犹在九重天。

　　上堂人弃我取人取我与弄业识团无本可据毁于佛谤于法不入众数分明有眼难缁素。

　　上堂举安禅师破句读楞严经师颂云未到忘筌地携篮等跳虾错行樵子径却到葛洪家。

　　上堂檐头滴滴分明历历明眼衲僧卓主丈云切忌从这里入。

　　移佛上堂东边移了复西移不动尊还有动时弗打并他蹲坐处安知四十九年非。

　　上堂诸方今日书符底书符采药𢇹采药碧云穷厮煎饿厮吵只者一着尽情拈却良久云开眼也着合眼也着。

　　上堂举密师伯与洞山在饼店密于地上画一圆相谓洞山云把将去山云拈将来后来保宁勇和尚云非但二人提不起尽大地人亦提不起北涧敢道保宁计穷力尽。

　　上堂去年梅今岁柳天地有全功物物还依旧衲子生涯也如旧头上青灰三五斗腊雪后春风前莫教蹉过钁头边。

　　上堂今朝三月初五大色半晴半雨园林过了清明无限落花飞絮释迦悭弥勒富绝怜杜宇不知时啼得血流无用处。

　　上堂诸佛不出世四十九年说说个什么祖师不西来少林有妙诀也好藏拙是假易除是真难灭。

　　上堂世事悠悠不如山丘避喧求静骑牛觅牛黄河合眼跳特地一场愁。

　　上堂色不是色菜花黄梨花白声不是声紫燕语黄莺鸣观音菩萨将钱买胡饼放下手却是馒头洞里春光浑不惜一时流入武陵溪。

　　上堂举赵州入僧堂云有贼有贼见一僧便云贼在者里僧云不是某甲赵州托开云是即是不肯承当师云赵州[(冰-水+〡)*ㄆ]处太宽放去太急净慈则不然家贼难防家财必丧卓拄杖云只可错捉不可错放。

　　上堂仲夏初吉有好消息露柱灯笼㕘学事毕证据则任汝证据鞭逼则任汝鞭逼以拂子击禅床云当机觌面提觌面当机疾。

　　上堂牛头横说竖说不曾动舌鲁祖见僧面壁自纳败阙净慈败阙钉橛向空熨斗煎茶铫不同。

　　上堂举常不轻菩萨我不敢轻于汝等汝等皆当作佛师云己所不欲勿施于人。

　　小㕘一阳来复小人道消消剥群阴君子道长大似依文解义取笑傍观湏知有物先天地无形本寂寥能为万象主不逐四时凋又谁管你晷运推移日南长至孟夏渐热仲秋渐凉主丈子忍俊不禁出来道我则不然寒时向火热即乘凉为复是世谛流布为复是佛法商量赢得庄周蝶梦长。物初观禅师南岳十八世嗣北涧禅师晦机熙禅师南岳十九世嗣物初禅师广智全悟笑隐欣禅师二十世嗣晦机仲方伦禅师南岳二十世嗣晦机禅师觉源昙禅师南岳廿一世嗣广智和尚

　　右附录五人。

　　物初禅师讳大观四明鄞县陆氏子游方遍㕘吴楚诸知识咸以法器重之欲致己席下而师胸中碍膺终未释晚依北涧禅师于南屏一衲萧然寒暑不易潜众十年人无知者一日入室次机语契合遂大发明后出世屡迁名刹至坐育主道场妙喜宗风为之特振。

　　上堂一冬二冬你侬我侬暗中偷笑当面脱空虽是寻常茶饭谁知米里有䖝夜来好风吹折门前一株松。

　　上堂用黑豆法换人眼睛如恒河沙会火炉头话能有几个九九九三世诸佛不知有翻身踢倒五须弥何用法身藏北斗藏北斗分明向外扬家丑。

　　▆题䞉语

　　僧默集师平居应酬藁请题云。

　　与世同波于世无涉冷然其间亦聊以自适万象为宾朋万籁为鼓吹斯亦足矣櫩隙彷徉白间虚明兴弗容遏竺𠕋鲁典遮眼为乐或便谓予从事乎讨论矣职提唱外酬应或需韵句事功或需记录或求于予性不善拒然法不孤起理不它隔言在此而意在彼或便谓予长乎文言矣才一脱藁扫不见踪迹如是者有年吾徒嘿予潜会粹成编擎于予前恍然永师后身见破瓮中物前身知藏僧忽省书未了经也翻揭增赧自讼斐浅轻出欲敚而秉𢌿之嘿捍护坚甚则训之曰吾宗素不尚此母重吾过嘿曰目连之集异鹙子之法蕴洎夫华竺诸贤率多论著杂华取渊才雅思又何如予因自笑曰治乱不关宠辱不闻山林自跧寂默自业予世之剩人也谬当弘宗亦有本末琐琐笔墨斖斖酬应又吾之剩事也说而无说文而非文又吾之剩语也人剩事剩语剩𢙣足识其中有无欠剩句亦或有所取。

　　上堂尘劫来事只在今时当断不断斗换星移拈主丈卓一下云花须连夜发莫待晓风吹。

　　上堂智不到处切忌道着道着则头角生古人恁么告报育王则不然智不到处满口道着道得着有名不用镌顽石。

　　因腊茶示众午窗梦绪惯逢迎杵臼惊闻隔竹声未啜睡魔先辟易䇿勋不战屈人兵。

　　见桂花示众一出湖山即檀芳更何龙麝敢言香掩关凭几无言说时见零金点石床。

　　上堂举庞居士问焉大师不与万法为侣是甚么人大师云待汝一口吸尽西江水即向汝道师云大小祖师只知开口易不觉舌头长当时若问育王但云若要向汝道直待虚空落地自然出他一头何故车不横推理无曲断。

　　闻猿示众秋径无人叶乱飞攀翻寒影挂危枝恍然曾是当年见日落香林静立时。

　　上堂八月秋何处热露冷风高重重漏泄何必三登投子掘地觅天九上洞山扪空钉橛良久云踏着秤锤硬似铁。

　　焙经上堂祖佛之言汗牛冲栋时人所得偃鼠饮河曾𦗟火𦦨上说法来终不向语脉里转一嗅便识犹是钝根展卷方知白云万里以字不是八字不成从头尽扫白底是𥿄黑底是字此话难明。

　　上堂今朝正月半拈出旧公案水上挂灯毬大家普请看卓杖下座。

　　佛智晦机禅师讳元熙豫章唐氏子登进士弃从西山明觉院明公祝𩬊焉㕘宁退耕衍石帆郢东叟遍谒吴楚诸师晚依育王物初观禅师座下十年人无知者一日清默书记同入室机语峻捷众咸惊异观乃字以晦机嘱令母早应世一衲二十年囊无长物元贞二年出世百丈迁净慈径山妙喜宗风大振江右缁白敬慕遂迎归大仰终老焉。

　　上堂云门道个普字尽大地人不柰他何殊不知云门开口早已四棱塌地当时若与震威一喝待此老恶发徐徐打个问讯道莫怪触忤好非图救取此老亦能振起云门纲宗虽然口是祸门。

　　上堂独坐大雄峰寒灰拨不红一星荧火出孤鹤过辽东。

　　结制上堂以手作结布袋势云南山今日结布袋口了也汝等诸人各各于中身心安居平等性智忽有个冲开碧落撞倒须弥的莫道结子不坚密须知缦天网子百千重。

　　上堂三界无法何处求心何处有法何处无心白云为盖流水作琴古今无间谁是知音击拂子云一曲两曲无人会雨过夜塘春水深。

　　师因开先遣诉侍者来参次问云黄龙向泐潭得旨领徒游方及见慈明气索汗下过在甚么处诉曰千年桃核里觅甚旧时人又一日以百丈野狐话诘之且道不落因果便堕野孤身不昧因果便脱野孤身利害在什么处诉拟答师遽喝一喝诉后出世为龙翔开山云。

　　晦机禅师语录

　　广智全悟大禅师讳大诉字笑隐龙兴南昌陈氏子依郡之水陆院彰上人视𩬊首参一山万禅师于庐山开先久之遣参百丈晦机熙公公示以本色钳锤成大法器熙公迁净慈师随至掌外记一时名公卿士乐闻道妙声震东南出世吴兴乌回继迁钱塘凤山报国天竺永神天历己巳文宗皇帝以金陵潜宫为大龙翔集庆寺诏师开山为第一代焉。

　　上堂驱耕夫牛夺饥人食啐啄同时箭锋相直一拳还一拳一踢还一踢牛头南马头北结夏上堂柏岩开粥过夏西院商量两错嘉州大像脚踏地陕府铁牛头戴角喝一喝切忌无绳自缚。

　　上堂黄龙南和尚云说妙说玄乃太平之奸贼行棒行喝为乱世之英雄所以佛法二字乌回未尝道着虽然也要大家知有拈主杖云镇州出大萝卜头青原白家三盏酒客来随分纳些些相逢不用扬家丑卓主杖下座。

　　上堂长连床上拈得鼻孔十字街头打失眼睛汝诸人还曾检点也未明如日黑似漆万仞崖头撒手行无位真人赤骨律。

　　上堂拈槌竖拂捏月生花举古论今虚空钉橛杨岐和尚道须弥山可透金刚圈不可透大海水可吞栗𣗥蓬不可吞直饶吞得透得未是衲僧分上事如何是衲僧分上事归堂吃茶去。

　　上堂言𤼵非声色前不物着甚来由声色里睡眠声色里坐卧却较些子所以道即此见闻非见闻无余声色可呈君个中若了元无事体用无妨分不分蓦拈主杖云水流黄叶来何处牛带寒鸦过别村卓主杖下座。

　　上堂圆悟禅师住东京天宁目举僧问云门如何是诸佛出身处门云东山水上行若是天宁则不然有问如何是诸佛出身处只向他道薰风自南来殿阁生微凉其时大慧祖师于言下大悟诸禅德不妨奇特者个是论实不论虚底事如人归京必须亲到见京里人说京里话一点外来也着不得虽然云门道东山水上行因甚不悟圆悟道薰风自南来因甚便悟去报国不惜眉毛为诸人下个注脚诸佛出身处东山水上行薰风自南来殿阁生微凉众中有全身担荷者出来与山僧相见。

　　上堂安养国中水鸟树林悉皆念佛知足天上树相撑触演说苦空竖起拂子云山僧拂子穿汝诸人鼻孔诸人向甚处出气。

　　上堂选佛场开牛栏马厩心空及第活䧟泥犁毕竟如何仰面不见天低头不见地月明幽室寒星分拱辰异。

　　上堂今朝又是五月一大尽小尽数不出八臂那叱没柰何夜义屈膝眼睛黑。

　　上堂金佛不度炉木佛不度火泥佛不度水真佛屋里坐喝一喝云文殊普贤因甚在你脚跟下过。

　　师举青州布衫重七斤古人道了也毕竟万法归一一归何处时有僧出云东廊头西廊下师云什么处见赵州僧拟对师云棒土不成龙。

　　元文宗皇帝诏师开山大龙翔集庆寺上堂释迦世尊舍金轮而登佛位今上皇帝从佛位而御金轮[(冰-水+〡)*ㄆ]摄三千刹海于一印中具足八万法门于一毫上如华严会上菩萨得无尽福德藏解脱门于一器中出生种种美味饮食又于众会仰观空中而雨种种珍宝随众生心悉令满足然后得其宝者尽证法门食其味者咸成妙道无一尘而不具足佛事无一法而不圆满正宗即今崇建宝坊阐扬法施诸天音乐不鼓自鸣梵呗咏歌自然敷奏十方菩萨咸集道场八部天龙同伸庆赞还有不历化城径登宝所者么击拂子云四海已归皇化里时清休唱太平歌复举世尊与众行次以手指地云此处宜建梵刹时天帝释将一竿竹插地上云建梵刹竟世尊微笑师云帝释为三十三天之主虽则一期施设其柰理事未备今上皇帝以兴龙潜邸改创梵宫复命禅宗𤼵扬向上宗旨与天帝释所成功德何啻百千万亿倍纵使虚空为口赞叹莫穷臣僧借水献华辄成一颂丈六金身一茎草璚楼玉殿恰相当交罗帝网山河影旋绕须弥日月光华雨昼飘龙座暖天风时送御炉香大千共仰恩光近五色祥云拥帝傍。

　　上堂举临济示众云赤肉团上有一无位真人常在汝诸人面门出入未证据者看看时有僧出问云如何是无位真人济下禅床搊住其僧拟议济以手托开云无位真人是什么干屎橛便归方丈师云两锋相直者不虚𤼵由基之箭斫垩而不变者始可运郢人之斤临济寻常气宇如王却作小厮儿戏几乎法道遇大风而止龙翔今日作死马医无位真人筑着磕着证据将来依然是错且道是临济错龙翔错从教天下人卜度。

　　上堂龙翔孟八郎恶辣难近傍佛祖也潜踪从教人起谤云门扇子跳上天赵州葫芦挂壁上寒山扫地接丰干却是南岳让和尚。

　　文宗皇帝圣忌满散藏经上堂尊而无上高超象帝之先贵不可名坐断毗卢之顶其体之大则容摄十虚其用之广则包括万类如月𣹢众水无分净秽之殊春在百华不见正偏之相妙有不有真空不空所以道无边刹境自他不隔于毫端十世古今始终不离于当念掷大千于方外纳须弥于芥中于斯见得便见文宗皇帝昔从佛地示现王宫抚治邦家又安宗社化导已周复归佛位寂然不动智普应于十方廓尔无私化已周于沙界龙翔与么赞扬且道还契圣意也无良久云优钵天香吹不断又从兜率下阎浮。

　　仲方禅师讳天伦四明象山张氏子依广德天宁竺源祝发游方参晦机熙公公曰湖山蔼蔼湖水洋洋浸烂你鼻孔塞破你眼睛因甚不知师云通身无影象步步绝行踪公云未在更道师拂袖便出依座下屡以此事扣问公终不说乃往吴兴桃花坞结𦭘一日闻雷有省彻见熙公用处后出世东泉佛岩保宁上堂云独树不成林人人总知有梵刹一才兴大家出只手昆明池里失却剑曲江江内捞得锯。

　　上堂诸佛不出世亦无有涅槃这里悟去山河大地日月星辰运行四时有什么过。

　　上堂见见之时见非是见见犹离见见不能及须弥山上走马大洋海底翻身前三三后三三一声无孔笛吹过汨罗湾。

　　上堂入荒田不拣信手拈来草怀州牛吃禾益州马腹胀天下老和尚口挂壁上便下座。

　　腊八上堂昨夜见明星悟道后园风打篱笆倒晓来无迹可追寻雪山依旧生青草。

　　上堂涅槃自性无系属故言语道断心行处灭拈拄杖云扶过断桥水伴归明月村卓拄杖下座。

　　上堂举僧问云门云久雨不晴时如何门云劄云门一劄猿啼巴峡熊耳峰高石头路滑。

　　上堂舜若多触处逢渠阿那律通身是眼不信问取镫笼便见衲僧担板。

　　上堂知幻即离不作方便离幻即觉亦无渐次拈拄杖云穿却释迦老子鼻孔天下老和尚无出气处卓拄杖下座。

　　上堂初三十一中九下七七九六十三九九八十一朝往西天暮归唐土一马生三寅石牛拦古路参。

　　上堂修多罗教如标月指昨日有人从西州来接得东州信报道大食国里人在眼睫上卖香药喝一喝。

　　仲芳和尚语录终

　　天界演梵善世利国崇教大禅师觉源昙和尚天台杨氏子出家于绍兴之法果寺礼大均为师淂法于笑隐欣禅师出世金陵牛头之祖山石城之清凉继迁蒋山敕改龙翔为天界诏师住持统领天下教门。

　　上堂行不动尘语不动唇见成行货黄金白银君不见洞山老问佛只答麻三斤。

　　上堂恢杨岐宗风坐南泉钵位佛祖命根衲僧巴鼻卓主杖云东头买贱西头卖贵。

　　上堂一句子黑漆黑无𧟶柄有准则良久云会么碓捣东南磨推西北。

　　示众文远当年侍赵州东司说法未轻酬回光一念分明处午夜霜清月满楼。

　　上堂少室峰前曹溪门下灯灯相继的的相传自古自今[糸*系]毫不易且以何为验楼台上下火照火车马往来人看人。

　　上堂朝到西天暮㱕唐土鉴在机先未敢相许保宁八字打开了也莫有控勒不住者么便下座。

　　上堂长者长法身短者短法身即今现前一众坐立俨然有长有短诸人尽知尽见毕竟阿那个是法身若也会淂捧钵盂向香积世界吃饭若也不会长连床且吃粥吃饭。

　　上堂拥之不聚拨之不散类之不齐混之不滥绝照忘缘十方坐断隔江招手见誵讹尽力承当得一半蒋山与么提持驴年也未梦见。

　　上堂六月一日前万象森罗替说禅六月一日后八角磨盘空里走今朝正当六月一无位真人赤骨律金毛师子解翻身无角铁牛眠少室十圣三贤总不知笑倒寒山并拾得。

　　上堂经有经师论有论师龙河放一线道分科列假去也拈杖卓一下云且道是何章句。

　　佛成道上堂雪山六载觜卢都忽见明星双眼枯证得乌龟成白鳖至今陪口为分疏。

　　上堂只个见成公案众中领解者极多错会者不少所以金鍮不辨玉石不分龙河者里直要分辨去也张上座李上座一个手臂长一个眼睛大总似今日达磨一宗教甚么人担荷嘘一声下座。

　　上堂威音王已前弥勒佛已后有个现成公案未敢与汝说破何故心不负人面无惭色。

　　天界觉源昙公大禅师藏衣塔铭

　　(翰林学士承旨嘉议大夫知制诰兼修国史金荣宋识　撰)

　　浮图之为禅学者自隋唐以来初无定止惟借律院以居百丈大智禅师方建丛林䂓矩至宋楼阁䆮盛然犹不分等苐惟推在京钜刹为之首南渡后始定江南为五山十刹俾其拾级而升黄梅曹溪诸道场反不预其间则其去古也远矣元氏有国文宗潜邸在金陵及至临御诏建大龙翔集庆寺独冠五山盖矫其弊也国朝因之锡以新额就寺建官总辖天下僧尼当是时觉源禅师实奉诏莅其职夫当兴王之运亲受圣皇崇敬以统释教事诚千载之奇逢也其顺寂也法当勒群行以贻示后世师讳慧昙字觉源天台大族杨氏母贾梦吞明珠而有娠及生容貌嶷然幼不与群童狎长依越之法果寺苾刍大均恣修出世法及冠剃染寻受具足戒学律于明庆杲公习华严于高丽教公𦗟止观于上竺澄公无不贯练时广智禅师欣公弘扬达磨正宗于中天竺师往造焉智问曰何处来师对曰游山来智曰笠子下拶破洛浦遍参底作么生师曰未入门时呈似了也智曰即今因甚不拈出师拟议智便喝师当下脱然有省他日智展两手示师曰八字打开了也因甚不肯承当师曰休来钝置智曰近前来为汝说师即掩耳而出智颔之乃留侍香天历己巳龙翔新创文宗特诏广智开山师随至掌藏钥继分座相与激扬祖佛机缘裨赞法门纲纪识见出群声誉彰着至顺辛未奉行台檄出世牛首山之祖堂师力行古道躬役起废殿堂廊庑凡丛林宜有者悉新备之至正癸未升居清凉作新一如牛首道行闻于帝师大宝法王授以净觉妙行禅师之号乙未迁保宁丙申王师定建业师谒
皇上于辕门上见师气貌魁伟杰特叹曰真福慧僧也命主蒋山太平兴国禅寺时丁歉岁师化食以给其众丁酉赐改龙翔为天界寺诏师住持上亲据睿画书天下第一禅林六大字揭于门以旌宗极远迩学徒闻风奔赴堂筵至无所容凡祖庭䂓矩师备行之济济绳绳粲然攸叙观者唶唶曰三代礼乐无以加焉吴元年丁未大内新成将登宝位诏师引千二百众披阅大藏真经用严清净觉地师升师子座举扬大法上亲帅群臣幸临瞻𦗟师法音洪畅妙契
皇情为之大悦出内帑帛三十匹以施自是每设广荐法会师必升座说法车驾幸临恩[婁*殳]优洽洪武元年戊申春开善世院诏师领院事服紫衣及金栏方袍御制诰章其略曰自予肇业命汝庄宗德风振起于法门景运赞襄于家国特授演梵善世利国崇教大禅师住持大天界禅寺统诸宗释教事当是时遴选有序铨𢖍至公宗社有志之流山林抱道之士联镳而迭出咸居名山大刹焉自古崇尚法门于斯为盛章缝之士以释子为世蠹奏请除之上以章疏示师师对曰孔子以佛为西方大圣人以此知真儒必不非释非释必非真儒矣上亦以佛之教阴翊王度却不听己酉冬师疾作不署院事庚戌春疾良已燕处东轩诱接来学住弘祖道孜孜无少懈夏六月廷议西域未臣伏上以彼域敦尚佛乘特命师往诏尚书赵某为之副师承命即日登途自浙闽而之洋凡历国邑布宣
天子威德莫不闻而来㱕辛亥秋道憩僧伽罗国其王奉师于佛山精舍执弟子礼寅夜参承王令阖国臣民悉淂瞻礼师随机开导咸蒙法益九月二十一日庚午示微恙王命医进药饵师从容谢却之王与群臣惶惶惕惕若失所恃乙亥沐浴更衣亟命尚书至谓曰某幻缘终此不能复命矣既而屹然端坐夜过半问云天明也未对曰未也少顷复问对曰日出矣遂恬然而逝实是月丙子日也其王斫香为龛以奉之师世寿六十有八僧腊五十有三留七日颜貌如生王加叹异乃聚香代薪特筑坛而茶毗之王及百僚哀慕坛下敕阖国比丘旋绕梵呗时有白烟一道上烛于天薪尽火灭舍利无算舌根牙齿不坏乃拾舍利灵骨及不坏者袝葬其国辟支佛塔先是彼佛曾亦悬记今之开袝适符其言非偶然也甲寅冬尚书赵某还朝奏陈其事　皇上闻而嗟悼来天界蒋山二寺住持宗泐等以师之遗衣藏于雨华台之左云师广[(垂-土+木)*頁]丰颐平顶大耳两脸红王色耳白如珂雪目光烂烂射人学者见之不威而慑及即之也盎然春温尝示众曰春风浩浩春日迟迟黄鹦啼在百华枝个中无限意消息许谁知语未既遽有僧问曰心意识遏捺不住时如何师厉声曰是谁遏捺师室中谓僧曰二六时无你啖啄分无你趣向分会么僧𠕀措师曰未明三八九难免自沉吟每遇禅徒随扣而应未尝务为奇巧闻见自然有所悟入师五会说法门人辑录成书欲传后学师则毅然斥去之师为人寡言笑喜怒任真不以䝿贱异其颜色鸿儒硕学世子勋臣问道无虚日遭际昌辰竉赉优渥凡位居臣列被召必以名惟师诏敕咸以大禅师为称前所未有也虽位隆望重师处之恒若寒素然而荷负大法无一息敢忘广厦细栴之间从容召对据经持论每罄竭其蕴畜故君子称重而宗教有所赖焉其嗣法弟子蒋山法印天界行椿育王常在中天竺净戒等若干人皆有闻于时翰林李证亲预入室状师遗事授同参净戒谒濂为塔上之铭濂尝从师游知师颇详而与证戒交尤洽不敢以不敏辞龙翔禅林实甲天下创建之初非名德之重莫当斯任是故广智握真如印柄道明宗尝使辉光照烛于幽隐矣及今六合载清真人抚运尊崇大法锡额建官以统御其众非师乘宿愿力亦孰能当其始乎呜呼何其䂓重矩叠而一唱一新也在昔马驹蹴踏机用森严出其门者无非龙象有是学者因有是师先德固亦然矣方之广智之传实由正宗师之所契亲淂法髓固非常情之可拟然称人之善必本其父师之故厚之至也濂取窃取兹义序其事而为之铭铭曰

金陵有宝刹　昔为潜龙居　飞翔起中天
楼阁重重现　圣皇握金轮　重御四大海
易为大天界　以表正法故　惟师乘愿力
示现优昙华　帝命作总持　欲符于前烈
弘护法王法　如宝双眼目　只𢙢昏翳蚀
光明不遍照　统率诸僧伽　无不从化者
佛法遍天下　根本中印土　命师宣仁德
以彼尚佛乘　道憩僧伽罗　群羌如见佛
膜拜稽首礼　恳请为说法　四大本假合
去住两无碍　笑指空中云　聚散不㽞迹
筑坛以众香　付之大火聚　阖国诸沙门
围绕作梵呗　拾舍利灵骨　袝葬辟支迦
异域王臣众　瞻礼祈永镇　眷此行道所
何以慰追慕　四众诸弟子　假物以显理
遗衣在故箧　见衣如见师　瘗之雨华台
当与灵骨同　我知此衣中　何啻千万缕
[糸*系]丝具暖性　性圆即菩提　师性千古存
是有无边身　譬之虚空相　普现于一切
宁假有漏形　方号于真实　实际本真空
永离于言说　我持不坏笔　太虚以为纸
铭此无缝塔　了不见一字　若以两耳观
始造不二义

　　绍隆藏主火

　　绍隆圣种断生死根(以火炬打圆相云)烈𦦨堆中转法轮。

　　高僧梵琦赞师顶相云

　　祖梅洲父蒲室大床座妙槌拂发挥震旦二三腾焕竺乹四七依万乘之清光近九天之红日携铲子断魔外之根株握金锤碎衲僧之窠窟公卿罗拜于法筵龙象相忘于道术是所谓冠天下禅林现寰中之古佛者也。

　　古尊宿语录卷第二十一

　　新藏经板初
赐天禧凡禅宗古尊宿语颂古雪窦明教圆悟大慧等语多有损失永乐二年敬捐衣资命工刊补今奉
钦依取僧就灵谷寺校正以永乐十一年春二月为始至冬十一月乃毕供需之费皆本寺备给计校出差讹字样十五万余刊修改补今已聿完庶淂不遗
佛意不误后人所冀永远流通祝延
圣寿万安者。

　　永乐十二年岁在甲午仲冬僧录司右阐教兼钟山灵谷禅寺住持(臣净戒)谨识
中华藏第 077 册 No. 1710 古尊宿语录


　　古尊宿语录卷第二十二　　　　　勿十

　　黄梅东山和尚语上

　　五祖禅师名法演蜀人也初住四面山开堂日拈䟽示众云兵随印转将逐符行请对尊官分明剖露宣䟽了指法座云此大宝华王座从朝至暮与诸人同起同坐诸人还见么若见更不在升若不见莫道今日谩你便升座拈香云此一瓣香先为
今上皇帝伏愿常居凤扆永镇龙楼次拈香云此一瓣香奉为　州县官僚伏愿乃忠乃孝惟清惟白永作生民父母长为外护纪纲又拈香云此一瓣香得来久矣十有余年海上云游讨一个冤仇未曾遭遇一到龙舒果遇其人方契愤愤之心今日对大众雪屈湏至𤑔却为我　见住白云端和尚从教熏天炙地一任穿过蔡州有鼻孔底辨取龙门和尚白槌云法筵龙象众当观第一义师云若论第一义西天二十八祖唐土六祖立在下风一大藏教白云万里摩竭掩室毗耶杜口正在梦中千佛出世𥧌语未了文殊普贤拗曲作直所以道设使言前荐得犹是滞壳迷封纵饶句下精通未免触途狂见若也把定封疆说什么法堂前草深一丈直得凡圣路绝鸟飞不度天下衲僧(无出)气处众中莫有不甘底么出来相见时有僧问优昙花现方便门开朝宰临筵如何举唱师云今日好晴学云杲日当空清风匝地师云省得我多少问如何是人中境师云宝阁凌空金铎响怪松隈险野猿帝学云如何是境中人师云鼻直眼横乃云更有问话者么若无双泉今日向第二义门放一线道与诸人相见和泥合水一上且要释迦弥勒动地雨花文殊普贤观音势至各踞一方助佛扬化皆务本事器量堪任双泉不免也入一分共说东家杓柄长西家杓柄短任从春草青青炎光烁烁秋树叶零冬冰片薄何故如是且要诸人顺时保爱乃拈起拄杖云古人道拈起也天回地转放下也草偃风行四面即不然拈起也七穿八冗放下也锦上铺花且道还有为人处也无良久云来年更有新条在恼乱春风卒未休。

　　师在白云授帖拈起示众云大众只恁么会得埋没宗风过犯不小幸有见成公案请维那对众宣读宣帖了授法衣提起云既是大𢈔岭头提不起为什么却在者里且道者里底是那里底是乃云携瓶自汲清凉水却着袈娑作主人便披指法座前云象王回师子步侬家看着双眉聚然虽如是事到如斯难为辞让但有路可上更高人也行便升座僧问禅非意想道绝功勋转身一句作么生道师云大众见你学云也知和尚有此机锋云独出阇[利/尒]学云今日却成造次师云棒上不成龙问沙场久战名遂今朝不涉功勋作么生道师云长蛇犹自可偃月怎生当学云金镞惯调曾百战铁鞭多力恨无双师云知君不是金牙作争解弯弓射尉迟学云眼亲不如手亲师云新长老败阙学云口是祸门师嘘乃云秋风飒飒玉露垂珠水碧山青𧉨吟蝉噪圆通门大𠷠文殊普贤穿过汝诸人鼻孔自是汝诸人当面讳却复云诸佛不出世四十九年说未审说个什么少林有妙诀殃及子孙至今分疏不下更说什么妙诀若人识祖佛当处便超越与未超越则且置你道祖佛即今在什么处若无人道得山僧不惜眉毛与汝诸人拈出拍禅床一下。

　　上堂㪯古人道若有一人发真归源十方虚空悉皆消殒双泉则不然若有一人发真归源十方虚空筑着磕着。

　　到兴化上堂僧问和尚未离四面时如何师云在屋里坐学云离后如何师云走杀阇梨乃㪯法眼颂云山水君居好城隍我亦论静闻钟角响闲对白云屯大众法眼虽不拏云攫雾争柰遍地清风四面今日试与法眼把手共行静闻钟角响且不是声闲对白云屯旦不是色既非声色作么生商量乃云洞里无云别有天桃花似锦柳如烟仙家不解论冬夏石烂松枯不记年。

　　上堂云天上无弥勒地下无弥勒十字街头立被人唤作贼便下座。

　　岁旦上堂云元正𠷠祚万物咸新扬尽大千沙界都来只在一尘乃展手云是新是旧有人出来道看若无四面且世谛流布去也遂义手云孟春犹寒伏惟首座大众洎诸知事尊体起居万福。

　　上堂僧问千峰寒色即不问雨滳嵓花事若何师云今日也相似学云一句迥超千圣外千山锁断万重关师云一滳落在什么处学云错师云错学云错错师便打。

　　白众出队上堂云明日疋马单锵为国出战得胜回戈之日满路歌谣大众作么生是歌谣一曲乃云啰逻哩啰逻哩还有人和得么良久云鸳鸯绣了从君看莫把金针度与人。

　　寒食夜小参僧问群迷久渴冒雨登山向上之机请师方便师云不免入山一回学云恁么则步步踏实去也师云空手却回去学云若是那边还的当也无云罕遇知音学云谢师证明师云知音底事作么生僧划一划师云又被风吹别调中学云往往随他口头走师云更是阿谁乃云李白桃红山青水渌云横洞口月皎长空若只向者里荐得法眼道月明幽室寒星兮拱辰异便须瓦解冰消韶国师道通玄峰顶不是人间心外无法满目青山亦须百杂碎何也尽乹坤大地不消一捏然虽如是事无一向今夜且放过一着。

　　上堂举梁武帝问达磨如何是圣谛第一义磨云廓然无圣帝云对朕者谁磨云不识又僧问六祖黄梅意旨什么人得祖云会佛法底人得僧云和尚还淂么祖云不淂僧云和尚为什么不得祖云我不会佛法师云大小大祖师问着底便是不识不会为什么却儿孙遍地乃云一人传虚万人传实小参僧问施主远趋于丈室请师一句利于人师云教天下人成佛去学云悠悠尘内客不谩入山来师云中间犹有众生在僧便喝师云且道是佛是众生学云四面眼难谩师云你向什么处见四面僧拂袖归众师云作家乃云满口道淂底却不知有知有底又道不得且道过在什么处将成九仞之山莫惜一篑之土。

　　上堂举云门垂语云古佛与露柱相交是第几机自代云南山起云北山下雨师云大小大云门大师元来小胆四面道古佛与露柱相交是第四机良久却云者个说话面皮厚三寸出语成不逊好捋临济棒一日打三顿什么人下得手虽然罪过弥天新赦咸放。

　　上堂云于三七日中思惟如是事释迦老子半夜逾城直往雪山早是漏逗不少更思惟个什么便下座。

　　上堂举药山久不上堂主事报云大众久思和尚示诲山云打鼓着大众方集山便归方丈主事云和尚许为众说法何故一言不措山云经有经师论有论师争怪淂老僧师云虽然以己妨人争柰贼身已露诸人要识药山么闲持经卷倚松立笑问客从何处来。

　　上堂举僧问洞山如何是善知识眼山云纸捻无油师云洞山老汉不是无只是大俭忽有人问四面如何是善知识眼只向伊道瞎何故且要相称乃云纸捻无油也大奇不堪拈掇有谁知回身却忆来时路月下腾腾信脚归。

　　上堂举教中道若谓如来有所说法即为谤佛只如一大藏教甚处淂来若言无说五千四十八卷什么处消遣到者里须是个人始淂还会么莫谤四面好。

　　上堂举僧问投子如何是十身调御投子下禅床立或有人问四面如何是十身调御老僧亦下禅床立为什么却依样画猫儿待我计校成即说向你。

　　上堂举药山问石头三乘十二分教某甲祖知承闻南方直指人心见性成佛某实未明乞师指示石头云恁么也不淂不恁么也不得恁么不恁么揔不淂山僧在众日闻兄弟商量道即心即佛亦不淂不即心即佛亦不淂若恁么说话敢称禅客何故殊不知石头老人文武兼备韬略双全若是四面见处也要诸人共知只见波涛涌不见海龙宫。

　　上堂云仲冬严寒伏惟首座大众尊体起居万福两彩一赛便下座。

　　上堂云有一则语举似诸人第一不得错举便下座。

　　上堂云昨宵年暮夜今朝是岁旦都大寻常日世人生异见不解逐根元只管寻枝蔓新旧只如今子细分明看若也更商量秦时铎铄钻诸院长老入山师上堂云临济入门便喝是甚碗鸣声德山入门便棒拗曲作直云门三句曹洞五位大开眼了作梦何故如此国清才子贵家富小儿娇。

　　到龙门上堂云有舌胡利无口非哑七出八没风流儒雅便下座。

　　到海会上堂云白云山里白云人把定疆封无缝𦉑无缝𦉑知几价莫有知价底么乃云一二三四五。

　　到兴化上堂云世事冗如麻空门路转赊青松林下客几个淂归家共唱胡笳曲分开五叶花幸逢诸道友同上白牛车大众车在者里牛在什么处芳草渡头寻不见夜来依旧宿芦花下座甘露资长老把师住云舒州管界元来有个草贼师云和尚也须堤防资拟议师便拓开。

　　上堂云祖师道叶落归根来时无口祖师恁么道犹欠悟在便下座。

　　上堂云祖师说不着佛眼看不见四面老婆心为君通一线便下座。

　　上堂云春气乍寒乍暖春云或卷或舒引淂韶阳老子放出针眼里鱼乃云错。

　　谢主事上堂僧问王索仙陁婆时如何师云七孔八窍学云如何是王索仙陁婆师云鸾驾未排齐号令学云如何是仙陁婆师云眼瞤耳热僧礼拜师云点乃云文殊张帆普贤把柂势至观音共相唱和赢淂双泉闹中打坐打坐即不无且道下水舡一曲作么生唱罗逻哩啰逻哩俗气不除。

　　上堂云今宵正月半乹坤都一片普贤门大开相逢不相见乃云过在阿谁。

　　上堂云默默默无上菩提从此得赚杀人便下座。

　　上堂举镜清问玄沙学人乍入丛林乞师指个入路沙云还闻偃溪水声么清云闻沙云从者里入师云果是淂入一任四方八面若也未然辄不得离却者里谢典座。

　　上堂云小绳钱贯大绳井索日急要用箍篱木杓虽然破家具应用有处着着错南北东西水洒不着。

　　冬至上堂云少年天子此日拜郊林泉之士远望歌谣万岁万岁便下座。

　　有一道姑入山礼拜请上堂云道可道非常道真可笑姮娥一夜绣鸳鸯解把金针呈巧妙将并老黄梅儿孙一何拙如今个个口吒呀问着乌龟唤作鳖四面今日与君决列怎生雪冤家冤家莫向背地里吐舌。

　　住太平录

　　师入院日僧问远别双泉来临禅众入门一句愿师举扬师云也待一一觑过学云恁么则清凉山远人休去只此焚香便见师师喝云话也不领学云今朝亲见面端的胜闻名师云犹自喃喃问如何是太平境师云数层宝塔侵天起万本乔松匝地寒学云如何是境中人师云闲持经卷倚松立笑问客从何处来学云人境已蒙师指示向上宗乘事若何师云须信下方城郭近果然钟磬接笙歌乃云我本无心有所希求今比宝藏自然而至世间之宝能变穷为富此之一宝能转凡成圣且道如今是凡是圣太平道揔不是何故苦瓠连根苦甜𤓰彻蒂甜。

　　上堂云达磨无端少林面壁二祖断臂一生受屈黄檗树头讨甚木蜜太平今日两眼如漆李广神箭是谁中的。

　　上堂僧问如何是宾中宾师云少喜多瞋学云如何是宾中主师云传言送语学云如何是主中宾师云钟馗小妹学云如何是主中主师云一言才出口地上绣絪开乃云近日太平院禅和多聚散参底老婆禅吃底籼米饭知事失照顾主人少方便虽然没滋味要且缓缓咽。

　　谢庄主上堂云一不做二不休不风流处也风流若要公私济办好看露地白牛。

　　上堂云西天二十八祖也恁么道唐土六祖也恁么道天下老和尚也恁么道独有太平不恁么道何故寡不敌众且道毕竟如何妙舞更须知遍拍三台湏是大家催。

　　上堂云上是天下是地南北东西依旧位释迦老子弄精䰟达磨西来多忌讳忽有个汉出来道和尚低声但向伊道祇要抛砖引玉。

　　上堂云山僧今日将山河大地尽作黄金尺该有情无情揔令成佛去然后太平不入者保社何故争之不足让之有余。

　　上堂云太平不会禅一向外边走腊月三十日赢淂一张口且道那个是太平口自云两片皮也不识。

　　上堂举宝寿作街坊时见两人相诤一人以手打一拳云你淂恁无面目宝寿因而淂入若人于此知落处可谓公办私办大众听取一颂甚妙也甚妙于此知性命擗鼻与一拳当时便打正。

　　上堂举教中道假使满世间皆如舍利弗尽思共度量亦复不能知寻常衲僧家高揖释迦不拜弥勒是会佛智不会佛智众中有则有只是藏牙伏爪太平有个见处不惜眉毛举向诸人待有人问随口便答。

　　上堂云数日已来连绵大水所到之处皆有损伤曹溪一滴弥满人间衲僧一吸鼻孔辽天且道名字既同为什么损益有异谁知远烟浪别有好思量。

　　上堂云一叶落天下秋一尘起大地[(冰-水+〡)*ㄆ][(冰-水+〡)*ㄆ]即不无何人亲手月中仙桂和根㧞海底骊龙把角牵。

　　上堂云撮土为金犹容易变金为土却还难转凡成圣犹容易转圣成凡却甚难何故谁肯屈尊就卑且道不凡不圣一句作么生道乃云不淂教坏人家男女。

　　上堂举二祖见二祖礼拜问曰请师忏罪二祖云将罪来与汝忏三祖云求罪不可得二祖云与汝忏罪竟因成一颂举似大众无孔笛子毡拍板五音六律皆普遍时人不识黄幡绰笑道侬家登宝殿上堂云浅闻深悟深闻不悟争柰何争柰何献佛不在香多。

　　上堂云开眼为昼合眼为夜坐断舌头谁谈般若金色头陁不入保社。

　　上堂举风冗云若立一尘家国兴盛野老颦蹙不立一尘家国丧亡野老讴歌太平即不然若立一尘法堂前草深一丈不立一尘锦上铺花何也不见道九九八十一穷汉受罪毕才拟展脚眠蚊虫獦蚤出。

　　上堂因雪举僧问云门不起一念还有过也无门云须弥山师云有时问着师僧或竖一指或进一步或下一喝或拂袖便去上座未在何故太平未曾向二三月间下一阵雪向汝诸人在如今有个汉出来道老和尚莫七颠八倒见今下也不是乃展手云了。

　　上堂僧问莲花未出水时如何师云在泥里学云出水后如何师云在水上问王子未登九五时如何师云逢人多问路学云正登九五时如何师云天下太平学云登九五后如何师云谁论好丑乃云末后最殷勤侬家随处新大千沙界里不免个中人且道那个是个中人平芜尽处是青山行人更在青山外。

　　上堂举云门道平地上死人无数出淂荆𣗥林者是好手时有僧云恁么则堂中第一座有长处云门云苏嚧苏嚧太平即不然平地上个个丈夫荆𣗥林里坐得底是好手何故乃云格。

　　上堂云将四大海水为一枚砚须弥山作一管笔有人向虚空里写祖师西来意五字太平下座大展坐具礼拜为师若写不得佛法无灵验有么有么便下座大众散师高声云侍者侍者应喏师云收取坐具复问侍者云还收得坐具么侍者提起坐具师云我早知你恁么也。

　　上堂云入荒田不拣信手拈来草不认大哥妻元来是嫂嫂郑州出鹅梨青州出大枣无事巾单下个个从头咬。

　　上堂云有盐曰咸无盐曰澹太平闻说口似匾担便下座。

　　上堂云神通妙用不欠丝毫通人分上何用忉忉泥多佛大水长舡高。

　　上堂云一月普现一切水一切水月一月摄诚哉是言也可谓塑不成画不就昨夜三更白如昼谢典座上堂云变生作熟虽然易众口调和转见难咸澹若知真个味自然饥饱不相干。

　　上堂拈起拄杖云昨夜三更梦见拄杖子教我一片禅向我道和尚明日早起上堂举似大众昨日锦上铺花今日脚蹋实地但看今日明朝说甚祖师来意翻思黄面老人谩道灵山授记直饶大地山河借我鼻孔出气不如放下身心自然仁义礼智为亡僧下火举起火把云火风四大互相违背当比时节随缘自在次日又为一僧举起火把云昨日也恁么今日也恁么且道昨日是今日是说甚是不是你看是甚火色。

　　上堂云今朝正月半与诸人相见嫩麦长新苗粒粒皆成面荐不荐全藉春风扇。

　　次住海会

　　师入院开堂日宣䟽了乃云䟽帖一时读了若是具金刚眼睛底何必重说偈言虽然如是事无一向便升座拈香罢四面白槌云法筵龙象众当观第一义师云金镞惯将平𥘵道铁鞭多力恨无仇莫有不顾危亡底衲僧么出来相见僧问白云山下祖令当行如何是祖令师云一二三四五学云恁么则昨日太平今朝海会师云高着眼僧问昔日为霖去今朝领众来朝贤临座下愿震一声雷师云你还闻么学云风送好云归碧洞水朝沧海助波涛师云知心有几人学云寒山常抚掌拾得每殷勤师云将谓无人学云也不得压良为贱师云且礼拜着乃云问话且止夫第一义适来若于四面捶下荐得千圣不能近祖师言不到天下作者拱手归降何也况第一义本来清净不受诸尘如何说得同道方知今日放过一着向建化门中别作个解话会是以绍先圣之遗踪称提祖令为后学之模范建立宗风若非当人曷能传授乃云陈谢既毕不可空然有一颂举似大众日暖风和花正开七重山锁白云堆翻思城匝繁华处又出松门步一回师在太平受帖拈起示众云恁么会去早是钝汉何也若凭说五千四十八卷岂不是说若不凭说又如何辨白请维那分明拈出读䟽了遂升座乃曰祖令当行十方坐断其中莫有不惜性命者么出来与老僧相见时有僧出云日月易见好事难逢师云令人疑着问公笺已至师今受祖意西来愿举扬师云云从龙风从虎学云人天既获闻真谛更有尖新事也无师云有学云如何是尖新底事师云蹉过也不知问白云长老太平禅师于其中间未审如何辨的师云你试定当看学云莫是月无来去影现千江师云一任钻龟打瓦遂云法不孤起仗境方生明镜当台好丑自现久㕘上士言下知归晚学初机当须子细是以古人道法无去来无动转者辄成山颂举似大众触目光明处处新其中那个辨疏亲祗园枝上千花秀一度芬芳一度春。

　　上堂僧问如何是佛师云悉达多太子学云逾城时如何师云自有四天王在学云到雪山时如何师云芦芽穿膝鹊巢顶上学云争柰未是学人安身处师喝云礼拜了退乃云天地为烘炉烹炼强与弱大道本无元卷舒由橐钥凡圣路坦然各自看谋略。

　　谢首座上堂云槌破蟠桃核淂见其仁将断骊龙[肆-聿+((彰-章)/(泳-永+頁))]得遇其宝虽然如是也未是好手黄帝失玄珠于赤水使智索之而不得使离朱索之而不淂使契诟索之而不得乃使罔象直饶罔象得之亦未是好手争似今日与大众同使一个通事舍人虽然如是也只得一半。

　　上堂云永嘉道取不得舍不得不可淂中只么得祖师道不是心不是佛不是物大众且道是个什么乃云到江吴地尽隔岸越山多结夏上堂僧问如何是白云境师云七重山锁潺湲水学云如何是境中人师云来千去万学云人境已蒙师指示向上宗乘又若何师云面赤不如语直乃云此夏居白云禅人偶聚会三月九旬中尊卑相倚赖粥饭与茶汤精粗随忍耐逐意习经书任运行三昧彼此出家儿放教肚皮大。

　　上堂云昨日有一则因缘拟举似大众却为老僧忘事都大一时思量不出乃沉吟多时云忘却也忘却也复云教中有一道真言号聦明王有人念者忘即记得遂云唵阿卢勒继娑婆诃乃拍手大笑云记得也记淂也觅佛不见佛讨祖不见祖甜𤓰彻蒂甜苦瓠连根苦下座。

　　解夏上堂云一尘起大地收一叶落天下秋金风动处警砌畔之𧉨吟玉露零时引林间之蝉噪远烟别浦行行之鸥鹭争飞绝壁危峦处处之猿猱竞啸又见渔人举桌樵子讴歌数声羌笛牧童戏一片征帆孤客梦可以发挥祖道建立宗风九旬无虚弃之功百劫在今时之用如斯话会衲子攒眉不见道一尘不立始归家若有纤毫非眷属。

　　上堂僧问见来不采时如何师云各自守强界进云见来却采时如何师云看筑着你鼻孔学云谢师答话师云放乃云古人道如何是不动尊朝到西天暮归唐土大众莫是动而不动不动而动么只者便是白云见处。

　　郡中回上堂云舡上无散工时时事不同昨朝城郭里今日白云中且道不动尊在什么处自云气似鞴袋令人可爱。

　　自出缘化回上堂云白云海会院足水兼柴炭唯少麻与麦众人皆尽见亲去化檀那疏却阿罗汉且望大慈悲一一看佛面大众佛身充满于法界且作么生看我道不隔一条线。

　　上堂云我有一柄帚扫尽雪山雪我有一张口临事无可说我有一双眼和盲悖诉瞎任意过平生乌龟唤作鳖处世学为人吃水须防噎仰山曾道底两口一无舌四海五湖人当阳瞥不瞥。

　　上堂举灵云悟桃花颂云三十年来寻剑客几经叶落又抽枝自从一见桃花后直至如今更不疑玄沙云谛当甚谛当敢保老兄未彻在师云说什么谛当更㕘三十年始淂。

　　上堂僧问如何是佛师云独木桥子学云如何趣向师云紧帩草鞋乃云幸然可怜生刚地学参问既然参淂了未免肚里闷闷即自家闷困即自家困祖佛生冤家好与捶一顿且道佛祖过在什么处若人会淂许你具一只眼桐树郭宅请升座云桐林郭评事家门幸食禄性静好吾宗温良如羙玉封䟽请诸山营斋殖洪福二人长老共谈玄正值阳和二月天渴鹿饮溪冰作水野猿啼树雾成烟黄梅路上多知己今日同乘般若船乘船即不无且道说个什么事幸遇三春明媚因行不妨掉臂啰逻哩啰逻哩乃拍手大笑云是何曲调。

　　古尊宿语录卷第二十二　　　　　勿十
中华藏第 077 册 No. 1710 古尊宿语录


　　古尊宿语录卷第二十三　　　　　勿十一

　　黄梅东山五祖演和尚语中

　　上堂云二月春将半相呼同赏玩寒食近清明百花开烂熳或上白云峰或游赤水畔野外摽坟人路傍酒醉汉半笑半悲啼真诚堪赞叹人人谓我泄天机子细分明与批判看看五湖禅客莫轻酬记取今朝者公案。

　　上堂举赵州问婆子什处去婆云偷赵州笋去州云或遇赵州又作么生婆连打两掌州便休去师云赵州休去不知众中作么生啇量白云也要露个消息贵要众人共知婆子虽行正令一生不了赵州被打两掌咬断牙关婆子可谓去路一身轻似叶赵州高名千古重如山。

　　上堂云僧问云门如何是一代时教门云对一说师云对一说卷尽五千四十八风花雪月任流传金刚脑后添生铁施主请上堂云道吾与渐源往山下吊慰源拊棺问曰生耶死耶吾云生也不道死也不道源云为什么不道吾云不道不道回至中路源云和尚须与某甲道若不道即打和尚去也吾云打即任打道即不道源便打至院吾今潜去白云今日忿气不甘须要断者公案道吾苐一不解与身作主苐二不能随机入俗当初待伊问道生耶死耶但向伊道等归院里向你道当时若着得者语灵利汉一蹋蹋着大小大道吾和尚也又免得一顿拳头有眼底子细看。

　　解夏上堂云九旬三个月弹指瞥然间忙者直然忙闲者直然闲事事无穷尽千古白云山。

　　上堂㪯云门一日普请般柴次乃抛下一片柴云一大藏教只说者个师云大小云门错下注脚老僧当时若见向伊道普请处不得狼籍若点检得出免你普请乃举僧问首山如何是佛首山云新妇骑驴阿家牵大众莫问新妇阿家免烦路上波吒遇饭即饭遇茶即茶同门出入宿世冤家乃云会即事同一家不会万别千差一半吃泥吃土一半食麦食麻或即降龙伏虎或即捷蚬捞虾禾山唯解打鼓秘魔一向擎叉者个一场戏笑皆因微笑拈花白云随队骨董顺风撒土撒沙若无者个肠肚如何衣锦还家且道还家一句作么生道今日荣华人不识十年前是一书生。

　　上堂云但知吃果子莫管𣗳曲录不识曲录𣗳争解吃果子不过祖师关争会敌生死如何是祖师关拈却大案山。

　　上堂举法眼道识得橙子周匝有余云门道识得橙子天地悬殊师云这两人一人过舡一人渡水若点捡得出许你具正法眼。

　　上堂云望天祈好雪祥瑞寔难加鹊噪青松上变成白老鸦紫骝牵出薄寒马金镫妆成银镂花苦苦苦个什么忽然变成雨乃云昔日先师颂临济三顿棒云一拳拳倒黄鹤楼一踢踢翻鹦鹉洲有意气时添意气不风流处也风流大众若到白云门下须要众人助拳。

　　上堂举起拳头云若唤作拳头一似不曾行脚若不唤作拳头对面相谩除此之外也少一拳不得出队㱕。

　　上堂云出队半个月眼不见鼻孔忘却祖师禅拾得个骨董且道向什么处着一分奉释迦牟尼佛一分奉多宝佛塔。

　　谢首座上堂云弥勒看不见释迦说不得恁么尊贵生日用无差忒得不得识不识三德六味味逾多千古万古为䂓则。

　　上堂僧问如何是燃灯前师云令人疑着学云如何是正然灯师云错认定盘星学云如何是然灯后师云一场𢣾儸乃云每月有个十五无始劫来尽数数到弥勒下生未免有甜有苦且道毕竟如何南山白额大虫元是西山猛虎。

　　上堂云日可冷月可热众魔不能坏真说大众作么生是真说泼狼泼赖若信不及白云为你道一要众人会二要龙神知乃拈起法衣云者个真红色刚然道是绯。

　　上堂云风和日暖古佛家风柳绿桃红祖师巴鼻眼亲手办未是惺惺口辨舌端与道转远从门入者不是家珍且道毕竟如何相见(又无)事不来还忆君乃云四海五湖奇士围绕无状村夫只解拖犁拽杷水草无底钵盂高悬羊头卖狗肉时中那辨精与粗恁么续佛寿命诚哉天地悬殊谁有㧞山之力横身担荷也无有么有么有即家门富贵无那辜负老卢。

　　上堂举僧问巴陵鉴和尚祖意教意是同是别鉴云鸡寒上𣗳鸭寒下水师云大小大巴陵只道得一半白云即不然掬水月在手弄花香满衣。

　　上堂云春风别有巧工夫吹绽百花品类殊唯有牡[舟-(白-日)]并芍药时人一见便欢娱且道衲僧分上成得什么边事拈来嗅罢㱕何处透骨馨香付老卢。

　　乃㪯达磨问二祖作什么二祖云请师安心白云当时若见好与二十棒何故他人觑见将谓两个说安心法毕竟如何菩萨龙王行雨润遮身向上数重云。

　　上堂云昨日闹哄哄今朝静悄悄子规枝上啼虾蟆钻入草好个寒食天辜负白云老。

　　为亡僧下火提起火把云大众三世诸佛向火焰里转大法轮闻名不如见面今日智悟上座见面不如闻名。

　　上堂举庞居士问马大师不与万法为侣是什么人大师云待汝一口吸尽西江水即向汝道师云一口吸尽西江水洛阳牡[舟-(白-日)]新吐蕊簸土𩗺尘勿处寻抬头撞着自家底。

　　结夏上堂云圣制已临时当初夏幽邃之岩峦苍翠毕钵无差潺湲之溪谷清泠曹溪仿佛称衲子安居之地寔吾家禁足之方大敞禅关臣延俦侣扶立宗旨高建法幢上答君亲下资含识莫不栴檀林中栴檀林师子王多师子众师子众共跻攀万象森罗指掌间大众灰头土面从他笑赢得白云堆里闲。

　　上堂卓拄杖一下乃举起云拄杖子敢问你还说得如来禅么自云说不得还说得祖师禅么自云说不得既说不得白云今日出自己意去也出自己意小儿子戏人天众前讨甚巴鼻。

　　邑中升座云白云相送出山来满眼红尘拨不开莫谓尘中无好事一尘一刹一楼台。

　　上堂举马大师不安院主问云和尚近日尊位如何大师云日面佛月面佛师云会么如不会白云与你颂出𩫶鬟女子画娥眉鸾镜台前语似痴自说玉颜难比并却来架上着罗衣。

　　炙茄会上堂云六月三伏天火云布郊野松间临水坐解带同欢奲毳侣弄荷花宾朋倾玉斝红尘事繁华碧洞何潇洒重会在明年相期莫相舍白云曾有约愿结青莲社。

　　上堂云先入白云门次过白云浪吞底栗蒲禅吃底籼米饭君子如到来好好看方便。

　　上堂僧问如何是道师云治平郡学云如何是道中人师云赤心为王学云未审道与道中人相去多少师云名传天下乃举僧问南泉如何是道泉云平常心是道又庞居士问马大师不与万法为侣是什么人大师云待你一口吸尽西江水即向你道师云为复是同是别同则神出鬼没别则醉后添杯毕竟如何待你念得熟向你道。

　　上堂云释迦弥勒犹是他奴且道他是谁便下座。

　　上堂云五千四十八卷教理行果成见祖师门下啇量须知一贵一贱贵则珠玉难偕贱则分文太远有人于此辨得白云与你三十忽有个汉出来道大丈夫赏罚分明不知是那个三十良久云三十年后。

　　上堂云三处移场定是非顽心不改在家时呼兄唤弟长如此且作隈霍老古锥。

　　陈助教入山煎茶上堂云戒定慧相扶堂堂大丈夫吹毛光灿烂佛祖不同途。

　　谢典座上堂云白云嵌枯老汉要吃无皮酸饀典座取巧安排一任众人师啖良久云羊羹虽美众口难调。

　　上堂举僧问马大师离四句绝百非请师直指西来意大师云我今日劳倦不能为汝说去问取智藏僧问智藏藏云我今日头痛不能为你说去问取海兄僧问海兄海云我到者里却不会僧却举似大师大师云藏头白海头黑师云马大师无著惭惶处只道得个藏头白海头黑者僧将一担蒙𥋾换得个不会若也眼似流星多少人失钱遭罪。

　　上堂云庭开金菊宿根生来雁新闻一两声昨夜七峰牵老典千思万想到天明。

　　冬日上堂云达磨西来事久多变后代儿孙门风无限搅扰身心一团麻线白云今日都通截断大众一百单五近清明上元定是正月半。

　　次日上堂云一阳生后正严寒皎洁蟾蜍挂碧天冰锁瀑泉声细碎风摇危木影挛拳狂猿抱子藏深洞赢鹤将鶵逐老仙莫谓可师徒立雪方知古德用心坚上堂举德山问龙潭久响龙潭及乎到来潭又不见龙又不现潭云子亲到龙潭师云龙潭老人可谓骑贼马赶贼便下座。

　　送诸郡化主上堂云荷众诸禅流才能足机划逢人定有钱见面宁无麦已是吾家儿久为物外客温柔一手台刚硬双拳搦牙爪一时全胜南山白额。

　　上堂云一代时教五千四十八卷空有顿渐岂不是有永嘉道亦无人亦无佛大千沙界海中沤一切圣贤如电拂岂不是无大众若道是有违他永嘉若道是无又违释迦老子作么生商量得恰好若知落处朝见释迦暮参弥勒若也未明白云为你点破道无不是无道有不是有东望西耶尼面南看北斗。

　　上堂云白云门前路往复行大步中间有一片方砖仞诸人为什么却蹋不着。

　　王提刑入山上堂云祖师门下如箭中的手办眼亲无得无失。

　　僧问朝盖临莚清风匝座学人上来请师决破师云残腊一雨即渐迎春学云天垂宝盖地布金莲去也师云未为多在学云多底事作么生师云人天众前不欲造次学云觉海波澜增浩渺释天日月转光辉师云也不消得乃举阿难问迦叶世尊传金襕外别传何物迦叶召阿难阿难应喏迦叶云倒却门前刹竿着又永嘉道建法幢立宗旨明明佛来曹溪是师云迦叶教倒却刹竿永嘉又教立宗旨且道倒底是立底是到者里须是具择法眼始得毕竟如何倒也七纵八横立也二三成六七峰阁上共谈玄一句一言清耳目归新僧堂上堂云十月今朝初一新构云堂已毕圣众已得安居雅丽全胜旧日于中受用之时凡百互相爱惜愿存古佛家风三有四恩获益庆忏别有上闻具位题名立石敢劝远近诸檀越记取摩诃般若波罗蜜忽有个出来道长老不妨好文章乃云咄白云口里道谁敢道不好。

　　提刑入寺上堂云兵随印转将逐符行大权菩萨覆护众生相顺者善言诱谕凶顽者枷棒纵横中间有个没量大汉金锁玄关留不住圣凡位里莫能收若柰何不得佛法无灵验白云有个消息试说看古人云无边刹境自他不隔于毫端十世古今始终不离于当念纳须弥于芥中掷大千于方外变大地为黄金搅长河为酥酪到者里合作么生国土动摇迎势至宝花弥满送观音。

　　端午上堂举昔有秀才造无鬼论论就才放笔有鬼现身斫手谓秀才云你手奈我何白云当时若见便以手作鹁鸠觜向伊道谷谷呱。

　　上堂举肃宗帝问忠国师百年后所须何物国师云与老僧造个无缝塔帝曰请师塔样国师良久云会么帝曰不会国师云吾有弟子耽源却谙此事请诏问之师云众中尽道国师良久殊不知悬鼓待槌当时肃宗若是作家君王待伊道教诏耽源但向道国师国师何必肃宗后诏耽源源呈颂湘之南潭之北中有黄金𠑽一国无影树下合同舡琉璃殿上无知识师代肃宗云闲言语雪窦颂道无缝塔见还难澄潭不许苍龙盘层落落影团团千古万古与人看师云雪窦可使千古传名老僧秪爱他道澄潭不许苍龙盘首尾一时贯串秪如前来一络索拈放一边且道毕竟如何乃云姹女已归霄汉去呆郎犹自守空房。

　　上堂举僧问云门如何是超佛越祖之谈门云糊饼白云即不然忽有人问如何是超佛越祖之谈只向伊道驴屎似马粪又云破草鞋又云灵龟曳尾且道是同是别试辨看。

　　上堂僧问如何是极则事师云何须特地乃举僧请益琅瑘清净本然云何忽生山河大地琅瑘云清净本然云何忽生山河大地其僧有省师云金屑虽贵落眼成翳。

　　上堂云祖师遗下一只履千古万古播人耳空自肩担跣足行何曾踏着自家底。

　　上堂云行者不报来打鼓曲录木头上不免将错就错参。

　　上堂云子丑寅卯辰巳午未申酉戌亥终而复始有猒有爱毕竟如何但管熟念。

　　上堂云遍周沙界几曾移步深山白云是何报土若是真道人家日洗钵盂两度。

　　新鞔法鼓上堂云多载顽皮击不响新皮才动震天雷无滞莫言随势去有声谁谓不平来何也双眼听不闻双耳觑不见一条平坦路是谁没方便。

　　上堂云本末须归宗尊卑用其语利剑掷虚空大棒打老鼠。

　　上堂举世尊灭后诸圣弟子于毕钵岩中结集法藏阿难既升座形仪与佛无殊大众遂生三疑一疑阿难成佛二疑佛再现身三疑他方佛化阿难唱云如是我闻众疑皆息当时若有个汉出众云大众依而行之各自散去免见满藏琅函搅人肠肚然虽如是犹未剿绝在何也阿难道如是我闻白云也道如是我闻若道当时是重古轻今若道即今是重今轻古要会么优昙花不开迹绝无香气。

　　上堂云六祖能大师是个大痴汉后代儿孙多展转生惑乱子细好思量白云不着便。

　　乃举云门道闻声悟道见色明心观世音菩萨将钱买糊饼放下手元来却是馒头云门好则甚好奇则甚奇要且只说得老婆禅若是白云即不然作么生是闻声悟道见色明心遂作打杖鼓势云堋八啰扎。

　　上堂云四五百石麦二三千石稻好个休粮药𦒿婆不得妙。

　　上堂举龙牙云天下名山到因脚年深辛苦与袜着而今老大不能行手里把柄破木杓白云即不然脚也不能着草鞋手亦不能把木杓端坐受供养施主常安乐。

　　上堂云达磨西来事今人谩揣量天河争起浪月桂不闻香何也见成公案安乐院主修斋上堂云昨夜得一梦梦见臻公在天宫与帝释对坐臻问帝释曰天上有五衰相是否释云此是佛之所说岂可妄言于是帝释却问臻云我闻阎浮提有不持戒者是否臻云此是佛之所说岂可妄言良久臻云天宫虽栾不是久居遂下十八重地狱乃见阎王居正殿与地藏菩萨耳语臻便出门首见一青衣童鞠躬云东海龙王请伴诸罗汉斋臻遂往赴斋回得数颗如意珠一时分付诸门人白云被珠光一烁忽然梦觉以至今朝诸法乳为臻公设斋请白云升座大众且道昨夜梦(底是)适来说底是众中尽是久参先德禅道之精若人辨得试出来露个消息看有么有么若无白云又有个古话释迦老子在䟦提河侧般涅槃了迦叶始至绕金棺而哭于是世尊为现双趺大众且道般涅槃时是现双趺时是乃云止止不须说我法妙难思诸增上𢢔者闻必不敬信。

　　小参云达磨西来不立文字直指人心见性成佛忽有个出来道长老寻常室中爱问人如何是你心某甲即不会却问长老如何是和尚心老僧即向他道却来者里捋虎须什么心造次说向你他若又问柏树子话长老作么生会向伊道我有个方便有甚方便却须先问取首座又问德山入门便棒作么生会我闻便肉战临际入门便喝作么生会是什么破草鞋直饶一时透过也是七九六十八。

　　中秋上堂云中秋月中秋月古今尽谓寻常别别不别皎皎清光遍大千任从天下纭纭说。

　　学云也是惯得其便师云许多时茶饭元来也有人知滋味乃云祖师心印好消息处无消息无消息古篆分明拈起也大千岋𡼑放下也凡圣同源有时印却诸人面门自是诸人甘伏不肯承当带累白云受屈且道过在什么处。

　　上堂拈起拄杖子者个拄杖子不从天台南岳得亦不在此土西天且道生在什么处若也知生处同得受用若也不知遂靠却下座。

　　上堂举妙湛揔持不动尊首楞严王世希有销我亿劫颠倒想不历僧祇获法身大众若作禅会则谤经若作经会则谤禅若作一团则儱侗有人跳得(出日)销万两黄金若跳不出有处着你在。

　　上堂云但知月圆月缺谁知月缺月圆忙忙乘舡过水不知过水乘舡百年三万六千日等闲老却朱颜各自照镜看是什么面孔。

　　上堂举僧问洞山如何是善知识眼山云𥿄捻无油若问白云对道无油不点灯虽然如是也较洞山三千里秪是其间有个好处有甚好处诸人黑地里撞着露柱悟去也不定岁朝上堂云威音王已前也恁么威音王已后也恁么三世诸佛也恁么西天四七唐土二三也恁么前年去年也恁么明年后年更后年外后年也恁么忽有个出来道和尚和尚和尚自云若不被他唤住便一百年也只恁么复云元正启祚万物咸新去年乞火和烟得今日担泉带月㱕晷运推移日南长至当轩有直道无人肯驻脚孟春犹寒伏惟首座大众起居万福苏武牧羊海畔累日忻然李陵望汉台边终朝笑发落在甚处人义只从贫处断世情偏向富门多。

　　上堂僧问如何是本分事师云结舌无言乃云每日起来拄却临际棒吹云门曲应赵州拍担仰山锹驱沩山牛耕白云田七八年来渐成家活更告诸公每人出一只手共相扶助唱归田乐粗𦎟淡饭且恁么过何也但愿今年蚕麦熟罗睺罗儿与一文上堂举南泉云文殊普贤昨夜三更起佛见法见各与二十棒贬向二铁围山白云则具大慈悲遂拍手云㬅殊室利普贤大士不审不审今后更敢也无自云一度被蛇伤怕见断井索。

　　上堂云二十五年坐这曲录木头上举古举今则不无秪是未曾道着苐一句众中莫有具大慈悲者试出来道看也要众人共知兼乃平生行脚有么有么莫道无忽有个出来却问如何是苐一句白云不免向他道放憨作么。

　　上堂云是法不可示言词相寂灭这两句犹较些子忽遇羚羊挂角时如何直上指云天天久立。

　　乃云今日上元之节处处灯光皎洁不知天意如何瑞雪翻为苦雪贫穷变作僵蚕乌龟冻成白鳖唯有四海禅流个个眼中添屑何故不说不说下座。

　　请化主上堂云造化之功祖宗门下作天地发生之气春夏秋冬决含灵颠倒之心常乐我净若据衲僧用处又且不然变大地为黄金搅长河为酥酪犹未称白云在忽有个汉出来道似恁说话只是个贪心不足汉自云道着参。

　　上堂举达磨大师云谁得吾正宗出来与汝证明尼总持云据某见处如庆喜见阿閦佛国一见更不再见达磨云汝得吾皮道育云据某见处寔无一法当情磨云汝得吾肉二祖礼三拜依位而立磨云汝得吾髓师云当时若见他三人恁么道各人好与三十棒只如白云今日也合吃二十九棒㽞一棒与汝诸人其间若有知痛痒者不辜负先圣亦乃得见白云其或未知堂里吃粥吃饭更须烂嚼多见是浑𡈻吞却。

　　上堂举释迦如来往忉利天为母说法优填王思佛命匠人雕栴檀像及至世尊下来像亦出迎诸人且道下来底是出迎底是又教中道如来者无所从来亦无所去莫是法身无来去化身有来去么若人于此见得日消万两黄金其或未然草鞋钱教什么人还。

　　上堂云说禅被禅缠不说却成现若真个不说真个好方便如马前相扑似霹雳闪电会即大富贵不会空对面。

　　因斋上堂云不寒不暖喜春游士女倾心结预修自觉一生如幻梦始知百岁类浮沤子䂓啼处真消息芍药开时野兴幽此个门风谁会得等闲白却少年头。

　　上堂云前回底今日使不着今日底后次使不着使不着说不着重遭扑自古至如今谁错谁不错忽有个出来道白云不是今日错也自云错错下座。

　　师一日持锡绕方丈行问僧还有属牛人问命么无对遂云孙膑今日开铺并无一人垂顾可惜三尺龙须唤作寻常破布。

　　上堂云有一则奇特因缘举似诸人欲说又被说碍不说又被不说碍欲举山河大地又被山河大地碍从教头上且安头直金不博鍮丈夫意如此快乐百无忧。

　　上堂举僧问曹山佛未出世时如何山云曹山不如出世后如何山云不如曹山师云若以世谛观之曹山合吃二十棒若以祖道观之白云合吃二十棒然虽如是棒头有眼两人中一人全肯一人全不肯若人点捡得出许你具半只眼。

　　上堂云释迦已灭弥勒未生森罗万象推向一边且作么生是你诸人常住法身乃云有功无功莫使腹空。

　　请供头修造上堂云白云今日槎将大宋世界作一面棋盘先将东岳太山南岳衡山西岳华山北岳恒山中岳嵩山定却五方次将五台峨嵋支提罗浮以为相助左畔则斜飞雁阵右边则虎口双关遂举手云且道这一着落在什么处若知落处便为敌手若也未然白云试通个消息十九条平地争功势未休莫教一着错败子卒难收。

　　正旦上堂元正启祚西天此土万物咸新獬豸麒麟应时纳祐诚言不谬孟春犹寒种种多般伏惟首座大众普天齐用洎诸知事怀才抱义并诸化主如龙似虎尊体起居万福直是如金如玉岁岁三百六十管取粥足饭足。

　　因斋上堂云二月中春物象解尽尘沙界一般天苍莓雨洗去冬雪野火风飘昨夜烟危岭乍闻猿啸日长江时见客乘舡人生几度逢斯景好是诚心种福田。

　　端午上堂僧问今朝五月五权罢䒵芸鼓虽是无事人亦请烧一炷师云急急如律令进云也待小鬼做个伎俩师云钟馗吓你乃云今日端午节白云有一道神符也有些小灵验不敢隐藏举似诸人一要今上皇帝太皇太后圣躬万岁二要合朝卿相文武百官州县采寮常居禄位三要万民乐业雨顺风调有个符使却来报白云道诸处尽去遍只为神通小不柰一件事何遂问他是甚事使云禅和子鼻孔辽天白云向伊说莫道你我尚不柰何然虽如是泽广藏山理能伏豹毕竟如何一抽三二添四黄牛角向天八脚垂过鼻急急下座。

　　上堂举尼问赵州如何是蜜蜜意州于尼腕上掐一掐尼云和尚犹有这个在州云你犹有这个在师云此尼若是个人但向他道也放和尚不得乃云日用事无别凭君为甄别若于言上会知君打不彻不于言上会心头似火热先过赵州关剪断白云舌不负先圣恩归堂且憩歇。

　　上堂云若要天下横行见老和尚打鼓升堂七十三八十四将拄杖蓦口便筑然虽如是拈却门前上马台剪断五色索方始得安乐小参僧问德山不答话千古把断要津白云今夜小参未审如何施设师云我不可承嗣端和尚不得也学云作家宗师天然有在师云是何言欤进云只者个又为甚人施设师云你还信得及么进云教某甲作么生信师云你是会来问不会来问进云某甲却是不会来问师云昨日也恁答一僧来进云今日为甚却干戈相待师云只为买卖不当价进云压良为贱则得争柰有诸方在师云大众看取者一员禅客进云放过一着师云嘘。

　　上堂云平生百了千当底正好吃棒且道过在什么处打你百了千当。

　　上堂云去圣时遥人多懈怠逆则生嗔顺则生爱且道作么生是不瞋不爱东海剪刀西番皮袋。

　　上堂僧问承师有言山前一片闲田地秪如威音王已前未审什么人为主师云问取写契书人学云和尚为甚倩人来答师云秪为你教别人问学云与和尚平出去也师云大远在乃云五目莫睹其容二𦗟绝闻其响有功者罚无功者赏拈须弥山秤来二两忽有个道一方知识为什么大秤秤人物事自云官不容针私通车马。

　　谢街坊上堂云街坊昨日捋一把沙到方丈前一见老僧劈面便撒赖遇老僧先见衫袖一遮并不妨事今朝举似大众不敢隐藏何故赏伊胆大下得者个手脚忽有人问白云为什么只恁休去不见道老不以筋力为能然虽如是宾主历然。

　　上堂僧问如何是佛师云许多时向什么处去来乃云达磨未来时冬寒夏热达磨来后夜暗昼明诸人若下得一转平日语吃盐闻咸吃醋闻酸若道不得迦叶门前底。

　　上堂云若论此事如人博戏相似忽然赢得身心欢喜家业昌盛䨱阴儿孙不觉输他自然迷闷然虽有输有赢此事还在白云今日有条攀条无条攀例不见陆亘大夫与南泉看双陆次大夫撮起骰子问南泉云恁么不恁么便恁么信彩去时如何南泉云臭骨头十八大众此去县城不远外人闻得便来捉睹时又且如何乃云白云自有道理记得龙牙道学道先须有悟由还如曾𨷖快龙舟虽然旧阁闲田地一度赢来方始休。

　　上堂云目犍连双足越坈大迦叶聆筝起舞毕陵迦诃骂河神迦㽞陀夷埋身粪壤此事教中一一有出处总道是习气秪如祖师门下达磨九年面壁秘魔擎杈禾山打鼓石巩弯弓雪峰辊毬国师水碗归宗拽石德山入门便棒临济入门便喝无业才有人问便道莫妄想且道是个什么众中还有久参先德天下横行具顶门上眼底衲僧么出来为白云证据也要畅快平生有么有么若无三十年后此话大行且道毕竟如何朱夏火云归碧洞清秋危露滴金盘。

　　先师忌辰上堂云去年正当恁么时多前年三件事今年正当恁么时多去年七件事这十件事数不过者甚多何也去却七三存一事是去年说是今日急如箭黑似漆无言童子口吧吧无足仙人擗胸趯乃云交下座。

　　与能表白起丧云本是你送我今朝我送你生死是寻常推倒又扶起至坟所复谓众云今朝正当三月八送𣩵之人且𦗟说君看陌上桃花红尽是离人眼中血。

　　上堂云仲春渐暖牡[舟-(白-日)]生𡖉紫𪈏攒身黄莺开眼共赏芳春三杯两盏唯有白云一生担板。

　　偈颂

　　投机

山前一片闲田地义手叮咛问祖翁几度卖来还自买为怜松竹引清风

　　题东颖西湖蕳太守李秘监

修竹乔松积翠阴绿杨红蕊遍园林到头须让西湖水淡静还如君子心

　　悼浮渡圆鉴禅师

浮渡岩前青瘦柏丛林耸出标风格夜来寒影落西衢谁唱胡笳十八拍

　　闻角

幽幽寒角发孤城十里山头渐杳冥一种是声无限意有堪𦗟有不堪𦗟

　　嘉隐堂

一松一竹一溪云时有清风伴月轮䆫外泉声长似雨迥然居者不知春

　　赋祖花次李提刑韵

此花迥与人间别结果开花当处生要会祖师端的旨未萌天地已先成

　　悼投子青禅师

寂住峰头云洒落曹溪水高张浮渡帆直入大洋里运载既缘终昨夜狂风起丫角女子戴琼花八十翁翁穿绣履

　　次韵酬蕲倅李朝奉

谛当之言不在多文殊不二问维摩赵州眼烁四天下赖有同𠫵凌行婆

　　寄高台本禅师法兄

春山望极几千重独凭危栏谁与同夜静子䂓知我意一声声在翠微中

　　寄太平灯长老

白云岩上月太平松下影深夜秋风生都成一片境

　　次韵酬甘露颙长老

本自居山不厌山水声山色异人间知音若会侬家意任是危层亦共攀

　　送仁禅者

秋云秋水两依依塞雁声声度翠微多向洞庭青草岸楚天空阔不知归

　　次韵酬高台师兄

每览嘉隐篇清风益可爱有时说向人时人都不会回首望衡岳岳山千里外独步立斜阳䬃䬃闻秋籁俳徊两涧齐泻碧垂双带长沙波浪深湍流转霶霈

　　酬石秀才

昨夜西风激怒涛惊翻旧事没丝毫凭栏笑罢思量着望断长天月色高

　　送朱大卿

但得心闲到处闲莫拘城市与溪山是非名利浑如梦正眼观时一瞬间

　　病起

病来又病皮黏骨抖擞起来无一物行不成步语声低鼻孔依前空突兀

　　寄李元中

寄尽千张𥿄徒烦心手劳人情如太华争似道情高

　　山居

床是柴棚席是茅枕头葛怛半中凹霜天索寞人投宿睡到平明手脚交

　　东颖途中

一宿成家步孤云万里游吾门随处静世路几时休举首问明月凭心寄斗牛归期何太晚犹尚往他州

　　拟云送信禅者作丐

春晴触石欲高飞皖伯台前度翠微本自无心为雨露何曾有意泄天机风雷倚势声光远草木乘阴色泽肥莫谓功成空聚散岩房潜约几时归

　　寄诸郡丐者

坐一须走七古圣㽞踪迹此土与西天个个明格尺点铁化为金喝石变成壁大力那罗延是谁亲中的

　　迁住白云入院后示二三执事

登山须拄杖渡水要行船有客开颜笑无愁展脚眠万般存此道一味信前缘试比红尘里清虚直几钱

　　寄旧(三首)

木落高秋玉露垂窗前黄菊渐离披白云片片迎新雁不是知音说向谁

寄书未到他先望传语不来我未知度日林泉无世虑敛眉偷看白猿儿

梅花欲谢不谢桃花欲开不开思君共𦗟猿啼处一片白云天外来

　　送化主(三首)

岩缝迸开云片片半笼幽石半从龙为霖普润焦枯后却入烟萝第一重

莫论人情与道情大都物理自分明皖公山下长流水今古滔滔彻底清

庭无立雪人路有尘埃客倾尽此持心松间赠行色

　　示学徒(四首)

学道之人得者稀是非长短几时亏若凭言语论高下恰似从前未悟时

空门有路人皆到到者方知滋味长心地不生闲草木自然身放白毫光

一片秋光对草堂篱边金菊预闻香蝉声未息凉风起胜似征人归故乡

终日谈玄第一宗枯河道里觅鱼踪直饶祖佛无阶级须向奇人棒下通

　　送巳德二禅者之长安缘干

二人同心其义断金古今有此吾道堪任山之厚重海之渊深白云留不住祖佛莫能禁极目少林峭峙傍观华岳崟岑分得维摩桉指法且弹一曲访知音

　　山中四威仪

山中行携蓝采蕨称幽情牧童唱罢胡家曲子䂓枝上一声声

山中住万叠千重谁伴侣纵使知音特地来云深必定无寻处

山中坐月夜霜天寒[序-予+(鴈-厂)]过炉灰拨尽未成眠报晓灵禽清耳朵

上中卧一片清光高鉴我但得身心到处闲多年布衲从教破

　　次韵酬吴都曹

山家旨趣最幽微路转峰回到者稀一钵黄菁消永日满头白发已玄机绕岩瀑布䆫前落哭月狂猿岭上飞自得平生观不足那知浮世是兼非

　　自述真赞(二首)

以相取相都成幻妄以真求真转见不亲见成公案无事不办百年三万六千日翻覆元来是这汉

我真我赞唯己自知面面相觑有甚了期

　　古尊宿语录卷第二十三　　　　　勿十一
中华藏第 077 册 No. 1710 古尊宿语录


　　古尊宿语录卷第二十四　　　　　勿十二

　　黄梅东山五祖演和尚语下

　　师在海会受请拈香示众云八十翁翁辊绣毬遂付维那(宣䟽毕)升座云三处住持只这滋味这回冤家难为迴避白莲峰鼻孔海会山出气。

　　当晚小参云一则三三则七牧羊堤畔女贞芲拒马河边望夫石石击尺赤土画簸箕从教眼搭痴。

　　复云淮甸三十载今作老黄梅好是明明说从教鸭听雷。

　　入院祖师塔烧香以手指云当时与么全身去今日重来记得无复云以何为验以此为验遂礼拜。

　　开堂黄梅宰公度䟽师拈起示众云见么差珍异宝尽在其中若也不见请表白对众拈出(宣䟽毕)乃云便与么散去早是多事了也若也不信遂指法座云少问向上头撒沙撒土去也便升座拈香祝
圣罢复拈香云此一炷香在舒郡二十七年三处住院诸人㹅知遂欲烧次复云不得也须说破某十五年行脚初参迁和尚得其毛次于四海参见尊宿得其皮又到浮山圆鉴老处得其骨后在白云端和尚处得其髓方敢承受与人为师今日𤑔向炉中从教薰天炙地有耳朵者辨取四祖和尚白槌云法筵龙象众当观苐一义。

　　师云当观第一义宝剑霜锋利掣电隔三千㝡胜无伦譬眼辩手能亲出来相比试。

　　僧问旧店新开列宝珍一回拈着一回新师今已据卢能位端的如何拂镜尘师云朝到西天暮㱕唐土进云已得轩辕辨端的灵光从此照恒沙师云㝡初一句作么生进云不辞山路远踏雪也湏过师云你犹醉在问灵山一会迦叶亲闻未审今日一会什么人得闻师云与灵山无异进云古之今之尽是知音师云知音一句又作么生进云点头不吐舌师云无人孟浪过你进云忽遇拏云护雾来时又作么生师云老僧打退鼓。

　　师乃云适来四祖师寂白槌云当观苐一义只如第一义且作么生观要会么三世诸佛若无苐一义将什么化度有情西天四七唐土二三乃至天下老和尚若无苐一义将什么建立宗风只如当今圣帝若无苐一义将什么统御天下知郡学士知县宣德合座尊官若无苐一义将什么为民父母乃至在会施主若无苐一义将什么崇敬三宝然虽如是也须各各自悟始得。

　　上堂举古人道夫为善知识须是驱耕夫之牛夺饥人之食驱耕夫之牛令他苗稼滋盛夺饥人之食令他永绝饥虚众中闻举者多是如风过耳相似既驱其牛为什么却得苗稼滋盛既夺其食因什么永绝饥虚到者里须是有驱耕夫之牛夺饥人之食底脚手便与拶一拶逼一逼赶教走到结角处便好向伊道福不重受祸不𠫹行。

　　上堂云二月春中渐暖咍歌频打拍板乌鸡走入鹅群鸭儿冻得觜匾水上或浮或沉何时解成瑚琏子细好好思量天地去此不远复云频婆娑罗王。

　　上堂今朝二月初五行者先来打鼓长老肚里忙然思量说佛说祖大地雪深三尺禽兽吃泥吃土今年必定丰熟自然五风十雨者里有个好处且道有什么好处遂作雷声云是什么复云雷乃发声。

　　上堂云夫为禅客如出塞将军你将得云门半片糊饼来我便与半个湏弥山若不如是焉敢称禅客。

　　上堂云夫为出家之人湏有出家之见具择法眼方为出家如何是择法眼破灯盏毕竟如何担板檐板。

　　结夏日上堂云益夏渐热伏惟首座大众尊候万福却似夹竹桃芲锦上铺芲遍地芲莫眼芲每年事例不用张查下座人事巡寮吃茶。

　　上堂举永嘉道亦无人亦无佛大千沙界海中沤一切圣贤如电拂大众这里若不具金刚眼睛便见髑髅遍野如何即是剑阁路虽险夜行人更多。

　　上堂云立雪断臂指喻后人人能弘道非道弘人这个是什么语江城子。

　　上堂云时人住处我不住时人行处我不行毕竟作么生牛角长三寸兔角长八尺四溟东海流般若波罗密。

　　上堂云门外有大路不肯大开口腊月三十日胡乱外边走好大哥。

　　上堂云无法可说是名说法夜月严凝霜天凛洌池里乌龟冻得成鳖更说两句舌头成䥫。

　　圣节上堂云十二月初八日今上皇帝降诞之辰不得说别事乃高声云皇帝万岁皇帝万岁。

　　上堂云无边身菩萨将竹杖量世尊顶丈六了又丈六量到梵天不见世尊顶相乃掷下竹杖合掌说偈云虚空无有边佛功德亦然若有能量者穷劫不可𥁞大众无边身菩萨说偈且止诸人还解自量也无若教老僧自量直是无下手处不见古人道斗充佛座功德难量𧣴子烧香紫云叆叇何故如是别是一家春。

　　上堂云一年只余此月天道未尝降雪奉告三界龙神各自递相报说普天普地铺银且要应时应节更望大众慈悲为念普贤菩萨毕竟作么生摩诃萨。

　　郭朝奉祥(正)请上堂朝奉于法座前烧香云此一瓣香𤑔向炉中为光明云遍满法界供养我堂头师兄禅师伏愿于此云中方广座上擘开面门放出先师形相与诸人描貌何以如此白云岩畔旧相逢往日今朝事不同夜静水寒鱼不食一炉香散白莲风。

　　师遂云曩谟萨怛哆钵啰野恁么恁么几度白云溪上望黄梅花向雪中开不恁么不恁么嫩柳条金线且要应时来不见庞居士问马大师不与万法为侣者是什么人马大师云待汝一口吸尽西江水即向你道大众一口吸尽西江水万丈深潭穷到底掠彴不是赵州桥明月清风安可比。

　　上堂云春雨洒无涯𠃵坤已具知东君行心令梅柳一枝枝祖师门下客相见在今时相见即不无说什么事便下座。

　　上堂举肃宗帝问忠国师云和尚百年后所湏何物国师云与老僧造个无缝塔帝云请师塔样国师良久云会么帝云不会国师云吾有付法弟子耽源却谙此事请诏问之师云前面是真珠玛瑙后面是玛瑙真珠东边是观音势至西边是普贤文殊中间有一首幡被风吹着道胡卢胡卢。

　　上堂顾视禅床左右遂拈拄杖在手中云只长一尺下座。

　　上堂云世有一物亦不属凡亦不属圣亦不属邪亦不属亘万事临时自然号令抵死要知换却性命。

　　上堂云担水河头卖诸人𥁞笑怪滞货没人猜一似欠他债昨夜三更半石人斗礼拜这个说话莫道你理会不得我也理会不得。

　　上堂云古人道无边刹境自他不隔于毫端十世古今始终不离于当念师云是即是只是太旧雪峰示众道尽大地撮来如粟米粒大抛向面前漆桶不会打鼓普请看大众雪峰对面热瞒诸人不少也然虽如是还有与雪峰同步底么试出来与五祖相见有么若无遂拈拄杖卓一下举起云五祖今日与雪峰同乘槎泛四大海穿八大龙王髑髅经过百千个湏弥山却回来法座上坐又送雪峰㱕云峰山只是不曾动着一步诸人还信得及么若信不及遂举拄杖云岂不见先师翁道放在卧床头念要打老鼠。

　　上堂云凡心圣意露堂堂念念无差即道场向去莫言今日事观音自在放毫光良久云莫瞒老僧好。

　　上堂云三月安居今已满九旬禁足事如何西天蜡验闻声久此土鹅珠说者多季运二千年远意混流水乳积成河林泉开士齐弘护莫使隳颓着众魔。

　　上堂云时候季秋霜冷皎洁银河耿耿松窗一炷炉𤇆颇称吾家好景。

　　上堂举僧问投子大藏教中还有奇特事也无投子云演出大藏教师云投子被人一问直得料掉没交涉若是五祖即不然或有人问大藏教中还有奇特事也无老僧即向伊道作礼而去信受奉行然虽如是与他投子白云万里毕竟如何要你诸方眼作么。

　　上堂云悟了同未悟归家寻旧路一字是一字一句是一句自小不脱空两岁学移步湛水生莲花一年生一度。

　　上堂云频频唤汝不㱕家贪向门前美土沙每到年年三月里满城开尽牡丹芲。

　　上堂云青萝夤缘直上寒松之顶白云淡泞出没太虚之中自十九至二十三日万余人来此赴会哄哄地如今只见老汉独自口吧吧地若道多人是闹一人是静直是白云万里毕竟如何一人闹浩浩多人静悄悄不如归堂吃茶好。

　　上堂云心随万境转转处寔能峦云门道观世音菩萨将钱买胡饼放下手云却是个馒头如此则随他脚跟转也五祖有个随流认得性快乐永无忧𢇹因缘举似大众忽然于此省去也不定良久唤侍者侍者应诺师云我𡧱痴。

　　上堂云仲冬严寒普遍世间富贵即易贫穷即难唯我林泉之人无易无难为什么如此良久云无人处向你说。

　　上堂举普化道明头来明头打暗头来暗头打虚空里来虚空里打四方八面来连枷打临济闻得遣僧问云揔不恁么来时如何化云明日大悲院里有斋若是五祖即不然有人问揔不恁么来时如何和声便打是他湏道五祖盲枷瞎棒我只要你恁么道何故一任举似诸方。

　　上堂云应接无方唯是此一毛端上廓心田生枝延𦽦魔家族点点舒光曜祖天。

　　上堂云风和日暖𠳮𣗳莺啼桃李妍而烂锦成行芳草浓而铺茵作阵芲落一片两片浮碎王以氛氛柳舞三回五回曳长丝而冉冉当是时也古人道幽鸟语如簧柳垂金线长𤇆收山谷静风送杏芲香永日潇然坐澄心万虑忘欲言言不及林下好啇量良久云你且啇量看。

　　上堂举僧问雪峰云古涧寒泉时如何峰云瞪目不见底僧云饮者如何峰云不从口入赵州闻得云不可[泳-永+(從-彳)]鼻孔里入也僧却问赵州古涧寒泉时如何州云苦僧云饮者如何州云死师云若有人问五祖古涧寒泉时如何即向伊道水饮者如何但云当下止渴或有个人出来问道与曹溪水是一是二我即向伊道分枝列𣲖纵横自在低处浇田高处泼菜。

　　上堂云赵州道个柏𣗳子庐陵随后雪白米中间有个白莲峰一口吸尽西江水喜羙啰逻哩啰逻哩我自我你自你深村有个白额虫吒腮鬣颔九条尾良久云咦好怕人。

　　小㕘举药山初㕘石头问云三乘十二分教某甲粗知来处访闻南方直指人心见性成佛寔未明了石头云恁么也不得不恁么也不得恁么不恁么㹅不得药山罔措一日坐次石头遂问云汝在此作什么山云一物也不为头云恁么则闲坐也山云闲坐则为也头云子边来道不为又不为个什么山云千圣亦不识石头遂有颂云[泳-永+(從-彳)]来共住不知名任运相将只么行自古上贤犹不识造次凡流岂易明师云大众湏是过得祖师关会鸟道玄路始会此般说话石头恁么垂示便类赵州庭前柏𣗳子洞山麻三斤云门超佛越祖之谈五祖亦有颂任运不知名轻轻着眼𦗟水上青青绿元来是浮萍。

　　四面专使文详持法嗣书到师于法座前受书拈起问专使云这个是四面底阇梨底在什么处使云验在目前师云几不问过遂升座云好事难逢何不出来大家唱和时有僧出问云石头驰书犹是钝汉玄沙白𥿄谩说同风四面赉来有何祥瑞师云春气发来无硬地进云与么则冲开千顷浪透过祖师关师云真个也无进云可谓是黄梅熟后无人识独许东山一老师师云更有人在进云和尚也不要疑着师云也落在阇梨后进云只如四面无门老和尚向甚处得这消息来师云你向甚么处去来僧指东畔云这个直岁得恁么黑又指西畔云这个知客得恁么𦘺师云不得指东划西僧以坐具一划云者个不可唤作东西也师云看你乱走进云和尚低声恐人闻得师云你适来也郎当不少僧以手掴口云是我招得。

　　师乃云大众四面长老有书对大众前湏当说过四面大漆桶详师分半桶白莲峰下开薰却我鼻孔且道为什么如此无你出气处。

　　太平专使至上堂云万里无云点太清祖天日月自分明太平不许将军见却许将军建太平。

　　上堂云举则公案事事成办向外驰求痴汉痴汉。

　　上堂云有物先天地无形本寂寥能为万象主不逐四时雕古人恁么道可谓锦上铺花不妨奇特诸人且作么生会白莲今日曲顺后机不惜眉毛亦为颂出有中有无中无细中细粗中粗。

　　上堂云今朝三月初五老汉亦无所补无字指路堂堂枉见衲僧受苦毕竟如何如人学射。

　　上堂云媚景中春暖色暄尽尘沙界一般天林峦蓊郁争苍翠花柳芬芳斗色鲜蝶弄牡[舟-(白-日)]飞势紧蜂游芍药谩迟延人生几度逢春景何不于中种福田。

　　上堂举兴化云我逢人则不出出则便为人三圣道我逢人则出出则不为人师云此二古德一人文章浩渺一人武艺全施若道兴化是文亦不得若道三圣是武亦不得还于此辨得出么若辨得出许你通身是命若辨不出你自相度。

　　上堂云如何是禅阎浮树在海南边近则不离方寸远则十万八千毕竟如何禅禅。

　　上堂云贱卖担板汉贴秤麻三斤百千年滞货何处着浑身。

　　上堂云今朝八月二十佛法两字难入深村大小老翁达磨祖师不及。

　　上堂云未透祖师关莫问大雪山一步一万里千难与万难。

　　上堂举僧问赵州狗子还有佛性无赵州云无僧云一切众生皆有佛性狗子为什么却无州云为伊有业识在师云大众你诸人寻常作么生会老僧寻常只举无字便休你若透得这一个字天下人不奈你何你诸人作么生透还有透得彻𢇹么有则出来道看我也不要你道有也不要你道无也不要你道不有不无你作么生道珍重。

　　吕宝文(嘉问)入山上堂僧问世尊拈花迦叶微笑台旆光临于法席愿师方便为宣扬。

　　师云六耳不同谋进云不于花上觅烜赫自圆明师云好进云可谓独露无私对扬有准师云是进云觌面知机又作么生师云不得与别人说进云和尚只知其一且不知其二师云你作么生进云祖师却道知来也归作盐梅正是时师云被你道着进云已得真人好消息人间天上更无疑。

　　师乃云记得昔日僧问六祖黄梅衣钵什么人得祖云会佛法𢇹人得僧云和尚还得也无祖云不得僧云为什么和尚却不得祖云我不会佛法又举僧问雪峰和尚见德山后得个什么道理便休去峰云我当时空手去空手回师云大众此二尊宿一人是祖师一人是禅师及乎问着便道我不会佛法又道我空手去空手回你诸人还会伊恁么说话也无若要会他恁么说话须是透祖师关始得若不透祖师关辄不得正眼觑看。

　　唐提举(耜)到院上堂举三圣问雪峰透网金鳞以何为食峰云待汝出网来即向汝道圣云一千五百人善知识话头也不识峰云老僧住持事烦众中或谓雪峰与三圣宗𣲖不同故言不相契或谓三圣作家雪峰不能达其意如斯话会有何交涉忽有人问五祖透网金鳞以何为食老僧向伊道好个问头复云大众且道与雪峰是同是别不能为你说得𦗟取一颂。

洞里无云别有天桃芲似锦柳如𤇆仙家不会论春夏石烂松枯是一年

　　资福专使持法嗣书至师于法堂上受书拈起问专使云本无名字什么处得这个来专使拟议师云因谁致得遂升座举石头问长髭什么处来髭云岭南来石头云大𢈔岭头一铺功德就也未髭云就来久矣只欠点眼在石头云莫要点眼么髭云便请石头垂下一足髭便礼拜石头云你见个什么道理便礼拜髭云如红炉上一点雪师云红炉一点雪知音瞥不瞥龟毛扇子扇泥牛一点血。

　　偈颂

　　师室中常举赵州狗子还有佛性也无州云无因僧请问师为颂之

赵州露刃剑寒霜光𦦨𦦨更拟问如何分身作两段

　　和李提刑(常祖)芲颂二首

造化之功品物情正当生处不言生寻枝摘叶空劳力一朵开时一佛成

此土西天祖佛名㕠峰顶上铁芲生世间无限丹青手只恐吟成画不成

　　自贻

白云堆里古家风万里霜天月色同林下水边人罕到方知吾道乐无穷

　　遣兴

冉冉白云间拂拂微风起至哉造化功孰谓究终始究之既不能徒然自忧喜

　　寄旧知二首

隔阔多时未是疏结交岂在频相见[泳-永+(從-彳)]教山下路崎岖万里蟾光都一片

𦍤风扫尽千岩雪枝上红梅包欲裂缥缈寒云天外来吾家此境凭谁说

　　次韵酬彭运使㽞题七峰阁

山腰营小阁聊可寄生平三四危峰顶啼猿分外清

　　次韵寄彭运使吏部

纵使千回眼见争如手亲一遍透得此个重关乃是平生方便

　　聚远亭

眼观不足耳𦗟不尽水碧山青谁远谁近

　　答冯希道

老病疏慵不记心应无狂梦到璚林水声山色长为伴利害[泳-永+(從-彳)]教似海深

　　送白首座回乡

归心休问路多端四海为家未足观只履清名思达磨诸侯九合笑齐桓

　　示禅者二首

学道先湏得指归闻声见色不思议长天夜夜家家月影落澄潭几个知

祖道何殊世路平时人行处不湏惊拟心未到先移步直似玄沙问镜清

　　赞白云先师真

一月在天影含众水师真之真非月非水青黄碧绿乱茶糊看来半嗔半偷喜

　　送文禅人

宁亲今生父母当亲觐从本爷娘子细看动转施为全得力一回举着骨毛寒

　　送化士四首

何事秋风入夜凉稻芲时复送余香要知此个真消息末后殷勤味㝡长

皖伯台前送别时桃芲似锦柳如眉明年此日凭阑望依旧青青一两枝

透出龙门未是难几人得过赵州关白云片片青山外为雨为霖去复还

出自白云山携筇步𤇆渚心中几万端唯我能相许

　　重会郭功甫

净空居士久相知三十年来只片时今日白莲华下见维摩元是旧容仪

　　送蜀僧

相聚淮南四十年而今归去路三千有人若问西来意水在江湖月在天

　　寄信上人

一瓶一钵且随缘此事时时强为宣知己不来春斩老孤峰皎月对寒泉

　　送吕公辅

送客别金沙行行去路赊淡𤇆笼碧汉薄雾缀红霞百舌吟新𣗳千株长嫩芽翻思分袂处举首见桃芲

　　送黄景纯

遍游五祖山语笑令人爱极目情量宽礼貌多自在思乡便欲回不虑他人怪再见是明年往来无𦊱碍

　　访信和尚

维摩之后室长开立雪求心悟善财木老芲雕兮白云乱卷波澄霜夜兮皎月徘徊不二门高远相访又骑羸马入尘埃

　　赞四祖演和尚

桂芲包里老黄梅不向阴阳地上开蜂蝶岂知香远拆难寻踪迹去还来

　　悼四祖演和尚

此病彼圆寂吾门何得失生死若空芲去来如鸟迹东涌忽西没影挂寒堂壁三十三天扑帝钟普念般若波罗密

　　自赞

眼暗耳聋行步龙钟人前强笑义手当𦚾

　　与瑰禅化麦

水中捞得麦恐悚瑰禅客往复偃溪边闻声隔不隔

　　悼陈吉先

子既卜迁居禅家苐一机有帆不挂𣗳无住坦然途世态那堪恋恩情尽属愚祖师门下客到此辨锱铢

　　偶作

多时欲写天边雁毛色观来苦未全号叫不妨知节令养成飞去有何难雁雁雁塔当初占古踪禅禅入理深渊无形无状千难万难后生晚长心坚石穿

　　吊崇胜大师

苦雾罩庭轩悲云锁暮天师㱕真净界影挂月孤圆去不去兮若之梦来不来兮谁后先谁后先阎浮𣗳在海南边

　　古尊宿语录卷第二十四　　　　　勿十二
中华藏第 077 册 No. 1710 古尊宿语录


　　古尊宿语录卷第二十五(二十五卷至三十六卷)　多一

　　僧录司右阐教兼钟山灵谷禅寺住持　净戒　重校南岳下九世叶县省禅师

　　首山念禅师法嗣。

　　师之㕘学小师智亲编录上堂偈颂等语。

　　叶县归省禅师冀州贾氏子弱冠依易州保寿院出家受具初㕘首山山举竹篦问师云唤作竹篦即触不唤作竹篦即皆合唤作甚么即得师于言下大悟遂掣竹篦拗作两截掷于阶下却云是甚么首山云瞎师便作礼。

　　师住汝州叶县广教开堂日才升法座大众云集师捻香示众云此一辨香不从他方得即汝州水土然愿　皇帝万岁重臣千秋文武百僚常居禄位但某道薄人微触事荒𤨏谢郎中巡捡司徒诸官员等光扬佛日野干说法释迦和南梵王前引帝释后随重法不重人谢西州和尚远发缄封曲㢡卑能悚惕无尽两院主首街市檀越堂内僧众请某开堂说个什么即得若说三乘五性来又有经律论座主宣扬若说仁义礼智信又有夫子夫子是儒童菩萨入廛化俗若是阐扬宗旨又有诸方宿德和尚穿凿了也更教某甚处运釿斧即得问昔日世尊说法梵王亲躬此日朝骑临筵将何指教师云塞雁过时声咽咽喜鹊喃喃悦杀人进云与么即法雨洪倾人天有赖也师云云绽家家月春来处处花问不落诸缘请便道师云落问如何是无缝塔师云头不梳面不洗问如何是出家人师云紧裹头进云与么即在家出家师云粗麻鞋问吃却施主食将何报答他师云老僧罪过进云与么即万两黄金亦消得师云家丑不外扬问宝剑未出匣时如何师云不可错怪老僧进云出匣后如何师云换手捶𦚾问如何是禅师云文殊殿(问如)何是道师云法堂是老僧盖进云禅道相去多少师云汝问我答进云向上还更有事也无师云有如何是向上事师云七棒对十三学家礼拜师云教休不肯休直待雨淋头问临机一句请师速道师云速进云与么即沙场无眹迹也师云滴血验身容。

　　师乃云达磨西来为传东土直指人心见性成佛独标万像物外宣扬悟之者纤毫不隔迷之者背觉合尘中下之机也湏子细莫虚过时光各各有之况以西来的意教外别传道契一言纵横自在打破髑髅揭却脑盖岂不是庆快僧问学人来日拟入帝京帝王不顾时如何师寻时颂答云一年春尽一年春触目无私遍乾坤时人尽唱无私曲罕遇知音对者稀进云与么即处处通身去也师云底事作么生进云十方世界尽是学人行履处师云真师子儿进云谢师证明师云一翳在眼天花乱坠问如何是佛法大意师云麦贱米贵问如何是当机一句师云有你驴汉问进云与么即打鼓弄琶琶也师云捺𩋰放屁声问如何是随色摩尼珠师云闹市散本进云未审意旨如何师云拍手唱歌行问如何是古佛心师云何不高声问进云莫者便是也无师云是即错进云如何得不错师云千错万错问如何是非非法义师云十字路头坐进云不会意旨如何师云一任众人看问如何是出家人师云草深不露顶进云露顶后如何师云搒杀冢头蒿问无边身菩萨来还起也无师云水牯牛进云与么即头上安头师云一顿五升料问莲花未出水时如何师云𥪰生头角进云出水后如何师云一场𢣾㦬问承古有言未得入头直湏入头既得入头不得孤负老僧意旨如何师云独脚虾䗫能上树进云未审意旨如何师云野鹊带席帽问如何是道师云万缘俱顿息夜半绣鸳鸯问如何是祖师西来意师以手划一划进云不会此意如何师云合掌灵山问世尊问如何是和尚心师云长三尺进云如何通信师云方圆二寸余问学人未到来时如何师云疑杀老僧进云到来后如何师两手槌𦚾问慈云起处雷声大广教门下霹雳声时如何师云今冬频雨雪来年麦大熟进云恁么即大众有依倚也师云焰头夸富贵今古化灰尘问起坐相随为什么不识师以手划一划进云恁么即直截根源也师云冥冥一去杳杳何知问忽遇大阐提人来还相为也无师云西天出白㲲进云未审此意如何师云东土波斯鼻孔大问十方薄伽梵一路涅槃门如何是一路涅槃门师云洞山见云门进云未审意旨如何师云山僧是冀州人问如何是真道人师云路崖崖进云不会意旨如何师云莫遣外人闻问心地法门与佛相去多少师云阇黎致问老僧有答进云未审意旨如何师云五九尽日春问如何是道师云家家门前长安路问如何是西来意师云斋后一碗茶问己事未明以何为验师云闹市里打静槌进云意旨如何师云日午点金灯问如何是无缝塔师云破皮厚三寸进云未审意旨如何师云金榜题名天下传问如何是清净法身师云蝗䖝步蜪惊人𢙢餐食苗稼尽伤心进云为什么学人不识师云无心伏物贺太平问清净伽蓝为什么打鱼鼓吃饭师云打草蛇惊问路绝烟尘时如何师云无手行者能打饼进云恁么即傀儡人抽牵也师云无目之人不假灯师上堂云闻钟声即寻声而来如无钟声向甚处去即淂若是上来下去是何面目不来不去又湿地上坐了也作么生是衲僧出气底鼻孔道得底出来道看直饶道得也是勿交涉若是道不淂也即堕坑落堑便下座问煞父煞母佛前忏悔煞佛煞祖向甚么处忏悔师云长连城进云不会意旨如何师云天灵盖问承古有言良由取舍舍即是不舍即是师云大洋海底钻龟卜进云恁么即取舍俱㤀也师云遇明眼人举似问如何是佛法大意师云杏熟来年麦进云不会意旨如何师云枣[(冰-水+〡)*ㄆ]当年禾学人礼拜师云彭祖寿年八百岁莫㤀却稀禾植麦问如何是衲僧活计师云城东太山庙进云不会意旨如何师云判官手里笔问如何是露地白牛师云破盆子进云未审意旨如何师云堪作么问不落言诠请师便道师云西方极乐世界进云恁么即满口道不得也师云东土树子大问如何是和尚受用处师云长三尺问如何是毗卢体师云寒时寒煞热时热煞进云不会意旨如何师云冬天着火向夏月取凉行学人心病请师一服妙药师云破皮厚三寸进云未审意旨如何师云杖头挑取。

　　师上堂云广教有验人关截人机活人句还有人道得么若是道不得辜负平生问和尚朝也说暮也说还接淂几人师云洎合疑杀老僧问灵山如话月曹溪如指月如何是真月师云昨日击金钟告报天下闻进云恁么即山河大地也师云大众齐合掌香烟满乾坤问无目人来请师指路师云坐餐都不问莫作问禅宾进云不会此理如何师云紫罗袋里盛官诰金榜题名天下传问大施门开请师垂示师云脑后抽簪进云便恁么会时如何师云孤峰无宿客进云嘘嘘师便打问如何是世尊不说说师云涅槃山侧畔香烟满乾坤进云如何是迦叶不闻闻师云观音势至引到西方问如何是学人亲切处师云昨日十九今日二十。

　　师上堂云诸禅德若是说禅说道说佛说法来又匝匝地遍天遍地也更教广教说个什么即得若约至理论似此之辈且去涅槃堂内粥饭里将养始得谓何如此当言不避截舌若是说禅禅是病若是说道道亦非真说佛被佛谩说法被法障也错怪广教虽是善因而招恶果何不离此之外试与广教相见看方有㕘学分始得不被诸境惑亦不落于𢙣道还委悉得么直饶委得入地狱如箭射无人替代渠莫道不道珍重问遍历寰中未曾逢一人时如何师云碗进云恁么则碧霄云外无依倚也师云未曾解开𩋰僧云错师云寻时打二十棒趁出院问如何是密密处用心师云闹市里辊毬进云未审意旨如何师云一任众人看问如何是涅槃门师云三更无忌讳进云未审此意如何师云却忌五更时问西州和尚迁化向什么处去师云宝塔元无缝灵骨镇天涯问如何是涅槃路师云玄沙不出岭宝寿不渡河问如何是正令一句师云古墓里点灯犹作怪树上叫唤阇黎意如何问六国来朝时如何师云南有雪峰北有赵州进云恁么即万里绝烟尘也师云目前无一物不换太阳春问远远相投请师一接师拈起火示云会么云不会师云满炉添炭犹嫌冷路上行人只守寒问维摩默然文殊赞善此意如何师云莫埋没维摩进云恁么即清净道场师云莫错认定盘星问春来万物秀石头为什么不生芽师云为报遐方参禅子只为粗心致令广教打二十进云又太不慈悲生师云祸福无门唯人自召。

　　师上堂云说底法即便是也十二时中行住坐卧吃粥吃饭合掌顶礼粗言细语斗打相争挥拳掉臂是也不是若道不是即法有二见若道是为什么不休去不歇去若约至理论湏是待广教与你打破髑髅揭却脑盖廓然山河无碍岂不庆快还委悉得么直饶委悉淂入地狱如箭射无人替代渠莫言不道珍重问彼自无疮勿伤之也道合随机请师应用师云今年频雨水何人不伤心进云恁么即云散青天出山高众岫归师云日出天然异森罗触目真问如何是第一句师云失如何是第二句师云臭肉来蝇如何是第三句师云今日好晴云三句不分时如何师云来日到崖州问宝剑未出匣时如何师云擗口着云出匣后如何师云拈却牙齿问如何是论顿不留联迹师云日午打三更石人侧耳听云如何是语渐返常而合道师云问处分明觌面相呈问三灾𥪰起如何救之师云广教不问你来日吃钤槌云不会师意如何师云涅槃山侧念弥陁问如何是百骸俱溃散一物镇长灵师云晴干开水道无事设曹司云未审此理如何师云雨下街头湿晴干便无泥问禁足九句湏藉无䖝之地甚处是无䖝之地师云趁熟人民乱纵横五月麦熟尽息心云不知甚么处立身师云夏月多毒热行人尽休歇问雪山童子舍身为求诸行此行如何师云掉臂街头走仰面看青天云恁么即迷人寻着向城路也师云此人入地狱万劫出应难问如何是宾中宾师云惭惶没心情如何是宾中主师云相手觑前程如何是主中宾师云起坐甚分明如何是主中主师云大祭不留身问古人一言便悟和尚种种说学人为什么不悟师云草鞋无底云毕竟如何师云皮袜无根。

　　师上堂良久云㹅被湏弥山塞却你诸人眼也还觉么莫不识痛痒若是去却须弥山方有㕘学分作么生是去却须弥山底句若是道得底试对众道看若是道不得也且莫乱磕便下座。

　　问师子吼时全意气文殊仗剑意如何师云飞砂走石人惊怪决定弯弓射尉迟问如何是佛师云白马驼经云如何是道师云善信扼喉问本来无一物以何法示于人师云无法示于人问不施寸刃便登九五时如何师云不封不树云未审此意如何师云今古不同且应时问承古有言藏身不吞炭意旨如何师云莫遣外人闻云山雉枉遭伤此意如何师云天网恢恢疏而不漏问夏终此日师意如何师云今年夏末去年秋东京西洛任意游问大用现前不存軓则时如何师云虚空无䈥骨金槌打不入进云恁么即百杂碎也师云弥陁佛前亲闻玉偈问承教中有言三人同坐解脱床如何是解脱床师云有言湏淂句进云未审此意如何师云不用更迟疑问万法归一一归何处师云北邙山下进云未审意旨如何师云千年中一遇问世尊为一大事因缘故出现于世如何是一大事因缘师云梁园城里[舟-(白-日)]凤门进云不会意旨如何师云襄州出大悲问行住坐卧如何用心得不落于恶道师云莫用心问如何是文殊活人底草师云须弥顶上雨霖霖进云如何是文殊煞人底草师云错问如何是功用智师云举目千山秀大海彻底清问疑情未息如何除遣师云碓捣东南磨推西北问学人迷路请师直指师云三更不闭户进云未审此意如何师云日午不点灯问一物不将来时如何师云放下着进云恁么即纤毫不隔也师云且担着。

　　师上堂云诸苦所因贪欲为本若灭贪欲无所依止若是无贪欲心在处涝涝随所碌碌山河大地不碍眼光不碍眼光则且止你道雪山童子眉毛长多少众中还有道得者么试对众道看为你证据若道不得辜负平生便下座。

　　问学人不晓三玄义请师方便第一玄师云截舌三分进云如何是第二玄师云没蹬驴子夜三更进云如何是第三玄师云晴干开水道无事设曹司问羙玉贵金门何异荆山体师云错进云恁么即凤飞在处祥云聚龙行何虑少风雷师云骑驴不把鞭一世勿模样问如何是第一要师云全令提纲行正令却须当道与人看进云如何是第二要师云坐餐都不问莫作问禅宾进云如何是第三要师云包含大地人皆喜满路歌谣贺太平问如何是西来意师云骨仑背象牙问色身病法身病师云江山无阻滞日月镇长明问承闻一子出家九族生天某甲两人出家合作甚道理师云截舌三分进云未审意旨如何师云闹市里卧街问拟过青山时如何师云金州出好漆问文殊云前三三后三三未审意旨如何师云昨夜风寒紧今日又温和问如何是百尺竿头进步底句师云南赡部洲北郁单越问如何是西来意师云冬无积雪夏无余粮问淂船便渡时如何师云钝根阿师进云恁么即直截根源也师云下坡不走快便难逢问如何是夺人不夺境师云臭肉来蝇进云如何是夺境不夺人师云没镫驴子夜三更进云如何是人境两俱夺师云光漆无人识进云如何是人境俱不夺师云须弥顶上雨霖霖问如何是一印印空师云今年夏末[膜-大+(句-口+匕)]人冰进云如何是一印印水师云未逢秋草死争忍下阶行进云如何是一印印泥师云两重公案就万里江山应不回问寂寂无依时如何师云观身实相进云与么即谢师指示师云廓然无边问龙女献珠得成佛学人无珠可献还得成佛也无师云好日多同赠土不赠金进云恁么即谢师指示师云𢙢魔逐我后镇压在厅阶问古路重开时如何师云无目之人不假灯进云恁么即七纵八横没去处也师云拍手唱歌行问师子吼时无意气文殊仗剑意如何师云一送荒郊里千峰永不回进云恁么即大众齐合掌一时念弥陁师云不因寒食节余日且难来问香烟起处大众侧聆当为何事师云专𦗟三下鼓吃粥五更时进云此理如何师云朝霞不出门暮霞行千里问国师礼倒铁天王意旨如何师云惊动十方刹进云此埋如何师云当言不避截舌。

　　师上堂云僧堂入佛殿里过佛殿入僧堂里行须弥山骑牛说话木人打鼓唱歌露柱每日𢬟筝犍椎拍手笑他若遇大乘根器不在于言下若是中下之机也须子细珍重。

　　问未遇众缘时如何师云虚空无瑕翳到者尽息心进云遇众缘后如何师云任你大海变桑田广教谁能管得你问抱璞投师请师雕琢师云把将来看进云恁么即得遇和尚师云元来是个粪毬问古人有不了之句请师为学人说师云破皮厚三寸问自己面目终日不见时如何师云拈却牙齿着进云见面后如何师云大众尽皱眉问黑云遮日时如何师云道士戴簪冠进云见日后如何师云金刚眼睛大如拳。

　　问生死事大如何兔得攀缘去师云唤什么作生死进云与么即是佛性也师云又是七颠八倒问看经即是不看即是师云青山无异路东西任意游进云太不定生师云自是盲者过非日月咎问万里无云时如何师云今年大旱问古镜未磨时如何师云磨他作什么进云磨后如何师云堪作什么问古佛舍利为什么点不上来师云家藏利器盗者息心问路逢达道人不将语默对未审将什么对师云将拄杖对问骊龙颔下有珠如何取得师云用这粪毬作什么师有时上堂大众云集师良久以手槌胸三两下唤侍者侍者应喏师云老僧今日头痛珍重。

　　问闻钟声只有这个声为复别有师云脑后三斤问真性不随缘如何得正悟师云大洋海底红尘起须弥顶上浪滔天问如何是大作业底人师云城外斩屠儿进云不会此意如何师云一斤秤不住问大乘以心能荷万善时如何师云上天无路入地无门进云不会此理如何师云沙门岛里望家乡因汝州宝应驰开堂法嗣书来上堂有僧问花开五叶法遍乾坤时如何师云九月重阳节菊花扑鼻香进云恁么即慈云普润也师云廓然无一物光明照十方问如何是第一玄师云平常道在语必幽玄问如何是第二玄师云有问有答日月长明如何是第三玄师云何劳龟卜问行年问钟声才罢大众临筵向上宗乘请师举唱师云僧排夏[膜-大+(句-口+匕)]俗列𦒿年进云恁么即一雨普润于大千也师云日出天然异光明照十方问善法堂中伸一问未审师还接也无师云蜀地锦观陶绵进云恁么即承和尚慈悲也师云廓然无障碍纵横任意游。

　　师上堂云诸禅德衲僧是通变道人若遇镬汤炉炭诸般厄难又如何免淂若是兔不淂何名通变道人作么生是透脱诸般厄难底句还有透脱淂者么试对众道看为你证据若是透脱不得即是万人作冢无人替代渠便下座。

　　问师登师子座祖意事若何师云行为佛事坐是道场进云恁么即横身三界外也师云三界外底事又作么生僧便喝师云疑杀老僧这瞎驴问向上一路千圣不传如何是不传底事师云炉中添火犹嫌冷路上行人只守寒进云未审此理如何师云冬无积雪夏无余粮进云恁么即谢师指示师云杖掷高声唱棒头顶见血学家礼拜师云教休不肯休直待雨霖头问承古有言尽日𢗅𢗅那事无妨如何是那事师云大众一时闻进云此理如何师云行人尽带悲问百丈昔时㕘马祖豁然荡尽更无疑学人今日专请益乞师方便为全提师云黄河有九曲陕府出铁牛进云大尽三十日小尽二十九已蒙师指示向上机锋又如何师云深领这一问担枷过状有辱先宗进云恁么即学人礼拜有分也师云两重公案就万里江山应不回问众手淘金谁是得者师云杖头着眼看进云请师尽令师云灼然落深坑问疋马单枪离君独战时如何师云脑后抽簪进云恁么即阵败将军马空回也师云受领银钱莫久停。

　　勘辩语并行录

　　师勘一僧曰近离什么处僧云东京师曰你因甚口上破僧云和尚也须子细师云七棒对十三库下吃茶去师问僧日暮投林朝离何处僧云新戒不曾学禅师云生身入地狱下去后有僧举到随州智门明教大师大师云何不道锁钥在和尚手里因僧人事一个书筒师问曰是个什么僧云和尚识取好师云元来是个漆桶僧云请和尚收师云棺木里努眼因闻童子念经声乃问僧曰闻念经声么僧云今日勘破师云作家僧云草贼大败师云老僧今日失利师勘五人新到云㹅是云居供养主那僧云是师云是即一齐坐师与僧行路次因见死人僧便问车在这里牛在什么处师云你蹩躠行僧云牛又无行个什么师云你既无牛因甚踏破脚僧云恁么即亲从叶县来也师云莫乱走师因与僧摘藤花次有僧问此日摘藤花他时还有果报也无师云有即错僧云恁么即无果报也师云你却是个作家师后到襄州广德广德乘示云禅德直须是个师子儿始得诸人㹅具个师子儿师便出问承和尚有言诸人㹅具个师子儿如何是和尚师子广德便作师子吼师云这个犹是野干鸣还我师子来随后便喝抚一掌德云真师子儿师云是何语话德云好好问兄弟师云也不淂放过师到洞山问洞山廓然无依法归何处山云三翻羯磨师云恁么即知音不和也山云知音不和底事作么生师云龟毛拂子长三尺山云你因什么眉须堕落师便礼拜问僧近离甚么处僧云襄州师拽童子打一掴便喝出。

　　偈颂

　　砖庵

广教砖庵廓然无边随缘度日任性痴憨森罗万像凡圣共传有人到此雪山西畔

　　送僧

攀送老兄入梁园杲日当轩不计年为报我师林下偈无心照破万重关

　　上监务祠部三首

祠部见处少人知栖心歇地更无疑有人借问平生事日出东方月落西

祠部见处处处通山河大地是家风任他前面花锦树无心㐲物演真宗

祠部见处廓然安森罗万像在目前任他前面欢与乐随缘度日化人天

　　释先师颂

背阴山子日阳多(云迥然无背面)南来北往意如何(云不堕有无边)有人借问西来意(云从来无间断)东海东头有新罗(云大地不柰何)

　　因不安

我今有病无见无闻清虚之理日月长明

我今有病罕遇知音直饶明得丧却平生

　　老年颂

幻身七十三真性不随缘廓然无障碍清虚独湛然

　　僧不问话乃颂五首

是你不问话山僧不答禅日头恰正午笑破土地口

是你不问话山僧没合杀日午打三更露柱夜说法

是你不问话山僧实惊讶冬后一百五广南出象牙

是你不问话山僧没可把鼻孔在这里拈来蓦头打

是你不问话山僧没可夸荡荡随缘去湖南出苎麻

　　木鱼歌

木鱼歌木鱼歌横身三界卧摆头掉尾瞬金鳞凡圣纵横不柰何老胡闻耸耳听声声振动古佛心逍遥自在无私曲荡荡行时任腾腾指日月太山崩踊踊跃跃魔军惊哮吼吟时云队队大洋海底霹雳声

　　共施主送罗汉供到南岳

夙生庆幸共结良缘罗汉遗踪日月青天松萝郁茂取性岩边道人行处满目江山露地白牛廓然无伴森罗万象只在目前若人不会何处相见有人问着直下看箭

　　邀僧游山

游山日促路险巇结束行装莫驻疑来日遍看山有色拟心栖处隔山迷

　　供养主经过觅颂

诸方化主往来多青山绿水意如何演若达多应认影不知鹞子过新罗

　　赞

师真师真貌古棱层言直诀烈去住分明森罗万象普济群生往来禅子太岳石崩

我师之真何用丹青形如满月遍布乾坤

　　送僧

攀送高僧入梁园春去秋来不计年荡荡行时无邪路江山无滞笑西天雪山童子言下喝拟议中间万万年

　　灯笼

一盏金灯号玲珑四方八面不施工照破乾坤黑暗处山河大地是家风

　　送供养主

化主别仙邑南北无西东超然威音外纵横处处通明暗皆自尔寂然天地空万缘俱顿息哮吼振乾坤

　　先师三周忌

师真似日三周已毕遍布乾坤翘足七日大展疆风狐魅屏迹香茶供养光漆谁识

　　与僧看椹子

椹子黑榔档无心是道场高僧餐一顿果熟自馨香

　　送毡供养主

前程化道莫辞辛随缘兀兀任浮沉云去水来为伴侣时时哮吼振乾坤

　　雪下颂四首

此日好雪谁言冰洁粟米白银新罗日月

此日好雪万民乐业大展长空凡圣路绝

此日好雪何劳言说万物无心江山日月

此日好雪廓然败贼逼塞乾坤谁人分别

　　夏末送僧

高僧相伴过九旬谁人言说话宗乘离凡离圣纵横妙何人拟议落千峰

　　僧云不知和尚门风

广教无门风纵横处处通大地红尘起失却主人翁

　　雨下

此日好雨乾坤无路日月长明西方净土

　　送手巾与史谏议述十颂

广教手巾无功无能触目受用青山白云

广教手巾亘古亘今寂寥虚廓打破乾坤

广教手巾不协众情有人借问太岳石崩

广教手巾何劳心神明暗自尔青山白云

广教手巾瞬目相呈露地白牛非凡非圣

广教手巾谁见谁闻直下便会丧却平生

广教手巾日月长明纵横自在新罗国人

广教手巾非功织成随缘度日任性浮沉

广教手巾逼塞乾坤贤愚意解笑杀胡僧

广教手巾不用持论言前荐淂翳却眼睛

　　和答西禅深和尚请斋二首

莫推延莫推延从来此事只如然[膜-大+(句-口+匕)]雪氛氛两度降不由人主不由天

不推延不推延森罗万象在目前腊雪氛氛天地黑露地白牛遍大千

　　游草庵

忽睹庵园任性痴憨有人到此如隔关山

　　茶筵送化主师后逐句识

有盐无醋(云如贼入空屋)有菜无油(云无私可隔)随缘兀兀(云任性浮沉)百味珍羞(云触𩔗有淂)

　　僧言话次乃有颂

一到仙州四十秋随缘兀兀到此休幸遇高僧相伴后纵横不意到峰头

　　僧写真呈师师遂成颂自识之

谁人写真(动用乾坤)妙笔丹青(口吐辞华)明暗自尔(干湿同方)何劳心神(任性浮沉)吾真非假(触𩔗有淂)图画非真(拟心即差)容貌陋质(天不能盖)遍布乾坤(应物现形)

　　年迈有颂

广教六十八凡圣俱歇灭有人相借问九月重阳节

广教六十八谁人相体察直下便会淂脑后三斤铁

　　送供养主

一年春尽一年春相烦化道任浮沉森罗万象无私曲一声才动斩乾坤

　　扇子

广教一柄扇本来无背面有时在手中要且无人见

　　拄杖

山僧一条杖纵横无比量有时在手中应用遍十方

　　筇竹杖

筇竹九节纵横无邪大展长空凡圣路绝

　　两堂上座下喝颂

两堂上座齐下喝瞽目之人无分别凡言宾主句下分何劳龟卜问前程

　　示徒

广教一言凡圣共传直下便会万里江山

　　僧请益

兀兀随缘任浮沉不拘春夏及秋冬阇𥠖请益平生事问取寒山始知音

衲僧衲僧不用持论言前荐淂脑后三斤

　　李都尉问和尚生日述成十颂

山僧生日处处真随缘兀兀任浮沉森罗万象无私曲日出天然照乾坤

山僧生处廓然宁不拘凡圣自在行任他前面欢与乐无心㐲物贺太平

山僧生处碧云中情与非情共一真明暗尽时无邪路明明不堕圣凡前

山僧生处少知音任性随缘过几春有人借问平生事石人打鼓木人听

山僧生处据令行十方禅子尽皆惊若人解接无根树海里能挑水底灯

山僧生处正令行野老讴歌尽传名若人不识金刚用涅槃山侧井中人

山僧生处亘古今谁人言说话宗乘离凡离圣纵横妙脑后抽簪祭鬼神

山僧生处在林中碧涧虎声骋英雄喝回惊动十方刹万里江山入千峰

山僧生处峰顶上迦叶闻钟出洞门粉骨碎身千万劫思量难报我师恩

山僧生处碧潭中不拘春夏及秋冬一刀两假湏休去何人拟议落千峰

　　僧亲近乃有颂

广教一言直下人嫌若人借问万里江山

　　古尊宿语录卷第二十五　　　　　多一
中华藏第 077 册 No. 1710 古尊宿语录


　　古尊宿语录卷第二十六　　　　　多二

　　僧录司右阐教兼钟山灵谷禅寺住持　净戒　重校

　　首山念禅师法嗣(南岳下九世)。

　　神鼎禅师名洪諲襄水扈氏子自游方一衲以度寒暑尝与数𦒿宿至襄沔间一僧举论宗乘颇敏捷会野饭山店中供办而僧论说不已师曰三界唯心万法唯识唯识唯心眼声耳色是甚么人语僧曰法眼语师曰其义如何曰唯心故根境不相到唯识故声色摐然师曰舌味是根境否曰是师以箸筴菜置口中含胡而语曰何谓相入邪坐者骇然僧不能答师曰途路之乐终未到家见解入微不名见道参须实参悟须实悟阎罗大王不怕多语僧拱而退后返长沙隐于衡岳三生藏有湘阴豪贵来游福严即师之室见其气貌闲静一钵挂壁余无长物倾受之遂拜跪请曰神鼎乃我家植福之地久乏宗匠愿师俱往何如师笑而诺之即以己马负师至十年始成丛席一朽床为说法座。

　　开堂日指法座云未登此座化缘已毕诸人还委悉么若委悉散去得也若不散去不免登于此座入方便品第二去也且不得怪山僧便升座拈香此一炷香奉为今上皇帝圣寿无疆第二炷香为府主学士合郡尊官伏愿长光佛日永佐明君第三炷此香不是戒定慧香亦非旃檀沉水只是汝州土宜便烧云供养首山和尚以酬法乳师遂敷座顾视大众云摩竭陁国亲行此令大众还知落处么一句子该天括地迥超格外在众圣之前所以五天和不齐梵夹不持来释迦掩室于摩竭净名杜口于毗耶三乘教外一句别传敢问大众作么生是别传底试对众道看递相证明良久云直饶道得亦未称祖师意且道如何称得祖师意诸兄弟直须打办精神究彻根源到这里不可说菩提涅槃真如解脱向上向下坐禅入定造桥梁开义井得么然则如是不可无言也山僧初行脚时发足亦无正意𠫵禅学道只欲东京听一两本经论以资平生不期行来行去到汝州襄城县恰遇汝州风发鼓上首山就中见一老和尚彼时蒙它劈头一锥直得浃背汗流当时不觉礼拜了悔之不及大众且道悔个什么悔不拽下禅床痛与一顿虽然如是官不容针私通车马下座。

　　举资福三句语第一句祖师不知有师云无人解会第二句与祖佛为师师云鼻孔在山僧手里苐三句称提祖佛师云分明向你道。

　　举僧问首山如何是和尚家风山云一言截断千江口万仞峰前始得玄师云首山只解说家风不解用家风僧问如何是用家风师云𡎺乃云首山老汉若在闻神䁀恁么道必然大笑一场且道肯神䁀不肯神䁀试啇量看诸上座夫参学湏具𠫵学眼始得若只爱它人语句记在意识下自不能截断俗士尚云男儿不用分时财衲僧家合作么生着精彩始得珍重。

　　举僧问灵泉和尚如何是灵泉印泉云不传不受曰交代时如何泉云淮南舡子看洛阳师云古人与么道意在如何要会么不传不受珍重。

　　举僧问灵泉如何是灵泉曲泉云无弦琴有韵丝竹动摇天曰还有知音也无泉云有曰如何是知音者泉云山上石人齐抚掌溪边野老始知音师云神䁀即不然僧便问如何是神䁀曲师云要唱便唱曰还有知音也无师云有曰未审是什么人师云无心意识者师云神䁀与么道与灵泉如何试啇量看湏知各各家风事不同珍重。

　　小参举古金峰颂云学道如钻火逢烟未可𠇲直待金星现㱕家始到头师云神䁀即不然学道如钻火逢烟即便𠇲莫待金星现烧脚又烧头且道神䁀恁么道为当违古人顺古人别有道理汝道入么去底人好入么来底人好到这里须具衲僧眼始得莫受人瞒珍重。

　　小参良久举镜清上堂良久有僧问祖歌如何唱清云拖送醉人酒曰入么则辜负和尚也清云猛虎不食伏肉师云古人恁么道句前明句后明会么未问已前会取好。

　　小参举僧问赵州黑豆未生芽时如何州云好合酱师云神䁀即不然若问黑豆未生芽时如何向伊道堪作什么乃有颂曰黑豆未生芽谁道好合酱本色衲僧闻堪是甚模样华岳头倒卓湏弥脚直上莫言无法用看取者相状乃云古人与么道神䁀与么颂且道违古人顺古人还会么合酱也不中是什么道理了取始得珍重。

　　举僧问香严如何是道严云枯木里龙吟曰如何是道中人严云髑髅里眼睛后有僧举问石霜枯木里龙吟时如何霜云犹有喜在曰髑髅里眼睛时如何霜云犹有识在师云石霜一向打叠去空界里作活计后有僧举似曹山山云这石霜老声闻作这见解曹山有颂曰枯木龙吟真见道髑髅无识眼初明意识尽时消息尽当人那辨浊中清师云恁么会取好小𠫵举鸟窠和尚有小师辞窠问向什么处去曰学佛法去窠云若是佛法我这里也有些子小师便问如何是和尚佛法窠于身上拈起布毛示之随后便吹小师忽然大悟师遂于身上拈起布毛呈大众随后与一吹云会么久后不得辜负老僧珍重。

　　小参举令初上座领众上石门门曰万仞峰前石牛吼穿云渡水意如何初无对门云山僧住持事大参堂去石门后举令僧下语曰久向和尚又云访道寻师明的旨觉了根源显异机门曰当时令初上座若下得遮语不将它作参学人师云不唤它作参学人唤作什么人会么把手共行无间路。

　　举古人曰游江海涉山川寻师访道为𠫵禅自从认得曹溪路了知生死不相关作么生是曹溪路有僧对云得者饮水之义向阿谁说之师曰知云某甲即如是师意又如何师云出僧堂入佛殿便下座。

　　小𠫵举紫胡有狗上取人头中取人𦝫下取人脚你若拟议即丧身失命师云古人提唱一假因缘你道恁么时下得什么语神䁀当时若在他会里便出云者畜生又云死亦作退身势白兆和尚亦云白兆有狗上不取人头中不取人腰下不取人脚也不拟议咬得他死便得僧问如何是白兆狗兆作狗声僧云犹是喋屎狗兆云作么生是咬人狗僧把衲衣角便拂兆便打师云白兆道也不拟议咬得死便休且道其僧便拂兆便打谁得谁失白兆大似丧车后掉药袋亦有僧问如何是神䁀狗向伊道谁敢倚门傍户僧礼拜向伊道神䁀也大险有僧便请益此语师云我当时要个不惜身命底人直至如今无人称得老僧意你两个吐露个消息看僧拟议师云死。

　　小𠫵举沩山示众老僧百年后于山下作一头水牯牛左肋下书沩山僧某甲正当与么时唤作沩山僧又是水牯牛唤作水牯牛又是沩山僧且作么生啇量师乃有颂不道沩山不道牛认着何处有来由分明裂破应湏会会得还同不系舟。

　　举石门示众云家山好家山好家山内有无根草澄源异草竞芬芳春雷一震金仙道师云作么生是春雷与大众说破得么喝一喝下座。

　　小参举南泉上堂僧问摩尼珠人不识如来藏里亲[(冰-水+〡)*ㄆ]得珠即不问如何是藏泉云与你往来者是僧云不往不来者又如何泉云亦是藏僧云如何是珠泉唤僧僧应喏泉云你不会我意师乃有颂曰渠问摩尼珠摩尼在何许呼名应答声诸方莫错举。

　　小𠫵举僧问风冗如何是第一句冗云三要印开朱点窄未容拟议主宾分师随后一喝如何是第二句冗云妙解岂容无著问沤和争赴截流机师着语云未问已前错如何是第三句冗云但看棚头弄傀儡牵抽都在里头人师着语云明破即不堪所以首山和尚道第一句荐得与祖佛为师第二句荐得与人天为师第三句荐得自救即不可又云自救也不了师云神䁀亦有人问如何是第一句云苍天苍天如何是第二句云有什么驴汉如何是苐三句云近前来向你道才近前便打若恁么会得也不辜负祖师西来若是从头一一问过几时得休佛法不是磨棱合缝底道理似这一脉说话湏是久在它门风来始得直是嫌佛不作嫌法不说方可如是子细珍重。

　　小参举古人云是日已过命亦随减如少水鱼斯有何乐师云古人恁么道非有利益非无利益神䁀即不然是日已过命亦随减如少水鱼有何不乐且道违古人顺古人试捡点看珍重。

　　举古僧问首山一毫未发时如何山云路逢穿耳客曰发后如何山云不用更迟疑曾有僧问神䁀一毫未发时如何神鼎只向伊道白云岭上云发后如何师云涧下水流师乃云若是前来两转语有可咬嚼东看西看若是神䁀者语如吃木札瓦片相似实无滋味直是自见自悟始得会么天高东南地倾西北肃宗帝问忠国师百年后所湏何物国云与老僧作个无缝塔帝云请师塔样国师良久云会么帝云不会师云吾有付法弟子耽源却谙此事已后但问此人国师迁化后帝诏问耽源源亦良久云会么帝云不会源有颂湘之南潭之北中有黄金充一国无影树下合同舡琉璃殿上无知识曰前来国师如此作用不能明了次问耽源源恁么颂且道尽善不尽善虽成方便湏体解始得会么神鼎为你诸人下四转语湘之南潭之北师云君臣有路中有黄金充一国师云净妙体常无影树下合同舡师云千圣同辙琉璃殿上无知识师云凡圣路绝师云若是恁么会去必不相赚神鼎恁么注解只是辜负国师。

　　子沩又问芸田翁翁亦云枯树子沩云这田翁他后亦匡五百众师云为复意在芸田翁处为在仰山处为复揔不恁么诸上座一切诸法摐然更不用生事它是父子说话同道者方知珍重。

　　僧问先德远远投师请师一接德云两股金镮鸣历历如来宝杖亲踪迹要会么有问有答罕遇知音又问一先德云远远投师请师一接德云地涌无源水石人驾慈舟师云此语为复与前来语同耶别耶虽然一个门风也须是知它尊宿发语处始得作么生是地涌无源水石人驾慈舟会么海阔无舟往来不隔珍重。

　　南泉云我十八上便会作活计赵州云我十八上便会破家散宅你道破家散宅好解作活计好初机底人且绍前语久𠫵底人直湏破家散宅更有一言万里崖州僧问石门如何是和尚家风门云解接无根树能挑海底灯后其僧入室问学人不解挑灯意请师方便接无根门云贾岛笔头挑古韵下笔之处阿谁分又云难遇知音神䁀当初问如何是知音门云逢迎直言三岁子唱起巴歌异路行又颂无形无相大威神为接群生展手频鸟道不遮圆鉴体金乌常出海东门师云石门恁么道恁么颂还会石门家风么良久云金乌常出海东门珍重。

　　梁山观和尚悟道颂云昔时珍宝被尘埋何事今朝出故怀𠫵道喜明无说句通玄不是意中猜一炷定光辉法界万重尘锁豁然开超今异古终难况山幸感西胡特地来师云诸上座古人恁么道意在于何且问诸人作么生是昔时珍宝试对众道看道得神䁀与你酬个价数若道不得犹如粪土久立。

　　小参风不鸣条雨不破块即且止作么生打得个翻车筋斗到梵天去若有出来作个伎俩有么莫教帝释𢙣发后有僧入室某甲当时出来左转一转便㱕众师云莫教帝释发𢙣又作么生僧云知恩者少负恩者多师云筑着鼻孔。

　　应机拣辨

　　问如何是宾中宾师云瞎如何是宾中主师云一似瞎问如何是主中宾师云放你三十棒问如何是主中主师云耶了。

　　问如何是接初机句师云山河大地问如何是辨衲僧句师云七棒对十三问如何是正令行句师云不通眨眼云如何是立乹坤句师云你拟作么会。

　　问古人有言灵山话月曹溪指月如何是真月师云照问六国未宁时如何师云道什么云宁后如何师云呼杀人。

　　问内外追寻一物无时如何师云月似弯弓少雨多风。

　　问家家门前火把子意旨如何师云四时八节。

　　问不转时如何师云即今是转不转云谢和尚点破师云通身觉路玄。

　　问轮回六道底人毕竟如何师云不愿成佛曰为什么不愿成佛师云佛亦不究竟云请一言师云昨日犹记得今朝话无门。

　　问不施寸刃便登九五时如何师云海曼河清曰治化事如何师云万户无门钥鼓腹和太平。

　　问路逢达道人时如何师云勘破。

　　问学人拟入海时如何师云海生海曰恁么则全承此恩力也师云黑风吹罗刹回光却得妙。

　　问晓夜不停时如何师云是谁不停。

　　问倒戈卸甲时如何师云大勋不竖赏曰请师原赐师云退问疋马单枪时如何师云神鼎打退鼓曰毕竟事如何师云想你不是者手脚。

　　问菩提涅槃即不问戴角披毛事若何师云不是上座分上事如何是学人分上事师云待你到这田地始向你道曰便恁么时如何师云退身三步。

　　问二王相见时如何师云膝行肘步曰恁么则全㱕一主也师云天下浩浩。

　　问[舟-(白-日)]霄独步时如何师云老僧只管看破也曰照破后如何师云还我话头来。

　　问古人道午前来者木人唤得回头午后来者木人唤不回头正当午时唤即是不唤即是师云[膜-大+(句-口+匕)]月二十五问然灯前即不问然灯后亦不问如何是正然灯师云一轮光灼灼今古无晦暝。

　　问莲花未出水时如何师云千山万水云出水后如何师云万水千山。

　　问古帆未挂时如何师云到岸也云到𡶨后如何师云犹是钝汉。

　　问师子未出窟时如何师云吼曰出窟后如何师云悄。

　　问达磨未来时如何师云西天此土云来后如何师云此土西天。

　　问宝剑未出匣时如何师云狼烟竞起云出后如何师云天下太平。

　　问牛头未见四祖时如何师云天知地知云见后如何师云犹较些子。

　　问和尚未见先德时如何师云山河大地云见后如何师云日月星辰。

　　问觉花未发时如何辨其真实师云冬寒夏热又云天寒打撼战。

　　问戴角披毛即不问宝剑出匣事如何师云问处甚分明曰恁么则尽法无民师云知时别仪堪作阇𥠖。

　　问三车引不出时如何师云好曰意旨如何师云宜应自忻庆。

　　问如何是接人之机师云斋后来向你道曰即今为什么不道僧随声一喝师云好僧礼拜云放你三十棒。

　　问如何是和尚为人句师云拈柴择菜曰莫只者便是也无师云更须子细。

　　问如何是和尚辨衲僧句师竖起拳曰未审意旨如何师云你不妨辩得好。

　　师在众日僧问上座久后唱谁家曲调师云手执无弦琴骑牛脚打鼓问如何是道人活计师云山僧自小不曾入学堂问济物利生事如何师云阇梨有问山僧有答问如何是和尚深深处师云柴门不掩任听往来曰还许人就近也无师云且领前话问古人道解接无根树能挑海底灯如何是无根树师云日用不知如何是海底灯师云彻髓问杀父杀母佛前忏悔杀佛杀祖什么处忏悔师云水长舡高问如何是真如体师云如如不动云如何是真如用师云斩问隔墙见角早知是牛隔山见烟便知是火隔墙不见角是什么师云不应问山僧问布以七净花浴此无垢人既是无垢人为什么却浴师云清净亦不立僧问首山如何是佛山云新妇骑驴阿家牵因僧请益师乃有颂新妇骑驴阿家牵谁后复谁先张三与李四拱手贺尧年又颂从上诸圣揔皆然起坐忪𢥃没两般有问又湏向伊道新妇骑驴阿家牵师复云然虽如此未尽首山大意在僧云如何是首山大意师云天长地久日月齐明。

　　偈颂

　　灵云桃花

伤嗟寻剑客桃花遇春开灵云一见处令我笑咍咍

　　偶述三偈

长安甚乐到人稀(千圣同源)到者须知不是㱕(方可校些子)直道迥超凡圣外(云有人不肯在)由是曹溪第二槌(青霄无路)

自在神䁀寺少盐兼无醋(内外推穷一物无)云水若到来撒手空回云(我宋无语句亦无一法与人)

直下无一物休言无著处(四大本空佛依何住)禅流闻此说不用更重注(更莫忉忉)

　　岁旦云众不下山

今年六十九(到与么田地)四大将衰朽(知)自此不下山(休)白云且相守(弯二国二且任么过时)

　　僧见师举话略有拣辨乃问如何得似和尚去师云阇梨受屈作么

一自学参玄诸方不问禅水声流自响举目看青天

　　有宰官问师坐禅如何师颂云

寂寂无一事醒醒亦复然森罗及万象法法尽皆禅

　　冬节颂

冬节年年事世俗多般异祖师门下客长舒两脚睡食后三巡茶以表山僧意鼓声若动时敢望同来至

　　师不赴王莽山请僧问佛不违众生之愿和尚为什么有请不赴师云莫错怪老僧好颂曰

一月普现一切水一切水月一月摄若人解了如斯意大地众生无不彻

　　师在众时与汾阳昭和尚共作拄杖颂

　　昭颂

一条拄杖标揭径直螺文爆节有时横担肩上大地乹坤挑括

　　师颂

得处不在高峰亦非深溪涧壑如今幸得扶持老病是为依托一朝卓在孤峰一任诸方拈掇

　　颂上玉泉和尚

一种轮回又一回入廛垂手化群迷智大岂㽞生死界悲深不住涅盘阶毗卢经卷尘中现优钵罗花火里开非但我今难比况千佛稽首叹奇哉

　　示初机

一步一登临无非般若心逢人只么道终不误他人珍重何方去家山一道光个中若不会尘劫受忙忙

　　送清首座

神峰寒露别知音此后同谁话此心出匣大声惊宇宙甚时终得会衣襟

此日登途去烟云气色全我无相忆语更在蕴于言

　　偶述入偈

淡薄且随时家风谁得知有人来请益摇头未许伊

神䁀有一机不用更迟疑日午打三更白净昆仑儿

神䁀有一言绝虑不忘缘日头恰正午晓夜过西天

神䁀有一约不用更斟酌分明向你道文殊问无著

神䁀家风水泄不通禅客上来换手槌𦚾

神䁀一言瞥尔三千禅客上来急急前行

神䁀一说不用分别禅客上来清风明月

生缘襄水度岁华偶携瓶锡看天涯路逢一人穿耳客咄我回头得到家自此端然无一事今居神䁀卧云霞有人若问西来意遥指南山一假畬

　　门人写真求赞

神䁀真谁人写吾之相一如也真相既尔秋天月夜瞻之写之摩诃般若

　　古尊宿语录卷第二十六　　　　　多二
中华藏第 077 册 No. 1710 古尊宿语录


　　古尊宿语录卷第二十七　　　　　多三

　　僧录司右阐教兼钟山灵谷禅寺住持　净戒　重校南岳十一世(试法华得度)大愚芝禅师

　　汾阳昭禅师法嗣。

　　翠岩禅寺语录

　　大愚守芝禅师太原王氏子师升座僧问如何是和尚家风师云一言已出驷马难追问如何是城[重/(衣-〦)]佛师云十字街头石幢子问如何是为人一句师云四角六张进云意旨如何师云八凹九凸问不落三寸时如何师云干三长坤六短进云意旨如何师云切忌地盈虚问昔日灵山分半座二师相见事如何师云记得么僧良久师打禅床一下云多年忘却也师云且住且住若向言中取则句里明机也似迷头认影若也举唱宗乘大似一场寐语虽然如是官不容针私通车马放一线道有个葛藤处师遂打禅床一下云三世诸佛尽皆头痛且道大众还有免得底么若一人免得无有是处若免不得海印发光师乃竖起拂子云者个是印那个是光者个是光那个是印掣电之机徒劳伫思会么老僧说梦且道梦见个什么南柯十更若不会听取一颂。

北斗挂须弥杖头挑日月林泉好商量夏末秋风切

　　开堂升座僧正宣䟽白槌罢有僧问大用现前不存䡄则请师挥剑师云点眼知人意看取令行时进云脑后穿师云斋后钟问如何是佛法大意师云推天磕地问心法无形如何雕琢师云一丁两丁进云未晓者如何领会师云透七透八问如何是大愚境师云四面峰峦秀㳂江一带清进云如何是境中人师云满城公子贵林下道人栖问拈槌竖拂即不问当机一句事如何师云焦头燎面进云雷音已彻青云外向上极则又如何师云且领前话乃云问话且住净名杜口犹涉繁词达磨西来平欺汉地放一线道去也放个葛藤处所以李长者云有情之本同智海以还源抱识含流总法身而为体诸仁者既是总法身而为体还知道须弥吞却法身法身吞却须弥么诸仁者朝夕与古佛同参与诸方老和尚同参山僧今日与大众同㕘且道参个什么如是定当得且认得个着衣吃饭犹去衲僧半月程在若定当不得来年更有新条在恼乱春风卒未休。

　　上堂僧问如何是道师云八斛四斗进云如何是道中人师云煮粥炸饭问宝剑未出匣时如何师云切忌道着进云出匣后如何师云天魔脑裂乃云举一步须弥嶪峇海水腾波不举一步放微尘国土助一切诸佛出兴于世转大法轮还信得么若信得西瞿耶尼吃饭去。

　　上堂僧问如何是祖师西来意师云白日烧地眠夜间炙地卧问既是清净法身为什么却澡浴师云头出头没进云为什么如此师云只为如此问古镜未磨时如何师云照破天下人髑髅进云磨后如何师云黑似漆。

　　上堂僧问洪钟才击大众云臻祖意西来乞师垂示师云六丁六甲进云未晓者如何领会师云会即错问马师未见让师时如何师云紧进云见后如何师云切问如何是佛师云锯解秤锤师云德山入门便棒临济入门便喝一棒一喝若双峰而互出宾主未辨恓恓而万里乡关照用双行拟拟而千差塞路诸上座到者里如何话会乃云棒喝齐施早已赊古今皆赞出周遮二途不涉凭何说南海波斯进象牙。

　　上堂僧问特特上来伸三拜乞师分付柱杖子师云科进云恁么则功不虚施也师云重因请首座开堂僧问承和尚有言一人悟道三界平沈首座悟道三界还沈也无师云不淹不抑进云一言才出大地全收师云落三落四师乃云为众竭力盖为袈裟同肩一处吃饭莫是人各披一条同锅吃饭么此是分见还知道三世诸佛共披一条所以释迦身长丈六留下袈裟与弥勒弥勒身长千尺披得恰好何故如此盖为长者长法身短者短法身要得易会么古佛与露柱相交佛殿与天王斗额若也不会单重交拆。

　　上堂云有时一喝只作一喝用有时一喝作探竿影草有时一喝如踞地师子有时一喝如金刚王宝剑若是金刚王宝剑不敢正眼觑着觑着即丧身失命乃有颂云不是干将铸那关四气吹匣内青蛇吼逢妖任便挥若得全提者当机岂失时毗卢惊得走大众𥁞攒眉。

　　上堂云大愚相接大雄孙五湖云水竞头奔竞头奔有何门击箭宁知枯木存枯木存一年还曾两度春两度春帐里真珠撒与人撒与人思量也是慕西秦。

　　举僧问汾州和尚如何是接初机句州云汝是行脚僧如何是辨衲僧句西方日出卯如何是正令行句千里持来呈旧面如何是立乾坤句北俱卢洲长粳米食者无贪亦无嗔师云将此四句语以验天下衲僧子细思量将此四句语被天下衲僧一时勘破。

　　筠州府主李密谏请就上蓝开堂乃拈香云恭为
今上皇帝万岁太后千秋又拈香云此一瓣香奉为府主密谏洎阖郡官僚常居禄位此一瓣香奉为施主檀那在筵龙象师乃云还有人委得落处么若委得随机利物应化无方天上人间出没卷舒纵横自在若也未委落处释迦老子三世诸佛二十八祖天下老和尚一时抛在炉中从𦗟老僧葛藤时有僧问如何是佛师云还记得么僧云若不请益争知如是师击禅床一下云早是忘却了僧云放和尚一线道师云一任𨁝跳问如何是洪州境答云滕王阁下千峰秀孺子亭前薄雾生僧云如何是境中人答云出入敲金镫朱衣对锦屏问如何是翠岩境师云洪井滔滔急山高势近人问如何是境中人师云朝去暮归。

　　师复云问话且止山僧道薄人微素无德行叨承密谏诸官僚同伸坚请升于此座上答
皇恩国祚永安法轮常转且道法轮作么生转欲得会么湏弥山上倒翻身却来堂中叠足坐阿呵呵是什么饭箩里坐却受饿和泥合水与么过上士闻之𡁱𡁱下士闻之肯可子细思量却成口过要会么一六三四二直言曲七一桃李火中开黄昏候日出久立尊官伏惟珍重。

　　上堂云翠岩路滑徒劳伫思又云翠岩路𡽗巇举步涉千溪更有洪源水滔滔在岭西击禅床下座。

　　上堂云樵姊檐柴医王辨价药多病甚便下座。

　　上堂举雪窦和尚云一问一答揔未有事在假饶尽大地乹坤草木丛林𥁞为衲僧异口同音致百千问难不消老僧弹指一下并乃高低普应前后无差师云翠岩即不然尽乾坤大地微尘化为衲僧各致一问问问各别却向伊道你许多衲僧皮下还有血么。

　　上堂云为众竭力祸出私门便下座。

　　上堂云槌钟击鼓聚集诸上座上来下去子承父业赚杀多少人。

　　上堂举盘山颂云光非照境境亦非存光境俱忘复是何物师乃竖起拂子云微尘诸佛光明揔在这里照破你诸人心肝五脏脾胃肝胆衲僧面前不得道着切宜忌口击禅床下座。

　　小参示众云一击响玲珑喧轰宇宙通知音才侧耳项羽过江东与么会恰认得驴鞍轿作阿爷下颔。

　　小参示众云僧中有奇人俗士中亦有奇人圣朝杨亿侍郎有颂云八角磨盘空里走金毛师子变作狗拟欲藏身北斗中应湏合掌南辰后师云要会么一偈播诸方塞断衲僧口下座。

　　上堂云有句无句如藤倚树树倒藤枯恰认得个倒根处。

　　上堂云雾卷云收江山迥秀不伤物义波斯去帽。

　　上堂云粗言及细语皆归苐一义诸上座每日上来老僧说梦诳吓诸人虽然如是子承父业赚杀多少人下座。

　　上堂云十地惊心二乘罔测铜头铁额击禅床下座。

　　上堂云端然据坐度脚买靴左视右顾不唯一钱。

　　上堂举先翠嵓云我一夏与师僧东说西话你看我眉毛在么保福云作贼人心虚师云何故如是得人一牛还人一马下座。

　　上堂云大洋海底排班位从头苐二𩯭毛班为什么不道苐一𩯭毛班要会么金蕊银丝成玉露高僧不坐凤凰台下座。

　　上堂云竖穷三际横遍十方拈起也帝释心惊放下也地神胆战不拈不放唤作什么自云虾䗫下座。

　　上堂云若有仙陀者更不待毫光下座。

　　上堂云三世诸佛不知有狸奴白牯却知有乃拈起拂子云狸奴白牯揔在这里放光动地何谓如此两假不同下座。

　　上堂云德山入门便棒临济入门便喝翠嵓这里即不然三门前好与三十棒何谓如此棒喝齐施早已赊古今皆赞绝周遮二途不涉凭何说南海波斯献象牙下座。

　　上堂云大众集定现成公案也是打揲不办下座。

　　上堂拈起香匣云明头暗合道得天下横行若道不得且合却下座。

　　上堂云砂里无油事可哀翠嵓嚼饭喂婴孩他时好恶知端的始觉从前满面灰击禅床下座。

　　因筠州张一郎到上堂云久思张处士相别十余月今日上山来铁钵煮山蕨归去到筠阳但请与么说。

　　上堂僧问一切有为法如梦幻泡影真实事请师举师云两假不同向下文长问满身是眼口在什么处师云三跳僧云学人不会特伸请益师云章底词秋罢歌韵向春生师乃云云收雾卷江山白皎日𤁒波又多途下座。

　　拈古

　　举外道问佛不问有言不问无言世尊据坐外道云世尊大慈大悲开我迷云令我得入师云大小世尊被外道当面涂糊只如外道云令我得入要且不曾梦见既不曾梦见为什么悟去。

　　阿难问迦叶佛传金襕外别传个什么迦叶召阿难难应诺迦叶云倒却门前刹竿着师云千年无影𣗳今时没底靴。

　　五通仙人问佛云佛有六通我有五通如何是那一通佛召五通仙人仙人应诺佛云那一通你问我师云五通仙人如是问佛如是答要且不会那一通。

　　祖师问童子云汝从何来子云我心非往祖云你住何所子云我心非止祖云汝无定也子云诸佛亦然祖云你非诸佛子云诸佛亦非师云祖师一问童子一答揔欠会在如今诸人作么生会。

　　𦋺宾国王仗剑问师子尊者云师得蕴空否者云已淂蕴空王云还离生死否者云已离生死王云既离生死当施吾头者云身非我有岂况于头王斩之白乳高[婁*殳]尺王臂自落师云当时尊者引颈王便举刃当恁么时有人出来谏得住么至今无人断此公案如今衲僧作么生断。

　　傅大士云夜夜抱佛眠朝朝还共起起坐镇相随如身影相似欲识佛去处只这语声是玄沙云大小傅大士只认得个昭昭灵灵师云认与不认来年更有新条在恼乱春风卒未休。

　　宝公令人传语思大和尚云何不下山来教化众生一向目视云汉作什么思云三世诸佛被我一口吞𥁞何处更有众生可度师云思大只见锥头利不见凿头方。

　　临济见僧来竖起拂子僧便礼拜济便打师云这僧有理不伸死而不吊如今且作么生与这僧出气。

　　思和尚问神会从什么处来会云曹溪来思云你在曹溪得何意旨会振身而立思云犹带瓦砾在会云和尚这里莫有真金与人么思云设有向什么处着师云真金瓦砾错下名言如今唤作什么思和尚令石头送书与让和尚回来与你一个鈯斧子住山石头才到便问不求诸圣不重己灵时如何让云子问太高生何不向下问头云乍可永劫受沉沦不从诸圣求解脱便归去思云书达否头云书亦不达信亦不通去日蒙和尚许个鈯斧子便请思垂下一足头便礼拜师云思和尚垂足石头礼拜出去要且不得他鈯斧子且道后来石头用个什么五泄到石头便问一言相契即住一言不契即去石头据坐泄云与么则不相契也便出石头召云阇[利/尒]泄回首头云从生至死只是这个回头作么泄忽然大悟便拗折柱杖洞山云当时若不是五泄先师也大难承当虽然如是犹涉途在师云石头据坐五泄便去石头召他却成多事。

　　有尼㕘临济要开堂谈空勘云你有五障不得开堂尼云龙女成佛有几障空云龙女现十八变你试变看尼云不是野狐精变个什么空便打[婁*殳]下师云且道尼具眼么只担得个断贯索且作么生会。

　　僧问药山学人有疑请师决山云晚间上来为阇梨决疑至晚上堂大众集定山云今日决疑僧在么其僧便出来山下座把住云大众这僧有疑与一推便归方丈师云药山决疑土上加泥然虽如是这僧也不得孤负药山。

　　药山寻常不为师僧说话院主白云堂中师僧久思和尚示诲山云捶钟着大众集定便归方丈院主随后问云和尚许为大众说话为什么一言不措山云经有经师论有论师争怪得老僧师云药山归方丈当初院主怪药山不为他说话可谓误他三军。

　　药山示众云智不到处切忌道着道着则头角生道吾便出去云嵓问药山智师兄为什么不祗对和尚山云却是智头陀会得你去问取云岩却去问师兄适来为什么不祗对和尚吾云我今日头痛你问取和尚云岩迁化了吾云云嵓不知有悔不当初向伊道虽然如是要且不违药山之子师云云岩不知有悔不当初向伊道只如道吾与么道还有也无。

　　大慈和尚云老僧一生不会答话只解识病时有僧出来大慈便归方丈师云这僧出来大慈便归方丈并无个道理什么处是识病处如今也湏子细。

　　僧㕘汝州南院才到面前僧云败也院引柱杖向僧面前僧无语院便打师云这僧只知顶上生光不知脚下有刺。

　　观和尚见新到来作面引次以引示之其僧便去观至晚间问首座新到在什么处座云当时便去观云是即是秪得一橛师云观和尚道他淂一橛大似压良为贱何故为他彼此是出家儿南泉拈起蕨菜问杉山这个大好供养山云非但者个百味珍羞他亦不顾泉云虽然如是揔湏尝过师云杉山与么道还免得么若免得去未具眼在若免不得又违前言。

　　鲁祖见僧来便面壁师云鲁祖何劳如此不用面壁若有僧来云见什么知时好。

　　邓隐峰在襄州破威仪堂只着[打-丁+親]衣拈静捶云道得即不打道不得即打众皆默然峰便打师云此语有勘破处且道勘破阿谁。

　　临济上堂有僧出立济便喝僧礼拜济便打师云临济也大正如今作么生会。

　　僧问洞山时时勤拂拭莫使有尘埃为什么不得他衣钵山云直道本来无一物也未得他衣钵在师云揔不得他衣钵与佛同参且道㕘得阿谁。

　　同光帝问兴化朕收得中原之宝只是无人酬价化云如何是陛下中原之宝帝引手展幞头脚化云君王之宝谁敢酬价师云兴化下一着语可谓酩酊如今作么生断。

　　灵云悟桃花颂。

三十年来寻剑客几回落叶又抽枝自从一见桃花后直至如今更不疑

　　遂举似沩山山云从缘得入永无退失汝善护持又举似玄沙沙云谛当甚谛当敢保老兄未彻在师云有人如今问玄沙意作么生且道这个人还彻也未。

　　临济上堂有僧出来济便喝僧亦喝便礼拜济便打僧无语师云临济也太心粗好彩是这僧若是今时衲僧且作么生出气。

　　地藏问僧什么处来僧云南方来藏云南方有何言教示徒僧云彼中金屑虽贵眼里着不得藏云我道湏弥山在你眼里师云且道地藏还免得这僧眼么。

　　僧问赵州大耳三藏苐三度觅国师不见未审在什么处州云在大耳三藏鼻孔里师云只如三藏还免得国师鼻孔么。

　　国师三唤侍者侍者三应国师云将为吾辜负汝谁知汝辜负吾师云国师与侍者总欠会在如今作么生会。

　　钦山问德山云天皇也与么道龙潭也与么道未审德山如何道德山云你试举天皇龙潭底钦山拟议德山便打师云钦山只顾其前不顾其后如今作么生与钦山出气。

　　石巩为猎人趁一鹿从马祖庵前过问云还见我鹿么祖云你是甚人巩云我是猎人祖云你会射么巩云解射祖云一箭射几个巩云一箭射一个祖云你不解射巩云和尚莫解射否祖云我解射巩云一箭射几个祖云一箭射一群巩云彼此生命何用射他祖云你既如是何不自射巩云若教某甲自射直是无下手处祖云这汉无明烦恼䪺歇巩于是以刀断发在庵中执侍师云马祖一箭射一群犹未会射山僧一箭射蠢动含灵无不中者虽然如是只道一半留一半与后人道。

　　大禅佛㕘仰山翘一足云释迦老子亦如是西天二十八祖亦如是和尚亦如是某甲亦如是仰山打四藤条师云此不得作赏不淂作罚如今作么生会。

　　香严示众云如人上𣗳口㗸𡬾枝脚不[跍-十+水]𣗳手不攀枝忽有个人问西来意拟欲酬他又丧身失命不对他又违他所问师云问者答者俱不免丧身失命如今衲僧作么生会。

　　玄沙示众云诸方老宿𥁞道接物利生忽遇三种病人作么生接患盲者拈槌竖拂他又不见患聋者语言三昧他又不闻患哑者教伊说又说不得且道作么生接若接此人不得佛法无灵验师云早知灯是火饭熟也多时。

　　玄沙上堂众集定以柱杖一时趁下向侍者道我今日险入地狱若箭射者云且喜和尚再复人身师云大小玄沙前不至村后不至店且作么生道得出身路。

　　龙牙问翠微如何是祖师西来意微云与我过禅板来牙取禅板微接得便打牙云打即任打要且无祖师意又问临济如何是祖师西来意济云与我过蒲团来牙取蒲团济接得便打牙云打即任打要且无祖师意后住龙牙僧问和尚那时问二尊宿祖师意此二尊宿道明也未牙云明即明矣只是无祖师意师云当初如是如今衲僧皮下还有血么。

　　南泉归宗麻谷礼拜国师到半路南泉于地上画一圆相云道得即去归宗入内坐麻谷作女人拜泉云与么则不去也宗云是什么心行师云当初若见每人打一棒且得天下太平。

　　法灯和尚示众云某甲本欲居山藏拙养道过时奈缘先师有不了底公案出来了却时有僧问如何是先师不了公案灯打一柱杖云祖称不了殃及儿孙僧云某甲有什么过灯云过在我殃及你师云为众竭力祸出私门。

　　龙牙问德山学人收得镇鎁剑拟取师头时如何山云你向什么处下手牙指地后到洞山才人事了便举前话洞山拽柱杖云还我德山头来牙无语洞山便打师云当断不断如今作么生断。

　　云居齐和尚问僧从什么处来僧云堂中来居云何得自谩师云若不如是争知如是。

　　丰干欲游五台谓寒山拾得云你若共我游台便是我同流你若不共我游台不是我同流寒山云你去游台作什么干云礼拜文殊山云你不是我同流师云丰干大似辨才遇萧翼。

　　沩山问仰山甚处来仰山云田中来沩山云田中多少人仰山插锹义手而立沩山云南山大有人刈𦭘仰山拔锹便行师云只得一橛诸人别有会处么。

　　南泉一日两堂争猫儿泉遂提起云道得即不斩众无语泉便斩后举似赵州州将草鞋戴头上出去泉云子若在救得猫儿师云大小赵州只可自救僧问六祖黄梅意旨什么人得祖云会佛法人得僧云和尚还得否祖云不得僧云和尚为什么不得祖云我不会佛法师云会得二头不会三首作么生道得出身路。

　　僧问赵州狗子还有佛性也无州云无僧云一切众生皆有佛性为什么狗子无佛性州云他有业识性在师云说有说无也好两彩一赛如今作么生道。

　　云盖问石霜万户俱闭即不问万户俱开时如何霜云堂中事作么生盖云无人接得渠霜云道也煞道只道得八九成盖云却请师道霜云无人识得渠师云先行不到末后太过叫。

　　紫湖和尚夜于僧堂前叫捉贼大众皆惊有一僧堂中出紫湖拦胸把住云捉得也捉得也僧云某甲不是湖云是即是只是你不肯承当师云紫湖买帽相头赵州一日雪里卧叫云相救相救有一僧亦来边卧州便起去师云这僧在赵州圈里还有人出得么。

　　洞山普请次巡寮见一僧不出山云你何不出普请僧云某甲不安山云你寻常安时又几曾去师云且道此僧几曾不去。

　　庞居士问大梅和尚久响大梅未审梅子熟也未梅云你向什么处下口士云百杂碎梅云还我核来师云此二人前不至村后不至店。

　　鲁祖见僧来便面壁南泉云我寻常不欲向师僧道未具胞胎已前会取尚不得一个半个鲁祖与么驴年去师云大愚这里即不然未具胞胎已前会得打折你𦝫。

　　中邑和尚见僧来乃拍口作和和声仰山来邑亦拍口山从东过西邑又拍口山从西过东邑又拍口山当面而立邑云你从何得山云从沩山得山却问邑师从何得邑云我从章敬得师云看两个老和尚可煞漏逗对面相谩瑘云愁人莫向愁人说。

　　达磨临顺世时谓二祖云你在吾身边得个什么祖礼拜依位立磨云汝得吾髓师云二祖被达磨涂糊道得髓皮也未梦见因什么绍嗣祖师位。

　　秘魔嵓常持一义见僧来乃云道得也义下死道不得也义不死后大禅佛来跳向秘岩怀里岩便抚大禅背三下大禅起来斫手云三千里外赚我来师云还有赚处也无非但赚他大禅佛大愚今日也赚大众上来瑘云雷声浩大雨点全无。

　　仰山有僧来辞山以手划一划其僧不去山又划一划其僧乃去师云前为什么不去后为什么却去要会么特为注破前一划与后一划都成两划。

　　佛在日有一女子旋绕世尊三匝乃入定世尊来文殊出此女子定文殊尽其神力不能出得女子定世尊云下方去四十二恒河沙国有罔明菩萨能出此女子定于时罔明至女前弹指三下女子从定而出师云文殊是七佛之师为什么出女子定不得罔明具什么神力却出得要会么僧投寺里宿贼入不良家。

　　文殊问无着近离什么处着云南方殊云南方佛法如何住持着云末法比丘少奉戒律殊云多少众着云或三百或五百着却问此问佛法如何住持殊云龙蛇混杂凡圣同居着云多少众殊云前三三与后三三师云文殊道前三三与后三三作么生会要会么千年无影𣗳今时浸底靴。

　　古人道我有一句子待犊牛生儿即向汝道师云我即不然犊牛生儿也不向你道何故如是若向你道何处更有王老师。

　　道吾闻赵州来吾取豹皮棍着将吉嘹杖于三门下翘一足州才到吾便唱喏州云小心伏事着吾又唱喏师云有人见得此二人落处不妨具眼若不见落处未具眼在乃击禅床一下云若也不会打与三百。

　　德山小参示众云今夜不答话有问话者三十棒有僧出礼拜德山便打僧云某甲话也未问和尚为什么打某甲德山云你是甚处人僧云新罗人山云未[跍-十+水]船舷好与三十棒师云时人𥁞道德山作家用得好若与么还曾梦见么大愚道德山被这僧一推直淂瓦解冰消虽然如是今日觅一个尊宿也大难得。

　　普眼菩萨入定遍观三千大千世界觅普贤菩萨不见未审普贤在什么处佛言汝但于静三昧中起一念必见普贤在空中乘六牙白象师云诸仁者且作么会普眼推倒世尊世尊推倒普眼你且道普贤在什么处。

　　剑颂

辉日流光势还曾结众疑吹毛横宇宙拟把却施为瞥起和根去抬眸早已迟投机湏得妙何处觅牟尼

　　古尊宿语录卷第二十七　　　　　多三
中华藏第 077 册 No. 1710 古尊宿语录


　　古尊宿语录卷第二十八　　　　　多四

　　僧录司右阐教兼钟山灵谷禅寺住持　净戒　重校

　　汾阳昭禅师法嗣。

　　法华禅师名全举(南岳下十世)。

　　师入院上堂示众云夫苐一义谛非智辩所诠心机所测教外别传不立文字既到这里复且如何直湏坐断毗卢不存凡圣还能如是么若也未能山僧重说偈言去也不结毗卢印那弘古佛心明月照幽谷寒涛助夜砧诸人委悉么各希发问问昔日灵山分半座师今登陟意如何师云你承当得么问如何是法华境师云后不构前如何是境中人师云三日后看问祖意西来事请师直指陈师云截耳卧街僧云见者尽攒眉师云非公境界问不落今时请师道师云落问如何是佛师云芦芽穿膝僧云如何是道师云七纵八横僧云如何是道中人师云紧裹头僧云如何是和尚家风师云广额旃陀罗问如何是祖师西来意师云朱唇皓齿僧云学人不会师云斜坠搔首问牛头未见四祖时为什么百鸟㗸花师云果熟猿猱重僧云见后为什么不㗸花师云疏林鸟不过问雪覆千山时如何师云樵人迷古路渔父锁孤舟问可来白云里教你紫芝歌如何是紫芝歌师云不是吴音切湏汉语问数日不闻师诲语今朝升座意如何师云一年春尽一年春师乃云夫参学湏具择法眼不得颟顸若得正眼精明一切无滞不见古人道一句语中湏具三玄一玄中湏具三要古人恁么道意在于何鹅王择乳素非鸭类。

　　上堂云即心即佛黄叶止啼非心非佛验病施方你道到这里作么生。

　　上堂云拟着即垛生招箭不拟着即三千里外。

　　上堂云白眉不展手长安路坦然归堂吃茶去。

　　上堂云释迦不出世达磨不西来佛法遍天下谈玄口不开。

　　上堂云若开口又成增语不开口去又成剩语乃云金轮天子来草店家风别。

　　上堂云菩提离言说从来无得人虽然如是不免口过。

　　上堂云心不是佛智不是道且道是什么刻舟求剑胶柱调弦。

　　上堂云三乘十二分教只是个药方且道治什么病乃云父母缘生口。

　　上堂云钟鸣鼓响鸦鸣鹊噪为你诸人说般若讲涅槃了也诸人还信得及么观音势至向诸人面前作大神通若信不及却往他方救苦利生去也。

　　上堂云三世诸佛口挂壁上天下老和尚作么生措手你诸人到诸方作么生举山僧恁么道也是久日桦来唇喝一喝。

　　上堂云古人有一转不了底因缘举似大众分明记取。

　　上堂云诸高德丛林规矩朝晚二时上来相见一回即不可若约佛法事尘劫来未曾昧虽然如是败种且不发芽。

　　上堂云大众会么师子一滴乳能破万斛驴乳记得僧问老宿如何是佛对云不封不树大众会么若不会重下注脚去也不封不树以𣗥栾。

　　上堂云古人道我若一向举扬宗乘法堂里草深一丈不可为阇梨锁却僧堂门去也虽然如是也是乌龟陆地弄尘行。

　　上堂举古人道一尘起大地[(冰-水+〡)*ㄆ]师云一叶落天下秋。

　　上堂举南泉云道个如如早是变也今时师僧湏向异类中行始得且道作么生是异类中行乃云石牛长卧三春雾木马嘶时秋后泉。

　　上堂举僧问曹山如何是一不老山云枯木僧云如何是一老山云不扶持有僧举似九峰峰云三从六义诸上座会么爱他年少妇湏是白头儿。

　　上堂云语渐也返常合道论顿也不留眹迹直饶论其顿返其常也是抑而为之。

　　开炉示众云一二三四五任君颠倒举露柱与灯笼何曾成佛祖不惜眉毛者直下便道取僧问未审道个什么师云洁已轻装外瓶盂共毳袍僧云正当与么时如何师云夜禅孤月冷晨朝片云高僧拟议师云会么僧云不会师遂作颂示之云三十五十何湏更举方圆变通去除佛祖他未彰名余不能取僧问如何是宾中宾师云开口虽无力吐气却惭惶僧云如何是宾中主师云一条新竹杖三事旧麻衣僧云如何是主中宾师云㟮屼何人顾坦然孰可闻僧云如何是主中主师云万仞齐开睹千峰露出颜。

　　僧问如何是夺人不夺境师云春生夏长秋[(冰-水+〡)*ㄆ]冬藏僧云如何是夺境不夺人师云一朝权在手看取令行时僧云如何是人境两俱夺师云寰中天子贵塞外将军雄僧云如何是人境俱不夺师云一等乹坤日月俱明问如何是佛师云手不如脚僧云如何是诸佛家风师云荒田耕不罢又被别人争问自古及今不从人得六祖黄梅传个什么师云德山棒僧云传后如何师云那用临际喝问如何是佛师云紫云常捧足黑雾拥身行问法身无形如何建立云古庙香炉问牛头未见四祖时如何师云新鞔鼓子冬冬响僧云见后如何旧鼓皮宽打不鸣问生死事大请师相救师云洞庭湖里失却船问如何是本源师云山高峰峻问语不投机请师提唱师云山藏海纳问久居岩谷一物全无时如何师云脚瘦草鞋宽问不犯一切请师提纲师云聋人远𦗟问自知当作佛未审什么人证据师云志公剪刀问如何是亲切一句师云六祖是新州人问如何是最初一句师云父母未生前问如何是不动尊师云今日遭逢问如何是透法身句师云三个猫儿一个狞僧云如何是法身师云无过于此问不动根源如何接物师云𢙣虎不如善猫儿问祖意教意是同是别师云赤水求珠孙宾打瓦僧入室次师垂语云重整钓竿横海上抛钩未必爱鱼吞僧云多年枯木今日重生师自代云红𢇁曲里无金磬碧旗歌外有文官僧云垂下绿丝重着饵必然钓得大金鱼僧入室展座具始[(冰-水+〡)*ㄆ]师云一展一[(冰-水+〡)*ㄆ]法法皆周拟欲更问着甚来由遂问会么僧云不会师便打问既是善知识为什么事养生杀生师云生者自生死者自死未雨先惊蛰只要小蛇知问师唱谁家曲宗风嗣阿谁师云藏头白海头黑僧云汾阳的子临际儿孙去也师云莫乱针锥问法华专使伸三请祖意西来事若何师云天晴道路乹问德山棒临际喝意旨如何师云截舌三分僧云四海传扬去也师云苦痛深僧问如何是宾中宾师云冥然渡晓春僧云如何是宾中主师云莫谩窥门户僧云如何是主中宾师云威丧济漂沦僧云如何是主中主师云光寒星斗怖问如何是夺人不夺境师云白菊乍开重日暖百年公子不逢春僧云如何是夺境不夺人师云大地绝消息翛然独任真问如何是人境两俱夺师云草荒人变色凡圣两齐亡问如何是人境俱不夺师云清风伴明月野老笑相亲僧问承古有言湏弥为槌虚空为鼓还许学人打也无师云无你下手处僧云更不请锤师云我不能打得你遂颂云盐官有鼓高低辨于此南泉便整齐背面湏来唐土击当头不荐北番提入番急磨腰下剑出塞湏用自家才珍重老师不轰破我在江东君在西僧问学人未遇大机请师一喝师云是什么机僧云大机师云若是大机争受一喝僧便喝师云一潭绿水两处洪波僧有颂云高提祖印恩狂机坐卧应湏鉴者知却被明师全打破外求佛祖岂为奇问承师有言一物不将来放下个什么意旨如何师云你是了因放下个什么僧云佛法无多子师云欠我劈脊棒你作么生僧云元来无许多般如今却作摸样师以颂示云汝锡高飞我即休此生无喜亦无忧云开任待风吹散留取碧潭月正秋。

　　僧问赵州东门西门南门北门意旨如何师云有问有答僧云不问不答时如何师云却被你道着以颂示之云四般俱已息六种岂能分倚南闲度日傍北别无门巧语从教设玄辞谩共论迥出威音外不到是非奔僧问如何是云门一窍师云开张闭合遂以颂示之云云门一窍坐间心把断游人更莫寻任是有谁居壁上也教无事访知音僧问如何是本来宗师云密室不通风却问你作么生会僧云春日樱桃朵朵红僧问如何是本来宗师云不问不答僧云岂无方便师云明明向你道僧云谢师方便师云汝莫受方便僧云官不容针私通车马师云千山堆皓玉万木折寒梅遂以颂示之今古甚有方便是物头头露现坦然万样千般突兀无过有焰未悟且湏保惜悟了便生厌贱中下急急着眼上士谁能顾盻因僧参有颂要接诸人向上坡左手提携右手过太阳焰里分八字南海波斯不较多僧问要接诸人即不问如何是向上坡师云䆫外月彻晓室中灯更明僧云左手提携即不问如何是右手过师云放开非在手却闭不从他僧云太阳影里即不问如何是分八字师云舶主能藏宝青巾盖顶门僧问如何是西来的的意师云与我取拂子来僧过拂与师师便打僧于此有省遂以颂呈蒙师一拂太多端打破从来满肚憨别处不能求妙解目前却睹自家颜僧问久在途中请师一接师云虚空烜爀无涯岸海月圆时别有天僧云不会师云却是真个遂以颂示之学道如行路途中未得休直到长安日方能见圣游岭南勤和尚有颂示本禅人云林叶始经秋游云出幽谷禅人锡乱飞往复不往复往复不往复六六三十六师因见乃问作么生是往复不往复本云历历乹坤外的的宇宙中师云作么生是六六三十六本云今日既然烦道用得师坦荡至无为师游园见千叶莲池乃问僧云池在这里莲在甚处僧云白浪起时应难见未睹波澄别却逢师云明向上事僧却问师池在此莲在甚处师云未至日藏青𥯤外时来透向碧波心僧遂以颂呈四海应难见五湖易得存绿波还有月白浪忽成纹朵朵分千叶[婁*殳]株共一根久在池中长谁人折上盘问七星光彩天将晓不犯皇风试道看师云将军马蹄红僧云错师便打僧云灼然师云七棒对十三僧礼拜师嘘嘘问法华曾演汾阳旨白云今日事如何师云谁知席帽下元是昔愁人问骊珠逐月即不问龙剑冲星事若何师云寒光急急问万里无云即不问一条霜刃事如何师云谁敢动着僧礼拜师云小慈妨大慈便打问智识不到处时如何师云三门不曾开僧云谁是知音者师云口似鼻孔问宝剑未出匣时如何师云住僧云出匣后如何师云点僧礼拜师云三三问如何是佛师云波斯倚夜台问古人道承言者丧滞句者迷学人㹅不恁么时如何师云点捡舌头看僧云官不容针私通车马师云伶利人难得问明月海云遮不得舒光直透水晶宫时如何师云打破了来相见问佛身充满于法界未审向什么处行履师云眉毛重多少僧云不离当处常湛然师云滞悫迷封问不落言诠请师端的师云铁门路险问骊龙含月即且置龙剑冲天试用看师云山河岌峇日月斗昏僧礼拜师嘘嘘僧问如何是佛师云老僧当门无齿僧云为什么如此师云只为老僧谤佛小㕘示众云诸上座禅僧家以寂住为本夫行脚者不在观州玩府看山门景致过时为什么事盖为生死事大从上古人凡到所在见一个村院主也湏问过如今晚学往往蹉过不肯递相博问记得龙牙问德山学人仗镆鎁剑拟取师头时如何德山便引颈牙云师头落也德山便休诸上座莫是德山无机锋么为当别有道理乃云德山引颈龙牙剑齾。

　　小𠫵示众云诸上座佛法有什么事也莫见老和尚道无事便无事去法身无为不堕诸数古德道不信佛菩提是则解空第一所以道说佛说祖谈玄谈妙皆属增减语既然如是诸人又向什么处参湏具行脚眼始得乃拈柱杖云有人道得么出来相见有么有么众无对师云老僧今日失利。

　　师因入县看官岑员外问文殊骑师子普贤骑象王和尚为什么不乘骑师云院中无外云达磨乘芦渡龙庆江和尚打轿又且何妨师云山僧不捏怪。

　　师访郡主郎中云舍弟屯田不会祖师道师云屯田虽不会刑部又且标格不同中云虽然如是奈何心中未达师云文彩已彰中云不敢师云争敢埋没中又云今时𠫵学人好教他见德山师云见后如何中大笑师云对睹不施。

　　天使牛太保入寺举李都尉法身颂请师指示师云天使甚处人事使云东京城里人东京城里说话西京城里应喏使云不会乞师指示师云张公吃酒李公醉钟馗解舞十拍子使云弟子夙生多幸作礼而去戚殿丞入寺游山行次见粟种遂问黄底是白底是师云粟戚公令人搓破师云今日遭皮剥戚云也湏点捡师云今日失利戚到清泉又问泉为什么太混师云昨日山中大会戚云今日事作么生师云闹从何处来王学士同运使到院师云请学士祇应运使说话山僧只知林下事学云未审林下事如何师云苦益菜羹粟米饭又云偏打不防家。

　　师至荆南分金善和尚处问回互不回互师云揔不恁么金云为什么吃福昌棒师云一家有事百家忙金云为什么脱空谩语师云事不孤起金云入水见长人师云调琴澄太古琢句体全真遂呈颂云回玄不让前当头户底闲罕逢临际喝蹉过老德山世事从他到鸟道绝人攀倜傥天然窍坐断赵州关。

　　到公安远和尚处问作么生是伽蓝师云深山藏独虎浅草露群蛇远云作么生是伽蓝中人师云青松盖不得黄叶岂能遮远云道什么师云少年玩尽天边月潦倒扶桑勿日头远云一句两句云开月露作么生师云照破佛祖。

　　师到荆南延寿贤和尚问海竭人亡作么生师云毒蛇不咬人贤云为什么如此师云风引溪云断泉冲石径斜师到夹山入真首座室云还见么云万事全无真云还不见么师云千般皆在手师遂问首座未见澄散圣时如何座云湖南江西师云见后如何座云江西湖南师云却共首座一般座云打草要蛇惊师云某甲终不捏怪偶述颂呈同往韶阳路行来迥且殊南台犹不顾北岳岂能拘有语深藏却无言浅露珠虽然名得免声已振西瞿。

　　师到神鼎鼎问一朵峰峦上独树不成林作么生师云水分红树浅涧绕碧泉深鼎云作么生是回𢆰之机师云盲人却无眼颂云天晓不明海玩珠情无揬出背擎书劣形驰步愁长路绝念还同上太虚。

　　师到福严承和尚问作么生是圆容相师云木人岭上休相睹石女溪边更莫逢师遂问如何是和尚圆容相严云老病寻常发躘踵无较时师云容即不问如何是圆严云法界广无边师云圆即不问如何是容严云消却了也严遂问不容不圆时如何师云虚空无背面鸟道绝东西遂呈颂云溢月流波灌紫微交罗红浡海心飞圆容妙相权施设倜傥无门说向谁。

　　师在福严入惠照室问承古有言狸奴白牯却知有三世诸佛为什么不知有照云只为太惺惺师云狸奴白牯为什么却知有照云争怪得伊师却问如何是福严境照云漱泉秋鹤至蝉树夜猿过照却问作么生是南岳境师云风休林自直云静月弥新照云作么生是境中人师云草色青随步蓝光碧照衣。

　　师到石霜入慈明室明云作么生是向上一窍师云二窍俱明霜云还见七十二峰么师云有甚掩处霜云道什么师云今日触忤和尚霜便打师云作么生霜云将谓[(冰-水+〡)*ㄆ]番猛将元来是小小长行师云雅淡呈秋色馨香喷月华遂呈颂云收番猛师彼方奇势劣翻思握剑归塞外从教夸勇健寰中争敢斗龙威放开急着金牙窍更闭那吒拥节旗苏武英雄能透出张良丧却目前机。

　　到大愚芝和尚处问古人见桃花意作么生师云曲不藏直愚云那个且从者个作么生师云大街拾得金四邻争得知愚云上座还知么师云路逢剑客湏呈剑不是诗人莫献诗愚云作家诗容师云一条红线两人牵愚云玄沙道谛当甚谛当又作么生师云海枯终见底人死不知心愚云却是师云楼阁凌云势峰峦叠翠层遂呈颂云凤返自腾霄汉去灵云桃树老鸦栖古今休颂桃花意天上人间不可陪。

　　师到庐山罗汉祖印大师处即举颂云北斗藏身事已彰法身从此露堂堂云门赚杀他家子直至如今乱度量乃云老僧当时作此颂直得天下老和尚不肯上座作么生师云争敢印云作么生师云凌晨升宝座应不让南能遂呈颂云北斗藏身事坦然法身无状透何边后人不晓前人意水底撑船捉月天。

　　师到栖贤入室问如何是佛贤云张三李四师云意旨如何贤云糊饼讨甚汁遂呈颂云去短求长本不移他人与汝未为奇虽然构得些些饱终久何曾免得饥。

　　师到祖峰戒和尚处入室戒问作么生是绝羁绊底人师云番手把马笼戒云却是作家师云背边打不着戒云为什么却上来下去师云和尚向甚处见上来下去戒便打师云一言无别路千古不来人遂呈颂云直上犹难到回来转更迟若言禅与理特地隔湏弥。

　　师到苏州翠峰素和尚处入室举僧问风穴如何是佛穴云嘶风木马缘无绊背角泥牛痛下鞭峰问背鞭一句作么生道师云翻身师子威雄大争敢当头露𤓰牙峰云放你一线道师云七颠八倒峰云[(冰-水+〡)*ㄆ]师云了。

　　到翠峰显和尚处问牛吃草草吃牛师云回头一就尾宛转万重关峰云应知不背面湏教在目前师云验在目前峰云自领出去。

　　师到杭州与教入室举僧问一和尚如何是佛一云陈橘皮师遂问意旨如何教云猫儿头上雀儿窠师遂呈颂云问佛师言答橘皮更无一法可相违眉毛翻起应难见背向终教是与非复颂云寸草密藏师子多猫儿头上雀儿窠拟欲倾窠不丧命直随鹞子过新罗。

　　到杭州西庵庵主曾见明招举一颂云绝顶西峰上峻机谁敢当超然凡圣外瞥起两重光师问如何是两重光主云月从东出日向西没师云庵主未见明招时如何主云满倾油难尽见后如何多心易得干师到琅瑘问上座近离甚处师云两浙琅云船来陆来师云船来琅云船在甚么处师云步下琅云不涉程途一句作么生道师云杜撰长老如麻似粟便拂袖而去琅遂问侍者此是什么人者云举上座琅云莫是举师叔么当时先师教我寻见伊遂亲下旦过堂问上座莫是举师叔么莫怪某甲适来相触忤师便喝复问长老何时到汾阳琅云恁时到师云我在浙江早闻你名元来见解只如此何得名播寰宇耶遂作礼。

　　颂首山西来意

风吹日炙少人知顶仰先贤对此机饶君旷劫生前会穿耳胡僧也皱眉

　　透法身二颂

人问透法身随宜为指陈大地如胶漆长江波蹙颦

湏弥起舞天帝不瞚一人之力不如百人

　　纲宗

两刃交锋事险巇沙场六月雪花飞如今更拟圆真实白眉应教入素闱

　　十二时歌

夜半子伊余静坐寒堂里月圆日满不曾亏方朔由来误宫征

鸡鸣丑森罗万象归元首一声声后九衢闻年光任你侵蒲柳

平旦寅乌龟穿破髑髅门山伯不知何处去扶桑天子笑忻忻

日出卯千门万户呈机巧织成蜀锦与吴绫到头成坏行相挠

食时辰粗细将来不厌忻寒则着衣饥吃饭途中往往问疏亲

禺中巳华藏已开见慈氏惊起毗卢顶上人拍手呵呵阛阓里

正中午仿佛乹城犹未许金轮天子下阎浮移却西天作东土

日昳未石室老僧禅未起门前时有问津人楼至擎拳先指示

晡时申柴门不掩去来人石室[舟-(白-日)]霞谩费力历历分明真不真

日入酉时击疏钟满林吼自他爽昧各方圆刚被时人分好丑

黄昏戌才烛银缸昏暗失晦魄山童速报来金乌早向西方出

人定亥抖擞坏衣线长在不羡罗纨锦绣袍迦叶师兄相笑待

　　古尊宿语录卷第二十八　　　　　多四
中华藏第 077 册 No. 1710 古尊宿语录


　　古尊宿语录卷第二十九　　　　　多五

　　僧录司右阐教兼钟山灵谷禅寺住持　净戒　重校

　　龙门佛眼禅师语录之一

　　佛眼清远禅师临邛李氏子师初住舒州天宁开堂日提刑学士权郡承议烧香度䟽与师接得示大众云天不能盖地不能载漏泄天机言言堪爱且道如何是堪爱之言良久云分明记取举似作家遂度与表白宣罢师指法座云古圣道为法来耶为床座来耶我为法来非为床座师咄云是何言欤便升座拈香云此一辨香祝延
今上皇帝陛下伏愿龙图永固凤历长新八表称臣四维歌化次拈香云此一辨香奉为提刑学士权郡承议洎阖郡尊官伏愿嘉声蔼着善政日新频承雨露之恩坐听盐梅之诏次拈香云此一辨香还知落处么欲隐弥露在晦愈明本欲抛掷岩阿混于沙石苦为诸人敦逼不免细说来由奉为我先蕲州黄梅东山演禅师一炉𤑔却用陪法乳之恩聊表化仪虽然恩大难酬未免抛三放二遂趺坐山谷和尚白槌云法筵龙象众当观第一义师云观即不一一即不观第一义门今在何所(问答不录)师云太阿横按截万机于掌握之中宝鉴当台现群象于无心之表有缘即应故问答以纵横不令而行乃言象而罕测影响之士斯何足云所以佛付佛祖付祖更无丝发之异岂有东西之殊不立阶梯单传是事若非灵根䪺悟大用现前未免业惑海深妄尘自隔遂拈起拂子示众云还见么若见见个什么若见个拂子正是凡夫若言不见此是拂子如何说不见底道理道人到此须是忖量不可轻心取于流转诚非小事实在悟明所以圣人得此事莫不统三界领四生号令圣凡扶颠拯物大众从上诸圣入此门中各令启悟劳生破诸尘妄记得灵山会上四十九年说不尽末后分付饮光少林九年之间毕竟独许二祖尔后光分震旦道满寰中临济德山威行雷电皆为上祖不了致令殃及子孙遂举拂子云大众从上许多贤圣如今总在山僧拂子头上各各坐大莲华说微妙法交光相罗如宝丝网还信得及么若信得及山僧出世一期之事已得周圆其或未然不免自通消息去也十字路头吹玉笛淡云轻日正清秋久立。

　　上堂世尊拈花迦叶微笑亲切亲切省要省要眼目定动料料掉掉为报先生莫打之绕何也文不加点下座。

　　上堂云达磨未来此土时须信事原真实二祖礼三拜而立不得谩有商量大众何故人到于今疑情不息良久曰早知灯是火饭熟已多时直饶恁么信得及犹是错承当自余一切何足论之归堂。

　　上堂奇怪寻常道出门便作还乡计直至如今计未成诚㦲是言也岂不见僧问古德学人欲归乡时如何古德曰子父母遍身红烂卧在荆𣗥林中子归何处曰恁么则不归也古德曰却须归去有个绝粮方子与你僧曰便请古德曰二时上堂不得咬破一粒米大众荆𣗥林中红烂尽无路还乡二时堂内绝粮方却须归去所以山僧二十年披云啸月未始游方十来年接物利生何尝出世诸人皆把父母契券论量祖业田园就赤水以求珠珠沈赤水向荆山而觅玉玉隐荆山说道赤水无珠荆山无玉是诳呼你说道赤水有珠荆山有玉亦是诳呼你山僧有时画方成圆指南成北何故如此盖为诸人唱还乡曲子曲调不圆熟路难忘乡谈未改非指南之不妙也如何得曲调圆去岂不见道平窥红烂处畅杀子平生下座。

　　上堂良久云山僧今日与诸人同参一个真善知识便下座。

　　上堂僧问德山入门便棒临济入门便喝未审师如何接人师云不亏不欠进云便恁么去时如何师云第一不得垛根师复云光阴倏忽变化密移始见望朝又已念日诸人还知光阴不变化日月不迁流么快须究取昔日六祖大师作居士时隐于广州法性寺印宗法师席下遇夜廊庑间有二僧风幡竞辩未尽厥理祖师蹑步而谓曰可容俗士得顸高论否直以非风幡动仁者心动告之大众秪如夜来风起且道是风动不是风动若道不是风动如此触帘动户簸土扬尘作么生不是风动还断得出么山僧道也不是风动也不是幡动也不是心动有人识得么青山无限好犹道不如归珍重。

　　上堂两岸芦花一叶舟凉风深夜月如钩[糸*系]纶千尺慵抛放归到家山即便休。

　　上堂举僧问赵州万法归一一归何处州云我在青州作一领布衫重七斤大众至音绝韵妙曲非声通身不挂寸[糸*系]赤体全无忌讳诸人切莫拈䭔䑛指直须截断舌头放下身心自然快活眼若不睡诸梦自除心若不异复名何物快活快活㱕堂吃茶下座。

　　上堂若有一人发真㱕源十方虚空悉皆消殒从前先圣岂不发真㱕源如何十方虚空至今尚在又云沤灭空本无况复诸三有幻沤既灭虚空殒无三有众生从兹殄悴四生九𩔗如何得无又云清净本然云何忽生山河大地既生山河大地如何得复清净本然既复清净本然云何却见山河大地大众如何即是良久曰水自竹边流去冷风从花里过来香好大哥㱕堂。

　　结夏上堂挥戈佛日不西流照彻人间洞九幽从此安居无一事休将玄妙挂心头。

　　五祖演和尚迁化遗书至上堂昨朝六月二十六无角铁牛生四足哮吼一声人未知撼动天关并地轴只履又西㱕唱罢胡家曲可怜末后太分明无限清声遍溪谷我先师出世四十余年于舒蕲二郡四坐巨刹垂慈苦口接物利生未尝少暇于二十五日早升座告众至晚净发㱕方丈二十六日早安然长往自始及末从初至终尽善尽美真善知识清远忝承提训痛伤可量古人道将此深心奉尘刹是则名为报佛恩昔日大梅迁化时上堂闻鼯鼠声乃云即此物非他物汝善护持吾当逝矣我先师上堂告众云富嫌千口少贫恨一身多以今校古[糸*系]毫无差诸人还知大梅东山二老子去处么若知得则不辜负先师若也未知有寒暑兮促人寿有鬼神兮妒人福下座。

　　上堂卓柱杖一下喝一喝云棒喝齐施古佛宗三玄三要绝狐踪白云消散青山在明月芦花对蓼红又卓柱杖一下喝一喝下座。

　　解夏上堂以一粒𦬔子击修罗窟于中宴坐九旬振六镮锡杖登须弥卢直上安居三月倚长松而自誓临绿水以经行周游井邑则动心萧萧依处丛林则威仪济济岂论城隍聚落宁分胜地宝坊心月孤圆神珠炳焕六门虚静万法咸如如此护生岂有生之可护如此持律岂有律而可持橐内蜡人通身雪冷诚堪庆贺喜何如[栽-木+(万-一)]吴居士为师龙门创坦然庵请上堂净名居士在家人不二门深入者亲一钵上方香积饭寥寥千古转通津大众维摩法力居士神通断妙喜世界来于此中持香积佛饭悉饱众会三万二千师子座本尔庄严十方三世诸如来现前证据看他作一场佛事真个希奇皆不思议之功勋自心之神力者也公明居士希风摩诘接迹庞公大省幻身久超正觉愿延瓶锡修䢖庵宇遂尔来此聚集禅徒记淂昔日临际栽松次黄檗问云深山里栽许多松作什么际云一与山门作境致二与后人作标榜道了以锄头打地两下檗云吾宗到子大行于世大众临际所栽者松可谓根盘沙界叶覆弥卢三贤十圣为憩息之方诸佛祖师为作止之地故得后代子孙昌盛永茂宗枝自古及今绵绵不断如今众中若有一员禅客出来道深山里用起庵作什么山僧也秪向伊道一与山门作境致二与后人作标榜且道与他古人相去多少大众一与山门作境致见者䪺超无学地二与后人作标榜凡圣悟迷皆一样若是丛林向上关有人踏着喜无量下座。

　　上堂少室无言语曹溪有消息可怜门大开而人不能入苍龙得云雨猛虎生羽翼但解自承当何劳问知识上堂云古人道我有时扬眉瞬目有时不扬眉瞬目有时扬眉瞬目是有时扬眉瞬目不是如今人不委得了便别作解会说道得底人道是也得不是也得问伊作么生是得底人便道他分上不说得与不得得也好不得也好乃长吁一声曰有什么共语处秪如古人道恁么也不得不恁么也不得恁么不恁么揔不得又作么生他便道此是拂迹语拂你屋里老耶老娘又问伊此是拂迹语不拂迹语如何便道恁么也得不恁么也得恁么不恁么揔得此唤作实头语实你屋里老耶老娘师复吁两声曰有什么共语处夫为衲僧须作衲僧说话你等合作么生莫道龙门不肯我埋没我心行我压良我龙门恁么是要你到不要你到也须子细看详好珍重。

　　上堂玄沙大师示众云诸方寻常尽道接物利生忽遇三种病人如何接得患盲者来拈槌竖拂他又不见患聋者来向他说他又不闻患哑者来教伊说又说不得若接此三人不得佛法无灵验师云好诸兄弟还知真实相为处么山僧不惜眉毛为诸人说破秪如诸人寻常有双眼又何曾见来有双耳又何曾闻来有片舌又何曾说来既无说无闻无见何处有色声香味来虽然如是又能有几人到者般田地所以道木伎机石女儿三冬阳气盛六月降霜时有语非千古无言切要词会我最后句出世少人知午斋晨粥无余事盏茗炉香话道奇下座。

　　上堂普光明殿在人间凡圣交罗绝往还若向一尘亲得见毫光照处奉慈颜上堂僧问劫火洞然大千俱坏未审此个坏不坏师云黑漆桶里黄金色进云请师答话师云闲言语上堂揔记不得天花满裓纵有千言不如一默下座。

　　上堂昔日百丈大智禅师再参马祖侍立次祖举拂子丈云即此用离此用祖挂却拂子问云你他后开两片皮将何为人丈取拂子竖起祖云即此用离此用丈挂拂子于旧处祖便喝百丈直得三日耳聋大众说甚三日耳聋直得龙门打鼓上堂大众尽皆云集僧堂横吞佛殿露柱倒挂灯笼天高地厚月白风清雨顺风调河清海晏𩚑则共君餐苦菜渴则与子饮寒泉直饶天外雨花飞争似㱕堂吃茶去下座。

　　上堂山僧适在寝堂中法堂上无山僧寝堂上有山僧下至法堂法堂上有山僧寝堂上无山僧有则心外有法无则心法不周诸上座在衣钵下闻打鼓便上法堂法堂上添得上座衣钵下减却上座添则成增减则成灭灭故落断增故落常行脚人如何得离有离无离常离断生死疑情大难透脱此是如来清净心要宜须决择不可等闲光景迁流动如飞箭浮世如此人生几何彼此出家三界逆旅竹户茅堂孰为其主冷淡共居寂寞司住何故何新何忧何虑下座。

　　行者落发上堂露柱多年出家灯笼久已落发佛殿坚持禁戒三门近得休歇大事本来平等无著清凉满月度尽草木丛林一似阳和齐发下座。

　　元日上堂万物咸新论故乡抬眸元是旧耶娘先春花发馨香远物外山河日月长僧问昔日䟦陁尊者问法照大师未审与今日是同是别师云古之今之进云栽松人老难传钵卢老区区入岭南师云你试举古人底看进云厨库三门钟楼佛殿师云恁么又争得进云忽遇七手八脚底人来又作么生师云截断脚根道将一句来进云昨日有人从舒州去师云亦是悠悠者复举僧问百丈如何是奇特事丈云独坐大雄峰僧礼拜丈便打师云错打人僧问德山如何是奇特事山云我宗无语句亦无一法与人师云犹较些子僧问罗山如何是奇特事罗山云道什么师云成何道理大众古人钩头着饵意在得鱼如今洗脚上舡能有几个或若人问龙门如何是奇特事山僧向伊道此去太湖不远恁么说话有甚奇特又向伊道咫尺是棠梨大众还会么等闲如不会须作等闲看下座。

　　上堂身中有生老病死念上有生住异灭国土有成住坏空此十二种事甚能奇特凡夫不识为之漂流如来出世指出涅槃妙心常乐我净譬如还[舟-(白-日)]一粒点铁成金至理一言转凡成圣此十二种秪是一法现定如今历历听法者是还信得及么乃云月中[舟-(白-日)]挂偏禁冷雪里梅花独放香下座。

　　上堂悟时此事元来易迷后斯门实大难处处绿杨堪系马家家门口透长安。

　　上堂三月初三二月二不坏假名谈大义众生役役趁光阴道流所以无虚弃二月念九三月一摩诃般若波罗密假使多闻达古今历劫何曾异今日今日事作么生良久曰何更今日。

　　上堂从上诸圣见人乐着尘劳不求出离遂生怜慜之心告之曰你随声逐色名曰狂人大众好言语惭愧诸圣恁么道虽然如是已是打开布袋不能折合得龙门今日倒底倾出有人得者永息希求乃拈拄杖卓一下云岂不是声你寻常作么生随又举起拄杖曰岂不是色你寻常作么生逐还会么若能随逐元无缚便是丛林了达人久立。

　　浴佛上堂如来妙色身真实难藏覆不挂本来衣岂着娘生裤无忧树下降生时南北东西行七步行七步度尽众生无所度今晨四月初八我佛如来降生之日天下精蓝煎汤浴佛佛则从诸人浴且道如何是佛要知么佛名如来常在不灭有人见得山僧更不忉忉若无人见得山僧重说偈言昨日如来垂法雨今朝法雨洗如来了然一味无差别云外青山朵朵开欲报如来深恩殿上重新浴过下座。

　　结夏上堂龙门结夏胜诸方大地山河为㪯扬若向九旬参得透更无佛法可商量。

　　上堂万古长空一朝风月古人恁么告报大好言诠岂可以一朝风月昧却万古长空岂可以万古长空不明一朝风月此是广大深法自在之宗若也明得何处更有一丝头剩法来久立。

　　上堂三日不相见莫作旧时看山僧近来非昔人也天是天地是地山是山水是水僧是僧俗是俗别也非昔人也有人问未审已前如何山僧往时天是天地是地山是山水是水僧是僧俗是俗所以迷情拥蔽翳障心源如今别也或有人出来道某甲亦如和尚天是天地是地山是山水是水僧是僧俗是俗还得否不可直是未在还有拣辨得么若拣得是上座道眼圆明若拣不得丝竹喧天船上乐绮罗照水岸边人珍重师复云亲切中直是亲切省要中直是省要还会得么诸人尽是发志探玄意求出离山僧这里终不拈今[文/干]古取是舍非惑乱诸人你若不来山僧也无可得说你若上来山僧不免在你身上割一块子似与你还知痛痒么忽然知得可谓亲切也若不知来由便道者一块子那里得来得恁么香得恁么臭得恁么生得恁么熟还委得么不离当处常湛然觅即知君不可见珍重。

　　上堂了知一万事毕释迦弥勒欣今日但得心安是处安无灾无难无今昔要知佛法根源记取五月初一下座。

　　端午上堂今日端午世间人钉桃符书门阃使万邪不窥其户百鬼不入其门世间人又使针烧炙采药登山使万病不干其体疫疠不入其身遂失声叫曰阿㖿㖿阿㖿㖿尽大地人烧破皮肉教山僧受无限苦痛昔楚大夫以忠言不用沉于湘江后人哀之以竹筒盛饭系五色丝祭之风俗至今流传不断遂呕吐数声曰世间人吃却米粽教老僧胀破肚皮大众别人烧炙别人吃物为什么龙门长老受痛受饱未能情忘缘虑事出见闻于此门中遂为戏论岂不见先圣有言曰怀州牛吃禾益州马肚胀天下觅医人炙猪左膊上何也远走不如近匍匐久立。

　　上堂入得龙门事事奇闻声见色不思议山青水绿缘何事尽是诸人力使之。

　　上堂卓拄杖云还构得么莫道今日犹较些子直须向无摸索处倾湫倒岳构得始得山僧恁么道可杀不识好𢙣虽然如是直饶你构得我更问你从前杀盗淫妄罪饮酒食肉罪教什么人还又卓拄杖云金刚作丑佛受香油。

　　东山和尚忌晨上堂先师当年末后句与人皮下挑出刺譬如六月日中冰销镕处处皆相似后来听响各流传更加一二与三四个中孰是无耳人明见去来不生死先师老和尚某奉侍日久多蒙苦口提撕追远之诚何可忘也聊设小供诸人且道先师还来也无若道来入灭十余年如何见得来底道理若道不来又用设斋作什么道来也有佼讹道不来也有佼讹若为得无佼讹去还知得么三个浑仑铁馂馅一双无缝木馒头久立。

　　上堂大众或有人唤上座上座便应设使不应心中也须领览今时学人便道应底是也领览底是也若如此会便是入地狱汉子是即且置且道面前是阿谁唤你是有人唤耶是无人唤耶还裁断得么若是有人唤山精鬼魅唤你时天魔外道唤你时如何辨白若道无人唤你又不聋不騃如何得无人唤者个是十二时中生死路头事诸人明得么有人唤生迷乱无人唤遭系绊若能行生死断万两金终不换下座。

　　解夏上堂毗目仙人执善财手顿见过去微尘诸佛及其放手宛然依旧龙门长老领诸大众爰于此地结足安居及其解夏宛然依旧善财依旧处微尘诸佛含摄有㱕大众依旧处三月九旬敛收无迹还会么毛端藏刹海芥子纳须弥不离见闻缘超然登十地四生六道即心自性三涂八难普现色身居华藏海之中住不思议之内如斯之旨乃吾辈之常分耳还信得及么。

　　上堂今日七月二十解夏来又是五日也你禅僧家尽道我会也且道今日是七月二十不是七月二十或若当此一问于佛法中如何祗对有底师僧道何不问本分事者个是世间日月大众那个是世间日月又岂有不管底法又有师僧道不动世间一星子就上便明取恁么事今日七月二十也大众那里是不动底一星子得安乐底人终不作者般去就山僧问你今日是七月二十不是七月二十有人明得么古人云世间事明不得佛法大远在者里若分疏不下一切处碍塞杀人还知么大火聚中难着手清凉池内易安身久立。

　　上堂举僧问云居如何是道中人对云如死人手道中人相见时如何对云如死人眼大众作么生是如死人手师拈拄杖云不执捉怎生是如死人眼师擘开眼云不照烛你诸人好会取秪如前日(送亡)僧山僧道一队死汉送个活汉有人会恁么说话么怎生是一队死汉师云移身不移步怎生是一个活汉师云万机俱不到后生兄弟初秋夏末何不哮吼一声壁立千仞令我知道你是个人向活中明取死句死中明取活句若不然者求生不得生求死不得死吃辛苦也直须哮吼一声下座。

　　上堂僧问道在慵开口诗成自点头时如何师点头数下僧云今日得遇也师云莫乱开口师复云诸人每日行千行万不是不到何故却不分晓秪为信之不及若信得及则不行而到也十方世界事不待思量一时晓了得诸人每日说千说万不是说不到何故却不分晓亦是信之不及若也信得及则实无所说也三世如来所说之法不待思量一时晓了得大众还到恁么田地也未我此宗门秪论正悟不论会解若是为生死底人须求亲正若是人我参学之人耻为不会须求觅解会到处觅相似语句递相印正灭胡种族已后胡乱教坏人家男女我此门中都无是事还知么聋人也唱胡笳曲好𢙣高低自不闻。

　　上堂世人尽道路行难本分真金入火看炼去炼来金体净一槌打作玉阑干。

　　请化士上堂一竿一笠一蓑衣急水滩头下钓丝钩上锦鳞容易得芦花深处月明㱕举古人问三尊宿二龙争珠谁是得者一云得即失一云老僧秪管看一云谁是不得者师曰得即失着忙作什么老僧秪管看看济什么事末后一则语谁是不得者若人会得祖师言句一大藏教自然不疑去还明得么谁是不得者非取亦非舍马载驴䭾时便是㱕来也下座。

　　上堂打动龙门鼓唤起铁馂馅请君一咬破山僧岂相赚先师曾得力嗞味今不减若也不柰何好个铁馂馅。

　　上堂举长沙和尚云我若一向㪯扬宗教法堂前草深一丈诚哉是言也玄沙和尚云因汝颠倒知见方有往来诚哉是言也龙门寻常见汝诸人恁么所以向汝道不恁么你须是不恁么始得诸人不恁么龙门所以向汝道恁么你须是恁么始得诸人道恁么不恁么龙门所以道非恁么非不恁么你须是非恁么非不恁么始得诸人非恁么非不恁么龙门所以道恁么不恁么你须恁么不恁么始得大众情亡智现病去药除岂不是个脱洒衲僧龙门寻常还有一句子到诸人分上么不见僧问马大师离四句绝百非请师直指西来意大师云我今日无心情汝去问取智藏僧问智藏藏云今日头疼汝去问取海兄僧又去问海海云我到这里却不会僧㪯似马大师师云藏头白海头黑大众说白道黑理甚分明诸人还见马大师么久立也太无端。

　　上堂云若论此事如中秋夜望圆月相似净无云翳人皆见之南阎浮提无所不照诸人各在他乡异井各有父母家山你道彼中还有么山川溪谷迥绝无人到处彼中还有么又争得无来人各自谓得见是月然此满月不此方来不彼方去若此方来彼则无也若彼方去此何故见之四维上下亦复如是所以道并安千器千器皆圆一道澄江一月孤莹昔有人指月问南泉和尚何时得恁么去南泉曰王老师二十年前亦曾恁么来大众向你道此事无你卜度处无你名邈处如今禅和家尽道我会得也什么处是照不着且问你照得着底事上座前生自何趣中来此身没后复生何处作天耶人耶地狱耶饿鬼耶作畜生耶若不委知空然有此语要作何用马大师一日玩月次二三弟子侍座大师曰正当恁么时如何西堂曰大好供养百丈曰大好修行南泉拂袖而去大师曰经㱕藏禅㱕海唯有普愿独超物外看他如斯论量也大奇怪大师致此一问诸大士直得息黥补劓望作全人塞壑移峰贵就平坦还契得马大师此一问么委悉得么良久曰幸无偏照处刚有不明时。

　　上堂祖师云亦莫爱圣憎凡会得凡夫法便是圣人法识得圣人法即是凡夫法尽知道凡圣不二为什么凡夫漂流诸圣解脱又道亦莫抛迷就悟如今悟底是向来迷底如今迷底是向来悟底尽知道迷悟不二为什么迷者依前壅塞悟者依旧惺惺诸人还辨明得么凡圣悟迷如透了洞然明见本来人敢问大众如何是本来人寻常师僧家道什么处不见本来人驴唇先生岂是泗州大圣又道渠无面目甚处逢渠远水不救近火离此二途如何是本来人良久云设使闻来悟争如自得亲下座。

　　上堂昔无着和尚游五台礼拜文殊到山下投一寺宿遇一老僧祗待次问无著曰上人自何而来无著曰南方来老僧曰南方佛法近日如何无著曰末法比丘少奉戒律僧曰多少众着曰或三百或五百着问和尚此间佛法如何住持僧曰凡圣同居龙蛇混杂着曰多少众僧云前三三后三三着不省遂令童子以琉璃盏点茶度与着遂问曰南方还有者个么着云无曰既无将什么吃茶着又不省复令童子送出门外着观寺无额乃问童子此寺因何无额童子指背后金刚着回顾忽然不见童子止见身在一林中大众无著远远游五台礼拜文殊及乎亲见要且不识诚实苦哉是故明昭和尚颂云廓周沙界圣伽蓝满目文殊接话谈言下不知开活眼回头秪见翠山岩雪窦和尚亦有颂云千峰盘屈色如蓝谁谓文殊是对谈堪笑清凉多少众前三三与后三三大众此二颂通古彻今羙则羙矣要且不见文殊山僧今为诸人颂出乃云青山门外白云飞绿水溪边引客㱕莫怪坐来频劝酒自从别后见君稀下座。

　　上堂靠拄杖肩上谓众曰好笑好笑乃呵呵而笑昨日有两人共说一件事与山僧山僧闻得一夜笑得肠肚痛又呵呵而笑大众要知么有一人云今日是初三官历上写来村里人道是初四乃村下历头问老僧道是初三么山僧向道是初三是官历么山僧云是官历村里谓之初四是村下历头么山僧云初四是村下历头其人点头又有一人云今日是初四官历上写来村里人道是初三乃村下历头长老如何山僧向伊道是初四初三是村下历头其人点头两人相见具说其事一人云长老向我道是初三一人云长老向我道是初四两人遂来见山僧云今日是初三是初四山僧闻得笑杀两人云长老不要淈𣸩好好分明说山僧向道汝自不分明何处是淈𣸩大众会得此意么山僧见伊不晓也不柰何众中禅僧道长老如何鸣鼓集众了也不说些佛法及祖师西来意却理会世间闲日子此是世人情见山僧闻了问伊道世间有什么闲日子又那个是情见把来看伊元来不会见伊不会更作个颂子㪯似伊颂道言亲事亦亲无伪亦无真愚俗称为我邪徒唤作神是我何曾我言神岂是神人生须特达乃提拄杖下禅床曰丈六紫金身座前又谓众曰也不屈着你。

　　上堂僧问大用现前不存䡄则时如何师云谁信你僧便喝师云更进一步看僧云幸有一弓三下箭当机要射不平人师云少(年曾)决龙蛇阵老倒还同稚子歌僧又喝师云元来秪是野狐精僧礼拜师云何曾大用现前师复云古来有一人南泉和尚诸人还识否若识得一生不空过好南泉和尚莫教见而不识还识么曾有一俗士问曰弟子家中有片石也曾坐也曾卧如今欲镌作佛不知还得否南泉曰得莫不得么不得有人明得此旨也无南泉道得龙门云好个佛南泉道不得龙门云好片石还见否是他道弟子家中作么生说家家在什么处诸仁者亲从家里来家中似所有持此一片石广大坚且久灵山曾献佛帝释聊㪯手心中出何物安乐并长寿下座。

　　圣节上堂　皇帝以天下为家兆民为子父子一体天下一家王爱于民民敬于王爱敬既同王道无外所以佛言如民得王又云如民之王且王外无民民外无王王在民外民不受赐民在王外王道不广如何曰民无知曰民如何曰王圣神曰王今上皇帝至神至圣为民父母天宁降诞之节日月星辰连珠合壁江河淮济激浊扬清乾坤造化草木虫鱼呈祥瑞显奇特皆　皇帝至德之所感致也伏愿南山比寿北岳齐龄永永万年无穷无尽遂下禅床作舞曰会么山僧舞蹈杨尘万岁万岁万万岁下座。

　　上堂㪯昔有一秀才见长沙和尚看千佛名经问曰许多佛秪闻其名未审居何国土长沙曰黄鹤楼崔颢题后秀才还曾题否对曰不曾长沙曰无事题一篇好秀才罔措大众秀才问佛居何国土长沙为什么却恁么道秀才寻常嘲风咏月为什么长沙面前一辞不措若是黄鹤楼有什么难题处听取山僧题破遂云容颜甚奇妙光明照十方我适曾供养今复还亲近下座。

　　上堂平旦寅狂机内有道人身大众二六时中折旋俯仰行来走去说是说非分南说北运用施为开单展钵吃粥吃饭尽是狂机且道那个是道人身良久云碧落有情空怅望瑶台无路可追寻下座。

　　上堂适来山僧梦在寝堂上闻法鼓遂下堂阶梦见诸人上来近前问讯便登法座侍者烧香了如今正作梦中之人施陈梦事你等诸人还梦见么若真见得是为觉人不省梦乡宛尔沉没还有一法与你为对么不见古人道目前无法意在目前不是目前法非耳目之所到可不是奇特还梦见么释迦如来道如寤时人心纵精明欲何因缘取梦中物遂拈起拂子敲禅床云是什么还闻么复竖起拂子云还见么良久云人间天上诸知识争似龙门梦得亲下座。

　　古尊宿语录卷第二十九　　　　　多五
中华藏第 077 册 No. 1710 古尊宿语录


　　古尊宿语录卷第三十　　　　　　多六

　　僧录司右阐教兼钟山灵谷禅寺住持　净戒　重校

　　龙门佛眼禅师语录之二

　　上堂僧问古者道诸佛不出世四十九年说诸佛既不出世为什么四十九年说师云你疑来多少时也进云祖师不西来少林有妙诀祖师既不西来为什么少林有妙诀师云知恩者少负恩者多进云恁么则一人传虚万人传实师云虚处作么生传来进云任从沧海变终不为君通师云礼拜着师复云始自只履西㱕卷衣南迈空闻消息流落人间古往今来递相敬受大似一人传虚万人传实山僧病多谙药性年老变成精不是刻剥古人免见互相埋没诸人应是从前觉触往日见知从人边请益得来言语中㪯时中的出入游戏则不无究竟真实大事万不可得但能情亡理丧计尽途穷无施设处用心正是作功夫处山僧寻常秪道吃茶去今日也道吃茶去会尽诸方五味禅何似山僧吃茶去。

　　上堂拟思量何劫悟不思量终莽卤欲思不思踏破时万里无云常显露常显露妙用恒沙非旦暮诸禅伯正好休征罢战永息干戈傍水依山成就大事沉是人生易老寿命几何或若生死现前毕竟将何支准不见古德道若不安禅静虑到者里总湏忙然久立。

　　上堂来来去去去来时去去来来离觉知了得去来无𦊱碍方知尘劫不思议所以道来无所来去无所去去来之际生死照然前念生是来后念灭是去求其来去了不可得乃至前生后生今年去年更无丝毫迁变之相如斯会得始绝去来但以众生背觉合尘去来轮转苟能洞达复有何事昔石头大师一日问庞居士子近日如何居士曰卒说不及乃呈一颂日用事无别唯吾自偶谐头头非取舍处处勿张乖朱紫谁为号丘山绝点埃神通并妙用运水及般柴。

　　石头默然许之后造江西问马大师不昧本来人请师高着眼大师直下觑士云一等没弦琴唯师弹得妙大师直上觑大众若不是马大师被他一问百杂碎诸人唤什么作本来人若无本来人作么生眼见色耳闻声种种施为运转诸人还见本来人么如今尽道本来人无形无相不曾着衣吃饭不生不死如此会得争合本来人要知么诸人总是本来人一假生死变化烦恼无明又如何消遣听取一颂与子偕行今日路如君共看本来人同名同姓同形段无死无生无色尘毕竟如何切忌唤作本来人下座。

　　上堂㪯僧问洞山初和尚如何是佛对云麻三斤大众有恁一件事何故无人知得洞山见人不知了遂自颂曰七宝尽牛头黄金为点额春晴二三月农人皆取则寒食好新正铁钱三四百诸人者此一转因缘尽谓粗言及细语皆㱕第一义又云临机应用一切寻常如斯会解埋没古人要见洞山老子么鸿鹄一㪯千里飞钻云鹞子与天齐凤凰不是凡间物为瑞为祥自有时久立。

　　师到真乘请上堂真乘㪯石霜遍界不曾藏语师云遍界不藏全体露丝毫有见事还差会中谁是仙陀客不动纤尘便到家真实到家之者得意忘言伶俜在外之人随情起解情解既起名相是兴言意两忘十方咸畅岂不见适来堂头已普告大众如何更令山野称提盖为妙旨幽深人难洞达何也既知咫尺之间为什么却道不睹师颜既言遍界遍空如何更云不曾藏覆还见落节处么若见得便见石霜老子雪峰大师亦知龙门山僧与真乘长老又此一众禅和揔有分付处山僧未离本院不到此中时真乘无一人龙门长老山僧离本院度荒山来到真乘诸人一一相见此间有一人龙门长老若有一人龙门长老于法成增若无一人龙门长老于法成减减故落断增故落常既墯断常岂云正见一似上座未出家时无一人上座既出家后有一人上座你诸人如何裁断得心地安乐去还裁辨得么向此有个入处更有什么事也或若未明良久曰不解作客久立。

　　上堂独自坐方信西来有达磨独自行不用红莲足下生独自语分明向谁谁肯许独自参刹刹尘尘示指南相逢相问穷端的莫道山僧解放憨。

　　端师翁忌辰上堂昔人已乘白云去此地空余绿水流绿水一去不复返白云千载空悠悠湖南旧说老杨岐失却金毛师子儿江北江南无觅处龙门今日顺风吹顺风吹啰啰哩水急风高下钓矶。

　　上堂鸟从空里飞人向心中住人死心宛然鸟没空何预人生一过鸟此心实可㨿但自了其心无劳问来去所以须菩提问世尊云何住世尊答曰如是住𡖉生胎生湿生化生有色无色有想无想等皆令入无余涅槃而灭度之而实无有一众生实灭度者还会得么三界万法实无丝毫生灭动静之相秪由迷此决定惑为色身之内所以质碍名色领纳曰受思惟曰想迁流曰行分别曰识皆由自心之所成立为不知此名为五阴遂成色心二法不见道照见五蕴皆空度一切苦厄现前五阴之身为有耶为无耶若能如是见得实无生死等事或未然者岂无去来有一则无生死因缘㪯似大众昔渐源同道吾吊慰乃拊棺问道吾曰生耶死耶道吾曰生也不道死也不道渐源不省后闻僧念莲经应以比丘身得度者即现比丘身而为说法忽然省得遂至石霜携锹法堂上从东过西从西过东石霜曰作什么渐源曰觅先师灵骨石霜曰洪波浩渺白浪滔天觅什么先师灵骨渐源曰先师灵骨犹在大众还见得么拈起拄杖曰者个是拄杖那个是灵骨者个是灵骨那个是拄杖子遂卓一下云长安夜夜家家月影落寒潭几个知。

　　上堂若论此事如人买田地相似四至界畔一时分明结契了也唯有中间树子犹属我在大众既是四至分明结契了也为什么中间树子犹属他不见道千年田八百主若识得中间树子耕锄任你耕锄布种任你布种开花任你开花结子任你结子若无中间树子争唤作常住良久云作么生自云高处高平低处低平。

　　上堂云龙门别无奇妙刚谓单传心要岂惟浅水无鱼拨剔全无孔窍二时展钵开单逐日屙屎送尿万事与人一般子细看来好笑既是万事与人一般为什么称善知识良久曰我也理会不出。

　　上堂今之丛林天下多有求一人会无情说法则无莫道会得讨一人㪯此话亦难得何也须是曾亲闻说法来方可㪯示如未曾亲闻纵有㪯示秪益尘劳于其慧命无所滋益大众会既少㪯尤难丛林虽有日凋残若欲明斯旨应须离念看一人如领解大众尽心安既是一人领解为什么大众尽心安若不如此争称出离之门。

　　上堂㪯志公曰我见世间之人各执一般异见秪如傍𨫼求饼不解返本观面饼则从来是面造作由人百变大众会么狸奴白牯念摩诃猫儿狗子长相见诸禅客荐不荐若言自性本圆明大似扪空追闪电知得么含元殿上更觅长安慈氏宫中愿生内院。

　　上堂僧问千尺丝轮直下垂一波才动万波随如何是一波师云你寻常如何吞吐僧云如何是众波师云着衣吃饭有甚难僧云钩头一句请师道师云你自道取僧云雄雄江上垂轮者竿上时时有锦鳞师云没交涉师复云诸人者无过此时也长恁么亦有不恁么时禅学人道无有不恁么时说个恁么已是不恁么也恁么时名为得念不恁么时名为失念如今问诸人为常失念亦有不失念时禅学人道常名得念时说个得念已是失念了也要知得恁么但了取不恁么时要明得念但识取失念时故先德道恁么恁么又云不恁么不恁么好奇怪诸高德是以释迦如来又曰得念失念无非解脱成法破法俱名涅槃地狱天官皆为净土你等还知得一段真实事否若知得求超终始之患十二时中自然安乐无事也下座。

　　上堂云不动龙门内行参古佛机亲逢渠面目肯话自容仪凡圣心平等高低路坦夷[舟-(白-日)]霞烧木佛院主落须眉何故○下座。

　　上堂㪯六祖大师在大𢈔岭头示明上座曰不思善不思𢙣正当恁么时阿那个是明上座本来面目明即大悟大众还会者话么正当恁么时历劫不曾迷步步超三界㱕家顿绝疑。

　　上堂㪯僧问忠国师如何是本身卢舍那师曰与我过净瓶来其僧过净瓶师曰却将旧处着其僧送去旧处再来问如何是本身卢舍那师曰古佛过去久矣此一则法门若非证入莫晓宗猷若纵心猿终成解会寻常尽道甚么处不是卢舍那更不识了再问岂不是过去久矣又道国师自受用三昧再三若问卢舍那自是古佛过去久矣又云如何是本身卢舍那良久处好会取若不委知遂落草向你道与我过净瓶来如斯解会但纵心猿不见国师云得之于心伊兰作旃檀之树失之于旨甘露乃蒺藜之园要知么大阳门下日日三秋明月堂前时时九夏大众如何是卢舍那㱕堂吃茶去(下座)。

　　上堂昔赵州和尚访庵主问曰有么有么庵主竖起拳头赵州曰水浅不是泊船处拂袖而出又访一庵主问曰有么有么庵主竖起拳头赵州曰能纵能夺能杀能活礼三拜而去师曰庵主一般竖起拳头赵州何故肯一个不肯一个且道得失在什么处赵州自起自倒勘破多少阿师庵主坐断要津过了几多寒暑要识赵州么拍禅床右角云识取赵州要识庵主么拍禅床左角云识取庵主还有人点捡得失处出么良久云易开终始口难保岁寒心下座。

　　吴居士请上堂身是佛身须信六根清净行名佛行故知三业圆明身净则垢无所生行明则暗无所起垢生由乎迷净净作垢而莫觉莫知暗去必由得明明即暗而难信难解所以诸圣常加被群生自弃遗苟易虑于可作之初革情向误为之后亲开智钥仰扣慈关他心慧眼以洞知重罪宿冤皆可忏菩萨悲愿遍界娑婆众生哀投无不冥感是知明暗共体垢净同源凡夫有成佛之期大士有度生之分苟不如此万善徒㒷公达居士与如道人洞明泡幻了悟浮生共入山来究明斯事今晨请山僧升座说法记得昔日裴休访华林和尚问曰师还有侍者否林曰有一两个休曰在什么处林乃唤大空小空时二虎自庵后哮吼而出休睹之惊悸林语二虎曰有客且去二虎哮吼而去休问曰师作何行业感得如斯林乃良久曰会么休曰不会林曰山僧常念观音大众会他此个意旨么常念观音力伏猛兽道眼通明万缘何有良哉大士时时垂手念兹在兹安乐长寿下座。

　　上堂永嘉一宿而悟遂曰几回生几回死生死悠悠无定止自从顿悟了无生于诸荣辱何忧喜大众说有生死亦是言诠说无生死亦是言诠既涉言诠则是事迹且事粗易显理妙难彰故言近而旨远如何以至近之言明其至远之旨不其难哉先圣道得旨忘言遗事观理后人不时便乃事外寻理言外求旨譬如以手撮摩虚空徒自疲劳终无所益要知得力用意处么须即事无事即言无言悟入方亲解会不得若如是隐显施为神用难测也不见僧问首山如何是佛法大意首山曰楚王城畔汝水东流便有人悟去㱕堂。

　　上堂五色灯光眚所成但除其眚莫除尘若言本眼何曾眚乃是临河渴死人。

　　(上堂只宜说一句有人会得去犹较些子或若无人会得山僧却成妄语思量了不如且休各自大家堂中吃茶自由自在免得他时异日被人觑破何也将军自有嘉声在不得封侯也是闲吃茶去下座)。

　　上堂㪯南泉和尚谓众曰王老师卖身去也有人买么时有一僧云某甲买师云好一员禅客南泉曰不作贵不作贱你作么生买其僧无对师云恶笑杀人有数尊宿为此僧着语赵州道明年与和尚作一领布衫一人道成何道理一人道和尚属某甲后来雪窦道别处容和尚不得大众许多尊宿争头竞买也要运出自己家财王老师交关未成不敢胡乱分付者般行货古今亦少见之龙门今日亦卖身去也然则有贵有贱贱则分文不直贵则金玉难偕你买也属你你不买也属你若识得龙门龙门与你作道伴有人处无人处起心动念揔知得你善则令汝行𢙣则令汝止纵经三涂历八难一步不相舍离常与你作道伴你若不识龙门龙门与你作冤家教你出家使汝行脚令汝寻师遣汝体究遂教你不会令汝忙然令汝求觅解会令汝巧作道理遂令净妙国土而作土石山河常乐法身而作无明烦恼成不自在常生退失一步不放舍常与你作冤家大众龙门属你诸人来多时识得是道伴不识是冤家还有人明得此旨么乃拈拄杖点一下曰一道伴二冤家通逆顺遍河沙眼是空翳是花得龙门道无涯遂放下拄杖曰少卖弄㱕堂去。

　　上堂腊月扇子功勋绝浩浩凉风动寥𣲽岂止炎蒸六月天暂时与君解烦热下座。

　　五祖和尚到上堂曹溪大师传衣㱕岭南后来让和尚得法授与马大师马大师接得百丈百丈得黄檗黄檗得临际临际得具化具化得南院南院得风冗风冗得首山首山得汾阳汾阳得慈明大师慈明大师接得一人杨岐和尚如今㪯他得底事看此老子云我者里如闹市里上竿子相似是人皆见瞒你眼得么杨岐老后来接得端和尚一人此老子曾住此山来有颂曰海底珠动时云中月还现凉夜无狂风清光都一片端师翁后来接得先师一人先师有言曰秪从咬破一个铁馂馅直得百味具足此老子所以一生口硬好说硬话伏自先师付嘱之后大法传持以来末后东山一时分付今五祖堂头和尚此日幸对人天广众请不吝慈悲重为显扬使先宗有㨿吾道益明莫不大幸。

　　上堂诸人未到龙门山将道龙门在世间既到龙门心自在杉松拂拂水潺潺诸人还识龙门山么若也不识未免山青水绿百年光阴能有几许未回光达本已前都成梦幻遂拈拄杖云六道众生造罪造业三世诸佛成佛作祖尽在山僧拄杖头上诸人还见么卓一下云百杂碎了也复展手云把将丝毫许来又卓一下云手执夜明符几个知天晓下座。

　　上堂解豸同栏辨者嗤薰莸共处须芬郁诸仁者得底人终不自异于人而从前千圣悉所称赞实有异于人处譬如二人同胞胎共父母同舍同学同一师授至于饮食语言之间悉无有异一日同入试院同一题目而一人得第一人落第及第者永异民庶落第者乃是常人是二人初无改易而贵贱高低有异恰如得与不得初无有异而一人得之位齐诸圣一人迷之遂作凡夫人虽不殊迷悟辽远大众可不惊怖者哉所以香林和尚云老僧二十年前见与我一般一辈人尽皆得道我日夜思量他得个什么便如此去我二十年中常看后来也得恁么你看他先德苦切之言实可取信岂可守株徒丧日月各宜体悉已后也须得去不劳久立下座。

　　上堂龙门三月半大鼓声声唤唤得一时来特地生迷乱大众既是唤得一时来为什么特地生迷乱此假好因缘诸人怎生断不解断转迷乱若解断较一半良久曰因缘一假无人断留与诸方共断看。

　　上堂收得本名度牒踏遍自己山川闻有龙门长老走来学道参禅恁么惺惺汉子如何立地瞌眠忽然睡醒眼开元来天生自然师乃失声曰恶讨杀我讨杀我皇天皇天寻杀我虽然如是知是般事便休直须运出自己家财莫自拘于小节参堂。

　　上堂且道山僧即今还有为人处么若有为人处即埋没山僧若无为人处即埋没上座彼此出家儿莫递相埋没好要知么山僧将你本分事㪯似你诸人何不于你本分事上识取识得么若道便是某甲本分事也如向眼睛上下一钉相似若道我虽有本分事实未了知你又披什么衣服大众既是恁么人识取恁么事久立又奚为珍重。

　　上堂僧问纳须弥于芥中掷大千于方外衲僧门下揔用不着学人欲使泥牛耕巨海须弥驾铁船师还许也无师云十字纵横一任行取僧云踏破澄潭月穿开碧落天师云犹未知衲僧分上事在僧云有意气时添意气不风流处也风流师云洪州腰带师复云春光渐尽夏景将临悠悠之徒贪生过日我今日问你诸人从早至夜念念不住是有思量是无思量人人必谓是有思量我且问你作么生思量何不识取你诸人思量了随而具作运为也我问你作么生具作何不识取你诸人于具作时起种种言说且作么生言说何不识取都缘是自家先迷了只管随处流浪所以道道源不远性海非遥但向己求莫从外觅觅即不得得亦不真如在虚空退至何所还肯么你诸人在我者里或暂经冬夏或久涉炎凉若到别处人问龙门事不可指东划西乱有所说却成欺罔也各将为事各将为事因成四偈思无思思万邪一正不识玄旨徒劳念静作无作作贯色通声水中盐味不见其形言无言言不费唇舌未说之法林中之叶龙门潦倒告报诸人既然如是何故因循。

　　贤席头纳䟽上堂一叶飘飘水上㱕姑苏春色照岩扉坐禅片石重来看却笑山云拂藓衣所以沉空滞寂之士名为贪着小乘混世同尘之人谓之圆通之侣不舍道法而现凡夫事岂是植种于空现前日用是大揔持门一一亲得其力如斯之旨事可量哉昔日黄梅散席道在老卢坐折连床湖南㝡盛古今榜样作者同知进止合仪动静可法况龙门新具保社意在求人众手淘金谁是得者有么有么令人思百丈解踏马驹行参。

　　上堂杜顺文殊事可知定光如来老大随张三李四何王赵问你渠今是阿谁廛市卖鱼忘进趣案头分肉露全机男儿锁子黄金骨苦痛无明堕污泥。

　　结夏上堂登龙门下无凡客不假风雷自有奇三月进修从此始经行宴坐可思议三月安居九旬禁足禀如来之教旨乃释子之清规桥彴津梁人间天上或垂手入廛者未尝离于此座观心入定者亦常游乎十方此岂可以有心知岂可以无心会苟能如是何生而不护何足而不禁覆被万灵广益群品或不由斯道者吾末如之何也下座。

　　上堂今时学者不究佛语秪究祖师语殊不知祖师语即是佛语莫如此拣择却成谤佛法去秪如云门大师示众曰人人尽有光明在看时不见暗昏昏作么生是光明自代云三门佛殿厨库僧堂又云好事不如无者个是祖师语是他道三门佛殿厨库僧堂诸人寻常看时是看是不看若看他道看时不见暗昏昏如何得成光明既是光明了又道好事不如无作么生又不要去且如楞严会上说个晦昧为空空晦暗中结暗为色色杂妄想想相为身聚缘内摇趣外奔逸昏扰扰相以为心性一迷为心决定惑为色身之内不知色身外洎山河虚空大地咸是妙明真精妙心中所现物者个说话甚是子细且道与云门道底事相去多少莫秪明祖师语不究佛语有人曰我亦不用佛语不用祖师语秪用自语祖师语佛语尚不要更用自语又道我宗无语不用言语有语尚不是况无语耶莫作梦从朝至夜佛法作一边祖师语作一边有语作一边无语作一边妄想作一边无妄想作一边若恁么真可谓看时不见暗昏昏也久立。

　　上堂十方世界龙门寺大地山河是学徒随顺众缘成解脱算来全不费功夫。

　　上堂㪯僧问赵州学人乍入丛林乞师指示赵州曰吃粥了也未僧云吃粥了也州曰洗钵盂去其僧言下便悟大众山僧今朝吃粥也洗钵盂秪是不悟既是为善知识为什么却不悟还会么岂可唤钟作瓮终不指鹿为马善人难犯水银无假冷地忽然觑破管取一时放下上堂龙门若为作端午打动众人涂毒鼓髑髅破后遣谁闻鉴觉尽时敢言普是谓南山鳖鼻蛇好个大雄白额虎可怜开眼觅眼人赫日光中寻入路。

　　上堂飘飘飖飖杨柳花红红赤赤远天霞屈屈曲曲龙门路僻僻静静野僧家尚不心头怀胜解谁能劫外算河沙休粮方子斋兼粥任运还乡苦涩茶好大哥吃茶去。

　　上堂七七四十九面南看北斗死去与生来泥牛大哮吼所以释迦老子未离兜率已降王宫未出母胎度人已毕如此则毗卢境界止在人间涅槃妙心更于何觅昔日那吒太子㭊肉还母㭊骨还父然后现本身运大神通大众肉既还母骨既还父用什么为身学道人到者里若见得去可谓廓清五蕴吞尽十方听取一颂骨还父肉还母何者是身分明听取山河国土现全躯十方世界在里许万劫千生绝去来山僧此说非言语下座。

　　上堂抚掌大笑良久曰大众笑个什么山僧笑古往今来一切人有瞥地有不瞥地不瞥地之人如黑地数瓮有甚分晓瞥地之人便自回头转脑东问西问譬如衣锦夜游问来问去问去问来或然如昼见日便云譬如有目日光明照见种种色多少分明虽然如此更须知有向上事末后句始得罢参大众始于瞥地终于罢参古往今来莫过如此山僧所以笑他恰如春梦相似诸人还曾梦见么莫道无事法尔天真好岂不见大𢈔岭头曾赶上少室岩前立到腰岂得不遇于人好大哥吃茶去下座。

　　行者剃发上堂山僧因而度得小师一人遂拈起拄杖示众曰见么法名崇木俗姓葛良久云尔既投吾出家今为汝受三皈五戒乃曰崇木皈依佛皈依法皈依僧已为汝作三皈今为汝翻十邪受五戒汝当听受所谓身口意也身有三过谓杀盗淫意有三过谓贪恚痴口有四过妄言绮语两舌𢙣口作此十者名为十𢙣无此十者名为十善汝今于三业门中禀受戒法所谓不杀不盗不妄不淫不饮酒是五戒相汝依吾教信受奉行复卓拄杖一下曰崇木闻吾教训乃告吾曰和尚所说但崇木从来无身口意亦不知何以为持犯纵闻三皈我不知何者名佛法僧闻五戒相从何受持虽烦和尚如此崇木并无领览处师放下主丈曰此真吾弟子也是真皈依也真受得戒也所以昔人云和尚何不畜一沙弥老宿曰有无眼耳者为吾寻一人来正是此意也好得力小师大众会得否拈起主丈曰扶过断桥水伴㱕明月村久立。

　　上堂总别同异兼成坏秪是山僧与众人高广须弥入芥子无边刹海在微尘昼复夜秋复春境寂心融事事真七宝大车既如此去来语默莫因循禅和子闻说了呵呵大笑道我会也我会也师乃呵呵笑曰你会也且道西天那兰陁寺后孤峰顶上如今有什么人在彼中修行见么见么下座。

　　上堂赵州道个洗钵去其僧豁尔知㱕鸟窠吹起布毛侍者当下得旨为复是就伊明破为复是吐露向伊亦不是就伊明破亦不是吐露向伊大众会么本有之性为什么不会。

　　为四面璘和尚挂真虚空无相不拒诸相发辉宝镜无形岂碍群形顿现相与形而常伪空与镜而常真故即伪即真不生不灭大众或若虚空顿消殒宝镜不临台光境俱亡复是何物六十三年即且置且道即今四面老子在什么处遂拈起真云生涯何所有今古与人传。

　　上堂夏已半山中早晚不甚热知事毗赞外无恙首座大众康休西庵首座旦暮流慈法乐无量山门内外雍肃表里安裕涅槃山法性海岂容取证造诣拟议于其间㦲在夫山僧与诸人登高而履深不可坐取安佚而无所得也各宜悉察昔有一禅客亲近一老宿甚勤老宿每见来即挥手曰未在未在且去如是经久其僧中夜思惟曰并不蒙一言开示秪管道我未在教我怎生柰何思量来思量去忽然省得欢喜无量至明日上去见老宿老宿则来便点头曰是也是也大众者个便是达磨大师所传宗旨且如何便见得良久曰[鳥*感][鳥*感]鸟守空池鱼从脚下过[鳥*感][鳥*感]总不知㱕堂。

　　上堂达磨大师入中国至今几千年得其道者甚众领其旨者实多大似一人传虚万人传实大众流言止于智者诸人三十年后莫道见龙门来。

　　上堂先圣道法性海中亲认得竖起拂子云还有认得底么良久曰认得也在法性海中认不得也在法性海中大众既揔在法性海中何故却有认得认不得且道此理如何每常兄弟道何处不是法性海山僧直是不𣥜你道病在何处有人道病在有道理处山僧问伊如何得无道理去佗道珍重便出或道今日七来日八大众若总恁会如何见得古人道法性海中亲认得去莫将闲学解埋没祖师心。

　　解夏上堂尊者憍陈如九旬最亲切老少幸相依上下皆欢悦瞻听离闻见承览亦超绝四海五湖人勿谓真机泄。

　　上堂昔仰山夏末礼拜沩山沩山问曰子今夏作何所务山云开得一片田种得一箩粟沩山云子今夏也不空过仰山却问和尚今夏作何所务沩山曰昼日一餐早辰一粥仰山云和尚今夏亦不空过言了退后吐舌沩山云子何得自持白刃断其命根仰山拂袖便出大众沩山父子寻常相见游戏神通不同小小还有知得底么若无山僧与诸人说看开一片田密密绵绵两顿粥饭其道自辨山僧一夏与诸人相见自是诸人不荐若或荐成一片是什么一片看取当门箭。

　　为亡僧下火几度曾经恁么来者回又是入天台一堂道侣同相送珍重峨嵋下五台遂下火云遏辣辣。

　　上堂近日亡僧迁化此一则因缘有人会得么大凡参学须见生死根源生死若有则不明道生死若无又作么生无得多见时流错会妄作主宰今日试㪯先圣两则语证验今人错处秪如临际和尚示众曰有一无位真人常在你等面门出入未证㨿者看如今一气丈断便乃烂坏虫生面门出入无位真人此时作么生主张既无可主张古人因缘又作么生消杀古人又道你去父母未生时明取你本来面目诸人如今尽是父母生后所有许多时行住坐卧施为运用却分付何人若无分付处古人语又作么生消杀莫是不干此身之事任生任灭直明本性否莫错会且如厌身如桎梏猒智如杂毒出三界了尚秪名羊鹿之人见身心无起灭无内外不住不去不取不舍平等趣入故名大乘根机看来亦秪为明生死之道诸人未了生死疑情参学有什么是处要得省心力么但明取若身若心若外世界种种变化悉由何发现须是一得了始得迷情不现说得恒沙不了后并无用处达磨大师曰吾本来兹土传法救迷情一花开五叶结果目然成可谓无承道人也㱕堂吃茶去。

　　上堂僧问德山如何是宗门奇特事山曰我宗无语句实无一法与人师曰漏逗了也僧问雪峰和尚见德山得个什么便㱕来峰曰我当时空手去(手空)回师曰漏逗了也睦州唤僧僧回头州曰担板汉师曰漏逗了也一漏逗二漏逗三漏逗用意搀前先在后莫于佛祖结冤亲好看衣珠常离垢家中人斗头走淮南笑杀龙门叟有人若会笑因由眼似铜铃胆如斗阿呵呵㱕堂去。

　　郭公朝散施宝盖上堂㪯木平和尚行脚时问洛浦一沤未发时如何浦曰移舟诸水脉㪯棹别波澜木平不契遂问盘龙龙曰移舟不辨水㪯棹即迷源木平遂于言下太悟后住木平李王诏至金殿问道于他法眼有偈曰木平山里人貌古言复少相看陌路同论心秋月皎坏衲线非蚕助歌声有鸟城郭今日来一沤曾已晓诚[栽-木+(万-一)]是言也作么生明他向盘龙言下悟底事若有人问龙门一沤未发时如何龙门实难吐露良久逐曰一沤未发时宝盖向空垂瑞色飘飘起香风𩖼𩖼吹何劳轻㪯拂不假略扬眉五百曾亲献如来印可之昔日毗耶离城五百长者子各持七宝盖来诣佛所佛之威神令诸宝盖合成一盖遍覆三千大千世界诸人还信得及么非但古人今诸人皆有此一盖还曾窥觑得着么若窥觑得着步步莫非玄路言言尽转法轮其或未然山僧虽老拙宝盖助宣扬久立。

　　古尊宿语录卷苐三十　　　　　　多六
中华藏第 077 册 No. 1710 古尊宿语录


　　古尊宿语录卷第三十一　　　　　多七

　　僧录司右阐教兼钟山灵谷禅寺住持　净戒　重校

　　龙门佛眼禅师语录之三

　　上堂龙门老自云作么复问你毕竟是谁对曰是你复云你夏中做得个什么事对云难说向你只恐你落在见闻又曰但说无妨师乃提出拄杖曰有见有闻是凡夫无见无闻是二乘有人识得否良久曰鸳鸯绣了从君看不把金针度与人参。

　　拨田劄子至上堂谢恩毕举百丈和尚谓众曰你等为我开田我与你说一假大义众开田了请师说大义百丈起来展手舒伸大众古人得恁么径截还会他恁么方便处么百丈说大义辛勤事可知龙门无道理大众绝狐疑　帝力乹坤重　君恩雨露垂有人相借问云外略扬眉为什么扬眉良久曰万古长春。

　　上堂鼓声才动法义已周大众上来寻光而至山野高提祖印诸人共息狐疑直须倒岳倾湫切莫寻枝摘叶所以道者里聚集为你僧堂里底者里聚集为你寮舍里底会得么好于处处参知识休用从前解会禅。

　　上堂云南阎浮提人就中多闹乱无想四禅天根性最迟缓迟速不同伦染净难回换两个五伯文元来是一贯贯贯哑子拍手高声唤聋人𦗟得佯不管天明日出是夜半智者大师谭止观大众此理如何良久云看。

　　檀越请上堂举端师翁住圆通日杨次公郭功甫每往参问此道后来往复淮南常求法要一日功甫访之白云师翁遂上堂曰前来蒙次公大儒访及为上堂曾举一遍今日功甫到来不可隐覆更为举一遍此语甚是奇特乃曰上大人丘乙己化三千七十士尔小生八九子佳作仁可知礼也遂下座大众言虽粗浅理实甚深若不会上大人如何登孔圣门通晓六经子史百氏诗书纵使身名显达不晓上大人如何佐国安邦使功成身退至于百工伎艺负贩庸人孩稚小童无上大人如何成就能事山林河海日月星辰上圣下凡无上大人不能安立大众好上大人还会么孔门弟子如能识折桂登科第一人下座。

　　上堂三平禅师道只此见闻非见闻师云捻土为香更无声色可呈君师云人思旧念个中若了无余事师召大众曰立处孤危体用无妨分不分师云巡堂看取下座。

　　众巡堂了复谓众曰有人会得么又曰会得么众无对师曰痴汉痴汉。

　　黄龙山死心和尚遗书至上堂死心心已死心死死由生拗折黄龙角翻身卧地行者老子从来翻看襕衫倒携席帽口头粗慥肚里柔和点检丛林呵叱学者虽传晦堂道爱用云门禅以骂风骂雨为训徒以种菜种蔬为作务与灾降祸少喜多嗔愚人见即攒眉智者点头相许要去便去果然作家腾身元是莫徭人睡中失却死心老呜呼哀哉法门不幸。

　　上堂虚名虚相谷音鉴像弃而不修岂明幻妄少不努力老矣惆怅静以思之随机称量古德云譬如百岁老儿作歌舞岂是小儿戏大众会他恁么道么百岁老儿作歌舞侧首低眉听节鼓心中听拍虽了然手脚来迟转辛苦乃起身作舞云会么老作少难下座。

　　上堂眉毛眼睫最相亲鼻孔唇皮作近邻至近因何不相见都缘一体是全身。

　　上堂提拄杖卓一下乃顾视曰拄杖子拄杖子你无住持干怀又无病痛苦恼如此黑瘦何也拈拄杖呵呵大笑曰是何言也若色见声求是行邪道昔临济德山由之发明见谛后来明眼尊宿由之接物度人岂不见黄檗普请次檗谓临济曰我最得者拄杖气力临济近前夺下拄杖推倒黄檗黄檗遂曰扶起我来扶起我来时有一僧近前扶起曰和尚争容得者风颠汉恁地无礼檗却打其僧数下临济乃曰苍天苍天大众当时拄杖子如今却在龙门手里乃提起召大众曰还有临济手假底么出来出来龙门却是放得下遂抛下拄杖放身便倒曰有扶得者出来良久曰既无临济之人又无扶起之者龙门自起自倒有甚用处归堂去下座。

　　甘露和尚入山上堂达磨不来唐土地久天长二祖不往西天山青水绿龙吟雾起虎啸风生秋雨垂空浮云蔽日诸人有眼还见么有耳还闻么既具见闻何者是迷何者是悟何物为缘何物为对要知迷悟升沉理毕竟须还本分师先佛道身相属四大心性归六尘四大体各离谁为和合者大众身心既乃如此现今复是何物近来参学之人尽皆奔驰语句举论古今于本分事全不明了所以正宗淡薄道法浇漓幸遇和尚到来伏望震潮音示真旨抉重瞙显衣珠四众倾诚不胜虔请。

　　黄龙灵源和尚遗书至上堂昔开正续铭今示真归告一路涅槃门行说皆亲到明然林际灯妙唱黄龙道空海久澄虚云涛方浩浩横吞巨海高驾铁船隐显同源卷舒无际者其唯灵源乎禅师居究竟地住本觉场虽曰示生实无生而可示虽曰示灭实无灭而可示明明密密密密明明真化不移何妨出没所以遗言作训真告普闻能事始终一期云毕而某曩岁游方之始邂逅龙舒许以半面之交气投分感虽则荆山隐玉已遇良知尔后蚌腹剖珠登舟获剑欧峰再会素愿尤谐欢洽妙期有同符节自初及此三十年间理契同风至音无间夫何遽别特示遗书感存念亡此情弥切虽然如是佛佛不思议不许长住世大众审思惟毕竟只者是然则子期既没伯牙绝弦盖伤其无知音尔况此至道离见超情莫逆于心夫何言也昔人问长沙南泉迁化向什么处去沙云石头作沙弥时参见六祖云不问石头作沙弥时参见六祖南泉迁化向什么处去沙云教伊寻思去师乃呵呵笑曰会么会么水长船高泥多佛大共至灵前不劳观听。

　　蒋山佛鉴和尚遗书至上堂恶恶师兄师兄出在我前去复我先恶恶师兄师兄出在我前许我并驾而齐肩去复我先使我只翼而孤骞岂不念兹苦海群迷未度况乃五湖玄学负笈趋筵遽辞舟楫孰济长川然佛法道理自有因缘此盖众生无祐薄福使然永违丛社法炬无传我闻如来双林示灭又闻达磨只履西迁佛佛祖祖其道绵绵况我钟山佛鉴法兄妙机无间出没应缘去来生死吾何预焉而某于师门最为深契在雁序手足相连义交金石气薄云天听遗音而何忍念朽质以非坚同心共照夫复何言尚记得如来灭度阿难问迦叶曰世尊传金襕外更传何法迦叶曰阿难阿难应喏迦叶曰倒却门前刹竿着大众若无者个公案生死炽然白云师翁道金襕之外复何传弟应兄呼岂偶然倒却门前刹竿着免教依旧倚墙边大众会得么倚墙边倚墙边寂灭光中礼白莲。

　　上堂达磨大师所传心印看看扫地尽也如今还有人见达磨大师么若见得方解承当若见未得切忌认着所以正宗淡泊异道峥嵘昔日王常侍参睦州一日州问曰今日何故入院迟侍曰为看马打毬所以来迟州曰人打毬马打毬侍曰人打毬州曰人困么侍曰困马困么侍曰困州曰露柱困么侍恤然无对归至私第中夜间忽然省得明日见州云某会得昨日事也州曰露柱困么侍曰困州遂许之此是达磨大师宗旨露柱不解打毬如何却困还有明得者么人困马困未是困露柱之困始是困好于言下证无生莫向言中寻尺寸百丈若无双耳聋临济争解领三顿尽将业识作流传此道今人弃如粪久立。

　　上堂昔有使头使下二人一时奉事观音一日使下偷使头钱走使头烧香祷告观音愿我捉得使下使下亦烧香祷告观音愿使头不见我当此之际观音救谁即是只救使头又违使下只救使下又违使头若一时揔救事甚相违山南辩和尚道若要行大道三步作一跳大众好语只恐人粗心子细究之又却分疏不出山僧为你一一分剖看若人要会先须识取观音要识观音么大慈悲心是更须知大慈悲心从甚处流出现今历历听法者无心而流出万宗若识得了使头方解作得使头非唯作得使头亦乃识得使下此使下是使头底使下离使头外别无使下若识得观音了使下方解作得使下非但作得使下亦乃识得使头此使头是使下底使头离使下外别无使头若恁么使头使下但是空名使下使头悉皆无寄大慈悲心炽然独脱也既识得使头又识得使下更须识得钱帛使头见之是使头钱帛使下见之是使下钱帛离使头使下外别无有钱帛亦须知使头钱帛自不干使下事使下钱帛亦不干使头事各不相到虽不相到使头钱帛即是使下钱帛使下钱帛即是使头钱帛同一物耳若恁么既同若恁么既异皆大慈悲心之作用也即知得钱帛又须明取得失使头失财时是使头失使下得财时是使下得得失不在别人分上如此则使头失时是使下得时使下得时是使头失时得失虽殊而不异得失各异而常同岂别有一物作同作异也若使头若使下若钱帛若得失一一明了方名观自在菩萨古人云得失是非诸佛智一人无心眼耳聋。

　　上堂云西瞿耶尼打鼓南赡部洲上堂大众十方齐至等闻野客称扬此声遍满十方照破闻见色香堪笑释迦老子等闲动地放光大众归堂。

　　徐公大夫入山上堂何处求通达疑根自不凡顿明心即佛陡觉海非咸善财楼阁路日进[舟-(白-日)]霄步凡夫云未然我道常披露大众譬如自面岂辨须眉又如眼根不自见眼面若有见即非本头若见眼根眼即同境所以石巩自射无下手处乃证全身庞公问心一口吸尽遂得真实此所谓大丈夫之事业也不见道大丈夫秉慧剑般若锋兮金刚焰非但能摧外道心早曾落却天魔胆莫不是了见本来面目证得清净法眼故得称为大丈夫也此日伏蒙。

　　提宫大夫朝旆入山光临泉石顷者山野辄效先德开法施场住持此山数年之间傍资修换为禅者游心之地工役既毕辄以土木之功干于视听愿得雄伟之文以彰不朽为来者之益伏蒙惠示莫大之幸山僧虽不晓义理观此嘉作近世所稀岂此邦此山之幸亦天下丛林之幸甚也昔向居士木食涧饮以所悟布之文字求二祖大师印证曰影由形起响逐声来弄影劳形不识形为影本扬声止响不知声是响根除烦恼而趣涅槃喻去形而觅影离众生而求佛果喻默声而寻响当知得无所得失无所失未及造谒聊伸此意伏望答之二祖大师答曰备观来意皆如实真幽之理竟不殊本迷摩尼谓瓦砾豁然自觉是真珠无明智慧等无异当知万法悉皆如愍此二见之徒辈伸词措笔作斯书观身与佛不差别何须更觅彼无余居士得偈欣然奉持诸人者古人悟心布之文字实是希有还见二祖大师与居士所证所得之事么良久云浩劫有穷斯文不泯久立。

　　上堂不起疏慵不进修实无言说实无求夺饥人口中之食驱耕夫手里之牛真快活百无忧自是不归归便得五湖风浪拍天流。

　　陈与明还佛顶心经愿请上堂唵齿临唵齿临唵部临唵部临大众此是甚么言语义理如何还有人会得么若道是言语又不成言语若道有道理又不成道理可谓言诠不到分别不及先圣呼为密语又曰真言一切言音从是而生一切语教从是而出山僧适来看经中得七字陀罗尼能灭千灾成就万德今对诸人举此七字陀罗尼一遍诸人谛听遂默然屈第一指至第七指曰诸人闻得么恐诸人不闻更举一遍又默然屈一指至七指曰闻得么大众唯佛与佛乃能知之自余群生悉皆罔措有方便门名曰重说偈言今更再三分明说此七字咒曰佛顶心经斋愿了大众晓得其中旨趣么待山僧奉为解释一字字要知落处若论佛只是当人更无物若论顶昼夜舒光照前境若论心看时无相用时深若论经解语能言不是声若论斋所为所作尽和谐若论愿犹如身在龙门院若论了无虑无疑心皎皎心皎皎增添福寿灾殃少论量功德广难思须弥未大沧溟小山僧适来说者是真言世人只知有言不知有真若不知真所言皆妄何者名为真言能出万宗故曰真言亦名三昧王亦名万字顶亦名微妙章句亦名秘密大揔持至心受持大有灵验所谓山僧七字咒也乃屈指曰一二三四五六七讽诵受持皆秘密如人亲入宝山中一切珍奇从此出久立。

　　上堂道可学耶实不可学心可悟耶实不可悟不学不悟真机全露明月娑婆浮生旦暮眼若不睡诸梦除古今出入无门户遂召大众曰是什么。

　　上堂山僧略升此座大众永息狐疑各各金毛师子去来哮吼全威临际高声连喝德山拈棒痛槌纵有一言半句终不别作路岐大众抖擞精神着瞌睡作么是甚生次第事你自钝置山僧恁么道要人到不要人到试点捡看。

　　上堂举洞山和尚示众曰兄弟初秋夏末或东去西去直须向万里无寸草处去始得又曰只如万里无寸草处作么生去石霜闻之乃曰出门便是草僧举似洞山洞山曰大唐国内能有几人师曰出门便是草闲杀龙门老北去礼文殊南来登五老𩯭发已苍浪言归恨不早独立秋风前相思望江岛好好不用更寻讨。

　　上堂什么物恁么来休将明镜挂高台什么物恁么去分明不用当头举举得分明得更难澄潭不许苍龙盘便恁会太无端遂拍手呵呵大笑云华藏毗卢世界宽。

　　上堂好一队其中人还见其中事么若是其中人必见其中事也良久呵呵大笑曰会么苟不然者虽有其中事元来不是其中人纵是其中人元来不了其中事了得其中事作得其中人复何忧哉不见沩山曰有句无句如藤倚树时有人问树倒藤枯时如何沩山呵呵大笑又有乾峰示众曰法身有三种病二种光一一透得始解稳坐云门出众而问曰庵内人何故不见庵外事乾峰呵呵大笑大众有人或问道此二老宿意旨如何龙门拍手呵呵而笑良久曰你诸人何不与我放下布袋解开肚皮笑一声子上堂释迦世尊已成正觉弥勒大士当来下生老卢持过岭南达磨携来东土各谓度生已毕我愿云周如何六道四生犹在士石诸山未殒净妙国土不逢为是愿力未充为是业果难尽为复别有道理还有人断得么若不同床睡焉知被底穿归堂吃茶去。

　　上堂空生不解嵓中坐春暖桃花树树红漏泄天机无觅处都缘露柱挂灯笼灯笼灯笼却有古风露柱露柱善解提举一旦师姑是女儿大悟堂中吃茶去。

　　上堂心是根法是尘两种犹如镜上痕痕垢尽时光始现心法双亡性即真根尘既谢镜光现前心法双亡如何则是赤𩨘𩪸身无妄想眼闻耳见离攀缘。

　　上堂迎日出门去已觉披烟雾冒月望山归重露湿禅衣心悄悄步迟迟无孔笛再三吹哩哩㦬㦬㦬哩游子乍闻征袖湿佳人犹唱翠眉低君更听莫狐疑是何曲归堂去上堂真实到家之士何暇论家决定证得之人宁摽所证论家论证乃闾阎负贩之徒无证无家诚飘露伶俜之子何不兴决烈之志启特达之怀举措看他上流勿谩随于庸鄙一一从自己胸中流出与我盖天盖地去始得揔似你恁么参学驴年去。

　　上堂海门山长安道茫茫烟水连芳草楼头客马上郎一听落梅悲故乡春风过眼花飞尽蝴蝶翩翩过短墙君更听是何章会不得参堂去。

　　政和八年九月奉来住和州褒禅上堂谢恩毕僧问千里远闻音信好不涉程途事若何师云不挂三寸进云一轮明月当空照万里清风宇宙宽师云却有商量进云路上忽遇禅人问时如何师云有甚难答进云云离谷口千山秀月到天心四海明师云谁是恁么人师复云大众现前岂不是舒州龙门山适来来旨岂不是和州褒禅寺令山僧往彼传法住持且何者是传底法要知佛法旨趣么不离龙门山要见褒禅寺不离褒禅寺要见龙门山龙门山则易见褒禅寺即难见有人见得褒禅寺么若明得便有佛法旨趣若也未明良久曰帝力丘山重君恩宇宙宽不才何以报处处得心安久立到褒禅入方丈师据座云昔定明禅师燕坐此峰住大三昧悲济弘誓泽及一方山僧忝继先踪续明后焰十方坐断祖令当行鸣鼓升堂各须谛听。

　　上堂圣皇帝赐与名山贤宰臣宣行睿旨俾令贫道传法住持众中还有荷担重任者么试出众道看僧问古人道权借一问以为影草未审此理如何师云子是何心行进云可谓手执夜明符几个知天晓师云曾问几人来进云到者里多少人错会师云阇梨又作么生进云三十年后有人会去师云犹较些子僧问一尘才起大地全[(冰-水+〡)*ㄆ]时如何师云两尘也进云恁么则无边刹境自他不隔于台端十世古今始终不离于当念师云含山县里事作么生见得进云山河及大地全露法王身师云者个阇梨却好商量师复云龙蛇易辨衲子难瞒辨别得否山僧未来此间时是山法席久虚丛林不振当此之时还知定明禅师是汝诸人善知识么山僧既来此间法席初开丛林复建亦定明禅师是汝诸人善知识所以道有佛无佛性相常住若解恁么看得吾道有光矣昔日有一员尊宿众集定起来作舞曰诸人会此意否诸人无对宿曰山僧不舍道法而现凡夫事师乃呵呵笑曰奇怪若是褒禅即不然乃起作舞告众曰诸人会我意否良久云清贫长乐下座。

　　上堂褒禅乍住太干枯月白风清入画图人间纵有千般乐不及今朝事事无乃呵呵大笑好大哥。

　　上堂云中石塔摩星斗定明禅师大张口是你之言若解参不必𦝫包天下走遂卓拄杖一下曰鸟对初阳自在啼犬逢生汉连声吼又卓拄杖一下云归堂。

　　上堂只知今日明朝不觉今朝明日事事一似安排箭箭自然中的甜者甜于黄连苦者苦过白蜜吃得者般滋味乃以手作舞曰不妨逻逻哩哩下座。

　　正月一日上堂以拄杖划一划云天得一斗牛女虚危室毕地得一草木山河并土石君得一上下四维无等匹召大众曰万像森罗影现中一颗圆明光的历有欢荣有愁戚或冤亲或顺逆富且贵穷且乞万样千般谁运为空谷之声随应出鸳鸯绣了任君看不露金针太绵密褒禅奉劝各回头莫待临行却啾唧识取摩诃般若光万古悠悠是今日久立。

　　上堂如来无二种语诸人如何会如来语作么生是二种语须明取始得一离间语二和合语无此二者是名如来语何名离间语能听法者虽愿乐听受而所说法者不为开示是名离问语能说法者虽乐开示而听法者不乐听受是名离间语虽说无有能说可说虽听无有能听可听得如此者方名和合语当观此离间语和合语一耶二耶同耶异耶如是证知舍离间语当得和合语而如来无此二语者不说不听而已然不说不听亦有二事一凡夫二圣智正如凡夫无所开示无所听受冥然莫觉故曰无明亦名为无说无听二圣智所到到其无说无听亡宾主绝行解自居究竟实地亦名无说无听学者当善分别勿生异见不可瞒顸不分。

　　上堂举赵州和尚一日赵王来不下禅床曰会么王曰不会州曰自小持斋身已老见人无力下禅床腾腾和尚朝见则天仰视则天曰会么天曰不会腾腾曰山僧持不语戒忠国师见肃宗帝以手指头帽子曰会么帝曰不会国师曰天寒莫怪不下帽子大众明得三人意旨么譬如宝舟到岸获大富而济有余玉户抽关升于堂而入乎室犹在门外无柰不入之何困守孤贫岂是珠宝之咎还会么卞和刖足归堂。

　　上堂面前过便知是张三李四背后过为什么却不见壁者边便见是条台倚子壁那下为什么分疏不得咫尺之间尚尔况十方世界耶参学人若不明当知参学事卒未在光阴迅速入寺来早已九十日诸郡发心化士且宽怀打叠遂拈拄杖曰东西南北四方人地阔天遥最是亲衡岳天台连魏阙乃弹指一下曰轻轻弹指不劳神复拈拄杖曰山河大地日月星辰草木丛林尽在拄杖头上还见么良久曰腰缠十万贯骑鹤上杨州久立。

　　上堂赵州有吃粥因缘好一则因缘者僧当下悟去会得么你拈动钵盂𢁈筋时便不会古人意了也祖师有风幡话你诸人十二时中为什么一似大虫看水磨相似国师有无情说法据你诸人合明得为什么却不闻若一一明得便是有地头底禅和子归堂。

　　祈雨上堂定明妙应禅师说法如云如雨不是时人不闻又非不善其语如斯一味灵通过了几多寒暑纵逢败种焦芽方便一时救取知府曾公舍人入山祈雨上堂举刘禹端公问云居雨从何来对云从端公问处来师云雨从何来不须寻讨遍满虚空㧞济枯槁定明妙应灵通知府舍人台造真个是为雨为霖莫不为忻为好且问诸人是定明雨舍人雨百姓雨定当得么良久卓拄杖一下云三下座。

　　上堂卓拄杖一下云大众你诸人昨夜为什么一时在露柱里藏身及乎天既明吃粥了上来听㕘为什么却在栏干上立地见么直饶如此通神变更问起云塔里师上堂抵死要行云水脚刚然求悟本来心为蛇画足劳䈥骨辜负青山绿水深岂不见德山老子向你道未踏船舷时好与三十棒也诸人也着些子精彩着饭袋子也好与三十棒遂卓拄杖一下下座。

　　退褒禅上堂一去一来松上鹤半开半合岭头云搘筇独立千峰外唯把南山祝　圣君知府钱公奏请再住褒禅上堂大众君命重宣降薜萝不容静处萨婆诃襕衫席帽寒酸甚又向人前唱哩啰哩啰拍一拍哩啰又拍一拍云去年梅今岁柳颜色馨香依旧人渐老水长流无心道合头下座。

　　上堂举莲花峰庵主拈拄杖示众云古人到者里为甚么不肯住自云为他途路不得力如是二十年无人会得此语后有老宿闻举云是即是少进语在有僧问如何进语宿云但问毕竟如何僧持此语问庵主主曰楖栗横担不顾人却入千峰万峰去师横按拄杖于肩上高声唤云和尚和尚又云阖国人追不再来千古万古空相忆。

　　上堂举严阳尊者问赵州一物不将来时如何州云放下着尊者当下大悟师云好大众还见得悟处么尽力放不下着力檐不起将谓一物无元是自家底见得自家底心中大欢喜自兹家业具一举九万里。

　　腊月初一上堂僧问万法是心光诸缘唯性晓尽大地是色那个是心师云不要瞒老僧进云尽大地是心那个是色师云阇梨念来多少时进云只如色心二字如何透得师云只知渡水不觉腰深进云彼此没便宜师云一任啖啄师复云一年止有此三十日二阳发生之月学般若者与汝道情相应否今有二问问诸人一问问肯者一问问不肯者先问肯者曰你恁么来多少时也你须道多时也问你既多时所对目前声色与你为恼害否若与你为恼害上座未恁么在若不与你为恼害是照见了然后不为恼害不用照见了不为恼害若用照见了方见不为恼害即名照见心未名恁么在若不用照见心如何知得无恼害据作此见了我问头不得第二问不肯者云你不恁么来得多少时也师大笑云好一问你出家沙门作佛弟子含齿戴发巍巍堂堂如何却不恁么得何异俗人直饶你真个不恁么也则因恁么然后有不恁么在据此见亦了我问不得不见石头大师道恁么也不得不恁么也不得恁么不恁么揔不得尚有人构不得被马大师道我有时扬眉瞬目有时不扬眉瞬目有时扬眉瞬目者是有时扬眉瞬目者不是他便会去师良久曰还知么泥多佛大水长船高下座。

　　上堂未达境惟心起种种分别达境唯心已分别即不生分别既不生便舍外尘相乃拈拄杖示众云不可不唤作拄杖子也且作么生说舍底道理有人于此云唤什么作拄杖子便违他古佛道不坏假名而谈实相又道更有什么拄杖子也则世间万法不成安立又道依旧唤作拄杖子则一切凡夫莫不幸甚也大众到者里如何即是须信道云中石塔不是人间槛外云山非由心变风摩雨扫日照烟蒙妙用纵横隐显一际自可以幽栖鸟道开豁胸怀妙契真规十方洞照直得如此更须知有衲僧孔窍始得如何是衲僧孔窍咄卓拄杖下座。

　　上堂举沩山和尚坐次见仰山从方丈前过沩山云若是百丈先师子须吃痛杖始得仰山云今日事作么生沩云合取两片皮有分云此恩难报沩云沩山年迈非子不才仰云今日亲见百丈师翁沩云子向什么句中见先师仰云不道见只是无别沩云始终作家师云从上来至百丈有不犯之令沩山深得其旨能向剑刃上行仰山饮气扶持且不犯锋伤手有般汉只管行棒下喝还明他不犯之令么不见道始终作家诸人每日来去什么处得见百丈上堂暂时敛念是处是慈氏门门有善财介尔有心土石山河瓦砾荆𣗥大众作圣作凡能染能净有如是威神具如是妙用直得恁么曹溪门下客见时犹未是少林消息只如少林消息你曹溪门下客合作么生下座。

　　上堂举先师在白云会中作磨头一日端师翁下来曰你还知一件事么先师曰不知师翁曰近有数禅客自庐山来问佗皆有悟入处教伊说亦说得有来由举因缘向伊亦明得教下语亦下得端师翁良久谓先师曰磨头只是未在你道如何先师闻了心下不安得七日七夜不成肠肚正中心下乃自思惟曰既悟了说亦说得明亦明得如何却未在忽然中夜方会得从前宝惜一时放下遂白端师翁师翁起来手舞足蹈某曾侍奉先师闻先师举此因缘谓某曰参学须是一时放下方得安乐大众还见得否放得下好脱洒放不下牛拽杷堪笑诸方老古锥打鼓说禅无尾𣠽无尾𣠽不惊怕不惊怕可嗟讶解踏毗卢顶上行不言亦自传天下好大哥。

　　上堂举百丈大智禅师谓众曰并却咽喉唇吻道将一句来沩山云却请和尚道五峰云和尚也须并却云嵓云和尚有也未师云此是丛林中流布底事雪窦禅师后来品评此三人语各有浅深却请和尚道虎头生角出荒草和尚也并却龙蛇阵上看谋略和尚有也未金毛师子不踞地如今众中或去请益或去过话有人道此三句语未契得百丈唤作抑而不扬却请和尚道百丈云不辞向汝道恐已后丧我儿孙此岂不是抑而不扬和尚也须并却百丈云无人处斫额望汝何处是有肯他也则是抑而不扬和尚有也未百丈云丧我儿孙更是不肯也只如百丈道并却咽喉唇吻道将一句来甚生次第事既并却咽喉唇吻明个什么边事也好扶持取下座。

　　退院离褒禅辞众上堂举六祖大师示众云汝等速理舟楫吾欲归新州去弟子曰和尚去后早晚却回祖曰叶落归根来时无口师云是什么说话去了却更来做什么不见东山先师道大小大祖师犹欠悟在呵呵大笑云诸人还会得么听取一颂归根得旨复何论洞口秦人半掩门花落已随流水远空留幂幂野云屯。

　　到蒋山上堂玄沙白纸费封题一听雷音万仞低慰释私怀已无量那堪更唱逻罗哩乃呵呵大笑曰古人道笑须三十年诚哉此语某湏在白云时与堂上佛果师兄道聚其乐无涯至今乐犹未已也又呵呵大笑云一手不独拍两手鸣掴掴举意超情念相看同路陌摩云钟阜高遍界乌轮赫妙机速雷电神珠不在额珍重人天大导师衲僧一见丧魂魄何也谁敢正眼观着下座。

　　古尊宿语录卷第三十一　　　　　多七
中华藏第 077 册 No. 1710 古尊宿语录


　　古尊宿语录卷第三十二　　　　　多八

　　僧录司右阐教兼钟山灵谷禅寺住持　净戒　重校

　　龙门佛眼禅师语录之四

　　示道三偈并叙

　　宗乘一举作者埋冤古路纵横若为措足苟非知方俊眼出格上机举一明三普同流浪其或循言执滞病在见闻杜口藏形过归傍认欲得决求大宝莫作小商撒手悬崖当空便掷百千三昧岂在外求若认语言即名邪解至于警物垂务衡鉴将来百匝千重少谐手足或中途病辙半路绝粮引诸子以伶俜盖指南之不妙良由澄潭月影隐隐迷踪直须坐断毗卢优游大径故作示道三偈以资唱道之万一固非次第浅深数量名字之所得也冀达道之士相期于兹矣。

　　随流

千圣灵踪百草头卓然放去号随流从教万古无人识笑杀沩山水牯牛

　　合辙

水中月是天边月南北东西更无别新罗打铁火星飞烧着指头名合辙

　　双唱

坐断千差古路头解开空岸济人舟明明一句该群像善唱非声作么求

　　标指六偈并叙

　　诸佛出世无法示人祖师西来无道可指唯谈自悟是谓顿门若尚筌蹄必难话会然则忘其方便迷者难以进途标指示人或有可晓故循好言之士唱偈六篇以举一隅无劳三返后之冥合者或有可取焉。

　　迷悟

迷者迷悟悟者悟迷迷悟同体悟者方知迷南为北实情取则北本是南悟无移忒返究迷缘莫得来处忽悟正方迷复何去其迷则迷妄自高低生死恶觉枉受胶𥻿达迷无妄欢喜无量杀无明贼只在一饷一饷之间冥通大千直下了了三际虚玄无始时来揔由今日尽未来际更不寻觅当念无念灵光焰焰灵焰腾辉心知难掩灵源荡碧森罗普入海印发明非关动息根尘不偶心珠宁守返不我观出兮还有有无齐出无有踪迹智用虽奇犹遭悟觅悟为法障身招罔象犴貉无风徒劳展掌祖父书契本来家业旧日风光不妨要截哆哆和和依前疑着元无病痛何劳说药足踏实地开眼瞌睡大地忙忙会我如是如是之法不因迦叶是谁儿孙喃喃乱说你解乱说智者便瞥此门广大愚人自𤑔自谤自𤑔不干我事我是痴人汝能灵利

　　坐禅

心光虚映体绝偏圆金波匝匝动寂常禅念起念灭不用止绝任运滔滔何曾起灭起灭寂灭现大迦叶坐卧经行未曾间歇禅何不坐坐何不禅了得如是始号坐禅坐者何人禅是何物而欲坐之用佛觅佛佛不用觅觅之转失坐不我观禅非外术初心闹乱未免回换所以多方教渠静观端坐[(冰-水+〡)*ㄆ]神初则纷纭久久恬淡虚闲六门六门稍歇于中分别分别才生似成起灭起灭转变从自心现还用自心返观一遍一返不再圆光顶戴灵焰腾辉心心无碍横该竖入生死永息一粒还[舟-(白-日)]点金成汁身心客尘透漏无门迷悟且说逆顺休论细思昔日冷坐寻觅虽然不别也大狼藉刹那凡圣无人能信匝地忙忙大须谨慎如其不知端坐思惟一日筑着伏惟伏惟

　　入道

道本无瑕拟心已差才生朕兆遍界空花若欲全举除非直与不用增添现成规矩洞彻根源法法周圆灵明法尔妙绝言诠言诠不得得亦差忒迥出根尘古今取则存不可见亡兮对面匪存匪亡森罗自现心外无法法外无心心法齐照境智甚深心忘照灭境智同歇一道通同十方俱摄生死涅槃元无两般四生六道息苦停酸平等大道无有邪正胡汉不来欲何为镜像虚镜皎镜像斯照像去镜亡千圣非妙此门难入唯君自息若入此门半钱不直不直半钱万国争观所以说云大道体宽

　　见闻

见极垂光𦗟圆含响若谓见闻法成尘想光流大千响传沙界对现全彰无在不在声不是声色不是色非色非声山高水急眼不可见耳不可闻非见非闻宛尔见闻见色闻声脱出根尘水月镜像梦幻施陈文殊宝刹观音普门周罗法界唯子一人身土交映妙绝凡圣本有天真非病不病长歌且唱妙舞更夸东西南北示现空花生死去来去来生死若不如是多过多咎兹言未谛此语皆宗标指若示古人同风

　　水月

水月指陈最疏最亲若谓可见还带重轮月皎于上水流于下彼此非干应缘何假声回响转垛成招箭指喻孰明标门谁辨凡夫见闻月皎水浑心波业识奔流苦门二乘闻见如镜中面对像迷真渠还未荐水澄月映孤光迥迥灭此化城更须前进一月耀天光吞大千森罗顿现亘尔无边齐含宝月交光廓彻非中非外一多融摄毗卢性海自他无碍迷悟悟迷相亡相在一尘百亿百亿一尘奔走尘刹不动本身光亡月落几人摸索四十九年浑用不着丈夫壮志自有行市十字路头看人失利不忻诸圣不厌凡夫拈箕奉帚跨马骑驴若人笑我我亦笑渠更问如何我不识书

　　语默

至道非言言亦可传可传何也应物而宣言虽应物物自无物无物之言言音自没绝言之语妙应还普道非晦明语默同取举复谁唱物物虚旷咸通大千遍乎尘想品𩔗非一同言异出圆音落落凡圣俱适千品万𩔗薰含种智故此一门称无量义山河宣演草木杨音长说无间所谓甚深深兮甚浅不动情见最省工夫凡夫不荐不荐最亲妙义敷陈欢言即笑恚怒即嗔嗔为金刚喜为迦叶华藏毗卢心心相接接兮可见莫看背面无字密言从兹出现现复谁论非用耳闻六根共户妙偈星分森罗经文不出一尘非舌非辩雷转电奔展之在手何法不有纵横三界无一渗漏时人不信执言说病依倚前尘以为决定决定是心决定是尘心尘所使非自由人诸圣苦口随愚过咎巧说多词强为分剖法无言说汝须善别舍离语言生死自绝凡夫闻此无说过咎取彼无言冥然长久端坐暗狱以心相续背却语言犹如土木舍有之无落在邪途有无俱病二病俱祛祛复何去不离当处当处不生语默相取取兮不知是东是西说即不说不疑即疑故称佛子了事凡夫是何凡夫问取李胡

　　彼我不二

诸人行李处非我君不能我今凭子力还与汝同心彼我无荖忒超然绝古今千差非止水生死自平沉对容谁不妙拂袖省知音不堕机前路明明定浅深其如未觉了彼我徒自侵

　　动静常一

本自未尝迷何劳今日悟守住寂寞城知君还错误从前诸圣人元是凡夫做岂有别路岐教人离忧苦只者生死中即是佛去处有人忽踏着选甚净秽土一向不回头唤之亦不顾千圣不奈何可不省言语了却贪嗔痴即是诸佛母

　　妙语方知

佛与祖师言拈花示痴子我今发此谈何言颠倒尔当人自天真譬之秋潭水一物着不得岂用安名字切莫向其中认之还不是不见须菩提空空达彼彼

　　了妄元真

问汝贪嗔痴家住在何处我今要与汝各各分头去好好细思量免被他官府大者名为贪养得二舍第三郎都一处日夜共活计令汝家户大使汝善调制子今苦厌我我与子发誓一要子自知二要子依例三要当处生四要欢喜偈与汝善和同一一无凡秽一觉一切了何须去烦翳我是诸佛母十方及三世

　　物我无差

青山是我身流水为我命养之以四时萧然自条正覆育诸众生六度自修省栽花种菩提拂石要安静不见杨柳飞自有蒲萄影玩之且不厌去亦无冤竞一性一切性娑婆大圆镜

　　同居善说

世人不识我求我以形容形容不相似徒观纸上龙若要识得我问取主人翁主人好家业物物要安藏六兄夸艺术三母足温良南厅善书算北库多财粮住来但觉久懒去问张王君若一识得与汝同屋梁

　　美容可观

一别海山中十年春草绿相思在方寸颜容皎如玉音书杳不来桃李繁且熟唯有意中人使我眉头蹙

　　妙容非睹

通身无影像脱体露堂堂不话非声色何曾有短长河沙恒遍现故号法中王优昙花正开嗅着不闻香

　　延促自尔

春日春山里万事𥁞皆春春光照春水春气结春云春客春情动春诗春更新唯有识春人万劫元一春

　　体寂咸周

妙体无方具遍知近邦远刹绝毫𨤲根尘应念周沙界坐断毗卢发大机

　　应缘不错

法法无差是正修见闻从此绝漂流穷心未到忘心处一聚根尘安得休

　　祖师地种花及揔颂(四首)

　　地

性地本无生因生说有地流传古至今非愚亦非智

　　种

从昔未曾迷于今何所悟只缘种性深更亦无别路

　　花

有种有心地因缘花自开要知成果处却笑祖师来

　　揔

五叶花开后山长水更深乱云横谷口游子谩追寻

　　六句偈六首并叙

　　六句偈者各尽自心功德藏无少间然也不离六句而超六句方晓此意。

　　前念是凡

前念是凡短布裁衫长亭送客落日张帆

　　后念是圣

后念是圣一拳打正干戈丛里拾得性命

　　前念非凡

前念非凡语正言谗天高海阔毛羽𣯶𣯶

　　后念非圣

后念非圣万象明镜不假薰修本来清净

　　前念即凡

前念即凡凡不能测若人要知终不指划

　　后念即圣

后念即圣圣不能知铁牛过海石女生儿

　　十忆偈并叙

　　余尝谓先圣虽往其道则存苟或契同吾斯在矣百丈因言之沩山曰如忘或忆所言忆者历然神解如耳目所对更不差错者也故作十忆偈十首以自发明先旨使千载之下咸令信受亦贵知余未始少忘也吾既知之矣尔等知之乎。

　　忆少林

一从三拜后千古错流通永日无人到萧萧桧柏风

　　忆曹溪

叶落归根后曹溪一滴深山居人少到真实好知音

　　忆南泉

一归方丈后何处觅南泉昨夜三更月寒光照座前

　　忆赵州

不下禅床后曾无善巧言平常安乐事今古谩流传

　　忆南阳

丹霞相访后从此话南阳草作青青色春风任短长

　　忆双林

一入双林后天宫事可猜卖鱼人不厌何处见如来

　　忆寒山

一住天台后身单布亦穿虽然䈥骨露歌笑不堪传

　　忆庞翁

石上栽花后生涯自是春若逢亲切问端的不饶君

　　忆先师

一见先师后堪悲复堪笑为问何以然八十重年少

　　忆伊余

忆着伊余后呵呵笑未休何人知此意有语不堪酬

　　十可行十颂并叙

　　华严以十法界揔摄多门示无尽之理禅门有十玄谈以明唱道洞山有十不归以表超证山僧述十可行以示后生庶资助道譬诸蓬生麻中不扶而直又如染香之人亦有香气有少益者书之于后。

　　宴坐

清虚之理竟无身一念归根万法平物我顿忘全体露个中殊不记功程

　　入室

问道趍师印自心入门端的访知音此生不踏曹溪路到老将何越古今

　　普请

拈柴择菜师先匠进业修身见古人若到诸方须审实龙门此法是通津

　　粥饭

三下板鸣生死断十声佛唱古今通开单展钵亲明取不可粗心昧苦空

　　扫地

田地生尘便扫除房廊萧洒共安居装香扫地无余事默耀韬光示智珠

　　洗衣

临流洗浣莫疏慵入众衣裳垢不中上下邻肩薰炙久身心动念肯消镕

　　经行

石上林间鸟道平斋余无事略经行归来试问同心侣今日如何作么生

　　诵经

夜静更深自诵经意中无恼睡魔惺虽然暗室无人见自有龙天侧耳听

　　礼拜

礼佛为除憍慢垢由来身业获清凉玄沙有语堪归敬是汝非他事理长

　　道话

相逢话道莫虚头大语高声笑上流言下若能穷本末肯将无义结朋俦

　　感兴二首

空里形骸梦里身梦中身世莫追寻可怜一脉嵓前水流入人间古到今

梦幻空花只自知潜思二十九年非夕阳芳草曾行处谁料红莲步步随

　　海会辞老和尚

来时无有语去亦不知闻此曲谁能和轰轰出白云

　　五祖老和尚寄铁牛歌与师(附)

昨夜三更前铁牛耕尽田吃着三春草吐气在青天也无栏也无圈前山后山任方便不曾造次损田苗爱惜皮毛不轻贱忽然大震一声雷始觉从前俱显现

　　　　师和

混沌未分先剖判生成不假阴阳煆头角前来是好牛皮毛更不重更换满目平田无寸草饥餐渴饮无生老威音王佛是如今有甚众生可寻讨哮吼一声天地动达人见处吾无用坐断毗卢世界宽自是衲僧眼皮重一遇知音和始齐自余揔是闲陪从

山中阒寂炉边静坐因思四十年人间世外林泉之乐与夫区区世上者何辽远也谛思究极于至道遂成山偈聊以自勉并示诸禅人使勿如老夫之回头晚也动境遍娑婆以之成逼迫安心一处坐从是虚生白逼迫何逼迫膏火煎魂魄虚白何虚白广莫扬孤翮良哉静者心四海犹为窄匹彼在动士天地何辽隔故兹审观究二者俱介僻弃彼而奔此安得有深益乐者自何至苦者自何适苦乐忘根绪由夫征路陌路陌苟不征耽耽本家宅昔未厌瓦砾今岂重金[辟/王]金壁有所重瓦砾未可掷瓦砾谓金壁杀盗应非逆金壁谓瓦砾圣贤失踪迹金[辟/王]而金壁瓦砾而瓦砾苦乐各平等法法无假借大空离众念真实无改易乐而无乐相苦亦无苦迹苦乐同十虚心门广开辟龙吟而凤鸣天渊发金液人不念诸道饥口枉求食一也及夫此曹溪称上客因思贤圣人不寐彻残夕时哉各勉旃升沉在咫尺

　　题四面法智禅师塔

珍重灵知者绵绵亘古今人居千圣外塔锁乱云深碧落杉松色[舟-(白-日)]崖虎豹音回光如到此必也见师心

　　与太平四面夜坐

城中应接同摩诘云外无心似老卢月白风清深夜坐出家全不费工夫

　　示看经僧

句义纵横那畔彰五千余卷揔含藏如何不觅根头意空看枝边木叶黄

　　读传灯录二首

虚名虚说传来久真语真踪示后人虚实灼然知下落清风千古见芳尘

家家门前火把子半夜愚夫说相似碧天如水月如钩古今流落闲名字

　　示栽松僧

一寸灵苗手自栽前岗后陇作良材敢将不朽传他曰唯把青青示后来

　　山中偶作三首

分明不了却成迷无限风光付与谁若得家山田地稳自然处处不思议

旧事成空莫可追旧心将把再思惟古人不隔丝毫许会得如斯也大奇

休处言休便好休五湖踪迹任遨游莫嫌活计无多子此个牟尼用到头

　　示众

求心心未谛等人人不来嵓花晓来雨寂寞为谁开

　　三句颂

禹冗龙门寺探珠欲问龙骊珠吞在腹(如何收得请续末后句)

　　读灵源十二时歌

一日日一时时龙门老心自知

　　师常以六只骰子示禅人六面皆六点复作三颂

六只骰子满盆红不用安排只么通拟欲进前求解会大似西行却向东

六只骰子满盆红尘墨河沙用莫穷谁能解展金刚手祖佛亲来亦扫踪

六只骰子满盆红马载驴驼一掷空赫赤穷来无可赛请君从此现神通

　　(僧问六只骰子满盆红时如何师云无人能赛云忽遇恁么人来时如向师云平出云请君从此现神通作么生现师云骰子在我手里)。

　　迷逢达磨

信步游梁魏乘时别少林长安车马客无限利名心

　　因法眼颂咒咀毒药形声之逆眼耳若通本人何适师复颂之

根问本人何所适涂割等平忘顺逆有为虽伪性常真法法无依称善吉

　　无情说法

无情说法异盲聋听得之人眼耳通不但近尘并远刹十方度尽显全功

　　寒食礼先师真五首

云水参寻访此宗十年磨刮太虚空区区力尽空依旧方知万法本来同

一悟吾师心便息信门入处还无入二十年中事密如向人殊不劳心力

前人说法后人听由来两个揔无情只缘口耳都相似所以流通道自成

去人去矣叮咛嘱住者相承无断续若遇知音一和时乃知去住常充足

清明寒食与诸人共礼先师不动身万法本闲心亦尔将来谁是得吾真

　　和圭首座二颂

只论亲切不论时回笑诸方䧟虎机一句未容开口对片帆先逐便风归头头有路堪行履物物无差莫弃违不见黄梅足奇士卢公却得祖师衣

愧尔相求识𡻕寒不嫌危磴路千盘归堂一劄曾亲访闭户深山肯自瞒月下篇章应独和壶中天地共谁看临机大用全𠬧放何必区区握雪团

　　送郭大夫知钜野

东归半载渔樵乐北去三年父母来金马玉堂弹指入宝楼香阁一时开

　　题陈子羙息阴堂

湛湛寒溪叠叠山息阴投老得身闲武陵花好春长在渔棹歌清事不关眼底儿孙从富贵樽前𩯭发任斓斑天机曰有真消息频许禅僧共往还

　　题孙钦之养素轩

善养不教声色乱素丝无染是天真有时来此轩中坐作个忘机混沌人

　　智海化士乞颂

乞食山城归帝里毗耶钵饭香而羙莫念故园桃李春更参上国西来𣅀

　　示围炉僧

炉边静坐默无言勿论粗疏若市廛冷暖此中看火色祖师心印为亲传

　　题徐四翁壁

徐翁活计天真年老无喜无嗔参取面前桑树乾坤不出一尘

　　题祇园庵

祇园谁住此谓是钁头通物外庵边竹人间耳畔风露畦青戢戢烟圃绿蒙蒙只个潜心处分明古者同

　　夏散辄病既病且恼因书山偈示一二禅者

万劫一瞬视尘沙不动移若为论过未并揔入无时海阔波仍匝心通佛可齐床头木枕子推出恐人迷

　　题侍者寮香林阁

葛厨松枕午䆫凉卧看风云草木香弹指遍游尘刹𥁞故山归路笑羊肠

　　送常侍者西归省亲

本从绵竹过南方依前归入绵竹去井舍犹为旧曰居山川不改当时处邻人见之莫惊愕亲里欢迎断思虑有问南方所得时瘦藤为我聊轻据

　　小师崇坚乞偈

事办须寻道方明尔本来禅关无锁钥只要用心开

　　龙门偶作五首

明月何皎皎永夜入我室照出万古心念此百年质隔窗风露泫拥毳衣衾密迟迟不能寐余光在东壁

叨叨林鸟啼披衣中夜坐拨火悟平生穷神归破堕事皎人自迷曲淡谁能和念之永不忘门开少来过

呜呜鼯鼠啼时人皆不喜得意即相呼意去当自止吉凶由之生吾未见其理此言如未闻大梅有宗旨

初夜凉生早微云卷太空灯悬松竹露帘卷薜萝风可笑千年事能将一念通相逢禅客问细细话吾宗

每念心中事频开掌内珠欲凭天上雁待寄水中鱼此意终难写斯言不可书含毫竟寂寞绕屋树扶疏

　　题灵光台壁

　　政和七年院成别于南山下作灵光台台上立双浮啚西向见日没处是谓归根收藏之旨也一窣堵波以奉前后宗师化尽报体一窣堵波用安十方禅僧火后遗骨是二者爰彰寂灭之道殊途而同归万灵咸会者也吾之朽骨亦藏于此世世宜遵守之长而且久与夫虚空齐寿者斯双塔之所以建也其年寒食日住山清远记并述二偈云。

吾初欲作真常语更恐真常暗流注不如不语人共知人欲知之反劳虑崖头浮啚示其相台上野云飞不住周游独步或可追锦绣谷中归舍去

百骸溃散此日言一物长灵异时语此日长灵犹可知异时溃散凭谁举可知所以有生灭解举方能忘取与光明寂照遍河沙慎勿于中论尔汝

　　花山

石龟不念岁月古旧记已灭名尚留道傍苍木老霜雪涧畔野草随春秋讹传细读华阳传灵迹独闻姚比丘可凭定力验今昔人间万事徒悠悠

　　木鱼

无端击此沟中断钟鼓相参无杂乱能闻所闻非二缘以此及此通回换凡夫何故作追攀达士若为成智观可怜流入萨婆若醉眠尚尔排鱼贯

　　读经

不染而染妄本虚染而不染悉无余本虚自是能成事体净何妨应万殊断妄证真心岂息非真非妄智还迂了真了妄如无碍自在圆明始是珠

　　不寐

毗耶离城居士家环堵十笏容河沙八万四千高座众咄嗟已办薰天花迢迢不到迷是障念念常入心无差须弥卢山四大海我见如一粟与麻

　　早起

老来愈见心无事夜永偏知胆更凉浅浅地炉犹有火依依山月尚临墙试将寂灭那伽定暗写雕虫篆刻章刚被啼鸡忽惊断一时归入正思量

　　起晚

展脚缩脚饥鼠啼合眼开眼重露晞觉来始了梦时事梦处宁容觉后知瞬息黄梁犹未熟翩翻蝴蝶正狂飞披衣独坐日正午试问何如半夜时

　　游定明塔院作二颂

大士安禅地千峰塔院春门深松桧老事古岁时新人礼香灯夜鸟啼花雨晨只应禅石上去住亦通神

白塔云中路晴空鸟外檐好山长入望终日坐无厌几个竹生石数枝花映帘长安曾未到神力动飞潜

　　因举楞严经七处征心成颂

善逝明知直不邪要穷妄识是空花故令庆喜推心目胜相初观始出家在内何缘昧肝胃相知在外又成差琉璃比眼还同境闭障开明未有涯合处随生难定体根尘兼带转蓬麻世间一切都无著水陆空行作翳瑕七处无归全失措从兹始得遍河沙

　　述怀示学者

细思五十三年事并入初中后夜心须信刹那通过未更无毫发作追寻随消旧业根先断永绝新殃道已深此是安身立命处故吹一曲报知音

　　病中示光道者

我病无形不可见曼殊室利得深知再三若欲通消息推出床头木枕儿

　　蒋山送无着道人归舒州

已礼云中塔更瞻堂上师方思江水北共集定林西一句无多子千差永不疑到家勤爱护此道少人知

　　送禅人入京

千人丛与万人丛无喜无嗔耳目通要识太原孚上座六街钟鼓闹冬冬

　　再得　𣅀退褒山成三偈代违和守钱公

住山久有烟霞疾得请放还麋鹿群厚意于公殊未报深禅聊复对炉薰

公家忠靖有遗德乃与定明开道缘异世今时岂人意一麾千里是家传

出岫油然亦乘兴倦飞随意即知还有心知到无心域鸟恋故林云在山

　　真赞

　　释迦如来出山像赞

妙色非身形容乃普阎浮未下双林已睹旷济功深六年行苦尘沙相好万亿刹土众生心净佛日常午正念蒙光迷人外取雕檀写㲲像末孩乳今兹𥱍模传从乃古象步出山智珠河吐水月顿澄豁开觉户瞻之仰之岂敢自侮常在不灭此言手舞

　　观音像赞二首

旷大劫来离众苦心心永断诸分别闻处真闻实不闻说时虽说常无说法身普现凡圣等耳根采听音声绝娑婆最有大因缘一念清凉除恼热

旷大劫来不虚妄言言故得皆真实应念蒙光迅电飞寻声救苦奔风疾千章万句离文字异韵殊音垂秘密现相宣扬遇此时见闻颖脱欣今日

　　天台三大士像赞

岩岩天台旷阔寰宇大士不我毫端莫取蜀客心狂纤尘一缕屈指拊掌松石猛虎生涯何有流传今古静对虚堂非谓无补

　　达磨大师赞

振摇梁魏斟酌皮髓孰云西来空椁而已素壁虚堂少林熊耳

　　百丈大师赞

慧灯续传福庭宜敞常住世间水月镜像是谓丛林大智百丈

　　杨岐和尚赞

闹市竿头呈戏众眼曾惊栗𣗥蒲上横吞诸方尽畏宜阳秀水萍实杨岐雨过云横天高地下

　　白云端和尚赞

纲纪着明不忘付授净空无际如日处昼欲究根源瞻之龙岫

　　五祖演和尚赞

遇冤则亲传虚果当刚硬齿牙生铁肠脏风清淮楚道实宗匠不有智悲子孙安向

　　浮山圆鉴和尚赞

并汾铁骑老息荒丘云施雨罢花落水流

　　褒山定明禅师赞

四海称唐师出华阳不起燕坐翱翔帝卿名与山俱道逐时芳济民助国能雨能旸贫者获富热者得凉群蒙所归实在不亡

　　悟首座图余幻质复求为赞

廓然无圣俨尔有容明明绝眹密密垂踪昔也怀宝枯木藏龙今其示人巨岳乔松龙吞万𩔗松茂三冬神而不改风云必从吾形既得尔道自钟褒斜路险汉水朝宗

　　圭首座求赞

如圭如璋惟子非我且陋且拙在余是可子今传余拙则成奇物感神会形动心随凝云不飞寒月下映孰谓之凡孰谓之圣余犹尔也奇拙同贯噫嘻斯文大朴未散

　　顺知藏求赞

色里胶青不见形影中所以邈吾真吾真定有非形碍为对凡夫显幻尘尘既显道弥新不贵西来彼上人

　　渊禅人求赞

似余似余𩔗我𩔗我我复谓谁如火与火描邈不就迎随不果写出龙门衲僧灾祸

　　如大师求赞

比𩔗则疏现形仍普得在一瞬照穷千古云起吟龙风生啸虎赞之绝辞瞻焉奚睹

　　贤监院求赞

遍界不藏毫端独妙纵未颦呻已先微笑吾子识也水月斯照纤尘不遗是为宗要

　　肱维那求赞

识余者谁请观端的孰云圆青谩劳寻觅断云架巘皎月在壁昭尔惺惺悟兹寂寂

　　勤禅人求赞

沧溟一滴咸无际厚地纤尘广有余何事陋容人写得只缘踪迹在龙舒

　　昕侍者求赞

吾行尔随吾唤尔应唯随与应不欠不剩因吾识尔此像果亲静而瞻之道实绝伦

　　元侍者求赞

道虽光明形则山野提折脚铛住深兰若拙韵无取陋容谁写常在左右觉元侍者

　　小师崇戒求赞

似即疏比仍失廓尔空皎然日顾圆青写容质谁使之省寻觅

　　无著道人求赞

植杖望云何处空山独立凝情愧我萧然无物谢伊装点相成

　　冯济川教授求赞

天地无物我无物隐显空云随出没此间谁是悟玄人霹雳光中轰一咄

　　吴公明求赞

欲识坦然老乃是龙门人声名落四方坐卧今十春会见移庵去何妨邈形真平生香火缘对此即通神

　　张公寿求赞

首到东山晚亲龙岫岁经寒暑人非新旧涂毒长鸣优昙勿嗅静对终日弟子公寿

　　戴巨济求赞

画出人皆识相逢道更亲起云峰后路记得往来频

　　龙门常住图师真知事求赞

寥廓无状孰为龙门有指南路绝刀斧痕因缘去住任物所论黄竹寒湫晓而复昏

　　古尊宿语录卷第三十二　　　　　多八
中华藏第 077 册 No. 1710 古尊宿语录


　　古尊宿语录卷第三十三　　　　　多九

　　僧录司右阐教兼钟山灵谷禅寺住持　净戒　重校

　　龙门佛眼禅师语录之五

　　小㕘云好一转语还有人答得么良久云问答俱备所以古人道夫说法者当如法说且如法又作么生说诸人既无风起浪者里不免将无作有所以道其说法者无说无示其听法者无听无闻诸人既无听而听我者里无说而说若得恁么目前无一法可得何故且听外无一丝毫说底说外无一丝毫听底便能透过双关俱无异相不必说与不说听与不听自然大地山河色空明暗更非别法可谓透出尘劳顿居实地虽现在三界中炽然出三界现在声色里炽然出声色且如今与诸人说听同时作么生说个不说不听底道理湏知端的明悟始得不见古人道非色声香味触法者个去处也大杀不易㕘学之士若非到此田地管取目前有法外既有法内必有心内外缘生汩没三界诸圣由兹而出现达磨特地而西来还知诸圣用心处么只是诸人心是更无别心亦无别法所以道十方薄伽梵一路涅槃门诚实无差方知道无迷无悟非圣非凡若实得恁么便好韬光晦迹履践诸圣玄涂其或未然直湏管带始得不见赵州和尚云十二时中许一时外学僧便问许一时外学未审学什么州云学佛学法只如佛法尚为外学其余十二时中作个什么始得大难其人所以如今与诸人相会唤作非时言论既是非时言论如何得相亲去达道之人若能镕瓶盘钗钏作一金搅酥酪醍醐为一味说什么时与不时尽皆中的奉劝诸人快好究取二六时中去离尘缘莫起异念岂不闻昔日有人在高楼上见二比丘从楼前过有二鬼使扫并道路复有二鬼散花随后及乎二比丘回次二鬼复在前叱喝噀唾二鬼随后扫除脚迹其人遂下楼问二比丘所以其二人方悔感悟乃云我等去时共谈佛理及至回时却言杂语诸禅德此虽粗境界子细推来乃是学道之人大事何故只为情念瞥起外境现前念若不生无境可得所以先圣道以无念为宗而今但无凡圣异念种种心量亦无烦恼可断亦无菩提可求于生无生于死无死不见昔日洞山和尚与密师伯游山次忽见白兔从草中突出密云大似白衣拜相山云老老大大作者个语话密云兄又作么生山云积代簪缨暂时落魄者个公案如何消遣得去且道是何道理诸人若会得白衣拜相便乃独步丹霄永出常流若会得积代簪缨便解夺饥人之食祛耕夫之牛还委悉么直饶一一委悉分明诸人分上总使不着如何是诸人分上事试断看良久云讨甚兔子珍重。

　　师还东山省亲众请小㕘云暂下莲峰轻屈指光阴倏尔又三年虽然不隔丝毫许争似躬亲到座前某伏自数日前陪从太平禅师象驭再登莲峤归侍老师大和尚瞻礼慈容之间湏知有相见底事敢问大众作么生是相见底事不可是你见我我见你是相见若恁么全无佛法得力处何故世间诸趣彼此见存常在生死之中未有脱离之地所以雪峰和尚向人道望州亭与你相见了也乌石岭与你相见了也僧堂前与你相见了也若据如斯指示岂待音容相接言气相交始为相见诸高德夫为㕘学之士湏实有去处始得还知么如今敢道千里同风相见却易会对面相见却难知何故难知夹山老子道目前无阇梨座上无老僧诸来大众尽在于此如何见淂目前无阇梨堂上老师大和尚在座与诸大众证明作么生见座上无老僧不可等闲过却将为闲事昼夜被见闻风所飘鼓根尘阴界诸入缠缚不得自由生死事大湏得个悟由入头处始得虽然如是格外道人寔遭怪笑何故须知有向上一着且待异日他时别为诸人点破因记得昔日南泉赵州二尊宿皆道超物外名播寰中时有一僧往山中见一禅伯在盘陀石上卓庵而坐僧遂问曰南泉出世浩浩地可往彼问讯空坐何为庵主曰莫道南泉出世佛出世我亦不去僧持此语见南泉南泉大惊遂令赵州往验看州到庵主处从东过西庵主不顾州又从西过东庵主亦不顾州遂当门立曰庵主你败也庵主亦不顾遂拽下帘子而行庵主亦不顾大众者一则因缘诸人作么生委悉莫是赵州南泉不到庵主田地返被庵主勘破落他䧟虎之机也无莫是庵主虽然并无受用临机不解互换平地上死人也无诸人者素非此理大凡行脚人须是道眼分明始得若道眼不明只被南泉赵州庵主三人换却眼睛了也实无少许相应处若也道眼分明赵州南泉庵主便是上座更无异见也还相肯诺也无不见道曾经大海休夸水除却湏弥总是尘久立。

　　解夏夜小㕘云一二三无言童子口喃喃三二一上下四维无等匹衲僧活计绝丝毫万古徽猷是今日大众作么生是今日事现定东西僧俗灯烛荧煌作么生见得个绝丝毫底事若于此见得历劫孤明未曾昏昧方信道达磨不来唐土二祖不往西天如是之事盖是诸人背觉合尘流浪日久是以智光不得显现所以游方问道遍㕘知识若于一句下见得分明方知无量劫来事秪在今日然今日之事也大难委悉何故盖为诸人现分别者心本元真寔误认分别致背真源但无许多分别之心自然时常显露祗如此事还假方便也无山僧有个方便普施大众乃竖起拂子云还见么若道见拂子翳却两眼了也若道不见拂子生盲却两眼了也眼则且置且道者拂子是有是无拂子若是有便心外有法拂子若是无坏却世谛学道之士到此如何理论如斯指注太甚压良为贱若是真正道人也无如许多事故我释迦如来在日建立个方便门庭亦无如许多事每至结足安居不相往来各各求证道果于九十日中或有所淂或无所得或有疑虑或无疑虑或有罪或无罪至休夏自恣之日方诣佛所各呈己见求佛印可故谓之自恣自大觉掩光已来人心闹乱致有朝㕘暮请种种见知所以不能得契本源也忆昔佛在竹园精舍与大比丘结足安居至自恣日时优波离尊者观诸大众如海清净无有缺犯唯有文殊师利菩萨不乐所止之处好游聚落违犯禁戒时优波离具以白佛欲𢷤出文殊世尊谓曰若𢷤得但𢷤时优波离遂集众鸣犍稚左右上下皆是文殊遍虚空界一切之处悉是文殊世尊谓优波离曰汝欲𢷤那个文殊时优波离放下犍椎礼拜忏悔云我小德小智不识大士境界大众当时可惜放过甘为乐小法者若下得者一椎莫道文殊假使释迦老子亦无容身之处诸人还知得者一椎落处么若知得𥁞大地一切众生四生六道一时瓦解冰消无丝毫可见或有个衲僧出来道请和尚试下手看即向伊道动不如静放过一着何故落霞与孤骛齐飞秋水共长天一色。

　　小㕘云古人道若是陶渊明攒眉却回去如今敢问大众攒眉去是具眼不具眼若是具眼何故回去若不具眼何故回去去底且从你道如今却来者里围绕者是具眼不具眼若是具眼何故围绕还有人裁辨得么若裁得出无丝毫遗漏五日一㕘劳诸人访及于此寔为希有然既劳诸人访及为复世谛人情为复是佛法受用若是世谛人情我辈沙门释子聚会不可作世谛流通也如此则有何利益若是佛法受用作么生见个佛法受用底道理还有人会么莫是诸人从门前恁么来问讯叉手立地是佛法么莫是呼之无形应之有声一切处受用无尽是佛法么莫是渠不恁么一切该不得眼不见耳不闻孔孔洞洞是佛法么莫是阿师恁么说诸人恁么听是佛法么莫是本来无事何消得恁么大似头上安头但随时及节是佛法么莫是佛法两字不用道着山是山水是水僧是僧俗是俗如今且建立个化门接引初机是佛法么大众素非此理莫错好恁么则佛法只凭口里意里驱差将来若只如此何处有佛法尽是无义语不实语虚诳语谤般若罪大不可当乍可不会却永劫无事切莫未得谓得起大我慢轻忽先达若也实得个安乐处便须识得些子好𢙣辨取些子邪正不可瞒瞒盰盰儱儱统统只恁自欺自诳山僧直是不昧诸圣如今在者里不惜口业与诸人如此论量唤作论实不论虚我只要一个见解明白彻底悟得底人不要你许多作用奇特机锋玄绝棒喝齐施如此者揔不消得拈出也何故你未入门来时脚跟下已与你三十棒了也更来者里扬眉动目弹指拂袖便出去道我勿廉纤无话会拂袖出去则且从你者一假疑情如何得见谛去且问你拂袖出道是了也只如你大小二事时何不拂袖吃粥吃饭时何不拂袖相见问讯时何不拂袖须要说佛法时拂袖意在于何一处通千处百处一时通莫怪逆耳莫道絮无滋味我不图你名闻利养只要你悟得同报佛恩除此之外亦无别事你若真个有个入处方知山僧不分外已得者便好长养圣胎未得者正好疾速决择你不见药山久不上堂院主白曰大众久思和尚示诲山曰但打钟着院主打钟众已集山掩方丈门院主白曰和尚相许为大众说法何故不出山曰院主经有经师论有论师律有律师又争怪得老僧大众你看他古人得恁么奇特岂似而今教者两片皮喃喃地一似教书相似有甚么利济各请散去珍重众散师复云大众三十年后不得错举。

　　小参云今时人须是自尊自贵自成自立始得若能如此方有个休歇处虽有个休歇亦无休歇之量若不如此捏目生花见事便差但识山僧拂子便得只如拂子且作么生识乃竖起云还见么若见且不识山僧拂子若不见亦不识山僧拂子且如何是自尊自贵底道理近来兄弟以游山为访道观看名参学称为行脚还当行脚事么要见五台清凉京师两浙庐山湖南天台雁荡江南江北好山好水好寺院拈起拂子云子细看取一生行脚事毕或若劬劳䟦涉真实自轻大众切须自尊自贵将知尊贵边合着得个什么无事不须久立师姑本是女人做阿㛐元是大哥妻好大哥归堂去。

　　小参终。

　　普说

　　师云法身有三种病二种光一一透得始解稳坐地又楞严会上如来说五十种禅病如今向诸人道直是无病始得龙门道只有二种病一是骑驴觅驴二是骑却驴了不肯下你道骑却驴了更觅驴可杀是大病山僧向你道不要觅灵利人当下识得除却觅底病狂心遂息既识得驴了骑了不肯下此一病最难医山僧向你道不要骑你便是驴尽大地是个驴你作么生骑你若骑管取病不去若不骑十方世界廓落地此二病一时去心下无事名为道人复有什么事所以赵州问南泉和尚如何是道泉云平常心是道州从此顿息驰求识得祖病佛病无不透得后来遍到诸方无有出其右者盖缘他识病不见一日去访茱萸䇿杖从东过西从西过东萸云作么州云探水萸云我者里一滴也无探个什么州靠却杖而出看他露些风䂓甚能奇特如今僧家例以病为法莫教心病好久立。

　　师云不与万法为侣者岂不是出尘劳耶心不知心眼不见眼既绝对待见色时无色可见闻声时无声可闻岂不是出尘劳耶无路径处入得无缝𦉑处见得佛法亦无东西南北不道你是弟子我是师若己躬分明无有不是者㕘师时不见有师㕘自己时不见有自己看经时不见有经吃饭时不见有饭坐禅时不见有坐日用不差求丝毫相不可得恁么见得岂不是自由自在久立。

　　师云不问又不得才问来又成自轻了不问又焉知亦湏解问始得我向顶上锥劄你要你识痛痒如揭你灸疮甲相似灵利人便知始淂莫自欺我不瞒你不见古人问如何是祖师西来意尊宿大惊曰你问他西来意作么何不问你自己意如何是自己意曰当观密作用如何是密作用尊宿以目开合示之古人多少苦口后来子孙又不恁么也入门来便喝更无如何若何生怕你明不得有恁么一件事何不识取诸方爱教人看公案我者里现成公案好看莫教看破大小大事诸人十二时中祗是妄想尘劳心念智慧未能发生所有流布皆从意思中来要作何用智慧如日出无不开朗唤作无分别智现前湏得恁么一回了从此去有着脚手处有与你语言分若是妄想尘劳山僧于你无著脚手处好笑好笑说东入西说西入东不柰你何若能转头来智慧开时便解道和尚元来与我说了我也与和尚说了摇头时便摆(尾受)整理也你诸人谩道十年五岁参禅何曾做者般功夫来只是趁口快你方来我者里肯(就己)觑在也则功夫未成没滋味在你在者里十年五岁做得功夫熟也管取悟得去我也寻常教人做功夫说底话皆与他古人合不差一字你但会得了便知古人事也你莫道古人恁么道我恁么会得不是了也只如古人说不是风动不是幡动仁者心动有多少言语到你分上是耶不是(耶又)道我是你你是我无过此也又人问云门学人自己云门道山河大地多少好是有是无山河大地若有去怎生见得自己若无现今山河大地如何说无来古人说与你了不悟不知龙门寻常向你道本有之事你分上现行现用不着(寻讨)不着整理不着修证秪要你一信信得甚是省力难得如此人先师在白云会里端师翁常曰此道者天真自得之妙盖缘有生知底事山僧见先师十年道不得秪为疑得深后来彻底理会得如今总不费力不是思量时有不思量时又不是也佛法不如此袈裟下事莫教埋没山僧若不退思参究时一生也则埋没了岂有者个消息也而今道眼不明出世者多罪过罪过如何敢为人高座上也竖起拂子示人恶吓杀人如盲如聋相似不惊不怖秪趁目前不忧后世打鬼骨臀苦苦你诸人有福德因缘未悟心切不可作出世人祸事祸事若有真实事自然馨香你看多少虚头禅师久久一日不如一日如刻人粪作旃檀形到了秪是屎臭气你诸人求出生死求出离打教成一片又不是你和融然后成一片若教成一片决定不成一片昔日有僧参举道者一日游山问曰和尚香林道老僧三十年求成一片不可得此意如何举道者曰老僧也恁么却问其僧会么曰不会举又与者僧一偈曰香林成一片老僧也恁么不待此月终重为子决破至月末举道者遂迁化去你道一片事作么生好不好香林成一片龙门也恁么为报诸禅和当面莫蹉过各自下去。

　　师云看见了不柰何者多既看见如何却不柰何秪为不识所以不柰何若看见识得便柰何得也然发心参禅便要会得谁不愿乐秪为无个入处又强会不得一切处不契合一切处缘差用力取不得良久云你十二时中行住坐卧折旋俯仰种种事业一切处有超佛越祖底事秪是你才要解会时已无也真个是无也你拟凑泊已背了也所以道看见秪是不柰何莫是不拟心不起解会时得么展转更是不得也会尚不得岂况不会若是灵利底人才闻山僧说向你便能大开眼见得岂不是没量大人向道是法非思量分别之所能解又道智不到处若不如此争称佛法而今兄弟家秪是呈个解会呈个见处作道理何曾解恁么来何曾得到恁么田地来若是有道种性底人肯恁么去觑须是深深地体究蜜蜜地看详忽然柰何得便无疑情也你等不明祗为十二时中被杂念夺将去也盖为你要学事业见物便爱见文字便爱寻逐时便缘将去也道业何由得辨凡学事业人各有时三十已上便不可学也学亦难成学得又何用若己事办去学亦得在盖已点化了也若己事办又岂肯学也若二十上下犹可学若是灵利念生死之人亦不肯学也凡是㕘禅湏是心地平直心口相应心言直故如是始终地位无委曲相莫道我会也我奈何得也若奈何得那里更去问人也你才说会禅也人觑你脚手看你说话所为底事因甚却道者个如何那个如何既是会禅又却是争无明也只如道默耀韬光是如何藏名晦迹又如何不异人心是道又如何各自省缘莫说是非且如行住坐卧进退俯仰一切处皆是超佛越祖山前水牯牛有佛法你才寻究则已无也何不恁么识取久立珍重。

　　师云龙门活计是千圣之骨髓未有一念不与诸人说自是诸人不肯承当所以却成山僧瞒你且什么处不是与诸人说处禅僧家说道山僧不教人思量不教人会解不教人商量因缘不举古举今秪恁么空过我若在别处一夏湏明得公案三两则湏𦗟一件文字你若要商量举古举今却请别处去我者里只是一味禅所以唤作千圣骨髓我且问你适来因什么问讯圣僧且问讯时还印证你么还肯诺你么若道印证你他是土圣僧岂解印证你若道肯诺你岂解肯诺你既不解肯诺印证又问讯作么莫是仁义道中么莫是睹相生善么若是仁义道中衲僧家岂有仁义岂有睹相生善莫是事不获已随众问讯么又成何道理到者里须是一一明始得不见长沙大师一日回头见圣僧忽然知归便云回头忽见本来身本身非见亦非真若将本体同真体历劫迢迢受苦辛诸人还会此个道理么珍重。

　　师云有时问着师僧总言不知不会只管道饥来吃饭困来眠似此说话有什么救处更道不知月之大小不管岁之余闰谁理会你者般事我且问你作么生说个不知底道理你见人说了便恁么道还曾会得那不知底道理么古人道不知者无所不知无所不到唤作不知要你今时人到那不知底田地此是诸圣境界岂比如今拍盲不会唤作不知若总如此尽道我不知不管忽有人问着如何流通曹溪一路恐无人相续去也不得如此湏是勤勤决择始得珍重。

　　师云古有禅德问老宿云如何是出离之要宿云阇梨足下烟生禅德顿于言下得旨诸人还知出离事么若起解会心则隔了也后来有尊宿云不敢辜负和尚足下烟生又有北院通辞洞山山谓曰子何处去通曰入岭去山曰飞猿岭峻好看通迟疑山曰通阇梨通应诺山云何不入岭去通顿于言下得旨古人为人处甚径直每见人来无不示他是伊道入岭去此意如何今人不明了须做个会处以些子会是自隔了只许体究不许会解一体体得了更不疑也然亦不易保任若入得是则无退失所以会处明得不如不会处见得亦有可保任分更无不照顾时不晓了时所以古人道平常心是道还可趣向也无拟向即乖看他不许你趣向又作么生保任不易不易此岂不是出离事你若寻出离处所谓若屈玄沙道𥁞大地是地狱劫住若向者衣线下不明是大苦屈不可等闲久立。

　　师云三祖大师道不用求真唯湏息见又道才有是非纷然失心者个言语便是教你如今人作功夫处也你见他道不用求真便道更不湏求也此便是见不息是非纷然终不到无求心只成见解今时学道例皆如此看一转语向语下通个见处便将一切言句云无不是此事也恁么记在心下用为己有殊不知道起见解失心了也执而不肯舍大小大痴人要得无所求心么但莫生种种诸见非是冥然百不会唤作无求寻常十二时中目前不了盖是见心取舍你又岂得知无分别心所以先圣曰有为无为有异耶答曰无异也天地河海风云草木鸟兽人物生死变化目前皆名有为之相无为之道寂然不动无状无名谓之无为如何得无异去永嘉大师道无明实性即佛性幻化空身即法身此两者各别且如何明得即底道理湏是证得无求心也便和融得无事十地中第五难胜地谓真智俗智极难得等入地时二皆平等故名难胜地学道兄弟二六时中了取教等好还知是你无分别心所画出么如画师画出种种好丑画出五阴画出人天正画时不借他力能画所画俱无分别以不了故而起诸见见我见人自生好丑所以道画师画地狱丑状百千般放笔从头看特地骨毛寒若知是画出何所怖畏古人明得了一切处现成玄沙大师伐木次遇虎跳出侍者曰虎和尚沙叱曰是你虎又有僧礼拜次沙云因我淂礼你此个方便深符佛意法眼大师指面前狗子曰画镂出诸人看时莫就狗子身上明应须将来向自己分上看取始得方解他道才有是非纷然失心识取好久立。

　　师云如今直下信道是也已名不唧溜者况更不能直下信得又堪作什么也直下信道是何名不唧溜者从前许多时什么处去来湏知已失一橛了也便见从前不了底却成分外之见我观从上古人有从迷得悟者所有流布皆是从迷得悟法门有悟了知迷者所有流布皆是悟了知迷法门有无迷无悟者所有流布皆是无迷无悟法门其次来迷外得悟者亦甚多故不足道况不知悟亦不了迷此正是凡夫也从上南泉归宗诸人方唤作无迷无悟之见如今学者也趁口说无迷无悟又何曾到来不得容易出言盖为你有疑在我今问你一件事初入母胎时将得什么物来你来时并无一物只有个心识又无形无儿及至死时弃此五蕴檐子亦无一物只有个心识如今行脚入众中者个是主宰也如今问你受父母气分精血执受名为我身始于出胎渐渐长成此身皆属我也且道属你不属你若道属你初入胎时并不将一物来此个父母精血几时属你又只合长在百年依旧抛却死尸又何曾属你若言不属见今一步也少不得骂时解嗔痛时能忍作么生不属你得试定省看道是有是无管取分疏不下盖为疑根不断道有来初生时渐长至三岁五岁乃至二十时决定不移到四十五十而此身念念迁谢念念无常决定唤作有不淂道无来种种运为皆解作淂道无且不淂昔有一人因行失路宿一空屋中夜有一鬼负一死尸至续有一鬼来云是我尸前鬼云我在彼处将来后鬼强力夺之前鬼曰此中有一客子可证二鬼近前云此尸是谁将来客子思惟道二鬼皆恶必有一损我我闻临死不妄语者必生天上遂指前鬼曰是者鬼将来后鬼大怒拔去客子四肢前鬼愧谢曰你为我一言之证令尔肢体不全遂将死尸一一补却头首心腹又被后鬼所取前鬼复一一以尸补之二鬼遂于地争食其肉净𥁞而去于是客子眼前见父母身体已为二鬼所食却观所易之身复是何物是我耶非我耶有耶无耶于是心大狂乱奔走至一精舍见一比丘具述前事比丘曰此人易可化度已知此身非有也乃为略说法要遂得道果汝等诸人只说参禅举因缘便唤作佛法此是禅髓何不恁么疑来参耴会得么你身不是有不是无有是心有身则未尝有无是心无身则未尝无你会得么更说个心亦不有亦不无毕竟不是你本有今无本无今有断常见解久立。

　　古尊宿语录卷第三十三　　　　　多九
中华藏第 077 册 No. 1710 古尊宿语录


　　古尊宿语录卷第三十四　　　　　多十

　　僧录司右阐教兼钟山灵谷禅寺住持　净戒　重校

　　龙门佛眼禅师语录之六

　　师到禅床前立云山僧立地待你诸人构去还构得么良久遂坐曰看见了也不易作个主宰不见古人唤僧云上坐僧回首古人云担板汉正当恁么时如何作个主宰免他唤作担板漠此事也不易构唤作业识忙忙不见沩山问仰山𥁞大地人业识忙忙子如何辨仰山云某有个验处沩山云作么生验时有僧从面前过仰山云上座上座其僧回首仰山曰只者个便是业识忙忙师云正当恁么时如何作个主宰免被他道业识忙忙去有般禅僧家强作主宰道待他唤时但莫应他便去应他作什么你又不是木头有底不然竖一拳下一咄唤作强作主宰且问你者里唤时且从你竖拳下咄只如前廊后架照顾不到忽然被人问着又如何祇对不可更下一咄竖一拳却湏是实始得此事直是平等不论贵贱你看陈操尚书是个俗官一日与僚属在楼上见数僧打包过有一官人云数员禅客操云未信在待与勘过僧行到楼前操唤云上座僧皆举头操顾谓僚属云不信道当恁么时如何作得主宰免被他勘破古人道檐板汉则且置只如后来人又道者僧唤既回头因什么却成檐板汉又作么生会佛法到此信知有深远处须久久淹浸不可强作主宰久立。

　　师云大凡修行湏是离念此个门中最是省力只要离却情念明得三界无法方解修行离此外修较似辛苦不见古来有一持戒僧一生持戒忽因夜行踏着一物作声谓是一虾䗫腹中有子无数惊悔不已忽然睡着梦见数百虾䗫来问索命其僧深怀怖惧及至天晓观之乃一老茄耳其僧当下疑情顿息方知道三界无法始解履践修行山僧问你诸人秪如夜间踏着时为复是虾䗫为复是老茄若是虾䗫天晓看是老茄若是老茄天未晓时又有虾䗫索命还断得么山僧试为诸人断看虾䗫情已脱茄解尚犹存要得无茄解日午打黄昏久立。

　　一日众集师出来大众前行两匝长嘘一声云山僧在你诸人肚里走两遭了也还知么非但今日如此常在你诸人肚里走来走去还知得么唤作无瞒人之心实是如此山僧尽知得你是好是𢙣所以道诸人知处良遂揔知良遂知处诸人不知良遂坐主是个解义阿师却明得者个事不见一日去见麻谷谷见来不管他自将锄入菜园里良逐亦随后去谷亦不顾便归方丈闭却门他于是定省精神忽然明得便道和尚莫瞒良逐好你诸人如今还得恁么也无也不易构更有百丈会下古灵和尚得法归来接他受业师非但古人今人亦有不见四五十年前有茶陵郁和尚作山主时因庐山化士到言话间为举僧问法灯百尺竿头如何进步灯云恶由是每日参详至于吃粥吃饭时未尝离念一日因赴外请骑驴子过桥桥损䧟驴子脚倒不觉口中云恶忽然大悟乃有悟道颂云我有明珠一颗久被诸尘封里今朝尘𥁞光生照破山河朵朵者个便是样子唤作实头参学今时人但恁么学取若信言语解会要明者个事明不得也将合头语合者个事合不得也湏知有省悟之由若真实参学但恁么看据现定会些子言句便休也在诸人彼此行脚决择生死大事不可据现定便休去也湏是与他古人相似自讨个省发处始有真实参学分久立。

　　师云本有之性因什么不会佛法无多子只要省径也不教灭除妄想遏捺身心闭目合眼便道是此事不如斯也湏看现定是何道理为什么却迷去恁么最是亲切只如老僧未说向你诸人未曾听时还有往来底分么正当恁么时切忌强作道理上至诸佛下至一切总皆如是所以圣与凡等邪与正等生死与涅槃等且问诸人过去毗婆尸佛迦叶佛古今三世是什么人分上事十方有漏刹土是什么人分上事山僧道总是你三十年后悟去始知龙门老僧说来切不得道是若恁么此名外道见解久立。

　　师云如今被人问着道不得过在什么处盖为于无色处见色无声处闻声无道理处强作道理无主宰中强作主宰者里消遣不下唤作翳眼犹存空花乱坠何故只为心存在便道不得佛法无多子只要平白地道得一句子便了且道作么生是平白地一句子若有人问山僧只向伊道两句了也还会么古人道佛祖言外边事一一分明说了也只是到者里多是错乱昏醉不省此若不见便是立地瞌睡汉子也诸人常在光明中开眼见了而不知教山僧怎生柰何久立。

　　师云恁么与你东举西举便道与你说禅才转脚时便作世谛流布将去你但念念在其中便有省发底分看来多只在眼耳见闻觉触处蹉过了须是不离分别心识取无分别心不离见闻识取无见闻底不是长连床上闭目合眼唤作无见须是即见处便有无见所以道居见闻之境而见闻不到居思议之地而思议不及久立。

　　师云诸人上来要个什么事须是当人自作活计莫𦗟他人说古人道我十八上便解作活计你诸人须是解自作活计始得你道作个什么活计但莫别求如今人多爱动脚动手者个不解作活计了也唤作抛家散宅漂流去分明不会只管寻讨学些子知解记些子言句此唤作运粪入到者里须是行李正当日久月深淹浸得熟便会去古人道一切处是你东去也是你西去也是你你是阿谁若云某甲者个是情识须是透得过始得昔日天亲问无着兄往内院见弥勒说什么法着云说者个法且道者个是什么法须是拣得出始得不要认着者个多是被者个一句子瞒住了也所以说病为法是故名为可怜愍者久立。

　　师云莫谓如今说底是未是在若有个是便有个不是所以道一切言句皆不与此事相应直须相应去此事不在别人还得相契也未且契契阿谁若道契于古人古人已往若道契他善知识善知识与你无交涉所以诸圣慈悲告报教契自心源且道那个是自契底心源若有心可契决然契不得须是以无心之心则契矣久立。

　　师云十二时中须有个契合处始得你岂不见灵云一见桃花便契合此事香严击竹便乃息心古人道若不契合此事则山河大地瞒你也灯笼露柱欺你也如今四生六道浩浩地只为此事不明奉劝诸兄弟且先去却粗缘你十二时中思衣念食种种杂虑如灯焰相似未有一时停歇但除粗缘所有微细自然净𥁞日久岁深自然会去也不着参唤作息意忘缘不与诸尘作对所以西来妙旨意在自明龙门长老也无禅与人参也无法与你商量只要诸人自契参学门中唯以忘缘息虑为要者个是从上宗旨祖不云乎以无念为宗无相为体若只一喝一拍有什么了期久立师云弘道而心常淡泊顺事而意识奔驰但愿道富身贫情疏德厚山僧者里日日恁么时时恁么且道恁么是什么离却分别心识意度言句外道将一句来此事无你解会处如今但是心虑觉观者皆有个解会得及乎返穷己眼返思思虑之心为什么人到者里不知便说道从本已来非青黄赤白无相无状我说向你道此唤作言语不是你本心本心如何思量己眼如何得见正当返观时亦无能见之者有人去者里一口吞𥁞慧眼豁开顿达本乡也今时人若为到无见无闻处现定万法亘然见人见屋种种万象如汤涌沸未有一时停住只如作婴儿时也闻声也见色只是不解分别才晓事来便采听分别自那时前后分披了也到者里要人整理不妨难为他得道人行时不见行坐时不见坐所以如来道眼见色与盲等耳闻声与响等作么生说如盲如响闻声时无声可闻见色时无色可见所见所闻皆如响等又如梦时见种种境界觉来还有许多般也无若有床上只是被与枕子若道无许多般又心中历历地记得说得如今白日所见所闻亦复如是所以道眼见耳闻底事经论可学唯有灵台作么生学久立。

　　师云释迦老子在什么处自云作么作么复云达磨大师在什么处自云只在作么生说只在底道理也不妨难明若于斯明得始知正法常住禅僧家多分秪道那举处便是你若身坏命尽时若病说不得时又作么生须是证入始得不见僧问德山从上诸圣向什么处去山云作么作么莫是作么便是诸圣么你诸人若不将言语会便落他声响流布纵饶不墯他声响言句便落他无言无说处此事实无你意解卜度若存一[糸*系]毫便成趣向于己疏也饶你将玄机妙义去合他决定合不着若总不思量亦不可须是亲证始得明见无疑矣久立。

　　师云今时人参学错学不出二种病一是五蕴窟宅无言无说无形无假湛然不动处便道任他佛祖出来我也只恁么此是一病次认能言能语能闻运用施为行住坐卧者此亦是一病你还知道动是苦本风力所持么若有人能离此二病解去体究者此人须有个省发时节若不如是亦无整顿处又有二种善知识为两般学人方便苦口有一般学人自作道理自吐个消息进前退后竖拳合掌以为禅道善知识见他恁么便苦口向伊道你错会了也你无事硬认着作么此是一种善知识又有一般学者云某甲不会不知未审如何某甲并无个契入处是故善知识见伊恁么了便向伊道你无事用求会求入作么此亦是一种善知识前后两般学者若闻善知识恁么道善能回光体究必然明得若只管道不会是自生退屈任是一千年也只恁么幸在其中更道不会求契合有什么了日要会么须是不立限量直下构取始得久立。

　　师云今夜与你诸人说个譬喻恰似诸人有个眼能照见一切长短方圆等象为什么却不自见但识取长短方圆等象若要见眼则不可你心亦如是其光照瞩通彻十方包容万有为什么却不自知要会么但识取照瞩等事若见心则不可也古人道刀不自割指不自触心不自知眼不自见则真实矣久立。

　　师云诸人许多时在此立地还见一人真善知识么不可空立去也山僧只唤作假长老先圣所以道但以假名字引导于众生佛是西天老比丘不劳仁者分别取相何者是释迦老人阿那个是达磨大师祖师未来此时还有佛法么作么道无得若道无只成自瞒在少林面壁时还有许多言教公案么恁么觑得破多少省径你不上来时山僧亦不见你上座亦不见山僧你不见我我不见你如何辨明若明得复有何事佛未出世时也恁么佛出世后也恁么佛灭度后也恁么若到恁么田地实无一星事你诸人行住坐卧饥餐渴饮怎生说个无事除非见到底人方解如是昔大迦叶在灵山会上礼佛见彼大众俨然便有个见处道今此诸大众如本未曾有你道此意如何诸人适来在下头不见有许多人及乎上来分明见有许多人怎生说个如本未曾有老宿问僧近离什么处云城中宿云如今在什么处云山中宿云我有一问问你若道得即住若道不得即去上座离城中城中少上座上座到山中山中剩上座城中若无上座则心法不周山中剩上座则心外有法僧无语诸人苟能于此参详得所谓不落断常二见六根怡然行住寂默一念不生万缘俱息如忽不然随有随无落断落常譬如舍父逃走到者里实是不教你费一[糸*系]毫力便恁么会取你若要和合者事教无缝𦉑时早已离披了也山僧往日思惟此事将谓三生两生始可得悟去后来只闻什么人打发什么人有见处便觉今人也解悟得时寒省缘辨道明究己躬此是大事久立。

　　师云若有人问你作么生道还道得么你等思量管带道得一句子来有什么用处三更半夜作么生道天明起来作么生道前廊后架作么生道还道得么湏是眼明始得久立师云适来侍者报道雨不住若参时恐大众不闻如今雨住诸人还闻么山僧道雨不住时最亲切何故却为诸人无采听底心只如诸方示人道雨声为你说法了也还端的也无山僧即不然雨声是你说法了也还会得么直下明得更有什么一[糸*系]毫头子也今时行脚人须待将一句子契他善知识恁么自苦自屈作什么我更问你契那个善知识若要契他善知识意但识取你心我更问你那个是你心作么生识向者里强会不得湏是一回省发乃可古人不得已向无言诠处假立言诠无方便中巧施方便玄沙一日入山逢虎侍者报云和尚虎玄沙云是你虎现今山河相对刹土纵横分别思惟千差万别怎生说个是你底道理者里若不了一切处碍塞杀人秪为诸人历劫循尘为物所转你试指出那个是物何者是你所以有僧问玄沙学人乍入丛林乞师指个入路沙云还闻偃溪水声么云闻沙云从者里入今时人不明了秪管道心性周遍更是谁闻如此言论有何交涉直须是通身赤条条地不挂寸[糸*系]始得且问诸人还着衣来么良久云得恁么不识羞耻久立。

　　师云才作道理便难会去须是不作道理始得有般闻恁么说了便道我都无言说亦无道理却不知正是道理了也如今与你断约一件事以明见自心为极则此一句便是龙门山里佛法也古人道心不自知心不自见诸人作么生明见去自心也难见从上诸圣皆是明见自心底人先师便是明见自心底人只如先师会中有多少方来兄弟能有几人明见自心极是少也心不见心须是不见是心始得此乃离念境界如今若与诸人说便道贬剥诸方若不说此事亦难明晓有般宗师向人道痴汉者一假事你因何不会先将自心做个窠臼然后将心去取证唤作钉桩了绕桩走便恁么流传去便恁么承当去敲床竖拂用将去唤作将心用心又有般宗师向人道莫作计较道理开口便没交涉了与他不相应也去空劫已前认取都无言说一似坐个气毬相似有甚安乐处又似虾䗫努气相似你作恁么见解面前一似黑雾罩定了也山僧至诚相劝不是妄说不是作道理笼罩人不肯人压良人山僧都无如是道理若或你只么认将去也由你若道我也如此见得也由你若道据我见处总得也由你若道某心下未稳在也由你须是不自欺始得世间多少宗师说禅说道为自欺不自欺为欺人不欺人须是子细山僧旧日在先师会里受庐州化士行至熨斗寺前值泥雨忽然滑倒心中烦恼自言我行脚禅又参不得自早至今饭又未吃更恁么受辛苦闻有两人相骂道你犹自烦恼在山僧闻得忽然欢喜却寻不烦恼处不得盖为打疑情不破后来四五年方知得如今兄弟须是如此用心照顾始得今夏举无情说法因缘只是错会者多你见无情便说无情若见有情便唤作有情你参禅人不明无情说法如何了得行脚事做善知识不会无情说法如何接物利生相劝诸人子细穷究令悟去如未有领览处且缓缓参取不要忙久立。

　　师云先师常说个譬喻如外国有二人来大朝探事初入界时两人商量了各自分首一人东去一人西去从一州至一州从一县至一县行来行去忽然到东京城里两人在朝门前相撞着㘞者个觑那个那个觑者个并无言从前许多商量本国中事历历地分明挨肩便过无人知得奇怪诸人且道恁么撞着时如何恰似禅和家做功夫相似今日体得些个明日究得些个穷来穷去一日现前全似朝门撞着一般唤作打发须得恁么一回始得方谓之行脚事办又如失乡多年或闹市中逢见老爷相似便乃识得无疑亦不须问人是爷不是爷兄弟但恁么管带莫为等闲时不待人祖师道光阴莫虚度各自宜努力久立。

　　师云古人道钟中无鼓响鼓中无钟声今时学者那里得到者般田地有时入室见兄弟下一转语及乎更与一拶便只管主张道适来已秪对了也不可别有也多少分明恁么做功夫有甚巴鼻痴汉岂不见先圣道言言见谛句句归宗你未会了秪管胡乱主张今后入室不要如此乍可道不会却受整理久立。

　　师云称禅客须是信人说话始得若不信了教人千说万说亦无用处呵呵不信了只管听人说争名禅客夫禅客者风尘草动时悉皆晓会眹兆未生未落思量意路未动时便识取方名禅客何故者般事用敌生死也须是个不争多底漠始得不见云岩参百丈二十年不明此事道吾为他直得咬断指头你看他古人虽不明亦不忧道我不会心亦不休亦不驰求言句又如雪峰和尚三到投子九上洞山在投子时一日揭帘入庵投子见来便下禅床立峰拟议子便托出峰直得哭后来到洞山又理会不得乃到德山问从上诸圣学人还有分也无山打一棒云道什么峰当下如桶底脱相似及至鳌山尚云有疑在看他古人直以疑团子破也方始休便道事已了意亦休此个元来触处周今时兄弟参请多是依言起解乱作主宰不然将古人悟处唤作因缘去那里看唤作过话有什么交涉秪如雪峰三上投子九上洞山岂为言语兄弟直湏退步体究如何退步且不是教你长连床上闭眼坐硬捺身心如土木相似百千万劫也无用处若要退步时你有不会底语言不了底因缘便䪺在面前退步自看因什么不会去良久曰僧家道思量也不得不思量也不得却教人如何看我向你道但退步看良久又长嘘云好闷杀人好难会秪你那闷杀人是什么闷杀人是谁你恁么退步来看渐渐惺也一日光明一日渐见广大又不得一向去者里认了便道是了当也便是拄定杀了也济甚事湏是着些智慧来观看古人许你管带一路若如是休歇退步管取有个道理此是为都不会无所知者又有般胡说乱说如何若何底汉你但亦退步看你那胡说乱说底是什么但恁么回光返照看方是若一向如此做功夫毕竟亦有悟期若不相信也无可奈何山僧初㕘胜和尚教看如何是佛法大意楚王城畔汝水东流又令看风幡话及至下来㕘老和尚乃请问古人声色纯真老和尚千说万说秪是理会不得后来又令看如何是奇特事云你道什么遂却喜欢盖为有个撮摸处遂常看云如何是奇特事云你道什么独自思量云我道什么来我道奇特事又不见有奇特处看三年不会遂去游浙中途回来却令看杀父杀母佛前忏悔杀佛杀祖向什么处忏悔云门道露者公案一似热铁一团在心中七年吃𥁞辛苦众中久参方知更与你说晦堂初㕘禅时自桂府来先见云峰悦和尚三年不会他说话又㕘南禅师二年不会却过去山主院里过夏因看传灯录僧问多福如何是多福一丛竹福云一茎两茎斜晦堂遂开悟今时人秪唤作问答语盖用功不子细不晓古人方便山僧相劝兄弟既在林下各自学道勿空过时以悟为则久立。

　　师云亲近善友先圣叮咛付嘱也今时学者湏是依佛祖之言寻师决择始得若不恁么何名学者若要明此事湏是起疑参究你若深疑此事便是般若智现前何故行脚事只要疑情息你若不起疑争得疑情息不见先师三十五方落发便在成都𦗟习唯识百法因闻说菩萨入见道时智与理𡨋境与神会不分能证所证外道既难既不分能所证却以何为证时无能对者不鸣钟鼓返披袈裟后来唐三藏至彼救此义云智与理𡨋境与神会时如人饮水冷暖自知遂自思惟冷暖则可矣作么生是自知底事无不深疑因问讲师不知自知之理如何讲师不能对乃云座主要明此理我却说不到南方有传佛心宗尊宿却知此事汝湏行脚始得先师便行脚游京师两浙凡是尊宿便问此事无不对者也有说底也有下语底只是疑情不破后来浮渡山见圆鉴看他升堂入室所说者𥁞皆说着心下事遂住一年令看如来有密语迦叶不覆藏之语一日云子何不早来吾年老矣可往㕘白云端和尚先师到白云一日上法堂便大悟如来有密语迦叶不覆藏果然果然智与理𡨋境与神会如人饮水冷暖自知诚㦲是言也乃有投机颂云山前一片闲田地义手叮咛问祖翁几度卖来还自买为怜松竹引清风端和尚觑了点头诸人此岂不是深疑了亲近善知识然后明得只如先师行脚参善知识后来却道问祖翁是如何自卖了却自买是如何湏知无有剩也古人道总是你又道我未尝有一句子到你若有一句子到你堪作什么诸人要疑情破么亦湏是似先师一回始得久立。

　　师云你但看马大师见僧下阶乃召云大德僧回首大师云从生至老只是者汉回头转脑作什么其僧言下领旨此理如何从生至老只是者汉你道是那个汉你才起心要见者汉时便不见者汉者汉难见千难万难今时人只道是者个汉更是阿谁不可别有也一百个中有九十九个如是会有甚巴鼻若恁么如何明得从生至老底事如何便见得只是者汉你若不见者汉四大五蕴总未知下落处且如只今说法𦗟法是有说𦗟是无说𦗟若道你立我坐我说你𦗟三家村里人也解恁么道焉敢称禅客若谓无𦗟无说又道从生至老只是者汉所以到此湏是求一个了达底人决择山僧向前未明得时总不奈何了便请益先师才问着时先师只道我不会我不知我不如你又问禅毕竟是易㕘难㕘只向我道你无事问难问易作么㕘禅唤作金屎法未会一似金会了一似屎山僧甚不肯此语如今思量了语虽粗其间旨趣不浅此𥁞是了达之士发一言半句皆不虚也凡为人时皆不胡乱指示亦不乱许人今时有诸方知识有时说得是有时说得无巴鼻此理如何盖为他亦未了达有时许人道是有时却道不是若如此争明得从生至老只是者汉子细看来今时人也只是旧时人今时作用也只是旧时作用千变万化也只是要你者里自肯一肯方始得了当今时人不了当者只是不解决择如何是不解决择处只是将古人言句作解会将自己来锥钻只是如此到弥勒下生也不会何故向你道回头转脑便不是了也向者里省力处更不用如何若何直下明取你诸人先将道理近前用古人言句自缠自缚一似净净洁洁一片地却将一手土撒在上面相似山僧前日入室垂示道你如今到者里不可也似适来相似湏有个会处始得有者道适来也只恁么如今也只恁么你先走入情识里了争怪得你古人多少慈悲向你道行是佛行坐是佛坐一切法皆是佛法一切声皆是佛声你错会了便道一切声真个是佛声一切色真个是佛色既不许如此会却如何即是向你道才涉眹兆时早支离了也欲将智照显他时早昏暗了也如今但莫取我口各自由你做功夫看古人因缘亦得静坐亦得一切处观察亦得皆是你做功夫处一切处是你证入处但一处精专日来月往湏被你打发去不见古灵和尚行脚归其师问云汝离吾行脚得何事业曰某见百丈得个安乐处遂举百丈颂云灵光独耀迥脱根尘体露真常不拘文字心性无染本自圆成但离妄缘即如如佛其师于言下省悟又雪峰和尚见风吹芋叶动遂指似僧僧云某甲甚生怕怖峰咄云是你屋里事怕作什么其僧亦有省既一时是你屋里事为什么却不会盖为你随处流浪不常在家但如今对善知识时莫教忘却唤作顺理而行就己知归复云从生至老只是者汉回头转脑作什么各自看取久立。

　　师云如今明得了向前明不得底在什么处如今明不得到几时明得去只恁么翻覆体究也湏会去所以道向前迷底便是即今悟底即今悟底便是向前迷底若言从前迷即今悟也又言明来暗谢智起惑忘恁么还得么那里得如此则有暗可灭有惑可除不见古人道不改旧时人只改旧时行履处你禅和家道有什么难迷也只是者汉悟也只是者汉不可别有及乎问着他那个是者汉便去不得不然胡说盖缘未曾谛当证入此是诸人入骨髓底病谬底汉便认着一生休非但一生千生万生亦只休去若是灵利底他湏解体究那个是者汉直求入路处师乃嘘一声今时佛法淡泊众中也难得人诸人既在龙门学道不可空过十二时管带构取觑见诸人也似不争多你不见临际和尚道赤肉团上有一无位真人常从汝等诸人面门出入未证据者看时有僧出问如何是无位真人际下禅床把住曰道道僧拟议际便拓开又道汝眼放光照破山河也古人多少慈悲如今人不以为事湏是寻人决择你不见嵓头雪峰钦山去见临际路上逢定上座头问什么处来定云临际来头云和尚万福定云和尚已迁化也头云某等特去礼拜又值和尚迁化不知和尚有何言句请上座举一两则定遂举临际上堂示众云赤肉团上有一无位真人常从汝等诸人面门出入未证据者看看时有僧问如何是无位真人际下禅床擒住云道道僧拟议际便托开云无位真人是什么干屎橛便归方丈嵓头不觉吐舌钦山云何不道赤肉团上非无位真人定便擒住云且道无位真人与非无位真人相去多少速道速道钦山直得面青面黑嵓头雪峰同劝云者新戒触忤上座且望慈悲定云若不是者两个老汉𡎺杀者尿床子你看他道非无位真人定何故不肯今时学者那里到者般田地只管认个五蕴身田强作主宰不能放下我今举几则语教诸人看雪峰参投子问者里还有人㕘么予掷下锄头峰云恁么则当处掘也子云不快漆桶他道当处掘尚做漆桶又有南际长老见雪峰语论无不相契峰令见玄沙沙问古人道此事唯我能知长老作么生会际云湏知有不求知者沙云山头老汉吃许多辛苦作么你道此理如何又先师在海会端和尚会中时端和尚举古人道如镜铸像像成后镜光向什么处去会中有头角兄弟下语皆不契端和尚云湏是道者子始得先师时作街坊却从外归端和尚举前话问之先师近前问讯云也不争多端和尚抚掌大笑人皆谓摩捋他教做化主什么说话山僧此中只要学道如要学道十二时中湏是先去却无明人我何故人我乃庸人之事先师一生无人我山僧在他身畔作侍者见多少不曾有一念烦恼曾说旧时有个上座在海会做知客先师因送一个长老住四面乃率知客相送不知如何者上座便劈面唾先师你是甚人却教我送他恶言不止先师遂休总无人知得后来仍来太平先师请伊(作知)藏又做首座复自求作监院亦从之及先师住海会乃举住太平知州不肯又恶骂谓不主张他先师方出言道者汉两度骂我也以此见伊无人我今人才有些言语便要理会如此作么生学道有时见初机兄弟入室秪是争山僧觑他了也不奈何一似村里人把匾檐共上将军斗我者里七事随身手中是关羽八十斤刀他便把匾檐劈头打一棒见人不动又连打数下去我不是怕他盖不是对手呵呵劝诸人不要粗心日夜行持做个向上人纵然不悟亦是高上之士切湏用心久立。

　　师云你才认着道是便被缚脚缚手更动转不得也则被你一认认了纵有千般亦不是也你若不认着却有个救处譬如造得一只船上面一一装载了要千里外至乎宝所才动手你先自钉下桩系却船了却用力摇橹你摇到弥勒下生也只在岸边你见船东簸西簸将谓是转动又何曾离得一步来又似磨茶汉子从早至夜团栾旋转极是好笑若眼目不分明底见你认着向你道是也被明眼人觑见点检出来多少露栓索如今多分秪用个如今底道总离如今不得秪被恁么地钉下桩参学不得旨趣一时把来错会了做个主宰不知佛法不恁么会不见麻谷持锡见章敬谷振锡一下卓然而立敬曰是是又见南泉亦如前泉曰不是不是谷曰章敬道是和尚何得道不是泉曰章敬则是是汝不是此是风力所转终归败坏谷方省过你诸人看几错会一生争得不就人决择山僧初行脚时见先师偈句便信道此人似古圣说底事必有实证处便十年间㕘扣先师颂道学道先湏得旨归闻声见色不思议若凭言语论高下一似从前未悟时又曰空门有路人皆到到者方知旨趣长心地不生闲草木自然身放白毫光我后生时虽造道未得心中知此非常句也秪如闻声见色皆可思议又何缘得不思议及乎论个证处却云一似未悟时未悟时皆可思议如何见个证处此人得无所得至究竟地方解如此我后来十年外始领他事大凡行脚学道㕘寻莫痴坐就人决择此法难了唤作隔宿不问道若得了便别也昨日也吃粥吃饭今日也吃粥吃饭岂昔人耶别也不同也赵州向人道吃粥了也未曰吃粥了也州曰洗钵盂去便是别也吾岂常人也你道何处是别处久立。

　　古尊宿语录卷第三十四　　　　　多十
中华藏第 077 册 No. 1710 古尊宿语录


　　古尊宿语录卷第三十五　　　　　多十一

　　僧录司右阐教兼钟山灵谷禅寺住持　净戒　重校

　　龙门佛眼禅师语录之七

　　师云山僧教人识取自己师僧家闻得了却云初机学人看底事有甚难会你且缓缓且子细你用何者名自己只如古德对自己语云游山玩水你道我会也更是阿谁又对自己云是你自己你道我也会得是我自己且如对伊道山河大地又道噇饭时饭是你自己又怎生会又却去不得古德云尽大地是你自己又且如何消遣每常见人错会了举转古人事问伊只如镜清问玄沙曰学人乍入丛林乞师指个入路沙云还闻偃溪水声么清云闻沙云从者里入清从是得旨我问你闻时闻个什么个个对曰闻水声如此见解堪作何用据他所见闻处历历地一时领得离此闻外无声可得尽从我者里显现者个是业识有底对云不是水声是闻自己山僧向道自己了如何闻自己所谓认心认性佛法是个省力易会法门人自辛苦古人见不柰何了向人道你试一念静思看好言语后人不明古人意了去那里闭眉合眼捺伏身心堆堆地坐了等悟好痴好痴久立。

　　师云不见祖师道风鸣耶铃鸣耶便好休歇也更烦他道非风铃鸣乃心鸣耳你更讨什么参请也及至此土道非风幡动仁者心动祖师恁么印证因何不会只为个能所所以道因能立所所既妄立生汝妄能无同异中炽然成异今时人言决择且如何决择莫是道者个是入门底语者个是初机语那个是久参语么揔不如是元来一时放下正是决择于一切时无异缘自早辰起披衣洗面归寮等事你唤作杂想也只要你见色时无能见所见那里不是闻声时无能闻所闻心里思量时无能思所思佛法最易最省力自是你费力自作艰难若易处不见且究理而坐既来龙门参禅莫将来比诸处妄想卜度但退步看须会去然有般兄弟受整理有不受整理有愚者有智者有可救有不可救且如不受整理者硬将生死业识来用将粥饭气来用问着则瞠眼进前退后举坐具在髑髅里皮袋里昏昏地认个识情此不可救你但放下了退步来看方会又有般上座道我都不作道理都无计较不着声色不依染净圣凡迷悟一道清虚大光明中都无是事此又被智光盖却着在智边亦不可救有此两般病前病犹浅后病更深你但肯拈放一边退步看亦自然会去此事甚是省力古人道甚是省要又道费力作么有时见师僧来此间费力吃许多辛苦作什么须要求些言语向皮袋里有甚交涉然有一真实方便极好若非久参者不会疑着如玄沙一日欲说法大众立久都不说一言遂两两三三散去沙云你看今日真实为他也无一人构得待我开两片皮一时近前来也你来龙门讨方便讨法门讨安乐龙门也无方便与人也无一法与人也无安乐法与人何故若有方便却成埋没上座笼罩上座赵州道你但究理而坐三二十年若不会截取老僧头去亦则要成一片去岂不见二祖大师随处说法闻者皆得正念不立文字不论修证因果时有禅师闻之遣高弟潜听说法不回禅师大怒因大会次亲语云我费许多力挑拨你你因何得恁么辜负耶彼云我眼本正因师故邪者个是参学样子也后人问雪峰云我眼本正因师故邪时如何峰云迷逢达磨僧云我眼何在峰云不从师得须是恁么始得古云道常合人人自逐物经中道若能转物即同如来物且如何转又道凡所有相皆是虚妄若见诸相非相即见如来古人道若见诸相非相即不见如来但退步绝机照子细看忽然觑着怎生柰你何久立。

　　师云无迷无悟到得恁么田地方安乐最省力只是个无迷无悟底人十二时中有何法迷却上座应湏里私自家裁断看三界二十五有迷心故有如今如何得无去既无未得迷情决然不柰何湏证取无迷无悟事方得洒落行脚人唤作袈裟下事事若未了祸事也此是大苦马鸣祖师说个三细六粗动即有苦如何得不动去不是说一句两句便当得谭玄谭妙说义说理坐禅入定当得自家无事独自思量看平生所作所为他人不知你自返照是合道理不合道理到者里自瞒不得也好时好日不趁取究令彻去先师出世时道此大宝花王座每日与诸人同起同坐自是诸人当面讳却也好言语又道十余年海上云游觅个冤仇不曾遭遇及到龙舒果见其人方契愤愤之心好言语恁么说话少有人说得山僧行脚三十有余年也老僧得道时诸人未生在后生家信取恁么说底事逐日退省看教彻去久立。

　　师云禅门名迦叶大寂定门不动一[糸*系]子无所不通不动一毛头无所不达非是只恁么不动便休去诸人十二时中但不起心动念了一时会得通达一切名迦叶门下人方入得大寂定且何法为缘为碍虽许人参究许人学只是不许人起心动念会若逢缘遇境或一言半句才念动心起作解俱在散位也明上座大𢈔岭上不思善恶了方见得便道某甲虽在黄梅实不知得佛言不此岸不彼岸不中流南泉云不是佛不是物正是你今人管带处但恁么学如秀才及第一回从此是官人心要一回了是佛方无疑各自将为事莫趁哄过久立。

　　师云诸人分上各有一段事回头方识得须是解回头且如何回头不寻寻寻不寻者个便是人难措入处也不寻如何寻寻如何不寻若但寻何异寻声逐色若一向不寻又何异土木瓦石须是寻而不寻不寻而寻若入得也始和会得寻与不寻所以道不寻不寻法身圆寂寻寻应用不差寻不寻不寻寻境智冥会体用一如故得三身四智五眼六通从是开明学道人解恁么回头寻究始得岂不见僧问仰山和尚别有何径截愿乞指示山云别有别无转令汝昏昧汝是甚处人云幽州人山云汝还思彼中不云常思山云所思者楼台殿阁市井人烟有许多般你返思思底还有许多般么云无许多般山云据汝见处只得一玄得坐披衣向后自看大众者僧道所思有许多般思底无许多般见解有偏致令仰山道只得一玄道眼不正若据山僧所思楼台殿阁有许多般便是无许多般思底无许多般便是有许多般可验现今目前有许多般便是无许多般无许多般便是有许多般亦如毗目仙人执善财手善财见无量世界微尘数诸佛仙人放手宛然依旧好大众放下手了宛然依旧且作么生会会取好久立。

　　师云先圣道法法本来法好云门拈拄杖云不是本来法良久曰若如是则三毒四倒五蕴六入十二处十八界二十五有不是本来法何不恁么会取多少省力佛法是个最省力底事何尝不现前自是你不会又向你道无法无非法何于一法中有法有不法只为驰求不息了一切处皆是驰求思惟道理也是驰求看古人公案也是驰求看禅册子也是驰求假饶静坐念念不住亦是驰求要会么则你那驰求便是不驰求个中极难信入难做功夫不安乐者盖为你等不沉则掉所以道不会去如今如何得不沉不掉则你那一念起是生灭流转为是业识耶为是不动耶恁么翻覆看来便有些子道理久立。

　　师云同床共被梦各不同先圣云同共一法中而不得此事且如生死一法中入得生死而不被生死缚者在生死被生死缚者同共一法中一人缚一人脱岂不是梦各不同你寻常生死作一边无生死作一边思量作一边不思量作一边有言说作一边无言说作一边山僧此中也无衲僧事及向上事只论出生死事不只恁么说一句了休须是即生死中见无生死事岂不见永嘉大师见六祖云生死事大无常迅速六祖云何不体取无生了无速乎嘉云体即无生了本无速又如曹山辞洞山洞山云什么处去曹山云不变异处去洞山云不变异处岂有去耶曹山云去亦不变异岂不是了得底人你思量为一边不思量为一边于言说外做个无言说纵饶你会得个无言说处分明才有言说便碍着你也终日行住坐卧不曾行住坐卧何不恁么参究有时师僧来此下一句拍一拍那里当得见解不出二边你须是去思量看我分明在生死中如何得无生死去莫道便是也我本来无生死不由你说者一句子便了有底闻人说无生死便道是也本来无生死若恁么作解便难会也既不许人作道理起会解又不许人说却如何作功夫你不见古人道我只把你将来底示你个入处珍重。

　　师云看见今时丛林中兄弟似揔不说此事相似只如天下到处丛林知识说禅说道入室升堂无不是说此事何故道不曾说着说则说也则是说不着不惟说不着亦不解觑不解恁么作功夫只管道正令全提十方坐断佛来也打魔来也打一向说禅元来紧要处不曾说着山僧者里所说者是诸方掉下不要者等闲地粪扫堆头拈将来问人又却道不得只如今早入室问道明得底人见香台时是香台不是香台若道是香台与寻常人一般若不是香台香台却分付与谁轻轻将来问着便七花八裂盖缘寻常揔去闲处做功夫我且问你不说入众来未行脚未入众时见香台时唤作什么曰唤作香台又曰大家唤作香台何不思量因什么唤作香台禅须是恁么参要明你无始时来事修山主道不见本来法障碍是从来若人有障碍颠倒几千回先师道如人睡着将一点粪着在鼻端上初不觉知及至起来或闻臭气嗅褊衫谓是褊衫臭遂脱却褊衫拈得物来一切皆臭不知道臭在他鼻上忽有智人向伊道不干别物事刚自不信智人云你但将手向鼻上揩看则是不肯若肯揩一揩方知早较些子遂以水洗去之全无臭气若嗅一切物元来皆无臭气参禅亦然不肯自休歇向己看者下寻会解那下寻会解觅道理做计较皆揔不是若肯回光就己看之无所不了不见道一根既返源六用皆不行但如此观却有悟明分久立。

　　师才坐呵呵笑曰犹自不会良久又曰我恁么说向你犹自不会若到别处更作么生会也诸方不是走作你便坐定你我者里也不走作你亦不坐定你直是省力易会因何却不会只为你千方万便巧作道理所以难会去佛法是个易会安乐底法虽然易会只是难入难做功夫若是诸方坐定你便有个做功夫处走作你便有个咬嚼处兄弟家来说道不敢道是则你那不敢道是却如何何不恁么去看只恐你向者里乱会乱有领览只要教你不动一念便明得去又有道据我见处千是万是也此正是如焦谷芽如败种子永不发生你已道是了也更如何救须是深疑着此事所以道凡夫有返覆又有者会了却说不得纵说得亦不成道理不要草草子细体究山僧与你同参我若会时你也须会始得你若不会山僧亦不会也不见玄沙指面前一点白问僧见么僧云见沙云我也见你也见因甚却不会有个同参礼上座见先师得一年半凡入室只向伊道上座也分些缁素么度度去度度如此似恁么说话如何解会如何做功夫今之时也无恁么尊宿为人也亦无恁么上座参请也若是别人则烦闷去了一日闻先师上堂云同门出入宿世冤家懵然地心下如落秤锤相似从前已解如去空中花相似从此见谛须是如此做功夫如此证悟禅须是恁么参今夏已一月也殊不见兄弟有觉触处直须鼎省精神若是无人说着无人开示便难做功夫也既是遇人便好做功夫须是分缁素始得久立。

　　师云而今行脚兄弟可信道有顿悟底事也诸方亦可说有顿悟底事若无顿悟底事如何却名丛林盖为从来相传只是看古人公案或看一则或两则略有一知一解若有理会不得处亦寻缝𦉑钻研求会既会得了道此事只如此也便在丛林中流布将去皆不说着顿悟底事若无顿悟底事则三界二十五有如何消遣疑情如何消落去今早有个师僧来说道见闻不昧一向去认见闻便道是也则是不见那不昧处问他方世界事又不知问根尘下事又不破如何却以凡夫情量便同顿悟底事山僧今日普告大众但信取有顿悟底事譬如村夫于耕田处拾得一粒金丹服后浑家上升又似白衣拜相相似教中说你那凡夫情量如似土坯未曾经大火中煆过都用不得须是经大火中煆过始得却似得一回顿悟相似山僧自川中来只参一人知道此人说话与古人一般尝问先师道闻禅门中有悟道果否先师云是若无悟那里得你但缓缓地参山僧便宽心参究有复首座见地明白山僧常去询问只向山僧道须是自家做活计莫来问我一日举赵州夹火示僧云不得唤作火是什么山僧深疑着分明是火如何却不唤作火如是看三年常自思惟争敢以凡夫情量便同他圣人所证处又听法华云是法非思量分别之所能解常得此一念如今兄弟家道便是者个也为你一起解会了便不会也又先师曾到李提刑宅提刑请就书合中烧香了将传灯录白先师某虽俗人素留心此道每看此录多有不会处一一望和尚开示先师云此事不如是理会须有省悟始得若有悟处无不会者自不消问人若无省悟只那会处亦未是在提刑云吾师说得是又山僧平生事因作知客在火炉上会得自后无有不会底事众中兄弟须是见顿悟底事始得今时丛林中例皆不说着也久立。

　　师云山僧分上无有不是者若有一[糸*系]毫不是处争敢说向人争敢指示人山僧分上是时无能是底心又无所是底法所以方敢说向人若约诸人分上明知有不是处所以来就人决择若已是了更几时去问人也然而山僧者里只指你是处你若不是终不敢道你是等你是也山僧肯你也只赌是大众山僧无有不识者或曾见人来或有悟处或无悟处有无会解皆知得伊如世良医一见便识病或冷或热可医不可若一一问候方知此乃庸医如前日举法眼指帘子有二僧去卷法眼云一得一失你等事须不得道有什么得失又道一人会来去卷是得一人不会来去卷是失若恁么怎生会医如今明未得盖为悟心未谛如不识病称医者他人会也不识不会也不识有无见处揔辨别不得却如何为人如何说向人须是克骨究实始得若肯去克骨究实无有不会者不见古人道你但究理而坐三二十年若不会截取老僧头去作尿钵子僧家有时道是也却到克骨究实却走作不定如隔窗看马骑相似忽尔便过直须似三二万斤铁相似牵不前推不后方知是实你等才被人撼着早动也更着力推一下便倒了也须是洞明顿见三百六十骨节八万四千毛窍一时开张内身外器法法皆是本来法无有不是始得而今师僧依倚方能道得若一时去却则无凑泊处又谓空过了诸人无过此时好也既在其中定省精神努力究取珍重。

　　师云若论平等无过佛法唯佛法最平等若道我会你不会不是佛法也你会我不会亦不是佛法也教中道是法平等无有高下名阿耨菩提山僧见处与诸人齐等诸人见处亦与山僧齐等又古人道诸人知处良遂揔知良遂知处诸人不知因何却不知去良由仁者心有高下不依佛慧遂见此土土石诸山秽恶充满须依佛慧始得他圣人说底便是平等法也道𡖉胎湿化四生九类我皆令入无余涅槃而灭度之如是灭度无量众生实无众生得灭度者岂不是平等法古人道涅槃名广度无余一味[(冰-水+〡)*ㄆ]𡖉胎并湿化空有及沉浮萨埵能降住菩提道自周倏然纤芥在此岸永淹留才有纤毫不尽便是此岸也又道刹那流入意地便为生死根栽岂可乱有所证妄生解会耶古有尊宿向人道各各有初心在最初发心行脚必为生死故发心或厌苦故发心或为事缘逼迫不获已发心皆名发心何故令人看初发底心谓你最初发底一念不易转头来最有力此是你参底禅也若得现前时只是此心明净也中间求访宗师日夜推究只是养育此心乃至悟得了便见未发心时亦则不失马鸣祖师谓之始觉即本觉本觉即不觉本始不二名究竟觉又道初发心时即成正觉谓先证得果头佛六度万行成熟之事也所以令你但推究初发底心且山僧见处与诸人一般何不恁么会去久立师云明眼汉没窠臼你寻常构不及者秪是眼不明眼若明却构得也所以说道明眼人难得你才道是恁么便是窠臼也若是明眼人即不恁么不见德山示众道今夜不答话问话者三十棒若不是明眼汉怎生构得才构不得便落意思即成眹兆故德山平生则嵓头一人构得所以道须是明眼汉始得久立。

　　师良久告众曰祖师真实好知音呵呵笑了又云也秪得恁么说也若明得者亲得受用便有履践处若涉道理涉计较涉言说则不会也亦不亲得受用也你在廊下东行西行时寮舍里洗衣择服时还见得祖师真实好知音么良由不见问着便脚忙手乱病在什么处病在你寻常只是思量计较中来不亲得受用皆是去长连床上闭目藏睛擘划思量得尽上穷银汉下彻黄泉方说得一两句却到闲处时又不知下落也目前尽是碍人之物轻轻问着便去不得如今据实理论不要乱说我且问你不与粥饭吃三日时还动得么定是动不得也才方吃得些粥饭方能动得若恁么尽是粥饭气到者里便要得人也须是见得非粥饭气底事始得禅须是恁么参如此方名决择既吃粥饭了须扶持你者事把来参取恁么一件事你却揔不知却去闲处用了也说是非管闲事或思量或擘划可惜许尽把来胡乱用了你不知才拟心早是后世也刹那流入意地便为生死根栽也又五蕴身存尚不知百骸散后何处觅近日有者一向只恁坐地初时惺惺地饷间便瞌睡十个九个坐地睡着苦苦不会做功夫那里硬坐要会不是此理怎生见得[舟-(白-日)]霞竖起拂子庞居士举起槌子[舟-(白-日)]霞掷下拂子居士放下槌子又云昨日公案作么生[舟-(白-日)]霞放身卧居士便出去此岂不是真实知音岂容你乱说容你下注脚又嵓头道夫沙门者一一从自己胸襟流出盖天盖地始得那里是静坐思量来先师道你睡时睡时参取吃饭时吃饭时参取又古人道坐时有坐时道理立时有立时道理岂不见投子问翠微西来密旨可得闻乎翠微伫立顾视投子云未晓玄言乞师再指翠微云更要第二杓恶水泼在投子便悟诸人不得受用在十二时中蹉过多少好事所以我道祖师真实好知音良久又道祖师之道如青天白日相似为什么有人迷路久立。

　　师云你诸人会不得过在何处你都卢是不会根本是不会了更求觅会处古人道莫弃者边着那边若如此转难会也向你道根本是不会何不恁么看如法眼行脚时地藏问何往去曰行脚去曰还会行脚事么曰不会曰要知行脚事不会者是法眼从此省悟我问你既不会又如何是得须有入路方知不是强会底事巧会千般你根本不会了堪作何用须着用意究你看不会从何处得来你要知么你者不会本无来处既无来处此不会却如何及乎明得者不会无去处恁么地看时你管取须明得只被你不解做佛法中人一向只在世间用心未曾片时究此事如何得便会去及乎被人问着胡道乱说不是恁么事旧日曾闻一人老僧说香林和尚见僧来曰你说得不无你你下阶两三步早不恁么也莫乱说好你看古人根穷人是如何将为事佛法无虚弃底道理会取会取珍重。

　　师云云门大师曰汝若实未构且顺朱识取丛林中参学人亦须顺理而进不敢望有超过底事大凡今之学人事作一边理作一边所以致令身心不得安乐何不且教事常顺理去未说无始劫来事只据一念入母胎顿变根身器界自是已来莫不皆是事一报身中种种何常有一法不是事者如今如何消遣此个事得顺理去且事有形段理无相状古人一得其理了事便如理融通去岂不见昔人闻板鸣乃抚掌大笑曰我会也我会也此岂不是顺理而学何不且去十二时中恁地观究做得者般功夫久久成熟自然与理相应祖师道要急相应唯言不二不只说了便了要得相应始得沩山道事理不二真佛如如多见不能顺朱把来一时颠倒了空理会古人言语公案差别问难节记门庭以为参学苦哉苦哉学道不如此后生兄弟更是不知空腹高心十年五岁过却光阴并无所得无明人我客气殊不念出家事将来如何去各各究取莫久立。

　　为李舍人普说师云实无一法为缘为对若有一[糸*系]头便是一[糸*系]头你诸人如何见得无一法为缘为对底道理若向者里明得现前何处更有身心可求若实无个证入处都来只是生死流注如今问诸人你现今种种分别念虑作么生都无法为缘现前我见你你见我作么生无法为对道人家须是恁么翻覆体究始得山僧道佛法便是诸上座诸上座便是佛法是有语路来体解无语路来体解是有可趣向处无可趣向处从上古佛先德现前在此尽大地凡夫四生六趣现前在此向者里直下了得实无一[糸*系]毫子岂是取一边舍一边岂有一段本来事有一分今时妄想则为驰求取舍至今不得现前既有许多流转法可猒可弃所以诸佛出世祖师西来使汝寻师访道祖师边事透不过时直下如银山铁壁相似且如何是银山铁壁元来是自家屋里事思量来者般事我未会已前如银山铁壁如今会了元来我是铁壁恶铁壁铁壁所以道祖师常在世间只如世间如何了先圣道自从认得曹溪路了知生死不相干须是你自家踏着始得方知道佛祖常时垂手须一一从自己胸中流出自然明得诸圣出世善巧方便只如诸人每日说底话还有方便善巧么乃至动转去来种种施为有善巧方便无善巧方便岂不见洞山参见云门门见来便问近离甚处山云查渡者一句语如何是会来恁么说是不会来恁么说是肯了恁么道是未肯了恁么道云门又问夏在什么处山云湖南报慈门云几时离山云八月二十五日门云放你三顿棒洞山一夜不安明日上去问讯云昨日蒙和尚放某甲三顿棒不知过在什么处门云饭袋子江西湖南便恁么商量也山于言下见道且有过无过合吃棒不合吃棒即且置你道者僧悟处是如何古人为人作么生或若者里明得自从无始劫来事实无一[糸*系]毫为解碍方从是出生便了他诸圣行履处未能如此莫道是诸圣行履处十二时中行履处何尝分明只为无始劫来颠倒迷乱六趣何曾见还犹如蝇子透䆫相似不见端师翁有颂云为爱寻光纸上钻不能透处几多难忽然撞着来时路始觉从前被眼瞒如今既在此门中不可中涂困踬纵然学道得旨后闺合中物飏不下明得此事还被此事留滞不见道金锁玄关留不住行于异𩔗且轮回到得恁么田地方可为人师如今去圣时遥人多懈怠寻常说正法像法末法山僧道法无正像末佛法常在世间得时便是正法失时便是像末法诸人决然要办此事紧要是出生死然本无生死可得何故三际求之不可及先佛道过去心不可得现在心不可得未来心不可得只如历历分明听法者是谁是过去耶现在耶未来耶须知是一个无始时来无知觉者如此看来岂是与一法为缘为对如今天下禅僧尽道只是者个汉是定有者个汉是定无者个汉道撗也是者个汉竖也是者个汉他道六十二见诸外道种尽从佛法中来所以贫道顷在舒之龙门时常劝人如此做功夫后到褒山亦不忘此旨非时爱与兄弟东说西说唤作非时语紧要处却在当人不见昔日沩山和尚在百丈作典座一日司马头陀问云野狐话作么生会沩山撼门扇司马云是则是太粗生沩山曰佛法说什么粗细你道问他野狐话他却撼门扇且道紧要在什么处要会么尽是金毛师子子莫于中路却轮回久立。

　　古尊宿语录卷第三十五　　　　　多十一
中华藏第 077 册 No. 1710 古尊宿语录


　　古尊宿语录卷第三十六　　　　　多十二

　　僧录司右阐教兼钟山灵谷禅寺住持　净戒　重校

　　龙门佛眼禅师语录颂古

　　外道问佛。

杲日连天照有无孰云善逝坐跏趺如今要见当年事邪正犹来在半途

　　世尊升座文殊白槌颂曰。

法王法令若为酬老倒文殊强出头负累释迦犹可事至今千古闹啾啾

　　世尊拈花迦叶微笑。

百万人天望举扬拈花微笑大乖张几多业识忙忙者问着劳生沸似汤

　　二祖请达磨安心。

若有[糸*系]毫付与人可师何得更全身人间天上迷逢处八两元来是半斤

　　六祖风幡。

非风幡动唯心动大海波澜常汹涌鱼龙出没任升沉生死圣凡无别共无别共底怎模样祖佛傍观空合掌

　　国师三唤侍者。

老倒江湖上竿头事可咍一回浮子动又是上钩来

　　百丈野鸭子。

草里寻常万万千报云飞去岂徒然鼻头是甚闲皮草十字纵横一任穿

　　百丈归与同事坐次忽然哭事问曰忆父母耶丈云无事曰被人骂耶丈云无事曰哭作什么丈云问取和尚事往问大师大师曰你去问取他事回至寮中见百丈呵呵大笑事曰适来为什么哭而今为什么却笑丈曰适来哭而今笑同事惘然。

一回思想一伤神不觉翻然笑转新云在岭头闲不彻水流涧下太忙生

　　马祖升堂百丈卷席。

挂得帆来遇便风须㬰千里到家乡临门上岸逢妻子欢喜情怀不可当

　　百丈再参马祖。

挂拂遭呵耳便聋衲僧奚若验宗风金刚脑后抽生铁华岳三峰倒卓空

　　黄檗一日问百丈曰和尚在大师处有甚奇特言句乞师不吝丈遂举再参马祖因缘乃曰我当时被大师一喝直得三日耳聋黄檗不觉缩项吐舌丈曰子已后莫承嗣马祖么檗曰不然今因和尚得见马祖大机大用要且不识马祖若承嗣马祖恐已后丧我儿孙丈曰如是如是。

家肥生孝子国霸有谋臣拳头劈口槌未到无儿孙

　　百丈开田说大义。

开田说大义后人莫容易百丈揔持门淡而还有味

　　黄檗问百丈从上宗乘苗裔此间如何啇量百丈默然檗曰教后人如何委悉丈云我将谓你是个人便起去檗后入方丈云某甲得得而来只要个印信足矣丈曰若恁么他后不得辜负老僧。

打面还他州土麦唱歌须是帝乡人现成财本成家者多见饥寒在子孙

　　百丈一日问黄檗何处去来檗曰大雄山下采菌子来丈曰还见大虫么檗便作虎声丈便抽斧作斫势檗约住便与一掌丈便休至晚上堂谓众曰大雄山下有一虎汝等诸人好看老汉今日亲遭一口。

大雄山下斑斑虎触着伤人谁敢顾亲遭一口老婆心何曾用着腰间斧

　　百丈问黄檗甚处来檗云开田来丈云辛苦不易檗云随众作务丈云有劳道用檗云争敢辞劳丈云开得多少田檗遂钁地数下丈便喝檗掩耳而去。

相见言谈理不亏等闲转面便相挥毕竟水须朝海去到头云定觅山归

　　黄檗示众汝等诸人尽是噇酒糟汉。

大唐国里无禅师不许会兮只许知着肉汗衫如脱了方知棒喝诳愚痴

　　黄檗一日在南泉位中坐南泉遂问长老是甚年中行道檗云威音王佛已前泉云犹是王老师孙在檗遂归本位坐。

彼此老来谁记得人前各自强惺惺一坈未免俱埋却几个如今眼子青

　　南泉问黄檗定慧等学明见佛性此理如何檗云某甲十二时中不依倚一物泉云莫是长老见处么檗云不敢泉云浆水钱且置草鞋钱教什么人还檗不对。

问答分明是切磋几人于此见佼讹少年俱决龙蛇阵老倒同吟稚子歌

　　南泉门送黄檗泉曰如许大身材戴椰子大笠子檗云三千大千世界揔在里许泉曰王老师𠰚黄檗戴笠子便行。

相见锦江头相携上酒楼会医还少病知分不多愁

　　百丈问南泉何处来泉曰江西来丈曰还将得马师真来么泉曰只这是丈曰背后底𠰚泉拂袖便出。

八面生风只这是拂袖之谈动天地堪爱卖身王老师不作贱兮不作贵

　　南泉坐次一僧义手而立泉云太俗生僧合掌泉云太僧生僧无对。

南北东西无不利令人深爱老南泉眉毛厮系如相似鼻孔辽天不着穿

　　洞山谓云居曰昔南泉问座主讲何经论主云弥勒下生经泉云弥勒几时下生主云现在天宫当来下生泉曰天上无弥勒地下无弥勒时云居遂问洞山只如天上无弥勒地下无弥勒未审谁与他安名着字洞山直得禅床震动乃曰膺阇梨。

禅床惊震被荼糊惹得儿孙不丈夫拄杖劈头连打出也教知道赤须胡

　　南泉示众云马大师道即心即佛又云非心非佛老僧即不恁么不是心不是佛不是物恁么道还有过也无赵州出礼拜归众僧问赵州适来礼拜归众意作么生州云却问取和尚僧上问南泉适来谂上座意作么生泉云他却领得老僧意旨。

祖佛场中不展戈后人刚地起佼讹道泰不传天子令时清休唱太平歌

　　南泉斩猫儿。

五色狸奴尽力争及乎按剑揔生盲分身两处重相为直得悲风动地生

　　晚赵州从外归泉举前话问之州脱草鞋戴头上而出泉云子适来若在即救得猫儿。

安国安家不在兵鲁连一箭亦多情三千剑客今何在独许庄周致太平

　　南泉归宗麻谷三人去礼忠国师。

同气相求事可论一回见面一欢情两行何处闲文字一队谁家好弟兄

　　大隋盖龟。

骨里皮兮皮里骨大隋老子无窠窟上士闻之笑未休中流特地生疑惑

　　俱𦙁竖指。

老大宗师竖指头一生用得最风流玄沙拗折无人会年来年去冷飕飕

　　德山参见龙潭吹𥿄烛。

黄金为骨玉为棱莫把他家此日寻多少从来悟心匠尽将底事继威音(咦)

　　鲁祖面壁。

池阳何处得扪摸后代啇量苦也无古人刚地成多事敢问如今会也么

　　雪峰示众云望州亭与上座相见了也乌石岭与上座相见了也僧堂前与上座相见了也。

密密堂堂早二三本来无物更何堪痴人见了生欢喜作者相逢满面惭

　　米和尚令僧问仰山今时人还假悟也无山云悟即不无争柰落在第二头米闻深肯之。

悟人千个道无忧肯信遭他第二头寂寞山花寒食后夕阳西去水东流

　　金牛和尚每至斋时自将饭于僧堂前作舞呵呵大笑云菩萨子吃饭来。

长连床上狐屎尿三圣堂前狗吠春跳出金牛窠窟子月明照见夜行人

　　玄沙三种病人。

玄沙三种病人有理不在高声引得香严老子走来树上悬身

　　破灶堕和尚居嵩岳山坞有一庙甚灵庙中唯安一灶远近祭祀不歇烹杀物命甚多师一日领侍者入庙以拄杖敲灶数下云汝本砖瓦泥土合成灵从何来圣从何起又敲数下灶乃隳破堕落师云破也堕也须㬰有一青衣峨冠忽然设拜师前师曰是什么人神云我本庙神久受业报今日蒙和尚说无生法忍遂得生天特来礼谢师曰是汝本有之性非吾强言神再礼而没。

祸福威严不自灵残杯冷䏑享何人一从去后无消息野老犹敲祭鼓声

　　大众遂曰如某等久在和尚左右不蒙示诲适来灶神说何法便得解脱师曰我也别无道理只向伊道元是一堆泥土合成灵从何来圣从何起你等诸人何不礼拜众遂作礼师云破也堕也大众一时悟入。

春寒料峭冻杀年少切忌参啇别无奇妙𠇓头侍奉欢喜问讯佛法啇量伤子性命

　　赵州勘婆。

赵州言勘破笑杀老禅和院主眉须落南泉打粥锅赵州勘破却成罪过大地众生千个万个

　　百丈野狐。

醉眠醒卧不归家一身流落在天涯祖佛位中留不住夜来依旧宿芦花

　　黄檗问百丈古人错答一转话堕在野狐身今人转转不错时如何丈曰近前来向汝道檗近前打师一掌丈呵呵大笑云将谓胡须赤更有赤须胡。

一问当机绝异同定乾坤箭验勋功轰轰一掌胲腮下笑杀雄山者老翁

　　司马头陀问沩山百丈野狐话你作么生会沩山以手撼门扇三下司马云太粗生沩山云佛法说甚粗细。

春至是花开朱颜安在哉可怜园里色不入镜中来

　　灵云见桃花。

春来依旧一枝枝同地同天道不疑未彻之言人莫问令余特地笑嘻嘻

　　临济参黄檗首座令问如何是佛法的的大意三度问三度被打。

擘开华岳连天色放出黄河到海声瞎驴死后蒿枝折大地如今有几人

　　云门三顿棒。

奉君三顿曲周遮屈辱云门老作家渡水穿云五湖客欲将何物当生涯

　　云门胡饼。

云门答糊饼言前句后领驴鞍爷下颔到了终不省塞却你咽喉把将糊饼来速道速道

　　𦋺宾国王自将剑至师子尊者处问师得蕴空否尊者云已得王云既得蕴空可施我头否尊者云身非我有岂况于头王即斩之白乳高数丈王臂遂落。

杨子江头杨柳春杨花愁杀渡头人一声残笛离亭晚君向潇湘我向秦

　　仰山插锹。

数目分明举即难衲僧无不胆毛寒湏知更有壶中路但向须弥顶外看

　　长庆万象之中独露身。

万象之中独露身一回相见一回嗔东西南北吾皇化莫向江头苦问津

　　雪峰鳌山成道。

鳌山成道足人传莫是从前话不圆赖有玄沙知始末遍身红烂在渔船

　　子胡狗。

老大宗师没巴鼻养狗之缘大儿戏夺牌禅客如到来铅刀争及吹毛利

　　鸟窠吹布毛。

欲求佛法往南方老大宗师为举扬山花满地虽狼藉一阵风来一阵香

　　玄沙虎。

宗师方便太慈悲是汝之言实古锥万里神光腾顶后肯将生死吓愚痴

　　五泄参石头。

在途在舍若为酬莫把先师一例求雄雄宇宙如王者未免半边无髑髅

　　药山一句子。

犊牛生子颇相谙两眼通红色似蓝把火照来无觅处大家普请一时参

　　赵州吃茶。

赵州一碗茶验尽当行家一期虽似好争免事如麻

　　盘山临入灭垂示云还有人貌得吾真么众人竞写呈师师皆不纳时普化出众云某甲貌得山云何不呈似老僧看普化乃打䈥斗而出。

师真丑拙不堪呈用尽身心笑杀人彼中莫觅[糸*系]头意白鼻昆仑贺新正

　　女子出定。

出得出不得初不离是定圣者起凡情凡人而乃圣倒用与横拈扶邪及显正春雨春风竹户凉落花啼鸟千峰静

　　良遂参见麻谷。

平生心胆向人倾到此门中有几人别后都城旧知己暖烟斜日又黄昏

　　黄龙三关。

佛手驴脚生缘黄龙元无此语直饶恁么知之我侬亦未相许奉报四海禅人第一不得错举

　　晦堂拳头。

着眼看来宁免瞎全身何用佩金鱼黄龙意气雄豪甚秪为他家不识书

　　五祖老和尚凡见僧来便云屈屈僧云屈作什么师云如今不屈更待何时。

尽力不柰何按牛头吃草若无锦绣文难以论嘉藻

　　又每见僧来展手问云何故唤作手。

何故唤作手衲僧难开口拟议自颟顸可怜大蒙斗

　　又每遇僧请益只云无这闲工夫。

彼此且无相负累行人无不失钩锥虽然不瞎众生眼也好拳头劈口槌

　　室中垂示

　　师云不负平生眼目还知龙门老为人处么若知得终不相辜负若不知实无为人底道理。

　　师云上座未来此间时无一人上座既来此间后有一人上座只是一人上座为什么成有成无。

　　师云正恁么时作么生办。

　　师云得底人还具四大五蕴么。

　　师云真佛住在何处。

　　师云尽十方世界是你自己折旋俯仰复是何人。

　　师云古人道无情有佛性师云有情具觉知可容知有佛性无情无觉知若为知有佛性。

　　师云昨夜山前虎咬大虫。

　　师云无目仙人能揣骨既是无目将什么辨贵贱。

　　师从东过西顾谓众曰是是复从西过东顾谓众曰不是不是遂归位立曰适来犹记得举鲁祖凡见人来便面壁而坐不知后来有甚人会得。

　　师云离却三界还见香台么师云有情说法易见无情说法难闻只如无情说法什么人得闻。

　　师云沩山接仰山师云现今是个什么何不猛会取。

　　师云有人问你随问便答无人问你时作么生道师云芥子纳须弥且问你诸人即今在芥子外芥子内若道在芥子外如何纳得须弥若道在芥子内许多大身材如何却在芥子内师云隔宿不问道今朝事作么生。

　　师云山僧问你诸人寻常一件事诸人旧时曾到处忽然思量着一一在目前为将眼见耶将心见耶若道将眼见诸人思量旧时到处如何是眼见若道是心见心岂有见也现今目前灯笼露柱是心见耶是眼见耶世尊道从本已来非心非眼且道是个什么。

　　举古人道一堆火两人坐我是你你是我师云你自是你向火我自是我向火为什么却道我是你你是我。

　　师云无舌人解说说则说了也师却吐舌云争柰者一片子何。

　　师云明来暗谢智起惑亡正当明时暗向什么处去祖师道只者明便是暗明暗觌体不可得师云黑地里行时为什么脚高脚低。

　　师云古人道世间法便是出世间法露柱是世间法如何明得知是出世间法去。

　　师云一切众生眼见耳闻先圣去者里有个指示人处道即此见闻非见闻师云诸人正当见闻时作么生见得非见闻。

　　师云忽然被人称名道姓唤你一声时你去者里还入得么。

　　师云山僧与诸人揔在者里其间有了者不了者作么生辨得者个是了者这个是不了者作么生辨。

　　师云诸人还会古人说底话么那个是古人作么生是说底话若不恁么明得祖教佛教俱为剩语作么生是古人说底话。

　　师云十二时中作么生是你相应底句。

　　师云不是山僧瞒你却是你瞒我作么生是你瞒我处。

　　师云中夜间忽然会得去今朝起来所见所闻别也作么生是别处。

　　师云此事易见难晓你等诸人还见狗子么见生客则吠见熟客则摇尾且道是一耶是二耶若道是一吠则咬人摇尾则求食若道二来生也是客熟也是客所以道易见难晓须是向不一不二处会取山僧不诳呼你子细检点看。

　　师云山僧斋时见个蠮螉子在圣僧鼻孔里出来入去得大无畏你诸人十二时中出来入去在什么处。

　　师云古来有个禅客依栖一人尊宿每日上去问讯才见来便道且去未在如是数年忽一日省得便上去宿才见来便云恶是也师云作么生见得便知道是也。

　　师云不重久习不轻初学久习之人有何过不重初学之人有何能不轻正当撞着此二人相见时如何。

　　师云诸人大似开眼尿床还见开眼处么。

　　师云湏得作衲僧家说话且道衲僧家如何说话。

　　师云你上来时早是分外也更口吧吧堪作什么。

　　师云曹溪大师道繁兴永处那伽定祖师在你背后还见么。

　　垂代

　　师一日问侍者三人中那个不在[婁*殳]代云和尚问不着又云某甲秪得缄口又云惭愧且得和尚委悉。

　　因病臂示众云我一只左臂因你诸人教我动不得因你诸人教我受无限辛苦代云和尚要如此分疏作么又云不敢辜负和尚一只左臂又云学人闻得不安不乐又云此是和尚成褫某甲秪恐某甲不到者田地。

　　举古人云飞猿岭峻你好看问僧你如何代云恁么则不去也又云为什么不去代云秪者便是飞猿岭问大𢈔岭头提不起时如何代云你却会得好又云你适来披袈裟么又云依样画葫芦闻书合门开云无风自动好与三十棒。

　　举古云泉眼不通被沙碍道眼不通被什么碍古云被眼碍问僧秪如眼如何碍代云早知灯是火饭熟已多时。

　　师问僧你许多时在什么处安身立命代云少人知问南泉牵牛巡堂如何代云你寻常东行西行有佛法道理无佛法道理又云错行此路问高丽净瓶为什么在者里代云非但在者里举庞居士问马大师不与万法为侣者是甚么人代云某甲已答和尚了也。

　　一日闻茶版声又闻浴鼓声问僧云赴那处即是代云闻时虽普不妨应处成偏应处虽偏不碍闻时常普问僧如镜铸像像成后镜光向什么处去代云老僧出家三十年也问如何是你受胎处代云和尚甚处去来问念念攀缘心心永寂时如何代云复有何事问我与释迦老子同参释迦老子具三十二相八十种好如何说同参底事代云莫来污我耳目问久向千佛到来为甚么一佛也不见代云已见千佛问识情不到处如何代云大虫看水磨问识情不到处还闻雨声么代云将为某甲落他情识里问大安乐底人还见有春夏秋冬么代云若不恁么争唤作大安乐底人问衲僧家如何啇量代云寒时言寒热时言热问如何是古人田地代云岂有异耶问饭袋子如何代云正道着因游白莲峰至半山亭有僧后到云和尚尚在这里师云我到了来也僧无语代云也是斋后钟吕少冯入室问和尚有何提诲师云若有提诲即埋没足下又问请和尚径直指示师云太迂曲生问有一物上拄天下拄地黑似漆常在动用中动用中[(冰-水+〡)*ㄆ]不得过在什么处代云有什么过谓僧云我为你着尽气力如何着力代云早朝有粥斋时有饭问会佛法人为什么病代云也知和尚心切师插一只火箸在炉中云此意如何代云顶门上着一只金刚箭又云刺破你眼睛穿过你心肝又云莫向虚空里钉橛有一屠儿身上常出乳香舍利此意如何代云恐人不信又问别底屠儿为甚却无代云他得大阐提问虚空还有变异也无代云青黄赤白长短大小师竖起拂子问僧从什么处得来代云也只是某甲底梦中僧问和尚因什么得悟代云莫荼糊我见画兔子相咬师云咬杀也又云我也知你亲。

　　示众云会佛法底人不得龙门饭吃不会佛法底人亦不得龙门饭吃揔不恁么人亦不得龙门饭吃且道什么人得吃代云无惭愧底人又云似我者得吃游山次问僧竹密不妨流水过如何代云不许夜行投明须到问僧癞狗为什么无毛代云已被和尚道了也又云直得恁么因僧问病师云我身在这里为什么心不在这里代云身在这里你疑个什么又云洎合空过一生问亡僧迁化向什么处去代云你问我又云深领和尚一问一日吃粥了白众云许多人吃粥也无一人构得便起去。

　　举古德一日不赴堂侍者白云请和尚赴堂德云我今日在庄里吃油糍来也者云和尚不曾出入为什么却道在庄里吃油糍来德云你但去问取庄主者才出庄主归谢和尚庄中吃油糍代云事实如此闻鼯鼠声侍僧问古人道即此物非他物意旨如何师云这老汉不识好恶与人说作甚么又云你寻常寮舍里东语西话还有吉凶么问广额屠儿手中屠刀如何放下代云不湏放下问面前是什么代云无物问六祖不识字为什么坠腰石上题云龙朔二年老卢记代云更须子细问侍僧汝恁么供养老僧老僧将什么报答你代云谢和尚报答因看月问侍僧那一半在什么处去代以手指月问大地众生如何度得去代云有个度处僧云和尚度师云莫管他因僧亡问众云齐后烧你也你如何(代云)事不徒然又云非但某又云深领此问师谓侍僧云我寻常向你说却成罪过代云也知和尚小心吕少冯再至褒禅见师师寻常以六只骰子示禅人遂将三只令侍者送与少冯传语云此是老僧平生用不尽底少冯接得复令回语云谢和尚见惠只得一半在师复令侍者传语云一半留与老僧师一日到宝公塔前忽云云光好法师安角在头上既是云光法师为什么安角在头上代云陋巷不骑金色马回来却着破襕衫师在方丈坐见僧上来师云入室未到你次在代云恁么则某甲伏惟谨退师因吃药次问僧云适来胸中似有一物且道是何之物代云肺气又云犹有者个在又云者个是什么乃骤步而去师谓僧云开铺席了也东买西卖僧云好茶师云贱货自收师问僧你忽然死去时如何僧无语师呵呵大笑僧问如何是眹兆未生时事师云你何不早问师一日谓僧云扶不起设使一万人也扶不起良久云只有一人扶得起僧云未审是什么人师云无力者师问僧灯笼什么处得来代云验在目前问僧忽遇虎狼刀剑时如何代云是虎狼刀剑问僧子已后如何代云一似今日问僧从缘得者永无退失者里见得自己亦是生冤家还会么僧云自己亦不见时如何师云时教阿谁叙僧无语师代云孟春犹寒师举僧问雪峰知有向上事始有语话分时如何峰提起僧手云作么生僧无语代云引得者老和尚到恁么田地。

　　举僧问法灯百尺竿头如何进步灯云恶问僧下得什么语代云平地神仙。

　　举药山谓高沙弥云见说长安甚闹高云我国宴然师问僧如何是我国代云四五百条花柳巷二三千处管弦楼。

　　五祖老和尚常展手问人云因何唤作手代云瞒我太煞。

　　示禅人心要

　　不应于无际空中立无分限若立无分限是无际空乃自负堕所以解空者无空想。

　　若人以语言名状心终不得心不以语言名状心亦不得心语言本是心名状之故不得也无语言本是心不名状之故不得也种种会当皆不与自心契上祖曰默契而已为若此。

　　道若未达但无妄念尔若人知是妄念作意止之者见有妄念故也知有妄念作意观察令是正理亦见有妄念也知妄元是道乃无妄焉故达道者无所得也。

　　发意求道道即得之但不别求知无迷妄谓之见道近世皆曰无不是道譬如饭箩边坐说食终不能饱为不亲下口也。

　　证者绝能所也非别有玄理在寻常日用处如见色时是证时闻声时是证时饮水食粥是证时一一绝能所此非久习不假薰炼盖现成之事世人不识名曰流浪故云唯证乃知难可测学道者明知有是事何故不得旨而长疑盖信未极疑未深也唯深与极若信与疑真是事也不解如此返照遂迷乱不知由绪困踬中途能自返省更无第二人也既曰此事又岂更知耶知是妄虑此事则不失也。

　　道不止说与示而后显盖体自常露说示者方便道用尔省悟者亦暂时岐路也或因说而证或因示而入或自觉触以归终无异事别得至心源而止也。

　　人言悟了方修此属对治门虽然禅门亦许以正知见治之若论当人即不须若是也。

　　佛道长远久受勤苦乃可得成者绵亘三世凡圣一如故曰佛道长远不起异见未始遗弃故曰久受勤苦毕竟无别法故曰乃可得成此大丈夫事人不识问遂依来而答不知乃自问尔欲答谁耶人不识答遂依言起见不知乃自答尔何有旨趣耶故曰揔是你好看好看。

　　或人曰从上古圣佛祖指示言教流布世间一一分明何故都是自己深负上古先圣苦口垂慈也今对之曰吾顺佛祖宗趣尔自负吾不负也若言有所说即是谤佛祖曰莫作最后断佛种人若不就己知归所作皆成造伪纵记得河沙会尽尘墨于己何益故曰将闻持佛佛何不自闻闻外求有相佛与汝不相似尊宿云我今对你一句子亦不难你若一言下荐去犹较些子若不会老僧却成妄语去夫今时学者竞以问答为禅宗中关要不知是取舍作想心呜呼。

　　就理就事之学盖是近家语纵有少领览未可休息岂不闻说涅槃之道啚度绝矣直湏解自点检始得人以迷心故进道乃来山林中见知识将谓别有一道可令人安乐不知返究向来迷处工夫最第一若不及此入山林而不返徒尔为也迷处极易而难入故先德曰难信难解又曰此是顿宗说道返照向来已是走作语况不尔耶后世遂用此语为平常无事一味实头此又后学之不明服食之不审也。

　　从上来有二种方便有真实方便所谓说无有间有善巧方便所谓妙应群机若从真实方便得入不假思量省自神解永无有退妙用河沙也若从善巧方便得入得座披衣向后自看始得未足将为究竟此二种方便皆一法也不可湏㬰有失学者思之。

　　雪峰示人曰莫教老僧有一句子到尔分上若有一句子到你分上堪作什么也此是古人不得已而已后者不了古人意便谓自己分上无许多言谈所以错会也。

　　今时人多将目前鉴觉用为极则玄沙所以向人道深山迥绝无人处你道还有否。

　　悟心见性当如雪峰玄沙履实践真当如南泉赵州今时学者但以古人方便为禅道不能与古人同参也。

　　譬如有力人负一百二十斤檐过独木桥不倾不侧何物扶持得如此耶其精致无杂而已为道亦尔经中称譬如师子捉象亦全其力捉兔亦全其力人问全什么力曰不欺之力若见一毛𩬊异于心者则是丧身命故达道人无有不是者此力甚大但为无边恶觉侵蚀致令力用有亏若无如许多异法异状异缘异念则随心转变自在无碍。

　　道不用苦求求之即道失事不在苦融融之即事有不求不融道与事会也则何事而非道耶。

　　譬如目明之士入宝聚中而不知方便为无火烛光明所照也入矣即被触击自损身首谓是毒穴非宝聚也有智入中持灯烛光照见种种宝任意采择得宝而出十二时中湏用智光勿令六尘自伤触也。

　　昔日永首座与慈明同辞汾阳而永未尽其妙相从慈明二十年终不脱洒一夕围炉深夜慈明以火箸敲炭曰永首座永首座永乃咄之曰野狐精慈明遂指永而谓曰讶郎当又恁么去也永由是方得究竟然毕命相随凡慈明居常差别激问众不能酬对唯永至慈明即点头许可此所谓无病之药学者罕得其要况后世知见会解之徒何由领是事哉得之当若永发药当若慈明庶几可也。

　　闹中得静则井邑成山林烦恼即菩提众生成正觉此语初心学人例道得会得作一种平等知见及其放心凡圣依前两般静躁殊用明知是解会须是安稳处始得一味不可强会。

　　近世多以问答为禅家家风不明古人事一向逐末不反可怪可怪昔人因迷而问故问处求证入得一言半句将为事究明令彻去不似如今人胡乱问趁口答取笑达者。

　　十二时中学道无顷刻弃舍此人纵未得入念念已是修行也寻常说修行不过三业六根清净禅门更不必如是何故禅定之门念念与智波罗密平等一切处自无过患也久久心地通明之日从前并得满足名一行三昧今时人全无定力复不开智眼所有机缘语句只成诤论生灭心行夫禅学不是小小未用超佛越祖得了要超亦不难高邮孙承务作书问不落意想不在有无如何则可师答云若问如何则不可不问如何亦不可醉客豁醒神珠自莹岂可预为之计然后领耶第一等灵利人寻讨不着此一念难得自见见之即是无别有岐路也寻常例以前念为是以后念照之前后追逐以心用心心则成境率初已成心境了展转更不堪如今后念不取自无起灭处当处解脱念本不生何更有有无意想为留碍一念悟心成正觉此之谓也念念无生念念无相与虚空等触物遇缘皆佛之妙用无[糸*系]头许对待衣珠独耀十方世界事目击可了不俟举意然后如之此盖大丈夫事业不可不成就取。

　　欲要是盖有不是法为碍欲要得念良由前后皆失念故也昼夜不自在要与道合然无少许合处愈急愈不合病在取一舍一不善用心不得要术茫然不知日与道远若安坐宁神不劳自办故达磨大师谓杨炫之曰亦不舍智而近愚亦不抛迷而就悟达大道兮过量通佛心兮出度不与凡圣同缠超然名之曰祖不着弃一边就一边当知明明显着明明作用拄定会取转凡成圣点铁成金要径不可不如此究只恐人两头走一既不成二又不是不识玄旨徒劳念静二乘断烦恼得证名为偏修不若应念化成无上知觉之速也。

　　修道人若遇烦恼起时如何古人云但以正知见治之余则不然只以烦恼治之如此看来即不见有烦恼也何故烦恼不可更治烦恼如火不更烧火水更不湿水体性一同无可得露现此了烦恼本空不着除遣若起智断治捺伏却成别用心有对待被他二境回换纵得亦迂曲有分限须行径直路为上古人云劫火曾将无气吹不劳功力当时萎此之谓也。

　　有时静坐则心念驰散或然临事又全失却都缘未得亲证落二落三致有错谬展转之失古人云动静不二真妄不二维摩明一切法皆入不二门若领此要万动自寂灭也且如眼不至色色不至眼声不至耳耳不至声法法皆尔元是自心功德藏无可得取舍契者何往不利此正是那伽大定也。

　　今生出来自肯学道者盖夙生曾种善根素有根本便解发心亦解疑着就己寻究又烦恼障薄有因有缘此人易可化度若未薰得此心正信不生纵闻之亦不生疑但如风过耳劝之又生瞋加诽谤此又何缘得显露所以千人万人中但一二人而已若自解作活计收拾得上生生从此去展转明利更不退失功德一生胜一生入他诸佛阃域常与此事相应人间天上亦只如此设对五欲八风一切境界与理符合不行三涂道一味平等正知见复有何事。

　　生死不可不畏须了此一段死生情伪始得安乐无过身心为累耳身如桎梏当知身去来处心如猿猴当知心起灭处此二自何处去来起灭则身心圆明内外一如而已且心为内身则为外身为内物为外国师曰身心一如身外无余则不见有生死当情可谓解脱大道也故能令人见闻不得不脱意想不得不息物境不得不融复奚疑㦲。

　　龙门心法终

　　三自省察

　　一是身寿命如白驹过隙何睱闲情妄为杂事既隆释种须绍门风谛审先宗是何标格。

　　二道业未辨去圣时遥善友师教诚不可舍自生勉励念报佛恩惟己自知大心莫退。

　　三报缘虚幻不可强为浮世几何随家丰俭苦乐逆顺道在其中动静寒温自愧自悔。

　　诫问话

　　近代问话多招讥谤盖缘不知伸问致疑咨请之意后生相承多用祝赞顺时语并非宗乘中建立如古人问若为得出三界去又问声色如何透得又问此间宗乘和尚如何言论并是出众当场决择近时兄弟进十转五转没巴鼻语或奉在座官员或庄严修设坦信俱不是衲僧家气味又抽身出众便道数句或时云某甲则不恁么道又云和尚何不道夫问话者激扬玄极也不在多进语三两转而已贵得生人信不至流荡取笑俗子也。

　　龙门佛眼禅师语录终

　　古尊宿语录卷苐三十六　　　　　多十二
中华藏第 077 册 No. 1710 古尊宿语录


　　古尊宿语录卷苐三十七(此号十二卷)　士一

　　僧录司右阐教兼钟山灵谷禅寺住持　净戒　重校

　　大陏禅师讳法真梓州王氏子。

　　问佛法遍在一切处教学人向甚么处驻足师曰大海从鱼跃长空任鸟飞。

　　问如何是大人相师云肚上不帖榜师问僧向什么处去僧云西山住庵去我向东山唤汝汝便来得么僧云不然师云汝住庵未得问生死到来时如何师云遇茶吃茶遇饭吃饭进云谁受供养师云合取钵盂。

　　有婆令人送钱请师转藏经师下绳床转一匝云传语婆婆转藏已竟其人归举似婆婆云比来请转全藏如何只转半藏。

　　上堂云你不见道一尘含法界所以道有一智人破尘出经卷量等三千大千世界你欲破不破我今举起大家求此事三千世界[(冰-水+〡)*ㄆ]在一微尘四大海水归一滴湏弥纳芥子中若求自己只在一毫毛你若一毫毛处见得三千大千揔成经卷只是自己动这个境界不得所以真境不现说什么纤毫觉处揔是猥刀避箭惧境藏形你唤这个作什么兄弟如石压草相似或然捻却石依旧习气只在湏是随处了却始得与境为主免尘境使唤始得大难大难千难万难只是壳解他后㗸铁负鞍阿谁苦才有些子觉触处便拟望与人为师大错须说凡了却凡须说圣了却圣举一例诸无非恁么不易不易珍重珍重下座。

　　问如何是大隋一面事师云无东西南北问如何是生死中事师云水上浮沤内外不见问如何是中理一句师云表里不从进云师决志事如何师云言下知音问如何是道用心处师云莫自谩问陀那微细识到此如何分师云你眼只解观色还解听声否问万法归一一归何处师云万法元不归问六国未宁时如何师云臣灰功进云直得君臣道合时如何师云不见有君臣问如何是自在师云不自在进云不自在时如何师云却自在问中雪瑶阶时如何师云不猒世境问曹溪一路事如何师云老僧道如不净坑进云何以如此师云佛祖两路了不相干问久处寒嵓何以日不照师云不照寒岩寒岩终不出来就你日光问离光影如何是师性师云和光吐出进云莫鬼语师便打问如何是最初一句师云是末是本问如何是大隋境师云不似学人进云何故不道师云不然问如何是最初处师云莫妄想问隐隐不停波时如何师云敬礼常住三宝进云息浪停波为什么沙石转多师云为你断伊问学人只如浮云以镜捉光何处安排师云与云为主问寸草未生时如何师云老僧无米吃终不下大隋山问祖意教意是同是别师云不究始不顾未问路逢古佛时如何师云你或逢驼驴象马唤作什么师云夫上代诸德莫非求寔不自瞒昧岂比飞蛾投火自伤自坏他明白了被生死轮回拘障不得所以识不能识智不能知不闻道释迦掩室净名杜口须菩提无说而说释梵绝听而𦗟此事大难大难珍重。

　　升座问万法从心起未审心从何起师云石牛㳂江走水底火烧天问如何是大隋山师云耳不闻眼不见进云如何是山中人师云千人众里万人众里不向一人不背一人问掘一丈见一丈空将一丈土填一丈空未审空归何处师云莫将这个道理为佛法出去出去问佛法遍一切处未审教学人什么处驻足师云大海从鱼跃长空任鸟飞问扑碎骊龙珠请师明活宝师云明活宝且置作么生是你扑碎底珠僧无语问法报化三身佛亦非说如何是本来身师云海底如意珠始终无不应问如何是一切智空师云心空即是进云更有来时作么生师云不是空进云还称向上事也无师云不隈问和尚百年后付法与何人师云露柱火炉进云还受也无师云火炉露柱问但有一法耳不闻眼不见皆是光影如何是光影中人师咄云莫无礼莫无礼问理不言诠时如何师云言诠即理问远闻大隋水到来只见个沤麻池师云汝只见沤麻池阿里见大隋水进云如何是大隋水师云苦涩难下觜进云还吃得否师云吃着便死师因烧山次见一蛇以杖挑向火中咄云这个形骸犹自不放舍你向这里死如暗得灯遂有僧问正当恁么时还有罪也无师云石虎叫时山谷响木人吼处铁牛惊僧因驰书辞师问曰学人此去未审师将何言到彼中师云好为通达再问临歧参晚请师垂示师云无事早归僧从五台山来师问云五台山何似大隋山僧问云如何是大隋山师云老僧耳背高声问来僧高声问如何是大隋山师云若千山与万山问鱼游陆地时如何师云拗不曲处是阇梨所贵进云却下碧潭时如何师云立足事难明师勘僧云从什么处来僧云从蜀中来师云未入蜀时在什处盘泊僧云无处所师云莫是处所有过耶僧云若有处所钝置人眼师云天堂地狱有一坐具分似落坑鼓相似不鼓而自鸣堪作什么问生死到来时还免得否师云饥时吃饭寒则着衣。

　　上堂云夫沙门释子见有如无始得向一切时中与凡圣等与解脱等方有少许出处若不如此大难大难珍重。

　　上堂问大地及日月时至皆归尽未曾有一事不被无常吞还有吞不得者也无师云汝唤什么作无常进云不究竟为无常师云无常却究竟自是汝不究竟其僧不肯师便打师勘居士云此身是什么服制士云父母俱亡师云吃茶去居士应喏出去师唤回咄云你对老僧谩语父母只在你莫说学无上道自己父母尚乃不知出去出去问如何是玄旨师云直湏玄去进云如何是玄中玄师云不返去问古人立雪断臂为求何法师云古人不断臂进云古人断臂因什么道却不断臂师云自是向雪堆里乐问金鸡未啼时如何师云失却威音王进云正当啼时如何师乃笑问柴里䖝柴里死水里䖝合作么生师云切寻常问金[序-予+(鴈-厂)]附书为什么不露翼师云不通虚信问道场献宝谁人能辨师云虚空能辨师忽示微疾不见客时有僧隔帘问咫尺之间为什么不相睹师云如今相睹何不问来僧便问如何是相睹底事师云老僧不安有什么心情对你。

　　上堂云闲即游天寂即归地问上无片瓦下无卓锥时如何师云汝即今在什么处居止问无常迅速不与人期忽若到来时如何师云速问速问进云便问师云太不道速生问啐啄同时如何瞻睹师云是动是静问出壳时如何师云是末是本又云见么问普雨为什么不润师云普雨问滴水成冰古人为什么不许师云古人即如此若是老僧道向虚空里挂破琉璃钵问既是师子为什么被文殊骑师云调伏自在问孤岩无纹绣特达事如何师云孤岩有纹绣特达事显现问处水之鱼为什么渴死师云只为鱼不亲下口问父子至亲岐路各别时如何师云为有父子俗士施师钵盂问未施钵时师用什么师云使最末后者一僧欲下山为众化缘辞师师云汝若道得一句即放汝去若未然且归堂休歇办取自己事去师问尽十方空界是王老师檀越未审化什么人去僧云但请和尚䟽头来便与师道师云汝且办自己事去问毁佛谤僧时如何师云僧有何过佛辜负你个什么你毁谤他僧无语。

　　上堂云今时沙门向因中辨果果里辨因始得僧便问有一人不属因果时如何师近前捉定云我今时沙门向因中辨果果里辨因汝云一人不属因果别道别道僧无语师便打出。

　　上堂僧问过去未来即不问如何是现在师云虚空还着得碾砑石么问来时无阻隔去时无滞碍正当恁么乞师一句师云虚空无边际大海平如掌般若性等等。

　　上堂普告大众云汝等还知有三处不立质碍有缘二际无分岂知来去三身四智非圣不无八解六通非凡不有虽则众生尽有佛性不可将蠢蠢而对佛邪然则高下无偏争奈途中有异此身难得胎𡖉易成况是释子之徒又乃祖宗苗裔三衣覆体曩劫修来四事供湏非从今日人前行相揔似高僧乃至语言不如俗子称名便是传法沙门子细寻思还传个什么一向毁他经教有目如盲纯乃谤于祖宗有心也只如木石不解忖己德行终日恣纵无明以无惭愧之心兀兀何曾觉悟此身若失永劫沉沦非但却复人身有福底畜生也难得问孤峰顶上玩月轮时如何师云何不了却孤峰事玩他月轮作什么进云岂无内外明彻事耶师云内外明彻事作么生进云无有不照师呵曰这钝驴也拟学马走僧无语师复云问你诸方云水阇梨莫道老僧这里有佛法与你诸人说向诸方行脚参寻知识说个什么汝又领个什么莫道礼三拜后便起近前问若也言下便契时犹未是了底人莫向口头取俊他时人天眼目者非是一生两生修来尽是恒沙劫功成果满始得如是所以向你丛林里示现下来只图你今时人勤苦修行只恐你出家人失却人身莫等闲过日老僧这里有什么佛法与你诸人说自是你诸人上得山来云我修行学道是佛向上人且问你佛向下人作什么模样不可老僧这里有佛向上人有佛向下人来向诸人说邪你若不言我不可知你肚皮里事也你或若问老僧也则随汝根机与汝说不可教老僧乱道得么只如老僧行脚时不拣丛林有供养无供养处只要着他眼目稍似根性有些些器量方欲过一夏或一冬若是根性鄙劣者三朝两日便行算来参六十余员大知识有大眼目者那无一二余者岂有真寔知见只是图你诸人供养欲望福报你又有什么福报与伊不可出家来空趁聚头吃饭耶虽然如是四大之身谁免得直饶心超圣境身是凡夫又乃假借增修今时人便去向里许埋没却人身诸人莫谩向口头里无碍却成谤佛毁法见湏寔见闻湏寔闻始得假饶说似斩钉截铁直湏时中不谩自己始得一车芥子犹未点着在来时便道我是不思议底人纵然除得身边粗重犹余微细不知粗重尚乃不知岂可说于解脱之法细中之细佛尚不知微愚凡夫岂能测得但是世间有者并从颠倒所生欲得解脱尘劳无过心中自省摩诃般若是解脱法身子细寻思复是谁有谁无老僧也不是醉凡诈圣只是习气不除上合诸佛心印中合一切人天下合蠢动含灵师僧家披如来法服湏求出离时不待人光阴顷刻珍重珍重。

　　上堂僧问真如法界以三昧为香花廓周沙界亦同一家龙门为什么无宿客灢水为什么足虾蟆师云真如法界不以三昧为香花廓周沙界亦无家目前问者岂不是智渊座主耶主云是师云只这便是灢水足虾蟆师复云抛却从前活计认本源生涯主无语师云经有经师论有论师律有律师你十二时中合谈何事还因个什么做得模样不可三个作队五个成群趁衣劫食邪到处不免挠他施主坐卧心头难胜于檀越直饶你𨁝跳向虚空里行也是国王管界不可将持斋奉戒随时转一卷经用答四恩三有也又争报答得自是诸人时中事修行到辟支佛地方能消得人天供养博地凡夫只是异俗之形吃了不知惭愧空自趁说己是他非出言欲断人命根吐气便作毒蛇之行说着自己三界无过毁挫他人只如虫蚁若是古佛有此标榜如今欲微效些些从上已来或无此则因何所起如此容纵岂言清德若也不达本源未免滴沥还他改皮换骨泥犁苦海谁人替得诸人大湏竭力不得因循过日学禅学道则不无你诸人且道禅有可参道有可学否若言有学者无有是处若言无学者亦无有是处不可颙然去也因地还从此去直须打底分明了却生死根本纵饶异类中受生也终不昧己灵始得四大合成只是汝之窟宅这边脱去那边早生那边脱来这里早别作个模样汝不思量看阿那个是汝本来之身湏向彼中究取莫谩走南州北州终无了日光阴迅速珍重珍重。

　　上堂云此性本来清净具足万德但以随染净二缘而有差别故诸圣悟之一向净用而成觉道凡夫迷之一向染用没溺轮回其体不二故般若云无二无二分无别无断故时僧遂问劫火洞然大千俱坏未审此个性坏不坏师云坏进云恁么则随他去也师云随他随他去也僧无语时会中三百余僧尽皆不肯皆云从上已来只说不坏之性和尚何故却云坏邪众各惶然时有一僧上堂遽白师云适来僧问和尚话和尚答他其僧似不肯和尚答底语师云只有此一僧不肯为如更有人不肯邪僧云只是一僧师云直得三十大千世界人㹅不肯老僧犹较些些子非但这一僧其僧后至投子和尚处投子云阇梨近离甚处僧云远离西川大随投子问云彼中还有尊宿也无僧云有一禅师住大陏山见有三百余众子云有何言句接人试与老僧举看僧云某甲昨问大陏劫火洞然大千俱坏未审此个坏不坏子云大陏如何答僧云大陏答道坏僧云某更问恁么则随他去也大陏又答道随他随他去也子云汝作么生会大隋语僧云某甲不肯此语子云阇梨早错了也大隋恁么道随他随他去汝又如何僧云至今未决子遂呼侍者令装香大展坐具望西川大隋山遥礼三拜已叹曰不是大隋和尚伊是个古佛此乃真善知识汝速往彼忏悔参取老僧无如是法与汝说速去速去于是僧便回大陏和尚已归寂复回投子投子和尚亦乃归寂。

　　蜀主赐师紫衣师号并遣内侍朱延溥侍奉师师不受师复云山僧偶住未经多时隈岩傍水养道存真何人虚誉致今王者如斯异恩谢使远来劳烦却送还王老僧只可布衣遮体不湏名服向身王恩虽重老朽何堪于是天使遂回奏凡三次送来不受。

　　师又云老僧不为名利来此湏要得个人不可青山白云中趁你是非将来之世舍一报身后草也无吃多少金毛师子问着便作驴鸣马喊诸人者似老僧行脚时到于诸方多是一千少是七百五百众或在其中经冬过夏未省时中空过向沩山会里做饭七年于洞山会中做柴头三年重处即便先去只是了得自己干他人甚事如诸佛菩萨尽是勤苦不计劫[婁*殳]舍金轮宝位头目髓脑国城妻子所爱之物不可算[婁*殳]所以始得名为佛似诸阇梨还曾舍得个什么作得个什么勤苦更道我会出世间法世间法尚不会些些子境界现前便自张眉怒目消容不得说什么解脱法长连床上坐不摇十指吃他信施了合眼合口便道我修行修道感果如是合消得只是谩自己如百丈和尚置于堂宇只要办事底人诸阇梨还办得个什么事其中有不动身手日消得万两黄金若是消得者岂可如此见解不可从母腹中来如是邪但会得世间法是则名为出世间法世间法尚乃不会岂况佛法只如一大藏教尽是金口所宣如来秘密汝口里念将来揔成魔语岂得了为什么不了若了时达磨不从西来也只如达磨未来此土时还有佛法也无又争得道无譬如人有一宝坠在淤泥中勤苦累劫寻求不得或有一人善知宝所直从泥中指出此宝以示失宝之人失宝之人一见便识是我本物了无得失达磨西来亦复如是不可只是老僧是善知识邪遍地众生揔是善知识只是见觉未明不可道伊无也若言有时诸人肯礼蠢蠢之徒作佛么譬如明珠堕在泥中未遇其人岂有出期有此众生比如无情还同顽物既在三衣之下直湏亲近知识早是几生修来始得如此不可却入轮回六趣去也若是得自在底人论个什么镬汤炉炭刀山剑树四生六道于中如吃羙食若未得如是便实受此报一失人身载求欲似如今者万中无一莫未得谓得未证谓证未闻谓闻自谩自诳失却光阴虚延日月展转只是无明檐重乍可为俗随所任运遣过时日却乃无业如今作沙门每日有业有什么业踏底是国王地着底是檀信衣吃底是檀信食骨肉是父母之体若也不了将何酬答所以言有业只如老僧不可是了底人舍此一报身随业而行谁言定得唯佛与佛乃能知之时有僧问不假言句如何得知师云假言句尚乃不知僧无语礼拜。

　　投子禅师讳大同舒州怀宁刘氏子僧问如何是密密不传师云你与么问有什么益问如何是不点污师云哑。

　　师示众云上祖周行七步目视四方一手指天一手指地云天上天下唯我独尊如今诸方道向上更有事在若言道有道无即是走作诸人未有了期若道有言有句即同梦幻无如许多名目为你问故所以有言你若不问教老汉向什么处道若有一法与你即是诳呼你所以古人圆满十方无一法可是可非有事请道。

　　问请师说法师云教我说个什么问一刹那顷珠在什么处师云哑问如何是露地白牛师云叱叱学云饮啖何物师云吃吃问国师三唤侍者意旨如何师云赚杀人问和尚讲什么经师云槌钟着问如何是佛语师云对众生说问如何是佛法师云佛法问如何是法中法师云法中法问还乡曲子什么人唱得师抚掌问如何是无相佛师云错著名字问才问便知时如何师云迟也问如何是沙门立足处师云若有立足处不名沙门学云如何是沙门师云沙门沙门问切急相投乞师指示师云缓缓问来。

　　师示众云你与么问了也大好莫闲处脱不得相称无量劫来闲处着急向自己处却闲所以难得相称盖缘日夕一切处路熟恰到自己紧急处便懈怠去便不欲得去所以辛苦过在阿谁切莫因循各自办事作么生办向一切处办今后不得取次过日莫待临脱衣裳时忙不及也事多之际各自取静莫说闲语去问三身如何分师云一二三问请师一句塞断众人口师放下拂子问如何是量外事师云无你下口处学云者里事如何师云不唤量外事问如何是投子实头为人处师拽学人向前却推向后问如何是大𢈔岭头提不起底师提起衲衣学云不问者个师云看你提不起问和尚如何接人师云你也近前问最省心力处请师一言师召学人名学云与么则千生万劫不忘和尚也师云费力问如何是投子一源水师云一滴也无学云饮者如何师云绝饥渴问如何是语中骨师云无可露学云无可露是骨是语师云据你者一问毛也摸不着在问不逐境缘请师一句师云好问赵州和尚出桐城县见师乃问云莫是投子庵主么师云茶盐钱布施我赵州先归庵内坐师后携一瓶油归赵州云久向投子到来只见个卖油翁师云汝只识卖油翁不识投子赵州云如何是投子师拈起油瓶云油油问出门不见佛时如何师云佛𠰚奚山刈草次师送一盏茶与奚山云森罗万像尽在里许奚山接得茶泼却云森罗万像在什么处师云可惜一盏茶问大作业底人来师如何接师云你有什么盖覆处学云正与么时合作么生师云不合一切不共一切问如何是露刃剑师云杀一切人活一切人学云忽遇师来又作么生师云钝屡生问如何是入室则爷娘师云无所生问如何是径截一路师云无迂曲问知有道不得时如何师云每日向你道学云如何道师云拈却口着问如何是祖佛未经历处师云名𨗿不得学云正与么时如何师云不是佛祖经历处问尽乹坤是个什么人师云不持名字学云不持名字如何体会师云体会即闹问如何是末后一句师云最初明不得问如何是寂住实头事师云牵不向前推不向后问十二时中如何行履师云一念万年学云瞥起时如何师云觉即失问只者个什么劫中有师云不随时学云谁是不随时者师云汝与么问不得学云请师道师云不从千劫万劫得学云与么则天上人间觅不得也师云切忌作与么知解问古琴无弦时如何师云无弦琴最妙学云请师弹师云无音响问道人相见合谈何事师云我者里无道人问不将一物来时如何师云者个什么处得来问如何是火焰里转法轮师云处处了却学云了后如何师云无法轮可转问暂时不在时如何师云阿谁向你道问万像未臻即不疑未审特立四天下是什么人师云现佛现祖问祖佛如何辨师云呕吐未详问如何是法祖师云闲言语问如何是大善知识师云毗卢也喻不及问学人欠阙请师接师云不现无尽藏问万法从一法生未审一法从何生师云你听看问唤作如如早是变也今时沙门湏向异类中行如何是异类师云恰似你与么问我学云古人意旨如何师云不与么问我问归根得旨随照失宗如何是旨师云旨学云如何是失师云失问如何是伽蓝师云已有名字问虚空喻不及时如何师云恰是恰是问念念不错时如何师云谩语问如何是孤峰顶上即操松师云平地上着不得学云请师着师云唧问如何是无语师云不与么问问世间名言即不问如何出世事师云听学云莫便是否师云几曾向你道是不是问三身那身说法师乃弹指问学人不明请师烛师云哑学云争柰学人不会师云会即冰生问万法从何生师云佛法僧学云法从何起师云听看问举目是犯如何是不犯师云大有人觅过觅过不得学云岂无指示也师云不可更将过与你也问如何是沙门行师云不作模样问承古有言唯言不二不二事如何师云你好问我便道学云如何道师云唯言不二问明暗不挂时如何师云道什么问如何是无碍一句师云与么学云此犹是碍师云是是问如何是死人舌师云你道不得问如何是活人眼师云无暖气问得座披衣时如何师云你有什么盖覆处问如何是不起模画样师云不诳呼你学云师意如何师云不可教你起模画样也学云与么则诳呼人也师便打问能所俱忘时如何师云无与么事莫作与么知解问世间什么物最先师云你问底问不作罪不作业底人还有过也无师云唤伊出来学人拟议次师云去不干你事问大众云臻合谈何事师云听问妙观察智谁是当者师云不是你分上事学云虽然如此要分明师云不妙也问大众云臻和尚如何祇待师抚掌三下问和尚有什么力抵当得许多人师云水性虽柔软能乘万斛舟学云忽遇大力者来时如何师云不消一盏水问闲言长语即不问适来问底和尚道什么师云闲言长语问十二分教是有是无师云无与么恶言语问共语不知音时如何师云与么学云与么时如何师云共语不知音问三乘教外别传个什么师云一二三学云不会乞师指示师云你问我不可将别语对你也学云不将别语对请师道师云道道问学人有一问未曾有人答时如何师云你见者乌龟子缩头缩尾争柰者一块子何问请师耳里道师云道道问贫子还家时如何师云无宝藏与你学云为什么向外驰走师云谁遣你问毫𨤲不分时如何师云什么处得者个来问亲手分付一去不来如何师云不可得学云却返时如何师云正好供养问如何是法王主师云四大本空五阴非有问大𢈔岭趁得及为什么提不起师云不可向你道祖师遗下一只履问针头不露时如何师云露也学云何似师云不唤作针头问一息未分时如何师云即今是几息问不犯目前请师道师云早是犯了也学云者个是犯不犯目前请师道师云不识好𢙣问贫子入门时如何师云不教汝除粪埽学云见师后如何师云不向你道衣中有宝问请师一剑师蓦口掴问堕落三途底人如何师云深达罪福相问如何是一句子师云两句也问如何是不荐处师云汝与么问不得问如何是动师云恰似你与么问学云如何是静师云也不嫌闹问如何是不道师云合取口问𥌓色未分时如何师云无与么言语问如何是一代时教师云法华维摩楞伽思益问祖意与教意同别师云疏不得亲不得学云亲疏不得请师道师云祖意教意问如何是逆行师云叱叱问不有不空时如何师云说有说空问一人办心诸天办供未审办什么心师云今日请供养主了也问木人歌什么人和师云今人和学云莫是和尚意旨也无师云是什么曲调问不凡不圣时如何师云立凡立圣学云揔不与么时如何师云你问个什么问如何是道师云道道学云如何用师云用用师在京日往檀越家投斋檀越将一盘草出师前师以两手作拳安头上檀越便将饭来后有僧问师在京投斋意旨如何师云观世音菩萨问一问便休时如何师云不了问如何是佛法纲宗师云今日无钱借长官问古涧寒泉时如何师云不流于海学云饮者如何师云口也无问如何是一色师云不似银盘里盛白玉问照烛不破时如何师云习𥁞不是道问佛用工得不得师云大有人定当定当不得学云请师定当师云终不向你道用工得用工不得问石笋未抽条时如何师云争合与么问学云还解抽条也无师云虽然不是石笋抽条叶更多问密室内事如何师云无人知学云和尚还知也无师云争肯你乱道。

　　问才生便死时如何师云何生何死。

　　问破戒比丘什么处着师云不为罪福为主门一句子无人道得时如何师云屋子盖了也。

　　问觌面事如何师云莫謟曲。

　　问亡僧向什么处去也师弹指云与么去也。

　　问文彩未生时如何师云虚空合吃多少棒。

　　又问古人拈捶竖拂还当不当师云不当。

　　学云为什么不当。

　　师拈起拂子云只为者个。

　　问未问已前事如何师云争解开口。

　　问古人拈捶竖拂意旨如何师云只为你。

　　问学云不问时如何师竖起拂子。

　　问忘却将来时如何。

　　师云者个𠰚舒州太守尹建峰送茶碗子与师云者个是某甲自将来底茶碗子师接得了召太守建峰应喏师云吃茶问不从万有如何觅心师云你从我觅个什么问者里是什么所在足人争师云不知学云为什么不知师云争个什么问放下不明时如何师云谁教你执学云不敢执师云放下不明个什么问终日驱驱为什么不得成就师云无你用工处学云用工不得请师接师云终日驱驱问默默无言请师答话师云不是无言不同默默学云不同默默底事作么生师云不与么学云不与么时如何师云苦㦲问言不干舌时如何师云檐头大滴滴地问和尚每日上堂供养什么人师云不可说不可说问不可以智知不可以识识时如何师云不与么学云不会乞师指示师云不可以智知不可以识识问未达道底人如何接师云饥即吃饭渴即饮水问三寸明不得句下不从师时如何师云高声问老僧耳聋学云请师指示师云钝屡生问有句无句如藤倚树树倒藤枯时如何师云将知你诳呼多少人来问万法从一法生未审一法从何生师云回首看问如何是沙门最苦处师乃皱眉问未有言句已前如何辨其尊贵师云已有句是尊是贵问灵松无异色时如何师云不是灵松摽不出问三拜已前事如何师云不知学云现问次师云三拜已前事作么生问学人不别问请师不别答师云奇怪问古人密用如何师云不从疏处起学云合从什么处起师云疏也有座主参师师云近前来座主便近前师云去问未有此身作个什么来师云无所不经无所不历问如何是千年石上古人踪师云碑碣上着不得问二祖断臂当为何事师云粉骨碎身问[(冰-水+〡)*ㄆ]摄不得时如何师云无可抛撒问劫火洞然时如何师云寒威威地问累劫来来无尽灯不曾挑剔镇长明时如何师云累劫来来无尽灯不曾挑剔镇长明问头头不到时如何师云你问什么事问一问便休时如何师云太多也问暗里得时如何师云不向你道烦恼山是菩提学云与么则云游垛根也师云云游则伶𢓳辛苦垛根则祸患俱生问十二时中如何行履师云不从一法学云如何报得四恩三有师云莫受一法问玄中认得时如何师云得即失问曹溪一路阖国知闻未审投子意旨如何师抚掌三下问万仞峰头时如何师云什么处不是问如何是法身主师抚掌三下问径截一路乞师指示师云会么问如何是空主殿师云建立不得问句句相投请师接师云不接学云为什么不接师云句句相投问如何是和尚师师云莫造次问有言有句皆有所归无言无句事作么生师举起拄杖云者个是什么问如何是衲衣下事师云天不能盖地不能载问古人道法不孤起仗境方生如何是境师敲禅床学云与么则触目是也师云是什么问尘劫来谁为主师召僧名僧应喏师云是什么问莲华未出水时如何师云隐隐地学云出水后如何师云盖覆不得问诸佛师学人不识乞师指示师云天不能盖地不能载问如何是和尚活计师提起衲衣云尽底呈似你学云为复只是者个别更有在师云不识好𢙣问六国未宁时什么人作主师云自有本来者学云如何是本来者师以拂子蓦口打问雷声振地为什么百草不抽芽师云芭蕉只么长问僧繇为什么模志公真不得师云只为看他面孔学云不看他面孔时如何师云是什么师不安时有李司徒令人送药到传语师云若断得人间来往生弥勒内院若未断人间来往却向弟子家中结缘师回传语云不如具正法眼好问如何是无情说法师云莫𢙣口。

　　师上堂示众云他古人才出来便一手指天一手指地道天上天下唯我独尊十方世界无有过者如今更被诸方出来道向上别有事在若言道有道无即是走作学家未有休时有什么了期但莫箸名言[婁*殳]句了诸事自然不着即无位次不同你一切法一切法摄不得本无得失梦幻如许多名目不可强与他安立诳呼你诸人得么为你诸人问故所以有言你若不问我向你道什么即得若有一法与你老僧罪过你若道无你诸人又问我个什么所以道早不属你巧言妙句若与么会去即第一不得担带你诸人幸是可怜生担带负物作什么见即便见你若不见一切不得作巧言妙句问老僧巧来妙去即转转勿交涉赚杀人所以我侬寻常问你诸人佛前佛后不说别事你诸人道看是什么见什么问如何是无生曲师云无人唱得学云忽有人唱得时如何师云生也问如何是截铁之言师云莫费力师问翠微二祖见达磨有何所得微云你今见吾有何所得师又问如何是佛理微云佛即不理师云莫落空否微云真空不空。

　　翠微有颂送师其有谶矣。

　佛理何曾理　真空有不空
　大同居寂住　敷演我师宗

　　投子和尚语录终

　　古尊宿语录卷第三十七　　　　　士一
中华藏第 077 册 No. 1710 古尊宿语录


　　古尊宿语录卷第三十八　　　　　士二

　　僧录司右阐教兼钟山灵谷禅寺住持　净戒　重校

　　鼓山兴圣国师讳神晏大梁李氏子上堂垂语曰鼓山门下不得咳嗽时有僧咳嗽一声师曰作甚么曰伤风师曰伤风即得上堂欲知此事如一口剑僧问学人是死尸如何是剑师曰拽出这死尸着僧应诺便㱕僧堂结束而去师至晚闻得乃曰好与拄杖。

　　东禅齐云这僧若不肯鼓山有甚过若肯何得便发去又云鼓山拄杖赏伊罚伊具眼底试啇量看。

　　问[泳-永+(從-彳)]上宗乘如何体会师叱之问攒𢳇将来皆不相似单刀直入时如何师云失命汉问如何是学人自己亲躬事师云还返仄么学云即今事如何师云不可瞎去也问如何是本㕘底事师云因什么得到与么地。

　　师云若是猛利底撩着便休去大䖝着角相似有什么近处更有一格人脚不跨石门怪他得么不可事湏踏前踏后纳个如何醉人相似且宗门中事作么生降兹已下根性迟回事湏[泳-永+(從-彳)]人决择方定纪纲且作么生决不可问一句答一句唤作决也若与么驴年去到这里也湏是个汉始得大不容易兄弟决择之次如履轻冰将为等闲句梩相问道我解问话贵转[婁*殳]多合杀成得个什么边事只是个识路中人且无自由分兄弟事本因人因人立事人达即事浑事浑即无成无成湏得无成句有人道得么出来无事莫立珍重。

　　师有时上堂云寔不敢欺足弟亦不敢昧兄弟然且没人辨时有学人问和尚与么道还尽师本意也未师云放汝残生问[泳-永+(從-彳)]上宗乘如何举唱师以拂蓦口打学人礼拜起才问有问有畣师云老兄不是这脚手问承师有言[泳-永+(從-彳)]门入者非寔黄梅行者传何事师云道什么学人再问师云去不为汝有僧才礼拜起师云道什么学云佛未出世时如何师云合取口问如何是[泳-永+(從-彳)]上来不昧𢇹事师云是什么问才施方便盖为今时向上宗乘复何言论师云拽出着问如何是正宗师云别日来啇量问若将寂默为宗维摩一生受屈如何道即得不屈于维摩师云合取[骨*瓦]臀着。

　　师云诸和尚尽道向诸方㕘学未委㕘什么学什么还有㕘得者无有即出来对众验看诸和尚为复㕘禅㕘道㕘佛㕘法㕘毗卢师法身主㕘佛向上事涅槃后句若寔㕘此句得为大妄唤作望上心不息与诸和尚了无交涉时有学人问如何是佛法大意师云吐却着问凡有言句尽是触犯宗风未审如何是宗门中事师云合取口问众星攒蔟时如何师云觅什么。

　　师云大事未办宗脉不通切忌记持言句意识里作活计不见道意为贼识为浪尽被漂沦没溺去无自由分诸和尚必若大事未通不如休去大歇去身心纯静去好时中莫驻着事却易得露这个是事不得已相劝之言古人唤作死马医若是个汉向他与么道如同䆿语一般且诸人分上作么生十二分教还用得一字么诸方老宿语还用得一句么若十二分教是兄弟在阿那教中若诸方老宿语当得兄弟兄弟在阿那句中所以道十二分教唱不得凡圣摄不得今古流不得言句该不得与么话盖为刺头入在教门里且与伊拆开若有个汉总未通这个消息向他与么道被伊蓦口掴𡱰沸作么不可怪得他也兄弟大湏甄别莫吉㐫不辨有辨者出来对众验看时寒久立珍重。

　　师别时上堂云兄弟有什么近前啇量若待这里说无好事及兄弟牵经引论得么若有人问但向宗乘中致一问来待今日与兄弟答宗乘中话时有学人才礼拜。

　　师云大众看有与么不识羞汉其僧罔措师便喝出师云若也宗脉未露记着一字如饮毒药丧身失命为什么故如此都来是不具眼如今更有一般底大作群队聚头念经念论说圆说顿披这衣服作个与么语话还羞么还返仄么还有些些子衲僧气息么且问圆为什么人施顿为什么人设还辨得端由么相共鲁论不识好𢙣还知道十二分教唱不起么且唱什么不起不可只与么道便休去也岂不见古来丹霞石巩石室高僧熏天炙地登时端由众皆具委道他在什么经里披寻于阿那论中讨得古人道西天一假事总被今时人埋没却觅个出头处不得更有老宿道大唐国内尽是一队灭胡种贼即者便是人家男女乍入丛林何处会得闻举经举论便刺头入里许念言念句便遇着这般底便是杀人贼是汝一人半人由可在惑赚他多少人家男女千生累劫披枷带锁于自己事转疏转远如今奉劝诸兄弟大丈夫汉一等是离乡涉井访道寻师为自己事也湏眨上眉毛着些子精彩于亲躬事有辨明处确乎不㧞莫受人谩莫受人惑如今且不受谩不受惑底事作么生到这里也湏是个𢙣汉杀人不眨眼汉没意智汉始得切不得略虚乱呈解[婁*殳]被向脚跟下寻着就已筑着没去处二十楖𣗖棒擗脊㨟鼓山打这般略虚底寻常人难得吃别处即放过鼓山即不得若放过到处转见虚头曾打着一两个乱与底声钟集众勘过一下下交到所在不是行棒啚逞威风同这行户有什么𢙣心悲他僧相圆备只是事持略虚业次轻𢢔上流与他整顿插脊梁骨啚他改悔别换身心遇着鼓山与么锤锻也湏庆幸始得有一两处将向头顶上擎着敢把指头指着怕伊发去无如是理不是立兄弟说这葛藤然且理要区分事湏甄别莫灭胡种各㱕堂珍重。

　　师上堂大众云集众人尽皆罔测于师师乃云南泉在日亦有人㪯南泉时事要且不识南泉还有识者么试出来验看时有学人才礼拜起师云作么生学人咨和尚师云不才谨退。

　　师云若是灵利底撩着便休去似这般汉千里万里去也有什么救处进前退后纳个如何醉人相似有什么衲僧气息既然如此且宗门中事作么生诸和尚到这里也湏是个汉始得大不容易兄弟鼓山不惜口业向汝诸人道不假记一字亦不用一功亦不用眨眼亦不用呵气大坐着便绍却去诸和尚且道绍什么为复绍佛绍法绍禅绍道绍佛向上事涅槃后句若绍此句得为大妄唤作望上心不息与诸兄弟了无交涉于诸人分上作么生绍普请验看是什么为复是凡是圣是毗卢师法身主在什么处居住什么年月有渠方圆阔狭长短大小试道看还有丝发大物解盖覆得么还有分毫许间隔得么向阿那里抄向阿那里写诸和尚与么显露与么节要何不直下便承当取又更刺头入他言句里意识中学有什么交涉不见道意为贼识为浪走作驰求终无歇分若自不具眼就人拣弁卷子里抄册子里写假饶百千万句龙宫海藏一时吞纳尽是他人不干自己亦唤作识学依通犹如水母倩虾为眼无自由分亦如盲者辨色依他语故寔不能弁色之正相若是㪯经律论他自有人在所以鼓山寻常道经有经师律有律师论有论师有函有号有部有帙白日明窗夜附灯烛自有人传持在禅师作么生还有人道得么试出来道看时有学人问如何是目前显现底机师云道什么学人再问师喝出问四十九年前即不问四十九年后事如何师云句超方外千圣难追问常办无念者如何云关阇梨什么事学人常办于此师云莫受屈学云不屈者如何师云有什么救处问拟心即差不拟心如何体会师云待汝好心问问如何是向上一路师云即今是什么路学人无对师云去看汝不是这脚手问如何得不辜负于师师云汝有什么罪过师云诸和尚与么问还会么还识辨缁素么鼓山向前见一两个长老被人问着维摩意作么生他便眼孔定动地恰似个泥捏圣僧相似有什么交涉还当得本㕘底事么若言当去何不立取维摩傅大士为祖师问取露柱圣僧即休何故更用达磨与么来所以鼓山道凡圣不到今古那追不唱言前宁谈句后他家诸圣兴来盖为人心不等遂展多门为病不同处方各异在有斥有居空破空二患既除中道湏遣直道释迦掩室居士毗耶大士梁时童子当日一问二问三问尽有也是衲僧分上事作么生还有人道得么试出来道看不可说君说臣说父说子得么诸和尚古人是事不淂已立个君臣父子外进内绍是功绍得了非功合是功合得了非功盖为中下之流权施此句所以鼓山道君臣父子盖为成持立事立功以明缁素既随中下湏合湏同得合得同无人辨识当与么时还有肯重者么有当荷者么有这边那边么若有还是托开去也更有一句作么生敢道托开么莫错会好到这里湏是个没意智汉杀人不眨眼汉始得若是钝根底只向言句上脱去争能会得时有学人问得句忘言时如何师云即今得什么句学云不是西来亦非自己师云吐却着问峭绝无依时如何师云病鸟栖芦学云直得醒醒还有绍处也无师云亦不关阇梨事问如何是真寔人体师云因什么得到与么地问未到玄源如何究理师云相去多少。

　　师云更有作家解问者出来良久无人师云入到石门何处得如许多疑来㱕堂珍重。

　　师别日上堂云诸和尚古人道佛之与法是建立化仪禅道两名是止啼之说名不干事事不干名依执滞名于他玄隔所以鼓山曾向兄弟说句不当机言非展事承言者丧滞句者迷得鱼忘筌得意忌言借纲求鱼鱼非网也所以道教排不到祖不西来尽𠃵坤人口到这里百杂碎直道十二分教唱不得凡圣摄不得今古流不得言句该不得与么道也只为他向化门里作活计事湏与伊拆开若是个汉总未通这消息向伊与么道被伊蓦口掴尿沸作么不可怪他也虽然如此据什么道理所以鼓山道更有一人不跨石门不跨石门事作么生诸和尚众中上有江西湖南幽燕魏府三千五千一万里地盘山涉岭既到这里高山顶上终不为看山玩水无非决择万劫千生事故委万劫千生事也只在如今如今安即如今便安彻只如今便彻忽若众中有一人大肯去大安乐去是不虚食人之施不辜于己不负于彼去住自由出入无难尽𠃵坤无敌宗风不队后进有依所以古圣道若有一人悟道地神报虚空神虚空神报非想非非想天递相告报云下界有人得道有济人之分天上人间递相庆贺尽是诸和尚分上更弱于阿谁既然未得如此便湏兢兢惕惕如临深泉如履薄冰时不可延命不可待似个当风烛子𩖼地脱去也如今且不如休去歇去身心淳朴去似一亘长空去时中莫问但且与么去鼓山所以道明道为之德不间为之行德行俱备今时称断称断是今时更有一人作么生到这里也湏自有来由始得莫记他人言句就人拣辨终无自由分于诸和尚作么生出来啇量时有学人才礼拜起云某甲咨和尚师云吔学人云轮中不转时如何师云珍重。

　　师云诸和尚更有什么事出来问良久无人师乃云揔不出来盖为把他稍紧不相共扶持致令如此有江西湖南诸处㕘学师僧好织造底出来莫道鼓山口似楄担只虑埋没宗风走作兄弟但出来待与捏些子时有学人问心珠不晓己事未明请师一照师云𠃵坤不掩尔自徒迷问作何方便得绍师宗师云岸谷无风徒劳展掌学云如何即是师云错也问万机不凑本事何来师云伤机之患千圣难除问四面松林如何是直路师云岳秀千枝盲龙不辨问即今如何唱师云洪雷一震蛰户无私仁者作么生问己事未明如何明得师云镜中无影演若自迷问如何是鼓山师云众岳难偕学云还许学人蹑也无师云汝试下足看问如何是谛寔一路师云一句迢然古今难辩问彼无消息如何知音师云汝自罪过我不将来学云还有为人处也无师云与么即戒鼓无击问巨海骊珠如何取得师云来言虽重不赏锋圭问十二时中不涉缘尘如何据验师云浪息千江孤轮不队问如何是鼓山正主师云岳不明根迷人自重问如何是目前一路师云耶舍掌不得问如何合得诸圣位师云玄直渠不践千圣位在什么处问步步进前如何得达祖意师云鼻地人难㪯问古人卸臂当为何事师云方外之说仁者难知。

　　师云诸和尚鼓山与么东道西道亦不辜兄弟只是教缓然即如此奉劝诸和尚莫学言句走作兄弟昧却兄弟直饶通得也只是个识路中人不见古人唤作食疮脓鬼吃涕涶鬼吃不净鬼未唤作人在诸和尚莫与切不得乱呈解数若乱与被鼓山声钟集众向脚跟下寻着勘着无去处二十楖𣗖棒擗脊㨟莫道不道更有什么事出来无事各㱕堂珍重。

　　师上堂云诸和尚上来为什么有什么苦屈底事有什么不了处还有疑者么若有即出来与兄弟定当时有学人问承古人有言横说竖说未知有向上一重关捩如何是向上关捩师便打一棒问如何是宗门中事师便侧掌问如何是鼓山一路师云即今是什么路问承古人有言妙旨迅速师侧掌云住住学云和尚为什么不道师云且行脚去问目前一句如何晓得师云什么处不晓学云争奈这个何师云这个是什么问如何得成道去师云𡧱颠作么学云不𡧱㒹如何得成道师云这钝汉问根性迟回如何用功师云功即不得学云为什么不得。

　　师云向什么处功问[泳-永+(從-彳)]上宗乘以何为的师云无的学者凭何师云汝曾学得多少来学云与么即不[泳-永+(從-彳)]今日去师云[泳-永+(從-彳)]什么处去学云待有去处即咨和尚师云有什么交涉问如一灯燃百千灯如何是一灯师云是什么问如何是和尚家风师云莫少去就问古路无踪如何进步师云不是途中客进什么学云向去者如何师云无阇梨下足处学云总不与么时如何师云莫自耻问自古相传穷其际师今妙有示何人师云岳秀灵芝异学云异底事如何师云过也问如何是直下事师云莫自欺学云不自欺事如何师云还返仄么师云诸和尚还会么此事不露盖为尘沙劫来多游异迳所以于自己事却成违背如今若欲得易会么但是[泳-永+(從-彳)]前记持食啖之事一时泻却着身心纯静去一片去忽被道伴触拨着此事便发明去所以鼓山曾向兄弟道譬如一池沼众人共临但把杖搅其水觅见形影了不可得转浑转浊所以傍边有一人便问汝与么搅作么云我要见形影便被与一咄这痴汉汝与么搅驴年去任经尘沙劫无有见期汝但一时放下杖着各自休歇去良久中间波澄浪静沙土自沉非但形影森罗万像悉现其中这里便湏问得这水始得咄这水还照也无若道照亦是汝与么道若道不照亦是汝与么道水道什么虽然如此湏问得水有水句若问不得问者无功这个便是验兄弟处还有人道得么出来良久无人师乃云今日说这多多无事久立珍重。

　　师上堂大众已集时有学人问承古人有言寂是法王根动是法王苗如何是法王师云是什么问承和尚有言直下犹难会寻言转更赊如何是直下事师云赊也学云还许学人进步也无师便喝出问学人在尘还有出身处也无师云汝即今在什么处学云与么即任运随流也师云莫鬼语问进者不明请师一拨师云近前来与汝拨学云谢和尚指示师云碗鸣声作么问如何是大悟𢇹人师云不嘱学云为什么不嘱师云不向悟中𠬧问不起千座请师掣电之机师云醉作么问如何是无价珍师云莫妄想问如何是不假言说苐一义师云放汝残生问不辨古机如何建立师云不立学云如何即是师云是即非学云为什么如此师云亏阇梨什么处问生死海广如何得渡师云汝即今在阿那边问如何是妙旨师云如何不妙旨问如何是径截一路师云这瞎汉学云与么即学人得问力师云画箧不曾呈。

　　师云汝莫一向于途路上走无有了时一等行脚直湏身心淳朴日夜恳苦救取彻始得莫只是问得一言半句便将当自己胸襟赚汝只如兄弟行脚来还曾遇什么老宿发觉因什么道伴得入还得嗄地大省也未若有出来便定得兄弟虚之与寔向这里下得一句尽𠃵坤撼不动这个便是诸兄弟不虚行脚底事只如尽𠃵坤撼不动句作么生下试出来道看若也未得如此奉劝兄弟直不得念言念语明朝后日觅个歇处不得有事近前无事㱕堂珍重。

　　师有时上堂云当人分上各有与么事为什么不承当取又更上来觅什么近日多见师僧入丛林只是学经学论于自己事有什么交涉时有学人问既不许看经又不许读外书如何是大晓一句师便打一棒问己事不明乞师指示师云什么劫中曾昧问目前一路如何指的师云目前是什么问如何是大道之源师云不嘱学云为什么不嘱师云不是源中事问古人道但得本不愁末如何是本师云是什么问波澄浪息为什么摩𡰱不现师云汝且唤什么作摩𡰱学云与么学人退一步师云汝无端进前退后作么问凡有言句尽是与蛇画足如何是不画足师云放汝二十棒学云今日得遇和尚师云莫鬼语问风不鸣条雨不破块时如何师云阇梨分上作么生学云却请和尚道师云屈汝什么处问如何得不徇诸有师云关汝什么事问欲出轮回如何得出师云即今在什么处问如何是佛法大意师云佛法大意即且置问如何是本来心师云如今是什么心问如何是直下事师云寻言转㪅赊问寂是法王根动是法王苗如何是法王师云关阇梨什么事学云为什么不关师云根苗俱不得问无风为什么注注波生师云什么处得来学云即今有师云把将来问十二时中如何行履即得决定师云我道𠃵坤不跨足学云如何进向师云若进向即跨足学云毕竟事如何师云𠰸中不践。

　　师云诸和尚问得百千句亦不干自己只如仁者自己事作么生莫只向这边那边经冬过夏因循度日无有了时尘沙劫来流浪生死如汲井轮略无停息今生既得人身又是男子又得出家僧相圆备不穷讲肆拥毳入丛林这个便是升腾之时除疑𣧠惑之时得大无畏之时得大自在之时各自清白取更弱阿谁各自努力归堂珍重。

　　师别日上堂云诸和尚有什么病败什么处欠少亘古亘今恒然如是何湏向长连床上痴兀兀地便当得去汝但于一切处验还出得汝去处么不见古圣道如人在空如鱼在水或行或坐不离于空𨒫流顺流不离于水既然如此且合作么生兄弟莫自受屈莫自沦自溺既到这里不奈何也只成一场妄想有什么事出来时有学人问如何学即得不昧真机师云什么劫中曾昧问己事未明请师直指师云瞎却汝淂么问生死沉沦如何得出师云在里许多少时问尽令提纲犹是野干鸣如何是师子吼师便擗口打问六国不宁如何整葺师云古殿不曾坐什么处不宁学云如何领会师云是汝不会问如何是大圆镜师云不曾照学云辨者如何师云不曾照辨什么问于当人分上如何发言师云不是途中客发什么言学云还与么道也无师云是汝与么道问此座高广吾不能升未审什么人升得师云得此病来多少时学云便请和尚药师云这钝汉问己事未明如何明得师云彼常不隐镜指颜开问[泳-永+(從-彳)]上诸圣还有不依师者无师云阇梨因什么人师云兄弟诸圣兴来盖为人多错会言佛演法祖唱玄微只为夙昧天机致使迷倒所以教排不到祖不西来仁者分上作么生各自有与么事莫自退屈莫只踏步向前觅若觅即失若亲即疏尘沙劫来未曾有一捻土解盖覆得兄弟各自努力㱕堂珍重师于佛殿前上堂大众云集。

　　师登座顾视大众乃却起立顷间便㱕法堂僧[泳-永+(從-彳)]师到法堂后师问僧投机不辨隔岸难明仁者作么生其僧无对便问如何是不假言说弟一义师云驴年会淂么问强弱即不问如何是平常之道师云因什么得到与么地学云还得平常也无师云莫碗鸣声问宗乘中事乞和尚提撕师云是什么师却唤近前这个是提撕汝唤作宗乘中事即不得学云未审宗乘中事如何师便打一棒问如何是西来意师云石人笔下看问如何是作家师云你行脚为什么学云与么即专甲不疑师云何处得作家问如何是㝡初一句师云什么处收拾得来问如何是末后一句师云自钝致作么问如何是鼓山切急为人处师云谩汝得么问临行之际乞师一言师云终不敢钝致汝问千年松树尚有偃枝学人虽披入众衣未晓出尘路乞师方便师云九霄虽异世碧迳杳难同问堂堂地来时如何师云堂堂不奈何问己事未明如何为验师云乾坤不掩时人自迷问如何是学人立足处师云不从诸圣得学云便与么去时如何师云犹是时人进向处学云不落进向事如何师云还返仄么。

　　诸和尚大凡行脚须识辨宗风莫只是寻言逐句无有了时雪峰和尚道三世诸佛不能唱十二分教载不起所以鼓山道有一人与么来总未曾通这个消息向伊与么道被伊把黄泥蓦口塞还怪得他也无恐人乱塞人口所以道鼓山有不跨石门句作么生道到这里须是其人莫乱道时有学人问如何是不跨底事师以拂子蓦口打师却问还会么学云不会师便咄云不是这脚手。

　　师云若己事未露就人拣得卷子里抄册子里写有什么用处不如明取自己事明道为之德不间为之行德行俱备今时称断更有一人作么生诸和尚也莫泥水不分清浊不辨末法时代天下交驰兄弟得共林泉与道伴一处啮嚼此事也须庆幸始得直须晓夜恳苦莫虚度光阴各归珍重。

　　师于三门前上堂问僧有一人从水塘头来便转去汝作么生学云和尚也须许他始得师便擗脊棒汝作么生学无对师云不才谨退也是略虚汉问如何是不假言说第一句师云放汝三十棒问不起于座如何是掣电之机师云醉作么问凡有言句尽落标指如何是月师云还识羞么问据何眼目消得人天应供师云瞎汉问未达本源如何履践师云相去多少学云争奈学人疑何师云阿谁罪过问只在途中请师指示师云在途中多少时学云谢和尚指示师云莫涂污人好问苦涩处请师道师云收取好问十二时中如何履践即得不辜于自己师云直须不辜于自己问澄源浪静为什么真形不现师云什么处收拾得学云究竟如何师云非究竟不与阇𥠖通学云岂无方便师云方便是什么人分上问承和尚有言不许学人拣话又不许择话如何行履即得不违和尚所嘱师云还自耻么问九霄峰外月室内一轮灯如何是一轮灯师云岸谷无风徒劳瞪目问名言妙句教网所诠不涉三科请师直道师云肘后不曾传问十二时中如何究竟生死师云将生死来学云与么即无究竟处师云似你与么语话问参禅学道须是其人学人与么来请师直道师云瞎颠作么学云谢和尚指示师云放你二十棒问人人尽言请益未审和尚如何拯济师云鼻地人难肯问作何准则即得不背于古师云不可讳去也学云谢师指示师云便被吃棒问千手千眼阿那个是正眼师云用正眼作么问如何是目前机师云即今是什么机学云不会乞师指示师云壳地人不践问二边不立中道不存是如何师云即今在什么处学云岂无和尚为人处师云教我为阿谁学人屈什么处师乃与杖问古人道相逢不擎出举意便知有如何是举意便知有师云阿谁举问如何是学人最亲家切处师云妄想作什么学云还得当也无师云𠬧取好什么语话问作么生是木马石人骑不背空王印师云泥牛步处盲者徒施问作么生是动容扬古路师云不欲得啇量问作么生是别传底事师云𠬧取虾蟆口不得。

　　师云诸和尚各自有与么事莫受屈未曾欠少未曾有寸土解盖覆得汝为什么却不会去更踏步向前觅途中践士不晓室中且室中事作么生只欲得人说是汝自己事为什么却不会唯是他人屋里事总会得只是傍家吃老师涕唾向意识里作解有什么交涉行脚不遇其人所以道苦屈在初记着一字历劫作野狐精若灵利底不假老师多多久立各自努力珍重。

　　师有时上堂云时时与么打钟打鼓上来觅什么有什么苦屈底事不见古人道总是一队吃酒糟汉把棒一时趁下鼓山如今直下老婆心有疑者出来问时有学人问近入丛林不会乞和尚慈悲指示师云我不敢诳呼汝学云不诳呼事作么生师打一棒问如何是径截之言师云㝡径学云如何是不假言诠师云即今有多少问承古人有言有相身中无相身如何是有相身中无相身师云即今是什么身学云如何是无明路上无生路师云即今是什么路问学人𠫹贫请师拯济师云有什么事学云争奈𠫹贫何师云论劫受苦问承古人有言巧说不得只用心传如何是心传师云道什么学云不会师便喝出问投机便转是如何师云作么生转学人才进前师便喝出问大事未办时中以何为验师云时中不得步学云如何得相应师云不相应学云为什么不相应师云不为汝问急切处乞师一言师云调达不得肯问承古人有言大体宽无际小心尘不容如何是大体宽无际师云大小学云如何是小心尘不容师云因什么到与么地问承古人有言一切众生日用而不知如何是日用事师云这个是什么人语问二龙争珠谁是得者师云珠在什么处问承古人有言一芲开五叶结果自然成如何是自然成底果师云即今是什么问[泳-永+(從-彳)]上宗乘请师直示师乃叱之问诸圣未兴以何为眼师云阇梨眼在什么处问和尚慈悲如何体会师打一棒问只如僧问洞山云三身中阿那身不随于诸数洞山云吾常于此切只如洞山云吾常于此切是堕是不堕师云汝又向这里美性命问终日动静为什么不明自己师云只为终日动静所以不明学云不动静时如何师云是什么问山中和尚才见师僧礼拜便吃棒意作么师云因什么不行脚去问南泉以手打膝云这里即易又云这里即难僧问云只如却手岂不是举唱宗乘师便以手打膝云此不是举唱宗乘作么学云只如却手意作么生师云汝自看问如何是第一句师便把杖作蓦口刺势问深深无底浅浅无源时如何师云得此病来多少时也师云近来师僧只爱㪯经㪯论说圆说顿所以道经有经师论有论师律有律师有函有号有部有帙白日明窗夜附灯烛自有人传持在关汝衲僧什么事汝且道圆为什么人施顿为什么人设因偏说圆得成圆顿本自圆成不因偏说这个是圆顿教于衲僧分上作么生各有区分莫灭胡种各㱕堂珍重。

　　师勘僧语问古人道啮镞拟开口驴年亦不会师云古人与么道有损有益师问新罗僧上山来作什么对云礼拜和尚师云尽世不摽向什么处礼对云向不摽处礼师云念汝是新罗人放汝二十棒问径山小师云径山偈道回首还家不得㱕师云㱕是时人㱕岂不是对云是师云他不得你个㱕岂不是对云是师唤云严阇梨对云地师云是㱕是不㱕有僧制得雪峰实录云师每至上堂。

　　良久顾视大众遂云是什么师云雪峰只有此语为当别更有僧云别更有师云案圆也下山去问学人才施三拜便知有二十下铁棒未审[泳-永+(從-彳)]上宗乘谛当不谬本参乞师方便愿垂决择师便与一下棒其僧㱕堂不肯师云令打钟唤上勘师云汝道才施三拜便知有二十下铁棒岂不是汝与么道对云是师云还有过否对云有过师云有过不打作么便与棒趁下山师问修讷维摩座主云文殊赞净名乃至无有文字语言是名真入不二法门与么赞还合得维摩意也无对云作么不得师云维摩意作么生对云语默平等师云这个是座主与么道维摩意作么生座主道不得方乃礼拜问茞上座[泳-永+(從-彳)]什么处来对云[泳-永+(從-彳)]西院来师云西院还接上座也无对云接师云西院作么生接上座对云问专甲道是什么师云西院与么问上座对云是师云识得上座也对云与么即不得未审西院意作么生师云是什么问净道者云古人道这里即易这里即难这里即不问这里事作么生对云还有这里那里也无师云此犹是这里事也道不得吃棒趁下山师云这汉向后觅个死处不得。

　　先问诸院老宿语师与囷山上雪峰囷山问共和尚斗行师云输也归时下船问共和尚斗船师云若道闻船也是输也囷山云重重失利师与长庆入佛殿见佛前钵盂捻起云家常师云何得又更无厌师却捻起问长庆长庆云饭未熟师云太吝惜生长庆云稳便即𠬧取师云恰是师问保福古人道是不是非不非是即龙女顿成佛非即善星生陷坠与么道还㽞是非不㽞是非保福云未却是非师云与么是非有什么了时师见保福共僧在茶堂说话师云莫葛藤保福云葛藤即不得啇量佛法还得也无师作掴势保福云过在什么处师又行一掴问东使只如仰山祗对沩山于面前与一画意作么生东使云作家么师云兄真个与么作么生东使云日可冷月可热彼师拦胸与一托问翠嵓古人道无端起佛见闻法想被佛威神力故左降二铁围间作么生是二铁围翠嵓云起佛见闻法想。

　　师云起什么佛见闻什么法想无对问大普云于万像中还有自己否老宿云有师云这个岂不是灯笼云是师云识得老兄也师共长庆囷山在道场院见托真郎君来长庆问见说郎君是中塔还是否郎君只在面前立长庆云何曾是中塔师云正是中塔囷山云不是中塔保福指雪峰上院主山问长庆教中云妙峰顶莫只这便是否长庆云是即是可惜许问师只如长庆与么道意作么生师云若不与么红旗遍野白骨连山。

　　前后帝王问讯语

　　忠懿王入万岁寺见佛像指问师云是什么佛师云请大王鉴王云鉴即不是佛师云鉴即不是佛是什么惠宗见师不安问莫是时节至否师云即今是什么时惠宗云与么即无来去也师云亦是圣躬与么道又因志上座说云昨夜见天王面前现惠宗问因什么不向专甲面前现师云却是陛下见。

　　少帝遣内臣送书上山只乃封题而已师览而神之寻内臣拜辞师云圣人若问如何祗对师云但道尽𠃵坤有所依赖(师在雪峰日往来州问盘龙侍中疾其时乎司徒闻到司徒令传语云[婁*殳]日四大不安风劳发动师传语云此是司徒句即今司徒在阿那大中无对)。

　　清源王太尉问安国了院主云劫火洞然向什么处迴避院主云这里迴避太尉不肯自代云不迴避进云为什么不迴避太尉云他不出头迴避什么师云什么处见他道不出头师因与清源王太尉说话云但是世间一切杂学底事尽是网太尉云只如今还网得也无师云太尉你太尉乃展手云即今有什么师云只这一网亦不少太尉举南阳唤侍者事赵州云如空中书字虽然不成而文彩已彰师云只如与么道是宗国师不宗国师太尉云宗与不宗俱是彰也师云只如赵州意旨作么生太尉云不辜负赵州师云此是句也赵州意作么生太尉云作么师云彰也赵州意作么生太尉无对。

　　偈颂七首

直下犹难会寻言转更赊拟论佛与祖特地隔天涯

有曲无弦索宫啇调不同若人才和得拍拍尽为龙

彩笔除装色更浓针㧌疮患理难同维摩昔日称何事迷[泳-永+(從-彳)]西土却还东

何事㝡堪依岩中独坐时路险人难到峦高鸟不飞

白云长满洞论劫未曾亏不话曹溪旨焉千道者机

石室周圆庆已多有人不到复如何待封此样呈诸友开时只好㗛呵呵

　　十八郎殿下送彩毬上于方丈顶挂便请偈

众彩裁成已工多妙㝡殊收归方丈里长玩一明珠

　　十八郎殿下又送偈上国师兼请和

无形无本亦无名日用驱驱不暂停对面向人多不识纵横自在转分明

权时来寄君家宅万种千般是事能认取当来真本性一时抛弃事皆行

　　国师畣

建化开遮假立名无名之说亦难停其中荐得非干识朗月当空不自明北京秀长称为泽南𣲖传宗祖讳能黄卷暂诠呼作性湏㕘教外有别行

　　古尊宿语录卷苐三十八　　　　　士二
中华藏第 077 册 No. 1710 古尊宿语录


　　古尊宿语录卷第三十九　　　　　士三

　　僧录司右阐教兼钟山灵谷禅寺住持　净戒　重校

　　洞山禅师(大鉴下七世嗣云门)

　　洞山苐二代初禅师凤翔良原传氏子儿闻钟梵声辄不食危坐终日年十六依渭州崆峒沙门志谂剃发受具游律寺执卷坐睡坐夏长沙诣云门契机后住洞山上堂云楚山北面汉水南江击法鼓而会禅徒举宗风明祖道若以扬眉瞬目竖拳竖指謦欬咳嗽是厨中拭钵帛道什么会也无也是衲僧破草鞋者瞎汉者漆桶是个弄精䰟鬼揔与么总不与么是东司头厕筹子以此称提从上来事𥁞是邪魔所作谤大乘灭胡种与你天地悬殊且道衲僧据什么道理出来对众道看折脚铛子各出一只手贵得宗乘不断亦表丛林有人有么若无洞山不惜眉毛打葛藤去也葛藤之事只在目前万像森罗乾坤大地百千诸佛日月星辰地狱三途起心动念每日经历皆是诸德自己何不向这里体当寻觅看蓦然觑得倜傥分明不虚行脚也自淂个安乐田地洞山此语且作死马医若据明眼衲僧将草鞋蓦口𡎺还怪得他也无怪即不怪你道凭个什么捉淂将来脚跟下推寻毫末㕘差捶折你脚莫粗心好便下座。

　　上堂良久有僧问列祖升堂人天坚请不昧宗乘乞师指示师云头鬅鬙耳卓朔僧云一句流通人天耸耳师云墨黪栏衫日里晒进云师唱谁家曲宗风嗣阿谁师云重言不当吃问赤水求珠犹是人间之宝和云唱出犹非格外之谈未审今日将何示人师云夜闻祭鬼鼓朝𦗟上滩歌间言超象表青霄外出语幽玄事若何师云岸上行人声有韵船中渔父和不齐云幽玄事若何师云钩长线短问从上来事未有人当头道淂请师当头道师云八十翁翁不拄杖问闻师引出潭中意直透青霄事若何师云甲己之年丙作首云今日事若何师云大好雪晴问道本无言如何理论师云十里鼓问如何是古佛心师云巢知风穴知雨问佛法两字即不问如何是从上来事师云眼里瞳人吹木笛问百尺竿头湏进步如何是进底步师云炎里放木鹅问如何是诸佛出身处师云寒山不语拾得笑问才生便死时如何师云钟馗解舞十八拍问如何是正法眼师云纸捻无油问智不落千差请师通不犯师云𩟘饼揾饧问不当之言请师不发师云水流雾下云诚如是言师云人无远虑必有近忧云与么则因地而倒因地而起师云不当之言不发问佛及涅槃并为增语理既如此事又作么生师云释迦老子诚实之言问如何禅不禅师云猢狲摘仙果问诸上善人皆说不二法门居士默然意旨如何师云无目不画眉问如何是学人入理之门师云阳乌啼时西岭上问如何是学人本源师云山高云峻问心非意想道绝功勋如何是心师云燕子不入楚云如何是道师云还我话头来问幻与非幻未是学人极则处如何是入理之谈师云八十翁翁牙不动问见境不动时如何师云眉长三尺二云如何是见境不动底事师云鼻孔占却三亩地师乃云明机自昧息虑迷源万法同尘语默难显不是情中法莫生种种心离此章句别有啇量且道离却作么生啇量还有委悉者么明明地拣破明明地显示明明地举唱明明地歌咏更无囊藏被盖纯说干爆爆地禅若是灵利禅僧才闻举着便合眼卓朔地知个落处岂不是自家具眼其奈罕遇奇人盖缘洞山这里言无味食无味法无味无味之句塞断人口兄弟到这里难为凑泊若向这里觑得分明天下尊宿到与不到彻与不彻揔被你验破何故盖智有邪正道有虚伪多只与么心机意识认得门前屋后底学得路布葛藤一堆一担蕴在胸襟道我会禅会道还梦见禅道也未唤作打头不遇作家到老只成愲懂待到明朝后日蓦劄地[跍-十+水]着正脉省前所行履处方始羞见本命元辰下座。

　　问隘路不通风如何通得信师云翻着襕衫戴席帽。

　　问如何是道师云啄。

　　云如何是道中人师云失啄。

　　问平常心是道如何是平常心师云路不拾遗。

　　问和尚百年后向什么处去师云从上孔丘甲乙己。

　　云此意如何师云不会即问人。

　　问如何是和尚扑不破底句师云亲。

　　问劫火洞然大千俱坏未审这个坏不坏师云天降蒲薄纸方圆一尺余。

　　问大通彻底人作何语话即得不伤物义师云道士登醮坛。

　　问登而不清混而不浊时如何师云额裂幞头。

　　问万法归一一归何所师竖两指。

　　云如何得归一去师云学语之流。

　　问如何是清净法身师云乌龟不入水陆地弄尘行。

　　问如何是洞山圆镜师云人将语试水将杖试。

　　问不向心头安了义如何达得祖师言师云六脚蜘蛛上板床。

　　问动转无私如何施设师云拶。

　　问根本智中如何趣向师云把火照鱼行。

　　问如何是正法眼师云郭郎鼻孔。

　　云还鉴照也无师云纤毫揔见。

　　问言不投机请师提撕师云六七对夜月。

　　问言无眹迹如何理论师云钟馗不读书问三界唯心万法唯识识即不。

　　问如何是心师云泥里虾𢋙云里走旱地蛇师水底行。

　　问如何是透法身句师云两个布针三个眼。

　　问如何是出家师云剃头不持钵。

　　师乃云举唱宗乘阐扬大教湏得法眼精明方能鉴辩缁素切缘真要一源水乳同器到此难分洞山寻常以心中眼观身外相观之又观乃辩真伪若不如是何名善知识者夫善知识者驱耕夫之牛夺饥人之食方名善知识即今天下那个是真善知识诸德参得几个善知识来也不是等闲直湏参教彻觑教透千圣莫能证明方显大丈夫儿不见释迦老子明星出时豁然大悟与大地众生同时成佛无前后际岂不畅㦲虽然如是若遇明眼衲僧也好擗脊棒便下座。

　　问法不孤起仗境方生向上一路请师便道师云𦗟事不真唤钟作瓮。

　　问如何是道师云竹竿头上礼西方问如何是洞山水师云云里雹子。

　　云饮者如何师云大小。

　　问眹兆未生以何为证师云乌龟背上纹。

　　问金鳞不点额时如何师云左眼半斤右眼八两。

　　问如何是免生死底人师云措大席帽。

　　问绝功勋处如何趣向师云蚁子不食铁。

　　问如何是摩尼珠师云手携针筒腰悬药袋。

　　问如何是大通彻人师云汉高大王。

　　问佛法无形从何建立师云神前木虎子。

　　问诸方尽落绻模请师出窍道师云十八女儿不系裙。

　　云与么则平地起骨堆师云自领出去。

　　问奔流渡刃疾焰过风时如何师云平常心是道僧。

　　问如何是透法身句师云土星犯牛宿。

　　问忘言事不到开口理相乖未审如何即是师云释迦老子头白。

　　问承教有言如人含一口水自不能言万法不出于心各各皆住本位当与么时请师接师云六只骰子不成双。

　　云毕竟如何师云插摽嫌水浅。

　　问石门迁化向什么处去师云麝香不合药。

　　问学人未达本源时如何师云脚底毛生。

　　问远远投师时如何师云争怪得老僧。

　　云终不敢造次师云恰似不斋来。

　　问如何是头头物物尽底句师云三岁孩儿入戏场。

　　问路逢达磨时如何师云鼻孔大小。

　　问四海无浪月轮孤时如何师云眼里眉䰅长二尺。

　　问不落心机意识乞师一句师云楚山入汉水。

　　云未会请师更道师云湖南楂子。

　　问不惜时机用如何话祖宗师云三个胡桃两块饧。

　　问如何是不动底心。

　　师云赐紫金鱼袋。

　　问生死海中以何为津梁。

　　师云年尽不烧钱。

　　问祖师西来唯传一心诸方为什么各说异端师云贪观白浪失却手桡。

　　问龙庭金口问如何对王机师云海底红尘起石里瑞花生。

　　问智隔千重锁如何擘得开师云波斯不戴帽。

　　问三乘十二分教即不问祖师西来意请师直指师云小儿不着鞋。

　　问如何是和尚临机为人一句师云官差不自由云与么则得一失一也师云自知较多少。

　　问大用现前时如何师云天不长𢙣。

　　问文殊问维摩以何为入不二法门维摩默然未审意旨如何师云六只骰子一时赤。

　　问如何是当处常湛然师云净手装香云如何是觅即知君不可见师云触手拈经。

　　问如何是竺土大仙心师云草鞋不入市。

　　问铁石之心如何去得师云张良下殿走。

　　问如何是入不二法门师云眉长三尺二。

　　上堂云语中有语名为死句语中无语名为活句诸禅德作么生是活句到者里寔难得人若也不动一尘不拨一境见事便道答话长老下脚不得东西南北莫知多少要得去离泥水活人眼目举唱宗风激扬大事不道全无其奈还少即缘未达其源落在苐八魔境界中识得个不名不物无是无非头头物物无不具足道我得安乐田地更不求余凡有扣击问难即便敲床竖拂更不惜便施便说便行便用向𢙣水坑里头出头没弄个无尾猢狲到[膜-大+(句-口+匕)]月三十日鼓也打破猢狲又走却了手忙脚乱一无所成悔将何及你若是个衲僧乍可冻杀饿杀终不着你鹘臭布衫便下座。

　　问不犯一切请师提纲师云哑子得梦问如何履践即得无譊讹师云见之不取思之千里问劫火洞然大千俱坏未审什么人为主师云陈平不举令问如何是和尚擘不破底句师云孙膑不入市问如何是真出家师云剃除须发云只者莫便是也无师云因什么五戒不持问言无展事意旨如何师云汉江不渡船问不落是非请师道师云责云慈悲何在师云苦口是良药问如何是禅师云熊耳山下问实际本无凭何建立师云新丰老人八十八问真源无眹兆如何话祖宗师云起席不谢坐问如何是清净法身师云㴾土里雀儿问如何是佛法大意师云二日风五日雨问如何是露地白牛师云针劄不入云饮啖何物师云一任东西问如何是通身一句师云月似弯弓少雨多风问如何是道师云头不梳面不洗问牛头未见四祖时如何师云三山帽子大袖布衫云见后如何师云市食斋僧问一言道尽时如何师云吉㐫不上卦问月不当户时如何师云矮子骑马问如何是真空妙用师云契书铁券权为用妙句无私也是闲问绝点无踪时如何师云尖斗量不𥁞问如何是学人佛性师云来日二十七问如何是衲僧本分事师云骆驼渡汉江问如何是亲切一句师云达磨无当门齿。

　　上堂学湏实学见湏实见若未谛见当湏克己㕘寻博问先达稍是不得且向洞山处讨个入路一切尘刹一切境界一切佛界一切众生界尽十方界一切物𩔗一时拈来手内在眼睛里亦无来往等相不碍见闻觉知举起一足乾坤一时震动行着一步海水尽皆波涛涌沸提起一足湏弥山百杂碎唾一唾虚空扑落地诸德每日受用还自知也无洞山不获已且作死马医对上机兄弟面前浑成一场笑具向他上机人前说个什么即得挨一挨拶一拶喝一喝棒一棒得么指天指地五言七字得么好风好雨得么如斯举唱遍大地搅不转把扫帚扫作一堆将火烧把[篾-戍+伐]缚掉放江里从他流下去且作么生去也珍重。

　　问如何是洞山境师云村里人油葫芦问身手作罪横罗口舌时如何师云看锢鏴着生铁云知过后如何师云望烟寻食地错入熏皮家问将何指示令学人得透金尘师云天子马蹄鸣问心若无事万法不生时如何师云风铃有韵真堪𦗟𦗟得犹来曲不成问如何是学人本来眼师云旋风不左转问维摩掌擎四世界未审维摩身在什么处师云在阇梨后底云为什么在学人后底师云还我话头来问法无羁锁为什么趣入却难师云波斯读梵书问便与么去犹涉程途省力处乞师一言师云腰带不着裤问如何是大道之源师云天宽地窄问一切诸佛及诸佛法从此经出未审此经从什么处出师云一字不着点云如何是一字不着点师云碧眼胡僧笑点头问如何离却生死底句师云扫地添瓶问长蛇偃月即不问疋马单枪事如何师云线大鼻孔小问口欲谈而词丧心欲缘而虑忘犹是生死边事如何是向上事师云阿难不持梵夹问但得本莫愁末如何是本师云手纤脚大云如何是末师云量不着。

　　上堂云洞山者里寻常方丈内不似诸方一个上来一个下去啾啾唧唧地里私说底禅道佛法𥁞是向你兄弟面前满口说满口道满口拈提满口栾拣无你左遮右掩处一时和底翻出诸德作么生委悉汝试对众道看譬如太末䖝处处泊得不能泊于火焰上被他诸方老秃甜唇美舌说作配当道这个是禅这个是道这个是菩提涅槃这个是真如解脱被丈二钉八尺楔楔在眼里不知不觉乍到洞山这里不知是何说话会得么直饶会淂真如涅槃菩提解脱毫末无差也被条绳子于脚眼下系却不得出离若是灵利衲僧一咬咬断作个脱洒衲僧岂不快㦲若三咬两咬不断准前打入愲懂社里有什么出头时洞山事不获已傍地里为你着力珍重。

　　问如何是和尚接人一句师云鸡啼不着时邻人半夜行云如何领会师云一任东西问只与么便请益时如何师云千斤秤不住云鸟道不存也师云错数定盘星问说者𦗟者二俱如幻无说无𦗟时如何师云马趁不上云与么则信受奉行师云还我话头来问如何理论即得不昧师宗师云天地玄黄问不变不动是何境界师云[膜-大+(句-口+匕)]月三十日问如何是一真境界师云衲僧破草鞋问离却有无请师端的师云三脚铛子无耳桗问两处俱亡时如何师云把针失却线问不历古今句请师运普音师云措大骑驴云与么则学人侧聆也师云手提巾子问即今心即不问如何本来心师云腰长脚短问不动智源如何接物师云大悲菩萨无手眼问面前三事变背后万般形如何师云那吒不识父云如何是那吒不识父师云眼里瞳人筑气毬问匝地普天即不问应机不失事若何师云三白大众问如何是正法眼师云六祖爱吃和罗饭问未曾开口道十方佛已知时如何师云不来诸比丘说欲及清净问生死事大请师相救师云三家村人失却火问承古有言刹说众生说三世一时说即不无未审为什么人说师云三头两面者云为即不无还当也无师云虾跳不出㪷问如何是不从师边得底事师云夜观乾象问释迦以何为师即淂无上菩提师云三千条罪莫大于不孝问知有亦不立妄有亦不生正当与么时如何话道师云六耳不同谋问如何是大道本源师云赤脚上船问古镜未磨时如何师云三番羯磨云羯磨后如何师云为什么五戒不持问只者犹不是如何即是师云天性不吃酒问自古及今不从人得六祖黄梅夜闻何事师云志公柱杖云得用时如何师云用那曲尺作什么问如何是毛吞巨海师云六祖口唇大问如何是会佛法底人师云两道行缠问青青翠竹𥁞是真如此理如何师云朝游山水暮宿草庵问己自肯己常人知见己不见己时如何师云看锢鏴着生铁问才伸一问悔思不及请师方便师云两得便宜问如何是学人本分事师云三脚虾𢋙无后脚问目前无眹兆如何头真宗师云八十婆婆手擎扇问如何是无心镜师云水深三尺云还照学人心也无师云彻胆见问一尘才举大地全收如何是一尘师云波斯上庙问只见龟毛长不见兔角生请师现兔角师云目里瞳人筑气毬问丝𥁞停机是诸佛权行之义向上事请师直道师云多母失爱问诸方即心即佛未审和尚此间如何师云无底楪子七八片问如何是超毗卢越释迦之谈师云迦叶目视佛。

　　上堂法鼓才动大地全收诸德在鼓声里来往还知也无对众道看若道不得被洞山热瞒下座。

　　上堂即心即佛破执二疑非心非佛止宿草庵且居门外向上一路千圣不传葛藤言语作么生是衲僧分上事良久云拈得出来也是破草鞋便下座。

　　问天堂地狱是什么人居止师云洞山问如何是法身师云穿靴水上行云莫便是否师云水上乌龟头赫赤问作止任灭犹是禅那之病如何免淂师云梵僧不袒肩问未问未答如何商量师云持钵不得扑破钵盂问金乌出海耀天地与此光阴事若何师云昆仑渡海夸珍宝波斯门下骋须多。

　　上堂无边刹境自他不隔于毫端洞山鱼鼓声动延庆白马鹫岭谷隐师僧𥁞队队入僧堂里吃饭诸德识得几个对众道看若向这里道得即有可良善不无行脚若道不得阎老征你草鞋钱有日在便下座。

　　问超佛超祖人难得请师一句显根源师云裁衫错却领问古寺清幽如何辩主师云责云作何方便得睹慈悲师云焚香胡跪问不断佛种请师一言师云犯着太白星问遍地黄金便与么用时如何师云满天列宿白日雨下。

　　上堂诸德提将钵囊柱杖千乡万里行脚盖为生死不明要得达法悟道到处岂无亲觐尊宿善知识若为你解粘去缚道眼分明甄别是非堪为师匠即便拗折柱杖高挂钵囊取个彻头莫愁不成办或若开口动舌说向上向下这边那边玄会妙会道出道入君臣父子明体明用尽是谤般若埋没宗风不识好恶尿床鬼子带累后人无有了日拽下绳床落脊棒趁出三门再教行脚与伊为增上缘也与宗门出得气更向其中义手并脚唱喏撮他野狐涎唾自肯自重云得和尚为我拣为我说得个安乐处还睡觉也未还洒洒也未唤作病不遇良医误服他毒药认得个驴鞍桥唤作阿爷下颔与你本分事有什么交涉捋知你一生行脚只是[跍-十+水]破草鞋始终成得个不即溜汉下去问克己求真是修行人之大错能辩邪正犹乖道体未审如何修证师云六只骰子一时赤问不在内不在外不在中间未审在什么处师云褊衫不盖体问如何是学人自己师云亲人不着便问万缘俱罢六户齐宁时如何师云天晴不肯去云便与么去时如何师云湏待雨霖头问𥁞大地人来如何指示师云舌头拄上腭问请师出榍师云七颠八倒问心境未明时如何师云吐舌至顶相问大藏教是一场是非学人亲切请师道师云有手不弹指问天皇打典座意如何师云吃酒不谢座问如何是学人究竟事师云说云未审说个什么师云泥里撼椿问如何趣向即得至理无差师云垂钩水上云与么则谬向途中枉施功师云自知较一半问但得本莫愁末如何是学人本师云草鞋无底问如何是尘劫不昧底事师云脱衣不渡水问添一减一理归何所师云三年一闰问真修道人不见世间过未审世间有什么过师云两人着绯一人着早问𤇆云不到处唤作什么师云烧钱不及时云与么则划地作佛像去也师云自屎不觉臭问三身中阿那身说法师云亲言出亲口问如何是说底口师云还我话头来问如何是拨尘见佛底句师云楚山头上播红旗问心不是佛智不是道还有过也无师云知他大小问生死根源请师指个入路师云头破额裂云学人不会乞师指示师云天上天下问承古有言天得一以清地淂一以宁君王得一治天下衲僧淂一时如何师云五九四十五太阳来入户问佛禅道是同是别师云梳头不洗面问明月当空如何鉴照师云量之不足问久淘砂碛未睹真金请师指示师云入水不湿脚云与么则学人得用去也师云争奈脚板润云一言可以丧邦师云不知是不是是即也大奇问诸方尽在绳墨里未审和尚此问如何师云蒿箭射湏弥问扶篱摸壁时人𥁞知诸佛正法眼请师直指师云梦里打三更问十二时中行住坐卧自省觉时如何师云看人吃饭云争奈𣗳影不斜何云亲言出亲口问一法若有毗卢堕在凡夫万法若无普贤失其境界未审如何即是师云眼里瞳人筑气毬问森罗及万象皆从一法所印如何是一法师云要你眼作什么云还许学人受用也无师云可惜许问金鍮现前请师辩师云两脚虾𢋙吞却月问的言无证时如何师云牙疼灸左耳云甘苦常言师云𦗟事不真唤钟作瓮问如何是不历巨海获骊珠底人师云四手八臂问久昧衣珠请师指示师云磁石不摄针问弯弯似月廓落三星西土即无此间事如何师云东南西北问十二时中如何得与道相应去师云拈东摸西问从上宗乘请师垂示师云老鸦线断问一念未生为什么不见自己师云划地成牢问𥁞未来际遍法界中𥁞此一句时如何师云有钱千里通无钱隔壁聋。

　　上堂还丹一颗点铁成金至理一言转凡成圣世间法亦复如是洞山且问诸德作么生是转凡成圣底道理试对众道看虽然不出头肚里道了也作么生是转凡成圣底道理且道转个什么莫瞌睡作么生莫是一喝一棒么如此见解是街头巷尾打铁磬轮木槵数珠念喝啰怛那行者辈见解在你衲僧家合作么生湏是具眼方能辩邪正莫只与么过诸德时不待人切湏努力睡一觉起来看取是什么道理久立珍重。

　　问不与万法为侣底人还有向上事也无师云道士头戴冠问如何是佛师云灼然谛当问如何是清净法身师云酱瓮里蛆儿问一箭便中时如何师云过云过在什么处师云着。

　　上堂且如禅师者湏是己事分明具择法眼遍㕘知识方辩祖宗法胤水乳岐分若不然者何名衲僧行脚不遇师匠最苦莫过于此可惜许大丈夫儿莫隈隈𨻵𨻵地禅德洞山寻常道待我家园麦熟事持磨面作个馂馅屈取东西南北善知识同共一筵破除了𥁞与伊出却钉拔却榍拈却炙脂帽子脱却鹘臭布衫作个洒洒地禅师后代学人有可依倚岂不俊㦲问如何是古佛剑师云何不问云用者如何师云铅刀子问承古有言诸旋示息彼物先住尚不可得意旨如何师云虚空掷骰子。

　　上堂莫捏目妄想总不如是道本无机岂留心法诸德且作么生领会莫错会好珍重。

　　问承古有言其中长者子个个尽无裈如何是长者子师云只你是云是个什么师云猫儿打筋斗问如何是洞山师云动则倾湫倒岳不动即天黑地暗问学人欲杀父杀母如何下手师云急问风不鸣条雨不破块是什么人分上事师云要道即道云便请道师云分付不着人却令道者怪问久居洞中为什么一物全无师云脚大木履小云如何领会师云直觑步问如何是室中人云不在外问壁上有一高僧至时还说法也无师云来去不住问洞山郁茂为什么无味师云验在目前问朗月当空是什么人境界师云阇梨境界云为什么日用不知师云非洞山过问如何是笼中鸟师云在笼中多少时云只为笼中鸟师云却飞去问学人欲伸一问为自己不见时如何师云无背面问朗月当空为什么不见自己师云近后问如何是沙门行师云不损人问云水是人游是什么人能到峰顶头师云无足人能行无手人能执问佛即不问如何是法师云你为什么不出家问无佛无人处法从何生师云你在什么处出家云现在目前和尚自看师云五戒也不持问目睹瞿昙犹如黄叶意旨如何师云襄州土宜不出别物问量阔无边为什么不容自己师云窄问曹溪一句即不问如何是云门一句师云天下人咬不着云还当得生死也无师云是何生死问佛佛相应祖祖相传未审相传底事如何师云此去韶州八百五十云与么则有口不如无声师云速湏忏悔问擘破成狼藉浑仑又不成药病俱消处便请师商量师云云生岭上水出高源云与么则师子吼也师云还我师子吼来问无心道人还有法示人也无师云黑地入漆瓮云既是无法缘何得入师云到老惺惺问如何动乹坤底人师云湏弥山上打筋斗问乍可永劫受沉沦誓不将身求半偈师云官不容针私通车马云与么则和尚容许也师云且领前话问大藏教是个切脚如何是字母师云哑子上刀梯都监太保问眼处入正受诸尘三昧起此意如何师云洞山茶碗里有太保太保茶碗里有洞山太保无语将此话问尊宿谷隐云不落无言说延庆云唤什么作三昧师问僧莫便是新到否僧云是师云夜来投栖处今朝事如何僧云今朝风较急青山背上行师云不是更道僧云珍重师便打问如何趣向即得至理无差师云垂钩水上云与么则谬向途中枉施功师云自知者少问鼓声才罢大众云臻学人与么来请师速道师云拨云看日晕坐水看山行问释迦掩室于摩竭净名杜口于毗耶犹是中下之机向上一路请师说破师云玄玄无倚靠迥迥勿人知问轮王宝剑常露现前轮王即不问如何是宝剑师云水里无鱼人皆信空里行船笑杀人问诸佛非我道谁是最道者师云楼上打鼓𦗟声在外问父母非我亲谁是最亲者师云哑子买甜𤓰问真即幻幻即真离此二途如何道师云临河照影云与么则义手当胸退身三步师云若不同床卧焉知被里穿问众魔到来如何支遣师云钟馗解舞十八拍云还受厌𧟄也无师云信邪倒见死入地狱问自知当作佛未审什么人证明师云耆婆卖针筒问寂寂无惺惺时如何师云波斯不过江问藤萝高万丈身与白云齐时如何师云昔时东海曾相识却向西山弄日头问拟问和尚有烦尊重拟欲不问己事未明今日上来问即是不问即是师云今日败阙云为什么如此师云虚空炟赫无涯岸海月圆时无别天问如何是透法身句师云千江有水千江月万里孤舟万里身问学人拟归乡请师指路头师云楚山头向东问如何是祖师西来意师云衣衫不整问以字不成八字不是未审是什么字师云波斯入市问大海有珠骊龙守护时如何师云困问如何是诸佛出身处师云楚山头问心外无法不可所求法内无心不可所淂离此二途如何是道师云𥿄上画钟馗问真空得之不空妙有得之不有衲僧得之如何师云拈匙不把箸云与么则一切法常也师云只为不常问承师有言禅子相投西山月落未审落在什么处师云手里把钓问心外观法法不际心心内观法法源不达如何是本源师云面上眉长三尺二问停真罢想时如何师云水底弄傀儡云谁是看玩者师云停真罢想者云与么则大𥁞三十日小𥁞二十九也师云你见什么道理云某甲合吃和尚痛棒问知而不悟时如何师云草鞋[糸*(傘-(企-止+十)+夫)]子断问虚空无口凭何说师云木履觜长三尺二问拨尘见佛时如何师云幡竿头上不插标问德山入门便棒临济入门便喝未审和尚意旨如何师云尖斗量不尽云还有为人处也无师云头戴天脚履地。

　　上堂洞山普乐无言展托。终日现前谁知。适莫无遮无障。不知不觉更有一言。干干爆爆。

　　歌颂

　　随物通真颂并序

　　至大莫若于道。至广莫若于法。无言表而不显于道。无物象而不出于法。且夫众生浩浩。穷本末以何归。处处茫茫。据生死而何托。洞山聊述一颂。提举大纲。号随物通真。

　　颂曰。

现在目前。何易何难。将何指陈。表法无言。物之有物。言之有言。明明无碍。了了无边。见之成道。不用再三。物物是我。河沙体全。法法无法。言无可言。眼见耳闻。白日青天。东西南北。竺土大仙。印之可印灯之灯传。着衣吃饭。文殊普贤。手提巾子。赤脚上船。是水是火。本绝诸缘。禅僧座主。庶民大官。宽衣大袖。窄领布衫。接延宾客对答语言。高之与下。不在诈言。上彻天界。下透黄泉。不是别物。古圣皆传。得之可保。见之安然。今之浪说。出自无端。更有一言。好看好看。

　　明道颂曰

大道坦然。廓落无边了了虚彻。寂然何安。含容妙用。随物方圆。自本心法。众生迷源。道无别道玄无别玄。向说不信。湏要攀缘。识心是佛。了即是安。心将何识。识者何心。心识两亡。见道在先。从古至今。体自如然。凡圣共有。沙界同源。前贤后哲。悟此而传。着衣吃饭。语默言诠。不是别物。是个痴顽。快湏提取。勿放狂颠。巧施妙句。广引多般。扬眉瞬目。闪烁机关。以此为解。千山万山。人迷逐物。切要自看。自看得力。诸圣唯则。行住坐卧。皆承恩力。成佛作祖。越此不得。不得伊何。要你消磨。坐看北斗。立觑黄河。天南海北。于我于何。明明了了。你何不晓。惺惺皎皎。于何不照。世界根源。众生祖老。终日现在。名名善巧。说之已说。𦗟亦甚好。会与不会。任自长保。

　　真赞

一巧一拙。谁许甄别。青山白云。儿孙皆说。𥥆窕邪身。头尖鼻缺。斫额看鱼焚香祭獭。

空生幻身。灭幻空存。谷传其声。钟受其音。取之写𨗿。号之曰神。一言才发。四骥难寻。月之有水。镜之有尘。不可虚传。洞山之真。

身不奇兮㒵不扬。语不异兮法不藏。满天星宿兮月中。月白日金乌兮海岳彰。

我教不写又被写。我教不图又被图。可惜半疋青丝绢。尽了令人笑一场。

月兔走入海。日乌飞上山。见此若不会。虚度几千年。

　　色空颂

眼病生色。空病仍存。真空真色。日月乾坤。白日买卖。夜里屈人。东西南北。碧眼胡僧。

　　示徒颂

洞山寂寞。无可依托。禅子相投。西山月落。

　　提纲颂

洞山月冷雪漫漫。绿竹清风刮骨寒。言谈语句无滋味。释迦达磨海东边。

　　投机颂

向你道泄天机。我不会汝惺惺。遍法界何不明。开眼睡悟即惊。好问伊是阿谁。共商量莫相误。快道取者众生。

　　剪商量

见非言说知。真语即是非。画龙头似马。那个得便宜。

　　指话会颂

洞山语孤孤。言淡人难措。举目会宗风。辜负西来祖。

　　指通机颂

洞山寂寞。一无可有。无味之句。塞断人口。

　　明心颂

禅不禅律不律。赤脚着鞋水上立。大洋海底黑云生。回头西山日初出。

　　因事颂

五台山上云蒸饭。佛殿阶前狗尿天。幡竿头上煎䭔子。三个猢狲夜簸钱。

　　牛儿颂

自牧一牛儿。出入无栏圈。放在芳草中。毛色方能显。朝去无人趁。暮归无人唤。其力不可当。有角无鼻绻。不使任从伊。使着随人转。天下无荒田。𥁞是此牛变。有人若觅伊。走去天涯畔。牵来似诸人。问汝见不见。

　　随牛狗儿

家有一狗儿。骇小人难见。终日随牛去。未省使人唤。见客不作声。见人偏能善。拟议上门来。早是轮他便。好好报禅师。湏着精神看。任汝灵利人。不觉为死汉。

　　法身颂

法身寥廓遍河沙。万象森罗共一家。法法𥁞含真妙用。莫将眼病见空花。

　　报身颂

报身具足无穷体。现用分明勿是非。悟了始知言无异。休将巧妙用心机。

　　化身颂

化身来往任纵横。隐显诸缘应万机。只这见心非不见。刚湏见外强生疑。

洞山有一语。道得无用处。对面共商量。脱衫着却裤。

道本无言诠。言诠非本妙。对面共商量。谁人能淂了。

洞山有一言。对答湏提举。瞪目若思量。者汉去去去。

　　彭殿直问和尚年多少师乃有颂

一[膜-大+(句-口+匕)]更一[膜-大+(句-口+匕)]。相续已年高。住持无别物。化导勿劬劳。劝人常有语。不用苦忉忉。只为他不信。佛大即泥多。

　　十心颂

心是春普雨山河及大地涩酸咸淡甘与苦𥁞受春功滋助力

心是水任器方圆与宽窄或直随人得浊恶诸般皆𥁞法王法

心是火热得众生烦恼果枝枝叶叶普皆荣开得心莲花一朵

心是秤万户千门同共用纤毫轻重自低昂便合自知不高稳

心是尺示与世人生条直莫教指下有推那地狱三途难淂出

心是斗量𥁞天涯是非口堆山积岳在心思死后波吒亲自受

心是灯照见人间黑暗心指教直行不能行湏作欺瞒地狱因

心是镜照破人间邪与正对面言谈恰似直背后犹来黑似漆

心是道凡圣同居月皓皓只于闹处证菩提便合如来真正道

心是师条贯六贼不暂离时时呼唤在目前才使出门不奈伊

　　廓书状上颂

十载学玄微今朝方息机洞山一句子落处少人知

　　师却问作么生是洞山一句子书云逼塞虚空师云大好少人知书却问作么生是洞山一句子师云岘山亭上无字碑。

　　古尊宿语录卷第三十九　　　　　士三
中华藏第 077 册 No. 1710 古尊宿语录


　　古尊宿语录卷第四十　　　　　　士四

　　僧录司右阐教兼钟山灵谷禅寺住持　净戒　重校

　　智门禅师(大鉴下八世嗣香林)

　　智门禅师讳光祚师上堂良久师顾视左右云莫有作家战将出来虽然如是风不来树不动时有僧问十地菩萨见性如隔罗縠只如初地菩萨又隔什么师云须弥山进云如何透得师云三生六十劫问一机未发如何辨其语脉师云大众可验僧云学人如何进向师云退后三步问格外称提请师举唱师云你合作么生进云与么则承指示也师云莫妄想问曹溪路上还有俗谈也无师云六祖是卢行者因举僧问香林云门亲的旨今夜嘱何人林云涅槃经僧云与么则亲的林云末后品时有僧问师涅槃经意旨如何师云大喻八百小喻三千进云末后品意旨如何师云鸡足三峰头倒卓又云会么僧云不会师云直待弥勒下生来问师子返踯即不问虎头生角时如何师云生得几个进云漝么则学人退身三步师云龙头蛇尾问如何是大乘修行师云担枷带锁问既是龙居未审龙在什么处师云眼下一带青僧云学人未晓此意如何师云瞎。

　　上堂云汝若进一步即迷其理若退一步又失其事若也寂然地又同无性作么生免得此过所以古人道明知与么故合不犯正当与么时切忌倾倒着便下座。

　　问古人拈起拄杖意旨如何师云看楼打楼进云放下拄杖意旨如何师云百杂碎问圣僧为什么被大虫咬师云不错问如何是离却药忌一句师云口是祸门又云叉手当胸问鱼游陆地时如何师云取死不迟进云却下碧潭时如何师云钻泥刺土问牛头未见四祖时如何师云天宽地窄进云见后如何师云地窄天宽。

　　上堂云德山入门便棒临际入门便喝你且道山僧者里用个什么还有人委悉么不如归堂向火珍重。

　　上堂云三两日来好春雨可谓霶𩃰凡夫人见水是水天人见水是琉璃鱼龙见水是[宋-木+屈]宅饿鬼见水是火你衲僧家唤作什么你若唤作水又同凡夫见若唤作琉璃又同天人见若唤作[宋-木+屈]宅又同鱼龙见若唤作火又同饿鬼见是你寻常还作么生所以道若是得底人道火不烧口道水不溺身你每日吃饭还少得一粒么又古人云终日着衣吃饭未曾咬着一粒米未曾挂着一缕线虽然如此又须实到者里始得若未到者田地且莫掠虚问诸法寂灭相不可以言宣时如何师云好个问头进云漝么则匝地普天师云更是一堆问威音王已前是什么人先悟师云何不问露柱僧云便漝么会时如何师云二头三手问威音一响妙色已彰时如何师云两重公案问既是普眼为什么不见普贤师云弄巧成拙问学人有龟毛拂子将奉师时如何师云老僧有兔角拄杖与阇𥠖进云与么则进贡得赏也师云三十年后此话大行。

　　上堂云诸上座且得秋凉正好进道决择还有疑情出来对众大家共你啇量理长处就所以赵州八十尚自行脚只是要饱丛林又且不担板若有作者但请对众施呈忽有骑墙察辨呈中藏锋忽棒忽喝或施圆相忽象王回旋忽狮子返踯忽大作师子吼忽拗折拄杖忽掀倒禅床但请施设还有么众无对又云若是宗门中儿孙须赡祖师机方可是祖师苗裔不可吃却祖师饭着却祖师衣趁謴过日便道我是行脚僧者个只唤作名字比丘徒消信施阎罗王久后征你草鞋钱有日在莫道我得便宜忽然一日眼光落地入地狱如箭射又图个甚么各自着便宜又不是憨汉也久立。

　　因岁朝上堂云斩新日月特地乹坤人人尽加一岁你道露柱年多少还有人道得么对众道看若道不得山僧与你注破也只是甲子会时有僧问大用现前不存轨则时如何师云你为什么趯破脚指头问日用而不知常用事如何师云两重公案进云漝么则更不运步也师云草鞋底穿问如何是学人自己师云问底是谁僧云学人请益师云也是作贼人心虚问绝功勋处如何履践师云更买两緉草鞋进云漝么则退步也师云太少在问如何是如来禅师云横担拄杖紧系草鞋问如何是祖师禅师云上大人又云会么僧云不会师云不会且顺朱问众生有难炭库里藏身诸佛有难火𦦨里藏身衲僧有难甚处藏身师云你不是衲僧问既是龙居为什么不降甘雨云疏田不贮水进云漝么则众生无赖也师云悲龙争柰何问国师三唤侍者意旨如何师云怜儿不觉丑进云国师辜负侍者意旨如何师云美食不中饱人餐进云侍者辜负国师意旨如何师云粉骨碎身未足酬问三身中那身说法师云阇梨鼻孔塌进云因什么如比师云谤斯经故获罪如是问既是诸法寂灭相为什么却有真说师云话堕也进云寂灭相又何在师云不在你口里问如何是一大事因缘师云问取目揵连进云学人不会乞师再指师云舍利弗当知进云未审如何领会师云大似不斋来问作么生是和尚歇人一句师云待阇梨不漝么来即得僧云只如漝么来还得休歇也未师云驴年问尽大地人各置一问问问各别未审和尚如何祇对师弹指一下进云未审还副得他问也无师云隋州纸贵问如何是一合相师云明镜当台进云如何是贪着底事师云胡是胡汉是汉问从上古德以何酬效于师承师云验在目前进云漝么则心不负人面无惭色师云你为什么辜负我僧云和尚也须领话师云放你三十棒问承教中有言譬如摩尼宝殿三角常隐一角常现如何是常现底一角师云险。

　　上堂云数日好雨且道雨从什么处来若道从天降那个是天若道从地出唤什么作地若更不会所以古人道天地之前径时人莫强移个中生解会眼上更安锥。

　　上堂云茫茫宇宙人无数几个男儿是丈夫且道男儿与丈夫是同是别所以古人道佛法无多子其中难得人且道难得什么人只是难得不会佛法底人众中还有不会佛法人么若有吐露个消息来看所以黄梅七百众却被行者传衣得法去且道行者还会佛法么故知筹盈石室童子悟道又何关多口衲僧之事问如何是大通智胜佛师云言无再响进云如何是十劫坐道场师云祸不单行进云如何是佛法不现前师云金屑虽贵进云如何是不得成佛道师云眼里着不得问久雨不晴时如何师云萝卜不生根进云既是久雨为什么不生根师云一任叫皇天问如何是形山宝师云你有几条袈裟进云请师指示师云一任乱走问如何是不变异句师云变也进云毕竟如何师云凫脚长鹤脚短。

　　上堂云若欲多求恐妨于道只如诸上座还得道业成办也未若也未办千般巧说不益其心万种思量是何道理所以古人道你若无心我也休晴干不肯去须待雨霖头问三春已去九夏又临学人未明乞师直指师云打你头破作七分僧云也知师为迷徒切争柰学人未晓何师云非日月咎问经有方便学人情学人上来乞师直指师云见成公案进云未审学人过在什么处师云放你三十棒问未有世界时还有佛法也无师云少一时不生剩一时不死问拈槌竖拂扬眉瞬目即不问向上一路请师举唱师云你为什么担枷过状进云与么则谢师方便师云罪不重科问师唱谁家曲宗风嗣阿谁师云重叠关山路进云今日一会又奚为师云对牛弹琴问真源无眹兆如何话祖宗师云句里明人进云漝么则南山起云北山下雨师云杨花得暖风问如何是透法身句师云猢狲系露柱。

　　上堂云千人排门不如一人㧞关僧便问如何是千人排门师云守株待兔进云如何是一人㧞关师云你不是者手脚问如何是禅师云最苦是黄连进云如何是道甜底是甘草。

　　上堂云鼓声才罢罕遇作家僧出礼拜师云打鼓为三军僧云长蛇偃月休施展匹马单枪谩立功师云冰消瓦解僧云诺师云苏噜苏噜问空王殿中以何为侍者师云楼至佛。

　　上堂云南泉道自小养一头水牯牛拟向溪东放不免食他国王水草拟向溪西放不免食他国王水草不如随处纳些些他揔不见所以云门大师道平地上死人无数过得荆𣗥林是好手直饶你截断凡圣及尽有无也只是老鼠入饭瓮未知有向上一窍在便有僧问如何是向上一窍师便打云我早是将一块屎蓦口抹了你更来咬我手作么僧拟议师便趁。

　　上堂云神方秘术子父不传山僧有个药方黑豆好合酱便下座。

　　问如何是色空师云薤园里卖葱问应化非真佛亦非说法者未审是什么人说师云露柱口唇缺问如何是无底钵盂师云挂向壁上进云未审将何斋粥云瓦碗竹筋问如何是佛云抱赃叫屈问如何是祖师西来意师云山云野雉问如何是然灯前师云空劫无闲人僧云如何是正然灯师云火星入牛斗进云如何是然灯后师云衲僧天下走问学人有一问未审师还答也无师云南地鹄北地狐进云意旨如何师云三月里看问善财入楼阁是何时节师云末后殷勤进云毕竟如何折倒师云不如退后三步僧云恁么则古人不先今人不后师云秦王击缶问终日切切只为庭前残雪如何得雪消去师云相次春来进云恁么则红轮起处底穿荡尽师云雪上更加霜问闭门造车时如何师云还得成就也未进云出门合辙时如何师云鲁般门下问承教有言一人发真归源十方虚空悉皆销殒既是虚空云何销殒师云归源者合知进云恁么则一沤生处众波同师云细看前话。

　　因李都尉奏师紫衣到日上堂僧问皇恩达降紫服新披未审师今将何报答师云头戴天脚踏地进云恁么则知恩报恩也师云你也是老鼠吃盐问照日丝纶自天而降皇恩极大师将何报师云大好天凉进云与么则云龙会合日月重明师云闲言语师乃云问话且止斯日皇恩且道自何而降老僧本志弊衣遮幻质粝食补饥疮无何都尉闻天荣颁紫服着即又违本志不着又负天心挂不挂且致你道祖师挂什么衣若也委悉许上座终日着衣未曾挂着一缕丝终日吃饭未曾咬着一粒米若不委悉看老僧今日披衣去也遂乃披衣或云登天不假梯遍地无行路正当漝么时向什么处安身立命或云千人排门不如一人㧞关还有人㧞得关么试对众道看若道不得且在门外或云日来月往疮痍转多你将什么医得你若医不得作么生柰者疮痍何或云三十年前即不问你三十年后不用将来正当即今还道得么若道不得一处不通两处失功或云荆𣗥丛林则不问你出身一句作么生道或云头上霹雳则不问你云开雨散道将一句来或云天下行脚道我参禅你道禅是什么义或云日里来往揔不疑着半夜里道将一句来或云横担拄杖则不问你针筒鼻孔里道将一句来或云钵盂无底成得个什么或云狂象无钩将何制勒若制勒不住莫教犯他苗稼或云天降时雨为什么枯木不生花或云天地及日月时至皆归尽作么生是透脱一句或云出身一句则不问你三家村里道将一句来或云衲僧须是透得名身句身方可具得衲僧一只眼还有道得底么或云满口道不着底句还道得么或云仰面看天为什么不识月或云低头拾芥为什么不见地或云初秋夏末游山玩水且从你蓦劄一问快道将来或云出门一句不问你万里无云道将一句来或云险峻路上则不问你平田庄里道将一句来或云黄卷赤轴则不问你衲僧分上一句作么生道或云直得凡圣情尽未是衲僧本分事且作么生是衲僧本分事试通个消息来若也道不得莫道龙居相埋没好。

　　纲宗歌

昆明池里失却剑曲江池内捞得锯䶥䶥牙牙且过时莽莽卤卤河沙数粝竭节拽路布伶利衲僧通一路师子不捉麒麟儿猛兽那堪床下顾摩斯吒入水去者回休吐黑云雾俊鹰俊鹞抟天飞钝鸟篱根捱不去佛祖言休更举直饶格外犹未许见成公案早多端那堪更涉他门户夜乌鸡谁捉去天明戴雪遭指注胡蜂不恋旧时窠猛将那肯家中死

　　三巴鼻。

座主巴鼻休夸不二维摩一默文殊失利

衲僧巴鼻高原陆地不生莲花岂容香气

禅师巴鼻师子游戏水涨船高蒱牢赑屃

　　示众。

何物苦求而不得何物不求而自来何物铁槌打不破何物夜合而昼开若人不会山僧意琉璃宝殿生青苔

　　因事二首。

左转复右转身被摩诃衍放下构深泉不论深与浅猛𦦨炉中看月轮急须着眼莫因循若未垂得劳生手如何出得𦦨光身

　　世尊升座文殊白槌。

文殊白槌报众知法王法令合如斯会中若有仙陀客不用眉间毫相辉

　　汾州莫妄想。

马祖出得一汾州妄想如雷播九州㕘禅若无衲子眼多于海上觅浮沤

　　雪峰鳖鼻蛇。

鳖鼻事难提当阳荐者迷举头错入草岭上鹧鸪啼

　　雪峰辊毬。

象骨辊毬孰辨机一千五百几人知眨起眉毛千万里须是吾门师子儿

　　僧问云门如何是吹毛剑门云祖。

吹毛宝剑问云门来者投机岂更存路逢剑客如何也甑人携首向南奔

　　僧问云门如何是和尚家风门云有读书人来报。

在处丛林有家风且与云门事不同门外若有读书者任是颜回亦不通

　　僧问云门如何是祖师西来意门云日里看山。

日里看山也是常西来祖意谩啇量金毛狮子稀逢有多是狐狸唤作狼

　　云门抽顾。

云门抽顾笑嘻嘻拟议遭他顾鉴咦任是张良多计策到头于此亦难施

　　大随劫火洞然。

切忌随他不会他大随此语播天涯真净性中才一念早是千差与万差

　　大随乌龟。

如龟藏六已彰名休向人前弄眼睛一只皮鞋都盖却直至如今犹未惺

　　麻三斤。

麻皮三斤不用秤秤头那肯坐于蝇一念才生筋骨露徒劳更觅定盘星

　　僧问云门如何是沙门行门云会不得僧云为什么会不得门云只守会不得。

若问沙门行沙门行最高若教人会得业性卒难逃

　　赵州石桥。

赵州石桥本无星水急游鱼不易停桥上只观驴马迹谁人敢向御街行

　　离四句绝百非。

离却四句绝百非作者相谙识得伊跳下禅床便归去从他鹞子抟天飞

　　中原一宝。

君王之宝实难酬兴化形言下一筹两手展开幞头脚来书挂在凤皇楼

　　南泉斋次自将生盘去首座前云出生杉山时为首座云无生泉云无生犹是未便过杉山乃召长老长老泉回首云作么杉云莫道是未。

古老巡堂亲掠生渡水行舟不易耕莫道无生犹是未纤毫不了乱纵横

　　僧问长庆有问有答宾主历然不问不答时如何庆云相逢尽道休官去林下何曾见一人。

人人尽道我心休问着何曾有地头口说心违瞒自己业河迅速任漂流

　　众手淘金。

众手淘金得者谁纤尘窒碍岂能为洪波浩渺黄金远一事无成空手归

　　古尊宿语录卷苐四十　　　　　　士四
中华藏第 077 册 No. 1710 古尊宿语录


　　古尊宿语录卷第四十一　　　　　士五

　　僧录司右阐教兼钟山灵谷禅寺住持　净戒　重校

　　云峰禅师语(大鉴下十一世嗣大愚)

　　云峰禅师讳文悦南昌徐氏子在同安受翠岩请升座僧问师唱谁家曲宗风嗣阿谁师云新长老不答话进云恁么则大愚的子汾阳亲孙师云放你二十棒师乃云山僧今日平地吃交了也你等诸人还知败阙么然官不容针私通车马拍禅床下座。

　　次夜小参僧问昔日灵山分半座二师今日意如何师云天高谁侧首进云恁么则昔日灵山今日翠岩也师云地阔少知音学人喝师便打。

　　僧问抱璞投师请师雕琢师云不雕琢进云为什么不雕琢师云云从龙风从虎僧问佛不化本国和尚为什么归乡住持师云放过一着僧拟议师便打。

　　乃云莫更有作家禅客本分衲僧何妨出来共相证据有么布袋里盛锥子不出头来也大好大凡扶竖宗乘亦湏是个人始得若未有奔流度刃石火电光底眼不劳拈出临际大师与德山坐次德山云今日困济云老汉䆿语作么山拟拈棒济便掀倒禅床师云奇怪诸禅德看此二员作家一拶一捺略露风规大似把手上高山然虽如是未免傍观者哂且道谁是傍观者喝一喝击禅床下座。

　　离同安众请上堂僧问今离凤岭将届龙沙如何是不动尊师云天寒雨至进云特地上来伸此问师为如何不指南师云紧峭草鞋乃云山僧道惭荒薄德揣无堪岂谓使命遐飞僧徒云请此盖堂头和尚交于情深发挥道广但励履冰之志敢忘报德之诚而又翠岩一行专使俯近四十余人数日之间颇多喧聒其于感愧并集山怀兼此者一行参随高德既蕴成人之羙更敦克志之心其如䟦涉长途各希爱护然出家达士以利人为己任动若行云止犹谷神岂有心于彼此情系于动静者哉既无心于彼此亦无象于去来所以纭纭自彼于我何为如是则冀诸上人高撗金锡轻卷云袍明日遂行胡往弗利。

　　在上蓝开堂宣䟽罢师指法座云还有不受人谩底么有即出来推倒禅床喝散大众然未是作家也且救得一半还有么良久云既无人出来山僧今日不惜眉毛不免指鹿为马翻日作月去也三十年后莫错怪人好便升座祝
圣毕又拈香云大众此一瓣香天不能盖地不能载尘沙诸佛天下老师未敢正眼觑着诸人向什么处摸索然官不容针私通车马奉为先翠岩芝禅师乃加趺而坐维那白槌云法筵龙象众当观第一义师云祖祢不了殃及子孙事到如斯宁容分雪所谓出世利生之事呼为第一义门但有言说都无实义诸人若也委悉山僧出世事毕其或未然有疑请问僧问承教有言若有闻法者无一不成佛此日朝盖临筵如何是法师云剑过远矣尔方刻舟进云大愚山上曾施力豫章今日正宣扬师云临崖看浒眼特地一场愁问师唱谁家曲宗风嗣阿谁师云识法者惧进云一言才出驷马难追师云放过一着僧抚掌师云自领出去问朝盖已伸三请礼乞师一句露尖新师云重言不当吃进云恁么则云散家家月春来处处花师云斫额望扶桑问师有冲天之略学人有入地之谋两阵交锋如何即是师云山僧打退鼓僧拟议师便喝学云相逢尽道休官去林下何曾见一人师云拖出去乃云问话且止佛法正论非竞辨而可求击扬铿锵以摧异学诸祖之道岂其然乎所以一大藏教不能自诠十方诸佛不能提唱辉腾今古迥绝见知圆满十虚宁有方所只为情生智隔想变体殊虽终日行而不自觉是以劳他先圣回首尘劳曲开方便方便即有还证明得么若也证明得便能随机利物应化无方出没卷舒人间天上然虽如是即不得向衲僧门下何故笑破他口。

　　师入山大众出接首座问德山宗乘即不问作么生是临际大用师云你甚处去来首座拟议师便掌首座云胜王阁又作么生师喝云领众归去入院升座僧问鼓声绝名香𤑔临际德山请师决师云头戴天脚踏地进云学人今日失利去也师云钱唐去国三千里进云真善知识师云放你一顿问知师久蕴囊中宝今日当机事若何师云何不高声问进云恁么则学人退身去也师云还我话头来学云喏师云杜撰衲僧乃云山僧昔年曾到今日重来非唯人事增欢抑亦林泉加秀且道不伤物义一句作么生道良久云天高东南地倾西北下座。

　　上堂僧问师登宝座举唱宗乘学人上来请师垂示师云楚石不当玉进云相识满天下知心能几人师云朽木不可雕复云此是普光明殿华藏师子之座人天普集凡圣共居今日曲顺人情如何剖露若以宗乘举唱直湏大地荒凉就下平高未免遭他笑怪且道不落化门一句作么生道良久云惜取眉毛好便下座。

　　上堂诸佛出世平地䧟人祖师西来承虚接响一大藏教诳谭闾阎明眼衲僧自救不了诸人到这里凭何话会良久云为众竭力祸出私门擎禅床下座。

　　上堂宝剑已失虚舟徒刻买帽相头江南江北击禅床下座。

　　上堂临济先锋放过一着德山后令且在一边独露无私一句作么生道良久云翠岩今日失利以拂子击禅床下座。

　　上堂三转法轮于大千其轮本来常清净毗婆尸佛在你诸人眉毛眼睫上放光动地转大法轮看看见诸人不会却向翠岩拂子头上般涅槃去也击禅床下座。

　　上堂僧问名喧宇宙知师久翠岩家风略借看师云滑石不打连底冻僧便喝师云作什么僧拟议师便打问鸿门未踏时如何师云擗进云踏后如何师云裂进云恁么则天下归汉去也师嘘一声乃云千人排门不如一人踏关一人踏关千人万人得到无疑安乐之地岂不快哉如今还有踏关者么良久云见义不为何勇之有击禅床下座。

　　上堂拈起拄杖云金鳞不现虚劳力收取[糸*系]轮归去来掷柱杖下座。

　　上堂髑髅常干世界鼻孔摩触家风蓦拈起柱杖云玄沙老子穿过了也会么复云无人过价打与三百击禅床下座。

　　上堂僧问宝剑未出匣时如何师云在匣里进云出匣后如何师云京三汴四问如何是和尚家风师云大木大皮里进云忽遇客来将何祗待师云小木小皮缠问如何是祖师西来意师云解才放船问如何是佛法大意师云天长地久进云恁么则大尽三十日小尽二十九师云释迦老子为什么失却鼻孔僧无语师云脱空谩语汉复云真不掩伪曲不藏直现在可验固是谩人眼不得且作么生是诸人眼还验得么若也验得翠嵓瓦解冰销若验不得分付德山和尚便下座。

　　四月八日上堂僧问如何是佛师云寸钉入木进云意旨如何师云三生六十劫复云教中道四月八是佛生之日放大光明照耀十方地涌金莲华自然捧双足东西及南北各行于七步分手指天地作师子吼声上下及四维无能尊我者后来云门大师举了云老僧当时若见一棒打杀与狗子吃却且图天下太平师曰奇怪诸禅德云门虽有定乱之谋且无出身之路若也辩得许你顶门具一只眼便下座。

　　上堂翠岩今日不惜眉毛向你诸人道一大藏教祖师西来天下老和尚横说竖说并不是衲僧分上事且作么生是衲僧分上事蓦拈起拄杖云这一队漆桶便下座。

　　上堂僧问灵山拈花意旨如何师云一言才出驷马难追进云迦叶微笑意旨如何师云口是祸门问国师三唤侍者意旨如何师云有年有德复云不用爱圣圣是空名不用厌凡凡是妄立若得圣凡情尽唤作体露真常所以古者道但尽妄缘即如如佛诸人还信得及么若信得及止宿草庵且居门外三十年后鼻孔撩天莫错怪人好击禅床下座。

　　上堂官不容针私通车为今日不惜身命与大众举个古人话良久云毗婆尸佛早留心直至如今不得妙便下座。

　　上堂一刀两假未称宗师就下平高固非作者翠岩到这里口似[柩-久+扁]檐你等诸人作么生啇量良久云欲得不招无间业莫谤如来正法轮便下座。

　　上堂看风使帆诸方共用斩钉截铁翠岩不然光吞万象一句作么生道良久云龙头蛇尾汉下座。

　　上堂未达境唯心起种种分别达境唯心已分别即不生知诸法唯心便舍外尘相诸禅德只如大地山河明暗色空法法现前作么生说个舍底道理于此明得正在半途湏知向上更有一窍在便下座。

　　上堂三界无安犹如火宅出身一句作么生道良久云云在岭头闲不彻水流涧下太忙生下座。

　　上堂若见诸相非相即山河大地并无过咎诸上座终日着衣吃饭未曾咬破一粒米未曾挂着一条丝便能变大地作黄金搅长河为酥酪然虽如是者衣吃饭即不无衲僧门下汗臭气也未梦见在下座。

　　解夏上堂僧问西天以蜡人为验和尚此问以何为验云铁弹子进云学人无用功处也云学语之流问如何是诸佛出身处云十字街头进云岂无方便云千重百匝复云日月易流光阴倏忽始见安居又当自恣此夏喜得大众各各道体康安然出家之流旷达无碍初秋夏末或东去或西去出一丛林入一丛林忽有人问上座翠岩和尚今夏如何为人被他一问如何祗对莫道九九八十一莫道但得雪消去自然春到来莫道日出东方夜落西莫道合取狗口莫道下一喝抚一掌坐具蓦口摵拂袖便行诸禅德如斯布露深屈翠嵓既不然者别作么生披露试对众道看还有道得底么众无语师云若到诸方莫道我从翠嵓来便下座。

　　师复云老儒道仁者见之谓之仁智者见之谓之智百姓日用而不知是故君子之道鲜矣肇法师亦谓在天而天处人而人原夫能天能人者岂天人之所能哉诸禅德故知先圣垂范理契必同你等诸人如何委悉良久云穿僧堂入佛殿北斗里藏身三门头合掌阿呵呵是什么击禅床下座。

　　上堂僧问学人心眼未通乞师方便师云十字街头石幢子僧无语师云会么僧云不会师云你岂不是洪州人问达磨未来时如何师云流沙浪阔进云来后如何师云熊耳山高问如何是禅师云军期急速进云有什么交涉师云日驰五百复云云从龙风从虎水流湿火就燥且道衲僧就个什么竖起拂子云揔在这里裂开也在我捏聚也在我良久喝一喝云王令稍严下座。

　　寒食日上堂诸上座还会么冬至寒食一百五家家冢上添新土翻思拾得与寒山南北东西太莽卤南泉不打盐官鼓以拂子击禅床下座。

　　上堂天明平旦万事成办北俱卢州长粳米饭下座。

　　因入城众请上堂僧问如何是豫章境师云树色远分仙尉宅湖光寒浸昔贤亭进云如何是境中人师云朝看东南暮看西北问如何是名无翼而长飞师云天上星进云如何是道无根而永固师云地下木有俗弟子问如何是佛师云着衣吃饭量家道进云恁么则退身三步义手当胸去也师云醉后添杯不如无复云语不投机承言者丧直饶你说得天雨四花地摇六震衲僧门下㹅是吃棒数然事无一向理出多门曲顺机缘岂无方便所以古者道闹市里识取天子百草头上荐取老僧拘留孙佛在你诸人脚跟下放光动地转大法轮乃竖起拂子云看看见你诸人不会却向翠嵓拂子头上入火光三昧去也击禅床下座。

　　上堂未离兜率已降王宫未出母胎度众生毕古人与么道只见锥头利不见凿头方下座。

　　上堂僧问承教有言唯此一事实余二即非真如何是此一事师云鼻孔大头向下进云与么则晨朝有粥斋时有饭也师云惜取眉毛好问如何是无缝塔师云四棱着地如何是塔中人师云香风吹萎花更雨新好者问如何是衲衣下事师云皮裹骨问牛头未见四祖时如何师云庵内人不知庵外事见后如何师云水流涧下任纵横问[舟-(白-日)]霞烧木佛意旨如何师云横三竖四进云院主为什么眉须堕落师云七通八达复云始从鹿野苑终至䟦提河四十九年间都来说一梦你等诸人还曾梦见么所以道眼若不睡诸梦自除且作么生是不睡底眼还验得么若也验得尘沙诸佛天下祖师总向上座眼里百杂碎若验不得翠岩今日死中得活。

　　上堂道是常道法是常法汝等诸人切莫枉用身心驰求语句所以道但有纤毫即是尘举意便遭魔境挠且道不涉廉纤一句作么生道蓦拈起拄杖云放过一着便下座。

　　上堂看窟笼着楔罕遇当人通褒贬一句作么生道良久云不得春风花不开花开又被风吹落以拄杖卓一卓下座。

　　上堂僧问学人解问譊讹句请师不答讶人机师云发长僧貌丑进云恁么则日日香烟夜夜灯师云脑后合掌问承教有言但一月真中间自无是月非月如何是真月师云瞎驴趁大队进云恁么则早知今日事悔不慎当初师云脚头脚尾乃拈起拄杖示众云我唤这个作拄杖子你诸人唤作什么若唤作拄杖子鰕跳不出斗若不唤作拄杖子平地上吃交还有道得底么良久云翠嵓今日失利掷拄杖下座。

　　上堂有佛处不得住无佛处急走过你等诸人横担拄杖向什么处行脚良久云东胜身洲持钵西瞿耶尼吃饭下座。

　　上堂假使心通无量时历劫何曾异今日且道今日事作么生良久云乌龟钻破壁以拂子击禅床下座。

　　上堂乾坤之内宇宙之间中有一宝秘在形山诸禅德头上是天脚下是地口里有舌面上有鼻宝在什么处良久喝一喝下座。

　　上堂见闻觉知无障碍声香味触常三昧衲僧道会也山是山水是水饥来吃饭困来打睡忽然湏弥山𨁝跳入鼻孔里摩竭鱼穿你眼睛中作么生啇量良久云参堂去。

　　上堂北郁正中宵阎浮即当昼轮回如未惺薝卜何曾嗅诸上座还会么有智不假年高无智徒劳百岁问如何是第一要师云蛇穿鼠冗如何是第二要师云猢狲上树如何是第三要师云村里草鞋问如何是般若体师云箭穿杨叶进云如何是般若用师云李广䧟番问如何是清净法身师云紫枝荻树云向上更有事也无师云有进云如何是向上事师云风吹日炙复顾视左右云放憨作什么便下座。

　　上堂谨白参玄人是何言欤光阴莫虚度雪上更加霜下座。

　　岁旦上堂僧问大众云集合谈何事师云花湏连夜发进云与么则草偃风行也师云万里望云关进云入水见长人师云速礼三拜复云三十六句竟今朝还复起刹那不相知诸法何曾尔尊卑叙礼仪欢戚同居止廓哉揔持门而人不能启玉兔金乌藏头露尾以拂子击禅床下座。

　　冬至上堂晷运推移日南长至大家知有何劳特地日落三更骑驴入市参。

　　上堂触目不会道犹较些子运足焉知路错下名言诸上座翠岩今日将错就错你等诸人见色有眼闻声有耳嗅香有鼻了味有舌因什么却不会去良久云武帝求仙不得仙王乔端坐却升天以拂子击禅床下座。

　　上堂门里出身易身里出门难冬行春令即且置不涉程途一句作么生道良久云浑家送上钓鱼船便下座。

　　上堂普贤行文殊智补陁岩上清风起瞎驴趁队过新罗吉獠舌头三千里。

　　上堂观色即空成大智而不住生死观空即色成大悲而不住涅槃诸禅德还会么东胜身洲走马西瞿耶尼着扑看看不审维摩老子喝一喝击禅床下座。

　　上堂天得一以清地得一以宁君王得一以治天下衲僧得一旱地遭钉以拂子击禅床下座。

　　上堂动容扬古路不堕悄然机师云古人与么放开了也还跳得出么直饶你跳得出鼻孔也在翠嵓手里且道翠岩鼻孔在什么人处良久云得人一牛还人一马下座。

　　上堂德山入门便棒临济入门便喝看这两个老汉一场败阙然则事不孤起起必有因翠嵓不着便盖是为众竭力你等诸人平地吃交过在阿谁良久云当断不断反遭其乱蓦拈拄杖一时趁下。

　　上堂摩竭掩室已不及初毗耶杜词至今话𣠽向上一路千圣不传是什么热要当衲僧门下壁立千仞也是贼过后张弓是你诸人心愤愤口悱悱皮下还有血么揔在这里递相埋没有什么了期以拄杖趁下。

　　上堂即今休去便休去若觅了时无了时此事若向言语上作解会意根下卜度天地悬殊大丈夫一刀两假犹未相应岂况被人唤去方丈里涂糊指注举楞严肇论根尘色法向上向下有无得失他时后日死不得其地近世更有一般宗匠二三十年驰声走誉只管教人但莫上他言句唤作透声色便问东答西以为格外之句将此狂解递相㳂袭从此混伤宗教诳惑后生苦哉苦哉我王库中无如是刀揔若似与么行脚清风月下守株人凉兔渐遥芳草绿下座。

　　上堂汝等诸人与么上来大似抛却甜桃树寻山摘醋梨大凡行脚人十二时中也湏管带些子始得岂可只与么随行逐队虚生浪死看他先圣百般不奈何了向人道我今为汝保任此事终不虚也你等诸人还信么直饶向这里信得及也是𦗟事不真唤钟作瓮以拂子击禅床下座。

　　到南岳承天升座僧问二师相见时如何师云石桥通大路进云恁么则千里同风师云一字两头垂进云大众证明学人礼谢师云钝置杀人问宝座既登于此日翠岭家风略借看师云雨来山色暗进云莫便是和尚家风也无师云铁山南面三千里师乃云承天师兄早是瞒你诸人了也翠嵓乍到不可雪上更加霜然则一言才出驷马难追事到如斯不免涂灰抹土盖为祖祢不了殃及儿孙三十年后鼻孔辽天莫错怪人好下座。

　　师住法轮入寺升座僧问法席久虚师子吼乞师方便震雷音师云好生听取进云与么则一音才剖大众沾恩师云云绽不湏藏九尾恕君残寿速归丘僧便礼拜师乃云法不孤起仗境方生道不虚行遇缘即应然通方之士举必知归游涉之徒何妨进步有么良久云钓竿斫尽重㘽竹不计功程得便休。

　　开堂升座僧问善法堂开于此日第一义谛请师宣师云何不早问进云学人未晓师深旨乞师方便再垂慈师云去去西天路迢迢十万余问如何是法轮境师云岣嵝峰高云半出进云如何是境中人师云五湖来往任纵横问如何是和尚为人一句师云雨来山色暗进云莫便是和尚为人处也无师云你眼在什么处僧拟议师便打乃云且住且住大象既消希音杳绝旁通实化开拓权门于是三藏五乘对机设教犹国家兵器不得已而用之尔后达磨西来单传心印一花五叶分布寰中大似持聋作哑何故况你诸人各有一假事耀古腾今通廓等于太虚明净同乎皎镜现在可验固是瞒人眼不得且何者是诸人眼还验得么若也验得尘沙诸佛三乘十二分教六代祖师天下老和尚尽向诸人眼里百杂碎若验不得前是案山后是主山良久复拈香云此日一会固非小缘匝地普天孰不欣庆更不敢祝赞皇风回向诸僚何故古人道吾祷久矣岂况当今圣主贤臣者哉久立大众伏惟珍重。

　　上堂一道直如弦家家当户前有人争共进至竟揔论先喝一喝击禅床下座。

　　上堂观色即空成大智故不住生死观空即色成大悲故不证涅槃蓦拈拄杖云竖穷三际横遍十方尘沙诸佛天下祖师尽在拄杖头上纵横十字转大法轮见么见么见你诸人不会走入新罗国里去也卓拄杖下座。

　　上堂春日雨滋沾溥逐根苗得门户甜者甜兮苦者苦便下座。

　　上堂相逢不擎出举意便知有也是万里望乡关所以保福有言击石火闪电光透得透不得未免丧身失命而今还有透得底么良久云为众竭力祸出私门下座。

　　上堂火热风动摇水湿地坚固然于一一法依根叶分布所以云从龙风从虎水流湿火就燥且道衲僧就个什么良久云千个作团万个作队困则一处睡梦则各自做便下座。

　　上堂僧问久战沙场为什么功名不就师云谁遣你进云道泰不传天子令时清休唱太平歌师云谁遣你复云元首明哉股肱良哉风以时雨以时五谷熟万民安有什么事但能随顺世缘自然合于正理不见祖师道入得世间出世无余诸禅德还会么良久云三边若得浑无事四海何愁不太平下座。

　　上堂直得地摇六震天雨四花祖师门下白云千里万里下座。

　　上堂叮咛损君德无言最有功任从沧海变终不为君通诸禅德还会么口是祸门击绳床下座。

　　上堂拈起拄杖云掌钵盂向香积世界为什么出身无路挑日月于拄杖头上为什么有眼如盲直得风行草偃响顺声和无纤芥可留犹是交争底法作么是不交争底法以拄杖卓一卓下座。

　　上堂举教中道此见及缘元是菩提妙净明体又道林木池沼皆演法音交光相罗如宝[糸*系]网奇怪诸禅德古圣与么说话唤作回首尘劳曲开方便所以道如我按指海印发光汝暂举心尘劳先起会么拂子且将挥世界拄杖权为答话人以拂子击禅床下座。

　　上堂僧问浩浩之中如何辨主师云波斯入闹市进云与么则不假披沙也师云学语之流僧便礼拜师云语不离巢道焉能出盖缠片云横谷口迷却几人源下座。

　　上堂拂子吞却须弥山寻常言论德山卓牌闹市里作么生啇量良久云官不容针私通车马下座。

　　上堂僧问金乌未必常当午玉兔半夜不曾昏时如何师云点即不到僧无语师云会么僧云不会师云到即不点问如何是心地法门师云莫从人觅进云不从人觅如何得师云此去衡阳不远乃云诸禅德既入丛林善参知识知识非他非他谩觅法性偏圆心源湛寂避尚无门求之何益君不见黄檗掩耳百丈卷席直下分明无别消息得失是非一时冰释喝一喝下座。

　　上堂玄沙不出岭保寿不渡河善财参知识五十三员慧远结黑白一十八士雪峰三度上投子智者九旬谈法华且道这个汉是野干鸣师子吼喝一喝击禅床下座。

　　上堂未离兜率已降王宫未出母胎度众生毕法轮到这里有口无用处你等诸人还相委悉么若相委悉天下老和尚鼻孔总在你手里若也不会啼得血流无用处不如缄口过残春下座。

　　上堂举不顾即差[牙-(必-心)+一]拟思量何劫悟乃竖起拂子云如今举了也你作么生顾良久云拟思量何劫悟击禅床下座。

　　上堂举教中道于三七日中思惟如是事我宁不说法疾入于涅槃师便喝云当时若有人出来下得这一喝塞却老胡咽喉岂不天下肃静四夷荡荡而今放开了也是你诸人还皮下有血么良久云为众竭力祸出私门拍禅床下座。

　　上堂古镜照精其精自形古教照心其心自明诸禅德会么心明诸法朗性昧众缘昏日月不到处特地好乾坤喝一喝下座。

　　上堂十方同聚会个个学无为此是选佛场心空及第归古人一期与么道衲僧家还甘也无若甘去行脚眼在什么处若不甘转身一句作么生道良久喝一喝拍禅床下座。

　　上堂声色不到处病在见闻言诠不及处过在唇吻离却咽喉一句作么生道还有人道得么若道得坐却天下人舌头若道不得法轮门下有粥有饭下座。

　　上堂便与么会也是雪上加霜更待鼓两片皮白云千里万里击禅床下座。

　　上堂语不离窠道焉能出盖缠片云横谷曰迷却几人源所以言无展事语不投机承言者丧滞句者迷你等诸人到这里凭何话会良久云欲得不招无间业莫谤如来正法轮珍重。

　　上堂举教中道林木池沼皆演法音交光相罗如宝丝网又道钟鸣鼓响宣真实水绿山青为举扬诸禅德还会么忽若有个衲僧出来道话堕也且作么驱遣良久云啼得血流无用处不如缄口过残春。

　　上堂举古者道学道先湏有悟由还如曾斗快龙舟虽然旧阁闲田地一度赢来方肯休古人与么道大似贪观白浪失却手桡众中还有捡点得出底么若捡点得出救取古人若捡点不出法轮今日失利去也击禅床下座。

　　师住云峰上堂古者道风动心摇树云生性起尘若明今日事暗却本来人今日事且置作么生是本来人良久云鹤有九皋难翥翼马无千里谩追风珍重。

　　冬日上堂节令届书云山家何所论一轮才出海万类尽沾恩以拂子击禅床下座。

　　上堂举明教大师示众云初秋夏末莫道我不向你诸人道大家看火烛师云明教老人怜儿不觉丑盖由土旷人稀是你诸人今夏在这里老僧深不欲向你道惜取眉毛好便下座。

　　上堂古者道古路若为登金仙道可凭不劳平有物不物未全称且道全称一句作么生道云峰打退鼓以拂子击禅床下座。

　　上堂临济先锋放过一着德山后令且在一边独露无私一句作么生道良久云堪嗟楚下钟离末以拂子击禅床下座。

　　上堂古人道动容扬古路不堕悄然机还会么古人与么和底翻了也有般汉闻之如风过树有什么救处以拂子击禅床下座。

　　上堂举兴化问克宾维那汝不久为唱道之师克宾云我不入这保杜化云你会了不入不会了不入克宾云我揔不恁么化便打遂罚钱五贯设饡饭了趁出院后来却法嗣兴化师云还会么路遥知马力岁久见人心以拂子击禅床下座。

　　上堂古人道言多去道转远只如未言道在什么处乃云欲得不招无间业莫谤如来正法轮以拂子击禅床下座。

　　上堂教中道种种取舍皆是轮回未出轮回而辨圆觉彼圆觉性即同流转若免轮回无有是处你等诸人到这里且作么生辨圆觉良久云荷叶团团团似镜菱角尖尖尖似锥以拂子击禅床下座。

　　上堂举僧问法眼云秋风才动贫者何依法眼云若能知恩即解报恩师乃云还会么一叶飘空便见秋法身湏透闹啾啾来年更有新条在恼乱春风卒未休以拂子击禅床下座。

　　上堂僧房𨵙寂夏修持闭户疏人怪亦知侬家自有同风事千里无来却肯伊且作么生是同风事还会么糊饼蒸作家常茶饭一言半句古人葛藤云峰与你两无交涉下座。

　　上堂举教中道归源性无二方便有多门圣性无不通顺逆皆方便还会么所以道不浪阶随功涉位经有经师论有论主你道衲僧门下还有这个消息么良久云一言才出驷马难追下座。

　　上堂声色不到处病在见闻言诠不及处过在唇吻离却咽喉唇吻一句作么生道还有人道得么若也道得坐却天下老师三世诸佛舌头若道不得但知随例餐䭔子也得三文买草鞋下座。

　　上堂举教中道知幻即离不作方便离幻即觉亦无渐次大众还会么湏弥𨁝跳入你鼻孔里即且从你道娑竭龙王年多少肉重千斤智无铢两下座。

　　古尊宿语录卷苐四十一　　　　　士五
中华藏第 077 册 No. 1710 古尊宿语录


　　古尊宿语录卷苐四十二　　　　　士六

　　僧录司右阐教兼钟山灵谷禅寺住持　净戒　重校

　　云峰禅师语

　　举古

　　师一日谓侍者曰汝问讯了一边立地是什么道理答云不会师云过这边立侍者便过师云无端无端。

　　举僧问雪峰如何是佛峰云𥧌语作什么师云古人与么道唤作应病与药放过即不可若不放过你这里下得什么语僧拟议师以拂子蓦口打。

　　举法灯禅师初开堂日示众云山僧本欲跧栖岩窦随众过时又缘清凉老人有不了底公案今日出来为他分㭊时有僧问如何是不了底公案灯便打祖祢不了殃及儿孙僧云过在什么处灯云过在我殃及你师云这汉一期与夺也似光前绝后及乎拶着又却龙头蛇尾如今莫有为清凉作王底么。

　　举教中道法身流转于五道是故众生现时法身不现乃竖起拂子云这个是拂子那个是法身又云这个是法身那个是拂子会么法身吞却拂子拂子吞却法身于此若不会十月仲阳春举黄檗一日问百丈云从上相承底事和尚如何指示于人百丈据坐檗云后代儿孙将何传受百丈云我将谓你是个人便归方丈师云怜儿不觉丑然虽如是尽法无民。

　　举玄沙和尚一日见长生乃作一圆相云一切人出此不得沙云情知你向鬼窟里作活计生云某甲只恁么和尚作么生沙云一切人出此不得生云某甲适来与么道为什么不得和尚便道得沙云我道得你道不得师云道得道不得总在玄沙圈缋里如今还有出得底么。

　　举僧问赵州学人乍入丛林乞师指示赵州云你吃粥了也未僧云吃粥了也州云洗钵盂去其僧大悟后云门拈云且道有指示无指示若道有指示向伊道什么若道无指示其僧因什么悟去师云云门不识好𢙣恁么说话大似为蛇画足与黄门㘽须翠岩则不然这僧与么悟去入地狱如箭射。

　　举雪峰示众云尽乾坤大地撮来如一粒粟米大抛向面前漆桶不会打鼓普请看师云虽然匹上不足翠嵓更与葛藤拈拄杖云还见雪峰么。

　　举黄檗在南泉会里为首座一日捧钵盂向南泉位上坐南泉入堂见乃问长老什么年中行道檗云威音王已前泉云犹是王老师儿孙在下去檗便过第二位坐泉便休师云从来丛林极有啇量或有道湏知黄檗有䧟虎之机又道湏知南泉有杀虎之威若据与么说话诚实苦哉殊不知这般老贼有年无德一个吃饭坐处也不依本分若在翠嵓门下说什么威音王已前王老师更大直湏吃棒了趁出。

　　举云门大师示众云佛法也大有只是舌头短师云云门大师与么道也是秦州来僧云和尚作么生师便打。

　　举祖师道泡幻同无碍云何不了悟达法在其中非今亦非古师蓦拈拄杖云三世诸佛六代祖师天下衲僧鼻孔揔在这里又打香台一下云南赡部洲北郁单越。

　　举汾州和尚示众云识得拄杖子行脚事毕师拈起拄杖云这个岂不是拄杖子阿那个是你行脚事复云楖𣗖横担不顾人直入千峰万峰去。

　　举古者道有物先天地无形本寂寥能为万象主不逐四时凋且道是什么物又云水长船高。

　　举古者道过去诸如来斯门已成就现在诸菩萨今各入圆明未来修学人当依如是法师云停囚长智养病丧躯蓦拈拄杖云什么处去也。

　　举古者道禅非意想道绝功勋汝等诸人作么生参。

　　举祖师道如来一切法为度一切心我无一切心何用一切法还信得及么若信得及止宿草庵且居门外若信不及长连床上有粥有饭。

　　举肇法师道智有穷幽之鉴而无知焉神有应会之用而无虑焉古人与么道也大杀费力争如诸上座寒即围炉向火热即竹林溪畔坐然虽如是我且问你毕竟事作么生。

　　举祖师道吾本来兹土传法救迷情你道这汉还自救得也未又道一花开五叶结果自然成一人传虚万人传实。

　　举古者道剃发着袈裟宜应行圣道自余闲杂事俱为生死因师云汝等诸人横檐拄杖拨草瞻风绕天下行脚且道还曾踏着田地也无僧无对师云虚生浪死汉。

　　举瑞岩空寂禅师寻常方丈内自召主人公自云喏又云惺惺着师云鬼窟里作活计却问傍僧云你还识瑞岩老汉么僧无对师云苍天苍天。

　　举教中云有智若闻则能信解无智疑悔则为永失师云释迦老子压良为贱你还甘么若甘去行脚眼在什么处若不甘转身一句作么生道。

　　举智门和尚道何物苦求而不得何物不求而自来何物铁椎打不破何物昼合而夜开若人会得山僧意琉璃殿上长青苔师云会么穿破你髑髅拶破你鼻孔。

　　师一日僧侍立次师忽召云某甲僧应喏师云过去诸佛也与么未来诸佛也与么僧云和尚又作么生师便打复云来来僧近前师云我早是无端入屎坑里是你屎臭气也不知。

　　举盘山和尚道似地擎山不知山之孤峻如石含玉不知玉之无瑕师云这老汉生来莽卤学处颟顸似地擎山如石含玉什么处得这消息来。

　　举教中道此见及缘元是菩提妙净明体祖师亦云六尘不𢙣还同正觉师云会么直饶你向这里参见祖师了更买草鞋行脚三千里外也被翠嵓换却眼睛了也还有不甘底么。

　　举睦州见僧来云见成公案放你三十棒师云作贼人心虚。

　　举古者道虚堂𨵙寂夏修持闭户疏人怪亦知侬家自有同风事千里无来却肯伊师云说什么千里无来直得万里无来鼻孔也在翠嵓手里僧云和尚只见锥头利不见凿头方师呵呵大笑云道什么僧拟议师以拄杖趁出。

　　举盘山道心若无事万法不生师云会么僧云不会师云赖遇你不会山僧拾得口吃饭。

　　举睦州示众云放开也在我捏聚也在我师云负入不负出。

　　举古人道山河石壁不碍眼光师云作么生是眼又拈起拄杖打禅床一下云湏弥山百杂碎即不问你且道娑竭罗龙王年多少。

　　举舍利弗问须菩提梦中说般若波罗密与觉时是同是别师遂喝云当时若下这一喝免见落三落四须菩提云此义幽深吾不能说此会有弥勒大士当往问之师云果然舍利弗遂回首问弥勒弥勒云谁名弥勒谁是弥勒者师云什么处去也。

　　举五泄初参石头才到门便问一言相契即住一言不契即去石头据坐五泄拂袖便行石头遂召阇梨阇梨五泄回首石头云从生至死只是这个回头转脑作什么五泄因而有省师云石头老坐不定把不住似这般檐板汉教去便休又唤回头来却被他涂糊一上道我向这里有个悟处驴年未梦见在。

　　举古德云拟将心意学玄宗状似西行却向束徒经累劫终难会会得还归六道中僧云某甲不会师云苦瓠连根苦甜𤓰彻蒂甜。

　　举木平参洛浦问一沤未发时如何浦云移舟谙水脉举棹别波澜木平不契后参盘龙亦如前问龙云移舟不别水举棹即迷源木平于是大省师云这汉当初于洛浦言下悟去犹校些子却向盘龙死水里淹杀后来有人问如何是木平答云不劳斤斧师云果然只在这里诸禅德大凡发足超方也湏甄别邪正识辩真伪带些眼筋始得然虽如是贼过后张弓。

　　举赵州问南泉知有底人向什么处去泉云山下作一头水牯牛去州云谢和尚指示泉云昨夜三更月到䆫师云若不是南泉洎乎打破蔡州。

　　举法眼示众云识得撜子周匝有余云门道识得撜子天地悬殊师云官不容针私通车马。

　　举僧问叶县省和尚诸余即不问如何是常今施设省云有你这驴汉问僧云恁么则打鼓弄琵琶去也省云捺胃放屁声师云然则倚势欺人争柰事不孤起叶县失却一蒦眼还有捡点得出么若也捡点得出翠岩分坐与你若捡点不出撗案镆鎁全正令太平寰宇斩痴顽。

　　举祖师示众云吾有一物非青黄赤白男女等相汝等诸人还识么师云当时忽有个汉出来为众竭力不惜身命便与掀倒禅床喝散大众子孙也未到断绝却有沙弥出来道某甲识祖云你既识唤作什么云是诸佛之本源神会之佛性祖便打云吾唤作一物尚不中你更唤作本源佛性此子已后设有把茅盖头只成得个知解宗徒师便喝云祖祢不了殃及儿孙如今还有不甘底么。

　　举僧问汾州如何是接初机句州云你是行脚僧如何是验衲僧句州云西方日出卯如何是正令行底句州云千里驰来呈旧面如何是定乾坤底句州云北俱卢洲长粳米饭食者无贪亦无嗔州云将此四转语验天下衲僧师云将此四转语被天下衲僧勘破。

　　举保寿开堂三圣为请主才升座圣推出一僧保寿便打圣云似恁么为人瞎却镇州一城人眼去在寿掷下拄杖便归方丈师云临济一宗扫地而尽因什么到这里蓦拈起拄杖云什么处去也。

　　举兴化一日与同光帝坐次帝云朕[(冰-水+〡)*ㄆ]下中原获得一宝只是无人酬价兴化云略借陛下宝看帝以两手舒开幞头脚化云君王之宝谁敢酬价师云会么真不掩伪曲不藏直有眼者辨取。

　　举睦州问僧什么处来僧云那边劄州云老僧屈僧云和尚即得州云檐枷过状擗脊便打师云睦州何用繁词那边劄擗脊便打。

　　举先地藏问修山主甚处来主云南方来藏云南方近日佛法如何主云啇量浩浩地藏云争如我这里插田博饭吃师云会么插田博饭吃言中谁辨的午后打斋钟金刚曾失色。

　　举睦州示众云裂开也在我捏聚也在我时有僧问如何是裂开州云三九二十七菩提涅盘真如解脱即心即佛我且恁么道你又作么生僧云某甲不恁么道州云盏子落地楪子成七片师云会么相骂饶你接觜相唾饶你泼水。

　　举雪窦示众云要知真实相为但以上无攀仰下绝己躬自然常光现前个个壁立千仞师云雪窦与么为人入地狱如箭。

　　举五通仙人问佛佛有六通我有五通如何是那一通佛召仙人仙人应诺佛云那一通你问我师云大小瞿昙被这外道勘破了也有傍不肯底出来我要问你如何是那一通。

　　举古人道牵牛向水东不免官中徭役牵牛向水西不免官中徭役不如随分纳些子师云说什么纳些子尽乾坤大地色空明暗情与无情揔在翠嵓这里放行则随缘有地把住则逃窜无门且道放行好把住好。

　　举僧参南院才入方丈以手指云败也院乃拈起拄杖度与僧僧才接院便打师云这僧虽然顶上有光争柰脚下似漆直饶十字纵横朝打三千暮打八百。

　　举古人道无边刹境自他不隔于毫端十世古今始终不离于当念师云手擎日月背负湏弥即不问你新罗国里一句作么生道。

　　举古人道闹市里识取天子百草头上荐取老僧云门道虾䗫入你鼻孔里毒蛇穿你眼睛中且向葛藤处会取师云云门大师恁么道大似和泥脱墼若无后语疑杀天下人翠岩今日因行不妨掉臂乃竖起拂子云还见云门么。

　　举世尊一日于涅槃会上人天普集以手摩胸告大众云汝等善当观我紫磨黄金身聸仰令足莫令后悔若言吾灭非吾弟子若言吾不灭亦非吾弟子于时百千万众一时悟道师云然则膏肓之门不足以发药翠岩且作死马医你等诸人皮下还有血么。

　　举南泉一日问黄檗定慧等学明见佛性此理如何檗云十二时中不依倚一物始得泉云莫是长老见处云不敢泉云浆水钱且致草鞋钱教什么人还檗便休师云若不同床卧焉知被里穿。

　　举古者道露裸裸赤洒洒四维无遮障上下没可把师云朝游罗浮暮归檀特即不问你脚跟下一句作么生道。

　　举庞居士问马祖不昧本来人请师高着眼祖直上觑士云一等无弦琴唯师弹得妙祖直下觑士礼拜祖便归方丈士随后云今日弄巧成拙师云且道宾家弄巧成拙主家弄巧成拙还有人拣得出么若拣得出三十棒一棒也较不得若拣不出来年更有新条在恼乱春风卒未休。

　　举教中云有诤则生死无诤则涅盘师云直得风行草偃响顺声和不求诸圣不重己灵无纤芥可留犹是争诤法且作么生是无诤底法。

　　举古者道三世诸佛不知有师云如䖝蚀木狸奴白牯却知有师云雪上加霜。

　　举德山问龙潭久向龙潭及乎到来潭又不见龙又不现潭云子亲到龙潭山便休师云你识龙潭老么僧拟议师以拂子蓦口打。

　　僧入室举僧问赵州万法归一一归何所师便喝僧茫然师却问赵州道什么僧拟议师以拂子蓦口打。

　　举僧问智门祚和尚如何是佛门云踏破草鞋赤脚走如何是佛向上事门云拄杖头上挑日月师乃问僧会么僧云不会师乃以颂示之鞋穿赤脚走衲僧休大口日月杖头挑面南看北斗僧便礼拜出师云来来僧乃回头师云莫教撞着露柱。

　　举沩山祐和尚方丈颂云沩山方丈峭峻难上若人[跍-十+水]着气如樊将师云作家宗师天然有在僧云和尚作么生师有颂示之翠岩方丈曾无遮障衲子入来便见和尚僧便礼拜起师云还见翠岩这个老汉么僧拟议师以拂子蓦口摵。

　　举僧问香林如何是衲衣下事林云腊月火烧山师乃问僧会么僧云不会师云你为什么谩老僧其僧良久云某甲也有个会处师云香林亦湏吃棒。

　　小参举先百丈因岁暮示众云你一队后生经律论固是不知也入众参禅禅又不会腊月三十日且作么生折合去师云灼然诸禅德去圣时遥人心淡薄看却今之丛林更是不得也所在之处或聚徒三百五百浩浩地只以饭食丰浓寮舍稳便为旺化也中间孜孜为道者无一人设有十个五个走上走下半青半黄会即揔道我会各各自谓握灵蛇之宝孰肯知非洎乎挨拶鞭逼将来直是万中无一苦哉苦哉所谓般若丛林岁岁凋无明荒草年年长就中今时后生才入众来便自端然拱手受他别人供养到处菜不择一茎柴不般一束十指不沾水百事不干怀虽则一朝快意争柰三涂累身岂不见教中道宁以热铁缠身不受信心人衣宁以洋铜灌口不受信心人食上座若是去直饶变大地作黄金搅长河为酥酪供养上座也未为分外若也未是至于滴水寸[糸*系]便湏披毛戴角牵犁拽𣏌偿他始得不见祖师道入道不通理复身还信施此是决定底事终不虚也诸上座光阴可惜时不待人莫待一朝眼光落地灾田无一篑之功铁围䧟百刑之痛莫言不道珍重。

　　偈颂

　　原居(二首)

挂锡西原上。玄徒苦问津。千峰销积雪。万木自回春。谷暖泉声远。林幽鸟语新。翻思遗只履。深笑洛阳人。

挂锡西原上。谁同振此风。卷帘千障日。坐石一枝筇。雪岭书无说。衡阳信不通。回观清景外。云鸟自憧憧。

　　三印

一印印泥贤愚共知捩转鼻孔顶上金槌

一印印水徒张唇觜未涉流沙洪涛竞起

一印印空明月清风烁迦罗眼斋后之钟

　　春日闲居(四首)

林下春时节融融万物新眷兹和煦力孰不谓通津

林下春时节幽居境倍清晓云分岳色流水带莺声

林下春时节迟迟日渐暄不知歌有道泉石自相便

林下春时节谁同狎此心野花开不尽岩桧冷森森

　　布袋和尚(五首)

散诞不拘仪轨终日拖泥带水茫茫竟未知归教伊从谁雪耻

困来抱囊无语傍观尽生疑虑未免开献诸人是甚闲家破具

贫道本无遮护举目知君罔措可怜二月三月是处蜂狂蝶舞

莫讶衣裳破碎入廛且无忌讳横身要道等人那个便知圈缋

日暮爱游贫里岂是图他小利分明报你诸人腊水冰霜满地

　　和泥合水(五首)

余有一道千圣不到北走南奔相头买帽是何之道云横碧峤

余有一辨风生岳面举目千差知君不荐是何之辨僧堂佛殿

余有一说善知时节若人会得眼里添榍是何之说春寒秋热

余有一剑寒光若练虎啸风生飞霞走电是何之剑灰头土面

余有一机圣凡共知拈却鼻孔举起湏弥是何之机渊明皱眉

　　示学者三首

赫日光中谁不了底事堂堂入荒草担簦负笈苦劳心从门入者非家宝演宗乘提祖教千年枯骨何堪咬南北东西归去来拈得鼻孔失却口

经不看禅不会终日拥炉长瞌睡五湖禅子竞头来眨上眉毛三门外

翠嵓不会禅仰面看青天打破大唐国笑杀老南泉

　　因雪示众二首

雪雪片片交飞无暂歇万里江山一样平要津把断底时节文殊印普贤诀

杲日当空还漏泄无言童子念摩诃憍梵钵提长吐舌

　　宗本义

宗本才彰义已赊徒将心识话周遮渔人夜唱归烟岛樵父春行踏落花

　　六相义

成坏揔别同异帝网交参六义拈起大地山河透出过现未世文殊梦里扬眉普贤空中弹指三十年后自看且恁和泥合水

　　颂古十二首

灌水不满卮运雪不填井吁哉碧眼人迢迢涉葱岭

绝粒既无功负舂宁有省一花五叶开猿啸诸峰顶

入门何必辨来机潦倒禅和不自知柏树庭前刚指注翻令平地下针锥

抱拙少林已九年赵州忽长亭前柏可怜无限守株人寥寥坐对千峰色

平常心是道举步入荒草翻嗟王老师到底不能晓

玉兔金乌任飞走桃花见后谓无疑壮志由来本是伊若问玄沙言未彻

现前赃物自家知赵州有语吃茶去明眼衲僧皆赚举不赚举未相许堪笑禾山解打鼓

杖林山下竹筋鞭头尾拈来揔一般莫怪玄沙不出岭他家元是钓渔舡

言中辨的老禅和蓦直台山路不蹉勘破却回人莫问岳阳船子洞庭波

踏着秤槌硬似铁蒙𥋾禅和犹未瞥三冬岭上火云生六月长天降大雪

杜禅和杜禅和一个糊饼无奈何礼拜任君头着地海东船子过新罗洞山有语麻三斤衲子擎拳要问津因忆旧年看草字张颠颠后更无人

休问藏身北斗撩他露柱烦恼𨁝跳撞入灯笼穿却湖南长老

　　因僧举泐潭颂乃有颂示之

北斗藏身事不孤韶阳由是丧残躯而今泽国垂纶者犹把鯹鳣诳懵夫

　　留僧

侍余函丈二三秋日损由来道未酬何事解衣轻取别钵囊犹挂树梢头

　　数珠

落落循环在手茫茫未知出跳虽然本自圆成争奈其中一窍放行怛萨舒光把住毗沙匿曜有时捉向手中贵与衲僧取笑

　　南峰师子山

状夺西河类雄雄镇此峰爪牙终不露狐兔自潜踪

　　云门上庵

草堂危构若耶西九夏幽居景物奇帘卷乱峰初雨后白云流水自相随

　　送化士

化门舒卷岂同时出塞还湏斩万机道泰却旋林下日卷帘闲看岳云归

　　送文禅者

禅人别我访南宗吴楚山川去几重莫谓临岐无可赠万年松在祝融峰

　　送宁首座

一语通诸密开权涉化门当机如有路北斗坐南坤

　　送就维那

振锡归韶石重来款竹扉无言宣祖意溢目太阳辉

　　送华禅者

一字不出头十字不挑脚可惜少林人端坐无斟酌孰云错金锡高擎返故乡清风浩浩生寥廓

　　送聦山主

故国曾不住他乡无暂留肩横一枝锡何处问踪由

　　寄慈济大师

凛凛冰风临晚景环炉独坐双峰顶茫茫六合曾未知月写千江万江影

　　寄福严禅师二首

迹遁寒岩云鸟绝阴崖流水花微发昨夜天风扫石床寥寥坐对三生月

一叶落兮天下秋古今人事谩悠悠皇恩三让名还大千载真风咏莫𠇲

　　寄云盖雕禅师

情忘应许道相交肯谓川途有所遥月皎五峰湘水白云蒸石廪露偏饶

　　寄南华慈济禅师

曹溪何幸示来书忽忆当年在大愚堪笑堪悲无限事甜𤓰生得苦葫芦

握草为金未足奇韶阳风骨与谁知年来老大浑无用应对卢公独敛眉

　　寄木山长老

刊石𠇲夸自点头武陵法道欲谁酬年来应是慵开眼独坐龙门见九州

　　寄龙王进长老

南北山居道不殊不殊犹未得通途龙峰地暖花应秀石廪云寒万仞孤

　　与李君行者

辞家日久慕参禅不惮崎岖甚可怜报汝速湏归故里阑冬耕取昔年田

　　暮冬𣄆怀

雪压怪松枝欲折衰病畏寒长拥炉添薪坐久眼忽瞑偃卧不知山月晡

　　聸木平道人

岳顶云披。清风貌古。一沤未形。万机起缕。道极致淳。行敦亡矩。稽首木平。不劳斤斧。

　　禅人写余真固命余赞

顶高颊拳祖佛之怨唇尖鼻缺禅庭之孽天下人憎这个老杰

十五十六天轮地轴日面月面神嗥鬼哭少室从风竹马年而今莫问胡家曲(咄)

　　自诒一首

坏衲曾披蒙雪顶。绕轩松竹冷相侵。虚堂夜永坐将半。花落嵓前知几深。

　　山居四首

片片残红随远水。依依烟树带斜阳。横筇石上谁相问。猿啸一声天外长。

静听凉飙绕洞溪。渐看秋色入冲微。渔人拨破湘江月。樵父踏开松子归。

垄麦重重覆紫烟。太平时节见丰年。野云忽散孤峰出。列派横飞落涧泉。

冻把岩根雪尚稠。暮云闲锁远峰头。地炉骨柮高烧起。石铫烹茶时一瓯。

　　答云峰正大师二首

溢目江山雪正深。𣄆庭寒色尚沉沉。尤忻象外有良契。时以嘉言慰此心。

竹斋欹枕病方回。春餤梅花忽寄来。珍重此恩何以报。榰筇时上石楼台。

　　寄道友

散尽浮云落尽花。到头明月是生涯。天垂六幕千山外。何处清风不旧家。

　　对菊

澹然金菊映秋光。底事无人泛玉觞。翻忆陶潜旧池上。肯教和草过重阳。

　　退居寄承天偶作五首

道薄常惭继祖猷。退居嵓谷任春秋。斋时自有盂𦎟饭。六合清风卒未休。

道薄常惭继祖天。瞬眸金色已虚传。而今犹举僧伽𦚣。端坐鸡峰诳后贤。

道薄常惭继祖灯。老来林下笑卢能。抱腰持石长三尺。不愧黄梅会里僧。

道薄常惭继祖心。九年何事绝知音。到头无赖空回首。皮髓分拏直至今。

道薄常惭继祖门。随家丰俭且安贫。掌间日月湏弥走。把住南星对北辰。

　　十二时歌

鸡鸣丑眹兆之前还乱走梦里论量几万般天明无是虚开口

平旦寅山河大地掌中擎金刚焰里空弹指碧眼胡僧来未能

日出卯烜赫威光无剩少茫茫宇宙未知归竞向途中斗机巧

食时辰南北东西谁是亲钵里不逢香积饭深惭枉作出家人

禺中已信手拈来无不是迷却南街走北街草鞋踏破因谁置

日南午翻出囊中无一缕铜头铁额知未知草偃风行立千古

日昳未休话真如论实义官家不许夜行人谁教醉酒街头睡

晡时申游子前来问要津钵盂打破浑闲事茶盐少了却生嗔

日入酉朝参暮请何曾有不如静坐念金刚从他笑破衲僧口

黄昏戌一点寒灯照幽室钟鼓喧轰闹一场摩诃般若波罗密

人定亥啐啄之机遭哂怪自从胡乱知几年不曾少人一丈债

夜半子开眼尿床到如此老胡犹自涉崎岖石塔空留镇熊耳

　　师嘉祐七年七月将示寂上堂有颂

住世六十五年为僧五十七夏玄徒休问指归鼻孔大头向下

　　古尊宿语录卷苐四十二　　　　　士六
中华藏第 077 册 No. 1710 古尊宿语录


　　古尊宿语录卷苐四十三　　　　　士七

　　僧录司右阐教兼钟山灵谷禅寺住持　净戒　重校

　　大鉴下十一世。

　　黄龙南禅师法嗣。

　　云庵真净禅师陕府郑氏子坐夏大沩闻僧举僧问云门佛法如水中月是否门曰清波无透路师乃领解往见黄龙久而得旨其后化道大行。

　　初住瑞州圣寿开堂日白槌罢师乃召大众云当须自观若此观者名为正观若他观者名为邪观邪正未分有疑请问僧问列祖升堂贤[仁-二+(亡/大)]坚请向上宗乘请师举唱师云六六三十六进云常忆江南三月里鹧鸪啼处百花香师云好个消息进云今日郎中承此善退身三拜谢师恩师云深僧礼拜问语默二途皆易辨师令得法嗣何人师云早来向你道了也进云恁么则黄龙的子临际亲孙去也师云犹自卜度在进云而令四海清如镜行人莫与路为仇师云速礼三拜问世尊出世梵释相随郎中请师将何报答师云一雨普及万物咸滋进云一言生笔下万古落人间师云人间事又作么生进云浪尽还㱕水月落不离天师云闲言语行者问天地以万物为刍狗圣人以百姓为刍狗未审和尚以何为刍狗师云点进云祸入僧门师云交行者拟议师便喝行者礼拜师云得与么有前无后问此日人天普集太守临筵祖意西来乞师端的师云的进云一句已蒙师指示向上宗乘事若何师云向下底进云若不登楼望焉知沧海深师云过进云四众沾恩学人礼谢师云犹欠一着在进云傍观者丑师云放有僧出云这里是什么所在师云好好问着且莫虚头问如何是虚头一句师云这虚头汉僧无语师便喝僧拟进语师云钝置煞人进云真善知识师云你是不得已也。

　　师于熙宁八年在洞山受请于法座前拈帖示众云最初一句子便要众人知还会么良久云符到奉行维那宣帖罢师乃云大众诸佛出兴于世总秪赴个时节且道贫道今日赴个什么时节遂指法座召大众云今古应无坠分明在目前便升座乃云还有问话者么时有僧问承古有言不见一法即如来方得名为观自在如何是自在底事师云透七透八进云龙得水时添意气虎逢山色长威狞师云暗进云前村深雪里昨夜一枝开师云闲言语问施主殷勤伸三请今日当筵事若何师云新丰洞里水潺潺进云若然者得闻于未闻去也师云且道闻底事作么生僧提起坐具师云杜撰禅和进云大众证明学人礼谢师乃嘘嘘。

　　复云更有问话者么良久乃喝云昔日大觉世尊起道树诣鹿苑为五比丘转四谛法轮唯憍陈如最初悟道贫道今日向新丰洞里只转个拄杖子遂拈拄杖向禅床左畔云还有最初悟道底么良久云可谓丈夫自有冲天志不向如来行处行喝一喝下座。

　　初入院升座僧问天地亢阳愿垂一雨师云自有清凉者进云与么则群生有赖也师云知恩者少进云云散家家月春来处处花师云不易念得来问如何是圣寿境师云参差旧屋宇到者始应知进云如何是境中人师云一似不相识进云人境已蒙师指示向上宗乘事若何师便喝僧礼拜师云不消一喝问昔日世尊出世坐断乾坤今朝和尚出世意旨如何师云四众围绕进云大众证明学人礼拜师云何不更问。

　　复云青山渌水不能住白日红尘却自㱕而今避不得也且混俗和光灰头土面笑他林下人也要笑若解笑甚奇妙十字街头拈得个破布衲袄抖擞尘埃示众人好不好晓不晓从他肉案头歌叫喝一喝云回头转脑。

　　晚参上堂僧问不离当处常湛然觅即知君不可见见即不问如何是不离底事师云倾心吐胆进云若不登楼望焉知沧海深师云祇如湛然底事又作么生进云三门佛殿长相对翠竹松风满院寒师云多虚不如少实进云也须检点过师便喝。

　　复云弥勒真弥勒分身千百亿时时示时人时人皆不识拈拄杖云还识么千个万个但识取这个掷下拄杖下座。

　　因请首座维那典座上堂问流水下山非有意片云㱕洞本无心如何是无心一句师云你是有心耶无心耶进云叠石峰高险白云出故关师云莫道无心好僧礼拜师云三十年后醒去在。

　　复云三德六味施佛及僧香积厨中善调在手三世诸佛向砧槌上声声相应且道相应个什么良久云问取堂中第一座。

　　上堂僧问晓色未分人尽望及乎天晓意如何师云你见么进云城隍虽淡薄林下道相亲师云这里是什么处所。

　　复云有进有退有急有缓道在变通事乃成就监院荷担竭力街坊善巧化人知客临时接引长老据款结案还有不涉斯义者么良久云明年更有新条在恼乱春风卒未休。

　　上堂僧问真则是幻幻则是真真幻既除道㱕何处师云若有处所堪作什么进云千江有水千江月万里孤舟万里身师云却不如是进云江上渔人空点头师云适来向你道什么僧便喝师云好一喝僧又喝师云两喝后又作么生僧礼拜云犹嫌少在师乃嘘嘘复云大众宿来万福数日人事相烦更不一一陈谢礼繁则乱知是般事便休且道是什么事蓦拈拄杖云风不鸣条雨不破块尧风荡荡行人让路万姓歌欢筠阳城中谁家灶窟里无烟张公吃酒李公醉捉拄杖云寒山拾得。

　　上堂昨日有僧从泐潭来却往仰山去蓦拈拄杖云筠阳城中圣寿院里打鼓普请吃茶。

　　上堂有化主问承古有言天得一以清地得一以宁君王得一以治天下未审衲僧得一时如何师云善为化导进云恁么则红尘路上无闲客也师云家家观世音僧礼拜师云更须着力。

　　复云我观法王法法王法如是蓦拈拄杖云穿却你诸人鼻孔换却你诸人眼睛还我法王法来乃喝云差之毫𨤲失之千里掷下拄杖下座。

　　上堂僧问十方佛土中唯有一乘法如何是一乘法师云百尺幡竿尾指天进云学人退身三步去也师云脚跟下七纵八横进云月色和云白松声带露寒师便喝僧亦喝师云这野狐精。

　　复云宿来大众万福方期首夏已是初秋今朝改旦七月一日嗟乎流光电速四序推移是事不常人亦渐老还有不涉老少者么良久云八十翁翁着绣靴因道遥长老来上堂僧问一句了然超百亿一句即不问如何是百亿师云道士系腰带进云一堂风冷淡千古意分明师云番人头戴冠进云大众证明且礼三拜师喝云瞎汉。

　　复云青山深处人来我红尘里红尘偶不见白云与流水耳目何所分浮名与浮利为是红尘非为复青山是是非两途间几多殊未已幸遇逍遥人可述逍遥理下座。

　　上堂开云门门七通八达却须知有关棙子去着若也不知虽活如死现黄龙龙千变万化更须到伊窟宅潜处若不到有眼如盲诸德我观法王法法王法如是有眼者辨取。

　　因清凉长老到上堂热恼既尽清凉现前分别不生虚明自照然后我当按指海印发光汝暂举心尘劳先起乃喝云三世诸佛一棒打杀填沟塞壑抛东掷西一任诸人看蓦拈拄杖云过去诸佛亦如是现在诸佛亦如是未来诸佛亦如是遂掷下云看。

　　上堂僧问如何是珠师云炟焃光明在目前进云满城尽是知音者吟出新诗与众看师云谁是知音者僧云大众证明学人礼拜师云虚头汉。

　　复云一叶落天下秋老僧慵剃雪霜头风浩浩水潺潺忙者自忙闲者闲终南山色翠相倚湘岸橘朵红钩攀诸禅德会即途中受用不会且世谛流传拈拄杖云不是途中受用又作么生传良久乃喝云夜静水寒鱼不食满船空载月明归。

　　谢月化主上堂灵山话月曹溪指月圣寿今朝谢月且道与古人谁亲谁疏莫有人辨得么若也辨得将此深心奉尘刹是则名为报佛恩若辨不得无角铁牛眠少室生儿石女老黄梅笑杀栽松道者参。

　　上堂方经七月十五已是八月中秋徒知暑往寒来人老区区未休休休看看便是结交头大众丹霞老道底百骸俱溃散一物镇长灵乃喝云无端骑圣僧上堂东西南北四维上下观机设教应病与药蓦拈拄杖云马大师来也看看日面佛月面佛一一为君重拈出若善服者病瘥药除举足下足无非道场不善服者药病相治尽大地是药触途成滞遂掷下云秪在诸人面前便下座。

　　上堂有时灰头土面横身荒草众生处处着引之令得出其奈饥逢王膳不能餐又争怪得老僧。

　　上堂德山呵佛骂祖承其言者多见德山者少黄龙佛手驴脚见黄龙者众善其机者稀蓦拈拄杖云欲得见德山么遂左边卓云看要知佛手驴脚么复右边卓云看乃横云佛手驴脚我宗恢廓德山披毛黄龙戴角万化目前磊磊落落乃喝云眼空定动总是着缚下座。

　　因等慈长老到上堂以平等慈度一切生洒一法雨润一切物良由根机不等所受不同互有得失又争怪老僧下座。

　　上堂因城中失火僧问养兵千日用在一朝正当立国安邦为什么各生退志师云千兵易得一将难求进云忽遇军旗急速又作么生师云自有安邦者进云与么则汗马不施功劳不着也师云你是什么人僧便喝师云败将不斩。

　　复云欻然火起焚烧舍宅及至烟消火灭万事成空冷地里一场懡㦬遂喝云转凡成圣又是什么人。

　　永固长老至上堂幽固深远无人能到到则山青水绿别是人间好诸禅德江月照松风吹永夜清宵何所为却怪长时杜鹃子春山无限好犹道不如㱕。

　　上堂十月十五迎寒送暑唯有这个不来不去该天括地亘今亘古虽则全彰要且不露喝一喝下座。

　　晚参上堂十七十八早是漏泄若也不会守系驴橛上堂圣寿有时壁立千仞欲发人人之大机我与么来你拟心早是蹉过了也何故此事非汝思心注意常情之所能诸禅德尽情说了也合作么生。

　　上堂十月二十五临济太莽卤开却云门门德山骂佛祖下座。

　　上堂以字不成八字不是有利无利不离行市蓦拈拄杖云寰中天子塞外将军击禅床下座。

　　晚参上堂十月二十三天寒下暖帘黄昏一觉睡南海出榆甘。

　　上堂圣寿长老不会禅不会道祇会解粘去缚应病与药诸佛子无禅可参无法可学弃本逐末区区客作不如㱕去来识取自家城郭城中自有法王尊一呼百诺髻晃明月珠手振黄金铎还要一切群生自家省觉来来应是从前佛法知见一时放却乃得自己毗卢心印明廓乃喝云大丈夫儿莫错莫错。

　　上堂真不掩伪曲不藏直雪后始知松柏操夜深方见把针人参。

　　檀越散藏经请上堂奉佛至孝四郎及孝眷等为先考二郎终七追荐乃请真如圣寿一禅众开转大藏经一遍供僧一千员斯晨阖郭斋以用表忏上件龙藏琅函灵文圣教经律论三藏五乘十二分诸佛之秘诠顿也渐也半也满也中也边也权也实也种种法门智慧海种种因果德相海种种进修行愿海种种教导方便海种种依正究竟海种种互融摄入海不可说不可说法门功德光明海荐严先考二即超生净界然冀四即及孝眷等生生世世获大善庆居诸佛法会中共证菩提乃召大众全日与诸人在什么会中蓦拈拄杖敲香卓云大众还闻么佛以一音演说法众生随类各得解诸佛于此得之成一切种智具正遍知菩萨于此得之获无生忍法眼清净独觉于此得之现神通光明出无佛世声闻于此得之证寂灭乐永断后有天人于此得之增长十善世人于此得之永尽三业地狱于此得之顿超十地阿修罗饿鬼畜生于此得之永除痴业四生六类一切有情于此得之各随根性一一解脱且道长老于此得之又作么生良久喝一喝下座。

　　上堂圣寿有时戴宝冠挂缨络出来十人有九人一时惊怖毁谤骂詈避走远去见伊不识遂更着垢弊衣与伊相见百人千人一时赞叹欢喜信知我所得智慧微妙最苐一众生之根钝着乐痴所盲如斯之等类云何而可度以拄杖击香卓下座。

　　因快山长老至上堂快然大道只在目前纵横十字拟即留连乃顾大众良久喝一喝下座。

　　上堂举僧问古德云深山里还有佛法也无德云有进云如何是深山里佛法德云石头大底大小底小忽有人问圣寿云十字街头还有佛法也无但向伊道无为什么无贪名逐利大众圣寿道无古人道有是同是别试断看断得出也大奇。

　　在洞山受请众请小参师云新丰古洞万叠争攒悟本真宗千林𥪰蔟古今胜地佛事长兴所以昔日悟本大师有时提唱唯有佛菩提是真皈仗处复喝一喝云犹有这个去就在诸德祗如大师道犹作者个去就在且道意作么生还知落处么丛林中多有啇量者有底道闻佛闻法似生冤家况更有皈仗处故遭悟本大师检点有底道悟本秪要人休歇去有底道悟本秪见锥头利不见凿头方似与么匹配又何曾梦见他古人既不如是又且如何诸德此个事大须子细不可粗心一等参禅穷教到底宗门中千差万别隐显殊途唯大智方明降兹已往莫测涯际而令多是抱不哭孩儿打净洁毬子把缆放船抱桥柱澡洗彼此丈夫阿谁无分若便明去驱耕夫之牛夺饥人之食入火不烧入水不溺于一切处不㽞一切处成就灵光独耀烜赫殊分可谓荡荡乎落落乎张起济岸帆拨动渡人舟于生死海内白浪堆中出没去来逍遥自在乃喝云从他谤任他非雨中兼箬笠蓑衣而令暂别海门月携鱼且向市廛㱕下座。

　　师住洞山在圣寿受请开堂宣䟽白槌竟师良久乃云会么少室峰前曾示此高安滩上复谁传会中若有仙陁客莫学神光废九年遂喝云有疑请问僧问有一人欲出长安有一人欲入长安未审那个在先师云多少人疑着进云不许夜行师云蚊子锥铁牛进云山顶老猿啼古木渡头新雁下平沙师云长安人已入你合作么生进云春日华山青师云者僧虽然后生却可与啇量问新丰胜刹古佛道场侯伯请师愿垂方便师云耀古腾令进云此莫是和尚为人处也无师云将谓是古佛道中人进云洞山境色重添翠悟本玄风复振清师云有甚了期。

　　复云问话且止言多道远然则通人分上无可不可问答纵横何是何非不二门开一道清净所以古人云道无不在触事而真心若不邪所为目正正觉之道得在乎心不在乎言言语道断心行处灭非去来令今日一会法法本然心心本佛官也私也僧也俗也智也愚也凡也圣也天也地也悟则事同一家迷乃万别十差差之毫𨤲失之千里遂拈拂子召大众云一花开五叶结果自然成。

　　施主舍法衣上堂僧问久晴无雨时如何师云点进云学人有赖也师云赫日烁破阇𥠖面门僧回首召云大众高着眼师云三十年后有人笑你。

　　复云诸佛出世咸披此衣说法度人洞山今日亦披北衣说法度人遂拈起衣角召大众云还有不受𢙣水泼者么良久云月到天心白波㱕海上清。

　　上堂久晴忽雨久雨又晴天机莫测吾道可明乃喝云具顶门眼者看。

　　因请知事上堂至道无难唯嫌拣择岂可以亲疏好丑择而然后用之要用便用入到手中土作黄金抛来掷去满目光辉也要众人见诸德又作么生不拣择好丑而用之喝一喝下座。

　　上堂佛法不顺人情诸方长老大开口尽道我会禅会道且道伊会也未无端向屎坑里坐瞒神呼鬼似这般底打杀千万个与狗子吃有什么过又有一般禅和子大开着眼被伊狐魅殊不自知蓦头着屎浇亦不猒恶召云大众彼此丈夫争受与么自己合作么生下座。

　　上堂欲雨不雨使我伸举半阴半晴要汝惺惺果惺惺也与天地合其德日月齐其明乃喝云切忌拖泥带水下座。

　　上堂智不到处切忌道着道着则头角生诸禅德古人一期唱道则无可不可若是洞山即不然智不到处正好道道不着时无所生无生大道闹纵横纵横任运人难测新罗日午打三更参。

　　上堂令朝八月一渐热既消渐凉复至调燮人间育养万类成就四时无思焉无为焉寂然不动感而遂通祖师门下岂孤然[栽-木+(万-一)]是以真机无定祖道难思有时热有时凉生也杀也捞笼万有提㧞四生破妄想尘出大经卷而无心焉而无为焉缘感乃应岂预搔而待痒乎诸禅德且作么生是各各当人一卷大经会么垢尽则明现也三千大千世界遐迩秪在于毫端十世古今始终不离于当念乃喝云不信自殊胜甘为下劣人。

　　上堂摩尼珠人不识如来藏里亲𠬧得既𠬧得不护惜也要众人见蓦拈拄杖掷下云还识么若识烧沉水香供养诸禅德明月照见夜行人良由不是他家事参。

　　上堂佛法现前僧俗俨然八月初五冷落秋天。

　　晚参上堂有相身中无相身无明路上无生路志公和尚欺我等愚迷压良为贱然则敢问诸人而今四大五蕴是有相之身那个是当人无相之体良久嘘欲报先圣护念恩粉骨碎身又安得。

　　上堂举雪峰云南山有条鳖鼻蛇汝等诸人出入好看玄沙云用南山作么师云奇哉善知出处非父不生其子蓦拈拄杖召大众云南山鳖鼻蛇却在者里便掷下云拟即丧身失命。

　　上堂昔有五伯罗汉以六神通降一毒龙了不能得忽异方有一尊者至众谓曰我等尽其神力降不可得尊者可能降之尊者乃弹指一下其龙便伏诸禅德据此还有优劣也无若言无五百众尽其神力皆曰不能此尊者一弹指而毒龙便伏既有优劣如何可明于此明得作个出格道人动静去来五眼不能睹十力不能知堪受人天供养日消万两黄金于此未明山门今日作斋供养罗汉且随队长连床上开单展钵下座。

　　上堂秪知今日明日不知前秋后秋诸禅德休得也未便好休而令更有什么事见么四大海水灌入你诸人鼻孔里湏弥山突出额角边三十年后不得辜负洞山长老。

　　上堂师子吼无畏说百兽闻之皆脑裂遂拍禅床左边云不是师子吼又拍禅床右边云不是无畏说你拟心早是脑裂也更拟如何若何一队野狐精喝一喝下座。

　　上堂平旦寅狂机中有道人身乃喝云不是狂机又唾云不是狂机若作狂机会又争得行住坐卧山河大地不是狂机且道作么生是道人身良久云各自㱕堂吃茶。

　　晚参上堂此个事学不得教不得传不得须是当人悟始得悟得也可可地闲闲地了了明明地历历落落地一切神通变化悉自具足不用外求乃拈拄杖横按云横按镆鎁全正令太平寰宇斩痴顽遂掷下良久喝一喝下座。

　　上堂抚掌左右顾大众云㱕堂吃茶去。

　　因发化主上堂出家沙门当清净自活以乞食为正命食不过分离憍慢故以乞法为正念增长智慧不滞寂故蓦拈拄杖云你有拄杖子与你拄杖子你无拄杖子夺却你拄杖子于此荐得增汝智慧破汝憍慢火焰里藏身淤泥中出现千手千眼大悲菩萨一任神通变化于此不荐有清泉兮恣汝饮有碧岩兮从汝栖切忌寒猿深夜啼谢主首上堂实际理地不受一尘佛事门中不舍一法拈拄杖云不是一法又舍个什么佛事也三德六味施佛及僧法界人天普同供养受供养则不无还知滋味也无若不知分付与首座复敲香台云五千余轴言言异一一龙宫海藏来遂掷下云实际理地不用安排分付与藏主。

　　上堂九日无白醪饱餐黄栗糕十日有黄菊催人打禾谷五更钟未鸣邻鸡已[婁*殳]声相逢不下马各自奔前程参。

　　上堂昨日风气暖今朝天色寒乾坤共着力衲子眼皮宽下座。

　　上堂古德道从门入者不是家珍又作么生是家珍蓦拈拄杖召大众云还见么遂敲香台复乃嘘嘘释迦老子棒打不杀文殊普贤唤不回头休休虚费力且随流待伊时节至一叶落天下秋。

　　上堂谢黄檗先驰云分枝列派共阐宗猷祖令全提各随机变洒黄龙之一雨枯木重荣继断际之遗踪真灯再焰光我先觉以进后昆不任欢庆某无似之者何承先驰上人远离鹫岭深入洞山得得驰书叙某法乳过沐周勤仰荷弗已复拈拄杖召大众云实谓虽与我同条生不与我同条死阿喇喇也大奇算来彼此丈夫儿睡则同床各自梦古今此理少人知少人知付先驰传归鹫岭分明举向师。

　　上堂洞山门下要道便道要用便用救得眉毛失却鼻孔乃喝云久雨不晴参。

　　出县回上堂云三日不相见不得故眼相看是何言欤洞山数日不相见相见秪是旧时人乃合掌云不审过去诸佛现在诸佛未来诸佛参退吃茶。

　　谢监院上堂僧问用之则行舍之则藏时如何师云斩新日月特地乾坤进云龙得水时添意气虎逢山色长威狞师云且得天下太平进云与么则道泰不传天子令师云老僧被你钝置一场。

　　复云身是光明幢心是神通藏大众各自照顾抖擞精神而令现定僧也如是俗也如是释迦也如是弥勒也如是还有人信得及么若信得及不为分外若信不及亦不亏欠信与不信光明幢神通藏各自参堂去下座。

　　上堂举僧问云门如何是和尚家风门云有读书人来报诸德千闻不如一见又作么生见良久云秪为分明极翻令所得迟。

　　上堂洞山门下八凹九凸交交加加屈屈曲曲崎崎岖岖嵲嵲屼屼水云掩映烟岚重叠一道直截观者游者十人九人举步早是迷却路头也其中莫有不迷者么乃喝云且道洞山路头在什么处。

　　上堂举昔日天台国清寺因炙茄次有拾得以竹串向维那背上打一下维那叫直嵅你看这风颠汉拾得云苍天苍天寒山问你打伊作什么拾得云费却多少盐酱诸禅德拾得打维那实谓费盐酱多也为当别有道理明眼衲僧试出来断看一为众决疑已晓未悟二表自己参学辨其是非冷地里说葛藤贬剥古今不为好手有么若无老僧为你决疑去也直岁苦苦告退再三㽞得寒山拾得揔分付却扫地底教扫地烧火底教烧火诸寮儿子莫令空过饶舌丰干到来老僧为伊勘过监院维那典座直岁更须要知寒山拾得姓个什么若也不知异日他时总遭伊把鼻孔领过喝一喝下座。

　　上堂光剃头净洗钵好便住𢙣便脱好诸禅德莫将世俗见埋没道人心。

　　上堂洞山深幽且固千年林木生烟雾林间多少葛藤枝左攀右惹难回互回而更相涉不尔依位住阿呵呵将谓洞山多葛藤元来却是参同契乃喝云明眼衲僧莫容易。

　　上堂但知随例餐䭔子也得三文买草鞋秪如新妇骑驴阿家牵又作么生直饶道得更问祖师鼻孔长多少在下座。

　　上堂但离虚妄名为解脱其实未得一切解脱作么生是一切解脱蓦拈拄杖云关又云云门大师在拄杖头上𨁝跳还见翠岩眉毛么若也不见洞山为你注破长庆来也遂掷下云吹笛打鼓普请看。

　　上堂谢庄主监𠬧云参玄上士味道高人于动静日用间百事成现受用具足一一要知来处所以古人云譬如大地何物不从地之所生诸佛唯指一心何法不从心之所立洞山分野地之所生或麦或麻或豆或称然非其人则不能成辨安立既有安立得不劳乎神用然神用虽劳粒粒不落别处且道落在什么处遂拈拄杖掷下召大众云见么阿谁无分知来处么若知可谓不风流处也风流。

　　上堂久参先德不在此限后进初机不用妄想更依倚个什么何不拨开自己心地灵源放出神通光明滔滔流注成辨佛事岂不快哉蓦拈拄杖云不是神通光明又击香卓云不是佛事遂掷下良久喝一喝云夜半乌鸡谁捉去天明带雪遭指注。

　　上堂识情安排工夫造作一向攀缘己事荒却不信吾家正遍知论劫莫能成正觉喝一喝下座。

　　上堂举三圣云我逢人即出出即不为人兴化云我逢人即不出出即便为人师云看者两个老古锥窃得临际些子活计各自分疆列界气冲宇宙使明眼衲僧只得好笑诸禅德且道笑作什么还知落处么若知一任七颠八倒若不知且向三圣兴化葛藤里咬嚼下座。

　　除夜小参云一年将尽夜万里未㱕人今夜一众尽是他乡之子因何不㱕阿呵呵直饶便㱕得㱕得亦无家正是诸人㱕处㱕得么君不闻庞居士云十方同聚会个个学无为此是选佛场心空及苐㱕以拂子敲禅床便起。

　　岁旦上堂不见一法即如来方得名为观自在诸禅德今日人人添一岁还见么若不见又道人人添一岁若见在什么处安着既见着处便见出处既明方能世出世间于法自在观自在菩萨将钱买糊饼放下却是馒头好诸禅德一年添一岁一岁一如来拈拄杖云拄杖子亦成佛也看。

　　上堂佛法二字不用道着道着则头角生古人秪解杀人不解活人何不道佛法二字一一现成诸禅德欲知佛么秪诸人是欲知法么秪诸人日用者是是不是是即也大奇不是也大奇杀也活也一处不通两处失功两处不通触途成滞。

　　出州回上堂山中城里事不相知有一句子未敢泄机候遍到寮中一一当面分付直是临时各自着精彩莫教蹉过。

　　发化主后上堂丐者月余朝束装有烦知事首座大众一动一静宁不有劳然则劳动若是道人分上无非佛事所谓往复无际动静一源苟契神于动静则无滞于往还心迹不生顺逆何咎此则于心无心于事无事又何妨于动静往还之勤其或得之者正乎心失之者乱乎性盖得失之自殊非动静之有异乃拈拄杖掷下喝一喝下座。

　　上堂放过一着落在苐二仲春渐暄景色明媚一众高人起居轻利莫有不涉春缘底么良久云远道擎空钵深山踏落花。

　　上堂相抛有十日㱕来山水中眼开如梦觉是事半成空喝一喝下座。

　　上堂欲识佛性义当观时节因缘古人无端向虚空里钉橛诳惑后人今日四月一初夏时节久雨不晴伏惟知事首座大众道体万福更讨什么佛性义你诸人各自有眼有鼻有口有耳何不散去莫妨我东行西行下座。

　　上堂举云门云劄久雨不晴师云云门虽善临时变豹东劄西劄未免和泥合水和泥合水即且止秪如云门云劄是那个劄字莫有明眼衲僧识么若识云门有甚气息若不识衲僧有甚气息秪者气息有鼻孔者辨下座。

　　上堂此事如明珠在盘不拨自转有底拨不转按不活又争怪得老僧要识明珠么各自㱕堂吃茶。

　　上堂圣僧每日入骨入髓为诸人说适来击鼓重为宣扬更待长老开口动舌又堪作什么老僧恁么道也是为蛇画足。

　　结夏日上堂十方聚会三月一结息狂妄心除苦恼热获胜清凉证大寂灭到波罗岸出生死辙以此圣制故不虚设声闻缘觉不见不闻三世诸佛秪可自知衲僧跳不出打在绻缋里动即开眼尿床梦中说梦且向洞山门下九十日讨个活路。

　　上堂举昔日盐官常教僧看见性法门闻大沩亦尔密遣二僧往探之既至座下凡百提唱俱不识乃生慢意一日会小释迦曰你莫粗心小释迦遂作一圆相以手捧向前二僧又不识小释迦云你莫粗心便起去师云小释迦三昧二僧不知洞山门下莫有知者么是什么三昧良久云打面还他州土麦唱歌须是帝乡人。

　　上堂槌钟复击鼓日轮正当午拾得语寒山画龙却得虎下座。

　　上堂腊月二十新丰一众衲僧巴鼻滴水滴冻。

　　上堂人贫智短马瘦毛长赵州云我青州做一领布衫重七斤师云有年无德洞山见兔放鹰知生不知其死大众欲出生死不涉有无大用现前勿随言语请首座典座及逍遥和尚来上堂不动真际为诸法立处昨日监院名今朝首座号缘应百千般立处头头妙典座把杓柄一一临时料众口若能调逍遥同一道诸法立处今已彰作么生说个不动真际底道理喝一喝下座。

　　上堂佛法门中有纵有夺纵也四五百条花柳巷二三千所管弦楼夺也天上天下唯我独尊不纵不夺又作么生良久云长把一声㱕去笛夜深吹过汨罗湾下座。

　　因华严座主到上堂法界者一切众生身心之本体也乃拈拄杖云不是法界是诸人无始以来灵明廓彻广大虚寂之妙体故此土他界天堂地狱六凡四圣情与无情同一无异无坏无杂犹帝网之明珠互相融通更相涉入可谓无边刹境自他不隔于毫端十世古今始终不离于拄杖头上若尔则何啻掷大千于方外纳须弥于芥中而今百亿日月百亿须弥百亿世界都在拄杖子里许乃掷下云掷在诸人面前还见么信得及么不思议解脱力神通游戏妙用现前非假于他术皆吾心之常分耳喝一喝下座。

　　出州回上堂古人道去去实不去途中好善为来来实不来路上莫亏危古人见不透脱强生节目惑于后人洞山即不然来但言来去但言去有什么过老僧入州途中晚便住晓便行又善为个什么㱕来路上困便歇饥便饭又有什么亏危今复林下与诸道人相见又有什么事参退吃茶。

　　上堂季冬极寒伏惟知事首座大众尊体万福仲冬已过孟春未来季冬现前过去已过去未来实未来现在当无住三世既不㽞四时何处去若尔则衲僧门下是是非非长长短短有什么过喝一喝下座。

　　上堂入州仅十日出县又两朝此心苟无为动静皆逍遥拈拄杖云拄杖子不可不逍遥良久云莫动着动着则打折你驴腰。

　　晚参上堂举僧问古德觌面来时如何答云分付与典座又云如何是有漏答云笊篱如何是无漏答云木杓师云笊篱木杓一时分付与典座更莫外求一一现成物虽常式妙在乎人有底秪在面前拽不来推不去纵拽得来有千疑万虑不敢用有底信手拽来超今越古所以(僧问云门)如何是超佛越祖之谈门云糊饼诸禅德好省力是即是还有超佛越祖底道理也无试断看断得出僧堂里一任横咬竖咬若断不出有烦新旧二典座。

　　上堂举古有僧半夜大叫云我悟也傍僧把住云你悟个什么其僧云师姑元是女人做师云善即甚善赚煞多少人却须知有赚人处洞山也有个悟处悟个什么化主元是徒弟做羙即甚羙笑煞多少人却须知有笑人处赚人笑人两语双陈饱参衲子试辨疏亲。

　　复云僧问云门如何是云门一曲门云腊月二十五师云今日是腊月二十五若作云门曲又是腊月二十五若作腊月二十五又是云门曲又云唱者如何门云且缓缓师云云门云且缓缓为不肯这僧也别有道理良久云一般佛法从人妙两处誵讹试断看。

　　岁旦上堂去年贫未是贫今年贫始是贫去年贫犹有卓锥之地今年贫锥也无师云香严与么道奇特甚奇特要且只知其贫不知其富洞山即不然去年富未是富今年富始是富去年富唯有一领黑黪布褊衫今年富添得一条百衲山水袈裟岁朝抖擞呈禅众实谓风流出当家诸禅德洞山与么为复是不肯古人耶为复扶古人耶试辨看。

　　立春日因雪上堂大地雪漫漫春来依旧寒说禅说道易成佛作祖难洞山则不然而今坐立一一成佛作祖何更有难有易遂拈拄杖云不可不成佛所以假言三十二八十也空声拄杖子唤作成佛不是空声释迦弥勒文殊普贤不是空声而令触目遇缘万别千差不是空声都无实事佛法到者里也要人有么有么乃击香台下座。

　　上堂发化主举王大王向雪峰会里请晏监院住鼓山雪峰谓众曰有一只圣箭子入九重城里建立佛事去也有孚上座去中路截住问云承闻圣箭子入九重城里去是否晏云是孚云忽遇三军围绕时如何晏云他家自有通霄路孚云与么则离宫失殿去也晏云何处不称尊孚遂回谓雪峰云圣箭子途中折了也峰云他道什么孚举前话峰云奴奴他语也得孚云和尚胳膊终不向外曲师云雪峰虽为一千五百人善知识受侯王供养福报因缘即不无若是佛法未在洞山则不然云和尚圣箭子途中折了也云他道什么师云待伊举了拽拄杖打将出去一使孚上座于后作个本色衲僧二与圣箭子出其锋铓三与禅门作个真正宗匠为后人眼目诸禅德是也不是有眼者辨取良久云洞山也有三只圣箭子各往一方作大佛事莫有作家战将向途中截住将圣箭子总与摺折却来洞山手里请棒吃有么有么若无明日普请向新丰亭上随例吃茶相送。

　　上堂举悟本大师云古路坦然谁措足无人解唱还乡曲清风月下守株人凉兔渐遥春草绿乃拈拄杖云不是古路岂不坦然我措足也海印发光只是少人信复击香卓云不是还乡曲且作么生唱若唱得五音六律应难比步步逍遥达本乡唱未得也守株月下浑闲事却恐蹉跎过一生喝一喝下座。

　　施主舍大藏经函上堂僧问施主入山崇胜事琅函星布意如何师云天无私盖地无私载进云恁么则佛法得人永镇龙宫师云日月昭彰进云一人有庆兆民赖之师云者僧却善知时节进云施主沾恩学人礼拜。

　　复云世出世间法立处皆相参举天便有地举北便知南举僧便见俗举圣便明凡以新当见旧以经方显函宜哉一一法所立皆双兼双兼不涉二所立无不堪此大解脱门智者乃深谙故石头禅师云当明中有暗勿以暗相睹当暗中有明勿以明相遇明暗各相对比如前后步乃拈拄杖云且道是明是暗跳得出也大奇跳不出且在明暗里只这明暗也大难明遂击香卓下座。

　　上堂丹霞烧木佛院主眉须落又教中云未见自作他受他作自受若尔则禅门与教乘敌体相违故[舟-(白-日)]霞自烧木佛傍僧受殃未审此理如何莫有人明得么良久云若无人唯澄公首座深明此理希诸高德旦暮亲而扣之就而明之下座。

　　上堂[舟-(白-日)]霞烧木佛院主眉须堕落蓦拈拄杖云不是木佛便掷下云谁敢烧你拟即眉须堕落不拟又且如何遂高声叫行者拈起拄杖下座。

　　僧云大众证明学人礼谢师云你作么生会僧便喝师云掠虚汉僧又喝师云一任𨁝跳僧云也不得放过师却喝。

　　复云五月六月飞霜散雪水中火中藕白莲红参。

　　解夏日小参师云有问话者么乃以拂子击禅床云天地造化有阴有阳有生有杀日月照临有明有暗有隐有显江河流注有高有下有壅有决明王治化有君有臣有礼有乐有赏有罚佛法住世有顿有渐有权有实有结有解结也四月十五十方法界是圣是凡若草若木以拂子左边敲云从者里一时结举拂子云总在拂子头上还见么乃喝云解也七月十五日十方法界若草若木乃圣乃凡以拂子右边敲云从者里一时解举拂子云总在拂子头上还见么乃喝云只如四月十五日已前七月十五日已后且道是解是结举拂子云总在拂子头上还见么乃喝云诸高德此三喝中有一喝是金刚王宝剑有一喝是踞地师子有一喝是探竿影草若人一一辨得始见临济大师道出常情黄檗被掌大愚遭筑虽相去三二百年许你亲为的子然后大开不二妙门权诸祖道摧邪显正扶宗立教整顿颓纲纵大知见耀大法眼不动本际决胜魔军乃喝云更须知有一喝不作一喝用到者里须是具烁迦罗眼向未痾已前蓦提得去诸德且道提得个什么良久喝一喝下座。

　　因檀越入山小参师云众中还有具顶门上眼底衲子出来照天照地看问铺席既开当路畔行人争忍不相过师云我这里钓鳌鱼跛鳖出来作什么进云未审招贤事若何。

　　师云你不是贤者进云欲观深合内更打一重关师云笑煞傍观问昔日龙女献珠得成佛道未审施主设斋还成佛也无师云善恶若无报乾坤必有私进云有水皆含月无山不带云师云却是阇𥟖会得好。

　　问答了复云还更有问话底么良久云三十年弄马骑却被驴扑遂抚膝云直得须弥岌嶪海水腾波三十三天一时退位十八大地狱尽乃停酸见么若者里见得释迦拱手弥勒攒眉文殊普贤与伊作侍者若也不见看我七纵八横且向葛藤里荐取阿呵呵诸高德且道我笑个什么噫我笑昔日云门临济德山岩头萤火之光蚊蚋之解一人道我呵佛骂祖一人道我得末后句一人道黄檗佛法无多子一人道大觉世尊初生下时一手指天一手指地天上天下唯我独尊我当时若见一棒打杀与狗子吃似者一队掠虚汉总只一期无佛处称尊若是如今唤来一时兴伊生按过自余之辈放过即不可岂不闻。

　　僧问乾峰云十方薄伽梵一路涅槃门未审路头在什么处乾峰拈拄杖云在者里秪如乾峰恁么曾梦见也未若是老僧即不然十方薄伽梵一路涅槃门未审路头在什么处擗脊便棒却问伊路头在什么处待伊拟开口热喝出去更有个云门折脚老比丘不分缁素不辨正邪拈扇子云𨁝跳上三十三天筑着帝释鼻孔东海鲤鱼打一棒雨似盆倾似者般和泥合水汉粪扫堆里埋却十个五个又有甚过阿呵呵乐不乐足不足而令幸对山青水绿年来是事一时休信任身心懒拘束大众休瞌睡好下座。

　　古尊宿语录卷第四十三　　　　　士七
中华藏第 077 册 No. 1710 古尊宿语录


　　古尊宿语录卷苐四十四　　　　　士八

　　僧录司右阐教兼钟山灵谷禅寺住持　净戒　重校

　　真净禅师语

　　住报宁开堂日拈香云此一瓣香恭为
今上皇帝祝延圣寿万岁万万岁伏愿尧风永扇同日月之盛明汤德弥新共乾坤而久固此一瓣香恭为报宁大檀越主特进相公判府左丞伏愿举族享于百祥小大增乎善庆更异特进相公判府左丞兄兄弟弟长为佛法之堑墙子子孙孙永作皇家之梁栋此一瓣香奉为提刑大夫运判朝奉洎文武官僚常居禄位然提刑众官夙承佛记示作王臣佛法长兴外护斯在以因向果皆成佛道于是趺坐白槌竟师乃垂一足云大众为是一耶是二耶良久云上士一诀一切了中下多闻多不信有疑请问僧问昔日梵王请佛盖为群迷今朝相公请师当为何事师云看进云与么则灵山一会今日亲闻师云闻底事作么生进云大众证明师云错问远离洞山丈室已坐报宁道场如何是不动尊师云东西南北进云一言已布王官耳吾道今朝得再昌师云大家在者里进云相公证明学人礼谢问昔日李公登药峤云在青天水在瓶今日臣相请师未审有何言句师云金桃带叶摘绿李和衣嚼。

　　进云与么则法不孤起仗境方生师云重叠关山路进云洎乎蹉过师云不少也僧问曹溪一路阖国人闻报宁一路什么人闻师云天下人闻进云莫是和尚为人处也无师云且得你承当进云作家宗师师云一任阇𥟖小度。

　　复云欲识佛性义当观时节因缘时节既至因缘自会大众今日一会要知么是大众成佛时节净缘际会大丞相荆国公及判府左丞施宅舍园林为佛刹禅门固请大善知识开演西来祖道所以教外别传直指大众即心见性成佛大众信得及么若自信得及即知自性本来作佛纵有未信亦当成佛但为迷来日久一乍闻说诚难取信以至古今天下善知识一切禅道一切语言亦是善知识自佛性中流出建立而流出者是末佛性是本近代佛法可伤多弃本逐末背正投邪但认古人一切言句为禅为道有甚平涉直是达磨西来亦无禅可传唯只要大众自悟自成佛自建立一切禅道况神通变化众生本自具足不假外求如今人多是外求盖根本自无所悟一向客作数他人珍宝都是虚妄终不免生死流转大众今二相公特建此道场作大佛事出大众生死流转复大众本来广大寂灭妙心开发本来神通大光明正法眼藏但迷则长居凡下悟则即今圣贤大众言多去道转远笑他明眼道人众中莫有明眼道人么今时佛法浑滥要分邪正使大众不堕邪见作人天正眼有么良久云我终不敢轻于汝等汝等皆当作佛下座。

　　上堂净法界身本无出没大悲愿力示现受生乃拈拄杖云释迦老子又来也只为子孙不了大众若唤作释迦又是拄杖子若唤作拄杖子又是释迦于此莫有人断得么若无报宁泼𢙣水去也良久云容颜甚奇妙光明照十方我昔曾供养今复还亲觐遂掷下下座。

　　因请主事上堂祖师门下灯灯相续心心相印一灯灭而一灯然一心隐而一心照故万般之事须藉心明心若不明是事失准诸禅德要不失准么僧堂里大家着力。

　　上堂日出心光曜天阴性地昏不知天地者刚道有乾坤直饶识得心大地无寸土廓彻十方自性境界触事全真若透不过眼不开俱属胜量己见愚故菩萨游戏神通净佛国土成就众生心不喜乐所以若论此事实谓止止不须说我法妙难思诸增上慢者闻必不敬信乃喝云向下文长。

　　上堂腊月二十八一年将合煞孟春又到来万事从头活遂拈拄杖掷下召大众云拄杖子已活也见么为他无佛法禅道知见所以不被四时八节声色所转诸禅德莫也要活么但是事一时放下当人一大事全体出现自然活𡎺着磕着䶥䶥牙牙如虎戴角阿呵呵下座。

　　上堂好诸禅德若能离诸相定入法王家法王法道恢廓无涯威德自在胜伏群邪一心空寂妙用河沙。

　　上堂七分八分百亿妙门黄龙老杰累及儿孙然则知恩方解报恩莫有解报恩底么你是个汉才闻报宁说汝只道得七八分便好拽倒地上蓦面唾槌煞掷与狗吃岂不快哉亦未为分外阿呵呵空将未㱕意说向欲行人。

　　上堂举临济一日与普化在施主家斋际云毛吞巨海芥纳须弥为复是神通妙用法尔如然化便踏倒卓子际云得即得太粗生化云者里是什么所在说粗说细至明日又去一家斋际又问昨日供养何似今日化又踏倒卓子际云得即得太粗生化云瞎汉佛法说甚粗细师云古人一等参禅悟得脱洒见处明白得用便用不在拟议之间何也为他无佛法知见为碍而令莫有无佛法为碍者么良久喝云设有又打在无事甲里。

　　请首座上堂一番新一番旧新旧相资要成就诸禅德且道成就个什么为成就佛事耶成就道场耶成就丛林耶若与么成就岂有教外别传乃拈拄杖云此为复是教内教外是新是旧不得唤作抂杖子便成就取好遂掷下下座。

　　上堂好大众也无禅也无道也无玄也无妙快活当明者一窍一窍不明愁煞人动即依他和屎合尿参。

　　上堂法无定旨深浅随机通人分上秪可自知莫有通人么点则不到喝一喝下座。

　　上堂僧问学人一面琴不是凡间木令朝捧上来请师弹一曲师云大众侧耳进云得闻于未闻去也师云是何指法僧提起坐具师云哀哉哀哉汝命何太短进云且喜无交涉师云不是知音进云不如㱕去米葱岭有人忆师云何得忘却焦桐进云在者里师云放下着。

　　复云适来一曲诸人罔措再为一弹快须𦗟取蓦拈拄杖横按良久云一曲两曲闻不闻悲风流水何方去卓拄杖下座。

　　上堂长安甚闹我国晏然蓦拈拄杖云云门大师来也劄久雨不晴以拄杖敲香卓云新罗在海东临际小厮儿秪具一只眼普化贼汉佯狂诈颠叵耐丰干饶舌指出文殊普贤。

　　上堂心随万境转转处贯能幽随流认得性无喜亦无忧好诸禅德恁么也得不恁么也得恁么不恁么总得如来说一合相即非一合相须菩提好与三十棒下座。

　　上堂僧问声前荐得未是作家喝下承当犹为钝汉学人上来请师相见师云家富小儿娇进云也是说道理师云与你一文钱进云今日不着便师云养子之缘僧便喝师云不要哭不要哭问昔日相国之家今朝佛僧之舍未审是同是别师云白鹭滩头月进云不晓师机愿垂方便师云紧峭草鞋僧拟议师云重叠关山路。

　　复云万般施设不如常又不惊人又久长好诸禅德古人道处今人行处可谓似地擎山不知山之孤峻如石含玉不知玉之无瑕良久云只恐不是玉是玉也大奇。

　　上堂举三圣问雪峰透网金鳞以何为食峰云待尔出得网来即向你道三圣云一千五百人善知识话头也不识师云俊哉俊哉快活快活恰似一只鹞子莫惊着报宁即不然透网金鳞以何为食待你出得网来即向你道待他道一千五百人善知识话头也不识但拽拄杖打出三门外复云也好快活恰似一只虎莫动着诸禅德且道报宁快活何似三圣快活莫有快活底汉么出来定当看良久喝一喝云把手拽不住。

　　上堂僧问𤑔香烟上腾集四众座下为复是神通法尔为复是总不与么师云一时被阇𥟖道了也进云有意气时添意气不风流处也风流师云你作么生会僧便喝师云儱侗禅和僧又喝师掷下拂子云何不更打一棒僧拟议师云棒上不成龙问真净界中才一念阎浮早是八千年还许学人称真净之名也无师云许进云若然者永劫飘流无时解脱师云百草头上荐取老僧进云恁么则小出大遇去也师云且莫错认好僧礼拜师云果然。

　　复云佛法二字也大难明三世诸佛向你诸人脚跟下走过你拟要见他早是眼睛落地蓦拈拄杖掷下云你且道三世诸佛与拄杖子相去几何良久喝一喝下座。

　　上堂举雪峰云南山有条鳖鼻蛇你等诸人出入好看师云雪峰无大人相然则蛇无头不行长庆恰如个新妇儿怕阿家相似便道堂中今日大有人丧身失命云门拽拄杖撺向雪峰面前作怕势师云为蛇画足玄沙云用南山作什么师云道我见处亲切不免只在窠窟里更无一人有些子天然气概报宁门下莫有天然气概底么不敢望你别悬惠日独振玄风且向古人鹘臭布衫上知些子气息也难得。

　　上堂举起拄杖云举起也灵光洞耀迥脱根尘复斜亚云放下也体露真常不拘文字不举不放复名何物遂掷下云看良久喝一喝下座。

　　上堂云东家杓柄长西家杓柄短拈起黑漆盆却是白瓷碗大唐天子笑不休火里蝍蟟三只眼参。

　　住归宗开堂日拈香乃趺坐栖贤长老白槌了便有僧出问草庵孤坐谁知出格家风拄杖横空未审是何宗旨师云云闲五老水满双溪进云若然者剑为不平离宝匣药因救病出金瓶师云一条界破青山色进云忽遇五马行春日万家和气生又且如何师云却被阇𥟖道着进云海神知贵不知价㽞与人问光照夜师云灵利衲僧问飞锡一声天地动炉烟起处遍乾坤为国开堂于此日师将何法报　皇恩师云耶舍塔前消息在进云皇恩答处蒙师指朝宰临筵事若何师云已有随车雨何须动地雷进云若然者虎出渡河皆此日珠还合浦贺今朝师云知恩有几人。

　　复云诸佛心印祖祖传授所谓教外别传者盖取其要妙也其要妙之道在人不在教乘所以㱕宗长老得之以明妙心印印僧俗大众彼我无差同成佛道还信得及么权郡大夫得之以妙明心印印一郡千里之事则自然殊途同㱕一毛头一一明了一一无差然后卷舒自在纵夺临时皆吾心之常分非假于他术提刑都官得之以妙明心印印十方华藏世界海秪在一毛头于中或行或坐或去或来游山玩水选胜寻峦法喜禅悦皆吾心之常分非假于他术众官得之各以妙明心印印之则王事民事一一明了一一无差然后可行则行可止则止皆吾心之常分非假于他术诸山禅师得之三世诸佛一切法门各以妙明心印印之则法法明了一一无差然后应机接物通变临时或日面月面佛手驴脚或竖拂拈槌或呵佛骂祖作大佛事皆吾心之常分也遂拈拂子划云划断葛藤便掷下云是什么良久喝一喝下座。

　　师在筠州九峰辞众晚参遂举拂子云昔日世尊拈花迦叶微笑今夜㱕宗举拂大众寂然为复寂然者是微笑者是又是个什么只如㱕宗举拂与世尊拈花是同是别若言同法无同相若言别岂有两般久参先德闻举便了后进初机却须子细良久云法法总㱕宗临机要变通灵源明妙处平等主人翁问远离九峰丈室已届㱕宗道场如何是不动尊师云鹧鸪啼处百花香进云萎花风扫去香水雨飘来师云今也如是古也如是进云若然者将为少林消息断如今踪迹宛然存师云如何是少林消息僧礼拜师云点即不到师云佛法要妙但㱕其宗苟㱕宗也自然无可不可一切成现海印发光今与大众同已㱕宗住平等本际敢问何者是宗何者是要妙良久云秪为分明极翻令所得迟。

　　上堂为新旧化主云旧者已还新者复作新旧相资放过一着遂拈拂子云不可作新旧会既不作新旧会又落在甚么处若知落处受用无穷若不知落处亦受用无穷知落处受用无穷则可知不知落处因甚么受用无穷明眼衲僧试断看。

　　上堂举赤眼因见蛇便与斩断傍僧曰久向㱕宗元来只是个粗行沙门眼曰你粗我粗师云大众只如赤眼斩蛇向其僧道你粗我粗且古人见处作么生遂举拂子云今日㱕宗举拂子与当时㱕宗斩蛇是同是别良久云人人有个天真佛妙用纵横总不知今日分明齐指出斩蛇举拂更由谁。

　　上堂今日乃是第二个四月不见古人道放过一着落在第二虽然第二未免秪是前来孟夏渐热乃呵呵大笑云有利无利不离行市西川成都府漏蓝子一文钱三个五个撒在诸人面前一一可以治病又且不知庐陵米作么价。

　　上堂师乃到法座前顾视大众便㱕方丈。

　　上堂云南泉斩猫儿与㱕宗斩蛇丛林中啇量还有优劣也无优劣且止只如赵州带靸鞋出去又作么生若也于此明得德山呵佛骂祖有什么过于此不明[舟-(白-日)]霞烧木佛院主眉须落所以祸福无门唯人自召喝一喝下座。

　　上堂你有拄杖子我与你拄杖子你无拄杖子夺却你拄杖子大众见钱买卖莫受人谩知么有利无利不离行市阿呵呵却忆赵州勘婆子不风流处也风流喝一喝下座。

　　上堂举僧问云门如何是云门一曲门云腊月二十五忽有人问㱕宗如何是㱕宗一曲但向伊道五月二十五且道㱕宗与云门意作么生今之与古相去几何又云唱者如何门云且缓缓忽有人问㱕宗唱者如何向他道莫错莫错且道㱕宗是云门非云门是㱕宗非乃喝一喝云是非总去却是非里荐取。

　　上堂掷下拂子云㱕宗掷下拂子大众一时睹见任是鹘眼龙睛也须遭伊系绊喝一喝下座。

　　上堂今朝七月二十秋风凉冷相及一切佛法现前自是常情不入遂举拂子云拂子已入也为伊无佛法知见解会汝诸人见道无佛法知见便道大尽三十日小尽二十九作个无事啇量喝一喝云瞎屡生。

　　上堂举僧问悟本大师寒暑到来如何回避本云何不向无寒暑处去僧云什么处是无寒暑处本云寒时寒杀阇𥟖热时热煞阇𥟖师云大众若也会得不妨神通游戏一切临时寒暑不相干若也不会且向寒暑里经冬过夏喝一喝下座。

　　上堂八月中秋凉风萧索衲僧去来如云似鹤山北山南有路通一条拄杖横担却是即是觉不觉切忌随他老卢脚喝一喝下座。

　　上堂今日渊上座设道吾饡饭点赵州茶拈出如来一大经卷为诸人彻困蓦拈拄杖掷下云道吾饭赵州茶如来一大经卷此三种法门尽在拄杖头上撒开也东西南北四维上下一任变通目在受用三十年后不得辜负渊上座若也不知数日雨寒秋风渐冷喝一喝下座。

　　施主舍法衣上堂大众诸佛法衣得之者出三界离五欲成大道度众生遂举衣云举起也地狱停酸修罗息战放下也帝释摇头诸天罢乐不举不放十方法界情与无情同成佛道未审舍法衣者成得个甚么良久云自从卢老𠬧㱕后须信人人总有之。

　　长安化主㱕上堂大众一两丝一疋绢一一尽从蚕口现口中吐出济人间衲僧如何总不荐若也荐家家门里含元殿喝一喝下座。

　　开炉日上堂凡夫色碍二乘空碍菩萨色空无碍目前万象森罗理事融通自在僧堂又添暖火十方高人共会不必更分彼此同是一真法界喝一喝下座。

　　上堂云今朝十月二十五须知有法离言句本明本妙不假修一队古佛参堂去。

　　上堂冬后一阳生乾坤解通变衲僧莫守株彼此丈夫汉日用天真活人人自可见如何都不顾随他物所转喝一喝下座。

　　启圣节上堂舜日共佛日长明尧风与祖风并扇所谓一人有庆兆民赖之祝延　圣寿今正是时乃呼万岁万万岁下座。

　　上堂僧问乾坤之内宇宙之间中有一宝秘在形山山即不问如何是宝师云阇𥟖终日骑牛不识牛进云恁么则从今日归家去也师云如何是那一宝僧便喝师云前三三后三三又作么生进云谢师指示师却喝云不识云门关棙子等闲动着眼[強-弓+目][強-弓+目]。

　　复云那一宝非今非古非僧非俗非男非女十二时中光明炟赫还有人着得价么若有人着得价三十年后不得辜负㱕宗莫有人着价么这一队汉十二时中是个甚么喝一喝下座。

　　上堂今朝十月半天上月初圆遂拈拂子云拂子岂不是圆又敲禅床云何曾偏来大众只这偏圆道声色闹浩浩眼耳但见闻莫问㱕宗老。

　　上堂衲僧门下无非过量境界自在禅定乃喝一喝云岂不是过量境界又謦咳一声云岂不是自在禅定阿呵呵将此深心奉尘刹是则名为报佛恩。

　　上堂好雪大众米面柴炭之属一切成现寒则围炉向暖火困来拽被盖头眠好大众适从僧堂来却向僧堂去喝一喝下座。

　　上堂大众休得也无了期共来林下学无为袈裟同肩一佛子相逢能得几多时喝一喝下座。

　　化城大师来上堂三界无安犹如火宅出得火宅未到宝所且在化城今日相逢化城不见宝所何在元来只是旧时源上座大众元来一时总是旧时人伏惟珍重。

　　上堂大众古人道尽大地是个解脱法门枉作佛法会却何不见山是山见水是水㱕宗则不然尽大地是个解脱法门不作知见解会有时见山不唤作山有时见水不唤作水大众彼此丈夫莫受人谩。

　　上堂大众㱕宗不是无禅可谈无法可说正值雪寒不宜久立乃喝一喝云㱕堂向火。

　　上堂云今朝正月初五未免为君重举斩新日月分明禅家且莫莽卤还有不莽卤底么且道是甚么喝一喝下座。

　　上堂今朝正月初十晴暖春风袭袭触目无碍法门大家一时证入喝一喝下座。

　　上堂云大众佛法两字彼此不着便众中莫有师子儿么不敢望你哮吼一声使大众一时顶门上眼开且莫嚼他古人残羹馊饭也难得㱕宗今日谩你诸人去也蓦拈拄杖掷下云南山鳖鼻蛇解弄者收取喝一喝下座。

　　上堂二月仲春渐喧时来万物争妍莫待桃花悟道出门芳草芊芊喝一喝下座。

　　上堂举教中道不见一法是大过患乃喝一喝云有什么遇蓦拈拄杖卓云有什么患复横桉云德山棒临济喝举世何人解提掇天高地迥万象闲总是僧家好时节遂掷下云是什么时节喝一喝下座。

　　上堂世尊三昧迦叶不知迦叶三昧阿难不知因甚不知只为浅深有异三德六味施佛及僧法界有情普同供养首座三昧大众不知因甚不知对面不相识开单展钵拈𢁈放箸大众三昧各不相知因甚不知阿呵呵复拈拄杖横按云我观法王法法王法如是卓拄杖下座。

　　上堂拈拄杖云涅槃心易晓差别智难明古人道你有拄杖子我与你拄杖子你无拄杖子我夺却你拄杖子㱕宗则不然你有拄杖子我夺却拄杖子你无拄杖子我与你拄杖子大众芭蕉与么㱕宗不与么且道与么是不与么是掷下拄杖云是什么良久云是即龙女顿成佛非即善星生䧟坠。

　　上堂山门今日供养罗汉为十方檀越酬还心愿亡者生天见存获福召云大众但秪随例餐䭔子莫问人间短与长复拈起拄杖云我生已尽梵行已立所作已办不受后有三界不奈伊何堪受人天供养这一队少丛林汉总好与二十拄杖喝一喝下座。

　　上堂大众彼我虽殊根尘有异然则性自平等无平等者平等尚无况有不平等者蓦拈拄杖云情与无情共一体处处皆同真法界遂掷下云扑落非他物且道是什么物喝一喝下座。

　　隆庆长老来上堂大众教中道佛灭度后为善知识者总是见佛来然则其为善知识者亦不可容易睹善知识者亦不可轻慢隆庆禅师斯之谓也老僧与知事首座大众同增欢庆乃喝一喝云虎溪宗𣲖龙山子孙吉州隆庆大启禅门古人所谓从门入者不是家珍蓦拈起拄杖云为是家珍为是外物大众却请隆庆禅师决断掷下拄杖下座。

　　因开福专使至上堂近有人从成都来乃得潭州信却说庐陵米价高蓦拈起拄杖云风行草偃掷下云是什么喝一喝下座。

　　上堂日往月来大尽小尽光阴已去生死渐近大众总是祖师门下客须知生死不相关且道㱕宗与么说话还有过也无良久云父母不𦗟不得出家。

　　上堂举昔日台山路上有一婆子凡有僧问台山路向什么处去婆云蓦直去僧拟行婆云好个阿师又恁么去师云游台山者憧憧往来莫知其数未有一人不被伊谩唯赵州一日谓众曰台山下婆子被老僧勘破了也大众虽然不受伊谩若点检来也好吃婆手中棒且道赵州过在什么处若知赵州过方解不受人谩㱕宗门下莫有不受人谩底么喝一喝下座。

　　上堂如来大师云不能了自心如何知正道又寒山菩萨云一念了自心开佛之知见大众是什么直下了取拈拄杖云阿谁不见阿谁不知知见分明又击禅床云阿谁不闻阿谁不了了心平等若此观者名为正观若他观者名为邪观卓拄杖下座。

　　上堂良久云船子下杨州大地无寸土蛇咬虾䗫声更有众生若蓦拈拄杖掷下云今朝二十五喝一喝下座。

　　上堂今朝六月旦万物随特变地肥茄子多雨足甜𤓰贱红桃大似拳绿李圆如弹谁识㱕宗大道心拈来一一人难辨蓦拈拄杖云你有拄杖子我与你拄杖子你无拄杖子我夺却你拄杖子又作么生辨若辨得出不虚在㱕宗过夏若辨不出禅床且替他吃棒乃击禅床下座。

　　上堂大道不假雕镌人心何须造作但知一切临时拈来无非妙药蓦拈拄杖云岂不是妙又掷下云抛来掷去有什么过乃喝云才有是非纷然失心。

　　上堂古人有大智慧随宜自在无可不可故僧问古德如何是古佛心答云墙壁瓦砾是僧云墙壁瓦砾岂不是无情德云是僧云无情还解说法否德云常说炽然说无间歇其僧于言下大悟证无情说法师云古佛身心如饮醍醐渴心永寂奇特甚奇特安乐则不妨安乐若是德山临济炟爀儿孙他亦不吃这般茶饭何也不是他所食之物且道德山临济儿孙所食何物良久乃嘘嘘佛法门中可谓刁刀莫辨鱼鲁难分下座。

　　上堂今朝六月二十五莫问超佛及越祖但秪粥饭饱便休日月朝昏自回[牙-(必-心)+一]蓦拈拄杖云回[牙-(必-心)+一]不回[牙-(必-心)+一]佛殿走出三门僧堂趒过厨库拄杖子穿却诸人鼻孔回而更相涉乃掷下良久云不尔依位住喝一喝下座。

　　上堂一叶落天下秋庐山山北到江州蓦拈拄杖掷下云若知扑落非他物须信纵横得自由。

　　解夏日上堂四月十五结夏七月十五解夏世俗谛中有秋有夏有解有结佛法门中无是无非无得无失莫非妙用有时结也九十日内水泄不通圣凡路绝谁敢咳嗽若咳嗽也须是你解咳嗽始得有时解也十方通彻去来自在亦须知有路头去处始得且道不解不结又作么生良久喝一喝下座。

　　上堂欲识佛性义当观时节因缘昨日撞钟送法眼入塔今朝击鼓集禅众升堂千般时节万种因缘总不出这个大众且道这个是什么乃喝云异生见解我执不同又争怪得老僧。

　　上堂今朝八月中秋正是月圆当户所谓盲者不见非日月之咎故经云是法平等无有高下迷者自迷悟者自悟大众当知不得莽卤。

　　上堂一切众生总一般妙明日用更无偏等闲却被邪师指刚道西来别有禅蓦拈拄杖云且道是西来是妙明心地复掷下云试断看喝一喝下座。

　　上堂云今朝九月一夜来霜气寒当知门外路一一透长安喝一喝下座。

　　上堂诸州丐士经年去次第㱕来复纳䟽打鼓普请共证明今朝九月二十五大众证明则不无须知钵盂饭粒粒皆辛苦钵里饭滋味大众总知㱕宗道今朝九月二十五又且如何良久乃呼侍者参退请诸郡化主吃茶喝一喝下座。

　　上堂今朝十月一天下暖炉开衲僧顶门眼依旧蒙尘埃岁月既已往死生还到来床添新藁荐一任雪成堆遂拈袈裟角云大众人人有分须是顶门眼开始得喝一喝下座。

　　上堂古人所谓终日忙忙那事无妨师云不妨简要只如开单展钵拈𢁈把箸扬眉瞬目有什么妨处行住坐卧动静去来又有何异蓦拈拄杖敲香卓云妨个什么复掷下云不可唤作忙也敢问大众那事作么生良久喝一喝下座。

　　上堂是日已过命亦随减如少水鱼斯有何乐唯二乘禅定寂灭为乐是为真乐学般若菩萨法喜禅悦为乐是为真乐三世诸佛慈悲喜舍四无量心为乐是为真乐石霜普会云休去歇去冷湫湫地去是谓二乘寂灭之乐云门云一切智通无障碍拈起扇子云释迦老子来也是谓法喜禅悦之乐德山棒临济喝是三世诸佛慈悲喜舍之乐除此三种乐不为乐也且道㱕宗一众在三种内三种外良久云今日庄主设饡饭俵䞋钱参退僧堂内普请吃茶去喝一喝下座。

　　上堂万法是心光诸缘唯性晓本无迷悟人只要今日了好大众修山主见处与大众见处日用无差大众见处与㱕宗长老见处日用无差归宗见处与云峰山主日用无差云峰见处与深首座日用无差乃喝云莫分彼我彼我无荖心光共晓日用堪夸蓦拈拄杖云阿谁不见阿谁不晓击香卓云阿谁不闻复掷下云是什么喝一喝下座。

　　上堂举庞居士云十方同聚会个个学无为此是选佛场心空及第㱕大众总是选佛之人既到㱕宗门下须是一个个心空及第㱕不可作长行粥饭僧彼此出家离世俗谁言祖独有南能。

　　上堂今朝腊月初五有事为君直举灵汤禅师到来救济大开府库荖珍异宝不悭所好临时拣取虽然一一㱕宗不妨却分宾主乃喝云且道是宾是主复喝云宾主历然久参到此也须莽卤。

　　上堂独树不成林人人总知有梵刹一才兴大家出只手蓦拈拄杖云家家门前火把子复掷下云各自看取喝一喝下座。

　　上堂今朝腊月二十五云门一曲为重举驴脚佛手总现前明眼衲僧多莽卤喝一喝下座。

　　上堂满目文殊普贤境界直下分明道无不在蓦拈拄杖掷下云抛来掷去有什么过喝一喝下座。

　　上堂二月仲春渐暄时来万化可怜到处桃红柳绿石头也生暖烟蓦拈拄杖掷下云有意气时添意气不风流处也风流喝一喝下座。

　　上堂灵光洞曜迥脱根尘体露真常不拘文字此是百丈大智禅师举扬大众作么生良久云在家疑是客别国却为亲喝一喝下座。

　　上堂南阎浮提众生以音声为佛事所谓此方真教体清净在音闻是以三乘十二分教五千四十八卷一一从音声演出乃至诸代祖师天下老和尚种种禅道莫不皆从音声演出庭前柏树比斗藏身德山呵佛骂祖临济喝岂不从音声演出何况世间所有一切事法不从音声成就者然后音声无尽演说无尽见闻无尽利乐无尽苟入此法门得旋陀罗三昧自在海良久喝云十方罗汉喝一喝下座。

　　上堂今朝三月初五正是清明景序岂独游人往来更兼蜂狂蝶舞须信自在神通彼此性真妙具万物总非断灭衲僧别求禅悟弃本逐末喝一喝云驴年下座。

　　上堂今朝三月初十札久雨不晴船子下杨州东海鲤鱼打一棒洞庭湖里浪滔天须知大道本无偏喝一喝下座。

　　上堂今朝三月十五又是月圆当户祖意教意同别但看鸡寒上树蓦拈拄杖云春无三日晴夏无十日雨复掷下云处处绿杨堪系马家家门底透长安喝一喝下座。

　　上堂如来世尊云菩萨觉成就故不与法缚不求法脱不敬持戒不憎毁禁不重久习不轻初学何以故一切究竟觉彼此成佛故如是则僧也如是俗也如是凡也如是圣也如是贤也如是愚也如是蓦拈拄杖云拄杖子亦如是掷下云如是如是。

　　上堂举西天昔有七女游尸陁林见一死尸妹问姊曰尸在这里人在什么处姊曰妹妹妹应喏姊曰在什么处于是空中散花女曰空中散花者谁应曰我是帝释见圣者善说般若感我天宫特来散花圣者欲何所须我当供给女曰别无所须只要个无根树子帝释曰我天宫无种不有若要无根树子即无女曰帝释帝释应喏女曰这个是什么帝释遂隐去大众且道帝释是会了隐去不会了隐去又道善说般若感我天宫又道无无根树子大众且作么生明得不辜负圣女若也不会不得辜负帝释㱕宗亦有个无位真人憨憨痴痴跛跛挈挈且恁么过时喝一喝下座。

　　王主簿到上堂僧问云门大师欲一棒打煞释迦老子和尚又欲粪扫堆里罯杀云门未审和尚罪过还许学人检点也无师云且莫造次学云和尚坐断庐山为什么不识某甲这话师云三十棒学云关师云点学云劄师云念汝做街坊。

　　复云忆在报宁日彼彼各年少而今住山来各各已衰老休话人间短与长相逢把手呵呵笑呵呵笑逍遥自合无为道蓦拈拄杖敲香台云不可不自在复掷下云不可不逍遥喝一喝下座。

　　复云一切禅与道触目无非妙贵贱但临时不要生机巧蓦拈拄杖云三世诸佛说不到诸代祖师传不及遂掷下云是什么喝一喝下座。

　　师住宝峰开堂日接得左司手中䟽乃示众云左司传授炟爀现前泐潭把呈分明荐取荐与不荐却付与表白表白拟接复𠬧回云不见道权柄在手纵夺临时非但泐潭如是左司众官神通变化各各具足却度与表白宣罢于是就座问话毕师乃云适来白槌云法筵龙象众当观第一义且道何名第一义如何所观大众当知欲得分明现前可以直截自观若能自观名为正观若他观者名为邪观而令莫有能自观者么既能自观即能他观且道即令左司众官僧俗大众一一是个什么噫观音妙智力能救世间苦可谓一一圆妙一一本灵一一神通变化总不欠少了无生死可相关若不能自观者为迷真觉性还却受轮回然洪州乃江西大都督府古今已来人杰地灵佛事与盛昔有马祖以禅道化人亮座主乃教法救世亮一日来参马祖祖曰见说座主大讲得经论是否亮云不敢祖云将什么讲亮云捋心讲祖曰心如工伎儿意如和伎者又争讲得经亮乃抗声云心既讲不得虚空莫讲得么祖曰却是虚空讲得亮不肯便出去祖召云座主亮回首豁然大悟师云而今闻却是虚空讲得多便向虚空里钉橛殊不知马大师神通光明解黏去缚又庞居士问马祖云不与万法为似者是什么人祖曰待汝一口吸尽西江水即向汝道师云禅门多作奇特啇量玄妙解会又不见马大师威光自在裁长补短又大梅初参马祖问如何是佛祖曰即心是佛师云如今往往向即心里丧身失命须还他马大师观机设法应病与药一切临时无可不可其大据蒙马师开示豁悟本心一得永得更不他观直入深山庵居岩冗后因有僧游山见之问曰庵主住此山多少时梅曰只见四山青又黄僧又问出山路向甚么处去梅曰随流去祖闻之令一僧去问云和尚见马师得个什么便住此山梅曰马师向我道即心是佛我便向这里住僧云马师近日佛法又别梅云作么生别僧曰又道非心非佛师云且道马大师还有为人底意也无梅云这老汉惑乱人未有了日在任汝非心非佛我秪即心是佛师云知恩方解报恩僧回举似祖祖召大众云梅子熟也庞居士遂去问梅曰久向梅子熟还许学人摘吃也无梅云你向什么处下口士云百杂碎梅曰还我核子来师云且道此二人相见还有优劣也无梅临迁化时闻鼯鼠声乃曰即此物非他物汝等善护持之吾今逝矣师云大众既非他物是什么物复云近有无尽居士曰大都此物非他物岂有南宗与北宗如今衲子多是争南宗北宗云门临济却被个俗汉子点破云门临济儿孙不胜懡㦬久立诸官伏惟珍重。

　　入院上堂马祖传心石门泐潭干师揔师前三后三老僧到来如何指南遂拈拄杖云你有拄杖子我与你拄杖子你无拄杖子我夺却你拄杖子良久云我虽与你同条生不与你同条死乃掷下拄杖喝一喝下座。

　　因双林下生长老来上堂云宝山不易到既到莫空回莫有不空回者么遂掷下拄杖云是什么良久云不见双林释迦老又闻弥勒下生来喝一喝下座。

　　上堂今朝正月二十五孟春犹寒人共举分明佛法不二门甜者自甜苦者苦喝一喝下座。

　　开马祖塔日上堂放过一着落在第二有利无利不离行市家家门外绿杨垂不独春风折桃李马祖堂开二月初二触目遇缘法门大启不如㱕去来良久云向什么处去马祖堂中烧香罢僧堂里吃茶。

　　施主看藏经请上堂云毗卢藏中有大经卷含真空而体寂镜妙色以圆明蓦拈拄杖云三世诸佛一大藏教尽在里许阿谁不见阿谁不闻闻见分明是个什么喝一喝下座。

　　出外㱕上堂㱕来闰二月阒寂宝山中城隍耳目尽尘劳万事空春水绿野花红须信禅家道莫穷信手拈来一枝草临机生煞任西东。

　　上堂举僧问马祖如何是佛祖曰即心是佛师云马大师也是看孔着楔然现前一众虽不受马驹所踏是不可忌古人大慈悲故谁教从来今日清明良久云与大众同到塔上烧香。

　　上堂今朝二月二十五野草闲花相共举信手拈来一一玄痴人莫认庭前树众中莫有不受𢙣水泼者么遂拈拄杖掷下云秪这拄杖子亦不辜负大众喝一喝下座。

　　上堂时光迅速那事如何虽然如是我不敢轻于汝等汝等皆当作佛故先觉云一切障碍即究竟觉蓦拈拄杖云不是究竟觉遂掷下拄杖云抛来掷去有何障碍喝一喝下座。

　　上堂今朝三月初十知事首座大众尊候万福良久云山前大小麦穗也未直岁照顾牛马莫教践踏秧苗典座厨中调和众口监院库下坐筹帷幄决胜千里诸寮舍各各照顾火烛胜上座设饡饭供养马祖大寂禅师大众总饱老僧亦饱蓦拈拄杖云拄杖子亦饱山河大地亦饱遂卓云参退堂中吃茶。

　　上堂掷下拄杖云扑落非他物且道是什么物纵横不是尘既不是尘是个什么山河及大地全露法王身山河大地诸人揔见那个是法王身良久云只为分明极都缘日用亲。

　　上堂一夏九十日看看捋欲毕为报求佛人今朝七月一教中道佛身无为不堕诸数且道如何是无为佛身于此荐得不逐四时之所迁万物之所变若也不荐人渐老又经秋等闲白却少年头喝一喝下座。

　　上堂今朝八月初五禅家安闲国土甜则甘草元甜苦则黄檗元苦若也得意忘言自然超今越古。

　　上堂古人道毫𨤲有差天地悬隔且道毫𨤲不差又如何良久云僧堂里吃茶。

　　上堂今朝八月十五又是月圆当户月不照人人不问月彼此不相干赵官家国土不如㱕去来田中晚稻近日好雨喝一喝下座。

　　化主回上堂演上人今日作斋供养罗汉为供养过去耶现在耶未来耶若供养过去已过去未来未至见在无住三世既不有一心何所依乃召云演上座正好供养过去亦如是见在亦如是未来亦如是彼亦如是此亦如是一切诸法亦如是复召云演上座正好供养供养亦如是如是如是。

　　上堂道德经曰大巧若拙大辩若讷师云达人到此身心一如身外无余十方法界只在目前。

　　上堂一年十二月倏忽又临头人渐老水长流世有何人便肯休休休不如㱕去来自有无绳水牯牛喝一喝下座。

　　上堂方上人今日为施主供养罗汉且道罗汉来也无若来在什么处若不来又供养他作什么乃顾谓大众云要识真罗汉么元来总在这里复召云方上座还见么正好供养来无所从去无所至一一不生一一不灭性真妙明常住世间清净本然周遍法界若也如是万两黄金亦消得若不如是滴水难消老僧随例餐䭔子也得三文买草鞋。

　　圣节上堂率土之土皆属王土率土之民莫非王民今朝腊月八日当释迦如来成道之辰是
今上皇帝降诞之日所谓前圣后圣圣德共明人王法王王道同久应千年之庆运统万国之欢心伏惟皇帝陛下万岁万万岁复召众云大殿上念佛祝延圣寿下座。

　　上堂举佛在之日有一女人礼佛乃于座前入定佛遂来文殊出之文殊入百千金刚三昧出女子定了不可得时有罔明亦入三昧唯弹指三下女子从定便起师云且道文殊何故出女子定不得只如今日击动法鼓大众齐到座前与罔明出女子定为是同是别不见古人道欲识佛性义当观时节因缘大众总是祖师门下参玄上士试观看若见得出家事毕解脱安乐世俗尘劳不用闲观喝一喝下座。

　　上堂数日出入或风或雨或阴或晴或聚或散或乡或村或县或邑及至㱕来三门依旧向南开复云大众㱕堂吃茶。

　　上堂出家沙门清净佛子莫于袈裟下失却人身所以古人道了即业障本来空未了还须偿夙债且道袈裟下了个什么便业障本来空未了个什么还须偿夙债出家门中也须子细不得莽卤一等行脚离乡别井出一丛林入一丛林访寻善知识决择生死直须子细假饶了得我更问你只如僧问云门二祖是了未了云门云确众中作么生啇量时中如何受用大众要会么良久云昨日化主㱕山一年在外化导不易有利无利不离行市喝一喝下座。

　　上堂西瞿耶尼北郁单越家家门前长安道到处通彻蓦拈拄杖云拄杖头上千荖万别乃掷下拄杖喝一喝下座。

　　古尊宿语录卷苐四十四　　　　　士八
中华藏第 077 册 No. 1710 古尊宿语录


　　古尊宿语录卷第四十五　　　　　士九

　　僧录司右阐教兼钟山灵谷禅寺住持　净戒　重校

　　真净禅师语

　　上堂今朝欲入室侍者报言参捶钟并击鼓分明为指南非但钟鸣鼓响飞禽走兽草木丛林森罗万象昨日仁上人设斋一一为诸人彻困还有知恩报恩者么老僧亦在其间良久云欲知端的意尽在不言中下座。

　　上堂今朝二月二十五金银琉璃握成土禅家如意自在心妙用纵横无不是彼此男儿大丈夫劝君莫咬他人语。

　　上堂三月本不生二月何曾灭不灭与不生人心自分别分别既不生一切皆寂灭山河大地不可不寂灭如今一一现前不可不寂灭大众还入此境界么即今又总在何处喝一喝下座。

　　上堂今朝三月初五天地不晴久雨云门劄意分明衲僧如何伸吐蓦拈拄杖云云门大师来也劄久雨不晴临时变化不涉途程遂掷下云切忌随他拄杖子去下座。

　　上堂今日三月十朝衲僧知见雄豪步步直须有主拟议打折驴腰。

　　上堂先上座煮栗黄粥供养禅众吃了总饱𪖙𪖙地挂起钵盂知恩方解报恩三十年后不得辜负赵州老直饶当下见得倜傥分明不随古人言语所转各证无生法忍得大解脱须知三年一闰九月重阳是何宗旨喝一喝下座。

　　上堂今朝九月初五佛法未尝间阻开单心印发光何况上来下去大众了然生死不相干快乐共住喝一喝下座。

　　上堂今朝九月初十衲僧门风壁立不是宗乘强为欲破禅家法执遂拈拄杖云若唤作拄杖子翳汝眼睛不唤作拄杖子避色逃声乃掷下云还我师子儿来喝一喝下座。

　　上堂今朝九月十五月色十分显露人心才有是非便被浮云点污喝一喝下座。

　　上堂今朝九月二十大道本无拘执放开把住自由还要人人悟入喝一喝下座。

　　因施主上堂佛以一音演说法众生随类各得解僧俗男女平等心一一皆同证法界。

　　上堂今朝十月初十滴水滴冻禅众上来长老说梦忽然梦里觉来显发人人佛之妙用乃垂一足云不是佛之妙用又喝一喝云不是佛之妙用大众上来下去不是佛之妙用复召云大众分明是梦师一日到法座前乃提起数珠复顾视云大众数珠一百八便㱕方丈。

　　上堂兹日夏首众僧结制之辰泐潭山比丘克文与清净大众踞菩萨乘修寂灭行以大圆觉为我伽蓝身心安居平等本际涅槃自性无系属故令我敬请不依声闻当与十方如来及大菩萨三月安居为修菩萨无上妙觉大因缘故离诸垢染清净梵行若能如是所谓如莲华不着水心清净超于彼。

　　上堂清大师则上人数年在浙中缘化石笕供具等比者回山不胜欣喜然于道人分上一切所作而无作意既无作意则是无功用大解脱法门所谓无为而无所不为信手拈来不劳心力种种圣像种种经卷种种庄严种种供具种种佛事蓦拈拄杖云总在拄杖头上东涌西没南涌北没撒开也堂上库下佛殿僧堂及诸寮舍种种庄严种种清净法喜禅悦遂掷下云扑亦扑不破荡亦荡不散来无所从去无所至无成无坏东海鲤鱼打一棒雨似盆倾若信不及华藏世界所有尘一一尘中现法界宝光化佛如云集此是如来刹自在却还清公大师伏惟珍重。

　　上堂今朝四月二十五为报禅家莫莽卤渌水青山在目前一一分明佛净土拟心早不净了也不拟心又作么生㱕堂吃茶。

　　上堂倏忽又是五月时节交参总别同异成坏重重一一融通皎洁蓦拈拄杖云一切时分总在拄杖头上不见有一尘一众生不成佛者且道泐潭山一众有不成佛者也无乃掷下云是成是坏喝一喝下座。

　　上堂今朝五月复端午随众生心解分布粽子虽然应所知要须一一知来处且道从什么处来蓦拈拄杖云若知拄杖子来处即知一切法来处所以道随众生心应所知量循业发现只如大众从甚么处发现一一分明在目前若知发现不妨奇持若也不知何名出家遂掷下云只者末后一着也大难会喝一喝下座。

　　上堂今朝五月半为众决定断普请共成佛不须怪老汉下座。

　　出外㱕上堂古人所谓有物流动人之常情情若不生则老僧出入动静无去来之作自然人事周遍又何妨游戏神通藏法喜禅悦乐则与大众同住如来寂灭海究竟觉喝一喝下座。

　　上堂今朝六月又初一为报诸人莫自屈日用无非大智门摩诃般若波罗密。

　　上堂般若灵智㧞二亲而㱕佛国沙门诚信设一饭以饱禅僧因缘既在功德何穷蓦拈拄杖云所谓灵源明皎洁枝𣲖闇流注乃掷下云参同不二心㱕堂吃茶去喝一喝下座。

　　上堂今朝六月二十却叹时光催急看看解夏到来拂拭拄杖与笠无非妙用神通尽是心心证入不须向外驰求抛却自家城邑。

　　上堂今朝又是七月一夏去秋来自相失各悟自己性无生人人当下成佛讫大众莫道我不受者𢙣水泼如今丛林多作此解。

　　上堂举古德问僧云是什么声云蛇咬虾䗫声德云将谓众生苦更有苦众生又有古德问僧曰是什么声曰雨滴芭蕉声德云莫谤如来正法轮师云有一转语可以安邦定国主圣臣贤有一转语国清才子贵家富小儿娇若是辨得出许你于十字路头不畜一粒米不种一茎菜接待往来真善知识若辨不出炙脂帽子鹘臭布衫且与么东过西过喝一喝下座。

　　上堂但以禅门了却心顿入无生知见力蓦拈拄杖云不是无生𡎺着你鼻孔东海鲤鱼打一棒雨似盆倾不是知见谁不明了谁不具足阿谁无分不是顿入阎老子呵呵大笑云泐潭山里一众若于者里荐得去尽作云门烜爀儿孙若荐不得总属阎罗老子所管遂掷下拄杖下座。

　　上堂昨日有人从袁州来却得洪州信说道长安米价高福建路荔枝熟前三三后三三泐潭山里五日一参下座。

　　上堂今朝又是九月一暑往寒来春复秋须信人人一假事不同时节逐迁流既是人人一假事为什么有信者有不信者不见世尊云一雨所润三草二木。

　　上堂举古人云如珠在盘不拨而自转只如大众开单展钵拈𢁈把筋一切时中所作所为又何假人拨而后转乃至云门糊饼赵州柏树德山棒临济喝又何假人拨而后应自是你诸人不悟后错会又干他糊饼柏树棒喝甚么事岂不见六祖大师云汝当一念自知非自己灵光常显现。

　　上堂举云门大师云尽大地是个解脱门枉作佛法会却何不见山是山见水是水师云大小云门错下名言好与三十棒如今既不唤作山不唤作水又唤作什么若有明眼衲僧辨得出三十棒却还泐潭若辨不出三十棒分付阇𥟖喝一喝下座。

　　上堂举祖师云正说知见时知见即是心当心即知见知见即如今师云若道是教外别传又说道即如今况此一心知见为复是诸人即令一心知见为复是诸佛知见若道是诸人即令一心知见有底又不肯说心说性若道是诸佛知见又有何荖别试为泐潭定当看若定当不出虚消信施。

　　上堂今朝十一月节候又严寒倏忽光阴过死生君自看是日已过命亦随减如少水鱼斯有何乐须知人人赤肉团上有一物能随万事变不逐四时凋且道是什么喝一喝下座。

　　上堂举僧问云门如何是学人自己门云游山玩水师云且道云门答这僧不答这僧莫谤云门好若道不答这僧什么处是不答处众中多是师承学解承言者丧纵不在文字语言上又打在无事里所谓滞句者迷若识得云门大师即识得自己可谓不见一法即如来方得名为观自在。

　　上堂祖师西来教外别传所谓如牛驾车车若不行打车即是打牛即是大众人各有一头水牯牛驾个车子即是毛色有异心相不同有赤者白者青者黄者黑者如今莫待下痛鞭各自拽个车子㱕堂吃茶去下座。

　　元旦日上堂问话毕师云一问一答皆是当人各各神通光明清净妙心一一从自己运将出来烜焃现前自是众生迷情不觉不知改旦新元伏惟知事首座大众尊候万福良久云昨日今朝事不同人人依旧主人翁虽然平等添新岁梦觉元来总是空是空却不空二十空门元不着一性如来体共同喝一喝下座。

　　供养罗汉上堂三界唯心万法唯识未有一法不从心之所生心若灭也一切法灭所以过去心不可得未来心不可得见在心不可得三际既不有一心何所生大众但尽浮想尽证阿罗汉浮想不尽总属流浪生死喝一喝下座。

　　上堂古人云仁者见之谓之仁智者见之谓之智云门云一切智通无障碍拈起扇子云释迦老子来也又拈起扇子云𨁝跳上三十三天筑着帝释鼻孔东海鲤鱼打一棒雨似盆倾好一切智智清净无二无二分无别无断故佛手开驴脚步东西生缘别处喝一喝下座。

　　上堂今日供养罗汉夜来四方高人讽诵妙法莲华经安乐行品一遍大众作么生是安乐行拟心早不安乐了也乃喝一喝云岂不是安乐行如何是透法身北斗里藏身岂不是安乐行如何是祖师西来意庭前柏树子岂不是安乐行如何是超佛越祖之谈糊饼岂不是安乐行以至僧俗大众一一清净光明住持岂不是安乐行乃至一佛二菩萨一一罗汉一一辟支佛无不清净实相住持所谓安乐行也大众唯有髻中宝珠不妄与之虽然不与亦人人具足十二时中光明烜焃阿谁欠少还会么㱕堂吃茶去喝一喝下座。

　　上堂衲僧门下有宾有主有时宾也和其光同其尘四五百条花柳巷二三千处管弦楼有时主也夺贼马煞乎贼披毛戴角入廛来优钵罗花火里开大众只如宾主未分时如何今朝三月十五。

　　章江长老来上堂举僧问云门如何是诸佛出身处门云东山水上行泐潭即不然若有人问如何是诸佛出身处但向伊道远离洪井深入宝山大众且道是同是别忽有个衲僧出来云这里是什么所在说同说别也难得须是实到这田地始得若未到且不得草草。

　　上堂举僧问云门如何是学人自己门云游山玩水而令多作自己会承言者丧既不作自己会又作么生会滞句者迷德山入门便棒其僧拟议山云不得作棒会既不作棒会又作么生会临济一喝不作喝用既是一喝何故不作一喝用宗旨如何其宗旨者诸佛诸祖教外别传不属文字言句其文字言句是心外戏论之法既不属戏论直须自悟若自悟也事同一家苟不然者彼我途辙喝一喝下座。

　　上堂今朝四月二十五栽秧渐渐遍南亩半饥半饱淡饭羹泥里雨里可怜许惟有高僧总不知各自㱕堂吃茶去。

　　上堂衲僧门下有春有冬有秋有夏有阴有阳有昼有夜天地盖载日月运行成就四时长养万物善知识者观机设教应病与药成就众生种种方便亦复如是然则无智人前莫说打你头破额裂。

　　上堂释迦老子道一切众生生死相续皆由不知常住真心性净明体用诸妄想此想不真故有轮转大众要得生死不相续妄想心灭但直下识取自己常住真心性净明体则自然生死不相关共生庆快所谓一得永得若信不及不听受则沉在业识无明海喝一喝下座。

　　供养罗汉上堂大众一切法即诸佛法一切心即诸佛心一切语即诸佛语一切道即罗汉道法也心也语也道也且道是一也是二也是同别也二由一有一亦莫守一心不生万法无咎。

　　上堂二月复三月一一应时节柳丝弄春风梨花白如雪门门法界门法法离言说蓦拈拄杖云欲知交参处杖头诸佛刹乃掷下云不妨抛来掷去总在诸人眼睛里。

　　上堂今朝三月初五普天之下好雨非但百姓歌谣老僧不胜手舞何也岂不见乾闼㜑王奏乐迦叶起舞直得须弥岌嶪海水腾波蓦拈拄杖云大众一波才动众波随万法皆从一法㱕衲子大家同会取七颠八倒总光辉掷下拄杖下座。

　　上堂今朝又是三月半离念身心登彼岸泯其所以㱕自然两个五百作一贯喝一喝下座。

　　上堂举世尊问波斯匿王曰汝以何相观佛王曰观身实相观佛亦然观佛寔相观法亦然法界众生界根根尘尘一切清净大众欲识如来大寂灭汝但尽攀缘喝一喝下座。

　　闭马祖塔上堂祖宗门下总有关棙子应机接物有开有闭苟开而不能闭丧家失计闭而不能开谁辨往来或开而能闭也不妨游戏闭而能开也重重善财或不开不闭时又作么生大众僧堂里随例软饼䭃头横咬竖咬喝一喝下座。

　　上堂心生种种法生心灭种种法灭唤什么作释迦老子蓦拈起拄杖云假名三十二八十也空声一切人间总强名卓拄杖下座。

　　上堂云天心得自在盛热复清凉衲僧如荐得珍重法中王喝一喝下座。

　　上堂佛言舍家出家难学道见性难元来舍家出家难学道见性复难如今学道者如恒河沙见性者未有一二佛又言性成无上道永嘉云自性天真佛云门云如今诸方多是说心说性教里少哩师云云门又不许说心说性佛言性成无上道且道佛说底是云门说底是大众差之毫𨤲失之千里。

　　上堂知事首座大众出入相抛㱕来依旧南山对北山忙者自忙闲者闲闲忙彼此不相关依旧水云间。

　　上堂举僧问云门如何是佛法大意门云春来草自青又僧问首山如何是佛法大意山云楚王城畔汝水东流忽有人问泐潭如何是佛法大意向伊道久雨不晴此三转语有一转语可以作诸佛之法药治一切众生病有一转语可以作诸祖之秘关菩萨直截之要道有一转语可以作衲僧解脱大道场是禅者放身命处大众若择得出如久客㱕家若择不出若行人失路喝一喝下座。

　　上堂诸佛如来说一切众生身中有三大何者为三身大相大用大又古德云十方无壁落四面亦无门露裸裸赤洒洒没可把既没可把唤什么作三大莫有人择得出么若择得出不妨好手若择不出众生日用而不知喝一喝下座。

　　上堂大众好雨点点不落别处且道落在什么处莫是落在法堂前么莫是落在田野中么莫是落在山林间若是通达底人神通妙用无可不可有一般人更不求妙悟但作平常一路实头见解又唤做不走作人此之见解未出常流若妙悟明眼底人他一一知来处一一知落处更不颟顸大众且道落在什么处久参先德一举便了后进初机更宜子细。

　　因雪上堂举庞居士辞药山因缘师云全禅客当断不断返遭其乱且道全禅客当时合下得什么语免被庞公折挫如今莫有扶持佛事者么出来开发大众眼目亦表自己参学身心如无老僧为你说破今日腊月初十山门街坊丐者入寮打叠忽有人问诸丐者已在寮中时又作么生良久乃喝云相逢不下马各自有前程。

　　上堂今朝又是三月一大道何曾有得失桃花处处灵云心却笑玄沙弄不出只这弄不出罕遇知音。

　　上堂今朝七月秋初一时节循环夏又毕衲僧活计拄杖头去兮住兮无固必去住自由且道祖意是同是别只如古人云鸡寒上树鸭寒下水意旨如何喝一喝下座。

　　上堂云门云久雨不晴劄大众且道云门一劄与德山棒临济喝是同是别若道别祖宗门下岂有两般若道同争奈德山临济云门家风有异衲僧到这里如何剖判若剖判得出可谓无边刹境自他不隔于毫端十世古今始终不离于一劄今朝二月二十五各自㱕堂吃茶去。

　　上堂举印宗法师问卢行者云仁者在黄梅有何言教旨趣传授卢曰彼指授者唯论见性成佛不说禅定解脱无念无为宗云何故不说禅定解脱无念无为卢曰况是二法皆是佛法不二之法宗云如何是不二之法卢曰如仁者讲涅槃经明见佛性是名佛法不二之法师云彼时小巧禅道早是中半了也如今丛林多是唯论禅定解脱无念无为且道六祖底是如今底是分即是不分即是若分去有违有顺有是有非若不分又不辨邪正埋没我宗乘譬如世间道路有直有迂有险有善其行路者可行即行可止即止大众还识泐潭老僧么良久云捋此深心奉尘刹是则名为报佛恩喝一喝下座。

　　师首座时在仰山结夏小参云莫有真师子儿试出来对众哮吼看时有僧出礼拜师云不知是不是是即也大奇僧问钟声才动大众云臻禁足已临如何指示师云大家在这里进云莫便是和尚为人处也无师云多是向言句中转却进云一堂风冷淡千古意分明师云且莫乱道僧问承古有言众生日用而不知未审不知个什么师云道进云忽然知后如何师云十万八千僧提起坐具云争奈者个何师便喝僧云好一喝未有断在师云吃棒且待别时。

　　复云更有问话者么良久云洎合放过乃喝复举拂子云耶耶尽十方世界若凡若圣若僧若俗若草若木尽向拂子下成佛作祖无前无后一时解脱还有不解脱者么设有命若悬丝又抚掌云知音者少所以此个事论实不论虚参须实参悟须实悟若纤毫不尽总落魔界岂不见古人道平地上死人无数过得荆𣗥林是好手如今人多是得个身心寂灭前后际断一念万年去休去歇去似古庙里香炉去冷湫湫地去便为究竟殊不知却被此胜妙境界障蔽自己正知见不能现前神通光明不得发露或有执个一切平常心是道以为极则天是天地是地山是山水是水僧是僧俗是俗大尽三十日小尽二十九此依草附木不知不觉一向迷将去忽然问他我手何似佛手便道是和尚手我脚何似驴脚便道是和尚脚人人尽有生缘处那个是上座生缘处便道某是某州人是何言欤且莫错会好凡百施为须要平常一路子以为稳当定将去合将去更不敢别移一步怕堕坑落堑长时一似双盲底人行路一条拄杖子寸步抛不得紧把着凭将去步步依倚一日若道眼豁开顿觉前非抛却杖子撒开两手十方荡荡七纵八横东西南北无可不可岂可一向倚他门户傍他行脚有甚快活自己毕竟如何不见云门大师道而今天下老和尚多是师承学解路布葛藤印板上打来模子里脱出当人若是明去何不一切临时又不见临济大师云我者里是活祖师西来意把来便用立处皆真他不说古又如何令又如何者语得那语不得那里是虚者里是实你与我拈出丝毫许实底道理来看此盖当人眼不开自无见处一向承虚接响百般忌讳自经自缚直饶与么说当下忽然见得倜傥分明去也是棺木里瞪眼如今还有无师智自然智不与万法为侣者烜焃底丈夫汉[皻-皮+齒][皻-皮+齒]牙牙千变万化见我恁么胡言汉语便好近前蓦口掴拽下椅子掷向三门外喝散大众岂不快哉还有么良久云若无且看老僧骑案山跳入你诸人眼睛里七颠八倒呵佛骂祖去也喝一喝下座。

　　师到崇胜众请小参僧问未明心地印难过赵州关如何是赵州关师云过进云莫便是和尚为人处也无师云你作么生会僧作一圆相师云且喜勿交涉进云也不得𡑅良为贱师便喝复云更有问话者么良久无人出师云不因一事不长一智说事亦不妨说理亦无碍为报学道人莫作理事会阿呵呵欲求长须入水是非中声色里放一倒扶一起是何宗啰啰哩蓦拈拄杖画一画云适来许多葛藤向什么处去也复举拄杖云拄杖子变作观音菩萨以甘露水灌入你诸人顶门里还有眼开心悟神清气爽底么乃喝云莫妄想活落落须弥山把便扑掷下拄杖云耶耶三十三天不知不觉帝释居善法堂为诸天说法劝喻云汝等诸仙尽是阎浮提归依佛归依法归依僧不杀不盗不邪淫不妄语不饮酒不食肉布施持戒广作善业来生此间受种种胜妙快乐汝等诸仙不得一向迷于妙乐须知无常念念不停念念迁谢速疾速疾便是到来相将坠堕汝等当求不来不去不生不灭究竟解脱清净涅槃之乐师乃嘘嘘今日为众竭力祸出私门笑破衲僧口然虽如是也不得草草乃抚膝下座。

　　师到九峰山众请小参僧问古人道前三三后三三前三三即不问如何是后三三师云的进云恁么进前三步也师云关进云大众证明真善知识师云杜撰衲僧师云大众此事若全提也便须荒却院散却众拳倒湏弥山踏翻四大海三世诸佛诸佛祖师天下老和尚十二分教填其沟塞其壑虽然如此尽法无民且向世谛流布建化门中即不可乃拈拂子云三世诸佛诸大祖师天下老和尚十二分教总在拂子头上分开也怀州牛吃禾益州马腹胀天下觅医人灸猪左膊上以拂子左边敲云太虚为鼓须弥作槌遂喝云冬冬闹市里识取天子将错就错以拂子右边敲云大地作床长天为幕蹶倒打睡百草头上荐取祖师病鸟栖芦噫九年空面壁抚掌不回头笑煞傍观如今莫有傍观底么良久乃喝云洎合停囚长智又举拂子云穿却你鼻孔却向脚跟下走出东西南北土旷人稀天上天下唯我独尊阿喇喇遂掷下拂子云是什么下座。

　　师问僧了也未云未了师云你吃粥了也未云了师云又道未了复云门外甚么声云雨声师云又道未了复云面前是甚么云屏风师云又道未了复云还会么云不会师云𦗟取一颂随缘事事了日用何欠少一切但寻常自然不颠倒。

　　师到大愚众请小参师云二三月来天气和暖万物生长百鸟和鸣桃花红李花白到处园林翠连野色谁家年少赏胜踏青唯有古寺老僧坐对庭柏遂以拂子敲禅床云敲枷打锁出钉㧞楔大有痴顽怕吞熟铁醍醐上味候伊时节赵州石桥循途守辙百丈野狐为君一决狐疑净尽眼光电掣南北东西有谁辨别还有辨别底么试出来抚掌呵呵大笑打个筋斗供养大众一者庆快平生二与天下人作标榜有么有么秪为情生智隔想变体殊我者里不免拆东篱补西壁去也以拂子画云十方世界百杂碎何处更有山河大地耶看看四大海水在诸人面前滔滔地气象万端鱼龙变化还见么见则不无忽然有个巡海夜义出来道禅和子如何是脱生死底句向他道什么即得若不向他道被他一吉橑棒打煞喂鱼鳖吃当此之际以何为身以何为心以何为人以何为我以何为佛以何为祖以何为禅以何为道会么良久云五更侵早起更有夜行人乃拂子击禅床下座。

　　偈颂

　　僧请问三圣问雪峰云透网金鳞以何为食峰云待你透出网来即向你道圣云一千五百人善知识话头也不识师以颂示之。

潦倒渔翁坐钓台金鳞赫赫鼓波来海门空阔才施网霹雳一轰天地开

　　雪峰云老僧住持事大。

放去𠬧来得自由不堪优处亦堪优可怜滞句承言者争是争非空白头

　　僧请问[舟-(白-日)]霞骑圣僧意旨如何。

千变万化七颠八倒骑却圣僧踏倒水潦释迦起身比丘悟道若会此意寒来着袄

　　僧请问雪峰鳖鼻蛇因缘。

打鼓弄琵琶相逢一会家云门能合调长庆解随邪古曲非音律南山鳖鼻蛇何人知妙诀的子是玄沙

　　僧问南台圆和尚大随龟话圆以手翻覆示之其僧不肯乃质于师师以颂释之。

少室之妙诀观根而密付大随曾泄机南台亦失护翻手与覆手脱履着龟处明明言外传信何有今古掷金钟辊铁鼓水东流日西去

　　僧请问马大师日面佛月面佛。

日面月面胡来汉现一点灵光万化千变

　　僧请益僧问云门如何是正法眼门云普。

但无一切心自然合大道应用在临时莫分妙不妙

　　僧请问僧问云门如何是诸佛出身处门云东山水上行。

目前有路谁解通方东山水上求者茫茫

诸佛出身处东山水上行目前一弹指遍现煞分明日面月面过佛手驴脚呈皆承此个力言外度迷情

　　僧曰众中多以无事啇量师复成颂。

多将无事会无事困人心有无俱勿念自可剖灵音落落虽殊应寥寥不在寻宜哉万化首都秪属于令

　　僧请问僧问首山如何是佛法的的大意山云楚王城畔汝水东流。

楚王城畔水东流树倒藤枯笑不休好是自从投子后更无人解道油油

　　僧举赵州庭前柏树子话或云有此语或云无此语师以颂决之。

[這-言+(序-予+(玉-王+丰))]前柏树子赵州无此语若是本色人直下未相许[這-言+(序-予+(玉-王+丰))]前柏树子赵州有此语为报同道流觌面如何举

　　僧举云门北斗里藏身。

东涌西没北斗藏身法王法令德非有邻

　　赵州勘破婆子。

似狂不狂赵州老或凡或圣人难晓是非长短任君裁老婆被伊勘破了

　　婆子云好个阿师又与么去。

临岐有水复有火遇贱即贵全可可台山一路去无差几个行人脱羁锁

[這-言+(序-予+(玉-王+丰))]前柏树子[這-言+(序-予+(玉-王+丰))]前柏树子我道不如松枯枝折落地打着去年棕造化无私不思力一一青青岁寒色长短大小在目前可笑时人会不得

　　颂黄龙和尚垂示佛手驴脚生缘。

我手何似佛手翻覆谁辨好丑若非师子之儿野干谩为开口

我脚何似驴脚隐显千差万错欲开金刚眼睛看取目前善恶

人人尽有生缘处认着依前还失路长空云破日华开东西南北从君去

　　鸟窠和尚吹布毛。

鸟窠吹布毛红日午方高赵王因好剑满国人带刀

　　僧问云门如何是啐啄之机门云响。

有问啐啄机云门答云响昨日雷轰天夜来山水长

　　宝寿开堂三圣推出僧。

探骑飞来棒下宁瞎人翻满镇州城太平本是将军致不许将军见太平

石火光中电影分怒雷随震动乾坤耳聋眼瞎人无数谁是知恩解报恩

　　僧问风冗如何是佛冗云丈林山下竹根边。

丈林山下竹根边水在深溪月在天良马不知何处去阿难依旧世尊前

　　灵云见桃花悟道。

奇哉一见桃花后万别千差更不疑独有玄沙言未彻子孙几个是男儿

昔日灵云见悟时香苞红萼一枝枝如今到处还开也陌上相逢说向谁

　　僧问赵州狗子还有佛性也无州云无僧云上至诸佛下至蝼蚁皆有佛性狗子为什么无州云有业识在。

言有业识在谁云意不深海枯终见底人死不知心

　　僧问云门如何是吹毛剑门云骼。

谁谓吹毛利云门骼可知一朝权在手看取令行时

　　僧问龙牙古人得个什么道理便休去歇去牙云如贼入空室。

买帽相头量才补职明眼衲僧面前不识

　　僧问长沙了即业障本来空未了还须偿宿债秪如二祖是了不了沙云空。

临机无巧妙得意不劳功其如人不会闻空便谓空

　　僧问赵州一物不将来时如何州云放下着。

移高就下总威权解脱门开信可怜不得空王真妙诀动随声色被勾牵

　　僧问云门如何是超佛越祖之谈门云糊饼。

超佛越祖之谈觌面相呈谁领不知箭过新罗动地闲争糊饼

　　云门关棙子。

云门关棙子消息少人知有时一拨动大地眼[強-弓+目]眵

　　云门抽顾。

云门抽顾自有来由一点不到休休休休

　　临济三度问黄檗佛法大意三度被打。

资粮更不着些些岐路年深恐转赊直下痛施三顿棒夜来依旧宿芦花

　　临济到大愚处悟。

便言黄檗无多法大丈夫儿岂目乖胁下两拳明有信不从黄檗付将来

　　僧问首山如何是佛法大意山云新妇骑驴阿家牵。

张颠不似首山颠不动毫𦬆百怪全犹得黄龙再拈出四方明眼若为传

新妇骑驴阿家牵低头拈得一文钱十字街头拍手笑东村王老屋头穿

　　云门云火里蝍蟟吞大虫。

秦时𨍏轹钻头通大施门开妙莫穷火里蝍蟟依旧活拈来谁解恣英雄火里蝍蟟吞大虫去年不似今年穷直得黄茅瘴气发雪压桃花处处红

　　临济锄茶园次见黄檗来遂拄锄头而立檗云者汉困那际云锄也未锄困个什么檗以拄杖便打际接住一送檗便倒叫云维那相救维那近前扶云争容得这风颠汉与么无礼檗以拄杖却打维那际乃连锄地数下云诸方火葬这里一时活埋。

夺旗掣鼓着精神父子虽亲法不亲为报四方禅者道等闲莫作守株人

　　百丈再参马祖。

客情步步随人转有大威光不能现突然一喝双耳聋那吒眼开黄檗面

　　兴化打克宾维那。

丈夫当断不解断兴化为人彻底汉已后从教眼自开棒了罚钱趁出院

　　云门腊月二十五。

腊月二十五一曲超今古镇州大萝卜生长在深土

　　僧问云门不起一念还有过也无门云须弥山。

不起一念海里须弥把来便用休别针锥

　　百丈野狐。

不落藏锋不昧分要伊从此脱狐身相逢尽道休官去林下何曾见一人

　　古尊宿语录卷苐四十五　　　　　士九
中华藏第 077 册 No. 1710 古尊宿语录


　　古尊宿语录卷第四十六　　　　　士十

　　僧录司右阐教兼钟山灵谷禅寺住持　净戒　重校

　　真净禅师语之余

　　偈颂

　　寄百丈玿首座

百丈雄峰倚碧虚其间今古道非孤不知一句堕狐事借问当时有也无

有无闻说笑咍咍不是知音不问来莫把祖机容易泄待伊狐眼自醒开潜能展事客投机落草之谈信有之言下罕逢师子子成群作队野狐儿

　　和酬运使蒋公颂古八绝句

　　仰山

沩仰法幢摧已久从头提起又重新谁知断臂传来事光显湏凭大智人

父子有时扬密意神通变化不相知唤回业识忙忙者笑倒沩山老古锥

　　疏山

呵呵大笑意难论𣗳倒藤枯问有因纵向明招言下悟眼开只是旧时人

因兹自抱无弦琴归隐疏山𤇆翠深有个荆溪蒋居士曾闻得得访知音

　　末山

末山不露凌云顶今古岹峣在目前又道本无男女相非君莫辨火中运

非色非心非行业成男成女解随缘而今僧俗并群有一一昭然总不偏

　　洞山

掩耳重开眼界宽廓然无法不同观山林瓦石纵横说若到常情取信难按部不妨闲访道新丰一宿话皮肤水声山色红尘外轩盖重来得也无

　　寄云居长老五颂

绝顶云居北斗齐云门知见便高提莫捋透脱常情解湏是当机离水泥

绝顶云居北斗齐藏身北斗最难提丛林总作平常解无限高僧没在泥

绝顶云居北斗齐出群消息要人提其中未善宗乘者奇特商量满眼泥

绝顶云居北斗齐参差光里闹中提擎头戴角夸能解一一重教上细泥

绝顶云居北斗齐横三竖四目前提空中鹘眼殊无碍还笑狞蛇不离泥

　　雪朝上堂举庞居士辞药山因缘复颂其意示诸禅者

庞翁境界滴水滴冻药山阇𥟖两目定动机不发时一场困梦本自天真阿谁解用

　　师室中问僧云了也未僧云未了师云你吃粥了也未僧云了师云又道未了复云门外什么声僧云雨声师云又道未了复云面前是什么僧云屏风师云又道未了复云还会么僧云不会乃云𦗟取一颂

随缘事事了日用何欠少一切但寻常自然不颠倒

　　见僧来以火箸敲火炉僧云不会师乃颂曰

火筋敲火炉日用更无余开单并展钵何处有亲疏

　　僧又问达磨西来单传心印又如何复乃成颂

火箸敲火炉直指更无余开单并展钵一一晃心珠

　　师室中问僧如何是无文字一句僧无语僧却问如何是无文字一句师云庐陵米作么价又云面前是屏风

一一超然一一玄莫将情计自留连从来大道无文字不要安排唤作禅

　　僧云洞山禅难参师乃有颂

洞山禅也不为难与君时复且闲闲楖𣗖迸开天地眼一重山后一重山

　　示众二颂

了无一法只在临时把来便用更莫迟疑

于法应自由更莫向余求杀活剑在手到处得风流

　　法界三观六颂

色空无碍如意自在万像森罗影现中外出没去来此土他界心印廓然融通广大(其一)

理事无碍如意自在倒把湏弥卓向纤芥清净法身圆满土块一点镜灯十方海会(其三)

事事无碍如意自在不动道场十方世界东涌西没千差万怪火里蝍蟟吞却螃蟹(其三)

事事无碍如意自在手把猪头口诵净戒趁出[婬-壬+(工/山)]坊未还酒债十字街头解开布袋(其四)

事事无碍如意自在拈起一毛重重法界一念遍入无边刹海只在目前或显或晦(其五)

事事不知空色谁会理事既休铁船下海石火电光咄哉不快横按镆鎁魔军胆碎(其六)

　　读金刚经是法平等无有高下佛意非傅大士颂指南则异说者多矣故水陆同真际飞行体一如则佛佛道同信斯也因成一颂用示诸禅者

平等群生类。迷为七趣因。悠悠终莫觉。扰扰但随尘。赖我从凡质。何缘获法身。神通虽未具。作佛亦天真。

　　短歌寄端上人

鹫峰深黄檗苦一来知味便回去去去不回顾大地何曾有寸土廓然胸臆寰宇宽东涌西没胡为难早言云往逍遥山又闻已在袁城间因思孤坐雪寒夜松风瑟瑟添萧洒端师端师听我言玉钥在手湏牢把

　　寄人

一二三四五清平打鼓道吾舞脚[跍-十+水]金船海月高无根𣗳下蹲龙虎优钵罗花火里开轩辕宝鉴埋粪土为报颖川善女人信受摩耶千佛母

　　送和禅者南雄作丐

见不见逢不逢千里万里圆光中左顾右眄华藏海轻提重按开盲聋此个妙穷不穷是处园林落花红乾坤造化有时节莫比仁者无间风忽释迦慢弥勒彼既丈夫我亦尔都来祗在一毛头也解分身千百亿临机一一不思量好笑时人识不识

　　送清禅者石城丐

菩提数珠一百八楖𣗖拄杖六七尺象王蹴[跍-十+水]润无边达磨唯留履一只至今天下重黄金笑杀寒山与拾得观音慈布袋憨维摩问疾文殊堪千奇万怪状无尽皎然此理谁相谙石城人物多贤善仁者一到皆和南有人问着新丰老切忌承言落二三

　　送生禅者袁州丐

箭穿红日影山鬼把住麒麟儿窦八破布衫海神捧出珊瑚枝临际三关透不透云门一字知不知闲思昔日同参者笑倒新丰老古锥小释迦大禅佛集云峰下有窠窟相逢湏辨是与非莫顺人情刚负屈鳖鼻蛇辽天鹘遍问知音是底物奇哉高步下层峦好向前途恣轻忽

　　送从禅者庐陵丐

鼓山头上云成盖石霜霜水清如镜新丰洞里伸脚眠眼开起来天地迥拍手呵呵笑不休堂上老胡俗姓郑庐陵米价高复低兔角拄杖湏亲携欲度门门一切境当知密室烂如泥

　　送长上人袁州丐

集云峰下四藤条谁复得逍遥祝融峰顶万年松天下名标新丰五位拄杖头挑横三竖四东西南北偏中来正中去遇贱即贵逢低且高撞着三家村里老婆掣断裙腰十字街头醉翁子扶起来与伊系条或是或非胡抄乱抄休话祖师密意莫问世俗尘劳道人活计举措堪褒咄将此深心奉尘刹诸子不同袍海里须弥日月高

　　送雅禅者石城丐

鸡不𪅎无功之食水长船高物归乎有道之心泥多佛大德山呵佛骂祖曾遭岩头僧堂前领过台山路上老婆有个赵州不出门勘破独有云门古锥有口不妨道火火本无火承言者纷纷自我不然也非言道不通非事理不果理事通达人利生无不可既然也有却解临时建立又不善逐旋包里但可以直用好心殊不知返遭恶祸末法众生知恩者能有几个雅禅者为尔老婆葛藤会么寄南康魏处士寄茶南康有个魏处士生来心净开莲华莲华妙心空无物能为佛事如尘沙众生佛种不自发莫不睹相生道芽观音势至自可仰文殊普贤人共夸岂唯慈善佛菩萨不独忿怒恶那吒有时人头及鬼面有时虎豹诸龙蛇一一临时能变化一一所应曾无差当知皆承此个力不知处士自知耶此也从来最灵物当头一着输[舟-(白-日)]霞谁言僧俗有南北我道圣凡同一家音通不问识不识逢人便寄赵州茶助我日用作佛事啜者唯嫌苦涩加苦也涩也益何尽泥也水也兴无涯人间万事即佛事正者自正邪者邪因思昔日洞山老问佛解道三斤麻

　　寄吉州清平跨牛庵

庵内不知庵外事跨牛谁识乐生缘或舒驴脚步荒草又把佛手开人前头头应现头头别元与跨者曾不偏肥苗嫩稼触途秀饱亦不餐牛可怜青烟万户大和邑白雪一曲清平禅客来欲辨牛毛色唯见长老庵中眠世人有牛自可识毛色分明头角全跨行一一来他力莫问清平别有玄

　　送净禅者丐南康

逢人便出有理但伸一锥一劄要见通人三头两面任起情尘道不属诤法何有因心既无住道乃[這-言+角]津南康教化平等为人富亦不富贫元不贫男之与女佛也天真贤之与愚性也法身孰为彼我谁为疏亲一一明妙一一精神临事活发应机妙陈不自觉悟逐乐因循从头指出无使漂沦海净禅者莫惮苦辛

　　送言隆二禅者之南华礼六祖贞

曾闻菩提本无𣗳又云一花开五叶是非有眼分不分可使吾道生暐晔曹溪分𣲖共入海宝林人间翠相接其中塔庙居真身同往聸礼不可辄又闻彼既丈夫我亦尔不应自当生退怯又不见古人己灵尚不重况求诸祖解脱乎大丈夫大丈夫灵光炟赫阿谁无当机大用脱知解举措何曾涉道途本非文字不属教亦非禅道莫昧渠明明一一离诸相刚把迷头[殳*頁]面糊二禅者是不是若是不妨南去见老卢

　　送十一禅者往诸方缘化

身是光明宝幢心是神通法藏多虚不如少实千语终归一当欲知教外别传便是西来榜样神通利物昭昭光明到处晃晃不属诸方语言岂关森罗万象大机大用天真或是或非过量一得永绝攀缘无法更堪比况唯此一事真实其余总是虚妄可使法界有情同悟此心无上十一禅者化行雄雄法王大将

　　后又添一人之万载缘化

元是十一人添子成十二有利及无利终不离行市木塔老婆禅河阳新妇子普化解风颠我今故直指

　　上高李居士求颂

李翁李翁惠性自通知身幻妄处世皆空尊卑贵贱暂且相逢共若朝露总如春红倏忽变灭谁是我侬唯心即佛灵妙难穷长生不死人性皆同明明日用不自信崇悟无彼此迷有西东李翁李翁宿植善功一家蒙庇吉庆常隆儿孙乐善斋心融融正信清净诸佛法中或赞或毁如盲如聋一切魔恼自然销镕道心坚固有始有终

　　送照禅者

䶥䶥牙牙人谓我恶是是非非我谓人莫不莫不作不恶不乐法喜禅悦去黏解缚黄龙家风佛手驴脚后代儿孙湏自开拓大启三关末后一着虽涉语言不在糟粕皎洁灵源此彼何若神通光明圆满大觉切忌思量应病与药

　　方禅人求师亲书偈送

字要亲手书偈不凭人作彼此有如意应病即与药闹里何妨佛手开拟议之前出驴脚任是碧眼胡儿也湏路头迷却不是特地要辨清浊活衮衮明落落本自天然何须自缚还乡曲调和者稀干木逢场但戏乐

　　送诸郡丐者

诸郡丐者道无此彼直截根源更何拟议性本一源用无有二但𥁞凡情别无胜义触目遇缘无非佛事有利无利不离行市干木随身逢场作戏或逆或顺或非或是一主一宾一坐一起照用临时纵夺有以临际儿孙衲僧巴鼻教化众生成就根器家家观音门门势至儿女大小神通活计通人不疑法王已矣

　　送德禅者丐平江

平江一𣲖东流穿过千门万户佛法大意分明自是时人不顾直到大海方休浩浩无今无古滔滔自有灵源亦似㕘禅大悟若也心地洞然正法眼藏发露何妨运出家珍所在观机救度明年是日归来不尔却依位住

　　南台和福严长老结夏

今夏南岳南台晚饭不通水泄杉松空引寒风田地莓苔不洁又道禁足九旬人人口中一舌去夏蜡人消𥁞今后浑铸成铁殊不知有佛有法岂更解移凹就凸只待置个葛衫准备来年夏热

　　送叶道人

一叶落天下秋夕阳西去水东流黄河澄清圣人出二千年事何悠悠稀复稀少复少使我虚生几回老如今共喜居太平何妨学佛闲访道归去来归去来老卢得不在黄梅普光心印神通藏日用分明眼自开

　　送琪道者作丐

衲僧门下纵夺临时灵蛇在手猛虎当骑有须便捋无尾莫追放去防渴把住知饥宾主易见隐显难思禅家大道法眼慈悲

　　送闲上人之黄龙觐老师

闲闲一片祥云别海山卷舒出没自有信岂同薄雾萦渔湾闲闲闲情意态西南还黄龙久约待为雨我今目送胡高攀

　　和黄檗老和尚送李居士

踏断秤槌两截分明为君直说黄檗苦口多嫌三冬何处无雪难难翻忆庞公与儿女不婚不娉共头活

　　送吉州曾居士昆季

来从山下来去从山下去行也晓便行住也晚便住在路同弟兄到家会儿女莫嫌言语太寻常最是为君省要处省要处三四五须弥𨁝跳迦叶舞

　　寄福严谨上人时在南台

白云笼高峰明月照浅水谁云与日同方曰为知己北岭壤边人南台石上子救得老卢头失却少林齿

　　送一禅者袁州丐

佛子之心丝毫不挂无底篮子骊珠满泻袁州城里任人着价异日归来倒骑铁马

　　送俨禅者吉州丐

佛子之心大喜大舍唤龟作鳖指鹿为马偃溪水声庐陵米价一一法门死蛇活把

　　送庆禅者崇阳丐

佛子之心无非利乐众生界中应病与药或呈佛手或出驴脚我宗赫然莫错莫错

　　送泰禅者乞米

佛子之心能施惠泽山前谷熟人间米白十升一斗大翁二伯但尽凡情钱不露陌

　　送际修造

佛子之心逢场作戏遇缘即兴常可如意佛殿三门观音势至弹指乃成九峰山寺

　　过义井庄猛才上人求颂

古佛家风在寻常已自知不劳心力处忽迸电光时既作韶阳客当为师子儿目前凡与圣一一莫存伊

　　又满庄主求颂

智者能孤立开花自有春不为万法侣肯作半途人快臆乾坤大威光日月新寻常抛掷里谁识是天真

　　寄饶守邹几圣

此身秽恶聚无佗又不得智者知是幻饮食聊滋益中有净法身精明妙谁识君与我无差一得即永得

　　寄叶推官

此心难是便忘机况属衣冠富贵时终日素餐甘自得浮生虚幻许谁知能将悟意唯书偈不把吟情更作诗一种家居超俗类西天摩诘亦如斯

近想道弥着前来所得深虚通真法性皎洁净名心王事何妨及尘劳已不侵妙灵居日用谁古复谁今

　　和宜春张簿见寄

万类纷然居有为一一天真本无住岂是明公独妙明我亦从中获灵悟情与无情及圣凡解脱门开同一路王也臣也自可知此是如来亲付嘱

　　卿上人礼师乞颂

有僧近从庐山来辄然问我求禅偈我既临时解变通神头鬼面超言义而况佛法无定机宗门自有通人至子应久历丛林师潦倒所说是也不是

　　张道人寂庵

离念性虚明居此常寂照万象圆光中清净同一妙开池养白莲门当市井道我无人事心人事不相到

　　寄塘浦张道人

世俗尘劳今已彻。如净琉璃含宝月。炼磨不易到如今。宝月身心莫教别。死生倏忽便到来。幻化身心若春雪。唯有道人明月心。日用廓然长皎洁。

　　靖安令程节推一日游山以诸堂寮旧名猥冗各随事易之揭为熏修精进廓然证宗性空实际不二了义法忍妙用和集云鹤老拙乃一一颂之又作通人偈共十三首寄呈

　　熏修

圆满菩提道。熏修乃得成。理虽顿悟胜。事要渐除轻。镜藉重磨莹。金湏再炼精。劝令先自利。然后利群生。

　　精进

六种波罗岸。先乘般若舟。自然无所住。何更有踪由。勇猛能成佛。疏慵不到头。蒙君共着力。禅者总精修。

　　廓然

每来常默坐。却洞廓然襟。广大乹坤量。包含日月心。庞公虽去世。程老复知音。别𦗟为霖雨。当期外护深。

　　证宗

达佛心宗也。寸无差[牙-(必-心)+一]时。相应存解行。瞻敬见师资。琢玉当成器。磨砖莫问伊。西来诸祖令。一一总如斯。

　　性空

佛及众生性。圆明体本同。见闻皆共有。取舍总非空。在事能潜隐。当机解变通。谈禅并治俗。一一见全功。

　　实际

妙湛总持际。光明觉性身。在家疑是客。别国却为亲。渐诱终难信。高提复倍嗔。如今法末世。教我若为人。

　　不二

平等观诸子。家门不二开。客程无是处。浪迹总归来。法宝名如意。禅朋号善财。共游华藏界。寰宇一尘该。

　　了义

迷头曾认影。了悟总成非。唯有道心在。更无禅病依。静中闻水过。闲里见蜂飞。一一天真事。何人共所归。

　　法忍

对境心常寂。灵源本不生。事随高下应。机逐浅深评。剖判彰神用。观瞻洞觉明。无非法忍力。更莫外求声。

　　妙用

神通并妙用。迎送及攀陪。更不假人教。自然随事来。幻身同草木。净性出尘埃。多谢程居士。迷头总唤回。

　　和集

法门元不二。所到便为家。圆顶旃檀𣗳。方袍菡萏花。六和仪有伴。四摄道无涯。岂独携禅者。俱登大宝车。

　　云鹤

旦过晚应宿。山堂任去留。孤云能自在。只鹤更优游。楖𣗖开青眼。袈裟伴白头。未明西祖意。萍迹谩悠悠。

　　寄通人

通人何拣择。一一道无偏。拟欲分优劣。还应落盖缠。心心同作佛。法法共谈禅。但𥁞常情也。东流水满川。

　　禅定轩十偈

摄心名净戒。禅定号波罗。到岸仍留筏。行慈复度他。悟怀生极乐。见性识弥陀。即此明轩下。菩提萨摩诃。其一。

虽然迷悟别。平等一禅心。莫向云门觅。休从林际寻。瑕销成白玉。矿𥁞得黄金。无比不思议。灵源最甚深。其二。

本来同作佛。妄想共留连。此日不为道。何时能去缠。便宜归宝所。休更认空拳。一一天真性。花开火里莲。其三。

西来元不二。天下所传差。佛法无多子。门庭有几家。主宾分兔马。棒喝辨龙蛇。学者宜详审。如今正可嗟。其四。

诸祖传心印。何曾别有禅。宗乘迷有异。佛法悟无偏。宝觉人人大。灵机事事圆。莫求奇特说。荒却自家田。其五。

小乘不见性。心外别有禅。妄现涅槃乐。迷遭烦恼缠。岂知潭底月。元在屋头天。更把古人语。将为奇特传。其六。

神通游戏力。一一本无生。菩萨能亲证。如来更妙明。声闻闻未信。缘觉觉犹惊。唯有大乘器。灵源发便清。其七。

佛性天真事。谁言别有师。男儿弹指处。女子出禅时。不费纤毫力。何曾动所思。众生总平等。日用自多疑。其八。

学道先须明有悟。法王法印印无偏。拈来事事皆过量。把出心心总离缘。由是众生颠倒解。不观诸祖上来传。莲花世界同游戏。主伴交参影像前。其九。

龙象朝昏禅悦处。幽深难胜此轩䆫心为游戏神通藏。身是光明智照幢。徇物高𠇓虽有二。归源本末且无双。但能知见同真正。外道天魔稽首降。(其十)

　　大义寮

大义无文字。谁云达磨传。此心元净妙。是法本明圆。有据人人佛。无生念念禅。开单兼展钵。一一火中莲。其一。

大义即为寮。包容起一朝。圣凡同寂灭。主伴共逍遥。少语工夫大。多闻慧解饶。禅余游觉苑。朋友好相邀。(其二)

　　照轩

本性本明妙。如何却妄缘。常光常寂照。净智净空圆。举众皆平等。临机总见前。唯除不信者。教外岂虚传。其一。

西来教外传。开悟却凭言。心是神通藏。身为智照轩。法空平等座。善巧揔持门。大义灵无𥁞。禅家各有源。(其二)

　　法会寮兰轩

晚应清凉候。花苞吐国香。谢庭家世短。孔子教风长。有德更谁并。无人亦自芳。兰轩禅者众。佛性戒冰霜。其一。

无人亦自秀。况植梵王家。僧众共白业。禅庭开素花。对谈为法会。长养壅溪沙。正似修行者。常将戒定加。(其二)

　　春秋皆有兰复作偈以原之

鹤白兼乌黑。心为造化元。二仪虽有象。一气本无言。万物遂其性。四时归所存。秋花与春艳。香每满兰轩。

　　寄荆南高司户五偈

若把心无却。教谁辨主宾。不知妄想性。便是聦明人。秪要自觉了。顿忘能所亲但观佛与祖。一一洞天真。其一。

知见无上力。禅门已了心。不从达磨得。岂向释迦寻。莫被无言溺。湏妨有语沉。现成常现在。唯悟始知深。其二。

小乘修小法。妄现寂寥禅务静欣无念。嫌喧怖有缘。不知佛世界。即是己心田。起坐明如日。众生共皎然。其三。

学道多沙数。阿谁能自寻。二人禅悦性。千里月明心。莹彻同僧俗。灵通共古今。莫将闲艺解。可惜枉埋沉。其四。

男儿丈夫志。开凿自家田。莫逐云门语。休依临济禅。人人元具足。法法本周圆。但作主中主。门门日月天。(其五)

　　和开福长老送强禅者七偈

逆行顺行皆青春。或是或非不动神。往往总随声色转。回头又昧本来人。

一气才和万物春。不劳功力岂劳神。非言非句非文字。快活当机有主人。

多执平常梦里春。依他妄计自伤神。更传临济云门语。奇特商量愁杀人。

云门临济百花春。一一灵机总有神。到底不开言语事。错传错解误他人。

直截根源教外春。阿谁不圣不通神。虽然向道离蚖舍。又作无心常醉人。

言句清新便谓春。平常为实用安神。希望成道不求悟。更把糟糠教授人。

悟来无物不为春。荆𣗥林中解养神。常与不常虚对实。临机提出总由人。

　　寄浮山岩中湏达二上人

若是金毛那守窟。奋迅东西警群物。有时踞地吼一声。突然惊起辽天鹘。所食不食雕之残。戏来还是弄活物。翻嗟疥狗一何痴。到处荒园咬枯骨。

　　送宣上人

落落空门子。心空法亦空。肩横楖𣗖杖。南北与西东。

　　寄玿首座时在大愚

高安滩上古禅关。吾祖曾开彻困颜。经几百年真迹在。长应留待子孙还。

　　和答筠守钱郎中圆相颂送住洞山

未有难名既形可措圆满现前群迷得路

　　送荣上人往黄檗礼积翠庵老和尚

了然逆顺皆方便往往宗师昧者多君欲决明心地印鹫峰问取老禅和

到日应须次弟攀入方境界妙堪观重重无𥁞重重异一一凭君子细看

　　和真首座施茶

从苗辨地知音少独有吾师鉴最灵烹出异常还普施几人于味得全醒

　　留真首座

名山灵迹遍优游赏胜心应近已休好住新丰古洞里共扬佛事老春秋

　　因事

祖师心印铁牛机直要当锋决是非掣电未𠬧轰霹雳相逢谁是丈夫儿

　　南台石头真堂

南台石上[木*彭][木*彭]子今古何人道可齐昔日住庵真斧在夜来明月落前溪

　　寄信上人时在般若台

要行便行住便住去住寻常与谁语而今又在般若台无钱娶妻衣自补

　　和香严和尚石磬

乱山深处云藏久不是知音辨也难一日禅堂高挂着时时响应万机寒

玎珰报晓会茶晨直下无私唤起人各各殷勤烹啜了可怜幽韵又虚陈

　　送道严沙弥南康丐

步步登高鸟道玄心心开发火中莲沙弥品格沙门行始解南康化有缘

　　送则上人

困鱼上泺鸟栖芦空奋双拳大丈夫一一𥁞从胸臆里盖天盖地洒醍醐

　　送全禅者广南作丐

达磨遗下一只履老卢把住诸祖衣家家门前赫日月太平不用将军威

　　送文禅人之吉州丐

自心随色摩尼宝莫问庐陵米价高更欲遍游华藏果都归仁者一眉毛

　　滁州全椒塔院鉴上人邀宿草庵

未能直到觉元妙且向途中息草庵勿谓无心便休去前三三有后三三

庵内不知尘世事此心能有几人全黑龙山寺椒城外路入青林隐翠烟

　　和酬运判李大夫

同乡同姓通玄士应念群迷复现身时向庵中开旧论还随法界在微尘

按行虽是江西漕藜杖分明长者身湏信此心能自在为官作论总非尘(李公曰言是长者之后)

　　又赠李运判

公道生平为布施况闻高洁到如今利民利国何人识元是仁慈古佛心

竹炬点来明有𥁞智灯然去照无穷故知般若灵光妙行处辉华到处通

　　和泐潭乹长老见寄

泐潭乹老真净翁白头彼此雪霜蒙道人不必重相见千里长同月下风

长爱末山尘世外老来无用更深藏人间是事只如此岩冗谁同一炷香

　　答新昌簿求圆通颂

何妨识取主人公妙性虽空用不空王事更繁皆白了未闻裴楷独清通

　　送昭禅者

马驹[跍-十+水]处水云深问道无非特访寻别我又投三祖去取鱼不在一清浔

　　和杨州秀才见别

诗句清新已出尘西来祖道更能亲虽然头戴乌纱帽心是莲花杜里人

　　龙湫

参天四面碧崔嵬中有龙湫偃石堆往往山前为雨雹正应从此起风雷

　　别江西漕王正言

涤𥁞尘劳破𥁞疑廓然还得本心时荒田不拣拈来草生杀临风自在施

　　和人岁旦

剃发因惊雪满刀年华湏信不相饶逃生脱死勤为佛莫谓明朝与后朝

　　送华禅者

此心本是法中王南北东西岂有方若遇风云轰霹雳任教群雁不成行

　　寄程承事

老也湏知不老身同行同坐有精神虽然无相无容貌能为群生作主人

　　筠洪中路有驿名大通其傍精舍曰竹下因投宿题之

有寺路傍名竹下去洪一驿大通前偶来投宿满䆫月伴我寥寥永夜禅

　　送晓化主

藤王阁上江山胜洪井城中万事闲祖意西来本清净不须更要离人间

　　仙游观愚溪阁

济用古今流不𥁞阁中谁是不言人此心若似愚溪水天下悠悠总任真

　　观彭学士会黄檗老宿觉林院颂遂乃咏之

性觉莹无垢廓然圆满心发生功若地长养行如林居士从元大禅师复本深相逢一家内僧俗世殊钦

　　雪朝升座僧问雪上踪由事若何师云片片色无别

高僧因雪问长老令当行片片色无别纷纷性共明一阳曾告报万物待生成不独资禅悦临机要𥁞情

　　吊黄龙和尚塔

示灭师何速空遗塔此中僧闲四海锡谁复九年风鸟外千峰绕人间一径通寥寥朝与暮唯有白云同

　　新荷示徒

浊泥终不染况在梵宫生洁性一池碧幽香满座清团团初映水短短渐分茎更待莲华出禅心妙可明

　　投老庵示众

九峰山色里拙者草庵深投老遂疏懒问禅徒访寻欲知诸祖道不越众人心彼此同成佛聊为直指吟

　　题清居柏𣗳

昔人曾指出今古道传謦祖意凭君悟禅心使我惺故知非俗物还长在僧庭凡木几回老高标依旧青

　　呈筠守徐朝议辞九峰命二首

舍家从学道无用乐天真岂谓至愚者仍惭老病身不堪为度世止合作闲人乞放归山去翛然老百春

六十四年期归闲已是迟一身终有限万事毕无时学道当求静为僧亦合宜蜀江贤太守外护却应知

　　张文结再任洪州

洪都王者府复镇见君臣不责辞南越唯佳奉老亲江山千里旧宾主一时新曾对谈禅客惭非下榻人

　　大宁山堂

禅家能自静住处是深山门外事虽扰座中人亦闲渔歌闻别浦雁阵下前湾即此非他物何妨洪府间

　　散珠亭

一一分龙口当轩号散珠若教收拾得却恐久长无合浦圆相似陏庭夜不殊岂唯能善利万物有工夫

　　拟王元泽显凤凰台

凤去台长在园林别屿连因伤故国事愿学老卢禅净练澄江地余霞散绮天六朝人不见极目旧山川

　　寄西庵法眼安师

不闻庵外事此意有谁知林壑路穷处世途心𥁞时钟声来旧寺月色下新池却笑承风者区区老若为寂轩

本来心自寂不必更论禅我欲辞多事谁来共少缘万杉青霭里五老碧峰边苐一幽藏处庐山小洞天

　　留题天水居士静宴阁

𠬧心安养处静不在山中冬暖一炉火夏凉三面风遣时缘既薄乐道意何穷莫问人间事劳生总是空

　　洞山讷庵

寂寂坐无语何人知此心别传来自昔密付到如今胡氏田园上雷家洞府深高僧庵舍在谁为讷相寻

　　留题东轩

佛子异行藏开轩亦有方故因迎夜月仍得待朝阳群木烟初䐘幽兰花正芳坐来禅性澹蜂蝶自轻狂

　　寄香城顺禅师

灵观抛头后名山护有神道场千古旧法席几番新废去何由物兴来故在人况师先达者不与众同尘

　　寄程承事

七十六七八时来又共新青烟池上柳白发镜中人但逐年华转焉知佛性真寄言程老子有酒且歌春

　　答靖安黄尉问疾二首

书未蒙慰问外护力何偏槌鼓会云侣焚香开雪笺满池莲出水迥汉月生天又似新裁锦文章少比肩老病连绵发宁忘苦恼萦百骸虽朽败一物却精明古屋纵倾倒闲心亦坦平但知行大道懒更问前程

　　宿彬上人房

人事少相干亦由居处偏不随流过日常得自安禅野色郊原接鸡声市井连此身仍老矣风暖杏花天

　　退洞山上毛大夫

名山不到处闲欲遍追寻拟把新丰月将还悟本心禅门无著性仙府有知音(筠阳乃李八伯昔隐之地也)闻说寒岩在天台苐一深

　　游东鼓寺

东鼓与西鼓开先瀑布前庐山围不匝势更近南边

　　游景福访省长老

人生倏忽间春色又东还方丈新宗匠禅门旧竹关岭云飞片片溪水泻潺潺总是天真物高僧心共闲

　　寄绩溪苏子由

达人居处乐谁谓绩溪荒但得云山在从教尘世忙文章三父子德行二贤良却恐新
　天子无容老石房

　　苏子由辟东轩有颜子陋巷之说因而寄之

才淹居亦弊道在不为贫未洒传岩雨丘蒙颜巷尘旷怀随处乐大器任天真半夜东轩月劳生属几人

　　访宝云长老

相见呵呵笑园林落叶多青松色尚在仁者道如何世态期朝暮风光逐绮罗居山禅寂子无厌我频过

　　经宣梵院延亭

积善一方人延祥日益新共当千百载长若二三春座客心心静环檐物物真院颁宣梵号天子福𥟖民

　　寄无为居士

世俗事无𥁞养高心自闲蔬园通绿野林坞带青山[舟-(白-日)]灶慵添火云庵懒着关别应修有术七十见朱颜

　　快亭

门径杉松老悠悠日月闲法王真境界禅者旧家山祖意传来久人情自别攀如何快我臆满座水声还

　　清凉轩

夏间逃暑处轩户对岩阿溪水漱无𥁞竹风来更多百骸烦既谢诸祖意如何坐久闻鱼戏时时动渌波

　　师在双岭清旦维那问讯乃曰寂寞师曰寂寞僧家事遂成其偈

迥然生计别辄向少知音寂寞僧家事諠哗世俗心长遭儿女累莫厌水云深但乐西来意尘劳久自沈

　　途中逢建州三秀才

桃红兼柳绿天地两初澄琴剑三才子瓶盂一老僧文章投北阙道业继南能邂逅征途上生平识未曾

　　送周道士

归去灵溪观匡庐碧嶂深涧松多偃盖嵓溜𥁞鸣琴不死徒餐药长生可练心他年如有道飞锡一相寻

　　送张佥判游开先

步入青松里迢迢一径通渐分华藏界深隐法王宫道与神仙别人非世俗同欲知西祖意庭柏老春风

　　谢新昌权宰见访

秋试举人回峨峨将相材过桥分路处勒马入山来邑佐闲空望林僧静可陪何当布霖雨天下活枯荄

　　送然上人化导

曹听新丰曲檐头雨滴声还吹无孔笛用度有缘生欲破他迷暗当开己悟明春风活万物天道羙何评

　　清公默庵

久息游方念庵居道可亲依依虽有主寂寂似无人池里莲从老门前事自新此心谁会得庭柏对长春

　　留题玿公寂照轩

幽轩名寂照四海坐中闲景物有迁色主人无异颜野泉澄槛外香霭起檐间凉夜谁相问寥寥月满山

　　送人之南岳

境幽南岳寺一一碧岩分远近松相接高低钟共闻灵禽时奏乐香石日龙云想到经行处超然趣不群

　　雷秀才显阁

静构南池上群芳益我曹兰仍沾雨露松下隐蓬蒿环坐山川秀开怀意气豪为儒斯有业何虑桂枝高

　　上蓝清凉轩

观机唯说法一听一清凉欲𥁞众生病当开甘露场幽深方丈后掩映府门傍有问西来意城头角韵长

　　游桃源赠刘君实

宛若神仙府疑无世俗风人间山色里门径水声中柳线共垂绿桃花相映红𤇆光正和暖游乐意何穷

　　与道士话长生

悠悠人共老谁复解追寻岂信长生道分明不灭心䰟飞瑶阙远梦役海山深语此迷方者无劳𥪰寸阴

　　书道士壁

仙学迷多说当依柱史评无心归大道有德失长生物我同真宰亲疏岂可名良哉众妙本一一在忘情

　　留赠香城淳长老

帘卷西山色禅心共月华香城深处寺灵观上人家绝顶坛犹在盈头乳已赊而今淳道者经诵白莲花

　　题矮鸡冠

洁白异众卉阶前莎草齐晓来和露看只欠一声啼

　　再游永固院

悠悠尘世外居者少开心是事有迁谢斯门无古今乾坤同永久山水共幽深我愧重来此诸方懒去寻

　　净头端上人求洗涤之说因而成偈

假食共滋养皆名有漏身焉知大小事不昧往来人历历随闻见惺惺应屈伸变通元自在鉴照本天真由逐江湖客耻为尧舜臣所依投旅舍妄计困风尘病故嫌王膳饥仍预国民既能分皂白须解别疏亲朽宅蚖蛇会浮泡屎尿陈向妨观秽恶却要灭贪嗔除垢超凡果谈空入圣因迦文教虽旧释子道应新草屣排朱户禅衣挂绿筠摄心彰戒定弹指觉坑神吐唾防涂壁抛筹怕动邻为僧当异俗学佛便行仁伏忍冤憎𥁞与悲鸟兽驯汲汤宜让伴盥手忌淋垠受用生惭愧供承识苦辛阶砖同镜面瓦宇若鱼鳞狼籍欣欢少光明赞叹频桶盆还次弟灰土最精淳塞鼻奢红枣迎宾炽绛唇去骄终远害习慢必遭迍匾器易盈满旷怀忘贱贫沙门修慧命菩萨振慈纶揔具如莲性谁偏可意珍莫迷臭皮袋苦海枉沉沦

　　石笕二十韵

带月眠霜磨复琢南康匠者好规模引回鹿野灵源水泻入梵宫香积厨宜作奇祥当圣代永为盛事在元符(年䟽)依依数里松萝下往往诸方佛刹无左折右盘何缭绕高来低去更萦纡屈伸宛若苍虬活裁剪分明碧玉俱解逐方圆称上善能随甜苦任殊途既成蔬饭鸣犍椎还春林僧洗钵盂及物冷冷离洞府漱湍瑟瑟近帘隅禅堂客喜滋茶味祖席人传羙画图澄湛池塘荣菡萏清凉肺腑饮醍醐调和口腹功非小荡涤尘埃德不孤遐迩溪山同掩映朝昏鸟兽共欢呼屯云㘭里龙抬首贮雪岩前虎踞𨈬夹道㘽杉根渐着傍垠种竹叶微苏桥横深涧优游也亭起危峦悦望乎佛手开时惭潦倒马蹄[跍-十+水]处愧疏愚贤将世子勤其力则与清师忘所劬(清则贤世四士人共成笕事)千载石门凭沃润万家檀越赖沾濡辄将长句伽陀赞谁谓江河壮帝都

　　题双岭昙显法师影堂

雨花台下真身在便是梁朝显法师南岳早传思大道北齐曾挫陆修词沙门既悟神通妙道士休夸咒术奇举一无人能举二至今佛日圣明时

　　秋夜宿景德院

荷满秋塘菊满篱凄凉轩槛冷风吹西来祖意堪任处方丈禅心正寂时岸住何妨停桌子车行须是打牛儿通人闻说呵呵笑带水拖泥老古锥和积翠庵老和尚

　　送李二十归袁州

深入灵山罢问禅。还家林迳步苔钱。悟怀此去湏知幸。付偈谁来得有缘。隐俗但忘憎爱见。同尘宁畏是非迁。时时好味庵中旨。若遇如君始可传。

　　和杨川秀才

同是浮泡幻化身。𩯭边白发但惊春。坠星湾里曾分旧。卷簟山中又话新。君把诗篇多适性。我将佛法独怡神。虽然禅悦吟情别。得意逍遥总要津。

　　谢毛大夫见留

山野欣逢太守贤。故伸鄙臆下云巅。莫嫌苦死辞幽隐。却为劳生属晚年。多病况惭非道德。疏慵虚占好林泉。片云飘逸情无限。不用羁留重爱怜。

　　次韵郡倅李朝散留题洞山

凌空叠翠岚光里。一蔟楼台释子宫。谁谓道场无事到。自须莲社有缘通。曾迎彩旆长松下。得奉冰颜累日同。从此承恩何以报。悠悠心在白云中。悟本道场三百载。至今香火盛玄关。未游长谓于人外。及到分明在世间。境属化风林壑静。僧依胜迹锡瓶闲。讼庭无事民情乐。洞寺何妨一再还。

　　寄苏子由

遍因访祖参禅后。拙直寻常见爱稀。有道却从人事得无心应与世情违。时光易变谁惊老。真趣难穷自觉微。尤荷多才深此意。諠哗声里共忘机。

　　与会胜禅老同坐夏琅瑘至秋作偈相别以叙一时之事

凉秋时节诸禅子。去去扬朱路任差。到处有山容驻锡。何方无寺不为家。万缘脱去轻浮世。一性常来看落花。我亦与师虽老大。更寻幽隐过年华。

　　送祥长老住云门

曾学云门自在禅。而今归去岂无缘。南山下雨机虽妙。北斗藏身语更玄。衣到老卢长把住。法从少室广流传。诸方彼此休分别。唯佛功深见处圆。

　　退居彭判官以诗见留次韵奉答

胜刹当年偶重栖老来犹占自知非欲凭别选僧中德可使重拈石上衣法付王臣千古振道期高下一心归何妨免我羁留事闲为君通佛祖机

　　和饶守周开祖见赠

休话东西北与南群生佛性妙相参诗书未必无夫子道德何妨有老聃不二灵源谁共觉以三真教自殊探山间老也为遗物多谢通人顾草庵

　　写怀寄五峰长老

此寄欲抛抛未得长思来伴老嵩丘道因无念殊途会人到有年诸事休闲径草深方禁足碧林蝉叫又惊秋世情追逐何时𥁞览镜那堪更白头

　　送西安丐者

禅性天真莲出水等慈及物别岩阿供投野老门门到饭谒林僧寺寺过独木溪桥人户少孤村草店路头多风寒日晚宿归处犹隔畬园五里坡

　　别洪帅张左司归泐潭

自笑年来七十三。瓶盂又汲石门潭。偶迎府帅一时意。抛却云山几处庵。大道也知无固必。通人应亦重相谙。翻思恩德何由报。潦倒扶持强指南。

　　寄洪帅张天觉

云赖德风轻举力。飘然又寄宝山中。龙蛇每用春雷觉。草木时将法雨蒙。马祖妙心传不𥁞。泐潭灵𣲖泻无穷。回头为报张居士。岂独今生外护功。闻说当年蛇虎冗。法王居后杳无踪。庭幽寂寂深深处。山好千千万万重。张氏腴田围大岭马师灵塔蔟长松。胜游输却君先到。还属南昌一化封。

　　楞严偈寄抚守许朝散

十卷楞严万行林。法门开辟备机深。八还四就且除矿。三渐七征犹炼金。见见见时当见性。闻闻闻处要闻心。使君为物延僧讲。付嘱无忘佛正音。

　　留题佚老庵

劳生唯有僧无事。若悟真乘老更闲三径园林禅性在。一庵风月道心还。傍栏碧涧长来水。隔岸青岑不买山。却顾群情尘土里。名牵利役自忘艰。

　　送僧游南岳

住亦无求去亦闲。飘然到处是家山。偶栖龙峤重嵓寺。又忆融峰绝顶关。禅性谁同秋月皎。吟情自得古风还。平生聚散三回也。知向何时更会颜。

　　送黄州丐者

东西南北齐安道。舜日高高照不偏。千里江山称佛国。万家香火祝尧天。麻城长者思闻道。柏子真身尚坐禅。机但大悲平等化。无人无我智为先。

　　和仙上人秋夜对月

香残火冷漏将沉。孤坐寥寥对碧岑。万井共当门有月。几人同在道无心。风传乔木时时雨。泉泻幽岩夜夜琴。为报参玄诸子道。西来消息好追寻。

　　古尊宿语录卷苐四十六　　　　　士十
中华藏第 077 册 No. 1710 古尊宿语录


　　古尊宿语录卷第四十七　　　　　士十一

　　僧录司右阐教兼钟山灵谷禅寺住持　净戒　重校

　　汾阳昭禅师法嗣。

　　琅玡广照禅师讳慧觉西洛人也。

　　示众云主宾互换坐断乾坤料简双施谁人举目释迦圣主示灭双林达磨大师真归熊耳琅邪门下还有具眼衲僧真正道流么若无应病与药诊候临时。

　　示众云汝等诸人在我这里过夏与你点出五般病一不得向万里无寸草处去二不得孤峰独宿三不得张弓架箭四不得物外安身五不得滞于生杀何故一处有滞自救难为五处若通方名导师汝等诸人若到诸方遇明眼作家与我通个消息贵得祖风不坠若是常徒即湏寝息何故裸形国内夸服饰想君太杀不知时。

　　师上堂有僧出打一圆相师便打云道道僧云不道不道师又打僧云三世诸佛不出于此师又打乃云大众教中道以手指比丘犯波逸提山僧今日入地狱如箭射。

　　师一日上堂举汾阳先师道汾阳门下有西河师子当门据坐但有来者即便咬煞作何方便入得汾阳门见得汾阳人琅玡者里也有些子琅玡有据坐师子若有来者即自丧身失命作何方便入得琅玡门得见琅玡人此两转语汝等诸人还点检得出也无若点检得出方名择法眼若不如是且无安身立命处卓柱杖一下便下座。

　　上堂云彼我无差色心不二遂拈拄杖云你若唤作柱杖子有眼如盲若不唤作拄杖子还同避溺而投火你若脱体会去但知唤作拄杖子卓拄杖一下便下座。

　　上堂举释尊道若见诸相非相即见如来遂拈拄杖云山僧唤者个作拄杖子阿那个是相良久云向下文长付在来日以拄杖卓一下便下座。

　　上堂拈起拄杖云山僧有时一棒诸佛降生有时一棒转大法轮有时一棒入般涅槃你且道诸佛降生转大法轮入般涅槃相去多少良久云莫谤如来正法轮珍重。

　　小㕘有僧问放过一着满目光生把断要津万木凋弊学人上来请师垂示师云老僧退后学云放过揔由和尚去也师云阇𥟖进前三步学云不入虎口争见虎牙师云十字路头望空启告又僧问十年磨一剑霜刃未曾试时如何师云本分作家学家便喝师云老僧失利学云恰是师乃呵呵而笑而乃举先梁山云南来者与三十棒北来者与三十棒然虽如是不当宗乘师云梁山好一片真金将作顽铁卖却琅玡即不然南来者与三十棒比来者与三十棒从教天下衲僧贬驳珍重。

　　上堂云夫学般若菩萨湏得智观现前方有少分相应所以先圣道当观过去犹梦故不可而得当观未来犹电故不可而定当观现在犹云故仿佛而有且学道般若菩萨当如何观不用思量[仁-二+氏]头难得卓拄杖便下座。

　　师因巡寮次举布袋和尚凡在市廛中以破纸褁一片干粪见人便相呈云兜率陀天底兜率陁天底遂令学众下语竟有云云师末后下语云慈氏菩萨又举布袋和尚凡见人以手皆上便拍一下人才回首云与我一文钱遂令学徒下语师末后云但抛一文钱与伊。

　　上堂举汾阳先师云夫学般若菩萨须㕘活句莫㕘死句如今人便道函盖乹坤是活句截断众流是死句漝么会莫辜负他汾阳也无众中有一般禅客啇量道如何是活句今日好天晴如何是死句万里涯州若漝么会学到驴年也即是死句山僧与你一时注破了也作么生是活句遂卓拄杖便(下座)。

　　上堂云夫㕘学之人直湏真慧现前鉴照无差不见道差之毫𨤲失之千里才有异见名为异道所以异道有二种见因缘自然以斯为执故方成于异所谓因而无始缘而无终又先圣道诸法不自生亦不从他生不共不无因是故说无生山僧虽然与么道你且不得与么会若与么会入地狱如箭射珍重。

　　上堂举僧问马大师如何是佛大师云即心是佛如何是道云无心是道云佛与道相去多少大师云佛如展手道似握拳师云古人方便即不可山僧者里也有些子若无人买山僧自卖自买去也如何是佛岩前多瑞草如何是道涧下足灵苗佛与道相去多少数片白云笼古寺一条渌水绕青山珍重。

　　师因小㕘僧问言前荐得辜负平生句下承当又成狂见未审和尚如何为人。

　　师云横挑日月竖括乹坤僧云真学人师师云本分衲僧其僧便喝师默坐僧云了师笑云不能打得你。

　　师乃举僧问汾阳先师切急相投时如何汾阳云水中抱鹙子又问急切相投时如何汾阳云裸形见阿难师云有一转语截断天下人舌头有一转语能开人眼目你若拣得出与你一条拄杖掷下拄杖便下座。

　　上堂举三圣老人去㕘德山才相见便展坐具德山云不用展不用展者里无残羹馊饭三圣云设有向什么处着德山不语三圣将取坐具㕘堂去众中啇量极有云云不见道若无栾布作争得见韩光珍重。

　　上堂云诸人者未出僧堂时圣僧已相为了也未到佛殿上重说偈言来至法堂上三通鼓罢一炷香焚便好散去何故不见安养国中水鸟树林悉皆念佛知足天上树相撑触演说苦空山僧与么道为是压良为贱为当是据理而论若不甘者但请对众出来山僧与你证据若也无去蓑衣箬笠从偏侧收取丝纶归去来珍重。

　　上堂云有句无句如藤倚树树倒藤枯恰好吃棒你且道过在什么处良久云不是僧繇手徒说会[舟-(白-日)]青以拄杖卓一下便下座。

　　上堂云与么来者上间安排不与么来者下间挂搭向上人来独自凄凄暗渡江更有一人向什么处着良久云钓竿斫尽重栽竹不计工程得便休珍重。

　　升座僧问承师有言与么来者上间安排不与么来者下间挂搭㹅不与么来者又作么生师云今日遇着衲僧其僧便喝师云厨前吃饭师乃云先圣道明暗交谢寒暑迭迁有物流动人之常情又放光云法无去来无动转故若然者旋岚偃岳日月历天江河竞注野马飘鼓而无流动若如是谛观且道条然一句作么生道良久云石火夜烧山大地齐合掌珍重。

　　上堂举祖师道真性心地藏无头亦无尾应缘而利物方便呼为智师云既是方便呼为智且道毕竟唤作什么良久云任从沧海变终不与君通珍重。

　　上堂云世尊三昧迦叶不知迦叶三昧阿难不知阿难三昧啇那和修不知吾有三昧汝亦不知师云为什么不知不是不知理合如斯若人会得南北东西若不如是更拟何之卓柱杖一下。

　　上堂云你等诸人但自随缘饮啄任性浮沉在圣而不增处凡而非减若能如是方乃皇风荡荡触处闲闲乃云道也太煞道了更湏子细始得珍重。

　　上堂举先圣云若也广寻文义犹如镜里求形更乃息念观空喻似日中逃影诸禅德不涉二途作么生道良久云看看便是春风至冰释鱼行鸟乱飞珍重。

　　上堂举汾阳先师颂云三玄三要事难分得旨㤀言道易亲一句分明该万象重阳九日菊花新师乃喝一喝云是第几玄良久云你也没量罪过我也没量罪过卓柱杖便下座。

　　上堂云君臣道合犹是法身边事君不见君臣不见臣犹是法身向上事向上向下转使心地不安且作么生是法身良久云任是僧繇手难画志公真珍重。

　　上堂云若论此事说什么龙树马鸣提婆鹙子辨似悬河智如流水莫能知之摩竭掩室众手难淘净名默然如何即是百丈卷席诸方云云祖师面壁藂林浩浩到者里若辨得出山僧与你一条柱杖若辨不出山僧有通方句且道作么生是通方句良久云手携只履西天去珍重。

　　上堂举先圣道有物先天地无形本寂寥能为万象主不逐四时凋师云好个颂却成两橛若有人点检得出许你具一只眼珍重。

　　上堂云若欲求佛即心是佛若欲求道无心是道无心故非法而不生即心故历却而常坚若然者法法无差心心不断所以古德道君但随缘得似风飞砂走石不乖空但于事上通无事见色闻声不用聋珍重。

　　上堂云春风飒䬃古佛嘉猷渌水潺潺道人活计若与么会贬向崖州本色衲僧如何理论良久云果闻猿叫断肠声珍重。

　　上堂举世尊云一切众生𡚶认四大为自身相六尘缘影为自心相且问诸仁者在眼曰见在耳曰闻在鼻嗅香在舌知味在手执捉在足运奔亦不唤作众生亦不唤作佛性你且道唤作什么良久云香严含悲接拄杖仰山扑破沩山镜珍重。

　　上堂云承言须会宗勿自立规矩若人下得通方句我当刎颈而谢之珍重。

　　上堂举雪峰云若论此事如一面镜相似胡来胡现汉来汉现有僧云忽遇明镜来时如何雪峰云胡汉俱隐师云不见道验人端的处下口即知音珍重。

　　上堂云山僧因看华严金师子章第九由心回转善成门又释云如一尺之镜纳重重之影像若然者道有也得道无也得道非亦得道是亦得虽然如是更湏知有拄杖头上一窍若也不会拄杖子穿灯笼入佛殿撞着释迦磕倒弥勒露拄拊掌呵呵大㗛你且道笑个什么以拄杖卓一下便下座。

　　上堂举先德道吾早年来积学问亦曾讨䟽寻经论分别名相不知休入海算沙徒自困却被如来苦呵责数他珍宝有何益且问诸人作么生是自家珍宝若也不会柱杖子叫屈去也卓一下(珍重)。

　　上堂云江月照松风吹永夜清宵何所为渌水涧中流不住白云片片岭头飞珍重。

　　上堂云先德道今古应无坠分明在目前片云生晚谷孤鹤下遥天岸柳含烟绿溪花带雨鲜谁人知此意令我忆南泉师云你且道南泉意作么生良久云两眼已随青嶂合双眉犹带野花颦珍重。

　　上堂举傅大士云未有无心境曾无无境心境㤀心自灭心灭境无侵师遂拈起拄杖云山僧唤者个作拄杖子你等诸人唤作什么作境你若道得山僧有通方句若道不得与你七百钱珍重。

　　上堂云若论此事直饶辨似悬河智如流水且与那事没交涉昔有僧问风冗大师如何是道大师云五凤楼前如何是道中人大师云问取城隍使道与道中人相去多少大师云月似罗中镜星如雾里灯师云众中啇量极有云云山僧今日与你颂出月似罗中镜星如雾里灯满堂清净众尽是坐禅僧珍重便下座。

　　上堂云如释尊言应如是知如是见如是信解不生法相师遂拈起拄杖云山僧唤者个作拄杖子何者是法相卓拄杖下座。

　　上堂云山僧常向诸人道拟心即差动念即错不拟不错一任你诸人贬剥你且道贬剥什么处良久云想君不是金牙作争解弯弓射蔚迟。

　　上堂举僧问曹山雪覆千山为什么孤峰独露曹山云湏知有异中异进云如何是异中异曹山云不覆千山顶师云曹山慈悲浓厚接引群生要会即不可山僧者里不然如何是异中异片片梅花飞落地珍重。

　　上堂拈起拄杖云山僧有时一棒作个幔天网打俊鹰俊鹞有时一举作个布丝网捞虾捷蚬有时一棒作金毛师子有时一棒作虾蟆蚯蚓山僧打你诸人一棒且作么生啇量你若缁素得出不妨拄杖头上眼开照四天下若也未然从教立在古屏畔待使[舟-(白-日)]青入画图珍重。

　　上堂举鲁祖凡见僧来便面壁而坐众中啇量极有多般梁山受业先师曾有一颂鲁祖三昧最省力才见僧来便面壁若是同心达道者不在扬眉便相悉山僧即不然祖师面壁播诸方无限禅人谩度量无事晚来江上立数株寒柏倚斜阳珍重。

　　师举行脚时在众中与一尊宿谈论次因举僧问长沙和尚南泉迁化向什么处去长沙云东家作驴西家作马僧云毕竟如何长沙云要骑即骑要下即下其尊宿遂问师云莫是对他语否师云无莫是成他问否师云无莫是点他语否师云无毕竟如何师云磬声断后不许易价因成一颂示众云要骑即骑要下即下磬声断后不许易价。

　　师上堂拈起拄杖示众云先佛世尊道观法性空是无上智山僧唤者个作拄杖子汝诸人作么生观有智不假年高无智徒劳百岁卓拄杖下座。

　　上堂示众云古人道有时先照后用有时先用后照有时照用同时有时照用不同时若也先照后用露师子之爪牙若也先用后照纵象王之威猛若也照用同时如龙得水致雨腾云若也照用不同时提奖娇儿拊怜爱子诸仁者此古德建立法门为合如是不合如是若合如是似纪信登九龙之辇不合如是若项羽失十里乌骓还有人为琅玡出气也无如无山僧自道去也卓拄杖下座。

　　上堂云夫㕘学人湏是不滞于性相始得若谈于性即滞于相若谈于相即滞于性者里湏是性相都泯理事混融方解即事即理即性即相当此之时如拳十指展缩自由乃拈起拄杖云拄杖走入新罗高丽国中大醉报道今年米贵地神𢙣发生嗔拄杖即今入地便掷下拄杖下座。

　　僧问大事未办时如何师云金灯连夜照不觉五更钟进云大事已办时如何师云跣足踏冰雪方知彻骨寒问谈真即逆俗顺俗即违真离此二途请师举唱师云水底石牛吼木里瑞花开进云若然者不因观北斗争得见南星师云世乱奴欺主年衰鬼弄人放汝三十棒遂举大阳和尚示众云平常无生句妙玄无私句体明无尽句后有僧请益如何是平常无生句白云覆青山青山顶不露如何是妙玄无私句宝殿无人不侍立不种梧桐免凤来如何是体明无尽句手指空时天地转回途石马出纱笼第一句道得师子颦呻第二句道得师子踞地第三句道得师子返踯纵也周遍十方擒也坐在一处正当与么时作么生委息若委息不得来朝更向楚王看便下座。

　　上堂云山僧昨日因禅人请益郢州大阳和尚三句语山僧昔曾奉侍巾瓶来今日不可不报答他大阳和尚去也山僧亦有三句语如何是平常无生句言前无的旨句后绝追寻如何是妙玄无私句金凤不栖无影树玉兔何曾下碧霄如何是体明无尽句三冬枯木秀九夏雪花红将此三转语供养大阳和尚虽然如是又不可辜负我汾阳先师去也山僧亦有三转语供养我汾阳先师如何是平常无生句啐如何是妙玄无私句啄如何是体明无尽句好师乃颂云啐啄好林间问三老不餐王母桃自有仙家枣便下座。

　　上堂举一老宿道林际入门便喝也是斋后打钟德山入门便棒也是平地䧟人诸人者便道是幸然无事向好肉上剜疮枝条上强生节目似这般见解更买三二十䩫草鞋始得有一般老宿云临济入门便喝德山入门便棒到者里凡圣路绝纤毫不立坐断天下人舌头汝若拟议丧身失命似这般见解滴水也难消所以先师道德山棒临际喝独震乹坤横该抹琅玡即不然临济入门便喝且不得粗心德山入门便棒更湏子细且道教汝诸人子细个什么云停囚长智养病丧𨈬以拄杖卓一下。

　　上堂拈起拄杖云十方诸佛降生也在拄杖头上转大法轮也在拄杖头上入般涅槃也在拄杖头上汝等诸人作么生委悉良久云不可待缘木求鱼见危致命卓拄杖下座。

　　上堂云夫参学者湏是智眼开明始得今时诸尊宿才见竖拂敲床扬眉瞬目便作是非褒贬不见汾阳先师道识得拄杖子一生㕘学事毕又泐潭澄和尚道识得拄杖子入地狱如箭射听取山僧一颂汾阳拄杖子天下走禅流秋风急似箭春雨润如油便下座。

　　僧问昔日灵山以桴击鼓转大法轮今日师登法座请师演唱师云白云幂幂进云大众临筵如何证据师云渌水潺潺进云淮甸一轮月长江万里清师云罕遇知音僧问如何是琅玡境师云山高海阔进云如何是境中人师云天长地久进云人境已蒙师指示向上宗乘事若何师云速礼三拜僧问谈真即逆俗顺俗即违真如何得不相违去师云杖头挑日月进云施主临筵请师再垂方便师云袖里贮𠃵坤进云野花连地发春草遍园生师云钓人江上立不觉失渔舟。

　　师乃云只么地散去亦有少分相应虽然有少分相应有似钝鸟栖于枯枝游鱼处于涸辙作么生是透脱一句卓拄杖下座。

　　僧问承师有言开口错拟心差离此二途请师别道师云苏武不入单于帐进云与么则今日失利去也师云旁观塞草乱班斑进云早知今日事悔不慎当初师云愁人莫向愁人说。

　　师因出州看陈转运吃茶次乃问师云佛法揔不在思量是否师云既不在思量如何道得运使大笑云争到者里道不得师云请运使问待山僧道运使遂将前问问师师答云有过者且恕十三无罪者莫决八棒运使呵呵大笑乃就师乞颂师遂与颂云莫于言上觅切忌意中寻疾𦦨过风旨思量海岳沉师归山升座举似大众颂后续两句云祇陀亲舍树长者布黄金。

　　师因雪上堂云雪雪大地山河一齐说文殊普贤真妙诀拈取拄杖蓦头撇丰干林下笑呵呵两个猢狲探水月。

　　僧问一法若有毗卢堕在凡夫万法若无普贤失其境界正当与么时还许文殊出头来也无师云楼头吹画角妄听五更钟进云学人未晓乞师再指师云未到长城不肯休进云不入洪波里争见弄潮人师云草上斑斑众者看。

　　师乃举灵树和尚欲竖行状碑要选一转语上碑如契和尚意者可以问如何是祖师西来意人人下语皆不契云门为首座下语云师方乃契得灵树师颂云师师师知知知三三两两过辽西一双红杏换消梨。

　　上堂拈起拄杖云盘山道向上一路师云滑南院道壁立千仞师云险林际道石火电光师云钝琅玡有定乾坤底句各各高着眼高着眼卓拄杖下座。

　　僧问承教有言法不在内不在外不在中间未审在什么处师云逢人莫错举进云还许学人请益也无师云啼得血流无用处其僧礼拜师云犹较些子问九夏赏劳谁人得荐师云周秦汉魏进云与么则昨夜一声雁西风万里秋师云静处萨婆诃。

　　师乃拈起拄杖云在天则清在地则浊在人则神在物则灵且道在山僧手里唤作什么良久云拄杖子。

　　上堂举仰山和尚见雪师子遂问云门还有过得此色者么云门遂推倒着雪窦拈云云门只会推倒不会扶起即今问汝诸人推倒扶起相去多少拄杖子拶过眉毛鼻孔里呵呵大笑便掷下拄杖。

　　僧问雪峰三度上投子九度上洞山为什么却去德山倒戈卸甲师云人平不语水平不流进云石火电光人不顾随机设化有谁闻师云地无三寸土人无隔宿恩进云霜后始知松柏操事难方见丈夫心师云江南两浙水。

　　师乃云见苦断集取舍难㤀独契真常悲心未广三祇五位滞在长涂一念成佛心源未晓诸人者若也荐淂去如金鳞透网游泳波澜似俊鸟离笼翱翔碧落诸人者若能如是方有少分相应若也未然且莫云居罗汉。

　　僧问古人借问田中事插锹义手意如何师云袈裟浮渌水螺髻拂青云进云不入洪波里争见弄潮人师云作么生是弄潮人其僧便喝师云七棒对十三问古人道承言者丧滞句者迷离此二途如何即是师云逢人莫举僧应喏师云作什么僧便喝师云好个衲僧僧拊掌便礼拜师云不消多。

　　师乃举先圣道法尔不尔俱为唇齿汝等诸人作么生会若会得开眼尿床若也不会远之远矣便下座。

　　师遂持此语遍问诸禅者云汝作么生会众皆下语不契末后有僧云请和尚下语师便起归方丈。

　　僧问古人道问无横竖答者由师拟伸一问师意如何师云你试问看进云剑阁路虽险夜行人更多师云想君不是金牙作进云与么则为众竭力祸出私门师云教休不肯休。

　　师乃云诸方尽道拈捶竖拂瞬目扬眉曲为中下之流山僧即不然山僧拈起者拄杖子也不为上上之人亦不为中下之者且道寻常用处作么生若知得一窍方解穿窗透牖动地摇天若也未然且向天台看华顶却来南岳度石桥便下座。

　　上堂举先圣道见身无实是佛见了心如幻是佛了了得身心本性空斯人与佛何殊别者个是拄杖子阿那个是佛良久云一时吹取入门来。

　　上堂云千说万说不如一决诸人者且道决个什么良久云点铁化为金玉易劝人除却是非难归堂去。

　　上堂举永嘉和尚道但得本莫愁末如净琉璃含宝月遂拈起拄杖云者个是拄杖子阿那个是本云任是深山更深处也应无计避王徭珍重。

　　上堂举清平有僧问如何是有漏答云笊篱如何是无漏答云木杓师云古人与么道实谓奇特山僧为你诸人颂出。有漏笊篱。无漏木杓。炟赫禅和。妄生卜度。灵利座主。何处摸𢱢。金牙解使。神错李广。箭穿双鹄。归去。

　　上堂云东涌西没盖是寻常南北纵横未为极则透皮彻骨则不问汝鼻孔辽天一句作么生道良久云。堪羡一堂无事客。卧云深处不朝天。珍重。

　　上堂云拄杖若是头上安头拄杖不是斩头觅活离此二途犹是无依滞魄透脱一路犹是着肉汗𥘎汝等诸人各具金刚眼睛到者里作么生会若也不会拄杖子透过渤海看看卓拄杖一下。

　　上堂云尽大地是个糊饼从他江南两浙河北关西咬者咬嚼者嚼蒙𥋾禅和被山僧擗头打一棒走入露柱里藏身且道露柱里明得什么边事若也不会拄杖子为汝念个揭谛真言以拄杖卓一下。

　　上堂拈起拄杖云永嘉道心是根法是尘两种犹如镜上痕痕垢尽除光始现心法双㤀性即真者个是拄杖子阿那个是心卓拄杖一下。

　　上堂云依经解义三世佛冤离经一字又同魔说且作么生得不伤物义去汝等诸人听山僧一颂地冻草枯水寒冰结借问禅人是何时节林际走过新罗德山愁眉不悦珍重。

　　上堂举先梁山云从南来者与二十棒从北来者与二十棒虽然如此且不当宗乘师遂拈拄杖云点与不点等尽末为微尘卓拄杖一下。

　　上堂举先圣道森罗及万象一法之所印尽大地是一条拄杖汝等诸人作么生会卓拄杖一下便下座。

　　上堂举虎溪庵主僧问在者里多少年主云只见春生夏长年代揔不记得僧云大好不记得庵主云你道我在者里多少年僧云春生夏长庵主云闹市里虎师云听取山僧一颂闹市中心虎能歌不解舞命值木星君不遇罗睺土便下座。

　　上堂举先圣道才有是非纷然失心到者里还有啇量也无云心粗者失欺敌者亡珍重。

　　僧问今夜钟鸣时道人尽来此向上宗乘请师举唱师云我到者里揔开口不得学云退身三步去也师云言不虚设学云今日失利师云放你三十棒问拈捶竖拂即不问瞬目扬眉事若何师云赵州曾见南泉来进云学人未晓乞师再垂指示师云今冬多雨雪贫家争柰何进云百花皆竟拆冬后一阳春师云真师子儿善师子吼。

　　师乃举先韶阳大师道咄咄咄力韦希禅子讶中眉垂诸高德韶阳只有先锋且无殿后山僧者里即不然咄咄咄横该抹天不长兮地不阔珍重。

　　僧问久钦尊德今日功明时如何师云山高日出早进云与么则白马敲金镫朝天万里归师云亲面龙颜一句作么生道学云一片月生海几家人上楼师云在舍只言为客易临岐方觉告人难。

　　师乃云过去诸佛已般涅槃好与三十棒见在诸佛转大法轮好与三十棒未来诸佛当出于世好与二十棒诸高德若要报佛之深恩当如是学学则从诸人不得辜负老僧珍重。

　　上堂云先圣道在有破有居空破空二幻既除中道不立若然者山僧拄杖向什么处着鱼跃已随流水去莺啼犹送落花来珍重。

　　上堂云拈起拄杖作靠山猛虎放下拄杖如入水蛟龙靠山猛虎作么生啇量入水蛟龙如何话会若也不知者一窍拄杖子笑汝去也卓拄杖一下便下座。

　　上堂云若论此事如洪钟待扣声应长空如宝镜当轩影临万象天不能盖地不能载贤愚共处其间圣凡出之不得山僧与么道大有人笑去在他也笑我也笑谁人知此窍三十年更笑去在珍重。

　　僧问一尘才起大地全[(冰-水+〡)*ㄆ]一尘未起时如何师云李广射落云中雁进云龙吟雾起虎啸风生也师云惊得胡儿走似烟问开口即错动舌即乖如何是的师云摩竭陁国金刚怒学云离咽喉唇吻又作么生道师云验人端的处下口即知音进云与么则野花开满地流水自西东师云者回放过后度难逢卓拄杖一下师云拈起拄杖千花𥪰发放下拄杖万树齐凋不拈不放一月在天衲僧当此之时作么生道良久云秋燕不闻梁上语却看鸿雁过长天珍重。

　　上堂云击水鱼头痛穿林宿鸟惊黄昏不击鼓日午打三更诸禅德既是日午为甚却打三更良久云昨见垂杨绿今逢落叶黄珍重。

　　上堂示众云色即是空非色灭空我唤者个作拄杖子你等诸人唤作什么乃云欲知瀚海路湏是去来人珍重。

　　上堂云句中荐得游子返于故乡意中荐得方解事于尊堂若然者湏是转身吐气始得若能如是方解百尺竿头进步句中无意意中无句既能如是且作么生转身吐气若也不会拄杖子为汝吐气去也卓拄杖下座。

　　上堂示众云拈起拄杖更无上上放下拄杖是何模样髑髅峰后即不问汝诸人马镫里藏身一句作么生道若道不得拄杖子道去也卓一下便归方丈。

　　上堂示众举先圣道说法不有亦不无山僧不可欺贤罔圣埋没诸人去也何以如此也是湖南人卖面便下座。

　　上堂举先百丈禅师示众云百丈有三诀吃茶珍重歇直下若承当知君犹未彻。

　　师拈云百丈与么道羙则羙矣善则善矣虽然如是即有顺水之波且无滔天之浪山僧即不然琅玡有三诀渌水青山月三冬枯木花九夏寒岩雪珍重。

　　僧问把断纲宗则不问通风一句请师宣师云清风戛地红𦦨亘天学云若然者撒手卧长空攒眉却回去师云真师子儿善师子吼学家便喝师卓拄杖一下学云和尚着忙作什么师呵呵。

　　僧问昔日忧阗王刻像盖为佛在忉利天说法今日施主刻像未审佛在什么处说法师云三山锁夜月进云大众侧聆学人未晓师云照破万家门进云恁么则日出乾坤耀云收山岳青师云验人端的处进云早知灯是火师云直待雨淋头。

　　师乃举先圣道至道无难唯嫌拣择下面注云但莫憎爱洞然明白师云汝诸人到者里作么生下得一转语契古人良久云汝也不着便我也不着便两个𩟘饼一斗好面归堂去。

　　僧问古人对拄杖子为什么哭苍天师云蓬头跣足进云苍天苍天师云瞎汉放你二十棒学云喏喏师云棺木里瞠眼僧问无言无说犹辱宗风举唱谈玄埋没宗旨离此二途请师别道师云千年田八百主进云将谓胡须赤更有赤须胡师云试对众验看僧礼拜师云将谓南番舶主元来此土啇人师乃云内空故无眼耳鼻舌身意外空故无色声香味触法不是无何故不见石头大师道然于一一法依根叶分布归堂去。

　　僧问客路如天远侯门似海深琅玡门下如何进道师云六六三十六进云学人未晓乞师再垂方便师云卧云深处不朝天进云恁么则云[(冰-水+〡)*ㄆ]山岳静春䁔百花荣师云静处萨婆诃。

　　问承教有言诸法从本来常自寂灭相学人见山是山见水是水时如何师云贼是小人智过君子进云莫言侵早起更有夜行人师云此回放过后度难逢卓拄杖一下师乃云上不在天下不在地中不在人若然者四生六道承何恩力汝且道着力一句如何道得若道不得拄杖子与弥勒释迦斗打去也卓拄杖一下。

　　拈古

　　举外道问佛不问有言不问无言世尊据坐外道云世尊大慈大悲开我迷云令我得入外道去后阿难白佛外道见何道理赞叹而去世尊云如世良马见鞭影而行师拈云依俙似曲絻堪听又被风吹别调中仰山夜梦入五百圣堂为第二座时有一尊者起来白槌云次当第二座说法仰山遂起白槌云摩诃衍法离四句绝百非谨白其五百圣众各各散去师拈云且道五百圣众散去是肯他仰山不肯他仰山若肯他仰山又辜负仰山若不肯仰山犹如平地上吃交山僧今日不惜两茎眉毛与汝诸人注破摩诃衍法离四句绝百非你若举似诸方诸方若与么会入地狱如箭射。

　　举赵州一日与文远论义斗劣不斗胜胜者输果子文远云请和尚立义州云我是一头驴文远云某甲是驴粪赵州云将果子来师拈云赵州大似萧何制律文远也似萧何制律。

　　举僧问如何是夹山境夹山云猿抱子归青嶂外鸟㗸花落碧岩前法眼云我二十年作境话会师拈云且道如今作么生会良久云上士游山水中人坐竹林。

　　举崔禅上堂云出来打出来打时有僧出来云崔禅聻崔禅掷下拄杖下座师拈云久经行阵者终不展旗枪。

　　举临济示众云但有问讯不亏欠伊揔识得伊来处与么来者恰似失却不与么来无绳自缚一切时中莫乱斟酌会与不会都来是错分明与道一任天下人贬剥师拈云作么生贬作么生刹良久云垂钩四海为钓骊龙格外玄谈盖寻知己喝一喝。

　　举顺德问僧䆫外什么声僧云雨滴声顺德云众生颠倒迷己逐物师拈云得即得大似平地上䧟人。

　　举鼓山示众鼓山门下不得嗽咳时有僧出来咳𠻳一声鼓山云作什么僧云伤寒山云伤寒即得师拈云雷声甚大雨点全无。

　　举宝寿初开堂日三圣为请主便推出一僧问话其僧才礼拜宝寿便打三圣云若与么为人已后瞎却镇州一城人眼在宝寿掷下拄杖便归方丈师拈云不是三圣争到今日然虽如是错会者多。

　　举岩头问德山云是凡是圣德山便喝岩头礼拜后洞山闻云若不是奯公大难承当嵓头云洞山老人错下名言我当时一手抬一手搦师拈云岩头无人问着不妨奇特才被洞山脑后一锥直得瓦解冰消。

　　举兴化道此一炷香拟欲承嗣三圣三圣与我太孤拟欲承嗣大觉大觉与我大赊此一炷香不如承嗣临济先师师拈云且道因甚承嗣临济良久云路逢剑客湏呈剑不是诗人莫献诗。

　　举僧问疏山如何是法身疏山云枯桩僧云如何是法身向上事山云非枯桩僧云法身还遍一切处也无山云遍僧云净缶内还有也无山云无僧云大好遍山便打又僧问曹山云满月弯弓时如何师云善射不中的学云为什么不中的师云左来左中右来右中学云大好不中的师便打又僧问云居明镜当台如何师云不鉴照学云为什么不鉴照师云胡来胡现汉来汉现学云大好不鉴照师便打师拈云一转语宾家有道理主家无道理一转语主家有道理宾家无道理一转语宾主俱无道理若也拣得出鼻孔在琅玡手里若也拣不出一任草鞋里𨁝跳。

　　举僧问洞山初和尚如何是道山云卓学云拟向如何山云失卓后僧持此语问彻和尚未审洞山意旨如何彻云虎斗龙伤师拈云金乌藏海岸玉兔离青霄。

　　举百丈一日升堂大众集定以拄杖一时趁下法堂却召大众大众回首乃云月似弯弓少雨多风师拈云若入洪波里湏是弄潮人。

　　举云门云释迦老子初生下时目顾四方一手指天一手指地道天上天下唯吾独尊我当时若见一棒打杀与狗吃却图得天下太平师拈云将此身心奉尘刹是即名为报佛恩。

　　举曹山云莫行心处路不挂本来衣何湏更与么切忌未生时师拈云不伤物义一句作么生道良久云庭前翠竹禅人种岭上青松野客㘽。

　　举闲禅师示众云不生想念本来无体大用现前不说时节后临迁化时问侍者云坐去者谁侍者云僧伽又云立去者谁侍者云僧会闲禅乃周行七步垂手而终师拈云生既如是死亦如然。

　　举赵州行脚时到一乡院经旬日临去乃辞院主院主云何往赵州云台山礼拜文殊去院主云某甲有颂相送云何处青山不道场遥湏䇿杖礼清凉云中纵有金毛现正眼观时非吉祥赵州乃问作么生是正眼院主无语师拈云啼得血流无用处。

　　举米仓与宝寿同赴州主斋次州主令客司传语请二人长老谈论佛法宝寿云请师兄长老答话米仓便喝宝寿云未曾奉问喝个什么米仓云犹欠少在宝寿却与一喝师拈云大似点火夜行。

　　举临济上堂云赤肉团上有一无位真人常从汝等面门出入未证据者看时有僧出问如何是无位真人临济下禅床𢬟住其僧拟议济乃托开云无位真人是什么干屎橛便归方丈师拈云临济可谓冰凌上度过九鞠剑刃上拾得全身。

　　举百丈开田次问黄檗运阇𥟖开田不易檗云众僧作务百丈云有烦道用檗云争敢辞劳百丈云开得多少田也檗乃将锄头筑地三下百丈便喝黄檗掩耳便出师拈云百丈一喝可谓垂丝于万丈潭中黄檗掩耳独耸于千峰之上。

　　举云居上堂云譬如人将三十贯钱买得一只猎狗只解寻得有踪迹忽遇𦏰羊挂角时莫道踪迹气息也觅不着时有僧出便问𦏰羊挂角时如何云居云六六三十六僧无语云居云会么僧云不会居云不见道绝踪迹师拈云云居与么称提大似八尺布衫丈二袖。

　　举赵州到茱萸处执杖子于法堂上从东边过西边茱萸便问作什么州云探水茱萸云我者里一滴也无探个什么赵州靠了杖子便出去师拈云世乱奴欺主年衰鬼弄人。

　　举僧问药山平田浅草尘鹿成群如何射得尘中主山云看箭僧便作倒势山云拖出者死尸着僧𨁝跳便出山云捏泥丸汉有什么限师拈云贼出关门家中叫屈。

　　举乹峰上堂云举一不得举二放过一着落在第二云门在座下出来云昨日一人新到从天台来却往南岳去也𠃵峰下座𢬟住云维那来日不得普请便托开归方丈师拈云路遥知马力岁久见人心。

　　举赵州闻俗行者勘僧云我有十贯钱若有人下得一转语即舍此钱前后有人下语并不契赵州遂往行者家行者云若下得一转语即舍其钱赵州戴笠子便行师拈云武帝求仙不得仙王乔端坐却升天。

　　举岩头为渡子时凡见人来举棹示之忽有一婆子抱一孩子来问云呈桡舞棹即不问且道婆手中孩儿甚处得来嵓头便打婆云婆生七子不遇知音只者一个也不消得便抛向水中师拈云欺敌者亡。

　　举百丈见赵州来㕘百丈云甚处来州云南泉来丈云南泉近日有何言句示徒州云今时人直教悄然去百丈云悄然且致𢗅然一句作么生道州近前三步百丈咄之州作缩头势百丈云大好悄然赵州拂袖便出去师拈云赵州老人向师子窟中换得牙爪。

　　举小乘毗沙论有一聚落毒龙所居时有五百尊者往彼降他不得后有一尊者弹指一下其龙即降师拈云若据教乘自有科判琅玡者里即不然只者弹指也不消得然虽如是且莫困鱼止泺病鸟栖芦。

　　举仰山㕘嵓头岩头才见竖起拂子仰山便展坐具嵓头放下拂子仰山[(冰-水+〡)*ㄆ]坐具嵓头云我不重你放即重你[(冰-水+〡)*ㄆ]师拈云嵓头与么道错批判者多仰山出去切不得粗心。

　　举黄檗见僧来乃云诸方老宿尽在我拄杖头上僧便礼拜僧后到大树处举前话大树云黄檗与么道曾梦见诸方也未其僧却回举似黄檗黄檗云我者话已行遍天下师拈云大树与么道大似有眼如盲黄檗一条拄杖天下人咬嚼不碎。

　　举临济上堂有僧出礼拜济便喝僧云老和尚莫探头好济云你道落在什么处僧便喝又僧问如何是佛法大意济便喝僧礼拜济云你道好喝也无僧云草贼大败济云过在什么处僧云再犯不容临济乃云要会临济宾主句请问取适来问话二禅客师拈云真金湏入火。

　　举金刚经云一切有为法如梦幻泡影如露亦如电应作如是观师拈云先圣可谓诚实之言然虽如是错会者如麻似粟。

　　举僧问石霜咫尺之间为什么不睹师颜霜云我遍界不曾藏僧又到雪峰处问云遍界不曾藏意旨如何峰云什么处不是石霜师拈云雪峰虽有利人之心且无出人之眼石霜虽有出人之眼未知向上一窍。

　　举净名经云诸菩萨各各说不二法门于是文殊曰如我意者于一切法无言无说无示无识离诸问答是为入不二法门于是文殊师利问维摩诘我等各各自说已仁者当说何法是菩萨不二法门维摩默然文殊赞言善[栽-木+(万-一)]善[栽-木+(万-一)]乃至无有文字语言是为真入不二法门师拈云文殊与么赞叹也是杓卜听虚声维摩默然切不得钻龟打瓦。

　　举圆明云瘥病不假驴驼药三角云瘥病湏假驴驼药师拈云圆明可谓小慈妨于大慈三角贪他一斗米失却半年粮。

　　举僧问同安如何是向去底人安云寒蝉抱枯木哭尽不回头又问如何是却来底人安云火里芦花秀逢春恰似秋又问如何是不来不去底人安云石羊遇石虎相逢早晚休师拈云古人虽解箭穿鸿雁要且不解绕树射猿。

　　举僧问白兆师唱谁家曲宗风嗣阿谁师云自小不曾历他家门户僧云与么则竺乹的子白兆儿孙师云承言者丧滞句者迷师拈云巧人湏得巧人佐拙人湏得拙人扶。

　　举僧问风冗宝塔元无缝金门即日开时如何冗云智积佐来空合掌天王捧出不知音如何是塔中人萎花风扫去香水雨飘来师拈云风冗若无后语大似纪信诈降。

　　举大般若经云善现问舍利弗云以何为佛眼舍利答云以性空为佛眼善现叹云善[栽-木+(万-一)]善[栽-木+(万-一)]从上诸佛皆以性空为佛眼从佛口生从法化生师拈云望天不见天觑地不见地。

　　举教中道清净本然云何忽生山河大地师拈云清净本然云何忽生山河大地。

　　举肇法师云旋岚偃岳而常静江河𥪰注而不流野马飘鼓而不动日月历天而不周师拈云肇法师与么道也是平地上䧟人山僧者里即不然嵓前渌水岭上白云。

　　举无著到五台文殊处吃茶次文殊提起琥珀盏子问云南方还有这个么无著云无文殊云寻常将什么吃茶无着便休去师拈云若也是去可谓虎口里夺餐若也非去移舟看水势举棹别波澜。

　　举石霜在沩山会下作米头一日筛米次沩山云施主物不要抛撒石霜云不抛撒沩山于地上拈得一粒米云汝道不抛撒者个是什么石霜无语沩山云莫欺者一粒百千粒尽从者一粒生石霜云百千粒从者一粒生未审者一粒从什么处生沩山呵呵大笑便㱕方丈至睌上堂云大众米里有虫师拈云沩山一粒米弹破衲僧牙。

　　举僧问宝寿万境来侵时如何宝寿云莫管他僧礼拜寿云莫动着动着即打折你驴腰师拈云若无遣蛇手误杀世间人。

　　举泰首座到洞山处洞山晚间排果子管顾他洞山便问云首座有一物上拄天下拄地黑如漆常在动用中动用中[(冰-水+〡)*ㄆ]不得且道过在什么处首座云过在动用中洞山唤侍者[(冰-水+〡)*ㄆ]却果子床不得果子吃师拈云若不是洞山老人焉能辨得虽然如此洞山老人犹欠一着在。

　　举水潦㕘马大师问如何是祖师西来意被马大师一踏踏倒起来拍手呵呵大笑当下大悟便承嗣马大师住后有僧问如何是祖师西来意水潦云自从马师一踏后直至如今笑不休师拈云大众你道水潦还曾悟也未。

　　举庞居士问马大师不昧本来身请师高着眼马大师直下觑居士云一等没弦琴唯师弹得妙马大师直上看居士便礼拜马大师便归方丈居士随后入方丈内云弄巧得拙师拈云一夜作窃不觉天晓。

　　举南院见僧来竖起拂子僧云败阙南院放下拂子僧云犹有者个在南院便休师拈云狂狗趁块师子咬人。

　　举南泉示众云道非物外物外非道时有赵州出来便问如何是物外道南泉便打赵州接住拄杖云和尚莫打某甲已后错打人去在南泉云龙蛇易辩衲子难谩乃掷下拄杖便归方丈师拈云不见道酒逢知己饮诗向会人吟。

　　举顺德问僧近离什么处僧云三峰德云夏在什么处僧云五峰德云放你三十棒僧云未审某甲过在什么处德云为你出一藂林入一藂林师拈云割菜镰子。

　　举僧问广德如何是佛德云画㦸门开见坠仙僧驰此语至州中悟空处便问画㦸门开见坠仙意旨如何空云直饶亲见释迦来智者咸云不是佛广德后闻遥望城中礼拜云悟空古佛岂止羊二十口师拈云广德脑后添钉悟空眼中㧞楔虽然善顺机宜敢保他家未彻。

　　古尊宿语录卷苐四十七　　　　　士十一
中华藏第 077 册 No. 1710 古尊宿语录


　　古尊宿语录卷第四十八　　　　　士十二

　　僧录司右阐教兼钟山灵谷禅寺住持　净戒　重校

　　佛照禅师奏对录

　　宋淳熙三年十一月初三日
孝宗皇帝召对便殿致恭山呼讫赐坐师奏云今春伏蒙圣旨令洒扫灵隐三月三十日又准　降香开堂实增感激今蒙召对获睹清光千载一遇帝问师生何处嗣法何人师对曰臣生长临江军礼南山光化禅院长老普吉为师荷陛下天地覆载之恩行脚参五十余员善知识末后于大慧禅师宗杲处打彻遂法嗣之上曰朕惜不见大慧师云陛下既留心祖道时时与大慧于大光明藏把手共行岂在聚头接耳为相见耶尝蒙赐语录入藏作万世光明种子非独法门增辉臣与天下衲子不胜荣幸上曰且喜淂晴师云郊祀在即乃陛下圣德所感上曰朕此心与佛心通师云直下更无第二人闻陛下万机之暇留心祖道游泳楞严圆觉自古帝王未有如陛下笃信此道上曰自古帝王英雄者有之信此道者极少如梁武帝亦未彻师云当面蹉过达磨上曰䧟在泥坑里师云只为𣠽柄不入手不淂受用师云臣山野语言无伦恐渎圣聦上曰这里正要与长老㤀怀论道师云陛下日应万机直湏向一切处着眼看是什么道理上曰天下事来即应之师云可谓明镜当台物来斯照上曰步步踏着实地师云直湏恁么始淂上曰临济因缘可举一二师遂举临济在黄檗因苐一座勉令问黄檗如何是佛法的的大意檗遂与二十棒如是三次问每蒙赐棒所恨愚鲁且往诸方去第一座遂白黄檗云义玄上座虽是后生却甚奇特他日为一株大树荫覆天下人去在他若来辞和尚愿垂提诲济明日力辞黄檗檗指往大愚处必为汝说济至大愚愚问甚处来济云黄檗来愚云黄檗有何言句济遂举前话复云不知过在甚处愚云黄檗恁么老婆心切为汝淂彻困犹觅过在济于是大悟乃云元来黄檗佛法无多子愚云尿床鬼子适来道我不会而今道甚无多子是多少𢬟住云道道济便向大愚肋下筑三拳愚托开云汝师黄檗非干我事济返黄檗檗问云来来去去有甚了期济云只为老婆心切遂举前话檗云这大愚老汉饶舌待见与打一顿济云说甚待见即今便打遂与黄檗一掌檗吟吟而笑云这风颠汉来这里捋虎须济便唱檗云侍者引这风颠汉参堂去上曰悟了直是快活师云沩山问仰山云临济淂大愚力淂黄檗力仰云非但捋虎须亦解坐虎头自此临济法道大兴上曰源流好师云臣曾有颂上曰举看师举云黄檗山头遭痛棒大愚肋下报冤仇当机一喝惊天地直淂曹溪水逆流上曰好个曹溪水逆流又问兴化打克宾克宾如此答兴化如何便打师云不可放过臣有颂上曰举看师举云罚钱出院扬家丑兴化聱头遇克宾父子不传真秘诀棒头敲出玉麒麟师复云昔翠岩可真禅师颂即心即佛非心非佛因缘曰百万雄兵出将军猎渭城不闲弓矢力斜汉月初生令晦堂心禅师看后因答客问西来意有颂东吴几度为闲客南越曾经作主人可笑年来身老大淂同尘处且同尘真见之云子彻也月如即心即佛非心非佛陛下如何会上曰包含万像师云包含万像底是什么上曰对面底是师云认着依前还不是上乃默契上曰长老且归观堂师云谨领圣旨乃辞下殿继而遣中使　赐御制颂一首曰大暑流金石寒风结冻云梅花香度远自有一枝春师答山颂一首曰当阳一句子平地步青云踏翻关棙处便是主家春。

　　初四日复进即心即佛非心非佛一颂即心即佛无蹊径非佛非心有变通直下两头俱透脱新罗不在海门东上复答师颂一首曰欲言心佛难分别俱是精微无碍通跳出千重缚不住天涯海角任西东师再进山颂云一句截流心路绝千差万别豁然通等闲更进竿头步莫问西来及与东复召对赐坐师云夜来与今日两蒙宣示　䘖颂神思粲发夜来颂好不如今日颂语句尤痛快上曰夜来淂长老开发乃有此颂师云陛下前后宣诸山尊宿论道如何上曰难淂似长老直截师云闻陛下于心随万境转转处实能幽随流认淂性无喜亦无忧处淂个入头但未曾遇人上曰真个如此师云如人学射久久自然中的所以五祖演禅师云悟了湏是遇人始淂若不遇人十个有五双杜撰上曰湏要遇人师云正是遂举罗山问石霜云起灭不停时如何霜云直湏寒灰枯木去一念万年去函盖相应去纯清绝点去山不契却往岩头处问起灭不停时如何岩头喝云是谁起灭山于此大悟上曰长老意谓如何师云岩头与他本分草料上曰长老见大慧几年后打彻师云臣癸亥年有个发明了却被禅道佛法碍又做十五年工夫后到育王一见大慧便打彻慧一日挂牌臣入室慧举僧问赵州如何是赵州州云东门西门南门北门你作么生会答云大小赵州坐在屎窖里慧云你甚处见赵州答云莫瞌睡慧打一竹篦云只恁么做工夫答云莫掩彩慧乃唤侍者问这僧名什么答云不淂名慧云你看这漆桶乱做答云未为分外便出又一日入室慧问唤作竹篦则触不唤作竹篦则背如何答云请和尚放下竹篦与学人相见慧掷下竹篦云如何相见答云伎俩已尽慧云你看这汉又来老僧头上行答云也是寻常行履处礼拜便出又一日入室慧问唤作竹篦则触不唤作竹篦则皆不淂下语不淂无语不淂意根下卜度不淂向举起处承当速道速道答云杜撰长老如麻似粟慧云你是第几个答云今日捉败这老贼慧深肯之上曰如此相投师云禅家当机不让遂举灵云见桃花悟道颂云三十年来寻剑客几回叶落又抽枝自从一见桃花后直至如今更不疑玄沙云谛当甚谛当敢保老兄未彻在每举问禅和子那里是不疑处陛下且道那里是不疑处上拟议师云只就疑处看蓦然看破不疑处便是陛下受用不尽底上曰长老且道那里是不疑处师云红炉上一点雪上乃点头师云昔黑齿梵志淂五神通常在雪山说法感淂梵王帝释阎罗王洎诸天神常来听法一日说法毕阎罗王目视梵志而泣志曰大王何淂视吾而泣王曰吾观于汝善能说法七日后命终当来吾界受诸苦痛梵志惶怖求免无门雪山诸天神谓梵志曰欲免斯难唯有大觉世尊乃能为汝免淂此难梵志曰世尊者何人也天神曰岂不闻净饭王太子十九出家三十成道为人天师其名曰佛诸大菩萨八部龙天常转法轮度一切众生梵志闻已复作思惟我去见佛将何供养乃运神力手执合欢梧桐华两株飞空向世尊前供养世尊召五通梵(志志)应诺世尊云放下着梵志弃左手华于世尊前(世尊又云)放下着梵志又弃右手华于世尊前世尊又云放下着梵志云世尊我秪擎两株华一时放下了我今空身无可放舍世尊云五通梵志吾非教汝放舍其华汝当放舍内六根外六尘中六识一时舍却到无可舍处是汝免生死处梵志乃于言下悟无生法忍上曰只是人不向紧要处做工夫师云欲淂径捷湏离却语言文字真实㕘究所以古德道念淂楞严圆觉经犹如泻水响泠泠有人问着西来意恰似蚊䗈咬铁钉上曰直是难入师云正好着力上曰如长老者难淂真可为人师师云陛下过褒初六日复召对上曰观堂中稳便么师云荷陛下圣眷极稳便上曰前日长老云直至如今更不疑那里是不疑处朕有一转语师云那里是不疑处上曰空手牵铁牛师云如何见淂上拟议师云才入思惟便成剩法上曰若问长老如何秪对师云千闻不如一见上喜曰朕且做工夫师云陛下果位中承愿力来示现　帝王身不被富贵声色笼罩但念念扣己而㕘蓦然一念相应如桶底子脱相似直至成佛永无退转师云若论此事如两阵对敌进前则有活路若望崖而退不是丈夫汉昔香严㕘沩山沩山云我闻你在百丈处问一答十问十答百是否严云不敢山云试向父母未生已前道一句看严无语乃云请和尚为某甲道山云我若为汝说破子他时后日眼开骂我去在严遂检寻平日看读文字讨一句祗对了不可淂乃云今生不学佛法也且作长行粥饭僧乃辞沩山往南阳睹忠国师遗迹遂憩止焉一日芟除草木以瓦砾击竹作声忽然大悟遽归沐浴遥礼沩山云和尚大慈恩逾父母当时若为我说破何更有今日事乃述一颂云一击亡所知更不假修持动容扬古路不堕悄然机处处无踪迹声色外威仪诸方达道者咸言上上机归告沩山沩山举似仰山仰山云待某甲勘过乃云闻师弟有悟道颂试举看香严举了仰山云此是闲时计较淂底香严再举一颂云去年贫未是贫今年贫始是贫去年贫有卓锥之地今年贫锥也无仰山云只会淂如来禅未会祖师禅香严又举一颂云吾有一机瞬目视伊若也不会别唤沙弥仰山云且喜师弟会祖师禅上曰如来禅与祖师禅一般何故分别师云杀人活人不眨眼上曰莫便是昨日道谛当甚谛当敢保老兄未彻么师云陛下湏具透关眼始淂上曰如长老直截者难淂想见为衲子尤切师云臣不避诛所以直言上曰正要如此师云先师大慧举沩山佛性泰禅师同㕘圆悟一日持论古今次泰曰香严悟道颂云一击亡所知只消此一句便了大慧云五祖演和尚颂狗子无佛性话云赵州露刃剑一句便了下面都是注脚悟了底人与悟了底人说话如两镜相照直是明白如陛下道欲言心佛难分别一句便了下面三句亦是注脚上曰适来道父母未生前一句子朕道淂也师云如何是父母未生前一句上曰昨夜今朝又明日师云若如此方淂古今无间断上曰何不挨拶师云拶着湏是有出身之路上曰长老可谓循循然善诱人师云圣训谦冲非臣敢当师云臣不敢久居观堂乞归灵隐上曰更要与长老说话在师云谨领圣旨却归观堂至初七日中使传旨且归灵隐待赐禅师号师遂归灵隐。

　　四年正月二十四日特赐佛照禅师号师领众门迎　来黄归寺次至法堂捧来黄示众云天书亲自日边来一道神光遍九垓为瑞为祥恩力大直教枯木解花开举起便知不妨庆快苟或未然重宣一遍遂升座拈香云此一辨香恭为祝延两宫皇帝圣寿无疆乃敛衣就座僧问九重宣对超过南阳忠国师五宿禁闱提持圣谛苐一义与二千年前释迦老子出气使后五百世比丘增长威光佛照禅师蒙特赐世间出世更无双是什么淂恁么奇特师云彼此一时皆盛事未必今人愧古人进云兵随印转将逐符行师云正令已行风凛凛斗间剑气烛天光进云同光帝问兴化朕𢪛中原获淂一宝至今未有人酬价兴化云略借陛下宝看帝引手舒幞头脚示之意旨如何师云奇特中奇特进云龙袖拂开千圣眼金毛师子现全威师云点进云兴化道君王之宝谁敢酬价又作么生师云古今榜样进云普光明殿里拨转上头关师云虎头虎尾一时[(冰-水+〡)*ㄆ]进云只如知恩报恩一句如何话会师云一雨普沾沙界润群生何处不承恩进云飞来峰顶聸天阙选佛场中谢圣恩师云锦上铺花僧礼拜又僧问直截根源到日边帝恩降自九重天中兴吾道超今古佛放毫光照大千既沐宸恩请师祝圣师云万年松在祝融峰进云一言已祝南山寿八表无私贺太平师云当头道着进云直得九重城畔祥云起七宝山前瑞气生师云清风来未休进云君恩师已报祖意又如何师云一着高一着一步阔一步进云王道与祖道相去多少师云不隔一丝毫进云灵云见桃花悟道意旨如何师云脑后荐取进云那里是他不疑处师云更参三十年进云只如空手牵铁牛意旨如何师云非子境界进云未审向什么处见灵云师云撞着额头磕着鼻进云莫谓灵云消息断桃花依旧笑春风师云逢人不淂错举僧礼拜师乃云当阳目击直下知归左右逢原七通八达着著有出身之路头头具透脱之机有时神出鬼没换斗移星有时八字打开两手分付恁么也淂不恁么也淂恁么不恁么揔淂我为法王于法自在放去收来有何𦊱碍直淂龙骧虎骤凤翥鸾翔奇特中奇特殊胜中殊胜正当恁么时且道知恩报恩一句作么生道乃举拂子云唯凭此个真消息仰祝
吾皇万万年复举黄檗和尚示众云汝等诸人尽是不着便底恁么行脚何处有今日还知大唐国里无禅师么师着语云打草要蛇惊时有僧出众云只如诸方聚徒领众又作么生檗云不道无禅只是无师师云黄檗眼观东南意在西北点检将来未免面皮厚三寸且道灵隐恁么批判意在什么处从前汗马无人识只要重论盖代功下座。

　　师淳熙戊戌十月初二日召对便殿引见致恭即日孟冬薄寒恭惟
皇帝陛下圣躬万福臣前冬淂奉清光继蒙颁赐禅号仰荷圣恩赐坐师就坐上曰朕近看华严经至善财入法界品思见善知识如卿在前师云陛下今日召臣僧陛下是主臣僧是伴主伴交㕘机感相投便是入华严法界所以道无边刹境自他不隔于毫端十世古今始终不离于当念此乃不出陛下一念上曰是朕淂暇常于损斋静坐但日用事繁不能纯一师云陛下但正心术自然如明镜当台物来斯照上曰朕每见臣僚上殿开口便知他肺腑可与者即与不可即不与师云世间事不出一个公字上曰是如此朕每看方册自古帝王无悟道者师云古今唯陛下一人更湏退步体究方淂纯一觉淂省力处便是淂力处上曰秀才家多不信佛法师云佛者觉也湏是当人见性成佛昔有一官人着无佛论呈仰山和尚山接淂便问云公所述论意谓本来有佛故论谓本来无佛故论官人无对山又云若本来有公争淂云无若本来无今制此论岂不成有官人又无对上曰好一拶师云三教圣人设教只要整顿今人脚手且如孔子道二三子以我为隐乎吾无隐乎尔此乃八字打开自是时人不会上曰孔子好孟子好辨不及孔子师云老子亦好上曰庄子便不及老子师云陛下圣明见淂甚亲切昔德山和尚道凡有文字语言尽是依草附木竹石精灵所以老僧从头棒将出去待有独脱底出来共伊啇量陛下湏是独脱始淂上曰朕未尝放舍此事师云此事无有穷尽譬如入海转入转深上曰是宗门紧要因缘更㪯一二师云昔兴化和尚一日见同㕘来才上法堂化便喝僧亦喝行三两步化又喝僧亦喝湏㬰近前化拈棒僧又喝化云你看这漠犹作主在僧拟议化便打直打下法堂却归方丈侍僧问云适来僧有甚言句触忤和尚化云是他适来也有权也有实也有照也有用我将手向伊面前横两遭却去不得似这般汉不打更待何时上曰如此作家师云只却兴化道我将手向伊面前横两遭便去不淂且道那里是兴化将手向伊面前横两遭处这些子湏是着眼向上看得透始得此是临济骨髓上曰山中想多有衲子理会得者师云做工夫者极多亦有受得钳锤者上曰闻说住持淂甚好师云上感圣恩乃辞下殿。

　　师淳熙七年四月二十九日进劄乞归老明州阿育王山广利禅寺奉
圣旨依准至五月三十日召对便殿赐坐上曰禅师何遽思山林而去朕耶师云臣本是山林人今复山林去理当然也既此心契合虽千里对面又安能逃于至化也昔南泉和尚道山僧自小牧淂一头水牯牛拟向溪东放不免食他国王水草拟向溪西放亦不免食他国王水草臣今虽归林下实不出陛下所统上曰然但不得时复论道师云道不可说时有不说时无且诸天天鼓常演苦空弥陁国土水鸟树林皆悉念佛念法傥正念现前喧寂不间则弹丝吹竹皆谭实相也上曰造次必于是师云直湏如此上曰朕今心意释然常自怡悦且如寻常所做工夫并所作偈颂语言透彻已否师云陛下乘夙愿力下生以夙熏种智纯熟闻举便知落处既知落处自然身心喜悦此乃初心入道境界暂得如是实未曾啐地折嚗地断百了千当如臣所见陛下所得正住欢喜地耳上曰何谓欢喜地师云菩萨进修有十地欢喜乃初地故经云若有菩萨深种善根善修诸行善集助道乃至立广大智生广大解慈悲现前又云菩萨始发如是心即得超凡夫地入菩萨位生如来家乃至决定当得无上菩提住如是法名住欢喜地菩萨住此地成就多欢喜今陛下心意释然常自怡悦正合此耳上曰余九地可尽说师云辞繁恐浼圣听容别具奏闻上曰古来悟得性燥者谁师云临济水潦德山岩头诸大老皆悟得性燥上曰说看师云临济因缘向来已曾举了如水潦㕘江西马大师问如何是佛法的的大意被马大师当胸踏倒忽然大悟起来抚掌大笑云百千三昧无量妙义尽向一毫头上识得根源去已后示众每云自从一吃马师踏直至如今笑不休又呵呵大笑上曰悟后直得如此快活师云这个便是啐地折嚗地断底样子上曰德山岩头如何师云德山㕘龙潭因侍立至夜深潭云子且下去山便珍重揭帘而出却回云外面昏黑龙潭乃点𥿄烛度与德山山拟接潭即吹灭山便礼拜潭云子见个什么道理山云某甲从今日去更不疑天下老和尚舌头后来保宁勇和尚颂云一条瀑布岩前落半夜金乌掌上明大口开来张意气与谁天下共横行又岩头㕘德山才跨门便问是凡是圣德山便喝岩头便礼拜洞山闻得乃云若不是奯公也大难承当岩头云洞山老汉不识好恶我当时一手抬一手搦上曰祖师也是性燥俗人中还有如此者么师云有如本朝李驸马问石门聦和尚云弟子欲学禅得否门云此是大丈夫事非将相之所能为李于是契悟乃述颂云学道湏是铁汉着手心头便[利-禾+(光-兀+天)]直趣无上菩提一切是非莫管上曰俗人能如此也难得师云此事无僧无俗上至佛祖下及蠕动皆悉具足故古人有言悟则事同一家不悟则万别千差上曰至言朕须到此田地方已师云佛法至妙无有穷已如有穷已则成住着才成住着便有窠臼如僧问石霜拨尘见佛时如何霜云直湏挥剑若不挥剑渔父栖巢望陛下卓起脊梁以金刚王宝剑挥除见刺自然一着高一着一步阔一步佛祖亦柰何不得也上曰当如禅师之言今辞朕去后几时复来师云臣既归林下不敢妄动上曰每遇朕生辰可来一次师云谨领圣旨乃辞下殿上赐䘖制云禅师所陈菩萨十地乃是修行渐次从凡入圣夫复何疑方知脚踏实处十二时中曾无间断以至圆熟杂染纯净俱成障碍任作止灭脱此禅病当如禅师之言常挥剑刃卓起脊梁发心精进犹恐退墯每思到此兢兢业业未尝敢忽今俗人乃有以禅为虚空以语为戏论其不知道也如此兹事至大岂在笔下可穷也聊叙所得耳。

　　师淳熙九年十月十一日恭奉
圣旨召对便殿起居并进香毕师云臣恭别圣颜三载荷陛下恩覆隆厚臣与徒众日夕焚诵仰报万一上曰闻安众行道不易师云上感圣恩良久赐坐上曰久思与禅师说话师云陛下圣明天纵道德日新大圆镜中初无间隔。

　　上曰做工夫如何得彻。

　　师云做工夫是有心打彻是无心陛下但于日用应缘处常常提撕上曰朕于日用应缘处甚觉得力师云只这得力便是受用处陛下地位中人乘愿力而来示现帝王身但正心术于富贵声色中使得富贵声色乃见力量正如赵州道时人被十二时辰使老僧使得十二时辰底道理七月间蒙赐问以物见则惑以目见则着臣尝对云见见之时见非是见此语乃体圣意而对上曰善师有语云心不负人面无惭色上曰好个心不负人面无惭色如向来所答圆觉经中四病语亦惬朕意且如经中道居一切时不起𡚶念于诸𡚶心亦不息灭住𡚶想境不加了知于无了知不辩真实大意如何师云这个境界湏是亲证自然世出世间打成一片昔妙喜因读至此尝有颂上曰举看师云荷叶团团团似镜菱角尖尖尖似锥风吹柳絮毛毬走雨打梨花蛱蝶飞上曰好颂别有甚因缘更举一二师云昔兴化在大觉会下每云我在南方二十年脚尖头未尝踢着个会佛法底觉云你据什么道理化便喝觉便打化又喝觉又打至明日大觉在法堂上见兴化乃云我直下疑你昨日两喝化便喝觉便打化又喝觉又打化云我在三圣处学得宾主句总被师兄折倒了也觉云这汉来这里纳败阙脱下衲衣痛打一顿化于是大悟上曰古人相见直是痛快师云临济下作用当如此上曰见禅师举此胸次豁然师云又如俱胝住庵时有一尼戴笠子绕禅床一匝云道得即放下笠子胝无对尼拂袖便行胝云何不且住尼云道得即住胝又无对尼去后自叹云我虽是丈夫汉无丈夫志气拟弃庵往诸方㕘学其夜山神告曰不湏下山将有肉身大士来为和尚说法也果旬日天龙和尚到庵俱胝乃迎礼具陈前事天龙举起一指示之胝当下大悟后凡有问只举一指有一童子每见人问事也举指祗对有人谓胝曰和尚这童子也会佛法凡有所问也举一指胝闻得一日潜袖刀子唤童子问云闻你也会佛法是否童子云是胝云如何是佛童子举起一指头被胝一刀斫断童子叫唤走出胝遂唤童子子回首胝云如何是佛童子将手起不见指头忽然大悟上曰俱胝为人如此切师云俱胝自谓我得天龙一指头禅一生受用不尽上曰正如弹琴初拘指法已后弦指俱㤀自然得妙师云又如惠超问法眼如何是佛眼云汝是惠超法眼与么答圣意以谓如何上曰昨夜三更月正明师云陛下多了这一句上曰曾有人颂么师云有雪窦颂云江国春风吹不起鹧鸪啼在深花里三级浪高鱼化龙痴人犹戽夜塘水又白云颂云一文大光钱买得个油糍吃放肚里了当下便不饥上曰古人制颂大能显理师云昔保宁尝作清净行者不入涅槃破戒比丘不入地狱颂云平生疏散无拘检酒肆茶坊任意游汉地不[(冰-水+〡)*ㄆ]秦不管又骑驴子下扬州上曰可谓云无心而出岫鸟倦飞而知还师云陛下北语暗合孙吴昔佛果与妙喜俱爱前颂佛果云我二人各说一颂要胜过它底时有小儿子于窗外念壁上安灯盏堂前置酒台闷来吃三盏何处得愁来妙喜云某甲颂得了也适来儿子念底便是圆悟大喜乃云我与你改一字可作闷来打三盏大底古人发扬先德因缘所有言句乃借路经过尔其实纵横妙用出于言意之外初不在文饰上曰甚善复云臣不敢久坐谢恩下殿。

　　师绍熙元年十一月初八日
寿皇召对赐坐师云陛下释万机燕御重华想于此道日有新证。

　　寿皇云朕向来得禅师开发日用便觉省力师云省力处得无限力得力处省无限力寿皇云朕于一切事物亦不着师云陛下视天下如脱敝屣以宝位授圣子俾太祖丕祚中兴的的相承绵亿万载若非得大自在受用三昧焉能如是遂举唤作竹篦则触不唤作竹篦则背。

　　陛下如何会寿皇云放下着师云放下则不无著在什么处寿皇云二边不立师云如何行履寿皇云中道不安师云正坐在百尺竿头陛下如何进步寿皇拟议师恶一声寿皇云谢禅师提撕寿皇云世法佛法不出这背触两字师云若能转物即同如来遂指御案净瓶云只如净瓶作么生转寿皇云去来自在师云去来自在底是什么寿皇咳𠻳一声师云更进一步始得寿皇云朕直是要打彻师云但办肯心必不相赚寿皇复云禅师所陈直指因缘甚好其间亦有理会不得处师云陛下但扣己研穷自然七通八达寿皇云因缘更举一二师举夹山初住润州鹤林时道吾到遇上堂有僧问如何是法身云法身无相如何是法眼云法眼无瑕吾不觉失笑夹山便下座请道吾问某甲适来祗对僧话必有不是处致令上座失笑望上座不吝慈悲吾云和尚一等是出世未有师在夹山云某甲甚处不是望为说破吾云某甲终不说请和尚却往秀州华亭[舟*呂]子处去夹山云此人如何吾云此人上无片瓦下无寸土和尚若去湏易服装束夹山乃散众易服直造华亭船子才见便问大德住什么寺夹山云寺即不住住即不似船子云不似又不似个什么夹山云不是目前法船子云甚处学得来夹山云非耳目之所到船子云一句合头语万劫系驴橛船子又问垂丝千尺意在深潭离钩三寸子何不道夹山拟开口船子以篙打落水中才上船船子又云道道拟开口人打夹山于此有省乃点头三下寿皇云他到此悟也师云可谓庆快平生师又曰船子云竿头丝线从君弄不犯清波意自殊夹山遂问抛纶掷钓师意如何船子云丝悬渌水浮定有无之意夹山云语带玄而无路舌头谈而不谈船子云钓尽江波金鳞始遇夹山乃掩耳船子云如是如是遂嘱云汝向去直湏藏身处没踪迹没踪迹处莫藏身吾二十年在药山单明斯事汝今既得他后不得住城隍聚落但向深山里钁头边接取一个半个接续无令断绝夹山乃辞行频频回顾船子遂唤阇梨阇梨夹山回首船子举起桡云汝将谓别有乃覆船入水而去寿皇云此公案好禅师曾颂否师云有颂蓦口一桡全杀活点头三下鼻辽天至今千古风流在谁道华亭覆却船寿皇云好颂师云不敢谢恩下殿。

　　师绍熙四年二月十九日　寿皇圣帝召对于苑门宣引寿皇望见师曰远来不易师云即日仲春谨时恭惟
至尊圣躬万岁万万岁至尊赐坐师云臣昨自庚子年蒙恩归老育王今十四年矣幸无旷败藉陛下荫覆去年腊月十六日蒙
圣恩移住径山臣两入奏告两宫辞免至尊云此南内之意朕亦要与禅师说话遂教师速渡江相见师云今日再睹清光不胜荣幸至尊云朕意师十六七渡江师云臣十四渡江如履平地至尊云闻古有浮笠而渡者师云昔日黄檗和尚路逢异僧同行乃一罗汉至天台值江涨不能济植杖久之异僧以笠当舟登之浮去黄檗指而骂曰这自了汉我早知汝定捶折其胫异僧乃叹曰道人猛利非我所及至尊云可谓神通师云宗门下不贵神通只贵眼明至尊云湏是如此始得朕寻常不信幻怪等事师云陛下圣智洞明见得如此至尊云莫也宽住几日师云臣已选二十五日入院至尊云师所至处缘熟师云上感圣恩至尊云朕每日常诵楞严圆觉并儒书终日翛然无一事师云足见陛下圣学日新大抵看经教展卷时便与古人对偶正不在多读至尊云朕常念兹在兹师云陛下乃菩萨地位中来所以愿力坚固然一切语默动静处直教正念现前莫起苐二念只如臣即今与陛下相对臣又安知陛下微细流注处只此微细流注处谓之偷心偷心若无自然不起苐二念至尊云朕得禅师提这一念不为无补师云昔日雪峰和尚出岭㕘秀州精严灵光禅师值灵光迁化雪峰问其徒曰灵光在日如何指示学者其徒曰但云莫起苐二念至尊云这一则语可以指示人做工夫师云所谓棒打石人头嚗嚗论实事至尊云有甚机缘更举一二则师云昔𥿄衣道者㕘曹山山云如何是纸衣下事道者云一裘才挂体万法悉皆如山云如何是𥿄衣下用道者近前应喏便脱去山云汝只解恁么去不解恁么来道者忽然开眼问云一灵真性不假胞胎时如何山云未是妙道者云如何是妙山云不借借道者珍重复脱去。曹山乃有颂云。

觉性圆明无相身。莫将知见𡚶疏亲。念异便于玄体昧。心差不与道相邻。情分万法沈前境。识鉴多端丧本真。如是句中全晓会。了然无事昔时人。

　　至尊云㕘禅到这里方始得受用师云古人念念无间方得到此真实田地不敢久坐圣躬谢恩下殿三月初五日寿皇论问札云朕每日止是块坐别做得个什么烦师写来师答云恭承
至尊垂问每日止是块坐别做得个什么陛下但于块坐处提撕看是什么若别有即是剩法。所以南台和尚有颂云。

南台静坐一炉香。终日凝然万虑忘。不是息心除𡚶想。都缘无事可思量。

　　此是古德脚踏实地处。陛下于此契证非但块坐。向四威仪中。揔是见成受用。安乐法也。谨奏。

　　四月初六日
寿皇谕问朕近颇悟佛法无多子一言以蔽之但无𡚶念而已若起𡚶念则有生灭未知此说是否师云恭承
圣谕近颇悟佛法无多子足见圣心昭彻陛下所谓一言以蔽之但无𡚶念而已若起𡚶念则有生灭诚如圣意更能到妄忘起灭处则乾坤独露应用纵横方是自受用三昧谨奏。

　　古尊宿语录卷第四十八　　　　　士十二
