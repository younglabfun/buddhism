中华藏第 097 册 No. 1821 楞伽经纂


　　楞伽经纂序

　　洪惟此道不容以声灵山破颜而法已传少林面壁而意默示惟授心要不立言文俾之眉宇相得而大道无余针艾不施而沉痾顿释奈何学者胶于曩昔之业习摇于知见之风波庵摩渐熟者不无日轮顿照者或寡月氛俱现金矿混肴遂使妙明每多尘翳而况世久而传必谬师多而习必讹不载之书何以示证于是我祖爰自西来指出秘文并以传授将使世替而法愈固人讹而文尚存但有志于披砂亦何艰于得宝我祖达磨尝曰吾有楞伽四卷是诸佛之心印付之二祖祝俾护持传之老师历代称赞盖取大乘之器授之上味之珍咸涤细微愆置彼真净地只为笁唐异坏文语殊音览者弥旬困于句读安能披文见义了然得于心胸哉深叹觉皇妙𣅀因循与蠹俱捐想惟诸圣之寒心岂有仁人而坐视愚尝于此精诚向慕意义潜通继晷披寻大理昭晢深叹前文僻古遂令后学辍观于是纂叙玄枢为之诠注方启琅函秘典蠲日施功果然金饰妇人中宵见梦强鞭不敏鄙颂兼成愿阶学徒目观心了期年之久四轴已周不敢与正经并行但号曰楞伽经纂遂以百八句义列为七十余门撮彼玄机随为摽目使学者披文得义以义证心非特佛印可传抑使雄文不坠噫众生昏昧习业缠绵不知自掷家财终日为他运粪性识飘忽老死奔驰乃至埋没四生轮回六趣间有上乘之士难逃边见之尘泯心相于断空者不知其反溺于无认灵识之幻尘者不知其反堕于有无为大道宁落识尘拟议迷源澄神愈动灵光相续影里藏身默坐观空窟中活计况乃见闻觉识认作真如那将文字语句三轮句非三轮句相句非相句有品句非有品句俱句非俱句缘自圣智现法乐句非现法乐句刹土句非刹土句阿㝹句非阿㝹句水句非水句弓句非弓句实句非实句数句非数句(此物之数也)数句非数句(此数霜缕切)明句非明句虚空句非虚空句云句非云句工巧伎术明处句非明处句风句非风句地句非地句心句非心句施设句非施设句自性句非自性句言师为密𣅀但得灵源返本何虞诸法不真故我能仁大垂方便阐一心之妙杜诸见之邪必欲醇酌醍醐待将普灌穷子以出世慧入凡夫心指擿瑕玼洗除垢染七性七义锻炼真心三相四禅简除情识立四小果以排空想述五无间以袪妄缘念所证之未圆遂分十地究诸法之无相乃示七空三智三身而俾之同归法身二法五法而俾之共底如法只为情存见量谁知失在锱铢因示离想之涅槃乃显无我之识藏断妄丝而不令相续俾实印而使佩真空灭有非有情超性非性觉将欲为后来绝情见之窦开自觉之场冀矿石都捐即真金遍体而乃关防位前之岐径点检地上之瘢痕刮削透金尘发明隔罗膜咸使二障顿尽无乘可登永脱世世垢衣坐进如如妙地是故宝藏垂摽而独谓之心品江西称赞而尝叹其无门谓之心品则心外无宗谓之无门则有门离法仰斯妙旨实有真归宝货森陈只求大价医方纷委曲为微痾大价得而诸货可捐微痾除而群方何用先佛授受唯是一心秘典密严只除心病真识空寂缘妄情生空寂还源情尘自泯即此真识廓尔无依心境俱忘缘续永离是谓正智岂有他求探得元珠不出家中旧物抉除翳眼自然空里无花水非别体而一任成波鉴无自心而何妨照物上佛密意千圣同归楮毫可殚称赞莫尽此愚所以不辞爝火以助日光普愿有情同居无漏。

　　太姥居人杨(彦国)序

　　楞伽经纂卷第一(上)　　　　阿

　　一切佛语心品第一

　　如是我闻。一时佛住南海濵楞伽山顶。种种宝华以为庄严。与大比丘僧及大菩萨众。俱从彼种种异佛刹来。是诸菩萨摩诃萨无量三昧自在之力。神通游戏。大慧菩萨摩诃萨而为上首。一切诸佛手灌其顶。自心现境界善解其义。种种众生种种心色。无量度门随类普现。于五法自性识二种无我究竟通达。

　　(名相妄想正智如如曰五法妄想缘起成自性曰三自性识即八识是也二种无我即人法是也楞伽以佛语心为宗无门为法门所以成之者在此)。

　　尔时大慧菩萨与摩帝菩萨。俱游一切诸佛刹土。承佛神力从座而起偏袒右肩右膝着地合掌恭敬以偈赞佛。

　世间离生灭　　犹如虚空华
　智不得有无　　而兴大悲心
　一切法如幻　　远离于心识
　智不得有无　　而兴大悲心
　远离于断常　　世间恒如梦
　智不得有无　　而兴大悲心
　知人法无我　　烦恼及尔炎
　常清净无相　　而兴大悲心
　一切无涅槃　　无有涅槃佛
　无有佛涅槃　　远离觉所觉
　若有若无有　　是二悉俱离
　牟尼寂静观　　是则远离生
　是名为不取　　今世后世净

　　尔时大慧菩萨偈赞佛已自说姓名。

　我名为大慧　　通达于大乘
　今以百八义　　仰咨尊中上
　世间解之士　　闻彼所说偈
　观察一切众　　告诸佛子言
　汝等诸佛子　　今皆恣所问
　我当为汝说　　自觉之境界

　　尔时大慧菩萨承佛所听顶礼佛足合掌恭敬以偈问曰。

　云何净其念　　云何念增长
　云何见痴惑　　云何惑增长
　何故刹土化　　相及诸外道
　云何无受次　　何故名无受
　何故名佛子　　解脱至何所
　谁缚谁解脱　　何等禅境界
　云何有三乘　　唯愿为解说
　缘起何所生　　云何作所作
　云何俱异说　　云何为增长
　云何无色定　　及以灭正受
　云何为想灭　　何因从定觉
　云何所作生　　进去及持身
　云何现分别　　云何生诸地
　破三有者谁　　何处身云何
　往生何所至　　云何最胜子
　何因得神通　　及自在三昧
　云何三昧心　　最胜为我说
　云何名为藏　　云何意及识
　云何生与灭　　云何见已还
　云何为种姓　　非种及心量
　云何建立相　　及与非我义
　云何无众生　　云何世俗说
　云何为断见　　及常见不生
　云何佛外道　　其相不相违
　云何当来世　　种种诸异部
　云何空何因　　云何刹那坏
　云何胎藏生　　云何世不动
　何因如幻梦　　及揵闼婆城
　世间热时炎　　及与水月光
　何因说觉支　　及与菩提分
　云何国土乱　　云何作有见
　云何不生灭　　世如虚空华
　云何觉世间　　云何说离字
　离妄想者谁　　云何虚空譬
　如实有几种　　几波罗蜜心
　何因度诸地　　谁至无所受
　何等二无我　　云何尔炎净
　诸智有几种　　几戒众生性
　谁生诸宝性　　摩尼真珠等
　谁生诸语言　　众生种种性
　明处及伎术　　谁之所显示
　伽陀有几种　　长颂及短句
　成为有几种　　云何名为论
　云何生饮食　　及生诸爱欲
　云何名为王　　转轮及小王
　云何守护国　　诸天有几种
　云何名为地　　星宿及日月
　解脱修行者　　是各有几种
　弟子有几种　　云何阿阇梨
　佛复有几种　　复有几种生
　魔及诸异学　　彼各有几种
　自性及与心　　彼复各几种
　云何施设量　　唯愿最胜说
　云何空风云　　云何念聦明
　云何为林树　　云何为蔓草
　云何象马鹿　　云何为捕取
　云何为卑陋　　何因而卑陋
　云何六节摄　　云何一阐提
　男女及不男　　斯皆云何生
　云何修行退　　云何修行生
　禅师以何法　　建立何等人
　众生生诸趣　　何相何像类
　云何为财富　　何因致财富
　云何为释种　　何因有释种
　云何甘蔗种　　无上尊愿说
　云何长苦仙　　彼云何教授
　如来云何于　　一切时刹现
　种种名色类　　最胜子围绕
　云何不食肉　　云何制断肉
　食肉诸种类　　何因故食肉
　云何日月形　　须弥及莲华
　师子胜相刹　　侧住覆世界
　如因陀罗网　　或悉诸珍宝
　箜篌细𦝫鼓　　状种种诸华
　或离日月光　　如是等无量
　云何为化佛　　云何报生佛
　云何如如佛　　云何智慧佛
　云何于欲界　　不成等正觉
　何故色究竟　　离欲得菩提
　善逝般涅槃　　谁当持正法
　天师住久如　　正法几时住
　悉檀及与见　　各复有几种
　毗尼比丘分　　云何何因缘
　彼诸最胜子　　缘觉及声闻
　何因百变易　　云何百无受
　云何世俗通　　云何出世间
　云何为七地　　唯愿为演说
　僧伽有几种　　云何为坏僧
　云何医方论　　是复何因缘
　何故大牟尼　　唱说如是言
　迦叶拘留孙　　拘那含是我
　何故说断常　　及与我无我
　何不一切时　　演说真实义
　而复为众生　　分别说心量
　何因男女林　　诃梨阿摩勒
　鸡罗及铁围　　金刚等诸山
　无量宝庄严　　仙闼婆充满
　无上世间解　　闻彼所说偈
　大乘诸度门　　诸佛心第一

　　(此心如树木坚实心非念虑心也)。

　善哉善哉问　　大慧善谛听
　我今当次第　　如汝所问说
　生及与不生　　涅槃空刹那
　趣至无自性　　佛诸波罗蜜
　佛子与声闻　　缘觉诸外道
　及与无色行　　如是种种事
　须弥巨海山　　洲渚刹土地
　星宿及日月　　外道天修罗
　解脱自在通　　力禅三摩提
　灭及如意足　　觉支及道品
　诸禅定无量　　诸阴身往来
　正受灭尽定　　三昧起心说
　心意及与识　　无我法有五
　自性想所想　　及与现二见
　乘及诸种性　　金银摩尼等
　一阐提大种　　荒乱及一佛
　智尔焰得向　　众生有无有
　象马诸禽兽　　云何而捕取
　譬因成悉檀　　及与作所作
　丛林迷惑通　　心量不现有
　诸地不相至　　百变百无受
　医方工巧论　　伎术诸明处
　诸山须弥地　　巨海日月量
　下中上众生　　身各几微尘
　一一刹几尘　　弓弓数有几
　肘步拘楼舍　　半由延由延
　兔毫䆫尘虮　　羊毛𪍿麦尘
　钵他几𪍿麦　　阿罗𪍿麦几
　独笼那佉梨　　勒叉及举利
　乃至频婆罗　　是各有几数
　为有几阿㝹　　名舍梨沙婆
　几舍梨沙婆　　名为一赖提
　几赖提摩沙　　几摩沙陀那
　复几陀那罗　　为迦梨沙那
　几迦梨沙那　　为成一波罗
　此等积聚相　　几波罗弥楼
　是等所应请　　何须问余事
　声闻辟支佛　　佛及最胜子
　身各有几数　　何故不问此
　火𦦨几阿㝹　　风阿㝹复几
　根根几阿㝹　　毛孔眉毛几
　护财自在王　　转轮圣帝王
　云何王守护　　云何为解脱
　广说及句说　　如汝之所问
　众生种种欲　　种种诸饮食
　云何男女林　　金刚坚固山
　云何如幻梦　　野鹿渴爱譬
　云何山天仙　　揵闼婆庄严
　解脱至何所　　谁缚谁解脱
　云何禅境界　　变化及外道
　云何无因作　　云何有因作
　有因无因作　　及非有无因
　云何现已灭　　云何净诸觉
　云何诸觉转　　及转诸所作
　云何断诸想　　云何三昧起
　破三有者谁　　何处为何身
　云何无众生　　而说有吾我
　云何世俗说　　唯愿广分别
　所问相云何　　及所问非我
　云何为胎藏　　及种种异身
　云何断常见　　云何心得定
　言说及诸智　　戒种性佛子
　云何成及论　　云何师弟子
　种种诸众生　　斯等复云何
　云何为饮食　　聦明魔施设
　云何树葛藤　　最胜子所问
　云何种种刹　　仙人长苦行
　云何为族姓　　从何师受学
　云何为丑陋　　云何人修行
　欲界何不觉　　阿迦腻吒成
　云何俗成通　　云何为比丘
　云何为化佛　　云何为报佛
　云何为如如　　平等智慧佛
　云何为众僧　　佛子如是问
　箜篌𦝫鼓花　　刹土离光明
　心地者有七　　所问皆如实
　此及余众多　　佛子所应问
　一一相相应　　远离诸见过
　悉檀离言说　　我今当显示
　次第建立句　　佛子善谛听
　此上百八句　　如诸佛所说

　　不生句生句常句无常句相句无相句住异句非住异句刹那句非刹那句自性句离自性句空句不空句断句不断句边句非边句中句非中句常句非常句。

　　(凡有三常此常梵音与上常音异也)。

　　缘句非缘句因句非因句烦恼句非烦恼句爱句非爱句方便句非方便句巧句非巧句净句非净句成句非成句譬句非譬句弟子句非弟子句师句非师句种性句非种性句三乘句非三乘句所有句无所有句愿句非愿句三轮句非三轮句相句非相句有品句非有品句俱句非俱句缘自圣智现法乐句非现法乐句刹土句非刹土句阿㝹句非阿㝹句水句非水句弓句非弓句实句非实句数句非数句。

　　(此物之数也)。

　　数句非数句。

　　(此数霜缕切)。

　　明句非明句虚空句非虚空句云句非云句工巧伎术明处句非明处句风句非风句地句非地句心句非心句施设句非施设句自性句非自性句阴句非阴句众生句非众生句慧句非慧句涅槃句非涅槃句尔焰句非尔焰句外道句非外道句荒乱句非荒乱句幻句非幻句梦句非梦句焰句非焰句像句非像句轮句非轮句揵闼婆句非揵闼婆句天句非天句饮食句非饮食句淫欲句非淫欲句见句非见句波罗蜜句非波罗蜜句戒句非戒句日月星宿句非日月星宿句谛句非谛句果句非果句灭起句非灭起句治句非治句相句非相句支句非支句巧明处句非巧明处句禅句非禅句迷句非迷句现句非现句护句非护句族句非族句仙句非仙句王句非王句摄受句非摄受句宝句非宝句记句非记句一阐提句非一阐提句女男不男句非女男不男句味句非味句事句非事句身句非身句觉句非觉句动句非动句根句非根句有为句非有为句无为句非无为句因果句非因果句色究竟句非色究竟句节句非节句丛树葛藤句非丛树葛藤句杂句非杂句说句非说句毗尼句非毗尼句比丘句非比丘句处句非处句字句非字句大慧是百八句先佛所说汝及诸菩萨应当修学。

　　指明真相分第一

　　尔时大慧菩萨复白佛言世尊。诸识有几种生住灭。佛告大慧。诸识有二种生住灭。非思量所知。

　　(唯般若智乃能照观)。

　　诸识有二种生。谓流注生。

　　(谓心念缘生如水流注)。

　　及相生。

　　(谓睹一切色相而生)。

　　有二种住。谓流注住及相住。有二种灭。谓流注灭及相灭。大慧。诸识有三种相。谓转相业相真相。

　　(真相即常住真心也下文自真相实不灭者是也业相谓真相为无明所覆业所由生故曰业相转相谓无明覆故本来不动者今转而受染故曰转相)。

　　大慧。略说有三种识。广说有八相。

　　(八相即八识也)。

　　何等为三。谓真识现识及分别事识。

　　(如如实相迥离尘妄故曰真识能受所现之色故曰现识即诸经之第八识亦谓之藏识也色为所现识为能现以其如镜现像故曰现识分别事识即诸经第六意识是也)。

　　譬如明镜持诸色像。现识处现亦复如是。现识及分别事识。此二坏不坏相。展转因。

　　(坏者分别识也谓分别已则坏不坏者现识也谓所现虽灭而能现者常存二者互相因故曰展转因)。

　　不思议薰及不思议变。是现识因。取种种尘及无始妄想薰。是分别事识因。

　　(本来无诸识相从无始冥薰及种种变异故有现识揽取诸尘及为妄想所薰故有分别事识)。

　　若覆彼真识。种种不实诸虚妄灭。则一切根识灭。是名相灭。

　　(覆有反复之义谓回光返照还于真识则一切根尘泯为法界所有性相复何睹哉)。

　　大慧。相续灭者。相续所因灭则相续灭。所从灭及所缘灭则相续灭。所以者何。是其所依故。依者。谓无始妄想薰。缘者谓自心见等识境妄想。

　　(所从所缘所依皆虚妄相续之因惟灭其因则相续灭矣一心真相本自廓然迥脱根尘复何所依心不自心复何所缘盖为胶于薰习未免依他虽悟本心已获明了缘立心相续妄不休唯是续病并除方即如如妙地如来续灭诚为此尔强立自心与识境同故曰等识境妄想)。

　　大慧。譬如泥团微尘。非异非不异。金庄严具亦复如是。若泥团微尘异者。非彼所成而实彼成。是故不异。若不异者。则泥团微尘应无分别。如是大慧。转识藏识真相若异者。藏识非因。若不异者。转识灭。藏识亦应灭。而自真相实不灭。

　　(因真相而有藏识因藏识而有转识有所因则非异矣真相不灭则藏识亦不灭若夫转识有所摄受所谓业相也此则未尝不灭一灭一不灭则非不异矣盖不异者其体也异者其用也譬泥团金具虽不同一本于微尘与金言此以明业相转识虽灭皆本于不灭之真相尔)。

　　是故大慧。非自真相识灭。但业相灭。若自真相灭者。藏识则灭。藏识灭者。不异外道断见论议。彼诸外道作如是论。谓摄受境界灭。识流注亦灭。若识流注灭者。无始流注应断。

　　(无始流注断乃断见也以不了唯心故)。

　　大慧。外道说流注生因。非眼识色明集会而生。更有异因。彼因者。说言若胜妙若士夫若自在若时若微尘。

　　(谓外道异因非必眼界识界色界无明界所生也又有因于胜妙等说论曰不灭真相即达磨所传之一心也明灵虚彻亘古亘今究其本源无有间杂妄想和合乃有诸识诸识所现乃有诸相诸相不常乃有生住灭觉此则涅槃乐迷此则生死河达道之人觉彼所现幻尘不实皆由无始妄想所薰回光返照还于真识如水归坎流浪自停如火归空光芒顿灭便可逍遥自在心境俱忘永谢诸尘端然实相盖为薰习尚在未免攀缘终日依他不自知觉间有强生知见立自本心不知阴界藏身徒然以佛觅佛一则依他境界一则以心缘心二病未除妄相相续故如来必欲从缘俱息依因并捐转业兼离真相永净是道也非从他得只是家珍目前历历孤明认着依前埋没不湏取舍本自圆成但离妄缘即是实际佛语心品明此而已)。

　　(颂曰如何历劫沉生死只为从前有识因当觉二生无别体要知八相亦非尘有情须信唯心起分别都缘妄想薰若覆根尘皆不实就中不灭相还真)。

　　了妄明真分第二

　　复次大慧。有七种性自性。所谓集性自性。性自性。相性自性。大种性自性。因性自性。缘性自性。成性自性。复次有七种第一义。所谓心境界。慧境界。智境界。见境界。超二见境界。超子地境界。如来自到境界。此是过去未来现在诸如来应供等正觉性自性第一义心。

　　(此是梵音肝栗大谓如树木心非念虑心念虑心梵音女质多)。

　　以性自性第一义心。成就如来世间出世间出世间上上法。圣慧眼入自共相建立。如所建立。不与外道论恶见共。

　　(采诸境而集于心曰集心生则性生曰性性生而相现曰相四大从之曰大种依他而生曰因缘因而作曰缘觉性圆照曰成如如真相中不容他缘妄情生幻出诸性唯是大觉照观真源达彼性生无非妄幻彼诸体寂本空皆是觉心自为现量知自现已乃灭幻尘幻灭觉圆即如如尔楞伽自性盖皆如此道光返照一心故曰心明心必本于烛邪之慧故曰慧用慧必贵于决断之智故曰智有智而后正见明故曰见有正见者然后超有无故曰超二见超二见然后超佛子地故曰子地超子地已然后舍法云之灌顶登正觉之道场故曰如来自到如来以出世心造此境界超诸尘妄过越邪宗外道不能踵其门二乘不能造其奥故曰第一义夫一心本寂乌有性相万法皆空孰名境界然如来言自性不同皆以识破外尘故言第一义不同皆以超然全真故惟其外尘不染独尔全真如来成就心法者实出于此故曰第一义心)。

　　云何外道论恶见共。所谓自境界妄想见。

　　(外道恶见于自境界但起妄想之见)。

　　不觉识自心所现。分齐不通。愚痴凡夫性无性自性第一义作二见论。复次大慧。妄想三有苦灭。无知爱业缘灭。自心所现幻境随见。今当说。

　　(以三有苦灭故能觉见自心所现于所现境忽如幻化)。

　　大慧。若有沙门婆罗门。

　　(自沙门已下至妄称一切智说皆外道见)。

　　欲令无种有种因果现及事时住。缘阴界入生住。或言生已灭。彼若相续若事若生若有若涅槃若道若业若果若谛。破坏断灭论。

　　(外道断见于若相续等句一切破坏而断灭之)。

　　所以者何。以此现前不可得。及见始非分故。

　　(以不见根本故曰见始非分)。

　　譬如破瓶不作瓶事。亦如焦种不作牙事。

　　(外道断见于法悉如破瓶焦种者)。

　　如是大慧若阴界入性已灭今灭当灭。自心妄想见无因故。彼无次第生。

　　(彼欲一切断灭使妄想无因则无生也)。

　　大慧。若复说有种无种识。三缘合生者。龟应生毛。沙应出油。汝宗则坏。违决定义。有种无种说有如是过。所作事业悉空无义。大慧。彼诸外道说有三缘合生者。所作方便因果自相。过去未来现在有种无种相。从本已来成事相。承觉想地转。自见过习气作如是说。

　　(外道以三相承彼觉想之地转而不自知非自觉而随境有觉曰觉想过在己见曰自见过)。

　　如是愚痴凡夫恶见所害。邪曲迷醉。无智妄称一切智说。大慧。若复诸余沙门婆罗门。见离自性浮云火轮揵闼婆城无生幻焰水月及梦。

　　(数者虚幻而谓有自性以喻妄念沙门若正见当离此也自诸余沙门已下皆论正见与外道异)。

　　内外心现妄想。无始虚伪不离自心。

　　(所以能离彼自性者以觉知所现妄伪悉不离自心故)。

　　妄想因缘灭尽。离妄想说所说观所观。及受用建立身之藏识。于识境界摄受及摄受者不相应。

　　(谓之不相应则其情灭矣)。

　　无所有境界离生住灭。

　　(识境不相应则无所有矣至无所有则一切生灭离)。

　　自心起随入分别。

　　(所谓真心任遍知也)。

　　大慧。彼菩萨不久当得生死涅槃平等。大悲巧方便无开发方便。

　　(谓心地如如无所开发)。

　　大慧。彼于一切众生界。皆悉如幻。不勤因缘。

　　(不勤云者不劳心于因缘者也)。

　　远离内外境界。心外无所见。次第随入无相处。次第随入从地至地三昧境界。解三界如幻分别观察。当得如幻三昧。度自心现无所有得。住般若波罗蜜。

　　(始也觉惟心现至于度自心现则廓然无朕无智无得乃依般若而住)。

　　舍离彼生所作方便。

　　(心无依他则能离彼生之所作)。

　　金刚喻三摩提。随入如来身。随入如如化。

　　(化物而未尝化故曰如如)。

　　神通自在。慈悲方便具足庄严。等入一切佛刹外道。入处离心意意识。是菩萨渐次转身得如来身。是故欲得如来随入身者。当远离阴界入。心因缘所作方便生住灭。妄想虚伪。

　　(因缘生灭皆心所造故曰心也言此悉当远离)。

　　唯心直进。观察无始虚伪过。妄想习气因。三有思惟无所有。

　　(于三界思惟悉无一法可当情者故曰无所有)。

　　佛地无生。

　　(至于佛地万法无生)。

　　到自觉圣趣自心自在。到无开发行。如随众色摩尼。随入众生微细之心。而以化身随心量度。诸地渐次相续建立。

　　(谓以十地渐次观众生心量随根而度之故如众色摩尼)。

　　是故大慧。自悉檀善应当修学。

　　(悉檀宗也非宗人而自宗为善)。

　　(颂曰七般性义最精微成就如来上上机阴似破瓶皆断见性同幻焰亦湏离真心直进非他物佛地无生更莫疑从此始随心量度宛如随众色摩尼)。

　　澄识明心分第三

　　尔时大慧菩萨复白佛言世尊。所说心意意识五法自性相。一切诸佛菩萨所行。自心见等所缘境界不和合。

　　(大慧言一切诸佛菩萨所行与彼妄心见所缘境界者不同故曰不和合)。

　　显示一切说成真实相。

　　(惟与妄心不同故显示以成真实相)。

　　一切佛语心。为楞伽国摩罗耶山海中住处诸大菩萨说。如来所叹海浪藏识境界法身。

　　(心之与识犹海之与浪本无同异真源还复即是心宗妄缘无明乃名为识马祖语楞伽经谓以佛语心为宗以无门为法门以佛语心为宗者谓即心为宗除外更无别法以无门为法门者谓即心是法有门即是妄缘心外无宗有门离法楞伽大旨其在斯乎故此一篇特以心识为喻)。

　　尔时世尊告大慧菩萨言。四因缘故眼识转。何等为四。谓自心现摄受。不觉无始虚伪过色习气。计着识性自性。欲见种种色相。是名四种因缘。水流处藏识。转识浪生。如眼识。一切诸根微尘毛孔俱生。随次境界生亦复如是。

　　(藏识譬则水流处转识譬则浪生如眼之有识则六根毛孔如尘而生诸境界之生亦然)。

　　譬如明镜现众色像。犹如猛风吹大海水。外境界风。飘荡心海。识浪不断。因所作相异不异。合业生相。

　　(谓外揽所作之事而内之业相乃生故曰合也此二相若异若不异)。

　　深入计着。不能了知色等自性故。五识身转。

　　(色等如幻还彼自性了知者如此)。

　　大慧。即彼五识身。俱因差别分段相知。当知是意识因。彼身转。彼不作是念。我展转相。因自心现妄想计着转。而彼各各坏相俱转。分别境界分段差别。谓彼转。如修行者入禅三昧。微细习气转而不觉知。而作是念。识灭然后入禅正受。实不识灭而入正受。以习气种子不灭故不灭。以境界转。摄受不具故灭。

　　(彼五识转时不自觉知亦如入禅三昧者不知其识实不灭也入禅定者非必习气灭也但摄受诸相不具于心尔)。

　　如是微细藏识究竟边际。除诸如来及住地菩萨。诸声闻缘觉外道修行所得三昧智慧之力一切不能测量决了。余地相智慧巧便分别。

　　(余地相谓地前菩萨见解也当巧便分别以袪其病尔)。

　　决断句义。最胜无边。善根成熟。离自心现妄想虚伪。宴坐山林下中上修。能见自心妄想流注。

　　(妄想永净故曰离有必见之故又曰能见目心妄想)。

　　无量刹土诸佛灌顶。得自在力神通三昧。诸善知识佛子眷属。彼心意意识自心所现自性境界。虚妄之想。生死有海。业爱无知。如是等因。悉已超度。是故大慧。诸修行者应当亲近最胜知识。尔时世尊欲重宣此义而说偈言。

　譬如巨海浪　　斯由猛风起
　洪波鼓冥壑　　无有断绝时
　藏识海常住　　境界风所动
　种种诸识浪　　腾跃而转生
　青赤种种色　　珂乳及石蜜
　淡味众华果　　日月与光明
　非异非不异　　海水起波浪
　七识亦如是　　心俱和合生
　譬如海水变　　种种波浪转
　七识亦如是　　心俱和合生
　谓彼藏识处　　种种诸识转
　谓以彼意识　　思惟诸相义
　不坏相有八　　无相亦无相
　譬如海波浪　　是则无差别
　诸识心如是　　异亦不可得
　心名采集业

　　(因心采集乃有诸法)。

　意名广采集　诸识识所识　　现等境说五

　　尔时大慧菩萨以偈问曰。

　青赤诸色像　　众生发诸识
　如波种种法　　云何唯愿说

　　尔时世尊以偈答曰。

　青赤诸杂色　　波浪悉无有
　采集业说心　　开悟诸凡夫
　彼业悉无有　　自心所摄离
　所摄无所摄　　与彼波浪同
　受用建立身　　是众生现识

　　(因彼现识建立其身)。

　于彼现诸业　　譬如水波浪

　　尔时大慧菩萨复说偈曰。

　大海波浪性　　鼓跃可分别
　藏与业如是　　何故不觉知

　　尔时世尊以偈答曰。

　凡夫无智慧　　藏识如巨海
　业相犹波浪　　依彼譬类通

　　尔时大慧菩萨复说偈曰。

　日出光等照　　下中上众生
　如来照世间　　为愚说真实
　已分部诸法　　何故不说实

　　尔时世尊以偈答曰。

　若说真实者　　彼心无真实
　譬如海波浪　　镜中像及梦
　一切俱时现　　心境界亦然
　境界不具故　　次第业转生
　识者识所识　　意者意谓然
　五则以显现　　无有定次第
　譬如工画师　　及与画弟子
　布彩图众形　　我说亦如是
　彩色本无文　　非笔亦非素
　为悦众生故　　绮错绘众像
　言说别施行　　真实离名字
　分别应初业　　修行示真实
　真实自悟处　　觉想所觉离
　此为佛子说　　愚者广分别
　种种皆如幻　　虽现无真实
　如是种种说　　随事别施设
　所说非所应　　于彼为非说
　彼彼诸病人　　良医随处方
　如来为众生　　随心应量说
　妄想非境界　　声闻亦非分
　哀愍者所说　　自觉之境界

　　复次大慧。若菩萨摩诃萨欲知自心现量。摄受及摄受者妄想境界。当离群聚习俗睡眠。初中后夜常自觉悟。修行方便。当离恶见经论言说。及诸声闻缘觉乘相。当通达自心现妄想之相。

　　(颂曰因缘四种惑痴盲心海从兹浪不平有似猛风吹巨浸又如明镜现诸形本来廓彻休言性才有纤毫堕识情堪叹细微难测了悉离觉想始无生)。

　　超乘证幻分第四

　　复次大慧。菩萨摩诃萨建立智慧相住已。

　　(能了识明心即住于智慧故曰建立智慧相住已)。

　　于上圣智三相当勤修学。何等为圣智三相当勤修学。所谓无所有相。一切诸佛自愿处相。自觉圣智究竟之相。修行得此已。能舍跛驴心慧智相。

　　(谓第七地观三界生死不定心名跛驴以不能行故)。

　　得最胜子第八之地。则于彼上三相修生大慧。无所有相者。谓声闻缘觉及外道相。彼修习生。自愿处相者。谓诸先佛自愿处修生。自觉圣智究竟相者。一切法相无所计着。得如幻三昧身。诸佛地处进趣行生。是名圣智三相。若成就此圣智三相者。能到自觉圣智究竟境界。是故大慧。圣智三相当勤修学。

　　(颂曰智慧已除诸识浪宜观三相善勤行先离断见云非有次证如来自愿生性相顿忘无所着世间如幻不留情从兹始到空王殿圣智于今决定成)。

　　楞伽经纂卷第一(下)　　　　阿

　　有无俱遣分第五

　　尔时大慧菩萨。知大菩萨众心之所念。名圣智事分别自性经。承一切佛威神之力而白佛言世尊。唯愿为说圣智事分别自性经。百八句分别所依。

　　(谓此经乃百八句分别之所依归)。

　　如来应供等正觉。依此分别说菩萨摩诃萨入自相共相妄想自性。

　　(谓之自性凡以法性自尔非若二乘外道之断绝也经凡言自性皆如此)。

　　以分别说妄想自性故。则能善知周遍观察人法无我。净除妄想。照明诸地。超越一切声闻缘觉及诸外道诸禅定乐。观察如来不可思议所行境界。毕定舍离五法自性。诸佛如来法身智慧善自庄严。起幻境界。升一切佛刹兜率天宫。乃至色究竟天宫。逮得如来常住法身。

　　佛告大慧。有一种外道。作无所有妄想计着。觉知因尽。

　　(因尽则无复自觉知矣)。

　　兔无角想。如兔无角。一切法亦复如是。

　　(此外道计无而生断见也)。

　　复有余外道。见种求那极微陁罗骠形处横法各各差别。

　　(说云求那依也陁罗骠主也谓外道见四大种依于极微所主形处遂横计其差别作牛有角想)。

　　见已。计着无兔角横法。作牛有角想。

　　(此外道计有而生常见也以惩兔角之无乃堕牛角之有横法谓非法之正耳)。

　　大慧。彼堕二见。不解心量。自心境界妄想增长身。受用建立妄想限量。大慧。一切法性亦复如是。

　　(一切法性亦受用而建立)。

　　离有无不应作想。若复离有无而作兔无角想。是名邪想。彼因待观故兔无角。不应作想。乃至微尘分别事性悉不可得。

　　(以惩彼有无二见乃谓如兔无角故曰待观以至微尘分别性皆不可得是皆邪想尔)。

　　大慧。圣境界离。不应作牛有角想。

　　(兔无角想是堕断见圣之所离恐其反此复堕常见而兴牛有角想故又言不应作牛有角想)。

　　尔时大慧菩萨白佛言世尊。得无妄想者见不生想已。随比思量观察不生妄想言无耶。

　　(大慧谓随比而思之见妄不生而遂言无耶此疑辞也)。

　　佛告大慧。非观察不生妄想言无。所以者何。妄想者因彼生故。

　　(谓妄想皆因揽彼而生故曰因彼生故)。

　　依彼角生妄想。以依角生妄想。是故言依因故。离异不异故。

　　(谓兔无角而生妄想是有所依角与妄想非异非不异)。

　　非观察不生妄想言无角。大慧。若复妄想异角者。则不因角生。若不异者。则因彼故。乃至微尘分析推求悉不可得。不异角故彼亦非性。二俱无性者。何法何故而言无耶。大慧若无故无角。观有故言兔无角者。不应作想。大慧。不正因故而说有无。二俱不成。大慧。复有余外道见。计着色空事形处横法。不能善知虚空分齐。言色离虚空。起分齐见妄想。大慧。虚空是色。随入色种。色是虚空。持所持处。

　　(以色为所则空为能矣谓所持者虽实而能持者常空)。

　　所建立性。色空事分别当知。大慧。四大种生时。自相各别。亦不住虚空。非彼无虚空。如是观牛有角故兔无角。又牛角者析为微尘。又分别微尘刹那不住。彼何所观故而言无耶。若言观余物者。彼法亦然。

　　(人见其廓然大空以是为空而不知色之所聚人见其具诸名相以是为色而不知为空所持是皆于无性之中而妄有建立者然也此以明外道因牛角之有而遂言兔角之无不知析彼牛角为微尘又复归于无矣谓牛角既析而归空又何所观故而言兔角之无也四大种虽不住空而非无空亦如牛角之有而复归于无)。

　　尔时世尊告大慧菩萨言。当离兔角牛角虚空形色异见妄想。汝等诸菩萨摩诃萨。当思惟自心现妄想随入为一切刹土。最胜子。以自心现方便而教授之。尔时世尊欲重宣此义而说偈言。

　色等及心无

　　(言色与虑心皆寂)。

　色等长养心
　身受用安立　　识藏现众生
　心意及与识　　自性法有五
　无我二种净　　广说者所说
　长短有无等　　展转互相生
　以无故成有　　以有故成无
　微尘分别事　　不起色妄想

　　(已上广说所说)。

　心量安立处　　恶见所不乐

　　(不乐恶见)。

　觉想非境界　　声闻亦复然
　救世之所说　　自觉之境界

　　(颂曰昧者不知真境界却将妄想污情田离空论色徒偏见弃有归无堕一边万法但从心镜现群愚只向识根缘圆光本是无私照才有纤毫揔不玄)。

　　渐净即顿分第六

　　尔时大慧菩萨。为净除自心现流故。复请如来。白佛言世尊。云何净除一切众生自心现流。为顿为渐耶。

　　(自心现习气流曰现流现流不已轮转生死如来于诸众生蠲彼幻尘悉还实相故以渐除为始顿照为成)。

　　佛告大慧。渐净非顿。如庵罗果渐熟非顿。如来净除一切众生自心现流。亦复如是渐净非顿。譬如陶家造作诸器。渐成非顿。如来净除一切众生自心现流。亦复如是渐净非顿。譬如大地渐生万物。非顿生也。如来净除一切众生自心现流。亦复如是渐净非顿。譬如人学音乐书画种种伎术。渐成非顿。如来净除一切众生自心现流。亦复如是渐净非顿。譬如明镜。顿现一切无相色像。如来净除一切众生自心现流。亦复如是顿现无相无有所有清净境界。如日月轮顿照显示一切色像。如来为离自心现习气过患众生。亦复如是顿为显示不思议智最胜境界。譬如藏识。顿分别知自心现。及身安立受用境界。彼诸依佛。亦复如是顿熟众生所处境界。以修行者安处于彼色究竟天。

　　(依佛者胡本云津腻谓化佛是真佛气分也依佛所化亦为分别自心所现及身受用境界故以藏识依佛譬能顿示众生不思议智)。

　　譬如法佛所作依佛光明照耀。自觉圣趣亦复如是。彼于法相有性无性恶见妄想。照令除灭。

　　(法佛无作光明照耀者化佛也然化佛之照耀非离法佛故曰依佛法佛者自觉圣智境界于法相有无恶见皆令除灭亦如化佛之照耀也自庵罗果已下言渐净自譬明镜已下言顿熟)。

　　大慧。报佛说一切法。入自相共相自心现习气因。相续妄想自性计着因。种种无实幻。种种计着不可得。

　　(种种计着亦如幻化求其所有皆不可得)。

　　复次大慧。计着缘起自性。生妄想自性相。如工幻师依草木瓦石作种种幻。起一切众生若干形色。起种种妄想。彼诸妄想亦无真实。

　　(工幻师譬心草木瓦石譬缘起一切若干形色譬妄想自性相)。

　　如是大慧。依缘起自性起妄想自性。种种妄想心。种种相行事妄想相。计着习气妄想。是为妄想自性相生。是名报佛说法。

　　(法佛不以说法为事所谓说法者报佛也起信论云因诸波罗等无漏行薰及不思议薰之所成就具足无量乐相故说为报佛以是知报佛说法者以观照种种不实成就圆满报身故)。

　　大慧。法佛者。离心自性相。

　　(说自心所现尚有心之性相至于法佛不以说法为事故曰离心自性相)。

　　自觉圣所缘境界建立施作。化佛者。说施戒忍精进禅定及心智慧。离阴界入。解脱识相。分别观察建立。超外道见无色见。

　　(自施戒忍至无色见等皆以一法身而示现众多法门故曰化佛说法也)。

　　又法佛者。离攀缘。攀缘离。一切所作根量相灭。非诸凡夫声闻缘觉外道计着我相所著境界。自觉圣究竟差别相建立。是故大慧。自觉圣差别相当勤修学。自心现见应当除灭。

　　(佛身一也论其本来清净迥脱诸尘曰法佛论其具足乐相法界圆满曰报佛论其即彼一真建立万法曰化佛法佛离心自性相故自觉圣当勤修学报佛化佛分别自心境界故自心现见应当除灭)。

　　(○颂曰本来离相亦离名即一分三示众盲始净诸尘湏积渐终能顿照甚分明报身真净蠲诸想化佛随缘应有情惟是法身根量灭无心无证亦无成)。

　　离二种声闻分第七

　　复次大慧。有二种声闻乘通分别相。谓得自觉圣差别相。及性妄想自性计著相。云何得自觉圣差别相声闻谓无常苦空无我境界真谛离欲寂灭。

　　(谓于无常苦空等境界计着寂灭已得人无我未得法无我)。

　　息阴界入自共相。外不坏相如实知。

　　(于阴界外存不坏相是以无明与佛性为两也皆自慧分别)。

　　心得寂止。心寂止已。禅定解脱。三昧道果正受解脱。

　　(自觉圣差别相其所乐住者此也)。

　　不离习气不思议变易死。

　　(以习气未离故未度不思议变易死)。

　　得自觉圣乐住声闻。是名得自觉圣差别相声闻。大慧。得自觉圣差别乐住菩萨摩诃萨。非灭门乐。

　　(于自觉差别相乐住此乃决定寂灭声闻非菩萨所行寂灭门乐故曰非灭门乐)。

　　正受乐。

　　(谓得三昧正受乐)。

　　顾悯众生及本愿不作证。是名声闻得自觉圣差别相乐。菩萨摩诃萨于彼得自觉圣差别相乐。不应修学。云何性妄想自性计著相声闻。所谓大种青黄赤白坚湿暖动非作生自相共相。

　　(一切自生而吾无作生故曰非作生)。

　　先胜善说见已。

　　(如来所说善事曰先胜善说)。

　　于彼起自性妄想。

　　(大种青黄本非作生于彼起非作生之自性先胜善说本来无性于彼起善说之自性故曰性妄想自性是皆未入法无我相而有所计着故住声闻)。

　　菩萨摩诃萨于彼应知应舍。随入法无我相。灭人无我相见。渐次诸地相续建立。是名诸声闻性妄想自性计著相。

　　(颂曰号为自觉已无遗反堕声闻不自知已达苦空能寂止彼于习气未能离优游正受虽其乐顾悯众生不带悲更有一般闻胜善妄生自性却狐疑)。

　　常不思议差别分第八

　　尔时大慧菩萨白佛言世尊。世尊所说常不思议自觉圣趣境界。及第一义境界。非诸外道所说常不思议因缘耶。

　　(常住真心如金刚舍利故曰常不可以心思言议故曰不思议)。

　　佛告大慧。非诸外道因缘得常不思议所以者何。诸外道常不思议。不因自相成。若常不思议不因自相成者。何因显现常不思议。

　　(自相所谓真相)。

　　复次大慧。不思议若因自相成者。彼则应常。由作者因相故常不思议不成。

　　(以有作为因相故不成一切取舍莫非有作)。

　　大慧。我第一义常不思议。第一义因相成。离性非性故。得自觉相故有相。

　　(自觉相者廓然无朕之相也光境俱忘相复何有)。

　　第一义智因故有因。离性非性故。

　　(虽曰有相有因常离性非性见)。

　　譬如无作虚空涅槃灭尽故常。如是大慧。不同外道常不思议论。此常不思议。诸如来自觉圣智所得。如是故常不思议自觉圣智所得应当修学。

　　复次大慧。外道常不思议无常。性异相因故。

　　(外道常不思议以性及非性互相为因所以无常)。

　　非自作。因相力故常。复次大慧。诸外道常不思议。于所作性非性无常。见已思量计常。

　　(一切所作性与非性皆无常外道观彼无常即自卜度妄计我常)。

　　大慧。我亦以如是因缘所作者性非性无常。见已自觉圣境界。说彼常无因故。

　　(但惟自觉无因而说彼常也)。

　　若复诸外道因相成常不思议。自因相性非性同于兔角。

　　(谓外道虽因相成而非因于自相故曰性非性同兔角)。

　　此常不思议但言说妄想。诸外道辈有如是过。所以者何。谓但言说妄想同于兔角。自因相非分。大慧。我常不思议因自觉得相故。离所作性非性故常。非外性非性无常思量计常。若复外性非性无常。思量计常不思议常。而彼不知常不思议自因之相去。得自觉圣智境界相远。彼不应说。

　　(外道计常则离去自因之相远于自觉境界故曰不应说)。

　　(○颂曰无知外道太茫茫于彼无常妄计常却向识根生作想又如兔角绝形彰堪嗟幻焰应难久须信真金链转刚惟有如来因自相岂同电露暂时亡)。

　　生死涅槃差别分第九

　　复次大慧。诸声闻畏生死妄想苦而求涅槃。不知生死涅槃差别。一切性妄想非性。

　　(于一切性妄想以为非性)。

　　未来诸根境界休息。作涅槃想。

　　(谓之休息非根量灭)。

　　非自觉圣智趣。藏识转。

　　(但藏识转尔)。

　　是故凡愚说有三乘。说心量趣无所有。

　　(凡愚说心量曰无所有故堕断见)。

　　彼不知过去未来现在诸如来自心现境界。计着外心现境界。生死轮常转。

　　(自心现则觉知所现者唯自心外心现则计着客尘不自觉而计客尘兹所以生死轮常转也)。

　　(○颂曰声闻不委惟心境却向无中作涅槃纵待根尘休息尽谁知生死出还难)。

　　一切法不生差别分第十

　　复次大慧。一切法不生。是过去未来现在诸如来所说。所以者何。谓自心现性非性离有非有生故。

　　(谓本来空寂而自心于无生中现出性及非性之见现性即有见生现非性即非有见生如来一切法不生则离于是矣)。

　　大慧。一切性不生。一切法如兔马等角。是愚痴凡夫不实妄想。自性妄想故。大慧。一切法不生自觉圣智趣境界者。一切性自性相不生。非彼愚夫妄想二境界自性身财建立趣自性相。

　　(有妄想自性而有妄想身财建立趣彼自性相计着故曰趣自性相)。

　　大慧。藏识摄所摄相转愚夫随生住灭二见。希望一切性生。有非有妄想生。非圣贤也。于彼应当修学。

　　(颂曰远离性相绝廉纤诸法无生不用占空认兔头成断见妄从自性起诸炎难于眼里藏金屑休向空中作白粘若问如来心现说无生有性却成添)。

　　五无间种性差别分第十一

　　复次大慧。有五无间种性。云何为五。谓声闻乘无间种性。缘觉乘无间种性。如来乘无间种性。不定种性。各别种性。云何知声闻乘无间种性。若闻说得阴界入自共相断。知时举身毛孔凞怡欣悦。及乐修相智。

　　(修诸有相之智故曰相智)。

　　不修缘起发悟之相。

　　(所缘万境必有所起原其所起一心是也于此当求发悟不于起处而求发悟虽欲灭相适增妄想)。

　　是名声闻乘无间种性。声闻无间见第八地。起烦恼断。习烦恼不断。

　　(如波之起曰起烦恼习烦恼谓习气也)。

　　不度不思议变易死。度分段死。正师子吼。我生已尽。梵行已立。不受后有。如实知修习人无我。乃至得般涅槃觉。

　　(有涅槃想故曰得涅槃觉)。

　　大慧。各别无间者。我人众生寿命长养士夫。彼诸众生作如是觉。

　　(谓作离四相见解者)。

　　求般涅槃。复有异外道说。悉由作者。

　　(言一切性相皆是有作)。

　　见一切性已。言此是般涅槃。作如是觉。法无我见非分。彼无解脱。此诸声闻乘无间外道种性。不出出觉。

　　(于未出中作出离想故曰不出出觉)。

　　为转彼恶见故。应当修学。大慧。缘觉乘无间种性者。若闻说各别缘无间。举身毛竖。悲泣流泪。不相近缘。所有不着。种种自身种种神通。若离若合种种变化。闻说是时其心随入。若知彼缘觉乘无间种性已。随顺为说缘觉之乘。是名缘觉乘无间种性相。大慧。彼如来乘无间种性有四种。谓自性法无间种性。

　　(自性法谓一切性彼自有性离性非性见)。

　　离自性法无间种性。

　　(自性法所以遣妄至此又当离之)。

　　得自觉圣无间种性。外刹殊胜无间种性。

　　(自觉即无相三昧外刹则尘尘三昧)。

　　若闻此四事一一说时。及说自心现身财建立不思议境界时。心不惊怖者。是名如来乘无间种性相。大慧。不定种性者。谓说彼三种时。

　　(未到如来乘无间故言三种而已)。

　　随说而入。随彼而成。此是初治地者。谓种性建立。为超入无所有地故作是建立。

　　(谓虽随种性建立要之不着声闻缘觉之乘故能超入无所有地无所有地初地菩萨也故云此是初治地者)。

　　彼自觉藏者。自烦恼习净。见法无我。得三昧乐住声闻。当得如来最胜之身。

　　(自觉藏谓不定种性中能自觉者也虽得三昧乐而住声闻至此当证佛地故曰当得)。

　　尔时世尊欲重宣此义而说偈言。

　须陀槃那果　　往来及不还
　逮得阿罗汉　　是等心惑乱
　三乘与一乘　　非乘我所说
　愚夫少智慧　　诸圣远离寂

　　(圣亦不滞于寂故曰远离)。

　第一义法门　　远离于二教
　住于无所有　　何建立三乘
　诸禅无量等　　无色三摩提
　受想悉寂灭　　亦无有心量

　　(颂曰五般无间有差殊见性还归各别涂缘觉妄随神化胜声闻空断阴云粗满怀了了他无性外刹尘尘用不殊方显如来真种性更无心量可名模)。

　　一阐提差别分第十二

　　大慧。彼一阐提。非一阐提。世间解脱谁转。

　　(谓世间皆有解脱之性若非一阐提则世间解脱谁复背转以一阐提者于善法中不生信心故)。

　　大慧。一阐提有二种。一者舍一切善根。及于无始众生发愿。云何舍一切善根。谓谤菩萨藏及作恶言。此非随顺修多罗毗尼解脱之说。舍一切善根故不般涅槃。二者菩萨本自愿方便故。

　　(谓本意自愿涅槃乐)。

　　非不般涅槃一切众生而般涅槃。彼般涅槃。是名不般涅槃法相。

　　(涅槃法相乃真解脱解脱者空无相无愿今也本自愿方便非不欲涅槃一切众生已而后般涅槃毕竟自着于寂灭之相非无相无愿也故曰不涅槃法相若夫如来灭度一切众生已而无有一众生实灭度者以无相无愿故)。

　　此亦到一阐提趣。

　　(此非为舍善根者说故曰亦到一阐提趣)。

　　大慧白佛言世尊。此中云何毕竟不般涅槃。佛告大慧。菩萨一阐提者。知一切法本来般涅槃已。毕竟不般涅槃而非舍一切善根一阐提也。

　　(谓知一切本来涅槃已而自著于寂灭之相是堕断见故曰毕竟不般涅槃)。

　　大慧。舍一切善根一阐提者。复以如来神力故。或时善根生。所以者何。谓如来不舍一切众生故。以是故菩萨一阐提不般涅槃。

　　(颂曰惟有慈悲一阐提度他迷者自还迷若论舍善犹能转菩萨都无趣寂期)。

　　三自性差别分第十三

　　复次大慧。菩萨摩诃萨当善三自性。

　　(本来空寂所有性相如幻如梦彼皆自尔如来无摄取之情亦无灭之之想经言性自性皆如此)。

　　云何三自性。谓妄想自性。缘起自性。成自性。大慧。妄想自性从相生。大慧白佛言世尊。云何妄想自性从相生。

　　佛告大慧。缘起自性事相相。行显现事相相。

　　(缘起谓心从缘起显现谓所作已著于彼事相之相而计着之故曰事相相)。

　　计著有二种妄想自性。如来应供等正觉之所建立。谓名相计著相。及事相计著相。名相计著相者。谓内外法计着。事相计著相者。谓即彼如是内外自共相计着。

　　(名虚而事实故有二种相之异)。

　　是名二种妄想自性相。若依若缘生。是名缘起。云何成自性。谓离名相事相妄想。圣智所得。及自觉圣智趣所行境界。是名成自性如来藏心。

　　(惟自觉圣乃可言成自性惟成自性乃可言如来藏心)。

　　尔时世尊欲重宣此义而说偈言。

　名相觉相　　自性二相
　正智如如　　是则成相

　　大慧。是名观察五法自性相经。

　　(此楞伽之异名)。

　　自觉圣智趣所行境界。汝等菩萨应当修学。

　　(颂曰二般妄想性无穷缘起依他妄亦同惟有离名成自性吹毛宝剑但挥空)。

　　观二无我分第十四

　　复次大慧。菩萨摩诃萨善观二种无我相。云何二种无我相。谓人无我。及法无我。云何人无我。谓离我我所。

　　(人无我者则能离我我所其所离者谓如下文所述)。

　　阴界入聚。无知业爱生。眼色等摄受计着生识。谓一切诸根自心现器身藏。

　　(由阴界入聚即生无知业爱由摄受眼色等而计着之即生一切业识以此知一切诸根皆由自心现出形器身财也)。

　　自妄想相施设显示。如河流如种子。

　　(生出不已)。

　　如灯。如风。如云。刹那展转坏。躁动如猿猴。乐不净处如飞蝇。无厌足如风火。无始虚伪习气因如汲水轮。生死趣有轮。

　　(以有虚伪习气之因乃有生死轮转之趣)。

　　种种身色如幻术神咒。

　　(幻则现出不实咒则无而忽有)。

　　机发像起。

　　(如机括之发不可御如镜之像因彼而现)。

　　善彼相知。

　　(善彼相知谓善知彼相皆当远离以前一离字该之若能善知即能远离非假于灭之之断见故但曰善彼相知而已)。

　　是名人无我智。云何法无我智。谓觉阴界入妄想相自性。如阴界入离我我所。

　　(阴界妄想自性人也能觉而离之使离我我所则人无我矣觉而离之者法也于其觉性又当离之亦如阴界入之离我我所然后法无我矣)。

　　阴界入积聚。因业爱绳缚。展转相缘。生无动摇。诸法亦尔。

　　(阴界积聚本皆无性因于业爱其缚如绳展转相缘生于无动摇之境此人无我者之善观也一切法性本亦寂然因于爱取揽摄而生所生之境本亦不动法无我者所观亦然故曰诸法亦尔)。

　　离自共相不实妄想相妄想力。是凡夫生。非圣贤也。

　　(一切虚伪故曰不实妄想相如河流种子是也为彼驱使故曰妄想力如机发绳缚是也但能离此则知人无我而已此凡夫所能离尔故曰非圣贤也)。

　　心意识五法自性离故。菩萨摩诃萨当善分别一切法无我。

　　(心意识五法自性离即至法无我矣故继之以菩萨当分别一切法无我也言菩萨当分别法无我凡以别其善人无我者二乘与凡夫尔)。

　　善法无我菩萨。不久当得初地菩萨无所有观地相。观察开觉欢喜。次第渐进。超九地相。明得法云地。于彼建立无量宝庄严。大宝莲华王像。大宝宫殿。幻自性境界修习生。

　　(一切法如幻彼幻惟自性觉彼如幻自性则一切法如幻矣至法云地方知法如幻乃不住虚寂而建立一切慈悲法行即大宝莲华王像等是也)。

　　于彼而坐。同一像类。诸最胜子眷属围绕。从一切佛刹来佛手灌顶。如转轮圣王太子灌顶。超佛子地。

　　(第十地曰佛子)。

　　到自觉圣法趣。当得如来自在法身。见法无我故。是名法无我相。

　　(声闻地前皆未能了法无我故未能证如来自在法身于此始言当得如来法身)。

　　汝等诸菩萨应当修学。

　　(颂曰如来实相等无差学者纷然乱似麻将谓已除人阴界谁知又被法云遮慧灯自是无狂焰定水从何觅觉花万法了知如幻化庄严端坐法王家)。

　　离建立诽谤分第十五

　　尔时大慧菩萨复白佛言世尊。建立诽谤相唯愿说之。

　　(本来空寂妄有所立曰建立或观建立自无所得而生诽谤故曰诽谤皆不明心量故)。

　　令我及诸菩萨离建立诽谤二边恶见。疾得阿耨多罗三藐三菩提。觉已。离常建立断诽谤见。不谤正法。尔时世尊受大慧菩萨请已而说偈言。

　建立及诽谤　　无有彼心量
　身受用建立　　及心不能知
　愚痴无智慧　　建立及诽谤

　　尔时世尊于此偈义。复重显示。告大慧言。有四种非有有建立。

　　(本来非有以妄想而有建立故曰非有有建立)。

　　云何为四。谓非有相建立。非有见建立。非有因建立。非有性建立。是名四种建立。又诽谤者。谓于彼所立无所得。观察非分而起诽谤。

　　(于前所建立不善观察即生断见而起诽谤)。

　　是名建立诽谤相。复次大慧。云何非有相建立相。谓阴界入非有自共相而起计着。此如是。此不异。是名非有相建立相。此非有相建立妄想。无始虚伪过。种种习气计着生。非有见建立相者。若彼如是阴界入我。人众生寿命长养士夫见建立。

　　(四相之见亦如阴界入之妄想虚伪是无见中而妄立有见)。

　　是名非有见建立相。非有因建立相者。谓初识无因。生后不实如幻。本不生。眼色明界念前生。生已实已还坏。

　　(诸识本无所因以眼界色界无明界在念前而生则是于无因中有建立也)。

　　是名非有因建立相。非有性建立相者。谓虚空灭般涅槃。非作计着建立。此离性非性。一切法如兔马等角。如垂发现。离有非有。是名非有性建立相。

　　(虚空涅槃假名以显道其本离性及非性兔角垂发执妄以迷真本亦离有及非有是皆情计妄立性相故)。

　　建立及诽谤愚夫妄想。不善观察自心现量。非圣贤也。是故离建立诽谤恶见应当修学。

　　(颂曰佛地难登理谓何只因沉溺断常河建言谓有应为病谤法称无即是魔湛寂性中离取舍圆明境界绝偏颇须知自觉惟心境镜本无尘不用磨)。

　　随类普现分第十六

　　复次大慧菩萨摩诃萨善知心意意识五法自性二无我相趣。究竟为安众生故作种种类像。如妄想自性处依于缘起。譬如众色如意宝珠。普现一切诸佛刹土。一切如来大众集会。悉于其中听受经法。所谓一切法如幻如梦光影水月。

　　(为安众生建立万法犹如色现摩尼以至普现佛刹听受经法亦如幻梦水月未尝一法有计着性者故龙宫满字之浩烦而如来云未曾说一字也)。

　　于一法离生灭断常。及离声闻缘觉之法。得百千三昧。乃至百千亿那由他三昧。得三昧已。游诸佛刹供养诸佛。生诸天宫宣扬三宝。示现佛身声闻菩萨大众围绕。以自心现量度脱众生。分别演说外性无性。悉令远离有无等见。尔时世尊欲重宣此义而说偈言。

　心量世间　　佛子观察
　种类之身　　离所作行
　得力神通　　自在成就

　　(颂曰已圆大智为怀悲却效众生性相迷显示法王诸像类宛如随众色摩尼龙宫万卷声喧谷行海千门月在池到此遍游诸佛刹宣扬三宝作天师)。

　　空离自性分第十七

　　尔时大慧菩萨复请佛言。惟愿世尊为我等说一切法空。无生无二离自性相。我等及余诸菩萨众。觉悟是空无生无二离自性相已。离有无妄想。疾得阿耨多罗三藐三菩提。

　　(说空者多堕断见堕断见则有生有二而有自性相大慧于此愿闻说空而继之以无生无二离自性相故如来亦言为妄想自性计著者说空)。

　　尔时世尊告大慧菩萨言。谛听谛听。善思念之今当为汝广分别说。大慧白佛言。善哉世尊。唯然受教。

　　佛告大慧。空空者即是妄想自性处。妄想自性计著者说空。无生无二离自性相。大慧。彼略说七种空。谓相空。性自性空。

　　(前言性自性至此性自性亦空矣)。

　　行空。无行空一切法离言说空。第一义圣智大空。彼彼空。云何相空。谓一切性自共相空。观展转积聚故分别无性。自共相不生。自他俱性无性故相不住。

　　(自他俱见亦皆无性则不住于相矣恐人于无性又生断见不住相云者非无相也但不住尔)。

　　是故说一切性相空。是名相空。云何性自性空。谓自己性自性不生。

　　(性自性云者为欲识破外尘还一切性于其自而自己无有性自性想则一切性自性空矣)。

　　是名一切法性自性空。是故说性自性空。云何行空。谓阴离我我所。因所成所作业方便生。

　　(阴之所蕴本离我我所皆因所作方便而生以此知行空)。

　　是名行空。即此如是行空。展转缘起自性无性。是名无行空。

　　(彼行空者亦无自性故曰无行空)。

　　云何一切法离言说空。谓妄想自性无言说故。一切法离言说。是名一切法离言说空。

　　(妄想自性本无言说既无言说复何所离故曰离言说空)。

　　云何一切法第一义圣智大空。谓得自觉圣智一切见过习气空。

　　(能见一切过患曰见过自觉圣智虽已离过患而见过之心未忘虽止见行而习气未除至此则一切皆空矣)。

　　是名一切法第一义圣智大空。

　　(此空为大故曰大空祖师曰廓然无圣是之谓欤)。

　　云何彼彼空。谓于彼无彼空。是名彼彼空。

　　(谓彼中无彼物故言空不知其虽无彼而又有此也盖法自有相何用分别其分别性亦空故曰彼彼空)。

　　譬如鹿子母舍。无象马牛羊等。非无比丘众而说彼空。非舍舍性空。亦非比丘比丘。性空。

　　(舍本不空故曰非舍空说舍则有舍故非舍性空)。

　　非余处无象马。是名一切法自相。彼于彼无彼。是名彼彼空。

　　(有鹿子母舍则舍性非空有比丘众则比丘性非空虽无象马余处有之亦非空然皆一切法之自性相又何必言彼无彼当知无彼性亦空矣故曰彼彼空世间法相本来常住谓之无彼未免堕断故曰是空最粗)。

　　是名七种空。彼彼空者是空最粗。汝当远离。大慧。不自生。非不生。

　　(即真而动了无生灭之性故曰不自生非执无生之性若木石然故曰非不生)。

　　除住三昧。是名无生离自性。

　　(唯住三昧正受更不立无生之想)。

　　即是无生离自性。刹那相续流注及异性。现一切性离自性。是故一切性离自性。

　　(刹那之顷流及他性以是而现一切性皆离自性一切性者境也言境则知所谓无生者法也)。

　　云何无二。谓一切法如阴热。如长短。如黑白。大慧。一切法无二。非于涅槃彼生死。非于生死彼涅槃。异相因有性故。是名无二。

　　(万法体空本无性相涅槃生死岂有二耶苟于涅槃生死有彼此二性则有二相故曰异相因有性故)。

　　如涅槃生死。一切法亦如是。是故空无生无二离自性相。应当修学。

　　(为有妄想计着故言空以治之然谓之空则无生矣无生有性则反堕断见谓之空则无二矣无二有性则反堕常见故如来说空而继之以无生无二又曰离自性相者盖于空之无生无二又当离自性相故也)。

　　尔时世尊欲重宣此义而说偈言。

　我常说空法　　远离于断常
　生死如幻梦　　而彼业不坏
　虚空及涅槃　　灭二亦如是
　愚夫作妄想　　诸圣离有无

　　(颂曰众生妄想未消除诸佛谈空为敛粗湏到不生仍不二更无自性即无虞有心未解袪常断离性方能度有无若是大空何所证冰霜一点在红炉)。

　　离言即义分第十八

　　尔时世尊复告大慧菩萨言。空无生无二离自性相。普入诸佛一切修多罗。凡所有经悉说此义。诸修多罗悉随众生希望心故为分别说显示其义。而非真实在于言说。如鹿渴想诳惑群鹿。鹿于彼相计着水性。而彼无水。如是一切修多罗所说诸法。为令愚夫发欢喜故。非实圣智在于言说。是故当依于义。莫着言说。

　　(颂曰觉皇不舍大慈悲言说纷纭为止啼若到岸头何用筏休如渴鹿妄生疑)。

　　楞伽经纂卷第一(下)　　　　阿
中华藏第 097 册 No. 1821 楞伽经纂


　　楞伽经纂卷第二(上)　　　　阿

　　一切佛语心品第二

　　无我如来藏分第十九

　　尔时大慧菩萨白佛言世尊。世尊修多罗说如来藏自性清净。转三十二相入于一切众生身中。

　　(三十二相者如来之色相也如来藏者如来无相之真心也如来回转三十二相而以无相之相入于一切众生身中)。

　　如大价宝垢衣所缠。如来之藏常住不变亦复如是。而阴界入垢衣所缠。贪欲恚痴不实妄想尘劳所污。一切诸佛之所演说云何世尊同外道说我。言有如来藏耶。世尊。外道亦说有常作者。离于求那周遍不灭。彼说有我。

　　(求那依也外道亦谓有常作者离于所依与如来同)。

　　佛告大慧。我说如来藏。不同外道所说之我。大慧。有时说空无相无愿。如实际。法性。法身。涅槃离自性。不生不灭。本来寂静。自性涅槃。如是等句。说如来藏已。如来应供等正觉。为断愚夫畏无我句故。说离妄想无所有境界如来藏门。未来现在菩萨不应作我见计着。

　　(谓如来尝说空无相等句虽不说如来藏而如来藏之说已在是矣若夫心见未捐妄立藏性则是空中捏怪𩕳上安头认而有之我所立矣故如来贵乎无我愚夫无知见彼无我反生怖畏是故佛说如来藏欲不堕空故目无所有境界令不堕有故)。

　　譬如陶家。于一泥聚。以人工水木轮绳方便作种种器。如来亦复如是。于法无我离一切妄想相。以种种智慧善巧方便。或说如来藏。或说无我。以是因缘故。说如来藏不同外道所说之我。是名说如来藏。开引计我诸外道故说如来藏。令离不实我见妄想。入三解脱门境界希望。

　　(华严谓菩萨观缘起而知自性空得空解脱观十二有支自性灭得无相解脱入空无愿求唯为教化众生故得无愿解脱故曰三解脱)。

　　疾得阿耨多罗三藐三菩提。是故如来应供等正觉。作如是说如来之藏。若不如是则同外道。是故大慧为离外道见故。当依无我如来之藏。尔时世尊欲重宣此义而说偈言。

　人相续阴　　缘与微尘
　胜自在作　　心量妄想

　　(外道续阴作微尘胜自在说皆是心量妄想)。

　　(○颂曰宝藏圆明绝我情堪𠷣外道自营营不因大觉垂慈𣅀谁识纯真没现成途路弗曾为旅泊家山何用指归程无依无住如来住休向如来住处行)。

　　修行大方便分第二十

　　尔时大慧菩萨观未来众生复请世尊。惟愿为说修行无间。如诸菩萨摩诃萨修行者大方便。

　　佛告大慧。菩萨摩诃萨成就四法。得修行者大方便。云何为四。谓善分别自心现。观外性非性。离生住灭见。得自觉圣智善乐。是名菩萨摩诃萨成就四法得修行者大方便。云何善分别自心现。谓如是观三界唯心分齐。离我我所。无动摇。离去来。无始虚伪习气所薰。三界种种色行系缚身财建立。妄想随入现。

　　(谓以色行建立身财随入自心而现妄想)。

　　是名菩萨摩诃萨善分别自心现。云何善观外性非性。谓炎梦等一切性。无始虚伪妄想习因。观一切性自性菩萨摩诃萨作如是善观外性非性。

　　(以无始虚伪本来寂静法皆自尔故曰自性)。

　　是名菩萨摩诃萨善观外性非性。云何善离生住灭见。谓如幻梦一切性。自他俱性不生。

　　(真源虚廓仗境而生境灭心亡一如幻梦何有生灭之可云)。

　　随入自心分齐故。

　　(觉惟心现故曰随入自心分齐)。

　　见外性非性见识不生。及缘不积聚。

　　(非特见外性以为非性而此所见之识亦不生而缘亦不聚)。

　　见妄想缘生于三界。内外一切法不可得。见离自性生见悉灭。

　　(所见无自性生而见亦无见故云)。

　　知如幻等诸法自性。得无生法忍。得无生法忍已。离生住灭见。是名菩萨摩诃萨善分别离生住灭见。云何得自觉圣智善乐。谓得无生法忍住第八菩萨地。得离心意意识五法自性二无我相。

　　(已上八地一切悉离若其余地未足语此)。

　　得意生身。世尊。意生身者何因缘。佛告大慧。意生身者。譬如意去。迅疾无碍。故名意生譬如意去。石壁无碍。于彼异方无量由延。因先所见忆念不忘。自心流注不绝于身。无障碍生。大慧。如是意生身得一时俱。菩萨摩诃萨意生身如幻三昧力自在神通妙相庄严。圣种类身一时俱生。

　　(圣种类身谓后文一切佛法缘自得乐相是也)。

　　犹如意生无有障碍。随所忆念本愿境界。为成就众生得自觉圣智善乐。如是菩萨摩诃萨得无生法忍住第八菩萨地。转舍心意意识五法自性二无我相身。及得意生身。得自觉圣智善乐。是名菩萨摩诃萨成就四法得修行者大方便。当如是学。

　　(为离心意意识五法自性二无我相已于寂灭中现出妙相无有障碍犹如意生此皆通达如幻三昧不滞于空乃能如此)。

　　(颂曰如来为愍众沉沦指出修行四种因令见妄心惟自现了明外性悉非真境缘出没皆如幻圣智纵横不是尘从此廓然无障碍神通乃得意生身)。

　　离缘因俱渐分第二十一

　　尔时大慧菩萨复请世尊。惟愿为说一切诸法缘因之相。

　　(万法本空缘因而有)。

　　以觉缘因相故。我及诸菩萨离一切性有无妄见。无妄想见渐次俱生。

　　佛告大慧。一切法。二种缘相。谓外及内。外缘者如泥瓶。谓泥团柱轮绳水木人工诸方便。缘有瓶生。如泥瓶。缕叠草席种牙酪酥等方便缘生亦复如是。是名外缘前后转生。

　　(缘外所作一切名相缘者虽在内所缘者实在外故曰外缘)。

　　云何内缘。谓无明爱业等法得缘名。从彼生阴界入法得缘所起名。彼无差别而愚夫妄想。是名内缘法。大慧。彼因者有六种。谓当有因。相续因。相因。作因。显示因。待因。当有因者。作因已。内外法生。相续因者。作攀缘已。内外法生阴种子等。相因者。作无间相相续生。作因者。作增上事如转轮王。显示因者。妄想事生已。相现作所作。如灯照色等。

　　(作则有相无有间断故曰无间相现谓妄想生已则一切相从心而现昭然可见)。

　　待因者。灭时作相续断。不妄想性生。

　　(灭时谓妄想灭时凡断妄亦妄想也待断乃无故曰待因)。

　　大慧。彼自妄想相。愚夫不渐次生不俱生。所以者何。若复俱生者。作所作无分别。不得因相故。若渐次生者。不得相我故渐次生亦不生。如不生子无父名。大慧渐次生。相续方便。不然但妄想耳。

　　(真理廓然本无生灭及与相续盖因设为相续方便灭已复生乃有是说此皆妄想)。

　　因攀缘次第增上缘等生。所生故。渐次生不生。

　　(渐次生非能生乃妄心之所生也)。

　　妄想自性计著相故。渐次俱不生。

　　(渐次及俱皆本不生因妄自性而计着之)。

　　自心现受用故。自相共相外性非性。

　　(妄想自性计着皆自心现身财而自共相皆是外性非本有性)。

　　大慧。渐次俱不生。除自心现。不觉妄想故相生。是故因缘作事方便相。当离渐次俱见。尔时世尊欲重宣此义而说偈言。

　一切都无生　　亦无因缘灭
　于彼生灭中　　而起因缘想
　非遮灭复生　　相续因缘起
　唯为断凡愚　　痴惑妄想缘
　有无缘起法　　是悉无有生
　习气所迷转　　从是三有现
　真实无生缘　　亦复无有灭
　观一切有为　　犹如虚空华
　摄受及所摄　　舍离惑乱见
　非已生当生　　亦复无因缘
　一切无所有　　斯皆是言说

　　(颂曰真相圆明绝芥尘休从妄想起缘因悉离渐次俱生见始作逍遥自在人)。

　　离言说妄想分第二十二

　　尔时大慧菩萨复白佛言世尊。惟愿为说言说妄想相心经。

　　(此经上佛语心也)。

　　我及余菩萨若善知言说妄想相心。则能通达言说所说二种义。

　　(言说妄想皆心所见心本无名以现得名故曰言说妄想相心)。

　　疾得阿耨多罗三藐三菩提。以言说所说二种趣。净一切众生。

　　(见于声音曰言说言说之事曰所说菩萨以此能净众生不着言说)。

　　佛告大慧。谛听谛听。善思念之。当为汝说。大慧白佛言。善哉世尊。唯然受教。

　　佛告大慧。有四种言说妄想相。谓相言说。梦言说。过妄想计着言说。无始妄想言说。相言说者。从自妄想色相计着生。梦言说者。先所经境界随忆念生。从觉己境界无性生。

　　(忆先所经与夫觉己而知无性以是而有言说彼悉如梦故曰梦言说)。

　　过妄想计着言说者。先怨所作业随忆念生。

　　(谓怨先所作业而忆持之以生过念为是而说)。

　　无始妄想言说者。无始虚伪计着过。自种习气生。

　　(习气积缘如自下种故曰自种)。

　　是名四种言说妄想相。尔时大慧菩萨复以此义劝请世尊。惟愿更说言说妄想所现境界。何处何故云何何因。众生妄想言说生。

　　佛告大慧。头胸喉鼻唇舌龂齿和合出音声。大慧白佛言世尊。言说妄想为异为不异。佛告大慧。言说妄想非异非不异。所以者何。谓彼因生相故。

　　(谓有生相乃有言说若无生相言说亦亡兹所以不可言同异也)。

　　大慧。若言说妄想异者。妄想不应是因。

　　(因有妄想乃声为言说云何有异)。

　　若不异者。语不显义而有显示。

　　(不显之义说能显之云何无异)。

　　是故非异非不异。大慧复白佛言世尊。为言说即是第一义。为所说者是第一义。佛告大慧。非言说是第一义亦非所说是第一义。所以者何。谓第一义圣乐言说所入是第一义。

　　(圣乐言说所入虽由言说而入而过于言说远矣)。

　　非言说是第一义。第一义者。圣智自觉所得。非言说妄想觉境界。是故言说妄想不显示第一义。言说者生灭动摇。展转因缘起。若展转因缘起者。彼不显示第一义。大慧。自他相无性故。言说相不显示第一义。

　　(自相他相本来无性言说相者不过分别自他故不显示第一义)。

　　复次大慧。随入自心现量故。种种相外性非性。言说妄想不显示第一义。

　　(一切言说皆自心所现本无性故不示第一义)。

　　是故大慧。当离言说诸妄想相。尔时世尊欲重宣此义而说偈言。

　诸性无自性　　亦复无言说
　甚深空空义　　愚夫不能了
　一切性自性　　言说法如影
　自觉圣智子　　实际我所说

　　(颂曰言说皆因妄想情齿龂喉舌众缘成若从圣智求言说打破钟来觅响声)。

　　净离四句分(谓一异俱不俱有无非有非无常无常曰四句)第二十三

　　尔时大慧菩萨复白佛言世尊。惟愿为说离一异俱不俱有无非有非无常无常。一切外道所不行。自觉圣智所行。离妄想自相共相。入于第一真实之义。诸地相续渐次上上增进清净之相。随入如来地相。无开发本愿。譬如众色摩尼境界。无边相行自心现。趣部分之相。

　　(相行所现一切皆有部秩分数相行虽现各趣部分以如众色现摩尼故)。

　　一切诸法。我及余菩萨离如是等妄想自性自共相见。疾得阿耨多罗三藐三菩提。令一切众生一切安乐具足充满。佛告大慧。善哉善哉。汝能问我如是之义。多所安乐多所饶益。哀愍一切诸天世人。佛告大慧。谛听谛听。善思念之。吾当为汝分别解说。大慧白佛言。善哉世尊。唯然受教。

　　佛告大慧。不知心量愚痴凡夫。取内外性。依于一异俱不俱有无非有非无常无常自性习因。计着妄想譬如群鹿为渴所逼。见春时炎而作水想。迷乱驰趣。不知非水。如是愚夫无始虚伪妄想所薰。三毒烧心。乐色境界。见生住灭取内外性。堕于一异俱不俱有无非有非无常无常想。妄见摄受如乾闼婆城。凡愚无智而起城想。无始习气计著相现。彼非有城非无城。如是外道无始虚伪习气计着。依于一异俱不俱有无非有非无常无常见。不能了知自心现量。譬如有人。梦见男女象马车步城邑园林山河浴池种种庄严。自身入中。觉已忆念。大慧于意云何。如是士夫。于前所梦忆念不舍。为黠慧不。大慧白佛言。不也世尊。佛告大慧。如是凡夫恶见所噬外道智慧。不知如梦自心现性。依于一异俱不俱有无非有非无常无常见。譬如画像不高不下。而彼凡愚作高下想。如是未来外道恶见习气充满。依于一异俱不俱有无非有非无常无常见。自坏坏他。余离有无无生之论。亦说言无。谤因果见。拔善根本。坏清净因。胜求者当远离去。作如是说。彼堕自他俱见有无妄想已。堕建立诽谤。以是恶见当堕地狱。

　　(言远离者当如是见)。

　　譬如翳目见有垂发。谓众人言。汝等观此而是垂发。毕竟非性非无性。见不见故。如是外道妄见希望。依于一异俱不俱有无非有非无常无常见。诽谤正法。自䧟䧟他。譬如火轮非轮。愚夫轮想。非有智者。如是外道恶见希望。依于一异俱不俱有无非有非无常无常想一切性生。譬如水泡似摩尼珠。愚小无智作摩尼想。计着追逐。而彼水泡非摩尼非非摩尼。取不取故。

　　(心所执取乃有是相)。

　　如是外道恶见妄想习气所薰。于无所有说有生。缘有者言灭。

　　(缘有着空又堕断见)。

　　复次大慧。有三种量五分论。各建立已。得圣智自觉离二自性事。而作有性妄想计着。

　　(诸外道建立三种量五分论而自谓实得圣智离二自性事乃起有性妄想而计着之)。

　　大慧。心意意识身心转变。自心现摄所摄诸妄想断。如来地自觉圣智修行者。不于彼作性非性想。

　　(谓正修行者不于彼境界而作性及非性想)。

　　若复修行者。如是境界性非性摄取相生者。彼即取长养及取我人。大慧。若说彼性自性自共相。一切皆是化佛所说。非法佛说。又诸言说。悉由愚夫希望见生。不为别建立趣自性法。得圣智自觉三昧乐住者分别显示。

　　(谓化佛说法为随顺凡夫所见令其修行非为建立如实修行及显示圣智三昧乐境界)。

　　譬如水中有树影现。彼非影非非影。非树形非非树形。如是外道见习所薰。妄想计着。依于一异俱不俱有无非有非无常无常想。而不能知自心现量。譬如明镜。随缘显现一切色像而无妄想。彼非像非非像而见像非像。妄想愚夫而作像想。如是外道恶见。自心像现。妄想计着。依于一异俱不俱有无非有非无常无常见。譬如风水和合出声。彼非性非非性。如是外道恶见妄想。依于一异俱不俱有无非有非无常无常见。譬如大地。无草木处热炎川流洪浪云涌。彼非性非非性。贪无贪故。如是愚夫无始虚伪习气所薰。妄想计着。依生住灭一异俱不俱有无非有非无常无常。缘自住事门。亦复如彼热炎波浪譬如有人咒术机发。以非众生数毗舍阇鬼。方便合成动摇云为。凡愚妄想计着往来。如是外道恶见希望。依于一异俱不俱有无非有非无常无常见戏论。计着不实建立。大慧。是故欲得自觉圣智事。当离生住灭一异俱不俱有无非有非无常无常等恶见妄想尔时世尊欲重宣此义而说偈言。

　幻梦水树影　　垂发热时炎
　如是观三有　　究竟得解脱
　譬如鹿渴想　　动转迷乱心
　鹿想谓为水　　而实无水事
　如是识种子　　动转见境界
　愚夫妄想生　　如为翳所翳
　于无始生死　　计着摄受性
　如逆楔出楔　　舍离贪摄受

　　(言难离也)。

　如幻咒机发　　浮云梦电光
　观是得解脱　　永断三相续
　于彼无有作　　犹如炎虚空
　如是知诸法　　则为无所知
　言教唯假名　　彼亦无有相
　于彼起妄想　　阴行如垂发
　如画垂发幻　　梦乾闼婆城
　火轮热时炎　　无而现众生
　常无常一异　　俱不俱亦然
　无始过相续　　愚夫痴妄想
　明镜水净眼　　摩尼妙宝珠
　于中现众色　　而实无所有
　一切性显现　　如画热时炎
　种种众色现　　如梦无所有

　　复次大慧。如来说法离如是四句。谓一异俱不俱有无非有非无常无常离于有无建立诽谤。

　　(离是四者)。

　　分别结集真谛缘起道灭解脱。如来说法以是为首。非性非自在非无因非微尘非时非自性相续而为说法。

　　(如来说法以结集真谛为首非若外道性与自在及无因等而相续说)。

　　复次大慧。为净烦恼尔炎障故。譬如商主。次第建立百八句无所有。善分别诸乘及诸地相。

　　(为净众生故建立百八句凡以善分别诸乘及地相尔其本实无有也)。

　　(○颂曰众生计着似狂酲四句依他妄想情一异俱缘随处暗有无常见竞头争摩尼垂发元非性树影风声假彼成一切湏知心镜里妍媸状貌本无形)。

　　禅差别分第二十四

　　复次大慧。有四种禅。云何为四。谓愚夫所行禅。观察义禅。攀缘如禅。如来禅。云何愚夫所行禅。谓声闻缘觉外道修行者。观人无我性。自相共相骨锁。无常苦不净相计着为首。如是相不异观。前后转进想不除灭。

　　(谓于无常苦空不净等相坚着不舍渐次增进至非想灭定)。

　　是名愚夫所行禅。云何观察义禅。谓人无我自相共相。外道自他俱无性已。

　　(于人无我相及于外道自他俱见彼皆观察知无性已)。

　　观法无我。彼地相义渐次增进。是名观察义禅。云何攀缘如禅。谓妄想二无我妄想。

　　(妄想分别也谓若分别无我有二即是尚有分别也)。

　　如实处不生妄想。

　　(若如实知则彼分别不复生矣)。

　　是名攀缘如禅。云何如来禅。谓入如来地行。得自觉圣智相三种乐住。成办众生不思议事。是名如来禅。尔时世尊欲重宣此义而说偈言。

　凡夫所行禅　　观察相义禅
　攀缘如实禅　　如来清净禅
　譬如日月形　　钵头摩深险
　如虚空火烬　　修行者观察

　　(言显幽明暗之不同)。

　如是种种相

　　(已下四句言三种禅)。

　外道道通禅
　亦复堕声闻　　及缘觉境界
　舍离彼一切　　则是无所有
　一切刹诸佛　　以不思议手
　一时摩其顶　　随顺入如相

　　(颂曰堪笑堪嗟不免疑禅那因此又支离愚夫作意袪除我观察留心相义推如实攀缘惩妄想如来圣智绝思惟慈悲苦为众生辨问着元来揔不知)。

　　涅槃差别分第二十五

　　尔时大慧菩萨复白佛言世尊般涅槃者。说何等法谓为涅槃。

　　佛告大慧。一切自性习气藏意意识见习转变。名为涅槃。

　　(已上七者有所转变而即寂名为涅槃)。

　　诸佛及我涅槃。自性空事境界。

　　(谓如来涅槃无所计着亦无所转变无依无作一切成现所作境界悉空无事故曰空事境界言诸佛涅槃以明前者非也)。

　　复次大慧。涅槃者。圣智自觉境界。离断常妄想性非性。云何非常。谓自相共相妄想断故非常。云何非断。谓一切圣去来现在得自觉故非断。大慧。涅槃不坏不死。若涅槃死者。复应受生相续。若坏者。应堕有为相。是故涅槃离坏离死。是故修行者之所归依。复次大慧。涅槃非舍非得。非断非常。非一义。非种种义。是名涅槃。复次大慧。声闻缘觉涅槃者。觉自相共相不习近境界。不颠倒见妄想不生。彼等于彼作涅槃觉。

　　(颂曰诸佛慈悲为指踪涅槃自性要通融断常死坏皆无染藏意因缘已绝同堪笑二乘生觉想反袪颠倒堕尘笼如来路上无消息扰扰匆匆一鉴中)。

　　离言事自性分第二十六

　　复次大慧。二种自性相。云何为二。谓言说自性相计着事自性相计着。言说自性相计著者。从无始言说虚伪习气计着生。事自性相计著者。从不觉自心现分齐生。

　　(颂曰胸喉唇舌发音声万事纵横尽日营皆是妄缘空计着自心觉了即无生)。

　　如来神力建立分第二十七

　　复次大慧。如来以二种神力建立菩萨摩诃萨顶礼诸佛听受问义。云何二种神力建立。谓三昧正受为现一切身面言说神力。及手灌顶神力。

　　(谓令入三昧然后为现神力)。

　　大慧。菩萨摩诃萨初菩萨地住佛神力。

　　(谓初入菩萨地必依神力方入照明三昧如下云)。

　　所谓入菩萨大乘照明三昧。入是三昧已。十方世界一切诸佛以神通力。为现一切身面言说。如金刚藏菩萨及余如是相功德成就菩萨摩诃萨。是名初菩萨地菩萨摩诃萨得菩萨三昧正受神力。于百千劫积集善根之所成就。次第诸地对治所治相通达究竟。至法云地。住大莲华微妙宫殿。坐大莲华宝师子座。同类菩萨眷属围绕。众宝璎珞庄严其身。如黄金薝卜日月光明。诸最胜手从十方来。就大莲华宫殿坐上而灌其顶。譬如自在转轮圣王及天帝释太子灌顶。是名菩萨手灌顶神力。大慧。是名菩萨摩诃萨二种神力。若菩萨摩诃萨住二种神力面见诸佛如来。若不如是则不能见。复次大慧。菩萨摩诃萨凡所分别三昧神足诸法之行。是等一切悉住如来二种神力。大慧。若菩萨摩诃萨离佛神力能辩说者。一切凡夫亦应能说。所以者何。谓不住神力故。大慧。山石树木及诸乐器城郭宫殿。以如来入城威神力故皆自然出音乐之声。何况有心者。聋盲喑哑无量众苦皆得解脱。如来有如是等无量神力利安众生。

　　大慧复白佛言世尊。以何因缘如来应供等正觉。菩萨摩诃萨住三昧正受时及胜进地灌顶时加其神力。佛告大慧。为离魔业烦恼故。

　　(谓令其离魔业烦恼等)。

　　及不堕声闻地禅故。为得如来自觉地故。及增进所得法故。如来应供等正觉咸以神力建立诸菩萨摩诃萨。若不以神力建立者。则堕外道恶见妄想。

　　(如来所加神力非由外至亦因无依无作法性而已故不堕外道见)。

　　及诸声闻众魔希望。不得阿耨多罗三藐三菩提。以是故诸佛如来咸以神力摄受诸菩萨摩诃萨。尔时世尊欲重宣此义而说偈言。

　神力人中尊　　大愿悉清净
　三摩提灌顶　　初地及十地

　　(颂曰如来普照遍河沙魔业皆离绝等差菩萨尽承神力摄遂令端坐宝莲华)。

　　因缘言说差别分第二十八

　　尔时大慧菩萨复白佛言世尊。佛说缘起即是说因缘。不自说道。世尊。外道亦说因缘。谓胜自在时微尘生。如是诸性生。然世尊所谓因缘生诸性言说。

　　(因缘生诸性言说佛与外道其异否故云有间悉檀)。

　　有间悉檀无间悉檀。

　　(悉檀者译义或言宗或言成就或言理也)。

　　世尊。外道亦说有无有生。世尊亦说无有生。生已灭。如世尊所说无明缘行乃至老死。此是世尊无因说。非有因说。世尊建立作如是说。此有故彼有。

　　(谓有无明乃有缘行故曰此有故彼有)。

　　非建立渐生。观外道说胜。非如来也。所以者何。外道说因不从缘生而有所生。世尊说观因有事观事有因。如是因缘杂乱。如是展转无穷。

　　佛告大慧我非无因说。及因缘杂乱说。此有故彼有者。摄所摄非性。觉自心现量。大慧。若摄所摄计着。不觉自心现量。外境界性非性。

　　(谓于外境有性非性见)。

　　彼有如是过。非我说缘起。我常说言因缘和合而生诸法。非无因生。大慧复白佛言世尊。非言说有性有一切性耶。若无性者言说不生。是故言说有性有一切性。佛告大慧。无性而作言说。谓兔角龟毛等。出间现言说。

　　(无而见有乃世间言说)。

　　大慧。非性非非性。但言说耳。

　　(佛告以言说非有性亦非有非性)。

　　如汝所说。言说有性有一切性者。汝论则坏。大慧。非一切刹土有言说。言说者是作耳。或有佛刹瞻视显法。或有作相。或有扬眉。或有动睛。或笑或欠。或謦咳。或念刹土。或动摇。大慧。如瞻视及香积世界普贤如来国土。但以瞻视令诸菩萨得无生法忍及诸胜三昧。是故非言说有性有一切性。大慧。见此世界蚊蚋虫蚁。是等众生无有言说而各办事。尔时世尊欲重宣此义而说偈言。

　如虚空兔角　　及与槃太子
　无而有言说　　如是性妄想
　因缘和合法　　凡夫起妄想
　不能如实知　　轮回三有宅

　　(颂曰因缘勿为从他起言说休论性有无若觉唯心成现境镜明钟响自如如)。

　　离惑乱见分第二十九(妄想为惑谁其不然凡夫迷悟昏不自知二乘悟迷认为颠倒昏不自知病不服药认为颠倒饮药增痾遂使真常无由旋复故如来为惑乱而说常祖师云迷生寂乱悟无好恶)

　　尔时大慧菩萨复白佛言世尊。常声者何事说。

　　(谓声言为常者以何事而说)。

　　佛告大慧。为惑乱。

　　(执惑乱以为颠倒而生灭之心生兹所以役于取舍而不得常祖师曰良由取舍所以不如故大慧问常而佛答以为惑乱)。

　　以彼惑乱。诸圣亦现而非颠倒。

　　(诸圣亦现惑乱与人同无倒与不倒觉想与人异)。

　　大慧。如春时炎火轮垂发乾闼婆城幻梦镜像。世间颠倒。非明智也。然非不现。

　　(谓之明智非如木石安得不现彼但如幻虽现不现)。

　　大慧。彼惑乱。

　　(常祖师云迷生寂乱悟无好恶)。

　　尔时大慧菩萨复白佛言世尊。常声者何事说。

　　(谓声言为常者以何事而说)。

　　佛告大慧。为惑乱。

　　(执惑乱以为颠倒而生灭之心生兹所以役于取舍而不得常祖师曰良由取舍所以不如故大慧问常而佛答以为惑乱)。

　　以彼惑乱。诸圣亦现而非颠倒。

　　(诸圣亦现惑乱与人同无倒与不倒觉想与人异)。

　　大慧。如春时炎火轮垂发乾闼婆城幻梦镜像。世间颠倒。非明智也。然非不现。

　　(谓之明智非如木石安得不现彼但如幻虽现不现)。

　　大慧。彼惑乱者有种种现。非惑乱作无常。所以者何。谓离性非性故。

　　(本来离性因妄而生一翳在目空华乱坠彼安能作无常哉)。

　　云何离性非性惑乱。谓一切愚夫种种境界故。

　　(种种境界谓如下文恒河)。

　　如彼恒河。饿鬼见不见故。无惑乱性。

　　(饿鬼于河不见有水是无恒河之性如彼愚夫溺于惑乱不自知也)。

　　于余现故。非无性。

　　(余具觉知见为恒河是有恒河之性如彼声闻执为实有于惑乱性欲坏灭之)。

　　如是惑乱。诸圣离颠倒不颠倒。是故惑乱常。谓相相不坏故。

　　(诸圣于惑乱非如愚夫之无惑乱性而不自知亦非如二乘之有惑乱性而务欲坏灭故离倒与不倒之觉斯不期于常而自常矣所以常者以未尝相相而务欲灭之故也故下文云云)。

　　大慧。非惑乱种种相妄想相坏。是故惑乱常。大慧。云何惑乱真实。若复因缘诸圣于此惑乱。不起颠倒觉非不颠倒觉。除诸圣。于此惑乱有少分想。非圣智事相。

　　(圣于惑乱已得如幻倒不倒见皆悉无有除此之外有少分觉即觉想也故曰非圣智事相)。

　　大慧。凡有者愚夫妄说。非圣言说。

　　(有者谓执惑乱性而有之此愚妄尔)。

　　彼惑乱者倒不倒妄想。起二种种性。

　　(已下虽圣种性亦是不倒妄想也)。

　　谓圣种性及愚夫种性。圣种性者三种分别。谓声闻乘缘觉乘佛乘。云何愚夫妄想起声闻乘种性。谓自共相计着。起声闻乘种性。是名妄想起声闻乘种性。大慧。即彼惑乱妄想起缘觉乘种性。谓即彼惑乱自共相不亲计着。

　　(有缘而觉非不计着但有所觉而不亲之尔)。

　　起缘觉乘种性。云何智者即彼惑乱起佛乘种性。谓觉自心现量。外性非性不妄想相。

　　(谓不于外性而起非性之想)。

　　起佛乘种性。是名即彼惑乱起佛乘种性。

　　(虽曰佛乘以有心量故不免妄想若知如幻则佛乘亦妄尔)。

　　又种种事性凡夫惑想。起愚夫种性。

　　(愚夫分别种种事性决定如是决定不异故曰惑想)。

　　彼非有事非无事。是名种性义。

　　(声缘圣凡皆即惑乱而起种性彼种性中种种事物非即是物亦非非物皆随心而现故曰是名种性义)。

　　大慧。即彼惑乱不妄想。诸圣心意意识过习气自性法转变性。是名为如。是故说如离心。

　　(即惑乱之性而不妄想故诸圣能转舍心意意识等习气而为真如也说如离心者谓离心意意识等)。

　　我说此句显示离想。即说离一切想。

　　大慧白佛言世尊。惑乱为有为无佛告大慧。如幻无计著相。若惑乱有计著相者。计着性不可灭缘起。应如外道说因缘生法。大慧白佛言世尊若惑乱如幻者。复当与余惑作因。

　　(谓一切如幻前后转生诸余惑乱因此而起又大慧之疑也)。

　　佛告大慧。非幻惑因。不起过故。幻不起过。无有妄想。

　　(一切如幻诸过潜消过之能消以无诸妄)。

　　大慧。幻者从他明处生。非妄想过习气处生。

　　(惟彼觉明乃能如幻)。

　　是故不起过。大慧。此是愚夫心惑计着。非圣贤也。

　　(余惑作因以是生疑是愚夫计非圣贤也)。

　　尔时世尊欲重宣此义而说偈言。

　圣不见惑乱　　中间亦无实
　中间若真实　　惑乱即真实
　舍离一切惑　　若有相生者
　是亦为惑乱　　不净犹如翳

　　(若有离相亦惑乱也故曰不净)。

　　(○颂曰寂寂空凝绝较量妄疑惑乱败真常却将觉想袪颠倒挠破无心佛道场影像不辞潭底现妍媸终岂鉴中藏但知一切皆如幻万法纷纭掣电光)。

　　楞伽经纂卷第二(上)　　　　阿

　　楞伽经纂卷第二(下)　　　　阿

　　如幻差别分第三十

　　复次大慧。非幻无有相似。见一切法如幻。大慧白佛言世尊。为种种幻相计着言一切法如幻。为异相计着。

　　(种种谓一切相异相谓颠倒相变异不同犹如幻化此大慧之疑也)。

　　若种种幻相计着言一切性如幻者。世尊。有性不如幻者。

　　(大慧谓既有性相即不遽灭安可计着如幻)。

　　所以者何。谓色种种相非因。世尊。无有因色。种种相现如幻。

　　(一切色相非因而然既无所因则种种相现自如幻尔)。

　　是故无种种幻相计著相似性如幻。

　　佛告大慧。非种种幻相计著相似一切法如幻。大慧。然不实一切法速灭如电。是则如幻。

　　(以法不实速灭如电故言如幻)。

　　譬如电光。刹那顷现。现已即灭。非愚夫现。

　　(愚夫执着不能速灭故云)。

　　如是一切性自妄想自共相观察无性。非现色相计着。

　　(谓于一切性相若能观察无性乃见如幻非于色相有所计着)。

　　尔时世尊欲重宣此义而说偈言。

　非幻无有譬　　说法性如幻
　不实速如电　　是故说如幻

　　大慧复白佛言。如世尊所说一切性无生。及如幻。将无世尊前后所说自相违耶。说无生性如幻。

　　佛告大慧。非我说无生性如幻。前后相违过。所以者何。谓生无生。

　　(性体空寂凡有所生悉如幻梦故虽有生实未尝生)。

　　觉自心现量。有非有外性非性无生现。

　　(但觉自心有及非有外性非性皆无生现)。

　　大慧。非我前后说相违过。然坏外道因生故。我说一切性无生。外道痴聚欲令有无有生。非自妄想种种计着缘。

　　(外道从有无生一切法不说自心妄想执着因缘而生)。

　　大慧。我非有无有生。是故我以无生说而说。大慧。说性者。为摄受生死故。

　　(说言人之有性为欲众生知死生有去来非如断灭之见)。

　　坏无见断见故。为我弟子摄受种种业受生处故。

　　(谓有是业有是受生)。

　　以性声说摄受生死大慧。说幻性自性相。为离性自性相故。

　　(佛说如幻非有所立欲有所离故也)。

　　堕愚夫恶见相希望。不知自心现量。坏因所作生缘自性相计着。说幻梦自性相一切法。

　　(愚夫恶见不知自心如来欲令破坏因缘计着之见故说幻梦为之对治)。

　　不令愚夫恶见希望计着自他。及一切法如实处见作不正论。

　　(法法如幻即无缘想亦无灭见遂令法相一切如实愚夫执着而以此说为不正论)。

　　大慧如实处见一切法者。谓超自心现量。

　　(知心有现则心为现转未能无心心如实处则心无自心法惟自法如镜现像不将不迎心量之见亦将除灭)。

　　尔时世尊欲重宣此义而说偈言。

　无生作无性　　有性摄生死
　观察如幻等　　于相不妄想

　　(颂曰世间万一自形彰昧者依他尽日忙故说幻因明遽灭要同掣电暂时光无生为破愚天执有性湏知应病方傥若无心如实处曾无一物可思量)。

　　离名句形身分第三十一

　　复次大慧。当说名句形身相。善观名句形身菩萨摩诃萨随入义句形身。

　　(假名显道故觉名句即入义句)。

　　疾得阿耨多罗三藐三菩提。如是觉己。觉一切众生。大慧。名身者。谓若依事立名。是名名身。句身者。谓句有义身。自性决定究竟。是名句身。

　　(事以名立名以句定句以显义义有自性因自性故决定究竟)。

　　形身者。谓显示名句。是名形身。

　　(形身者即字也)。

　　又形身者。谓长短高下。又句身者。谓径迹。如象马人兽等所行径迹得句身名。大慧。名及形者。谓以名说无色四阴故说名。自相现故说形。

　　(制字者长短高下像其本形故曰自相现)。

　　是名名句形身。说名句形身相分齐。应当修学。

　　(知名句形身即知所以言者在于言外而言者特筌蹄尔)。

　　尔时世尊欲重宣此义而说偈言。

　名身与句身　　及形身差别
　凡夫愚计着　　如象溺深泥

　　(颂曰形名章句乱纷然不免鸡䆫坐究研万里江湖如到岸行人何用守空舡)。

　　离相止惑分第三十二

　　复次大慧。未来世智者。当以离一异俱不俱见相。我所通义。问无智者。彼即答言。此非正问。谓色等常无常为异不异。如是涅槃诸行相所相求那所求那造所造见所见尘及微尘修与修者。如是比展转相。如是等问。而言佛说无记止论。

　　(无记犹无所记录谓不立说也止论谓置而不答也如来为彼众生怖其著有故说言无记所以通之外道计着摄所摄性不知自心现量故止而不为说昧者不知佛之通义不在此而直以此称佛盖失之矣)。

　　非彼痴人之所能知。谓闻慧不具故。如来应供等正觉。令彼离恐怖句故说言无记。不为记说。又止外道见论故而不为说。大慧。外道作如是说。谓命即是身如是等无记论。彼诸外道愚痴。于因作无记论。

　　(若因于身命者是也故曰于因)。

　　非我所说。大慧。我所说者。离摄所摄。妄想不生。云何止彼。若摄所摄而计著者。不知自心现量故止彼。

　　(佛之止论为此而已)。

　　如来应供等正觉。以四种记论为众生说法。大慧。止记论者。我时时说。为根未熟。不为熟者。

　　(四种记论谓直答反质答分别答置答置答即止论也)。

　　复次大慧。一切法离所作。因缘不生。无作者故。一切法不生。

　　(以外道于因作无记论故佛说因缘不生及性相不可得)。

　　大慧。何故一切性离自性。以自觉观时自共性相不可得故。说一切法不生。

　　(自觉则一切性相皆无所得故一切法不生)。

　　何故一切法不可持来不可持去。以自共相欲持来无所来。欲持去无所去。

　　(无所摄受故无所来既无所来复何所去)。

　　是故一切法离持来去。何故一切诸法不灭。谓性自性相无故。一切法不可得故。一切法不灭。

　　(性自性相悉无所有法不可得又何所灭)。

　　何故一切法无常。谓相起无常性。是故说一切法无常。

　　(本来寂灭何有无常无常性者因于世间诸相起故)。

　　何故一切法常。谓相起无生性。无常常故。说一切法常。

　　(谓一切相起本无生性既本无生无常常矣)。

　　尔时世尊欲重宣此义而说偈言。

　记论有四种　　一向反诘问
　分别及止论　　以制诸外道
　有及非有生　　僧佉毗舍师
　一切悉无记　　彼如是显示
　正觉所分别　　自性不可得
　以离于言说　　故说离自性

　　(颂曰外道愚痴义不通妄为止记混真空若论圣智无踪迹性相皆离绝异同)。

　　离四果差别分第三十三

　　尔时大慧菩萨复白佛言世尊。惟愿为说诸湏陀洹。湏陀洹趣差别通相。若菩萨摩诃萨善解湏陀洹趣差别通相。及斯陀含阿那含阿罗汉方便相分别。知已。如是如是为众生说法。谓二无我相及二障净。度诸地相究竟通达得诸如来不思议究竟境界。如众色摩尼。善能饶益一切众生。以一切法境界无尽身财摄养一切。

　　(一切法无尽身财即华严之行海是也)。

　　佛告大慧。谛听谛听。善思念之。今为汝说。大慧白佛言。善哉世尊。唯然听受。

　　佛告大慧。有三种湏陀洹。湏陀洹果差别。云何为三。谓下中上下者极七有生。中者三五有生而般涅槃。上者即彼生而般涅槃。此三种有三结下中上。云何三结谓身见。疑。戒取。是三结差别。上上升进得阿罗汉。大慧。身见有二种。谓俱生及妄想。如缘起妄想自性妄想。譬如依缘起自性种种妄想自性计着生。以彼非有非无非有无。无实妄想相故。

　　(湏陀洹无愚夫想有无非有无及一切法皆无实想此之妄想亦如愚夫缘起自性种种计着而生妄想也)。

　　愚夫妄想种种妄想自性相计着。如热时炎鹿渴水想。是湏陀洹妄想身见。

　　(谓欲去愚夫妄想如此而不知反堕无实妄想妄想身见者以有人无我见)。

　　彼以人无我摄受无性断除久远无知计着。大慧。俱生者。湏陀洹身见。自他身等。四阴无色相故。色生造及所造故。展转相因相故。大种及色不集故。

　　(谓湏陀洹见自身它身色相本空虽曰遣色适长生相是乃俱生身见俱生身见者以有色不集等见)。

　　湏陀洹观有无品不现。身见则断。如是身见断贪则不生。是名身见相。

　　(观有无一切不现方断身见而不生贪)。

　　大慧。疑相者。谓得法善见相故。及先二种身见妄想断故。疑法不生。不于余处起大师见为净不净。是名疑相湏陀洹断。

　　(谓疑法不生故曰疑相断)。

　　大慧。戒取者云何。湏陀洹不取戒。谓善见受生处苦相故。是故不取。大慧。取者。谓愚夫决定受习苦行为众具乐故。求受生。彼则不取。

　　(谓诸愚夫持戒精勤种种苦行求受生处飨未来乐彼湏陀洹不取是相故曰不取戒)。

　　除回向自觉胜。离妄想。无漏法相行方便。受持戒支。

　　(唯于回向等受持戒支则虽取而不取也)。

　　是名湏陀洹取戒相断。湏陀洹断三结。贪痴不生。若湏陀洹作是念。此诸结。我不成就者。应有二过。堕身见及诸结不断。

　　(湏陀洹若作是念此是三结我离三结者是名见二法反堕身见而所谓结断者复不断矣)。

　　大慧白佛言世尊。世尊说众多贪欲。彼何者贪断。佛告大慧。爱乐女人。缠绵贪着。种种方便。身口恶业。受现在乐。种未来苦。彼则不生。所以者何。得三昧正受乐故。是故彼断。非趣涅槃贪断。

　　(湏陀洹果得正受乐故能断世间贪非能断趣涅槃贪)。

　　大慧。云何斯陀含相。谓顿照色相妄想生相。见相不生。

　　(照破色相及妄想生想于彼见相又皆不生)。

　　善见禅趣相故。顿来此世尽苦际。得涅槃。是故名斯陀含。大慧。云何阿那含。谓过去未来现在色相性非性。生见过患。使妄想不生故。

　　(于色相性以及非性而自生过患之见盖彼于妄想使不生故)。

　　及结断故。名阿那含。大慧。阿罗汉者。谓诸禅三昧解脱力。明烦恼苦妄想非性故。名阿罗汉。大慧白佛言世尊。世尊说三种阿罗汉。此说何等阿罗汉。为得寂静一乘道。为菩萨摩诃萨方便示现阿罗。为佛化化。

　　(以佛之化化导众生曰化化一乘道果菩萨方便示现为佛化化此三种也)。

　　佛告大慧。得寂静一乘道声闻非余余者。

　　(谓今所说阿罗汉乃一乘道非彼二种故于下文述二种行以明一乘其行不然)。

　　行菩萨行。及佛化化。巧方便本愿故于大众中示现受生。为庄严佛眷属故。大慧。于妄想处种种说法。谓得果得禅。禅者入禅悉远离故。示现得自心现量。得果相。说名得果。

　　(禅者入禅一切远离是谓得禅以见心现量是谓得果说名得果非实得果已上二种未超心量故非一乘)。

　　复次大慧。欲超禅无量无色界者。当离自心现量相。大慧。受想正受。超自心现量者不然。何以故。有心量故。

　　(以前二种未离受想正受唯超自心现量者乃不复尔故曰不然凡以别二种有心量故自欲超禅无量无色界已下皆述寂静一乘道也)。

　　尔时世尊欲重宣比义而说偈言。

　诸禅四无量　　无色三摩提
　一切受想灭　　心量彼无有
　湏陀槃那果　　往来及不还
　及与阿罗汉　　斯等心惑乱
　禅者禅及缘　　断知见真谛
　此则妄想量　　若觉得解脱

　　(颂曰诸佛真机不易传过诸色量实难肩断除三结高持戒顿照无生果已圆唯有那含能见过堪佳罗汉得诸禅一乘除是超心量体合虚空不立玄)。

　　二种觉分第三十四

　　复次大慧。有二种觉。谓观察觉及妄想相摄受计着建立觉。大慧。观察觉者。谓若觉性自性相。选择离四句不可得。是名观察觉。

　　(觉性自性亦无性见即无四句之可离故曰选择离四句不可得)。

　　彼四句者。谓离一异俱不俱有无非有非无常无常。是名四句。大慧。此四句离。是名一切法。此四句观察一切法。应当修学。

　　(觉性自性即离四句法自法尔于此始名为一切法离此四句观察诸法始超四句而即自在故当修学)。

　　大慧。云何妄想相摄受计着建立觉。谓妄想相摄受计着坚湿暖动不实妄想相。四大种宗。因相譬喻。计着不实建立而建立。是名妄想相摄受计着建立觉。

　　(计着四大种之所宗即自因相而生譬喻且曰彼皆不实之所建立计著于此是有建立本无所有有立皆妄又当觉此)。

　　是名二种觉相。若菩萨摩诃萨成就此二觉相。

　　(善觉二种故曰成就)。

　　人法无我相究竟。善知方便无所有觉。观察行地。得初地入百三昧。

　　(无所有觉即能观察行地方得初地入百三昧不旋踵间而超法云言其速也)。

　　得差别三昧。见百佛及百菩萨。知前后际各百劫事。光照百刹土。知上上地相。大愿殊胜。神力自在。法云灌顶。当得如来自觉地。善系心十无尽句。

　　(华严教中十无尽句)。

　　成熟众生种种变化。光明庄严。得自觉乐三昧正受。

　　(颂曰观察觉中离四句计他不实亦非真到头无觉方为觉始作如来阃域人)。

　　离四大造色分第三十五

　　复次大慧。菩萨摩诃萨当善四大造色。云何菩萨善四大造色。

　　(以有四大之性造出四大之色相)。

　　菩萨摩诃萨作是觉。彼真谛者四大不生。

　　(真谛寂静故云不生盖无生想乃不生矣)。

　　于彼四大不生作如是观察。观察已。觉名相妄想分齐自心现分齐。外性非性。是名心现妄想分齐。

　　(于彼四大作不生观乃能觉知妄想分齐悉由自心所现分齐而知外性率皆非性)。

　　谓三界观彼四大造色性。离四句通净。

　　(菩萨于三界中观四大造色之性本无所有离于四句通净而无所染)。

　　离我我所。如实相自相分段。

　　(造色已离四句即于实相自相一切如之初无生灭之想即相而言故说分段)。

　　住无生。自相成。

　　(若住实相即住无生如此自相乃成)。

　　大慧。彼四大种云何生造色。谓津润妄想大种。生内外水界。堪能妄想大种。生内外火界。飘动妄想大种。生内外风界。断截色妄想大种。生内外地界。色及虚空俱计着邪谛。五阴集聚。四大造色生。大慧。识者。因乐种种迹境界故。余趣相续。

　　(四大生色以诸根识乐于一切形迹境界其余诸趣以是续生)。

　　大慧。地等四大及造色等。有四大缘。非彼四大缘。所以者何。谓性形相处所作方便无性。大种不生。

　　(若觉无性四大种子亦无有生故云非彼四大缘)。

　　性形相处所作方便和合生。非无形。是故四大造色相。外道妄想非我。

　　(颂曰地水火风名四大谁知和合众缘成若知四大元无性自相如如揔不生)。

　　诸阴自性相分第三十六

　　复次大慧。当说诸阴自性相。云何诸阴自性相。谓五阴。云何五。谓色受想行识。彼四阴非色。谓受想行识。大慧。色者四大及造色。各各异相。非无色。有四数如虚空。譬如虚空过数相。离于数。而妄想言一虚空。

　　(四大种性周遍法界然其色相犹可指陈若夫非色诸阴迥离数相如人妄言为一虚空也)。

　　大慧。如是阴。过数相。离于数。离性非性。离四句。数相者。愚夫言说所说。非圣贤也。

　　(诸阴离相离性及离四句因迷而有觉后皆空愚夫妄执以为实有故曰非圣贤也)。

　　大慧。圣者如幻种种色像。离异不异施设。又如梦影士夫身。离异不异故。

　　(圣者之于五阴条有忽无如幻出种种色像又如幻梦影像未尝计其同异故永嘉云五阴浮云空去来)。

　　大慧。圣智趣。同阴妄想现。是名诸阴自性相。汝当除灭。

　　(诸阴性相本来空寂皆因妄想而现圣智𣅀趣不堕有无同其妄想所现而无所著故云是名诸阴自性相汝当除灭)。

　　灭已。说寂静法。断一切佛刹诸外道见。说寂静时。法无我见净。

　　(法虽无我其见犹存见性兼忘乃真寂静)。

　　及入不动地。入不动地已。无量三昧自在。及得意生身。得如幻三昧。通达究竟。力明自在。救摄饶益一切众生。犹如大地载育众生。菩萨摩诃萨普济众生亦复如是。

　　(颂曰五阴浮云性本离还如梦影勿生疑法无我见仍虚净空手廛中一幻师)。

　　离四种涅槃差别分第三十七

　　复次大慧。诸外道有四种涅槃。云何为四。谓性自性非性涅槃。

　　(谓不觉性自性而以为非性即涅槃者)。

　　种种相性非性涅槃。

　　(谓以一切性相皆为非性即涅槃者)。

　　自相自性非性觉涅槃。

　　(谓初以性相为非性今乃觉焉而实觉想于此即涅槃者)。

　　诸阴自共相相续流注断涅槃。

　　(谓断诸阴流注而即涅槃者)。

　　是名诸外道四种涅槃。非我所说法。大慧。我所说者。妄想识灭。名为涅槃。

　　(外道涅槃不离妄想识阴种子如来所言一切识灭名为涅槃非实有性)。

　　大慧白佛言世尊。不建立八识耶佛言建立。大慧白佛言。若建立者。云何离意识非七识。

　　(大慧谓既立八识何故于此但说意识灭而非七识灭也)。

　　佛告大慧。彼因及彼攀缘故。七识不生。

　　(因及攀缘初由意识若意识灭则七识无由而生)。

　　意识者。境界分段计着生。习气长养藏识。意俱。我我所计着。思惟因缘生。不坏身相藏识因。攀缘自心现境界计着心聚生。展转相因譬如海浪。自心现境界风吹。若生若灭亦如是。是故意识灭。七识亦灭。

　　(自境界分段计着至因缘生意识之所生也自不坏身相至亦如是七识之所生也习气滋生长养藏识意与之俱计着我所而有思惟相续因缘乃生意识若夫不坏身相藏识则如来藏也藏识为之因攀缘所现而聚于心乃生七识七识即前所谓现识意识即前所谓分别事识不坏身相藏识即前所谓真识心之所现意识分别七识随之意识灭尽无所攀缘七识空名故当自灭)。

　　尔时世尊欲重宣此义而说偈言。

　我不涅槃性　　所作及与相
　妄想尔炎识　　此灭我涅槃
　彼因彼攀缘　　意趣等成身
　与因者是心　　为识之所依
　如水大流尽　　波浪则不起
　如是意识灭　　种种识不生

　　(颂曰妄想纷拏不自知却于心镜现形仪遂令七识攀缘起留得诸尘意里推境上根茎如不着灵源澄湛更何疑超然宝藏无形像对面知他是阿谁)。

　　离妄想自性差别分第三十八

　　复次大慧。今当说妄想自性分别通相。若妄想自性分别通相善分别。汝及余菩萨离妄想。到自觉圣。外道通趣善见。觉摄所摄妄想。断缘起种种相妄想自性行。不复妄想。大慧。云何妄想自性分别通相。谓言说妄想。所说事妄想。相妄想。利妄想。自性妄想。因妄想。见妄想。成妄想。生妄想。不生妄想。相续妄想。缚不缚妄想。是名妄想自性分别通相。云何言说妄想。谓种种妙音歌咏之声。羙乐计着。是名言说妄想。云何所说事妄想。谓有所说事自性。圣智所知。依彼而生言说妄想。是名所说事妄想。

　　(圣智所知了义忘说若依彼而生言说故名所说事妄想)。

　　云何相妄想。谓即彼所说事如鹿渴想。即种种计着而计着。谓坚湿暖动相一切性妄想。是名相妄想。云何利妄想。谓乐种种金银珍宝。是名利妄想。云何自性妄想。谓自性持此如是不异。恶见妄想。是名自性妄想。

　　(本无所有妄立自性以为此法如是如是不异此恶见也)。

　　云何因妄想。谓若因若缘。有无分别因相生。是名因妄想。云何见妄想。谓有无一异俱不俱恶见。外道妄想计着妄想。是名见妄想。云何成妄想。谓我我所想。成决定论。是名成妄想云何生妄想。谓缘有无性生计着。是名生妄想。云何不生妄想。谓一切性本无生无种。因缘生无因身。是名不生妄想。云何相续妄想。谓彼俱相续如金缕。是名相续妄想。云何缚不缚妄想。谓缚因缚计着。如士夫方便若缚若解。

　　(谓缚因能缚而有所缚如人以绳方便力故缚已复解)。

　　是名缚不缚妄想。于此妄想自性分别通相。一切愚夫计著有无。大慧。计着缘起而计著者。种种妄想计着自性。如幻示现种种之身。

　　(计着缘起于妄自性而生计着如依于幻见种种物)。

　　凡夫妄想见种种异幻。

　　(凡夫以此转执幻相)。

　　大慧。幻与种种。非异非不异。若异者。幻非种种因。若不异者。幻与种种无差别而见差别。是故非异非不异。是故大慧。汝及余菩萨。如幻缘起妄想自性。异不异有无莫计着尔时世尊欲重宣此义而说偈言。

　心缚于境界　　觉想智随转

　　(随境而觉谓之觉想)。

　无所有及胜　　平等智慧生
　妄想自性有

　　(已下皆妄立缘起之性)。

　于缘起则无

　妄想或摄受　　缘起非妄想
　种种支分生　　如幻则不成
　彼相有种种　　妄想则不成
　彼相则是过　　皆从心缚生
　妄想无所知　　于缘起妄想
　此诸妄想性　　即是彼缘起
　妄想有种种　　于缘起妄想
　世谛第一义

　　(以世谛及第一义为二)。

　第三无因生

　　(又立无生之说为三)。

　妄想说世谛　　断于圣境界

　　(已上诸妄惟圣则断)。

　譬如修行事　　于一种种现

　　(于一理而现种种)。

　于彼无种种　　妄想相如是
　譬如种种翳　　妄想众色现
　翳无色非色　　缘起不觉然
　譬如炼真金　　远离诸垢秽
　虚空无云翳　　妄想净亦然
　无有妄想性　　及有彼缘起
　建立及诽谤　　悉由妄想坏
　妄想若无性　　而有缘起性
　无性而有性　　有性无性生
　依因于妄想　　而得彼缘起
　相名常相随　　而生诸妄想
　究竟不成就　　则度诸妄想

　　(究竟而诸相不就则度矣)。

　然后知清净　　是名第一义
　妄想有十二　　缘起有六种
　自觉知尔炎　　彼无有差别

　　(唯自觉则知差别者皆尔炎也)。

　五法为真实　　自性有三种
　修行分别此　　不越于如如
　众相及缘起　　彼名起妄想
　彼诸妄想相　　从彼缘起生
　觉慧善观察　　无缘无妄想
　成已无有性

　　(谓成自性)。

　云何妄想觉

　　(至成自性则一切无性云何用觉)。

　彼妄想自性　　建立二自性
　妄想种种现　　清净圣境界

　　(唯圣乃知虽现而非实)。

　妄想如昼色　　缘起计妄想
　若异妄想者　　即依外道论
　妄想说所想　　因见和合生
　离二妄想者　　如是则为成

　　(颂曰妄想皆因缘即起更论无有异兼同还如梦里重占梦觉后方知一切空)。

　　自觉一乘相分第三十九

　　大慧菩萨复白佛言世尊。惟愿为说自觉圣智相及一乘。若自觉圣智相及一乘。我及余菩萨善自觉圣智相及一乘不由于他。通达佛法。佛告大慧。谛听谛听。善思念之。当为汝说。大慧白佛言。唯然受教。

　　佛告大慧。前圣所知。转相传授。妄想无性。菩萨摩诃萨独一静处。自觉观察。不由于他。离见妄想。

　　(觉其不由于他因心而见于此心见又当远离)。

　　上上升进入如来地。是名自觉圣智相。大慧。云何一乘相。谓得一乘道觉。我说一乘。云何得一乘道觉。谓摄所摄妄想。如实处不生妄想。是名一乘觉。大慧。一乘觉者。非余外道声闻缘觉梵天王等之所能得。唯除如来。以是故说一乘。大慧白佛言世尊。何故说三乘而不说一乘。佛告大慧。不自般涅槃法故。不说一切声闻缘觉一乘。以一切声闻缘觉。如来调伏授寂静方便而得解脱。非自己力。是故不说一乘。复次大慧。烦恼障业习气不断故。不说一切声闻缘觉一乘。不觉法无我。不离分段死。故说三乘。大慧。彼诸一切起烦恼过习气断。及觉法无我。

　　(烦恼习气已断又当觉法无我若不觉法无我则未能忘法如味着三昧乐及非性无漏界是也)。

　　彼一切起烦恼过习气断。三昧乐味着。非性无漏界觉。

　　(烦恼习气虽断而未能觉法无我方且味着三昧乐及非性无漏境界智者于此又当觉也观察一切皆本非性而证无漏性相未忘故当觉也)。

　　觉已。复入出世间上上无漏界。满足众具。当得如来不思议自在法身。尔时世尊欲重宣此义而说偈言。

　诸天及梵乘　　声闻缘觉乘
　诸佛如来乘　　我说此诸乘
　乃至有心转　　诸乘非究竟

　　(有心即堕三乘)。

　若彼心灭尽　　无乘及乘者
　无有乘建立　　我说为一乘
　引导众生故　　分别说诸乘
　解脱有三种　　及与法无我
　烦恼智慧等　　解脱则远离
　譬如海浮木　　常随波浪转
　声闻愚亦然　　相风所漂荡
　彼起烦恼灭　　除习烦恼愚
　味着三昧乐　　安住无漏界
　无有究竟趣　　亦复不退还
　得诸三昧身　　乃至劫不觉
　譬如昏醉人　　酒消然后觉
　彼觉法亦然　　得佛无上身

　　(颂曰圣智无乘名自觉盖言自照不由人味贪三昧皆为障无漏为心未免尘终被相风时鼓转犹如浮木泛江津廓然觉性空中泯始得如来自在身)。

　　楞伽经纂卷第二(下)
中华藏第 097 册 No. 1821 楞伽经纂


　　楞伽经纂卷第三(上)　　　　阿

　　一切佛语心品第三

　　意生身分第四十

　　尔时世尊告大慧菩萨言。意生身分别通相。我今当说。谛听谛听。善思念之。大慧白佛言。善哉世尊。唯然受教佛告大慧。有三种意生身。云何为三。所谓三昧乐正受意生身。觉法自性性意生身。种类俱生无行作意生身。修行者了知初地上增进相。得三种身。

　　(心本无相孰名以身自其所得之受用而生犹如意生无有障碍故曰意生身得三种身者进于初地故曰了知初地增进相)。

　　大慧。云何三昧乐正受意生身。谓第三第四第五地三昧乐正受故种种自心寂静。安住心海。起浪识相不生。知自心现境界性非性。

　　(知所现之性皆非其性)。

　　是名三昧乐正受意生身。云何觉法自性性意生身。谓第八地观察觉了如幻等法悉无所有。身心转变。

　　(谓转舍心意意识五法自性二无我相身)。

　　得如幻三昧。及余三昧门。无量相力自在。明如妙华庄严。迅疾如意。

　　(本一法界成现百千三昧清净蠲洁明如妙华随心化现故曰迅疾如意前言实相所现此言照诸幻相)。

　　犹如幻梦水月镜像。非造非所造。如造所造。一切色种种支分具足庄严。随入一切佛刹大众。通达自性法故。

　　(以能通达一切法皆彼自性而吾无性故曰自性法若是则虽现一切法而法常无染)。

　　是名觉法自性性意生身。云何种类俱生无行作意生身。所谓觉一切佛法缘自得乐相。是名种类俱生无行作意生身。

　　(即一心而普造则万法齐彰如海印像故曰种类俱生即一心而随缘则无作而作如风过空故曰无行作)。

　　大慧。于彼三种身相。观察觉了。应当修学。尔时世尊欲重宣此义而说偈言。

　非我乘大乘　　非说亦非字
　非谛非解脱　　非无有境界
　然乘摩诃衍　　三摩提自在
　种种意生身　　自在华庄严

　　(颂曰豁达已除诸识浪遂于三种现身财安然初觉元非性如幻徐知法障开功德海中腾雨露庄严门里结楼台须知无作而俱作一切皆从自得来)。

　　离五无间分第四十一

　　尔时大慧菩萨白佛言世尊。如世尊说若男子女人行五无间业。不入无择地狱。世尊。云何男子女人行五无间业。不入无择地狱。佛告大慧。谛听谛听。善思念之。当为汝说。大慧白佛言善哉世尊。唯然受教。

　　佛告大慧。云何五无间业。所谓杀父母。及害罗汉。破坏众僧。恶心出佛身血。大慧。云何众生母。谓爱。更受生。贪喜俱。如缘母立。无明为父。生入处聚落。断二根本。名害父母。彼诸使不现。如鼠毒发诸法。究竟断彼。名害罗汉。云何破僧。谓异相诸阴和合积聚。究竟断彼。名为破僧。不觉外自共相及自心现量七识身。以三解脱无漏恶想。究竟断彼七种识佛。名为恶心出佛身血。若男子女人行此无间者。名五无间事。亦名无间等。

　　(华严经云菩萨观诸缘起自性空得空解脱观诸有支性灭无有少法相生得无相解脱无相无愿唯除慈悲得无愿解脱此名三解脱谓行五无间者其意欲以三解脱及无漏想断彼七识佛其实未能解脱故曰恶想)。

　　复次大慧。有外无间。今当演说。汝及余菩萨闻是义已。于未来世不堕愚痴。谓先所说无间。若行此者。于三解脱一一不得无间等法。

　　(断此五种名无间等断之者是有心于善业者也若于三解脱中不见有无间等法)。

　　除此已。余化神力现无间等。

　　(化现无间则非究竟断彼故曰外无间唯化现无间是则以智慧方便而行无间非有心于善业故能为作五无间罪者除疑悔也)。

　　谓声闻化神力。菩萨化神力。如来化神力。为余作无间罪者除疑悔故。为劝发故。神力变化现无间等。无有一向作无间事。

　　(神力化现现已还灭非究竟断彼故曰无有一句作无间事)。

　　不得无间等。除觉自心现量。

　　(化现无间即于无间等法实无所有唯觉自心现量而自心现量之性本亦非性故下文云云)。

　　离身财妄想。离我我所摄受。或时遇善知识。解脱余趣相续妄想。

　　(化现无间本以智慧方便而为众生若有余趣相续之想则亦未超心量故云)。

　　尔时世尊欲重宣此义而说偈言。

　贪爱名为母　　无明则为父
　觉境识为佛　　诸使为罗汉
　阴集名为僧　　无间次第断
　是谓五无间　　不入无择狱

　　(颂曰五般无间最为精正眼观来是业生争似无心三解脱不须防检自圆成)。

　　佛知觉分第四十二

　　尔时大慧菩萨复白佛言世尊。惟愿为说佛之知觉。世尊。何等是佛之知觉。

　　佛告大慧。觉人法无我。

　　(觉人法无我则无复有无我之相矣)。

　　了知二障。离二种死。断二烦恼是名佛之知觉。声闻缘觉得此法者。亦名为佛。以是因缘故我说一乘。尔时世尊欲重宣此义而说偈言。

　善知二无我　　二障烦恼断
　永离二种死　　是名佛知觉

　　(颂曰皆言人法兼无我子细寻思了得么只这二边无取舍如来知觉没肴讹)。

　　佛等一切分第四十三

　　尔时大慧菩萨白佛言世尊。何故世尊于大众中唱如是言。我是过去一切佛。及种种受生。我尔时作漫陀转轮圣王。六牙大象。及鹦鹉鸟。释提桓因。善眼仙人。如是等百千生。经说。

　　佛告大慧以四等故。

　　(等谓与之齐等无有分别)。

　　如来应供等正觉。于大众中唱如是言。我尔时作拘留孙。钩那含牟尼。迦叶佛。云何四等。谓字等。语等。法等。身等。是名四等。以四种等故。如来应供等正觉于大众中唱如是言。云何字等。若字称我为佛。彼字亦称一切诸佛。彼字自性无有差别。是名字等。云何语等。谓我六十四种梵音。言语相生。彼诸如来应供等正觉。亦如是六十四种梵音言语相生。无增无减。无有差别迦陵频伽梵音声性。云何身等。谓我与诸佛法身及色身相好无有差别。除为调伏彼彼诸趣差别众生故。示现种种差别色身。是名身等。云何法等。谓我及彼佛得三十七菩提分法。略说佛法无障碍智。是名四等。是故如来应供等正觉于大众中唱如是言。

　　(字语身法既与诸佛无有差别则与诸受生一切种类皆悉平等无有同异达此然后知天地同根万物一体)。

　　尔时世尊欲重宣此义而说偈言。

　迦叶拘留孙　　钩那含是我
　以此四种等　　我为佛子说

　　(颂曰众生诸佛亦均齐大觉皆言我昔为若论四般无异等即同于彼更何疑)。

　　自得本住分第四十四

　　大慧复白佛言。如世尊所说。我从某夜得最正觉。乃至某夜入般涅槃。于其中间。乃至不说一字。亦不已说当说。不说是佛说。大慧白佛言世尊。如来应供等正觉。何因说言不说是佛说。

　　(大慧言正觉即佛也而云不说是佛说故疑)。

　　佛告大慧。我因二法故作如是说。云何二法。谓缘自得法。及本住法。

　　(自觉而不从外得曰自得万变而法界如然曰本住)。

　　是名二法。因此二法故我如是说。云何缘自得法。若彼如来所得。我亦得之无增无减。缘自得法究竟境界离言说妄想离字二趣。

　　(离言及字故曰二趣)。

　　云何本住法。谓古先圣道如金银等性。法界常住。若如来出世若不出世。法界常住。如趣彼城道。譬如士夫行旷野中见向古城平坦正道。即随入城受如意乐。大慧于意云何。彼作是道及城中种种乐耶。答言不也。佛告大慧。我及过去一切诸佛法界常住亦复如是。是故说言我从某夜得最正觉。乃至某夜入般涅槃。于其中间不说一字。亦不已说当说。

　　(佛以自得及本住法故离言字二趣一切所说对病设药如镜现像悉无所得亦无增减)。

　　尔时世尊欲重宣此义而说偈言。

　我某夜成道　　至某夜涅槃
　于此二中间　　我都无所说
　缘自得法住　　故我作是说
　彼佛及与我　　悉无有差别

　　(颂曰圆明妙体绝思惟若堕三乘岂易知自得乐中离所说真常法界弗曾移众生有病根根别我佛施方种种医若信古今无异体不谈一字更何疑)。

　　离有无有相分第四十五

　　尔时大慧菩萨复请世尊。惟愿为说一切法有无有相。令我及余菩萨离有无有相。疾得阿耨多罗三藐三菩提。佛告大慧。谛听谛听。善思念之。当为汝说。大慧白佛言。善哉世尊。唯然受教。

　　佛告大慧。此世间依二种。谓依有及无。堕性非性。欲见不离离相。

　　(依于有无即堕性及非性而欲见可离及不可离相以不知心量故)。

　　云何世间依有。谓有。世间因缘生。

　　(本来寂灭凡说有者皆因缘故)。

　　非不有。从有生。非无有生。

　　(此世间说有者)。

　　彼如是说者。是说世间无因。

　　(有无常相因故说有者为无之因)。

　　云何世间依无。谓受贪恚痴性已。然后妄想计着贪恚痴性非性。若不取有性者。性相寂静故。谓诸如来声闻缘觉不取贪恚痴性为有为无。大慧。此中何等为坏者。大慧白佛言世尊。若彼取贪恚痴性。后不复取。

　　(此皆论愚夫依无也彼诸愚夫受贪恚已又计非性其意不取有性者谓彼自寂静故又谓诸佛声缘亦不取彼有无之性一切断灭殊不知其不了自心现量反堕坏灭之想此所以言坏也)。

　　佛告大慧。善哉善哉。汝如是解。大慧。非但贪恚痴性非性为坏者。于声闻缘觉及佛亦是坏者。

　　(此难辞也如来谓若以贪恚痴为坏灭前言声缘及佛亦可谓坏盖贪恚痴与佛声缘同归于内外不可得故)。

　　所以者何。谓内外不可得故。烦恼性异不异故。大慧。贪恚痴若内若外不可得。贪恚痴性无身故。无取故。非佛声闻缘觉是坏者。佛声闻缘觉自性解脱故。缚与缚因非性故。

　　(佛及声缘既见本性而得解脱于缚与因皆本无性)。

　　大慧。若有缚者。应有缚是缚因故。大慧。如是说坏者。是名无有相。

　　(若以贪恚痴为我之缚而欲坏去即是有缚者反为缚因念念坏去以为非性是堕断见故曰是名无有相)。

　　大慧。因是故我说宁取人见如须弥山。不起无所有增上慢空见。无所有增上慢者。是名为坏。堕自共相见希望。不知自心现量。见外性无常刹那展转坏。阴界入相续流注变灭。离文字相妄想。是名坏者尔时世尊欲重宣此义而说偈言。

　有无是二边　　乃至心境界
　净除彼境界　　平等心寂灭
　无取境界性　　灭非无所有
　有事悉如如　　如贤圣境界
　无种而有生　　生已而复灭
　因缘有非有　　不住我教法
　非外道非佛　　非我亦非余
　因缘所集起　　云何而得无
　谁集因缘有

　　(非因于他自心缘起)。

　而复说言无

　邪见论生法　　妄想计有无
　若知无所生　　亦复无所灭
　观世悉空寂　　有无二俱离

　　(颂曰休说有无皆已离因缘生灭又沉沦若能悟了惟心境一似醒来看醉人)。

　　宗说俱通相分第四十六

　　尔时大慧菩萨复白佛言世尊。惟愿为我及诸菩萨说宗通相。若善分别宗通相者。我及诸菩萨通达是相。通是相已。速成阿耨多罗三藐三菩提。不随觉想及众魔外道。佛告大慧。谛听谛听。善思念之。当为汝说。大慧白佛言。唯然受教。

　　佛告大慧。一切声闻缘觉菩萨有二种通相。谓宗通及说通。大慧。宗通者谓缘自得胜进相。

　　(反照自心曰自得超离缘妄曰胜进)。

　　远离言说文字妄想。趣无漏界自觉地自相。远离一切虚妄觉想。

　　(非见自心曰觉想)。

　　降伏一切外道众魔。缘自觉趣光明辉发。是名宗通相。云何说通相。谓说九部种种教法。离异不异有无等相。以巧方便随顺众生。如应说法。

　　(如响之应曰如应)。

　　令得度脱。是名说通相。大慧。汝及余菩萨应当修学。尔时世尊欲重宣此义而说偈言。

　宗及说通相　　缘自与教法
　善见善分别　　不随诸觉想
　非有真实性　　如愚夫妄想
　云何起妄想　　非性为解脱

　　(何起非性以为解脱)。

　观察诸有为　　生灭等相续
　增长于二见　　颠倒无所知
　一是为真谛　　无罪为涅槃

　　(此颠倒见)。

　观察世妄想　　如幻梦芭蕉
　虽有贪恚痴　　而实无有人

　　(皆自起故)。

　从爱生诸阴　　有皆如幻梦

　　(颂曰光明自觉证宗风方便随机说亦通此是如来真净境有无觉想悉皆空)。

　　离不实妄想分第四十七

　　尔时大慧菩萨白佛言世尊。惟愿为说不实妄想相。不实妄想云何而生。说何等法名不实妄想。于何等法中不实妄想。佛告大慧。善哉善哉。能问如来如是之义。多所饶益。多所安乐。哀悯世间一切天人。谛听谛听。善思念之。当为汝说。大慧白佛言。善哉世尊。唯然受教。

　　佛告大慧。种种义种种不实妄想。计着妄想生。摄所摄计着。不知自心现量。及堕有无见。增长外道见。妄想习气计着外种种义。心心数妄想。计着我我所生。大慧白佛言世尊。若种种义种种不实妄想。计着妄想生。摄所摄计着。不知自心现量。及堕有无见。增长外道见。妄想习气计着外种种义。心心数妄想。我我所计着生。世尊。若如是外种种义相堕有无相。离性非性离见相。世尊。第一义亦如是。离量限分譬因相。

　　(第一义相无数无形无际无可喻无可因故曰离量限分譬因相)。

　　世尊。何故一处妄想。不实义种种性计着妄想生。非计着第一义处相妄想生。将无世尊说邪因论耶。说一生一不生。

　　(大慧假问谓外义亦离性相与第一义同为计着或言妄想生或言妄想不生何为而异耶)。

　　佛告大慧。非妄想一生一不生。所以者何。谓有无妄想不生故。外现性非性。觉自心现量。妄想不生。

　　(谓有无之想本自不生外现之性本自非性觉自心现则一切唯心妄不期灭)。

　　(颂曰圆明法界绝虚凝万种皆因外假成若觉惟心无别物不袪妄想自无生)。

　　大慧。我说余愚夫自心种种妄想相故事业在前。种种妄想性相计着生。云何愚夫得离我我所计着见。离作所作因缘过。觉自妄想心量。身心转变。究竟明解一切地。如来自觉境界离五法自性事见妄想。

　　(至此又拂五法自性之迹)。

　　以是因缘故。我说妄想从种种不实义计着生。知如实义。得解脱自心种种妄想。尔时世尊欲重宣此义而说偈言。

　诸因及与缘　　从此生世间
　妄想着四句　　不知我所通
　世间非有生　　亦复非无生
　不从有无生　　亦非非有无
　诸因及与缘　　云何愚妄想
　非有亦非无　　亦复非有无
　如是观世间　　心转得无我
　一切性不生　　以从缘生故
　一切缘所作　　所作非自有

　　(所作皆缘于心)。

　事不自生事　　有二事过故

　　(谓有缘及所缘)。

　无二事过故　　非有性可得
　观诸有为法　　离攀缘所缘
　无心之心量　　我说为心量
　量者自性处　　缘性二俱离
　性究竟妙净　　我说名心量
　施设世谛我　　彼则无实事
　诸阴阴施设　　无事亦复然
　有四种平等　　相及因性生
　第三无我等　　第四修修者
　妄想习气转　　有种种心生
　境界于外现　　是世俗心量
　外现而非有　　心见彼种种
　建立于身财　　我说为心量
　离一切诸见　　及离想所想
　无得亦无生　　我说为心量
　非性非非性　　性非性悉离
　谓彼心解脱　　我说为心量
　如如与空际　　涅槃及法界
　种种意生身　　我说为心量

　　(颂曰若到如来自觉境迥然无古亦无今真常玄𣅀犹无见妄想情尘何处寻)。

　　离语义妄想分第四十八

　　尔时大慧菩萨白佛言世尊。如世尊所说菩萨摩诃萨当善语义。云何为菩萨善语义。云何为语。云何为义。佛告大慧。谛听谛听。善思念之。当为汝说。大慧白佛言。善哉世尊。唯然受教佛告大慧。云何为语。谓言字妄想和合。依咽喉唇舌齿龂颊辅。因彼我言说妄想习气计着生。是名为语。云何为义谓离一切妄想相言说相。是名为义。大慧。菩萨摩诃萨于如是义。独一静处。闻思修慧。缘自觉了。向涅槃城。习气身转变已。自觉境界。观地地中间胜进义相。是名菩萨摩诃萨善语义。复次大慧。善语义菩萨摩诃萨。观语与义。非异非不异。观义与语。亦复如是。若语异义者。则不因语辨义。而以语入义如灯照色。复次大慧。不生不灭自性涅槃三乘一乘心自性等。如缘言说义计着。堕建立及诽谤见。

　　(彼不生不灭等当无所缘而自证)。

　　异建立。异妄想。如幻种种妄想现。

　　(见一切法各别异相而起妄想谓如种种幻相故曰异建立异妄想)。

　　譬如种种幻。凡夫众生作异妄想。非圣贤也。

　　(佛言如幻但言其速灭尔非为其别异而起如幻之想也)。

　　尔时世尊欲重宣此义而说偈言。

　彼言说妄想　　建立于诸法
　以彼建立故

　　(缘彼言说而建立)。

　死堕泥犁中

　阴中无有我　　阴非即是我
　不如彼妄想　　亦复非无我
　一切悉有性　　如凡愚妄想
　若如彼所见　　一切应见谛
　一切法无性　　净秽悉无有
　不实如彼见　　亦非无所有

　　(谓一切无性无有者亦不实之断见)。

　　(颂曰缘他言义立宗风异此同归妄想中情识茫茫无实见不知何处觅真空)。

　　袪别智识相分第四十九

　　复次大慧。智识相今当说。若善分别智识相者。汝及诸菩萨则能通达智识之相。疾成阿耨多罗三藐三菩提。大慧。彼智有三种。谓世间。出世间。出世间上上。云何世间智。谓一切外道凡夫计著有无云何出世间智。谓一切声闻缘觉堕自共相希望计着。云何出世间上上智谓诸佛菩萨观无所有法见不生不灭。离有无品。如来地人法无我。缘自得生。大慧。彼生灭者是识不生不灭者是智。复次堕相无相及堕有无种种相因是识。超有无相是智。复次长养相是识。非长养相是智。复次有三种智。谓知生灭。知自共相。知不生不灭。复次无碍相是智。境界种种碍相是识。复次三事和合生方便相是识。无事方便自性相是智。

　　(本无所事一切方便还他自性)。

　　复次得相是识。不得相是智。

　　(诸识寂灭心境俱忘了无所得故曰不得)。

　　自得圣智境界。不出不入故如水中月。

　　(自得境界实相如如不见去来如水中月是谓圣智)。

　　尔时世尊欲重宣此义而说偈言。

　采集业为识　　不采集为智
　观察一切法　　通达无所有
　逮得自在力　　是则名为慧

　　(不采为智至此乃慧)。

　缚境界为心

　　(心未离缘不免于缚)。

　觉想生为智
　无所有及胜　　慧则从是生

　　(觉想为智至此乃慧)。

　心意及与识　　远离思惟想

　　(言慧如此)。

　得无思想法　　佛子非声闻
　寂静胜进忍　　如来清净智
　生于善胜义　　所行悉远离
　我有三种智　　圣开发真实
　于彼想思惟　　悉摄受诸性
　二乘不相应

　　(以思惟摄受故不相应)。

　智离诸所有

　计著于自性　　从诸声闻生
　超度诸心量　　如来智清净

　　(颂曰开标智识示群生只为凡愚眼未明三智立名皆是妄二乘非性亦非精如来地上超心量佛子湏知绝想情自得界中无出入还如月湛水中形)。

　　离外道转变见分第五十

　　复次大慧。外道有九种转变论。外道转变见生。

　　(谓之转变即有见相)。

　　所谓形处转变。相转变。因转变。成转变。见转变。性转变。缘分明转变。所作分明转变。事转变。是名九种转变见。

　　(今而非昔故曰转变)。

　　一切外道因是起有无。生转变论。云何形处转变。谓形处异见。譬如金变作诸器物。则有种种形处显现。非金性变。一切性变亦复如是。或有外道作如是妄想。乃至事变妄想。彼非如非异妄想故。

　　(非有如是非不如是皆心现妄想)。

　　如是一切性转变。当知如乳酪酒果等熟。外道转变妄想。彼亦无有转变。若有若无。自心现外性非性。

　　(彼不知自心所现外性本非性)。

　　大慧。如是凡愚众生。自妄想修习生。大慧。无有法若生若灭。如见幻梦色生。

　　(如实真心本无生灭有无转变外道妄习如彼幻梦遽生色相一切非实)。

　　尔时世尊欲重宣此义而说偈言。

　形处时转变　　四大种诸根
　中阴渐次生　　妄想非明智
　最胜于缘起　　非如彼妄想
　然世间缘起　　如乾闼婆城

　　(颂曰法身常住不迁移转变皆因性相迷万法纵横如幻梦觉来无物可思惟)。

　　解脱相续相分第五十一

　　尔时大慧菩萨复白佛言世尊。惟愿为说一切法相续义解脱义。若善分别一切法相续不相续相。我及诸菩萨善解一切相续巧方便。不堕如所说义计著相续。

　　(一切诸法本来空寂盖因言说文字计着其义故云)。

　　善于一切诸法相续不相续相。及离言说文字妄想觉。游行一切诸佛刹土。无量大众力自在通揔持之印。种种变化。光明照曜觉慧。善入十无尽句。无方便行犹如日月摩尼。四大于一切地离自妄想相见。见一切法如幻梦等。

　　(内观四大悉离妄想外观诸法一切如幻)。

　　入佛地身。于一切众生界随其所应而为说法而引导之。悉令安住一切诸法如幻梦等。离有无品及生灭妄想。异言说义。其身转胜。佛告大慧善哉善哉。谛听谛听。善思念之。当为汝说。大慧白佛言。唯然受教。

　　佛告大慧。无量一切诸法如所说义计著相续。所谓相计著相续。缘计著相续。性非性计著相续。生不生妄想计著相续。灭不灭妄想计著相续。乘非乘妄想计著相续。有为无为妄想计著相续。地地自相妄想计著相续。自妄想无间妄想计著相续。有无品外道依妄想计著相续。三乘一乘无间妄想计著相续。复次大慧。此及余凡愚众生自妄想相续。以此相续故。凡愚妄想如蚕作茧。以妄想[糸*系]自缠缠他。有无有相续相计着。复次大慧。彼中亦无相续及不相续相。见一切法寂静。妄想不生故。菩萨摩诃萨见一切法寂静。复次大慧。觉外性非性。自心现相无所有。

　　(菩萨当觉外性非本有性惟自心现本亦无有)。

　　随顺观察自心现量。有无一切性无相见。相续寂静故。于一切法无相续不相续相。

　　(以见分别有无故名相续以见诸法寂静故名不相续菩萨于此悉无是相)。

　　复次大慧。彼中无有若缚若解。余堕不如实觉知有缚有解。所以者何。谓于一切法有无有。无众生可得故。

　　(有缚有解是众生。计著有无然有无毕竟无众生可得)。

　　复次大慧。愚夫有三相续。谓贪恚痴及爱。未来有喜爱俱。

　　(未来爱俱所以相续)。

　　以此相续故。有趣相续。彼相续者续五趣。大慧。相续断者。无有相续不相续相。复次大慧。三和合缘。作方便计着。识相续无间生。方便计着则有相续。三和合缘识断见三解脱。一切相续不生。尔时世尊欲重宣此义而说偈言。

　不真实妄想　　是说相续相
　若知彼真实　　相续网则断
　于诸性无知　　随言说摄受
　譬如彼蚕虫　　结网而自缠
　愚夫妄想缚　　相续不观察

　　(颂曰真空无相没鬖髿相续还能缀得么堪笑凡愚依妄想如蚕缠了复缠他)。

　　了妄即空分第五十二

　　大慧复白佛言。如世尊所说。以彼彼妄想妄想彼彼性。

　　(妄性非故曰彼彼)。

　　非有彼自性。但妄想自性耳。

　　(谓非本来有性但自己妄想所成故曰妄想自性尔)。

　　世尊。若但妄想自性。非性自性相待者。非为世尊如是说烦恼清净无性过耶。一切法妄想自性非性故。

　　(大慧谓以一切性为妄想自性则必以性自性为非矣故曰非性自性相待若是则是以烦恼清净一切无性为过而世尊所说不然盖谓一切妄想皆自心现非本有性)。

　　佛告大慧。如是如是。如汝所说。大慧。非如愚夫性自性妄想真实。

　　(惟觉自心现性则一切如幻非如愚夫执以为真实)。

　　此妄想自性非有性。自性相然。

　　(圣所以不执为真实以其本非有性但自心现性相而然尔)。

　　大慧。如圣智有性自性。圣知圣见圣慧眼。如是性自性知。

　　(言妄想之性自性而不执着亦如圣知圣见之性自性所知)。

　　大慧白佛言。若使如圣以圣知圣见圣慧眼非天眼非肉眼。性自性如是知。非如愚夫妄想。

　　(此假问也圣亦不有天眼肉眼之分别但知性自性而已不同愚夫分别妄想)。

　　云何愚夫离是妄想。不觉圣性事故。

　　(大慧谓愚夫以不觉圣性事亦同诸圣之离妄想也)。

　　世尊。彼亦非颠倒非不颠倒。所以者何。谓不觉圣事性自性故。不见离有无相故。

　　(大慧谓圣以不见愚妄想为得而愚亦不见圣知见何为而不得)。

　　世尊。圣亦不如是见。如事妄想。不以自相境界为境界故。

　　(圣亦不如愚夫之见于外妄想一切如之自己境界未尝自认)。

　　世尊。彼亦性自性相。妄想自性如是现。不说因无因故谓堕性相见故。

　　(彼谓愚夫)。

　　异境界非如彼等如是无穷过。不觉性自性相故。

　　(自大慧白佛已下其意谓圣虽非如愚夫妄想然亦有圣知等性自性愚夫虽不离妄想然亦又离圣性妄想圣离有无相愚夫又不见离有无相圣亦不见事妄想不执自境界愚任妄想自性而不说因无因谓愚堕性相见而圣之异境界非如彼愚妄想无穷然亦不觉性自性相皆大慧反覆诘问之辞)。

　　世尊。亦非妄想自性。因性自性相。彼云何妄想非妄想。如实知妄想。

　　(圣亦非妄想而因性自性云何愚夫妄想自见非为妄想亦如佛之实知妄想)。

　　世尊。妄想异。自性相异。世尊。不相似因妄想自性相。彼云何各各不妄想。而愚夫不如实知。

　　(圣凡若妄想异则自性异今也凡圣异者以圣能因妄想自性相故然圣因性凡亦非妄想则是各不妄想云何愚夫不如圣之实知也)。

　　然为众生离妄想故说如。妄想相不如实有。

　　(以愚夫不如实知故为众生离妄想而说如谓彼妄想相不如圣之实有即是堕有见述在下文)。

　　世尊。何故遮众生有无有见事自性计着。圣智所行境界计着堕有见。说空法非性。而说圣智自性事。

　　(盖云佛遮众生有无自性计着而圣智境界计着反堕有见佛既说空法及非性而又说有见圣智自性事耶)。

　　佛告大慧。非我说空法非性。亦不堕有见说圣智自性事。然为令众生离恐怖句故。众生无始以来计着性自性相。圣智事自性计著相见。说空法。大慧。我不说性自性。

　　(佛为圣智事计着自性相见方说空法若有性自性见即堕有相故曰我不说性自性所说皆为众生故此又拂前性自性之迹)。

　　大慧。但我住自得如实空法。离惑乱相见。离自心现性非性见。

　　(若以自心现性皆本有性是著有也以为非性又着无也惟佛离此故得如实空法及如实印所印也)。

　　得三解脱。如实印所印。于性自性得缘自觉观察住。离有无事见相。

　　(佛言性自性盖欲众生观察妄念不离本心若执此相即堕有无当于自觉离诸有无)。

　　(颂曰如实真空佛所安还如用印一般般湏知无住方为住要识如来住也难)。

　　坏诸法不生宗分第五十三

　　复次大慧。一切法不生者。菩萨摩诃萨不应立是宗。所以者何。谓宗一切性非性故。

　　(谓法不生则是于一切性有非性之见)。

　　及彼因生相故。

　　(因有生对方立不生之宗)。

　　说一切法不生宗。彼宗则坏。彼宗一切法不生彼宗坏者。以宗有待而生故。又彼宗不生入一切法故。不坏相不生故。立一切法不生宗者。彼说则坏。

　　(不坏真相本自不生今乃建立是宗而入一切法则彼建立何为不坏)。

　　大慧。有无不生宗。彼宗入一切性有无相不可得。大慧。若使彼宗不生。一切性不生而立宗如是。彼宗坏以有无性相不生故。不应立宗。五分论多过故。展转因异相故。

　　(立一切不生宗外道五分论也谓之不生是对异相而立名若自相即无生与不生之见)。

　　及为作故。不应立宗分。

　　(本来寂灭今又言一切不生则有作病故不应立宗)。

　　谓一切法不生。如是一切法空。如是一切法无自性。不应立宗。大慧。然菩萨摩诃萨说一切法如幻梦。现不现相故。及见觉过故。

　　(谓一切法如幻梦之不实以明其现而未尝现则是现出不现之相故曰现不现相故一切不实觉而后灭则不免觉想之过故但云幻梦则是倏有还无不待觉而自灭故曰见觉过故盖言菩萨当说如幻梦不当说一切法不生)。

　　当说一切法如幻梦性。除为愚夫离恐怖句故。

　　(愚夫怖其著有堕空而离大乘之智故佛说无生以袪其惑)。

　　大慧。愚夫墯有无见。莫令彼恐怖。远离摩诃衍。尔时世尊欲重宣此义而说偈言。

　无自性无说　　无事无相续

　　(此皆愚夫不生之见)。

　彼愚夫妄想　　如死尸恶觉

　　(如死尸之不能变动此为恶觉)。

　一切法不生　　非彼外道宗

　　(外道不达其本)。

　至竟无所生　　性缘所成就

　　(不生之说缘想所成)。

　一切法不生　　慧者不作想
　彼宗因生故　　觉者悉除灭
　譬如翳目视　　妄见垂发相
　计着性亦然　　愚夫邪妄想
　施设于三有　　无有事自性

　　(虽有施设其体本空)。

　施设事自性　　思惟起妄想

　　(若有自性是思惟想)。

　相事设言教　　意乱极震掉
　佛子能超出　　远离诸妄想
　非水水想受　　斯从渴爱生
　愚夫如是惑　　圣见则不然
　圣人见清净　　三脱三昧生
　远离于生灭　　游行无所畏
　修行无所有　　亦无性非性
　性非性平等　　从是生圣果
　云何性非性　　云何为平等
　谓彼心不知　　内外极漂动
　若能坏彼者　　心则平等见

　　(颂曰万法如空自不生有无实理复何曾若于此说留宗𣅀饮药谁知病转增)。

　　离智即心分第五十四

　　尔时大慧菩萨复白佛言世尊。如世尊说如攀缘事。智慧不得。是施设量建立。

　　(于攀缘事无所用智如之而已故曰如攀缘事若不因施设亦不说攀缘也)。

　　施设所摄受非性。摄受亦非性。以无摄故智则不生。唯施设名耳。

　　(用智照以息攀缘则智生如攀缘而不与之分别则智灭故曰智慧不得以是故凡施设建立皆无摄受性而一切如幻故于施设惟名存耳)。

　　云何世尊。为不觉性自相共相异不异故智不得耶。为自相共相种种性自性相隐蔽故智不得耶。为山岩石壁地水火风障故智不得耶。为极远极近故智不得耶。为老小盲冥诸根不具故智不得耶。世尊。若不觉自共相异不异智不得者。不应说智。应说无智。以有事不得故。若复种种自共相性自性相隐蔽故智不得者。彼亦无智。非是智。世尊。有尔炎故智生。非无性。会尔炎故名为智。

　　(尔炎识会故名为智)。

　　若山岩石壁地水火风极远极近老小盲冥诸根不具智不得者。此亦非智。应是无智。以有事不可得故。佛告大慧。不如是。无智应是智。非非智。

　　(万法如如不开智眼乃为大智此破大慧无智及非智之疑)。

　　我不如是隐覆说攀缘事智慧不得是施设量建立。觉自心现量。有无有外性非性知而事不得。

　　(但觉自心现量则一切有无及性非性之所知皆非所知也故曰事不得)。

　　不得故。智于尔炎不生。顺三解脱。智亦不得。

　　(虽顺三解脱而智亦不自知其所顺经凡言智不得皆然)。

　　非妄想者无始性非性虚伪习智。作如是知。

　　(此智不得非如妄想者习无始虚伪立为知见如此)。

　　是知彼不知故。

　　(是知乃智者所不知故云)。

　　于外事处所相性无性妄想不断。

　　(妄想计其有性无性)。

　　自心现量建立说我我所相摄受计着。不觉自心现量。于智尔炎而起妄想。妄想故。外性非性观察不得。依于断见。

　　(昧者以有智而起妄故于外性非性莫之有得乃谓一切皆空此断见也)。

　　尔时世尊欲重宣此义而说偈言。

　有诸攀缘事　　智慧不观察
　此无智非智　　是妄想者说
　于不异相性　　智慧不观察
　障碍及远近　　是名为邪智
　老小诸根冥　　而智慧不生
　而实有尔炎　　是亦说邪智

　　(颂曰如所攀缘随建立勿开智明见纷纭但知一切惟心现万里秋空绝点云)。

　　如来说宗俱通相分第五十五

　　复次大慧。愚痴凡夫无始虚伪恶邪妄想之所回转。回转时自宗通及说通不善了知。着自心现外性相故。着方便说。于自宗四句清净通相不善分别。大慧白佛言。诚如尊教。惟愿世尊为我分别说通及宗通。我及余菩萨善于二通。来世凡夫声闻缘觉不得其短。

　　(一有所蔽则得以短之)。

　　佛告大慧。善哉善哉。谛听谛听。善思念之。当为汝说。大慧白佛言。唯然受教。

　　佛告大慧。三世如来有二种法通。谓说通及自宗通。说通者。谓随众生心之所应。为说种种众具契经。

　　(秦曰契今曰经)。

　　是名说通。自宗通者。谓修行者离自心现种种妄想。谓不墯一异俱不俱品。超度一切心意意识。自觉圣境离因成见相。一切外道声闻缘觉墯二边者所不能知。我说是名自宗通法。大慧。是名自宗通及说通相。汝及余菩萨应当修学。尔时世尊欲重宣此义而说偈言。

　我谓二种通　　宗通及言说
　说者授童蒙　　宗为修行者

　　(颂曰为对众生有说言谁知说里绝蹄筌宗通更了诸心识迥若虚空不立玄)。

　　离世论分第五十六

　　尔时大慧菩萨白佛言世尊。如世尊一时说言世间诸论种种辩说慎勿习近。若习近者摄受贪欲。不摄受法。世尊何故作如是说。

　　佛告大慧。世间言论种种句味。因缘譬喻。采集庄严。诱引诳惑愚痴凡夫。不入真实自通。不觉一切法妄想颠倒。堕于二边。凡愚痴惑而自破坏。诸趣相续。不得解脱。不能觉知自心现量。不离外性自性妄想计着。是故世间言论种种辩说。不脱生老病死忧悲苦恼诳惑迷乱。大慧。释提桓因广解众论。自造声论。彼世论者有一弟子。持龙形像。诣释天宫。建立论宗。要坏帝释千辐之轮。随我不如。断一一头以谢所屈。

　　(彼谓欲使随于我我或不如即断头以谢)。

　　作是要已。即以释法摧伏帝释。释堕负处即坏其车。还来人间。如是大慧。世间言论因譬庄严。乃至畜生亦能以种种句味惑彼诸天及阿修罗着生灭见。而况于人。是故大慧。世间言论应当远离。以能招致苦生因故。慎勿习近。大慧。世论者。惟说身觉境界而已。彼世论者乃有百千。但于后时后五十年。当破坏结集。

　　(结集谓藏教)。

　　恶觉因见盛故。恶弟子受。如是大慧。世论破坏结集。种种句味因譬庄严说外道事。着自因缘。无有自通。彼诸外道无自通论。于余世论广说无量百千事门。无有自通。亦不自知愚痴世论。

　　尔时大慧白佛言世尊。若外道世论种种句味因譬庄严无有自通。自事计著者。

　　(但于自事而有计着)。

　　世尊亦说世论。为种种异方诸来会众天人阿修罗。广说无量种种句味。亦非自通耶。亦入一切外道智慧言说数耶。

　　佛告大慧。我不说世论。亦无来去。唯说不来不去。大慧。来者趣聚会生。去者散坏。不来不去者是不生不灭。我所说义不堕世论妄想数中。所以者何。谓不计着外性非性。自心现处二边妄想所不能转。

　　(于自心所现不墯有无二边)。

　　相境非性。觉自心现。则自心现妄想不生。

　　(觉一切法自心所现则能知他妄想来处故妄想无从而生)。

　　妄想不生者。空无相无作。入三脱门。名为解脱。大慧。我念一时于一处住。有世论婆罗门来诣我所。不请空闲。便问我言。瞿昙一切所作耶。我时答言。婆罗门。一切所作。是初世论。彼复问言。一切非所作耶。我复报言。一切非所作。是第二世论。彼复问言。一切常耶。一切非常耶。一切生耶。一切不生耶。我时报言。是六世论。大慧。彼复问我言。一切一耶。一切异耶。一切俱耶。一切不俱耶。一切因种种受生现耶。我时报言。是十一世论。大慧。彼复问言。一切无记耶。一切记耶。有我耶。无我耶。有此世耶。无此世耶。有他世耶。无他世耶。有解脱耶。无解脱耶。一切刹那耶。

　　(刹那梵语一念)。

　　一切不刹那耶。虚空耶。非数灭耶。涅槃耶。瞿昙。作耶。非作耶。有中阴耶。无中阴耶。我时报言。婆罗门。如是说者。悉是世论。非我所说。是汝世论。我唯说无始虚伪妄想习气种种诸恶三有之因。不能觉知自心现量而生妄想。攀缘外性如外道法。我诸根义三合智生。

　　(谓知三缘和合而生者此外道见)。

　　我不如是。婆罗门。我不说因。不说无因。惟说妄想摄所摄性。施设缘起。非汝及余堕受我见相续者所能觉知。大慧。涅槃虚空灭。非有三种。但数有三耳。

　　复次大慧。尔时世论婆罗门复问我言。痴爱业因故有三有耶。

　　(三有即三界也)。

　　为无因耶。我时报言。此二者亦是世论耳。彼复问言。一切性皆入自共相耶。我复报言。此亦世论。婆罗门。乃至意流妄计外尘。皆是世论。

　　(谓意之流注计着外尘)。

　　复次大慧。尔时世论婆罗门复问我言。颇有非世论者不。我是一切外道之宗。说种种句味因缘譬喻庄严。我复报言。婆罗门。有。非汝有者。非为非宗非说非不说。种种句味非不因譬庄严。婆罗门言。何等为非世论。非非宗。非非说。我时报言。婆罗门。有非世论。汝诸外道所不能知。以于外性不实妄想虚伪计着故谓妄想不生。

　　(外道于外性有所计着而不知自谓妄想不生)。

　　觉了有无自心现量。妄想不生。不受外尘。妄想永息是名非世论。此是我法。非汝有也。婆罗门。略说彼识。若来若去。若生若死。若乐若苦。若溺若见。若触若着。种种相若和合相续。若受若因计着。婆罗门如是比皆是汝等世论。非是我有。大慧。世论婆罗门作如是问。我如是答。彼即默然不辞而退。思自通处。作是念言。沙门释子出于通外。说无生无相无因。觉自妄想现相。妄想不生。大慧。此即是汝向所问我。何故说习近世论种种辩说摄受贪欲。不摄受法。

　　大慧白佛言世尊。摄受贪欲及法。有何句义。佛告大慧。善哉善哉。汝乃能为未来众生。思惟咨问如是句义。谛听谛听。善思念之。当为汝说。大慧白佛言。唯然受教。

　　佛告大慧。所谓贪者。若取若舍。若触若味。系着外尘。墯二边见。复生苦阴。生老病死忧悲苦恼。如是诸患。皆从爱起。斯由习近世论及世论者。我及诸佛说名为贪。是名摄受贪欲。不摄受法。大慧。云何摄受法。谓善觉知自心现量。见人无我及法无我相。妄想不生。善知上上地离心意意识。一切诸佛智慧灌顶具足。摄受十无尽句。于一切法无开发自在。是名为法。所谓不墯一切见一切虚伪一切妄想一切性一切二边。大慧。多有外道痴人。墯于二边。若常若断。非黠慧者。受无因论则起常见。外因坏。因缘非性则起断见。

　　(以一切无因曰常缘于非性而堕空曰断皆不免有生灭相)。

　　大慧。我不见生住灭故。说名为法。大慧。是名贪欲及法。汝及余菩萨应当修学。尔时世尊欲重宣此义而说偈言。

　一切世间论　　外道虚妄说
　妄见作所作　　彼则无自宗
　惟我一自宗　　离于作所作
　为诸弟子说　　远离诸世论
　心量不可见　　不观察二心

　　(能现所现曰二心)。

　摄所摄非性　　断常二俱离
　乃至心流转　　是则为世论
　妄想不转者　　是人见自心
　来者谓事生　　去者事不现

　　(如镜现像)。

　明了知去来　　妄想不复生
　有常及无常　　所作无所作
　此世他世等　　斯皆世论通

　　(颂曰外道不明心量说妄将幻识诘真宗谁知眼里元无病自起空花乱太空)。

　　离涅槃想分第五十七

　　尔时大慧菩萨复白佛言。世尊所言涅槃者。为何等法名为涅槃。而诸外道各起妄想。佛告大慧。谛听谛听善思念之。当为汝说。如诸外道妄想涅槃。非彼妄想随顺涅槃。

　　(一切妄想随顺涅槃即真涅槃)。

　　大慧白佛言。唯然受教佛告大慧。或有外道阴界入灭。境界离欲。见法无常。心心法品不生。不念去来现在境界。诸受阴尽。如灯火灭。如种子坏。妄想不生。斯等于此作涅槃想。

　　(此云妄想不生谓以不生为想者)。

　　大慧。非以见坏。名为涅槃。

　　(彼盖坏灭诸见而即涅槃)。

　　大慧。或以从方至方。名为解脱。境界想灭。犹如风止。

　　(从方至方谓无有异趣境界之想虽灭而想性不灭如风暂止)。

　　或复以觉所觉见坏。名为解脱。或见常无常作解脱想。

　　(谓不起分别常无常见作解脱想以有想故不得解脱)。

　　或见种种相想。招致苦生因。思惟是已。不善觉知自心现量。怖畏于相而见无相。深生爱乐。作涅槃想。或有觉知内外诸法自相共相。去来现在有性不坏。作涅槃想。或谓我人众生寿命一切法坏。作涅槃想。

　　(不坏堕常坏即墯断)。

　　或以外道恶烧智慧。见自性及士夫。彼二有间士夫所出。名为自性。如冥初比求那转变求那是作者。作涅槃想。或谓福非福尽。或谓诸烦恼尽。或谓智慧或见自在是真实作生死者。作涅槃想。或谓展转相生。生死更无余因。如是。即是计着因。而彼愚痴不能觉知。不知故。作涅槃想。或有外道言得真谛道。作涅槃想。或见功德功德所起和合一异俱不俱。作涅槃想。或见自性所起。孔雀文彩种种杂宝及利刺等性。见已。作涅槃想。或有觉二十五真实。或王守护国受六德论。作涅槃想。或见时是作者时节。世间如是觉者。作涅槃想。

　　(凡有见时自谓有作时节凡夫觉此即堕断见)。

　　或谓性。或谓非性。或谓知性非性。或见有觉与涅槃差别。作涅槃想。有如是比种种妄想。外道所说。不成所成。智者所弃。大慧。如是一切。悉墯二边。作涅槃想。如是等外道涅槃妄想。彼中都无若生若灭。大慧。彼一一外道涅槃。彼等自论智慧观察。都无所立。如彼妄想心意来去漂驰流动。一切无有得涅槃者。大慧。如我所说涅槃者。谓善觉知自心现量。

　　(量有四种一现见二比知三譬喻四先胜相传彼外道于四度量悉皆不成)。

　　不着外性。离于四句。见如实处不墯自心现妄想。二边摄所摄不可得。一切度量不见所成。愚于真实。不应摄受。

　　(于真实相不自立知同于愚者亦无摄受)。

　　弃舍彼己。

　　(弃舍谓不着外性以至不应摄受等)。

　　得自觉圣法。知二无我。离二烦恼。净除二障。永离二死。上上地如来地如影幻等诸深三昧离心意意识。说名涅槃。大慧。汝等及余菩萨应当修学。当疾远离一切外道诸涅槃见。尔时世尊欲重宣此义而说偈言。

　外道涅槃见　　各各起妄想
　斯从心想生　　无解脱方便
　愚于缚缚者　　远离善方便
　外道解脱想　　解脱终不生
　众智各异趣　　外道所见通
　彼悉无解脱　　愚痴妄想故
　一切痴外道　　妄见作所作
　有无有品论　　彼悉无解脱
　凡愚乐妄想　　不闻真实慧
　言语三苦本　　真实灭苦因
　譬如镜中像　　虽现而非有
　于妄想心镜　　愚夫见有二
　不识心及缘　　则起二妄想

　　(愚昧本心与缘为二)。

　了心及境界　　妄想则不生
　心者即种种　　远离想所想
　事现而无现

　　(心无计着故)。

　如彼愚妄想

　　(万法如如无所分别故如愚者)。

　三有惟妄想　　外义悉无有

　　(外义外境也)。

　妄想种种现

　　(外义皆以妄想而现)。

　凡愚不能了
　经经说妄想　　终不出于名
　若离于言语　　亦无有所说

　　(颂曰纯真法界自圆成外道如何堕想情展转只因生灭相漂沉还落断常坑自心觉了非他物四句祛除更不萌清净境中无所得涅槃惟有一虚名)。

　　楞伽经纂卷第三(下)　　　　阿
中华藏第 097 册 No. 1821 楞伽经纂


　　楞伽经纂卷第四上　　　　阿

　　一切佛语心品第四

　　离一切根量分第五十八

　　尔时大慧菩萨白佛言世尊。惟愿为说三藐三佛陀。我及余菩萨善于如来自性。自觉觉他。佛告大慧。恣所欲问。我当为汝随所问说。大慧白佛言世尊。如来应供等正觉。为作耶。为不作耶。为事耶。为因耶。为相耶。为所相耶。为说耶。为所说耶。为觉耶。为所觉耶。如是等词句为异为不异。

　　佛告大慧。如来应供等正觉。于如是等词句。非事非因。所以者何。俱有过故。大慧。若如来是事者。或作或无常。无常故。一切事应是如来。我及诸佛皆所不欲。若非所作者。无所得故方便则空。同于兔角般大之子。以无所有故。大慧。若无事无因者则非有非无。若非有非无则出于四句。四句者是世间言说。若出四句者则不墯四句。不墯四句故智者所取。一切如来句义亦如是。慧者当知。如我所说一切法无我。当知此义无我性。是无我。

　　(佛说诸法无我以诸法中无有我性故说无我非是无有诸法自性故下文云云)。

　　一切法有自性无他性。如牛马。大慧。譬如非牛马性。马牛性。

　　(譬如牛无马性马无牛性非无自性)。

　　其实非有非无。彼非无自相。如是大慧。一切诸法非无自相。有自相。但非无我愚夫之所能知。以妄想故。

　　(声缘外道弃有堕空不离妄想故于诸法自相未能了知)。

　　如是一切法空。无生无自性。当如是知。

　　(谓若知此乃证空义)。

　　如是如来与阴。非异非不异。

　　(如来清净法身与诸阴界无异不异之性相)。

　　若不异阴者。应是无常。若异者方便则空。

　　(若离阴即是断见)。

　　若二者应有异。如牛角相似故不异。长短差别故有异。一切法亦如是。

　　(非离阴而别有法身故如牛角之相似然以方便而成实相兹所以有差别)。

　　大慧。如牛右角异左角。左角异右角。如是长短种种色各各异。大慧。如来于阴界入。非异非不异。如是如来解脱。非异非不异。如是如来以解脱名说。若如来异解脱者。应色相成。色相成故应无常。若不异者。修行者得相应无分别。而修行者见分别。是故非异非不异。如是智及尔炎。

　　(谓之尔炎则因物而起矣)。

　　非异非不异。大慧。智及尔炎非异非不异者。非常非无常。非作非所作。非有为非无为。非觉非所觉。非相非所相。非阴非异阴。非说非所说。非一非异非俱非不俱。非一非异非俱非不俱故。悉离一切量。

　　(见翳觉议是名为量)。

　　离一切量则无言说。无言说则无生。无生则无灭。无灭则寂灭。寂灭则自性涅槃。自性涅槃则无事无因。无事无因则无攀缘。无攀缘则出过一切虚伪。出过一切虚伪则是如来。如来则是三藐三佛陀。大慧。是名三藐三佛陀佛陀。三藐三佛陀佛陀者。离一切根量。尔时世尊欲重宣此义而说偈言。

　悉离诸根量　　无事亦无因
　已离觉所觉　　亦离相所相
　阴缘等正觉　　一异莫能见
　若无有见者　　云何而分别
　非作非不作　　非事亦非因
　非阴不在阴　　亦非有余杂
　亦非有诸性　　如彼妄想见
　当知亦非无　　此法法自尔
　以有故有无　　以无故有有
　若无不应受　　若有不应想
　或于我非我　　言说量流连
　沉溺于二边　　自坏坏世间
　解脱一切过　　正观察我通

　　(我通即无我是也)。

　是名为正观　　不毁大导师

　　(颂曰佛陀实际绝行踪非事非因蔑异同根量两头俱截断迥然忘照若虚空)。

　　不生不灭离言说分第五十九

　　尔时大慧菩萨复白佛言世尊。如世尊说修多罗。摄受不生不灭。

　　(梵语多罗此间契经谓经中摄受不生不灭之说)。

　　又世尊说不生不灭是如来异名。云何世尊。为无性故说不生不灭。为是如来异名。佛告大慧。我说一切法不生不灭。有无品不现。大慧白佛言世尊。若一切法不生者。则摄受法不可得。一切法不生故。若名字中有法者。唯愿为说。佛告大慧。善哉善哉。谛听谛听。善思念之。吾当为汝分别解说。大慧白佛言。唯然受教。

　　佛告大慧。我说如来非无性。亦非不生不灭。摄一切法亦不待缘故。不生不灭亦非无义。

　　(不生不灭若无实义即断见也)。

　　大慧。我说意生法身。如来名号。彼不生者。

　　(谓之意生虽生而未尝生乃是不生者)。

　　一切外道声闻缘觉七住菩萨非其境界。大慧。彼不生即如来异名。譬如因陁罗释迦不兰陁罗。如是等诸物。亦各有多名。亦非多名而有多性。亦非无自性。如是大慧。我于此娑呵世界。

　　(娑呵释言能忍)。

　　有三阿僧祇百千名号。愚夫悉闻。各说我名而不解我如来异名。大慧。或有众生知我如来者。有知一切智者。有知佛者。有知救世者有知自觉者。有知导师者。有知广导者。有知一切导者。有知仙人者。有知梵者。有知毗纽者。有知自在者。有知胜者。有知迦毗罗者。有知真实边者。有知月者。有知日者。有知主者。有知无生者。有知无灭者有知空者。有知如如者。有知谛者。有知实际者。有知法性者。有知涅槃者。有知常者。有知平等者。有知不二者。有知无相者。有知解脱者。有知道者有知意生者。大慧。如是等三阿僧祇百千名号。不增不减。此及余世界。皆悉知我如水中月不出不入。彼诸愚夫不能知我。堕二边故。然悉恭敬供养于我。而不善解知词句义趣。不分别名。不解自通。计着种种言说章句。于不生不灭作无性想。不知如来名号差别如因陁罗释迦不兰陁罗不解自通会归终极。于一切法随说计着。大慧。彼诸痴人作如是言义。如言说义说无异。

　　(谓彼义说不知自通亦如言说)。

　　所以者何。谓义无身故。言说之外更无余义。惟止言说。大慧。彼恶烧智。

　　(恶能灭慧如烧物然)。

　　不知言说自性。不知言说生灭义不生灭。大慧。一切言说堕于文字。义则不堕。离性非性故。无受生。亦无身。大慧。如来不说堕文字法。文字有无不可得故。除不堕文字。大慧。若有说言如来说堕文字法者。此则妄说。法离文字故。是故我等诸佛及诸菩萨。不说一字。不答一字。所以者何。法离文字故。非不饶益义说。言说者众生妄想故。大慧。若不说一切法者。教法则坏。教法坏者则无诸佛菩萨缘觉声闻。若无者谁说为谁。是故菩萨摩诃萨莫着言说。随宜方便广说经法。以众生希望烦恼不一故我及诸佛为彼种种异解众生而说诸法。令离心意意识故。不为得自觉圣智处。

　　(于圣智言处以别圣智不在言说)。

　　大慧。于一切法无所有。觉自心现量。离二妄想。诸菩萨摩诃萨依于义不依文字。若善男子善女人依文字者。自坏第一义。亦不能觉他。墯恶见相续而为众说。不善了知一切法一切地一切相。亦不知章句。若善一切法一切地一切相。通达章句。具足性义。彼则能以正无相乐而自娱乐。平等大乘建立众生。大慧。摄受大乘者。则摄受诸佛菩萨缘觉声闻。摄受诸佛菩萨缘觉声闻者。则摄受一切众生。摄受一切众生者。则摄受正法。摄受正法者。则佛种不断。佛种不断者。则能了知得殊胜入处。知得殊胜入处菩萨摩诃萨。常得化生建立大乘。十自在力现众色像。通达众生形类希望烦恼诸相。如实说法。如实者不异。如实者不来不去相。一切虚伪息。是名如实。

　　(谓之如实以明其非有是相)。

　　大慧。善男子善女子不应摄受随说计着。真实者离名字故。大慧。如为愚夫以指指物。愚夫观指。不得实义。如是愚夫随言说摄受计着。至竟不舍。终不能得离言说指第一实义。譬如婴儿。应食熟食。不应食生。若食生者则令发狂。不知次第方便熟故。大慧。如是不生不灭。不方便修则为不善。是故应当善修方便。莫随言说如视指端。是故大慧。于真实义当方便修。真实义者。微妙寂静。是涅槃因。言说者妄想合。妄想者集生死。大慧。真实义者从多闻者得。多闻者谓善于义。非善言说。善义者不随一切外道经论。身自不随。亦不令他随。是则名曰大德多闻。是故欲求义者。当亲近多闻所谓善义。与此相违计着言说。应当远离。

　　(颂曰如来境界岂容声苦口纷纷为众情离说离言方合道不生不灭只空名真心出入波中月法相纵横鉴里形实际义中无一字涅槃生死坦然乎)。

　　袪外道不生不灭分第六十

　　尔时大慧菩萨复承佛威神而白佛言世尊。世尊显示不生不灭。无有奇特。所以者何。一切外道因。亦不生不灭。世尊亦说虚空非数缘灭及涅槃界不生不灭。外道说因生诸世间。世尊亦说无明爱业妄想为缘生诸世间。彼因此缘。名差别耳。外物因缘亦如是。

　　(言外物则以别无明爱业者内也)。

　　如是世尊与外道论无有差别。微尘胜妙自在众生主等如是九物不生不灭。世尊亦说一切性不生不灭有无不可得。外道亦说四大不坏。自性不生不灭。四大常。是四大。乃至周流诸趣不舍自性。世尊所说亦复如是。

　　(外道分别诸大佛亦分别诸大)。

　　是故我言无有奇特。惟愿世尊为说差别。所以奇特胜诸外道。若无差别者。一切外道皆亦是佛。以不生不灭故。而世尊说一世界中多佛出世者。无有是处。如向所说一世界中应有多佛。无差别故。

　　(大慧谓佛不可多得故言无有是处若言多佛岂外道亦是佛而佛与外道更无差别耶)。

　　佛告大慧。我说不生不灭不同外道不生不灭。所以者何。彼诸外道有性自性。得不生不变相。

　　(此性自性谓自立不变之性相)。

　　我不如是墯有无品。大慧。我者离有无品。离生灭。非性非无性。如种种幻梦现故非无性。

　　(佛说无性但如幻梦而已既不著有亦不墯空故下文云云)。

　　云何无性。谓色无自性相。摄受现不现故。摄不摄故。

　　(色本无自性但人摄受与不摄受现与不现乃有或有或无之见)。

　　以是故一切性无性非无性。但觉自心现量。妄想不生。

　　(谓之无性非同断见但觉自心现量而妄想不生则自无性矣)。

　　安隐快乐。世事永息。愚痴凡夫妄想作事非诸圣贤。不实妄想如楗闼婆城及幻化人。大慧。如楗闼婆城及幻化人。种种众生商贾出入。愚夫妄想谓真出入。而实无有出者入者。但彼妄想故。如是大慧。愚痴凡夫起不生不灭惑。彼亦无有有为无为。如幻人生。其实无有若生若灭。性无性无所有故。一切法亦复如是离于生灭。愚痴凡夫墯不如实。起生灭妄想。非诸圣贤不如实者。

　　(圣贤不除妄想亦不如实然不起生灭想与凡夫异)。

　　不尔。如性自性。妄想亦不异。若异妄想者。计着一切性自性。不见寂静。

　　(不尔者异前之辞也如来于一切性自性如之而已于妄想未尝有异之之念)。

　　不见寂静者。终不离妄想。是故大慧。无相见胜。非相见相者受生因故不胜。

　　(见无相者名为胜相若非相而见有相则不断有生之因故为不胜)。

　　无相者。妄想不生。不起不灭。我说涅槃。大慧。涅槃者。如真实义见。离先妄想心心数法。

　　(如真实义见则虽见而无所见心心数法悉皆离之盖如来涅槃如实印所印无起灭之性相故也)。

　　逮得如来自觉圣智。我说是涅槃。尔时世尊欲重宣此义而说偈言。

　灭除彼生论　　建立不生义
　我说如是法　　愚夫不能知
　一切法不生　　无性无所有

　　(亦非无性)。

　乾闼婆幻梦　　有性者无因
　不生无自性　　何因空当说
　以离于和合　　觉知性不现
　是故空不生　　我说无自性
　谓一一和合　　性现而非有
　分析无和合　　非如外道见
　梦幻及垂发　　野马乾闼婆
　世间种种事　　无因而相现

　　(谓本无因惟心所现)。

　折伏有因论　　申畅无生义
　申畅无生者　　法流永不断
　炽然无因论　　恐怖诸外道

　　(或说无因以恐怖外道文)。

　　尔时大慧以偈问曰。

　云何何所因　　彼以何故生
　于何处和合　　而作无因论

　　尔时世尊复以偈答。

　观察有为法　　非无因有因
　彼生灭论者　　所见从是灭

　　尔时大慧说偈问曰。

　云何为无生　　为是无性耶
　为顾视诸缘　　有法名无生
　名不应无义　　惟为分别说

　　尔时世尊复以偈答。

　非无性无生　　亦非顾诸缘
　非有性而名　　名亦非无义
　一切诸外道　　声闻及缘觉
　七住非境界　　是名无生相
　远离诸因缘　　亦离一切事
　唯有微心住　　想所想俱离
　其身随转变

　　(谓转所依)。

　我说是无生　无外性无性

　　(亦无无性)。

　亦无心摄受

　断除一切见　　我说是无生
　如是无自性　　空等应分别
　非空故说空　　无生故说空
　因缘数和合　　则有生有灭
　离诸因缘数　　无别有生灭
　舍离因缘数　　更无有异性
　若言一异者　　是外道妄想
　有无性不生　　非有亦非无
　除其数转变　　是悉不可得
　但有诸俗数　　展转为钩锁
　离彼因缘锁　　生义不可得
　生无性不起　　离诸外道过
　但说缘钩锁　　凡愚不能了
　若离缘钩锁　　别有生性者
　是则无因论　　破坏钩锁义
　如灯显众像　　钩锁现若然
　是则离钩锁　　别更有诸性
　无性无有生　　如虚空自性
　若离于钩锁　　慧无所分别

　　(离钩锁而求法愚夫所分别尔)。

　复有余无生　　贤圣所得法
　彼生无生者　　是则无生忍
　若使诸世间　　观察钩锁者
　一切离钩锁　　从是得三昧
　痴爱诸业等　　是则内钩锁
　钻燧泥团轮　　种子等名外
　若使有他性　　而从因缘生
　彼非钩锁义　　是则不成就

　　(谓非圣智)。

　若生无自性　　彼为谁钩锁
　展转相生故　　当知因缘义
　坚湿暖动法　　凡愚生妄想
　离数无异法

　　(谓离锁更无别法)。

　是则说无性

　如医疗众病　　无有若干论
　以病差别法　　为说种种治
　我为彼众生　　破坏诸烦恼
　知其根优劣　　为彼说度门
　非烦恼根异　　而有种种法
　唯说一乘法　　是则为大乘

　　(颂曰不生不灭义如如外道如何辨等殊只为立名兼立相遂令归有或归无一灵妙觉波还水万种尘缘雪在炉如实界中亡取舍更无真妄可名模)。

　　袪外道七无常见分第六十一

　　尔时大慧菩萨复白佛言世尊。一切外道皆起无常妄想。世尊亦说一切行无常是生灭法。此义云何。为邪为正。为有几种无常。

　　佛告大慧。一切外道有七种无常。非我法也。何等为七。彼有说言。作已而舍。是名无常。有说形处坏。是名无常。有说即色是无常。有说色转变中间。是名无常。无间自之散坏。如乳酪等转变。中间不可见。无常毁坏一切性转。

　　(即色言色之相色转变言色之性故别立此句一切色相转变无穷而其中间转变之性不住散坏莫见其迹若乳变为酪是谓色转变无常也)。

　　有说性无常。有说性无性无常。有说一切法不生无常入一切法。

　　(以本不生而复生一切法是以不生而入生也以不生而入生故云不生无常入一切法)。

　　大慧。性无性无常者。谓四大及所造自相坏。四大自性不可得不生。

　　(外道谓四大相坏而四大自性不生不可得故言性无性无常)。

　　彼不生无常者。非常无常。一切法有无不生。分析乃至微尘不可见。是不生义非生。是名不生无常相。若不觉此者。墯一切外道生无常义。

　　(外道分析一切法皆不生故自立不生之相乃有不生无常之句若不觉此则是于不生中而反有生)。

　　大慧。性无常者。是自心妄想。非常无常性。所以者何。谓无常自性不坏。

　　(立无常性者谓无常自不坏灭而能坏灭诸法故下文云云)。

　　大慧。此是一切性无性无常事。除无常无有能令一切法性无性者。如杖瓦石破坏诸物。现见各各不异。是性无常事。非作所作有差别。此是无常。此是事。作所作无异者。一切性常无因性。

　　(立无常性者将以坏灭一切法性令皆无性如以杖瓦石等破坏诸物令各归坏灭所谓无常事也彼盖不知作者在乎心也所作者事物之有相也作与所作不同而外道谓非有差别皆欲归于无常故曰性无常者是自心妄想)。

　　大慧。一切性无性有因。非凡愚所知。非因不相似事生。若生者。一切性悉皆无常。是不相似事。作所作无有别异而悉见有异。

　　(性无性因自心现非因不相似事而生若不深探其因心所现而云因不相似事是着一切色相而见一切性皆无常矣若是则向之外道所谓作所作无有别异而今于一切色相悉见有异)。

　　若性无常者。堕作因性相。若堕者。一切性不究竟。

　　(真空无作无因立无常性以破坏一切色相是有作也因一切不相似色相而坏灭之是有因也以其溺于性相故曰不究竟)。

　　一切性作因相墯者。自无常应无常。无常无常故。一切性不无常。应是常。

　　(墯作因相则无常自性与物俱转亦无常夫自无常故一切性相皆应是常)。

　　若无常入一切性者。应堕二世。彼过去色与坏俱。未来不生。色不生故。现在色与坏相俱。色者四大积集差别。四大及造色自性不坏。离异不异故。一切外道一切四大不坏一切三有四大及造色。在所知。有生灭。

　　(大种造色非异非不异其自性亦不坏彼外道不灭诸大以三界依四大及微尘等是故随彼所知说生住灭)。

　　离四大造色。一切外道于何所思惟性无常。四大不生。自性相不坏故。

　　(外道虚妄分别谓离四大诸尘等法更有无常是故说言诸大不生以自性相常不坏故)。

　　离始造无常者。

　　(谓作已而舍也)。

　　非四大。复有异。四大各各异相自相故。非差别可得。彼无差别。斯等不更造。二方便不作。当知是无常。彼形处坏无常者。谓四大及造色不坏。至竟不坏。大慧。竟者分析乃至微尘。观察坏四大及造色。形处异见长短不可得。非四大。四大不坏形处坏现。墯在数论。

　　(外道以四大造色不坏分析乃至微尘但灭形状长短异见不灭四大造色故墯世论)。

　　色即无常者。谓色即是无常。彼则形处无常非四大。若四大无常者。非俗数言说。

　　(外道谓色无常即是形处无常非大种性若大种性亦无常者则无世事无世事者则墯世论又下文云云)。

　　世俗言说非性者。则堕世论。见一切性但有言说。不见自相生。转变无常者。谓色异性现非四大。如金作庄严具。转变现非金性坏。但庄严具处所坏。如是余性转变等亦如是。如是等种种外道无常见妄想。火烧四大时自相不烧。各各自相相坏者。四大造色应断。

　　(外道言如火烧诸大而自相尚在彼盖谓必待自相皆坏然后四大造色之相断已上皆外道见)。

　　大慧。我法起非常非无常。所以者何。谓外性不决定故。

　　(如来于外性如幻未尝决定有无之想)。

　　唯说三有微心。不说种种相有生有灭。四大合会差别。四大及造色故。妄想二种事摄所摄知。二种妄想离外性无性二种见。

　　(四大及造色二种事本来空寂皆以有摄及所摄性乃知尔如来如实而知二种妄想以不取有无二种相故)。

　　觉自心现量妄想者。思想作行生。非不作行。离心性无性妄想。

　　(觉自心现量者唯见自心妄想名为作行生而实不生以离心性及无性妄想故)。

　　世间出世间上上一切法。非常非无常。不觉自心现量。堕二边恶见相续。一切外道不觉自妄想。此凡夫无有根本。谓世间出世间上上从说妄想生。非凡愚所觉。尔时世尊欲重宣此义而说偈言。

　远离于始造　　及与形处异
　性与色无常　　外道愚妄想
　诸性无有坏　　大大自性住
　外道无常想　　没在种种见
　彼诸外道等　　无若生若灭
　大大性自常　　何谓无常想
　一切唯心量　　二种心流转
　摄受及所摄　　无有我我所
　梵天为树根　　枝条普周遍
　如是我所说　　唯是彼心量

　　(颂曰外道虽聦智弗长溺于性相说无常谁知心外无余法不摄纤尘是道场)。

　　超诸地相分第六十二

　　尔时大慧菩萨复白佛言世尊。唯愿为说一切菩萨声闻缘觉灭正受次第相续。若善于灭正受次第相续相者。我及余菩萨终不妄舍灭正受乐门。不堕一切声闻缘觉外道愚痴。

　　(自初地至十地皆由灭正受而入佛地故云灭正受次第相续或有声闻缘觉于此起涅槃想而于如来地不满足此大慧所以云不妄舍灭正受乐门不堕声闻外道愚痴不妄舍者谓于三昧乐有所持也)。

　　佛告大慧。谛听谛听。善思念之。当为汝说。大慧白佛言世尊。惟愿为说。

　　佛告大慧。六地起菩萨及声闻缘觉入灭正受。

　　(此声闻乃第六地声闻)。

　　第七地菩萨念念正受。离一切性自性相正受。

　　(灭诸念而正受者六地也随念不离正受七地为然以能离一切法自性自受)。

　　非声闻缘觉。

　　(此是七地菩萨非是七地声闻)。

　　诸声闻缘觉堕有行觉。摄所摄相灭正受。是故七地非念正受。

　　(声闻缘觉缘有为行而入正受及先堕摄所摄境界是七地声闻未能随念正受故曰非念正受所以别七地菩萨)。

　　得一切法无差别相非分。得种种相性。

　　(未得一切法无差别故曰非分以见诸法种种异相故)。

　　觉一切法善不善性相正受。是故七地无善念正受。

　　(分别善不善性相而入正受是七地声闻也于随念正受则无善巧方便故曰无善念正受亦以别七地菩萨)。

　　大慧。八地菩萨及声闻缘觉。心意意识妄想相灭。

　　(此声闻乃八地声闻也八地菩萨声闻于意识妄想非有断灭之想故曰相灭相灭者如圆觉云于一切处不起妄想于妄想境不加了知是也)。

　　初地乃至七地菩萨。观三界心意意识量离我我所。自妄想修堕外性种种相。

　　(七地菩萨观三界心意意识其本离我我所唯是自心妄想乃堕外性种种诸相此谓自七地堕外道邪径者)。

　　愚夫二种自心摄所摄。向无知不觉无始过恶虚伪习气所薰。

　　(二种自心谓外道于我我所及有无二边而生摄所摄计着不知由无始来过恶薰习)。

　　大慧。八地菩萨声闻缘觉涅槃。

　　(此文亦以别八地菩萨与八地声闻虽皆曰涅槃而实不同)。

　　菩萨者。三昧觉所持。是故三昧门乐不般涅槃。

　　(八地菩萨于三昧正受觉而有所持故虽有三昧乐而不作涅槃想)。

　　若不持者。如来地不满足。弃舍一切为众生事。佛种则断。

　　(三昧觉所持故不忘大悲本愿而为众生若一切灭尽而证涅槃即堕断空何众生之能顾愍)。

　　诸佛世尊为示如来不可思议无量功德。

　　(诸佛所以示现如来功德者为欲菩萨顾愍众生故)。

　　声闻缘觉三昧门得乐所牵故。作涅槃想。

　　(此八地声闻也菩萨非不涅槃无心于涅槃故不般涅槃声缘牵于三昧门乐则是有心于涅槃故曰想)。

　　大慧。我分部七地。

　　(分别部分其所得法)。

　　善修心意意识相。善修我我所摄受。人法无我。生灭自共相。

　　(人法无我生灭自共相皆善修也)。

　　善四无碍决定力。三昧门地次第相续入道品法。

　　(佛之分部七地菩萨所得如此)。

　　不令菩萨摩诃萨不觉自共相。不善七地堕外道邪径故立地次第。

　　(佛所以立地次第而分部七地者为此)。

　　大慧。彼实无有若生若灭。除自心现量。

　　(诸地次第皆是自心所现其实无有若生若灭如来于此但指惟心而一切生灭顿了)。

　　所谓地次第相续及三界种种行。愚夫所不觉。愚夫所不觉者。谓我及诸佛说地次第相续。及说三界种种行。

　　(世尊及诸佛以对治众生病故有诸地次第及三界种种行之说愚夫不觉而有执着殊不知佛说而未尝说也)。

　　(颂曰十地皆因邪径设那堪地上有声闻初根断灭方归正七地惟心妄始分八地常持三昧觉每于群品布慈云自心若了无余事阶渐纷纶只谩云)。

　　灭诸地而证圆觉分第六十三

　　复次大慧。声闻缘觉第八菩萨地。

　　(谓声闻在第八地者)。

　　灭三昧门乐醉所醉。不善自心现量。自共相习气所障。堕人法无我。法摄受见。妄想涅槃想。

　　(谓有人法无我之相及摄受法之见盖以妄想心为涅槃故)。

　　非寂灭智慧觉。大慧。菩萨者。见灭三昧门乐。本愿哀愍。大悲成就。

　　(第八菩萨见寂灭三昧乐门便能忆持本愿依大慈悲成就众生)。

　　知分别十无尽句。不妄想涅槃想。彼已涅槃妄想不生故。离摄所摄妄想。觉了自心现量。一切诸法妄想不生。不堕心意意识外性自性相计着妄想。非佛法因不生。随智慧生。

　　(八地菩萨已离诸法妄想于是复修一切佛法非因于此则余无所生然所以生非妄想生随智慧生)。

　　得如来自觉地。如人梦中方便度水。未度而觉。觉已思惟。为正为邪非正非邪。

　　(八地菩萨于如来自觉之地如人梦临大水欲渡其身未渡中间忽然便寤寤已思惟此为是实为复是虚)。

　　余无始见闻觉识因想。种种习气种种形处堕有无相。心意意识梦现。

　　(向之所见非虚非实唯是无始见闻觉识习气所薰不离有无二相至此则心意意识一切顿觉悉如幻梦随缘而现无去之之想觉已则灭无留之之情故曰梦现谓之梦现则现已还灭非有断灭之想也)。

　　大慧。如是菩萨摩诃萨。于第八菩萨地见妄想生初地转进至第七地。见一切法如幻等。方便度摄所摄心妄想。行已作佛法方便。未得者令得。

　　(第八地已无妄想生之见所可见者乃初地转进至七地所修行者皆第八地所见之妄想也唯见一切如幻而善离摄所摄心至此疑墯于空而乃勤修佛法未得令得故曰方便)。

　　大慧。此是菩萨涅槃方便不坏。离心意意识。得无生法忍。

　　(见如幻已而又复作佛事此乃涅槃方便非坏灭诸法名为涅槃故曰不坏盖由善离心意意识是以得证无生法忍)。

　　大慧。于第一义无次第相续说。无所有妄想寂灭法。

　　(次第说为喻菩萨之入外道邪径者妄想寂灭皆是对治法若第一义谛一切根量灭则妄想寂灭皆无所有矣)。

　　尔时世尊欲重宣此义而说偈言。

　心量无所有　　此住及佛地
　去来及现在　　三世诸佛说
　心量地第七

　　(第七地未离心量)。

　无所有第八

　　(至第八方无所有)。

　二地名为住　　佛地名最胜
　自觉智及净　　此则是我地
　自在最胜处　　清净妙庄严
　照曜如盛火　　光明悉遍至
　炽炎不坏目　　周轮化三有
　化现在三有　　或有先时化
　于彼演说乘　　皆是如来地
　十地则为初　　初则为八地
　第九则为七　　七亦复为八
　第二为第三　　第四为第五
　第三为第六　　无所有何次

　　(颂曰才登八地绝疑情心量因缘更不萌自得涅槃方便巧已离意识顿无生自心觉了谁求寂佛法何妨度众盲若到如来无所证梦中度水觉何曾)。

　　离常无常分第六十四

　　尔时大慧菩萨复白佛言世尊。如来应供等正觉为常无常。

　　佛告大慧。如来应供等正觉非常非无常。谓二俱有过。常者有作主过。

　　(谓常者是于虚寂中强立真常之性故云作主)。

　　常者一切外道说。作者无所作是故如来常。非常非作常。故有过。

　　(如来之常非无因而常亦非作主而常常与作常皆不免有过故)。

　　若如来无常者。有作无常过。阴所相相无性。阴坏则应断而如来不断。

　　(五阴相相本来无性若必欲阴坏而诸相断灭然佛如来实非断灭)。

　　大慧。一切所作皆无常如瓶衣等。一切皆无常过。

　　(若谓无常如瓶衣之无定相则一切法皆堕无常)。

　　一切智众具。方便应无义。以所作故。

　　(若一切所作皆无常则一切智众皆具有所修福慧悉空无义以无常有所作故)。

　　一切所作皆应是如来。无差别因性故。是故如来非常非无常。复次大慧。如来非如虚空常。如虚空常者。自觉圣智众具。无义过。

　　(前言如来非无常此言如来非常若如虚空之常空无所有则自觉圣智众皆具有一切皆无义矣)。

　　大慧。譬如虚空。非常非无常。离常无常一异俱不俱常无常过故不可说。是故如来非常。

　　(此言虽非如虚空常然亦如虚空之性无所变动离常无常等过一有所说即有情量名相几何而不堕于常无常耶)。

　　复次大慧。若如来无生常者。如兔马等角。以无生常故方便无义。以无生常过故如来非常。

　　(执无生而有常如兔马等角悉无所有则一切方便皆无义若是又堕断见此如来所以非常)。

　　复次大慧。更有余事知如来常。所以者何。谓无间所得智常故如来常。

　　(此述如来实有常住之法而非世之所谓常无常者)。

　　大慧。若如来出世若不出世。法毕定住。声闻缘觉诸佛如来无间住。

　　(声闻缘觉与如来所得智皆无间断故曰住)。

　　不住虚空。亦非愚夫之所觉知。大慧。如来所得智。是般若所薰。非心意意识彼诸阴界入处所薰。大慧。一切三有。皆是不实妄想所生。如来不从不实虚妄想生。

　　(谓如来无间之智毕定常住非住虚空非堕阴识但离妄缘即如如矣)。

　　大慧。以二法故有常无常。非不二。不二者。寂静一切法。无二生相故。

　　(语常无常则有二法唯不二法乃能寂静诸法以不二法者无生无二无性相故)。

　　是故如来应供等正觉非常非无常。大慧。乃至言说分别生。则有常无常过。分别觉灭者。则离愚夫常无常见。寂静慧者永离常无常非常无常薰。尔时世尊欲重宣此义而说偈言。

　众具无义者　　生常无常过
　若无分别觉　　永离常无常
　从其所立宗　　则有众杂义
　等观自心量　　言说不可得

　　(颂曰楞伽顶上绝纤尘常与无常属作因兔角无生归断见虚空笼统亦非真若能自觉方为道才有言辞便不亲湏到如来无间智超然常住迈群伦)。

　　楞伽经纂卷第四上

　　楞伽经纂卷第四(下)　　　　阿

　　灭识即藏分第六十五

　　尔时大慧菩萨复白言世尊。惟愿世尊更为我说阴界入生灭。彼无有我。谁生谁灭。愚夫者。依于生灭。不觉苦尽。不识涅槃。佛言善哉谛听。当为汝说。大慧白佛言。唯然受教。

　　佛告大慧。如来之藏是善不善因。能遍兴造一切趣生。譬如伎儿变现诸趣。离我我所。不觉彼故三缘和合方便而生。外道不觉计著作者。为无始虚伪恶习所薰。名为识藏。生无明住地。与七识俱。

　　(无明本无住地以有识藏乃生)。

　　如海浪身常生不断。离无常过。离于我论。自性无垢毕竟清净。

　　(言如来藏离作无常及有我论)。

　　其余诸识有生有灭。

　　(若堕于识即有生灭)。

　　意意识等念念有七。

　　(言因意识而有七识)。

　　因不实妄想取诸境界。种种形处计著名相。不觉自心所现色相。不觉苦乐。

　　(起苦乐受故云不觉)。

　　不至解脱。名相诸缠。贪生生贪。

　　(因贪生故乃生贪着)。

　　若因若攀缘彼诸受根灭。次第不生余自心妄想。不知苦乐。入灭受想正受。第四禅善真谛解脱。修行者作解脱想。不离不转名如来藏识藏。七识流转不灭。所以者何。彼因攀缘诸识生故。非声闻缘觉修行境界。不觉无我。自共相摄受生阴界入见。

　　(谓如来藏识藏止是其名不同因彼识藏而有攀缘故生诸识然非声闻外道所知境界以彼不觉二无我及于蕴界处而取自相共相故)。

　　如来藏五法自性人法无我。则灭地次第相续转进。

　　(谓修行者若见如来藏及五法三自性于人法悉皆无我乃能灭诸地次第而住不动地)。

　　余外道见不能倾动。是名住菩萨不动地。得十三昧道门乐。三昧觉所持。观察不思议佛法自愿。不受三昧门乐及实际。

　　(以观察佛法自愿则能顾愍众生不滞空寂故于三昧门乐及实际皆不受)。

　　向自觉圣趣。不共一切声闻缘觉及诸外道所修行道。得十贤圣种性道。及身智意生。

　　(所立之智如意之生)。

　　离三昧行。

　　(着三昧行即有三昧相故当离之)。

　　是故大慧。菩萨摩诃萨欲求胜进者。当净如来藏及识藏名。若无识藏名如来藏者则无生灭。

　　(有如来藏及识藏二种名则有是性相而生灭起矣故当净之净之则无所有也)。

　　大慧。然诸凡圣悉有生灭。修行者自觉圣趣现法乐住。不舍方便。

　　(虽曰如来藏无名亦无生灭而诸圣亦未尝与木石同性故悉有生灭以是故修行者虽自觉圣智法乐现前而不舍于勇猛精进故曰不舍方便)。

　　大慧。此如来藏识藏。一切声闻缘觉心想所见。虽自性净。客尘所覆故犹见不净非诸如来。

　　(如来无我之藏如如绝想本来清净一切声缘而以想见盖由客尘所覆而见不净)。

　　如来者。现前境界犹如掌中视阿摩勒果。

　　(自觉境界常现在前则不复有心想之见盖以无客尘覆故)。

　　大慧。我于此义。以神力建立。令胜鬘夫人。

　　(藏中胜鬘经是也)。

　　及利智满足诸菩萨等。宣扬演说如来藏及识藏名。七识俱生。声闻计着。见人法无我故胜鬘夫人承佛威神说如来境界。非声闻缘觉及外道境界。如来藏识藏。唯佛及余利智依义菩萨智慧境界。

　　(知声闻计着寂灭则如来藏不可离知心想有生灭见则如来藏不可即以是唯佛菩萨智慧境界)。

　　是故汝及余菩萨。于如来藏识藏当勤修学。莫但闻觉作知足想。

　　(未能自觉故曰闻觉)。

　　尔时世尊欲重宣此义而说偈言。

　甚深如来藏　　而与七识俱
　二种摄受生

　　(二种谓藏与识)。

　智者则远离

　如镜像现心

　　(心之所现如镜现像)。

　无始习所薰
　如实观察者　　诸事悉无事
　如愚见指月　　观指不观月
　计著名字者　　不见我真实
　心为工伎儿　　意如和伎者
　五识为伴侣　　妄想观伎众

　　(颂曰如来宝藏只虚名善恶皆由彼造成诸识尽时方合道灵机不染始无生有心作想应难净真谛攀缘亦未精争似现前无覆盖还如摩勒掌中擎)。

　　五法三自性二无我分别相分第六十六

　　尔时大慧菩萨白佛言世尊。惟愿为说五法自性识二种无我究竟分别相。我及余菩萨于一切地次第相续。分别此法入一切佛法。入一切佛法者。乃至如来自觉地。佛告大慧谛听谛听。善思念之。大慧白佛言。唯然受教。

　　佛告大慧。五法自性识二无我分别趣相者。谓名相妄想正智如如。若修行者修行入如来自觉圣趣。离于断常有无等见。现法乐正受住。现在前。

　　(谓修行者若观察此法入于如来自觉境界则得现法乐三昧常现在前未尝间昧所谓犹如掌中视阿摩勒果)。

　　大慧。不觉彼五法自性识二无我。自心现外性。凡夫妄想。非诸圣贤。大慧白佛言世尊。云何愚夫妄想生。非诸圣贤。佛告大慧。愚夫计着俗数名相。随心流散。流散已。种种相像貌堕我我所见希望。计着妙色。计着已。无知覆障生染着。染着已。贪恚痴所生业积集。积集已。妄想自缠。如蚕作茧。堕生死海诸趣旷野。如汲井轮。以愚痴故。不能知如幻野马水月自性离我我所。起于一切不实妄想。离相所相及生住灭。从自心妄想生。

　　(无实如幻奔驰如野马随现如水月彼皆自现其自现之性本来离我离相皆从自心妄想而生)。

　　非自在时节微尘胜妙生。愚痴凡夫随名相流。大慧。彼相者。眼识所照名为色。耳鼻舌身意意识所照名为声香味触法。是名为相。大慧。彼妄想者。施设众名。显示诸相。如此不异象马车步男女等名。

　　(谓以象马等名而显其相)。

　　是名妄想。大慧。正智者。彼名相不可得。犹如过客。

　　(非有断灭之相故)。

　　诸识不生。不断不常。不堕一切外道声闻缘觉之地。复次大慧。菩萨摩诃萨以此正智不立名相。非不立名相。舍离二见建立及诽谤知。

　　(离有无二见及建立诽谤之所知)。

　　名相不生。

　　(非必不立名相名相自不生矣)。

　　是名如如。大慧。菩萨摩诃萨住如如者。得无所有境界故。得菩萨欢喜地。得菩萨欢喜地已。永离一切外道恶趣。正住出世间趣。法相成熟。分别幻等一切法。自觉法趣相。

　　(分别如幻等法而证自得圣智所行法相)。

　　离诸妄想见性异相。次第乃至法云地。于其中间。三昧力自在。神通开敷。得如来地已。种种变化圆照示现。成熟众生。如水中月。善究竟满足十无尽句。为种种意解众生分别说法。

　　(随意生解曰意解)。

　　法身离意所作。

　　(法身无为悉离意识之所作至此乃名如如)。

　　是名菩萨入如如所得。

　　尔时大慧菩萨白佛言世尊。云何为三种自性入于五法。为各有自相宗。

　　(三自性谓妄想自性缘起自性成自性而皆又离于五法之内故曰入于五法)。

　　佛告大慧。三种自性及八识二种无我。悉入五法。大慧。彼名及相。是妄想自性。

　　(本无名相皆妄想生)。

　　若依彼妄想生心心法。名俱时生。如日光俱种种相。各别分别持。

　　(心本无所持以分别诸相而有所持故曰分别持以是故有缘起)。

　　是名缘起自性。大慧。正智如如者。不可坏故名成自性。复次大慧。自心现妄想八种分别。谓识藏意意识及五识身相者。

　　(识有身财故曰身相)。

　　不实相妄想故。我我所二摄受灭。二无我生。是故大慧。此五法者。声闻缘觉菩萨如来自觉圣智诸地相续次第。一切佛法悉入其中。复次大慧。五法者。相名妄想如如正智。大慧。相者。若处所形相色像等现。是名为相。若彼有如是相。名为瓶等。

　　(谓有瓶相即有瓶名)。

　　即此非余。是说为名。施设众名。显示诸相。瓶等心心法。是名妄想。

　　(若依瓶相而生瓶名心及心法皆然)。

　　彼名彼相。毕竟不可得。始终无觉。

　　(凡有觉皆觉想)。

　　于诸法无展转不实妄想。是名如如真实决定究竟自性不可得。彼是如相。我及诸佛随顺入处。普为众生如实演说。施设显示于彼。

　　(示彼众生)。

　　随入正觉。不断不常。妄想不起。随顺自觉圣趣。一切外道声闻缘觉所不得相。

　　(无复有声闻外道之相故曰不得相)。

　　是名正智。大慧。是名五法三种自性八识二种无我。一切佛法悉入其中。是故大慧。当自方便学。亦教他人勿随于他。尔时世尊欲重宣此义而说偈言。

　五法三自性　　及与八种识
　二种无有我　　悉摄摩诃衍
　名相虚妄想　　自性二种相
　正智及如如　　是则为成相

　　(颂曰三般自性示真诠悉入楞伽五法玄湏了相名皆是妄迥离妄想即忘缘如如正智何湏觉人法忘情始得圆高步便超三界外从兹亲摘火中莲)。

　　优昙恒沙譬喻分第六十七

　　尔时大慧菩萨复白佛言世尊。如世尊所说句。过去诸佛如恒河沙。未来现在亦复如是。云何世尊。为如说而受。为更有余义。惟愿如来哀愍解说。佛告大慧。莫如说受。三世诸佛量非如恒河沙。所以者何。过世间望。非譬所譬。以凡愚依计常外道妄想。长养恶见。生死无穷。欲令厌离生死趣轮。精勤胜进故。为彼说言。诸佛易见。非如优昙钵华难得见故息方便求。

　　(若言难遇如优昙钵华即生退怯故说易见如恒河沙所以诱之欲其进也)。

　　有时复观诸受化者作是说言。佛难值遇如优昙钵华。优昙钵华无已见今见当见。

　　(说诸佛出世如优昙钵华者依可化众生故故云观诸受化者)。

　　如来者。世间悉见。不以建立自通故说言如来出世如优昙钵华。

　　(谓世间虽悉见如来而不得自觉圣智境界故说言如优昙钵华)。

　　大慧。自建立自通者。过世间望。

　　(谓自觉圣智所得世间无等过诸譬喻故云过世间望)。

　　彼诸凡愚所不能信。自觉圣智境界无以为譬。真实如来过心意意识所见之相。不可为譬大慧。然我说譬佛如恒沙。无有过咎。

　　(譬佛如沙非为多故所譬具在下文非一义也)。

　　譬如恒沙。一切鱼鳖斩收魔罗师子象马人兽践踏。沙不念言。彼恼乱我而生妄想。自性清净无诸垢污。如来应供等正觉。自觉圣智恒河。大力神通自在等沙。一切外道诸人兽等一切恼乱。如来不念而生妄想。如来寂然无有念想。如来本愿以三昧乐安众生故无有恼乱。犹如恒河。等无有异。又断贪恚故。

　　(其待鱼鳖输[(冰-水+〡)*ㄆ]等物等无有异故曰又断贪恚)。

　　譬如恒沙。是地自性。劫尽烧时烧一切地。而彼地大不舍自性。与火大俱生故。其余愚夫作地烧想。而地不烧。以火因故。如是如来法身。如恒沙不坏。

　　(地以火生而愚夫作地烧想地实不烧一切有身俱坏凡夫作法身坏想而如来法身实不坏)。

　　大慧。譬如恒沙。无有限量。如来光明亦复如是无有限量。为成熟众生故普照一切诸佛大众。大慧。譬如恒沙。别求异沙永不可得。如是如来应供等正觉无生死生灭。有因缘断故。大慧。譬如恒沙。增减不可得知。如是如来智慧成熟众生。不增不减。非身法故。身法者有坏。如来法身非是身法。

　　(身法即有坏之身相)。

　　如压恒沙。油不可得。如是一切极苦众生逼迫如来。乃至众生未得涅槃。不舍法界自三昧愿乐。以大悲故。

　　(众生极苦遂感如来发大悲本愿故曰逼迫犹压沙也压沙而油不可得欲令如来舍离法界中深心愿乐亦不可得)。

　　大慧。譬如恒沙。随水而流。非无水也。如是如来所说一切诸法随涅槃流。是故说言如恒河沙。

　　(沙譬则一切诸法水譬则涅槃流法虽千变皆随涅槃未有一法而不涅槃者故曰非无水也虽所说一切法皆随涅槃流而未尝随诸去流转故曰随流而性常)。

　　如来不随诸去流转。去是坏义故。

　　(以涅槃非坏故不随诸去流转)。

　　大慧。生死本际不可知。不知故。云何说去。去者断义而愚夫不知。大慧白佛言世尊。若众生生死际不可知者。云何解脱可知。佛告大慧。无始虚伪过恶妄想习气因灭。自心现。知外义妄想身转。解脱不灭。是故无边。非都无所有。为彼妄想作无边等异名。

　　(无始因灭然后觉知自心所现觉心自现则能了知外境不为妄想所转故名解脱解脱者非是坏灭虽说无边非都无所有曰无边者亦为众生妄想而立异名耳)。

　　观察内外离于妄想。无异众生。智及尔炎一切诸法悉皆寂静。

　　(谓以解脱知见观察内外诸法则离于妄想无别有众生盖以即此妄想名为众生故如是观者智及尔炎悉皆寂静以解脱者识破众生妄想心故故下文云云)。

　　不识自心现妄想故妄想生。若识则灭。

　　(一切妄想不患不灭惟患其不能识了若能识了则妄想无自而生所谓解脱者此也)。

　　尔时世尊欲重宣此义而说偈言。

　观察诸导师　　犹如恒河沙
　不坏亦不去　　亦复不究竟
　是则为平等　　观察诸如来
　犹如恒沙等　　悉离一切过
　随流而性常　　是则佛正觉

　　(颂曰譬彼优昙亦未亲恒沙设喻义兼陈不流不去如常寂无减无增类法身迥绝因缘何所异任他恼乱不曾嗔为君更说无穷量还似光明照刹尘)。

　　刹那坏相差别分第六十八

　　尔时大慧菩萨复白佛言。惟愿为说一切诸法刹那坏相。

　　(刹那念也一念之顷心意俱生展转变坏故曰利那坏相盖愚夫计着识相而然)。

　　世尊。云何一切法刹那。佛告大慧。谛听谛听。善思念之。当为汝说。

　　佛告大慧。一切法者。谓善不善无记。有为无为。世间出世间。有罪无罪。有漏无漏。受不受。大慧。略说心意意识及习气。是五受阴因。是心意意识习气长养。凡愚善不善妄想。

　　(识习气有善不善分别此刹那见也)。

　　大慧。修三昧乐。三昧正受现法乐住。名为贤圣善无漏。

　　(法乐现前而住则无复妄想矣此谓非刹那者)。

　　大慧。善不善者谓八识。何等为八。谓如来藏名识藏。

　　(如来藏识藏其实一也以其未堕名相则曰如来藏以其堕于名相则号为识藏故曰名识藏)。

　　心意意识及五识身。非外道所说。大慧。五识身者。心意意识俱。善不善相展转变坏。相续流注。不坏身生。亦生亦灭。不觉自心现。次第灭。余识生。形相差别摄受。

　　(不坏身犹真识也随顺意识而生生已还灭若不觉自心所现则次第灭时别识生起取于种种形相差别)。

　　意识五识俱相应生。刹那时不住。名为刹那。

　　(谓念念不住故名刹那)。

　　大慧。刹那者。名识藏如来藏意俱生。识习气刹那。

　　(刹那坏者识习气也如来藏与意俱生乃有刹那坏相)。

　　无漏习气非刹那非凡愚所觉。计着刹那论故。不觉一切法刹那非刹那。以断见坏无为法。

　　(凡愚计着一切诸法刹那变坏而不能知一切诸法有是刹那非刹那故乃计无为同诸法坏是堕断见故曰以断见坏无为法)。

　　大慧。七识不流转。不受苦乐。非涅槃因。

　　(七识刹那变坏不与生死俱转故云不流转不受苦乐唯如来藏生死流转故受苦乐为涅槃因)。

　　大慧。如来藏者。受苦乐与因俱。若生若灭。四住地无明住地所醉。凡愚不觉刹那见。妄想薰心。

　　(凡愚不能了知如来之藏起刹那见故为妄想所薰)。

　　复次大慧。如金金刚佛舍利。得奇特性。终不损坏。大慧。若得无间有刹那者。圣应非圣而圣未曾不圣。

　　(无间有刹那谓刹那非刹那者若得无间有刹那则虽圣之名亦不免于名相故亦坏圣亦坏而湛然者不期于存而独存是乃所以圣故曰未曾不圣)。

　　如金金刚。虽经劫数。称量不减。

　　(以刹那本无所成亦无所坏若得无间有刹那则无复刹那不刹那见故如金刚等何成坏之足云)。

　　云何凡愚不善于我隐覆之说。于内外一切法作刹那想。

　　(佛说刹那所以息烦乱而凡愚无知作刹那想)。

　　(颂曰堪叹谁知坏刹那若还计着又成魔刹那一切皆云坏借问真空坏得么)。

　　三种波罗蜜差别分第六十九

　　大慧菩萨复白佛言世尊。如世尊说六波罗蜜满足。得成正觉。何等为六佛告大慧。波罗蜜有三种分别。谓世间。出世间。出世间上上。世间波罗蜜者。我我所摄受计着。摄受二边。为种种受生处。

　　(欲邀福于来世故行波罗蜜)。

　　乐色声香味触故满足檀波罗蜜。戒忍精进禅定智慧亦如是。凡夫神通及生梵天。

　　(贪于色等境界而欲成就神通生于梵天非善于六度者也)。

　　出世间波罗蜜者。声闻缘觉堕摄受涅槃故行六波罗蜜。乐自己涅槃乐。

　　(不觉自心所现作涅槃想而摄受之故以行六波罗为乐)。

　　出世间上上波罗蜜者。觉自心现妄想量。摄受及自心二故。不生妄想。

　　(觉自心现妄想则知摄与所摄及自心与妄想皆是二法以觉此故不生妄想)。

　　于诸趣摄受非分。

　　(悉无诸趣摄受故曰非分)。

　　自心色相不计着。

　　(声闻缘觉虽能灭外色相而计着自心之色相若前之自己涅槃乐是也至此则不然矣)。

　　为安乐一切众生故生檀波罗蜜。起上方便。

　　(为安乐众生而起最上方便此善于布施也)。

　　即于彼缘。妄想不生。戒是尸波罗蜜。

　　(即诸境界不起妄想则无去取离着之见此善于持戒也)。

　　即彼妄想不生。忍知摄所摄。是羼提波罗蜜。

　　(即于不起妄想忍知能摄所摄自性此善于忍辱也)。

　　初中后夜。精勤方便。随顺修行。方便妄想不生。是毗梨耶波罗蜜。

　　(随顺如实修行于修行方便亦不起方便之想此善于精进也)。

　　妄想悉灭。不堕声闻涅槃摄受。是禅波罗蜜。

　　(声闻有涅槃想故有摄受非此始名禅定)。

　　自心妄想非性。

　　(觉自心妄想皆非有性故曰非性)。

　　智慧观察。不堕二边。先身转胜而不可坏。

　　(转先身而即胜如金刚之不可坏)。

　　得自觉圣趣。是般若波罗蜜。尔时世尊欲重宣此义而说偈言。

　空无常刹那　　愚夫妄想作
　如河灯种子　　而作刹那想
　刹那息烦乱　　寂静离所作
　一切法不生　　我说刹那义
　物生则有灭　　不为愚者说

　　(愚者不晓刹那义而作想)。

　无间相续性　　妄想之所薰
　无明为其因　　心则从彼生
　乃至色未生　　中间有何分
　相续次第灭　　余心随彼生
　不住于色时　　何所缘而生
　以从彼生故　　不如实因生

　　(谓非因实际而生)。

　云何无所成　　而知刹那坏
　修行者正受　　金刚佛舍利
　光音天宫殿　　世间不坏事
　住于正法得　　如来智具足
　比丘得平等　　云何见刹那
　乾闼婆幻等　　色无有刹那
　于不实色等　　视之若真实

　　(一切色相无非实际)。

　　(颂曰世俗波罗乐色声声缘摄受涅槃城自心觉了方为上六度从兹绝想情)。

　　如来说法离诸过差别分第七十

　　尔时大慧菩萨复白佛言世尊。世尊记阿罗汉。

　　(记谓受记)。

　　得成阿耨多罗三藐三菩提。与诸菩萨等无差别。一切众生法不涅槃。谁至佛道。从初得佛至般涅槃。于其中间不说一字。亦无所答。如来常定故亦无虑亦无察。化佛化作佛事。何故说识刹那展转坏相。金刚力士常随侍卫。何不施设本际。现魔魔业恶业果报。旃遮摩纳孙陁利女空钵而出。恶业障现。云何如来得一切种智而不离诸过。佛告大慧。谛听谛听。善思念之。当为汝说。大慧白佛言。善哉世尊。唯然受教。

　　佛告大慧。为无余涅槃故。说诱进行菩萨行者故。此及余世界修菩萨行者乐声闻乘涅槃。为令转声闻乘进向大乘。

　　(授声闻言无上正觉凡以诱进也)。

　　化佛授声闻记。非是法佛。因是故记诸声闻与菩萨不异。大慧。不异者。声闻缘觉诸佛如来烦恼障断解脱一味。

　　(只解脱烦恼一味尔)。

　　非智障断。

　　(声缘烦恼障断与如来同智障不断与如来异)。

　　大慧。智障者。见法无我。殊胜清净。

　　(智障要见法无我性乃得清净是智障断也)。

　　烦恼障者。先习见人无我断。七识灭。

　　(谓先所习人无我见至此而断然后意识舍离是烦恼障断也)。

　　法障解脱。识藏习灭。究竟清净。

　　(烦恼障断止于七识灭尔至于法障解脱然后识藏习灭故曰究竟清净此已下说诸佛如来)。

　　因本住法故。前后非性。

　　(本住法即常住真心前云如树木心是也一切圆融前后皆非有性)。

　　无尽本愿故。如来无虑无察而演说法。

　　(以本愿无尽故不忘演说然所以演说实出于无虑无察)。

　　正智所化故。念不妄故。无虑无察。

　　(所以化人出自正智实无妄念故凡所演说无虑无察)。

　　四住地无明住地习气断故。二烦恼断。离二种死。觉人法无我及二障断。

　　(以无明习气断故方断二烦恼乃至二障断)。

　　大慧。心意意识眼识等七刹那。习气因。善无漏品离。不复轮转。如来藏者轮转。涅槃苦乐因。空乱意慧愚痴凡夫所不能觉。大慧。金刚力士所随护者。是化佛耳。非真如来。真如来者。离一切根量。一切凡夫声闻缘觉及外道根量悉灭。得现法乐住。无间法智忍故非金刚力士所护。一切化佛不从业生化。化佛者非佛。不离佛。因陶家轮等众生所作相而说法。

　　(如陶家轮造出百千器类皆因众生所作之相此化佛说法也)。

　　非自通处说自觉境界。

　　(既曰化佛故云非自通处)。

　　复次大慧。愚夫依七识身灭。起断见。不觉识藏故起常见。

　　(愚夫以七识身灭而谓一切断灭故起断见不觉识藏本无所有执以为真常之法故起常见)。

　　自妄想故不知本际。自妄想慧灭故解脱四住地无明住地。

　　(自妄想之慧灭乃能解脱无明)。

　　习气断故一切过断。尔时世尊欲重宣此义而说偈言。

　三乘亦非乘　　如来不磨灭
　一切佛所记　　说离诸过恶
　为诸无间智　　及无余涅槃
　诱进诸下劣　　是故隐覆说
　诸佛所起智　　即分别说道
　诸乘非为乘　　彼则非涅槃

　　(智者乘无乘及涅槃)。

　欲色有及见

　　(欲界色界三有及见)。

　说是四住地
　意识之所起　　识宅意所住
　意及眼识等　　断灭说无常
　或作涅槃见　　而为说常住

　　(此皆因众生而说一切法)。

　　(颂曰大慈金口何曾失诱进声缘故佛同已了妄缘冥虑察不忘本愿演宗风藏心轮转非无漏化佛因他岂自通若识如来真境界迥离根量等虚空)。

　　戒饮食分第七十一

　　尔时大慧菩萨以偈问言。

　彼诸菩萨等　　志求佛道者
　酒肉及与葱　　饮食为云何
　惟愿无上尊　　哀愍为演说
　愚夫所贪着　　臭秽无名称
　虎狼所甘嗜　　云何而可食
　食者生诸过　　不食为福善
　惟愿为我说　　食不食罪福

　　大慧菩萨说偈问已。复白佛言。惟愿世尊为我等说食不食肉功德过恶我及诸菩萨于现在未来。当为种种希望食肉众生分别说法令彼众生慈心相向。得慈心已。各于住地清净明了。疾得究竟无上菩提。声闻缘觉自地止息已。亦得速成无上菩提。恶邪论法诸外道辈。邪见断常颠倒计着。尚有遮法不听食肉。况复如来世间救护正法成就而食肉邪。佛告大慧。善哉善哉。谛听谛听。善思念之。当为汝说。大慧白佛言。唯然受教。

　　佛告大慧。有无量因缘不应食肉。然我今当为汝略说。谓一切众生从本已来。展转因缘常为六亲。以亲想故。不应食肉。驴骡骆驼狐狗牛马人兽等肉。屠者杂卖故。不应食肉。不净气分所生长故。不应食肉。众生闻气悉生恐怖。如旃陁罗及谭婆等。狗见憎恶惊怖群吠故。不应食肉。令修行者慈心不生故。不应食肉。凡愚所嗜臭秽不净。无善名称故。不应食肉。令诸咒术不成就故。不应食肉。以杀生者见形起识。深味着故。不应食肉。彼食肉者。诸天所弃故。不应食肉。令口气臭故。不应食肉。多恶梦故。不应食肉。空闲林中虎狼闻香故。不应食肉。令饮食无节量故。不应食肉。令修行者不生厌离故。不应食肉。我尝说言。凡所饮食。作食子肉想。作服药想故。不应食肉。听食肉者无有是处。复次大慧。过去有王。名师子苏陁婆。食种种肉。遂至食人。臣民不堪。即便谋反。断其俸禄。以食肉者有如是过故。不应食肉。复次大慧。凡诸杀者。为财利故杀生屠贩。彼诸愚痴食肉众生。以钱为网而捕诸肉。彼杀生者。若以财物。若以钩网。取彼空行水陆众生。种种杀害。屠贩求利。亦无不教不求不想而有鱼肉。以是义故。不应食肉。大慧。我有时说遮五种肉。或制十种。今于此经。一切种一切时开除方便一切悉断。大慧。如来应供等正觉尚无所食。况食鱼肉。亦不教人。以大悲前行故视一切众生犹如一子。是故不听令食子肉。尔时世尊欲重宣此义而说偈言。

　曾悉为亲属　　鄙秽不净杂
　不净所生长　　闻气悉恐怖
　一切肉与葱　　及诸韭蒜等
　种种放逸酒　　修行常远离
　亦常离麻油　　及诸穿孔床
　以彼诸细虫　　于中极恐怖
　饮食生放逸　　放逸生诸觉
　从觉生贪欲　　是故不应食
　由食生贪欲　　贪令心迷醉
　迷醉长爱欲　　生死不解脱
　为利杀众生　　以财网诸肉
　二俱是恶业　　死堕叫呼狱
　若无教想求　　则无三净肉
　彼非无因有　　是故不应食
　彼诸修行者　　由是悉离远
　十方佛世尊　　一切咸诃责
　展转更相食　　死堕虎狼类
　臭秽可厌恶　　所生常愚痴
　多生旃陀罗　　猎师谭婆种
　或生陀夷尼　　及诸食肉性
　罗刹猫狸等　　遍于是中生
　缚象与大云　　央掘利魔罗
　及此楞伽经　　我悉制断肉
　诸佛及菩萨　　声闻所诃责
　食已无惭愧　　生生常痴冥
　先说见闻疑　　已断一切肉
　妄想不觉知　　故生食肉处
　如彼贪欲过　　障碍圣解脱
　酒肉葱韭蒜　　悉为圣道障
　未来世众生　　于肉愚痴说
　言此净无罪　　佛听我等食
　食如服药想　　亦如食子肉
　知足生厌离　　修行行乞食
　安住慈心者　　我说常厌离
　虎狼诸恶兽　　恒可同游止
　若食诸血肉　　众生悉恐怖
　是故修行者　　慈心不食肉
　食肉无慈慧　　永背正解脱
　及违圣表相　　是故不应食
　得生梵志种　　及诸修行处
　智慧富贵家　　斯由不食肉

　　(颂曰如来不食度群伦况嗜腥膻染秽人秘典一时都禁断修行从此得通津)。

　　(○揔颂曰如来只为闵痴盲岂惮相将入草行纸笔迹中传了义胸喉响里演无生也知明月元非指要觅真金不免烹若问楞伽端的意举头拟议八千程)。

　　楞伽经纂卷第四(下)

　　楞伽后序

　　世疑达磨西来不立文字以楞伽秘典为非达磨所传乃魏流支之妄呜呼是未尝知祖意面壁九年杜绝言句门人得髓不容以声此西来之𣅀也柰何后学智劣世远师讹无所折正学者必待扬眉拭眦而尽得之则达磨之教得其传者几希矣是故我祖不免取上乘一心之典并以传授且曰吾有楞伽四卷是佛之心印使法亡而典存上根利器者可由此而证道传讹习异者亦可由此而折正虽历百千世而宗风不坠者其有赖于斯乎马祖尝曰达磨自天笁来传上乘一心之法引楞伽经以佛语心为宗以无门为法门其言着在方𠕋以达磨授经之言为非则马祖亦诬人矣夫马祖师让让师六祖其言必有师承使楞伽果出于流支之伪滥胡不折正于马祖独于数百载而下折正于人乎流支之说果何经据而云以传灯为出于景德之后今为此说者果出于景德之前乎若以二祖非人勿传之说为非是未尝知先圣有醍醐上味翻为毒药之语也今楞伽无传则已其文具存试取而读之有一言违先圣之𣅀乎但恐其句读之难非粗心者所能分别也去圣时遥邪说增炽斯典备存尚不知取而读之以为之折正况欲尽毁弃以为非达磨所传复如何哉以为吾宗不立文字一切断灭之则三祖之信心铭四祖之禅宗论六祖之坛经皆数千言尽可焚置而灵山所付特可委之迦叶又何用阿难区区为之结集殊不知面壁得髓之说乃达磨之拈花也楞伽四卷乃达磨之一大藏教也圣人立法自有权实安可执一而论夫以八识二无我五法三自性语楞伽之一二则可矣究楞伽之意故有尽竹帛所不能载者此达磨所谓可惜后人以为名相去在正今日之弊也吾将纂述斯典为之诠释使文顺而义明冀学者易于观览以大阐扬达磨之宗使有见闻者概可成佛遽得此说诚可骇叹因以为之辨云。

　　太姥野人杨(彦国)序

　　杨居士楞伽经纂后序

　　昔马祖谓楞伽以佛语心为宗以无门为法门居士杨公谓以心为宗则心外无宗以无门为法门则有门非法此楞伽之指要也其所发明事相专论五法三自性八识二无我故又名圣智事分别自性经又名观察五法自性相经又名言说妄想相心经居士谓心本无名以现得名故云言说妄想相心比佛语心之大意也云佛语心者以其始终所论不离妄想以至论倒不倒妄想起圣凡种性虽圣种性亦由不颠倒妄想而起名为妄想其实自心现量大哉心量虽十方虚空山河大地不出其中修行者乃欲灭除妄想而求真谛殊不知心之有想犹海之有浪欲舍浪而观海亦犹舍烦恼而求菩提舍惑乱而求戒定其可得乎由此观之唯能知妄想之可以凡可以圣然后可与论楞伽大旨呜呼身心世界居妄想中不自知觉乃欲灭想求真去道愈远此佛所以特假海浪以谕大慧至于大慧问不实妄想云何而生则曰种种义种种不实妄想论妄想生灭则曰圣贤如性自性妄想亦不异以至反覆诘难则告之曰前圣所知转相传授妄想无性独一静处自觉观察离见妄想其告之深切着明如此故居士叹言迷此则生死河悟此则涅槃乐其有得于斯欤后之学者假此微言求自觉悟当如此经所指独依于义不依于文要在默契幽深回光返照则楞伽印心之说当自得于言说思惟之表若或执此经文以求心要是犹刻舟求剑其蹉过远矣昔慧满尝云诸佛说心令知心相是虚妄今乃重加心相又增议论深违佛旨斯可谓善观楞伽者也此经虽以五法等事相为主论然皆随而排遣未尝泥于一法自非深明义趣已舍筌蹄其能不滞于言说文字间乎居士福州长溪人家于潋浦余建炎间作邑长溪时居士已去世三十余年矣闻有是经纂特趋潋浦谒其弟(惇礼)察院得其所藏之本察院公具言居士自少为学有隽声一举不第便有遁世之意去参诸方深造禅理既而结茅太姥之下遍阅内典独于楞伽自有所得若夙缘所契研穷咀味凡数十年乃作此论临终戒其子以亲书副本藏诸柩仍建小塔于(太姥左峰之颠)以净本置其中岁久塔顶夜有光村人疑有物遂穷之唯有文字四秩由是散失民间察院公宦游既归乃复求访得之观其分章作偈顾虽诸禅老宿皆瞪视而不敢睥睨非大手笔其谁能之名经纂者以明其非注释云耳。

　　绍兴二十八年十一月初九日左太中大夫充敷文阁待制知福州军州事提举学事兼管内劝农使充福建路安抚使马步军都总管归安县开国男食邑三百户赐紫金鱼袋沈(调)记
