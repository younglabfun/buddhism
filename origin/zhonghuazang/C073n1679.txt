中华藏第 073 册 No. 1679 御制佛赋


　　御制佛赋(以存意空睹无漏为理次第用韵)　宗

　　妙觉玄门。

　　(清净法身名之曰妙悟此法性是名为觉二空真理名曰玄门谓此实性离相寂然达法本真名之妙觉楞严经云如来藏中性色真空性空真色清净本然周遍法界法华经云开方便门示真实相谓玄门者能诠教也经云其智慧门难解难入玄赞䟽云门有二义一者体妙具五难故谓难见难觉难知难解难入等也二难了二乘不知故经云一切声闻辟支佛所不能知也)。

　　佛圣知原。

　　(梵语佛陁华言觉者觉谓觉察心心所之揔名者是主义无漏五蕴假者称主主者身中具三觉故即自觉觉他觉行穷圆故名为佛圣者正也圆满义障尽智圆证穷法界乃称为圣本智内𡨋得法亲故名知诸法本真一切莫过故称为原涅槃经云若有一法过涅槃者我则说为如幻如化法华经云唯佛与佛乃能究尽诸法实相故日知原诸佛之所知也)。

　　取舍金轮之位。

　　(求无上菩提名之为取弃金轮之位是名为舍谓世尊应当金轮王位此是化身如来示现而矣华严经云菩萨摩诃萨以十事故示现出家一为猒居家故示现出家二为者家众生令舍离故三为随顺信乐圣人道故示现出家四为宣扬赞叹出家功德故示现出家五为显永离二边见故示现出家六为令众生离欲乐故示现出家七为先现出三界相故示现出家八为现自在不属他故示现出家九为应当得如来十力无畏法故示现出家十㝡后菩萨法应尔故示现出家也)。

　　利乐给孤之园。

　　(利谓十利乐谓五乐说三乘无漏之法令求无上正真妙理名之为利说于十善今积修因得生人天是名为乐烦达长者广施黄金为置精蓝与佛居止怜贫悯物世号给孤祇陁太子施以林木谓之曰园)。

　　六法弥深。

　　(佛位六根六境六识名为六法此之六法行相难了名曰弥深于此六法广修六度积累十因正觉始成十身初贪悲智双运性相两融楞严经云阿难汝心粗浮不悟见闻发明了知本如来藏汝应观此六处识心为同为异为空为有为非同异为非空有汝元不知如来藏中性识明知觉明真识)。

　　灵境而故非眇小。

　　(一心觉性谓之曰灵六种所缘谓之曰境此之灵境是一真妙性万法本原非圣莫知实非眇小楞严经云阿难汝亏未明一切浮虚诸幻化当处出生随处灭尽幻妄称相其性真为妙觉明体唯识论云如来五根五境妙定生故法界色断非佛五识虽依此变然粗细异非五境摄如来五识非五识界经说佛心恒在定故论说五识性散乱故)。

　　三界圆满。

　　(六欲所居名为欲界修诸梵行得自定居谓之色界猒粗色境唯心心所四蕴成身名无色界是名三界三身具足四智圆明体用恒如依正平等名之曰圆迹履下因道圆上果纤瑕永尽牛善无遗谓之日满唯识论云谓诸如来三无疑劫修集无量福慧资粮所起无边真实功德及极圆净常遍色身相续湛然尽未来际恒自受用广大法乐)。

　　清净而曩劫常存。

　　(无漏智心澄湛鉴启日清无生法忍离诸障染名之曰净梵语劫波华言时分曩久也谓此清净之性体非断常古今不易名曰常存楞严经云若真汝心则无去来华严经云菩萨摩诃萨十种清净见缘起法故见法清净见法清净故见国土清净见国土清净故见虚空清净见虚空清净故见法界清净见法界清净故见智慧清净是为十修行积集一切智故又楞严经云世尊如果位菩提涅槃真如佛性庵摩罗识空如来藏大圆照智是七种名称虽别清净圆满体性坚凝如金刚王常住不坏)。

　　念想当初。

　　(谓世尊思欲生于浊世之时而常作念化利有情于兜率天作是思惟何处受生释种成道经云观五事而下生一观相熟未熟二时至未至三诸国何国处中四诸种族何种族贵成五观过去因缘谁㝡真一合为生处故观此五事于迦毗罗中国而受生也)。

　　周旋梵会。

　　(谓世尊思欲生下界之时天人周遍旋绕世尊是名周旋梵众瞻仰诸佛下生名曰梵会释迦成道经云菩萨欲下生时当现五瑞令梵众知一放大光明二者大地震动三者魔宫不现四者日月星辰不怀光明五者天龙八部皆悉震动不能自止而诸天问佛佛答我今不久舍此天宫生阎浮提又法华经云尔时诸梵王及诸天帝释护世四天王及大自在天并余诸天众眷属百千万恭信合掌礼请我转法轮我即自思惟若但赞佛乘众生没在苦不能信是法破法不信故坠于三𢙣道我宁不说法疾入于涅槃寻念过去佛所行方便力我今所得道亦应说三乘作是思惟时十方佛皆现梵音慰喻我善哉释迦文第一之导师得是无上法随诸一切佛而用方便力也)。

　　降吐九龙。

　　(谓菩萨初降生之时九龙吐水而沐浴故华严经云菩萨从兜率思欲下时香风林中现十种瑞一者忽然广博二者土石变为金刚三者宝林行列四者沉水株香种种庄严五者华鬘充满六诸宝流出七池出芙蓉八天龙合掌而住九天人恭信十者十方诸佛放大光明天帝释梵雨杂名香九龙在上而吐香水沐浴菩萨初降之身又雨天衣缤纷乱坠不可称数也)。

　　因从十地。

　　(远求佛果近积胜因万行熏增皆由十地一欢喜地二离垢地三发光地四焰慧地五极难胜地六现前地七远行地八不动地九善慧地十法云地菩萨于此十地修诸胜行永断十重障求无上菩提一异生障二耶行障三闇钝障四微细烦恼现行障五二乘般涅槃障六粗相现行障七细相现行障八无相中作加行障九利他门中不欲行障十于诸法中未得自在障断此十障证真解脱唯识论云得菩提时顿断烦恼及所知障)。

　　有情而无不摄受。

　　(菩萨摄化一切有情之时于三界九地以四无量心悉皆化之以大慈故与众生乐用大悲故𢪺众生苦以喜无量摄有情以舍无量济群品维摩经云以布施摄贫穷以净戒摄毁禁以忍辱摄嗔恚以精进摄懈怠以禅定摄乱意以智慧摄愚痴又为声闻乘说四谛法为独觉乘说十二因缘法为菩萨乘说六波罗蜜法为人天乘说十善法又以随类化身于三𢙣趣中种种方便化诸有情令得离苦解脱也)。

　　种相非仪。

　　(谓世尊摄化众生之时一切种类无不摄受四生九类有想无想悉皆度脱维摩经云佛以一音演说法众生随类各得解又法华经云贵贱上下持成毁戒威仪具足及不具足止见邪见利根钝根等雨法雨悉皆润之又以三十二应随处现身而为说法)。

　　迷途而顿悟修行。

　　(随尘背觉谓之曰迷奔驰四生是名为途即三界内一切有佛性众生闻世尊说大乘圆满顿教以三慧根而积修胜行华严经云于一念中出生佛智解了一切无尽法门揔持辩才悉皆具足)。

　　缘同解意。

　　(为闻法之众际会世尊所说之法依教修行通佛意旨楞严经云阿难及诸大众蒙佛如来微妙开示身心荡然得无挂碍是诸大众各各自知心遍十方见十方空如观掌中所持叶物)。

　　由是远离迷津。

　　(显世尊思利有情逾城出家作此念已舍离迷津未成正觉身放光明照四天王天乃至照于五净天宫念时诸天见此光已皆知世尊成道时至唯识论云谓此心品离诸分别所缘行相微细难知不忘不愚一切境相性相清净离诸杂染纯净圆德现种依持能现能生身土智影)。

　　触类皆空。

　　(既成无上菩提了资依因是有遍计皆空楞严经云如是以此合觉之触显于离知涉势若成因于劳触兼身与触同是菩提也)。

　　众生寂灭于颠倒。

　　(地水火风众法合成名曰众生妙理寂然杂诸色相名为寂灭有情于此而生妄想名为颠倒于无法之处执于有法楞严经云云何汝今以动为身以动为境从始洎终念念生灭遗失真性颠倒行事性心失真认物为己轮回是中取自流转又云若此妙觉本妙觉明典如来心不增不减无状忽生山河大地诸有为相)。

　　菩萨得蹑于真踪。

　　(梵语菩提萨埵华言觉有情即佛在因位之时所修万行远趣菩提履践如来之踪严证菩提之路唯识论云由圣道力断彼障故今从种起名得菩提起已相续穷未来际此即四智相广心品)。

　　修道雪山。

　　(积功累德名之曰修无湣直智谓之曰道谓菩萨于雪山修道之时精持苦行华严经云菩萨摩诃萨为十种修行法一恭信尊重诸善知识修行法二常为诸天之所觉悟修行法三于诸佛所常怀惭愧修行法四哀愍众生不舍修行法五事毕竟心无变动修行法六专念随逐发大乘心修行法七远离邪见勤求正道修行法八摧破众魔烦世业修行法九知诸众生根性胜劣修行法十安住无边广大法界除灭烦恼令身清净修行法也)。

　　枯槁之形体皆瘦。

　　(练行修真烦恼枯竭精心趣道业海干然华严经云佛子菩萨摩诃萨为十种事示行苦行一为成就劣解众生故示行苦行二为𢪺邪见众生故三为不信业报众生故四为随顺离染世界法应尔故五示能忍劬劳勤修道故六为令众生乐求法故七为着欲乐我乐众生故八为显菩萨起行殊胜故九㝡后生犹勤精进故十为诸天世人诸根未熟待时成熟故示行苦行)。

　　施张法教。

　　(安布立理高建法幢名曰施张所诠妙义名之为法声名句文是名为教即施设乘十二分教令诸有情而得悟入故法华经云我此九部法随顺众生说入大乘为本以故说是经又唯识论云已依圣教及正理分别唯识性相义所权功德施群生愿共速登无上觉)。

　　摩诃之性智潜通。

　　(梵语摩诃华云曰大即此诠会大乘妙理名之为性异实相𡨋合故日潜通唯识论云即证真如智与真如平等平等俱离能取所取相故大般若经云无智亦无得以无所得故菩提萨埵依般若波罗蜜多故心无挂碍无挂碍故无有恐怖远离颠倒梦想究竟涅槃)。

　　喜动灌顶之徒。

　　(此显佛出世也世尊欲说妙法先以放光觉动群情华严经云谓菩萨摩诃萨念言一切世间没在欲泥除我一人无能勉济如是知已熙怡微笑心自誓已然后放光明灌诸天徒众之顶而欲宣扬妙义又楞严经云即时如来从𦙄万字涌出宝光其光晃昱遍灌十方所有宝刹诸如来顶旋至阿难及诸大众顶)。

　　天花如雨。

　　(既放妙光而说妙法释梵天众而雨天花即显如来说法之瑞故法华经云雨天㬅陁罗摩诃㬅陁罗释梵如恒沙无[婁*殳]佛土来雨栴檀沉水缤纷而乱坠如鸟飞空下供散于诸佛又经下云香风吹萎花更雨新好者)。

　　位显无垠之上。

　　(垠者岸也碍也为佛居于无学之位超过小圣之功正觉始登法身初证二障俱尽四智齐明不居生灭此边高远菩提彼岸华严经云诸佛世尊十种无障碍住一所谓一切诸佛皆能往一切世界无障碍住二一切诸佛皆能住一切世界无障碍住三一切诸佛皆于一切世界无障碍住四一切诸佛皆能于一切世界演说正法无障碍住五一切诸佛皆能于一切世界住兜率天宫无障碍住六一切诸佛皆入法界一切三世无障碍住七一切诸佛皆无坐法界道场无障碍住八一切诸佛皆能念念观一切众无障碍住九一切诸佛皆能以一身往无量不可思议佛所及一切众生处无障碍住十一切诸佛皆能开示无量诸佛所说正法无障碍住)。

　　恒作方便之主。

　　(谓成佛之时得自受用身名之为恒故唯识论云所证法身是凝然常自受用身是相续常现起十重他受用身三种化身是起尽常谓之恒变起随类化质名为方便为三界外人天说法之师名之为主)。

　　菩提道广。

　　(显佛果位中亲证无上菩提谓证菩提已得此无漏四智圆明名之为道三身具足万行俱成目之为广即如来自受用身也唯识论云谓诸如来三无[婁*殳]劫修集无量福慧资粮所起无边真实功德及极圆净常遍色身相续湛然尽未来际恒自受用广大法乐也)。

　　听金口以宣言。

　　(妙法亲闻是名为𦗟化身起用目为金口演说正法名曰宣言故法华经云令诸𦗟者得六神通虽能如是亦未为难于我灭后𦗟受此经问其义趣是则为难又唯识论云谓诸如来由成事智变现无量随类化身居净秽土为未登地诸菩萨众二乘毕生称彼机宜现通说法令各获得诸利乐事也)。

　　自在逍遥。

　　(因圆果满染习已无变化无穷现通说法名曰自在故华严经云言词自在无能测故音声自在无能障故智慧自在随所发意悉开悟故又变现身土出没不穷此界他方现通说法故名自在逍遥)。

　　化银阙而斯睹。

　　(即佛三身之中化身如来无漏妙智变现百宝庄严白银世界楼台宫阙如诸天宫殿令一切众生悉皆而见是名为睹佛地论云佛智具能现故又唯识论云无限善根所引生故又经说佛化为菩萨之时为四轮王化四大洲一北俱卢洲二东胜身洲三南赡部洲四西俱陁𡰱洲即是铁轮王化南洲金轮王化东南二洲银轮王化东西南三洲金轮王化四大洲此皆佛之境界故仁王经云大善菩萨发大心长别三界苦沦海中下品善粟散王上品十善铁轮王习种铜轮二天下银轮三天性种性道种坚得转轮王)。

　　云何一切。

　　(发问征起名曰云何诸法既多故云一切故无量义经云以众生性无量如来设教亦无量又百法论云如世尊言一切法无我何等一切法一者心法二者心所有法三者色法四者不相应行法五者无为法故云一切)。

　　寂静三无。

　　(妙性本元名为寂静体无生灭性自本空即此空性于此三无离相寂然又楞严经云生则色空诸法等生灭则色空诸法等灭所因既无因生有识作何形相言三无者一天盖无私喻佛悲普道圆覆育平等故二地载无私喻佛万类所依能生善故二日月照无私喻佛身智光明朗照世间故)。

　　莫辩精心之舍。

　　(出世无漏真智名曰精心世间有漏之心不能晓了空寂之性目为无辩若不能令心清净即不能了真空之性故絬尘经云毕竟空寂舍则▆心为舍不住真心法华经云入如来室着如来衣坐如来座云众无所畏广为分别说)。

　　慧分破暗之厨。

　　(以无漏妙慧破无明黑暗如千年暗室得一炷明灯故华严经云菩萨摩诃萨有十种智业而照于无明一信解业二不舍菩提心业三近善知识业四乐法乐义业五生诸佛想智业六顺菩提心业七明照一切法智业八了染净心智业九菩提舍智业十皆勤修习无有懈退智业皆慧之所盛谓之厨谕于如来宝藏也)。

　　迷途而邪执尚昏。

　　(未得真觉似处梦中三界奔驰五趣波浪迷明滞暗难出昏衢背正合邪是为妄执唯识论云由有我执故牵生烦恼障分别者发业俱生者润生由此众生恒居分假身由有法执故牵生所知障令有学圣者居于变易身谓之尚昏又楞严经云此迷无本性毕竟空昔本无迷似有迷觉)。

　　贪痴皆障。

　　(一切染着为贪无明黑暗曰痴烦恼体生所知障起是名为障故法华经云若人小智深着爱欲为此等故说于苦谛众生心喜得未曾有佛说苦谛真实无异又楞严经云知见立知即无明本知见无见斯即涅槃)。

　　达识而终归晓了。

　　(会解之因名之为达了利之义迷之为识亲证妙理体性本空故唯识论云由见道门中起二空相本智达遍行真如二空后得智达依他起性如照像水月等乃至十地满心金刚无间道断佛地障根本智达遍法界理后得智识达遍法界事)。

　　智慧堪居。

　　(割断邪正目之为智拣择三性名之为慧即此无漏智慧居于实相之中故唯识论云谓诸如来由平等智示现微妙净功德身所居纯净土为十地菩萨众现大神通转正法轮断诸疑网)。

　　思一念兮兴异。

　　(造善不善无记三性之法能记忆于过去未来现在三世之法皆由无明盖覆谓兴一念世间诸法㸦起妄念故楞严经云由是引起尘劳烦恼起为世界静成虚空虚空为同世界为异彼无同异有有法性)。

　　想千世以何殊。

　　(不取诸法之象能隐正真之理不起异见与大千世界无有殊等故华严经云一念普观无量劫无去无来亦无如是了知三世事超诸方便成十力)。

　　故其慷慨怡然化诸有漏。

　　(怡然则喜乐之象慷慨乃广大之义兴慈运悲救三界苦有漏之相隐覆真性所以佛为说之故唯识论云然变化身及他受用身虽无真实心及心所有化现心心所法无上觉者神力难思故能化现无形之法)。

　　寒热之生老病苦。

　　(四相所迁念念不住行蕴飘驰新新相续故生表有法先非有灭表有法后是无异表此法非凝然住表此法暂有用故楞严经云譬如暴流波浪相续前际后际不相逾越行阴当知亦复如是)。

　　月宫之蟾光白昼。

　　(佛身明净皎若蟾光无漏真智明同白昼故楞严经云我以足指案地海印发光汝暂举心尘劳先起)。

　　视慈云之忽至。

　　(谓世尊布大智云演大法义视之忽至沃润群生故华严经云譬如三千大千世界将欲成大云降雨名曰洪霔一切方处所不能持唯除大海佛子如来应正等觉亦复如是兴大法云雨大法雨名成就如来出现一切二乘心志狭劣所不能受所不能持唯除诸大菩萨心相续力故云视慈云之忽至)。

　　弥逐妙音。

　　(谓世尊出清净妙音演说真空实性故华严经云佛子应知如来音声遍至普遍无量诸音声二应知如来音声随其心叹皆令欢喜说法明了故三应知如来音声随其心解心得清凉故四应知如来音声化不失时无不失时无不闻故五应知如来音声无生灭如呼响故六应知如来音声无主业起故七应知如来音声甚深难可望故八应知如来音声无邪曲法界所生故)。

　　鄙妄想之踪撗。

　　(谓宣甚深妙法能祛妄想于稠林即虚妄之法奔驰三界轮转四生踪横自在故楞严经云三界虚妄犹若空花)。

　　良缘自透。

　　(能起信心自生妙智因缘会遇通悟真空故楞严经云三缘断故即菩提心菩提心生生灭心灭此但生灭灭生俱尽无功用道若有自然如是则明自然心生生灭心灭此亦生灭无生灭者名为自然矣)。

　　且夫福业相随。

　　(天上人间受胜乐处福业相蔽不断轮回福隐业捐不求果报唯识论云由诸业习气二取习气俱前异熟既尽复生余异熟)。

　　哀悯之悲。

　　(谓佛世尊起大悲心救众生苦利乐有缘愿登佛位悲智深广名为哀悯故楞严经云如一众生未成佛道我终不于此趣泥洹又唯识论云谓诸如来成事智大慈悲力由昔所修利他无漏净秽佛土因缘成熟随未登地有情所宜化为佛土或净或秽或大或小前后际故了无所得)。

　　旷劫而无遮信受。

　　(世尊于旷大劫来广修万行悲智深妙利益自他岂有遮障于法也故佛地论云谓诸如来成自受用身已一得永常存尽未来际为一切有情作大归依故)。

　　庄严而去就皆宜。

　　(既设利生严持佛国诸来菩萨同转法轮睹彼玄机流传正法故华严经云如来有十莲华藏世界微尘数相每一相有八万四千好又云菩萨示住兜率天入于三昧名光明㽵严身放光明遍照三千大千世界随众生心以种种音称彼机宜而为说法也)。

　　扬法而芝兰并秀。

　　(以佛无漏妙音宜扬正法令诸有情道芽增长故华严经云佛随一言音演说法众生随类各得解人天二乘十地菩萨皆登自果)。

　　宗经而道性堪为。

　　(万法之本谓之宗摄化群品是为道妙智证真亲证实性故金刚经云一切诸佛及诸佛皆从此经出又云在在处处财为有佛若尊重弟子故云宗经也)。

　　轩盖化成。

　　(菩萨宝乘曰轩如来庄严为盖故华严经云百万亿阿僧祇轩盖百万亿阿僧花鬘等由此妙相严持称扬佛会之瑞也)。

　　将辩根尘之相。

　　(谓世尊证无为法寂十善心悲智圆通根尘泯灭布遍法界不相障碍如一室之千灯光光涉入如来八识心心所通故华严经云依中现正正中现依如帝网之重重㸦相交映故曰根尘之相无相障碍)。

　　慈悲宴坐。

　　(慈能与乐悲善救苦非在定心安然宴坐故维摩经云不起灭定而现诸威仪)。

　　喻超戒定之基。

　　(以法显理为喻能持戒定为基故唯识论云谓圆照智相应净识田昔所修自利无漏纯净佛土因缘成熟从初成佛尽未来际相续变为纯净佛土周圆无际众宝庄严自受用身常依而住谓之戒定)。

　　於戏大教开张是非鄙俚。

　　(於戏亦叹美之辞兴隆大教之旨谓佛出现摄化群生破邪见之情立正真之理哀悯众生愚迷所障执空为是执有为非一法圆通万缘俱息唯识论云若不摧邪难以显正)。

　　与天地而同久。

　　(谓圣教诠法真实微妙不随诸相㸦兴异见非天地而攸久矣)。

　　散馨香而绮靡。

　　(法教广行曰散无漏名句可忻可乐是为馨香谓世尊所说经文名义二种远离世间声香味触名称普闻言逾理表是为绮靡维摩经云菩萨各各坐香树下闻斯妙香即获一心德藏三昧又云有以园林台观而作佛事楞严经云是故当知味舌与尝俱无处所即尝与味二俱虚妄本非因缘非自然性)。

　　心猿意马。

　　(心识缘虑狂若树猿意识奔驰甚于逸马故楞严经云是故当知意法为缘生意识界)。

　　惑境界以何多。

　　(烦恼根尘攀缘妄想为境所转难证菩提故楞严经云一切有情见不起色𦗟不出声)。

　　火宅冤家。

　　(烦恼恒然义同于火贪嗔积集喻之为宅忿恨相侵疾如交结是谓冤家故法华经云三界无安犹如火宅)。

　　勿慵堕于彼此已矣哉。

　　(戒约群生莫怀懈怠莫执彼而生此莫逐妄而弃真故楞严经云汝等必欲发菩提心于菩萨乘生大勇猛决定损弃诸有为相)。

　　天上人间无不归于真理。

　　(因修梵行果熟生天十善精持自然超证故法华经云此经难持若暂持者我则欢喜诸佛亦然如是之人诸佛所叹楞严经云是故于中一为无量无量为一小中现大大中现小不动道场遍十方界身含十方无尽虚空于一毛端现宝王𠛴坐微尘里转大法轮灭尘合觉故发真如妙觉明性)。
中华藏第 073 册 No. 1679 御制佛赋


　　御制佛赋(以悲雨敷说声广闻德为韵)

　　圣种者积善功而化之。

　　(圣种者具成佛之性显如来二心果从因生名曰圣种又佛是金轮王之种名之圣种然后积德累功勤而修炼行六年之苦行服麻麦以安禅难修能修方成道果故成佛经云佛因行既满果行已圆坐金刚座成无上道身紫金色三十二相众生视之无有猒足身力无量不可思议光明照耀无所障碍成就相好如铸金像佛地论云佛之功德积万行而炼之也)。

　　离六情而得清净。

　　(六情者六识也外境绝缘内心不起心无境而清净离相凝然境无虑以和融泯澄实际又六情者好恶喜怒哀乐非此意也故法华经云得是常般清净耳鼻舌身意诸根清净于四众中说法心无所畏得大势力又净名经云目净修广如青莲心净已度诸禅定又花首经云如来妙色身功德不可量六情本清净远离诸尘垢)。

　　尊三界以作大师。

　　(尊者主也长也十号之中三界独尊号也三界者欲界色界无色界界者因义众生迷故造业轮回堕在三界之中故受四生之报佛有悲智示相人间统三界而为师绾四众而称大故宝积经云尔时月首菩萨自佛言世尊世尊为三界大师四生慈父愿为我等开说心地法门又本行经云世尊初生之际作师子吼而唱是言我生已尽梵行已立所作已办不受后有于三界中为其大师普化众生故又瑜伽论云佛为三界大师令一切众生皆师受化故)。

　　降伏一切之魔心皆归正法。

　　(世尊功行既满万德将圆受牧女之乳糜纳吉祥之软草登金刚之实座证实相之菩提先伏外魔次祛内贼四魔既[歹*爾]若皎日之丽长空六贼已销似银蟾之升迥汉是宣正法启化邪徒一切归依故降魔经云尔时世尊入金刚三昧定放无量种种光明照三千大千世界一时震动时六欲天宫主魔王心生忿怒兴种种心恐怖于佛佛于定中都无动相魔心归伏佛为说法得无生忍又净名经云降伏魔冤制诸外道)。

　　智通千识之妄想摄受慈悲。

　　(邪徒利生心启开方便声通解脱门令千差万别之众生顿除妄想用四摄三轮之教授可显慈悲言摄受者四摄法也一布施摄饶益众生故二爱语摄方便开导故三利行摄以行利他故四同事摄作业同化故言慈悲者四无量心之二数也悲能拔苦慈乃与安妄识既无智通乃显故宝积经云我从无量劫具足慈悲摄化一切众生令入正道瑜伽论云佛后得智达妄通真了妄识故)。

　　佛下生于兜率天宫殊胜缘故。

　　(兜率者梵语也此云知足亦云止足为此天人皆修止足行也天者光洁光明之义欲界六天中第四天也案佛本行经阿含经释迦谱说佛在兜率名曰讲明欲下降生先观缘故且见众生对执众苦交煎漂流于五欲海中沉埋于四魔山内并无知觉难有出期若不下生如何救拔乃问金园天子何国堪生唯有迦维卫城净饭王处有三种之殊胜合菩萨之所生三种者一世世金轮王二家家修十善三摩耶皇后端正无比堪作世尊之母也当是时七月十五日托生先布异香次摄天相乘六牙之白象别兜率之九重降神母胎安然十月又本行经云摩耶怀于菩萨有四种异常一自觉身轻如四禅乐二恒闻天乐韵响晴空三常有异香遍宫氲郁四猒世欲情深思山泽有此殊异故显其祥然而临生之际瑞应千般卿云长覆于王都天乐遍闻于国内更有多种殊胜具在教文谨引二三上符前意者矣)。

　　降时而九龙吐水。

　　(案西域记云毗蓝园去净饭王所都十五里圆周十里其中名花异草芳菲而似锦铺成瑞兽珍禽宛转而如金点出清泉夹道翠竹映空春夏月间人游不绝经云菩萨临当生日▆耶心念游园八万婇女嫔妃遮拥出国十十天仙圣众侍从而行笙歌阗空烟霞覆野幢幡宝盖绮㸦交通入到园中相次游看见一大树名曰无忧夫人举手攀枝菩萨右胁降诞时当四月八日平且寅时大圣降神天地震动九龙喷水具八亿而香雨纷纷千叶逆生举双足而花开步步又案周书异记云周第四主昭王二十四年甲寅之岁四月八日平旦江河泛涨枯井涌泉宫殿人舍山川大地咸悉震动有五色光贯入太微遍于西方尽作红色昭王问太史苏由是何祥瑞春曰西方有大圣人生故现其瑞故知此土西方相去十万降生征兆其唯一同又准智度论云菩萨生乃九龙吐水表成佛愿度九类众生)。

　　应现而一法如雨。

　　(应现者神通启化之仪一法者观根示真之本一雨者喻显平等之利经云佛以一音演说法众生随类各得解又云一雨所润三草二木受润不同良以应现无方振一音而随机接化垂形有利宣三乘而如雨普滋平等之元其唯此也)。

　　周宣教受仙花而碧落芬芳。

　　(案本行经云佛初生之际南北东西各行七步周愿四方而宣是言天上天下唯我独尊是时乃天雨四花地摇六动百宝涌希奇之状九天出微妙之音帝释梵王布祥烟于碧落九州四海观瑞气于遥空万汇芬芳盛蒙教受者)。

　　馥郁軿罗宝殿而烟霞举措。

　　(馥郁者馨香之貌軿罗者軿阗罗列交映相宣之相案本行经云太子生至第三日迤逦回宫宝铎吟风珠幡映露宫嫔婇女列仙队以前行王马金车排威仪而旁进天花满路天▆喧空士庶軿罗香烟馥郁咸睹希奇之状尽生难遇之心从早至昏方入帝问宝殿者七宝装饰也烟霞者祥瑞之貌也举者动也措者致也即是动机掩映光彩之相案本行经云太子到宫别营宫室随三时之建殿用七宝以装成少海宫中已睹烟霞之相宣猷庭内早闻祥瑞之征王及群臣无不庆贺者)。

　　盖为贪瞋浊世道演将敷。

　　(盖为者发语之端也贪谓贪爱染着为性生苦为业瞋为瞋恚增恚为体恶行为业能令身心热恼起诸恶业不善性故浊者滓秽义下恶可污名之为浊有其五种一者命浊地持论云今世之人多皆短寿极长百岁善业力弱命根渐短由教生业之所感故名为命浊二者众生浊地持论云若诸众生不怖不畏今世后世恶业果报由造恶因仗外恶缘五蕴假者作恶无善名众生浊三者烦恼浊地持论云若此众生增非法贪谄曲妄语摄受邪法及余恶不善法除五见外所余根本烦恼及随烦恼由性数习逢恶境▆过失尢重名烦恼浊四者见还论云若于今世法坏法没邪法转生多近外道习其恶见拨无因果断其善根用五见为体名为见浊五者劫浊论云劫者时分义若饥馑劫疫病劫刀兵劫烦恼增多恶业尤重便招恶果三灾遂生名为劫浊切以贪瞋二法过失偏深系缚一切有情沉坠五浊恶世兀兀既无于警觉冥冥何有于出期赖佛慈悲演其真道先指生灭令知烦恼之性空次显真心令悟菩提之体实将敷至道可在利生依之修行自然出离矣)。

　　恩施物外信及有无。

　　(佛出于世化被大千恩沾九有之闻泽及三无之外执断执常之辈悉舍邪心著有着无之徒咸归正信故楞伽经云我出浊恶世教化诸众生令生清净信皆成无上觉佛恩广大化及有无也)。

　　双林之树下随喜一念而譬喻昏衢。

　　(案西域记云拘尸那城西南三里有跋提河金沙浑流河侧有娑罗树此云坚木四季开花花如莲花青黄赤碧颜色间杂每一茎花有其千叶遇有佛出世此树乃生世尊欲归圆寂此树变白表万德归一元案涅槃经云世尊于双林树下面门放光照三千界召集有缘悉皆云赴听佛说法㝡后垂诚广说三乘五性皆是权道欲令众生悟一真心是一佛性遂说乳酪醍醐喻显从凡入圣故又说若遇良医不遇良医有差不差喻显无圣种性与有圣种性众生各别故又说昏衢喻明众生有烦恼所知二种重障迷覆其心不能省觉处昏衢之途上在烦恼之街缠扰扰匆匆以日系日佛宣妙法教示群迷令生一念净心今知一真佛性了本还源归真证寂人天随喜咸受㝡后之诫者也)。

　　知非舍恋求真实堪依仗。

　　(知非者觉悟兴叹之词见世五苦八苦年来月迁虚幻无常何堪依恋案本行经云太子年渐长大欲出四门观游见老耄之容身伛发白睹病苦之相肉尽形销各问因依顿生惶惧世有何法堪为依归但念求真成为可仗矣)。

　　得逢利乐缘寂自在铺舒。

　　(得逢者菩萨出家时至也利乐缘寂者遇见沙门说法利乐寂静之缘也自在铺舒者见沙门相容止可睹自在无尘铺舒有序本行经云太子出游逢见沙门问曰何为沙门剃发染衣居山慕道出烦恼尘劳修离垢利诸缘永息名曰沙门太子一闻心生欢喜此为利乐是我得逢乃来回车潜思出家之计矣)。

　　岂不知大海无涯。

　　(案起世经楼炭经云须弥山下七金山外有四大洲大海围绕宽广无边深莫穷底喻众生迷故在烦恼未能出离悟故于烦恼海中取得无价宝珠入于智慧之海菩萨发心修行意在于此度一切众生令入智慧海矣)。

　　诸天事广。

　　(诸天者三界之内天众不一名曰诸天大般若经云欲界有六天四天王天忉利天夜摩天兜率天化乐天他化自在天色界有十八天初禅三天二禅三天三禅四天三禅九天无色界四天空处天识处天无所有处天非非想处天事广者或是定地或是散心或五蕴成身或四蕴为质身量广大寿命无边虽修十善之所招由拘三界之系缚太子观见未为可爱者矣)。

　　猒宫中粉黛之色。

　　(太子出家时至四门游观见其四相回至宫中深生猒恶且见六宫婇女八万余人或衣之锦绮罗执或妆之珠翠粉黛外相如仙似玉内相如痈如蛆九寂常流如尽瓶成恶物皆唯不滹有何可恋案普曜经本行经云太子年当十九二月八日夜半子时观诸婇女或坐或卧绮㸦交加头发蓬乱衣裳显何形容丑恶不堪观瞩乃自叹曰苦哉苦哉何堪恋着遂思出家者矣)。

　　弃尊贵轮王之上。

　　(言轮王者案普曜经云有其四种一金轮王王四洲二银轮王王三洲除北俱卢洲三铜轮王王二洲除西牛货洲四铁轮王王南赡部洲欲往诸国乘空而行七宝导前四兵从覆七宝者一金轮宝二象宝三马宝四主藏目宝五主兵臣宝六摩尼珠宝七玉女宝四兵者象马车步兵金轮王于四洲㝡尊㝡赉具三十二相太子若不出家当作金轮王案本行经云太子年当十九二月八日夜半子时天人于空中又手白言出家时至此时若不逾城至明星现时常作金轮王七宝随至于是命车匿▆马四天王捧马足逾城是舍尊贵至极之位乃居深山旷绝之方得不难舍能舍难修能贤为矣又案本行经云太子夜半子时出处王天明到檀时山中回马王𠃵陟付与车匿令启白父王若不成无上菩提誓不回本国遂脱珍御服贸僧伽梨衣爰用宝刀自落其发相次前行见郁头蓝仙人阿陁罗逻仙人阿罗罗麋子问其修定方法所答并未称心更睹诸异见外道或编椽卧𣗥五热炙身或头戴火盆修诸苦行太子亦见尽非真实乃自往摩竭𨚗国频婆娑罗王所化之境雪山之南无人烟之处入于禅定日餐一麻一麦降伏异见鹊巢于顶膝穿于芦苦行六年方成佛道案普曜经方广庄严等经云太子年已三十十二月八日明星见时忽然大悟三十四心而成于佛身长丈六紫磨金色项佩圆光赫弈如日所以舍尊贵之位而求于佛者矣)。

　　莲花生处举意而动合周旋。

　　(案释迦诸云世尊将成正觉先往尼连河澡浴仙人亚树枝接佛上岸三十二相焕烂分明身光照耀自在无碍顶生螺髻周币右旋地神捧千叶莲花乘世尊足花动足不动举体全真运动合意巍巍金相如莲开而洁离诸尘莹莹玉毫似月生而光辉普照利益三界其唯大矣)。

　　衣钵随时悉是真纯之相。

　　(衣即僧伽梨衣此云重衣三衣之中㝡重故钵即四天王所献之钵案本行经云佛六年苦行满已入尼连河浴毕往其善生村受二牧牛女献佛乳糜时四天王各献佛一钵佛以神力令四钵合成一钵四缘宛然四天王各见世尊独受我钵又转女身经云世尊身如全段金刚无生熟二藏度受其食虽受乳糜及众多食为利益众生示相而食世尊食乳糜讫受吉祥草执持衣钵往菩提树下金刚座上取证菩提纯一无为唯真实相入三昧定放白毫光欲伏外魔先湏警觉又案西域记云金刚座在中印土摩竭陁国东南四十里菩提树即世尊生日其树方生三十年内长高三丈青翠蓊郁春冬不凋金刚座者纯紫磨黄金之所成故佛才成道座自涌出又案普曜经云过去迦叶未来弥勒现在释迦俱于菩提树下金刚座上而成佛果降伏魔冤故知佛智一揆应化有时若不显衣钵之希奇何以表真纯之相状者矣)。

　　莫不魔缘恐怖铁鼓威声。

　　(▆不者转韵发语之讥魔者欲界第六天主但是欲界空居地居山林河海俱属臣下虽具大福德无其正见故得魔名案本行经云佛于金刚座上放大光明照耀魔宫魔王睹见光明身毛皆竖恐怖不安惊慑无地又闻空中声曰释子成佛誓度魔之眷属令一切空竭魔王闻声转更闷绝先遣三女媚惑世尊各逞妖艳欲动佛心佛以神力化彼三女成三老母发蓬颜变丑不可观更召百万亿以诸鬼神等或擎山戴石裂面变形或降零兴云吞龙骑象黑风四起铁鼓声雷侧塞虚空諠动天地持枪执戟刃头而尽变莲花抛石推山空中而[佔-口+乙]然便住魔王执剑亲斩世尊手才举时剑寸寸断魔王倒地良久方苏世尊慈悲乃说偈言我经无量劫修成金刚身纵魔满大千不能动一毛魔闻说偈知力不如唯发叹言希有希有故知我慢山虽高定慧力更大魔军信伏佛化方兴瑜伽论云黑山既倒白日斯现若不摧邪如何显正者矣)。

　　觉阎浮之爱境达幽闇之无明。

　　(觉者警觉观察之义阎浮者智度论云须弥山南有大阎浮树根围十六由旬子如瓮大其色如金南赡部洲之名因树彰号爱境者爱即贪爱境即五欲乐境达即了达幽闇即是愚痴迷覆前境都不了达名曰幽闇世尊既降伏天魔制诸外道如日月初出无幽不照如优昙花生实为希有开发智慧之门照破无明之宅兴心利济启慈运悲拔出爱河了达幽闇才成佛果度生之心在斯者矣)。

　　三乘之性相皆空观音自在。

　　(三者从数彰名乘者运载之义运载修行行人至菩提彼岸法华经云乘此宝乘直至道场摄论云法性真如所乘大性理事俱载自运运他到于彼岸皆名为乘众生根性不同有其三种一声闻乘于四谛理起行修行断苦集之染因证灭道之净果法华经云为求声闻乘说应四谛法又云以佛道声令一切闻故二缘觉乘观十二因缘始终无实观其逆顺灭行灭缘兴起观心证生空理法华经云为求缘觉乘说应十二因缘故三者大乘修六度万行断烦恼所知功历二只愿该四誓始于十信终至二依备受诸勤劳方成不思议法华经云为求大乘者说应六波罗蜜令得无上菩提故性者体性相者相猒佛成道后广说三乘标一真空显其性相随根悟证各有等差闻思修发乎观音教理行彰乎自在利益之本其在斯文者矣)。

　　十地之因缘解脱启诸有情。

　　(十地者十地菩萨断或证理阶级位次修行进道已浅至深有其十种十地论云一欢喜地初断烦恼所知二障证遍行真如极欢喜故二离垢地离无明垢极清净故三发光地发智慧光照自他故四焰慧地智焰现行无间断故五难胜地所修胜行极难比故六现前地法空智果念念现前故七远行地所修佛行渐到岸故八不动地证无生忍得自在故九善慧地二利普修善巧便故十法云地慈悲如云说法如雨故言因缘解脱者佛为一大事因缘故出现于世所谓开示悟入佛之知见启化有情令依教起行发闻思修薰习三慧引起本识无漏智种生于现行断惑证理离其系缚得解脱故言解脱者有其八种瑜伽论云一内有色观外诸色解脱二内无色观外诸色解脱三净解脱身作证具足住解脱四空无边处解脱五识无边处解脱六无所有处解脱七非非想处解脱八灭受想解脱良以有情福感遇佛出与开解脱之信门示出尘之要路依之修学十地可偕矣)。

　　应现四十九年。

　　(应者应机说法权身方便也现者化现随方诱接力用也窃以初于鹿苑转四谛之法轮终至提河演一乘之实性中间或谈般若或说密严或演楞伽或宣深密或向忉利天上答摩耶重恩或往毗卫罗城报父主孝义白鹭池侧灵鹫山中给孤独园摩竭陁国或于树下或往林间或向天宫或住下界或受请处或往有缘或说大乘小乘或说玄教有教随根随性或浅或深遮诠表诠权道实道应病设法任器方圆阙八万法门入无边三昧神通应化遍及十方住世四十九年说法三百六十会逐会证果者莫可称[婁*殳]悟无上道者如恒河沙三千大千普沾法雨他方此土尽获醍醐应现慈悲其功甚大矣)。

　　归空告灭。

　　(世尊闇化缘满示相还源显万法归空明生灭无灭受波旬请入般涅槃金躯将掩于双林诸天景慕王▆韬光于▆树四众哀号案涅槃经云世尊于二月十五日平且面门放光上微有顶下照空轮遍光耀者皆发菩提心收光从口而入宣告四众一切诸法从缘而生从缘而灭念念无常湏生警觉吾今背痛示入涅槃北首面西而入灭度是时天地震动日月无光诸天鬼神流下如雨哭声遍三千大千世界空中唱言法幢折法灯灭法船沉法海竭又案周书异记云穆王五十二年壬申之岁二月十五日平旦暴风怒起伐损人含伤折树木山川大地悉皆震动午后天暗云雾惨色西方有白虹十二道南北通贯连夜不灭穆王问太吏扈多曰是何微也奏曰西方有大圣人入灭衰相现矣千年之后教法行于此国后至一千一十七等教始到此故知万法本空真体无变来有时而去有日其在斯矣)。

　　演涅槃般若之智。

　　(演者宜阐开说引发之义涅槃者梵语此云圆寂具三德故名圆离二生死故名寂三德者大般若经云摩诃般若解脱法身又断德智德思德涅槃修证不同有其四种一自性清净涅槃上至诸佛下及有情总有此性虽在烦恼之中烦恼不能染污在凡夫不减处圣位不增名为自性清净涅槃二有余依涅槃者由出烦恼障证生空真如而心永寂有父母所生苦依身在名有余依涅槃三无余依涅槃者即是阿罗汉人起无漏智火焚却五根身灰心灭智同大虚空名无余依涅槃四无住处涅槃者世尊因圆果满顿证法身有悲故观见众生轮回苦趣不住涅槃从体起化名无住涅槃般若者梵语此云净慧般若不同有其三种一实相般若从真如得名二观照般若体用双显三文字般若依能诠教立然而佛开般若之真智宣演涅槃之妙门汲引群迷令到彼岸者矣)。

　　寂阿祇净度之劫。

　　(寂者寂照通贯显真智融寂之义阿祇者无数义净度者显三轮体空义修六度行皆清净故劫者时分义良以佛启玄门指其顿证了达真妄智寂境融维摩杜绝其言观音辩明其证揔唯上等下士知难俯十地于初心俱三祇于一念何须远征大劫六度备修龙女顿成法华真显善财齐证华严广陈所以楞严经云销我亿劫颠倒想不历僧祇获法身故云寂阿[仁-二+氏]净度之幻者矣)。

　　时也深穷幻梦法体如来。

　　(时也者数有为法非实迁变之词也深穷者了达之义幻▆者时喻法令了知非真实也法体者法身佛也如来者报身佛也法身真如佛者体遍十方凝然湛寂无为无相绝是绝非种智两捐一切清净报身四智佛者三祇练行六度备修果满因圆无障无碍廓周沙界受用无穷唯识论云常自受用广大法乐然后于一法界流出化身教化众生闇诸方便指四大五蕴如幻如泡长养色身如电如梦有为之法念念无常幻化之缘都无官体结巾为兔兔本无形化杖为人人元无用宝积经云四大元空五蕴无主虚幻之身何湏爱着金刚经云一切有为法如梦幻等幻梦之喻其唯非坚法体如来方能尽遣者矣)。

　　宣秘旨于山中。

　　(秘旨者妙法深旨也山者即灵山也案西域记说梵云耆阇崛山此云鹫峰亦云灵山多诸鹫鸟之所栖止亦云山似鹫鸟之形故得其名世尊于此山中说法华经会三乘归于一乘三变土四八方严净多宝塔现化佛齐臻弥勒发扬文殊引昔鹙子启问佛方许宣先演二种甚深次说四般知见显三乘之权实会二谛之有无妙法理深将莲华而为喻一乘义奥指白牛而方登弃舍化城到于宝所遐清火宅顿显衣珠三平等本同十无上何异法华经云智慧甚深难解难入又云甚深微妙法难见难可了又云是乘微妙三界第一又云深固幽远无人能到又云乘此宝乘直至道场佛本出世为一大事因缘是灵山之秘旨者矣)。

　　授然灯之佛说。

　　(案宝积经云世尊因地修行至第三阿僧祇劫位居八地名纳摩仙人遇然灯佛出世入莲华大城仙人思欲供养然灯佛将七茎莲华上佛愿我速成就七觉支然灯佛欲接仙人故于佛面前路上化少泥仙人才见路上有泥遂脱尘皮衣铺于泥上犹有少多泥遂更布发遮泥请佛上过佛才踏发三千大千世界一时震动佛广为仙人说法乃为授记金刚经云汝于来世当得作佛号释迦牟尼故知千古一同圣不虚说昔时授记果应今来者矣)。

　　故知忍辱为妙大觉声闻。

　　(故知者结前起后之词忍辱者六度之中第三忍度也恶境临身名辱被辱不瞋名忍此行难行故名为妙案宝积普曜经说世尊因时修忍辱行在一山中居住号曰忍辱仙人春二三月百花俱发歌利国王此云斗诤将诸婇女入山游者王见仙人问修何行仙人答曰修忍辱行正曰若修忍行我当试汝便来左右令割七支仙人忍行成就安然不动报于王曰王以世刀割我身体我成佛时当以智慧刀割王结使烦恼言大觉者简二乘菩萨之义二乘但有自觉菩萨虽有觉他未得圆满佛具三觉悉圆满故得大觉名因修忍行声振十方果感法身普闻诸国法华经云以佛道声令一切闻)。

　　芥子纳须弥之国。

　　(此显我佛作用自在神变隐显解脱法门不思议力难可比故且芥子至小须弥量大佛以神力显其殊胜将以微之芥子纳广大之须弥诸天在中如居佛国须弥者梵语此云妙高四宝所成名之为妙出过众山故名为高案本起经云须弥山出水八万由旬入水八万由旬一由旬十六里四宝所成六万小山以为眷属七金山之所围绕又维摩经云若菩萨住是解脱者以须弥之高广内芥子中无所增减须弥山王本相如故而四天王忉利诸天不觉不知己之所入唯应度者乃见须弥入芥子中是名不思议解脱法门又华严经不思议品云将二千大千世界万亿须弥山等置一毛端而无障碍故知佛智难思神化颇测若非悟发舍生信心若矣)。

　　莲华生足下之云。

　　(此显如来于十自在中第八神应自在十力中第六种种胜解力成就故言莲华者具闻敷出水馨香结果义虽处淤泥不为污染喻佛智性出离烦恼之泯已成菩提之果梵谓奔茶利迦此云白莲华案本生经云佛因地时遇古释迦佛献于莲华至今成佛莲华捧足又宝积经金刚仙记云如来行时有二初运神通于虚空中二地神持华举动足不动三离地四指千辐轮相即地分明云有自在之功华有清洁之状将云喻华故云莲华生足下之云也)。

　　舒卷之烦恼皆除其何语默。

　　(舒卷者▆佛三十二相中第三十一额上白毫相也舒即遍照三▆睹见者顿除烦恼卷即▆圆莹▆喻▆者澄湛如如语默融和动静绝念化而不化其化大行利而无利其利已广者矣)。

　　赞叹之含生布慧照破迷群。

　　(佛具一百四十功德开无量无边法门头头接于众生机机应于群品稽首赞叹者获现福报兴心求证者得悟无生布慧之思群生获益本事经云任是翘足百子生赞叹如来终不尽法华经云世尊慧灯明能照诸幽闇)。

　　已而变化神通普沾性德。

　　(已而者引韵发语之端变者大小不定之义化者无而忽有之功神者灵而应感之称通者达彼知此之由旦佛具六通变化自在随心所欲应现在前掌铁轮于空中外道自伏擎大石于天界力士归心泽被大千恩沾九有表佛化德平等普施如杲日升空无幽不烛若春雷发响有性皆生言六通者楞伽经云一神境通二天眼通三天耳通四他心通五宽住通六漏尽通又密严经云佛有三种希有一神通希有如外道难化如来化铁轮于空中下欲摧碾之而乃归伏二逆说希有但是众生起心动念佛一一知之随心所乐与作佛事三教化希有即是所化三乘弟子尽证圣果故知佛德普济众生者矣)。

　　悲末劫之有限贯灵台而不易。

　　(悲者哀矜悯济之义末劫者从人寿八万四千岁一百年减一岁减至十岁已为极限今人已减寿至七十也灵台者真心也南华真经云心是灵台可随方转且夫劫有增而有减寿有短而有长真心湛然何曾迁易盖为众生缘业受报不同遂有九类四生天堂地狱悲于含识不悟修真令知减劫之短长求真出离者矣)。

　　娑婆之世界圆满。

　　(娑婆者此云堪忍世界者具四义一可破坏义二隐真理义三有漏义四迁流义众生业系缚故堕在三世之内迁变蕴界之中佛道圆满果证无生利益娑婆功唯大矣)。

　　菩提之道果重涤。

　　(菩提者此云觉智菩提不同有其五种瑜伽论云一发心菩提创发大乘心故二伏心菩提加行伏烦恼故三明心菩提入见道极分明故四出到菩提出十地障到妙觉故五无上菩提因圆果满故佛演妙法开五菩提从浅至深令其修证永▆烦恼道果自圆自利之行将周利他之心方晋)。

　　我今志慕于真如一心归依于向佛。

　　(我者三我之中主者自在之义慕者景慕味玩探迹思证之义法华经妙庄严王赞佛云如来希有以功德智慧故顶上肉髻光明显照其眼长广而绀青色眉间毫相白如珂月齿白齐密常有光明唇色赤好如频婆果又仁王经波斯匿二叩于佛前以偈赞曰世尊导师金刚体心行寂灭转法轮八辩圆音为开演时众得道百万亿又华严经普贤菩萨以偈赞佛刹尘心念数可知大海中水可饮尽虚空可量风可系无能说尽佛功德故知佛之功德妙好无边积行所招致成圆满所以研尽玄微究穷性相始于初韵终至赋圆备尽诸化门说尽诸相好遍及有情同得无为之化矣)。
