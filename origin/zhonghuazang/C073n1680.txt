中华藏第 073 册 No. 1680 御制诠源歌


　　御制诠源歌　　　　宗

　　诠源歌。

　　(诠者显示真际通达佛乘评议玄微度量圣性也源者万汇之根本何谓源也万灵蠢蠢皆有其本万物芸芸各归其根未有无根本而有枝末者也况三才之中人之㝡灵而无本源乎是以我佛示真实相开方便门究自心源本来是佛良由一念违如之后三界妄现于前何以得知故华严经云佛子无一众生而不具有如来智慧但以妄想执着而不证得若离妄想一切智自然智无碍智即得现前又经云尔时如来普观法界一切众生而作是言奇哉奇哉此诸众生云何具有如来智慧迷惑不见我当教以圣道令其永离妄想于自身中得见如来广大智慧与佛无异又经云自性清净心亦名无师智此乃显示一切人天本𡨋自心故云源也歌者度闻真谛喜叹金言晓悟本心赞扬佛智者矣法华经云歌呗颂佛德皆已成佛道)。

　　昔有佛者。

　　(昔者往古之义佛者释迦世尊梵语佛陁今略云佛有慧之主此云觉者佛地论说佛具十义一具一切智二一切种智三离烦恼障四离所知障五达一切法六一切种相七能自闻觉八亦能开一切有情九如睡梦觉十如莲花开永曜昏衢目之为佛说法三百六十会俯就机宜住世七十有九年示归圆寂故云昔有佛者)。

　　于五百世前持忍辱缘。

　　(我佛本因地于五百世中修持忍辱之缘广蕴慈悲之行金刚般若论云是极苦忍极续忍极苦忍者谓割截身分也相续忍者谓经五百世也)。

　　妙觉如来本大仙。

　　(妙觉者三祇劫满万德周圆于色究信天上大宝花王座中十方诸佛放光灌顶授佛职位方称妙觉也如来者本觉真理名如能证始觉之智名来本始不二名曰如来华严经云十方诸如来同共一法身本大仙者佛本因地为忍辱仙人也)。

　　苦行慧超昏衢暗。

　　(苦行者天亲论云能忍于苦行以苦行有善彼福不可量如是㝡胜义所以我佛顿辞轮王之位高把宫殿之荣春夜逾城栖身雪岭六年六时之修道玄意专精一麻一麦以充齐身心勤恪遂乃▆无分别惠起广度人心了达一真法界之源永超二障昏衢之暗)。

　　三昧因中人不见。

　　(三昧者首楞严之妙定也声闻缘觉之士莫知其名因中菩萨之人不见其体故楞严经䟽云不见之地二分双指显此真心密令亲悟二分者是见分相分也)。

　　救度众生蕴慈悲。

　　(救度三界六趣之众生皆沾甘露蕴慈悲喜舍之妙行授以醍醐法华经云诸佛出世为一大事因缘开示一切众生佛之知见故)。

　　无量劫来多发愿。

　　(无量者数广难陈劫者时分为义多发愿者诸佛之愿愿乃无边略迹四种大愿一者无边烦恼誓愿断二者无边法门誓愿学三者无上菩提誓愿成四者无边众生誓愿度故行愿经云无边愿海不可穷尽虚空界尽众生界尽我愿无尽也)。

　　方便门开智慧观。

　　(方便者莅真入俗曰方自他俱利名便然真如之中具恒沙佛法以智为门以识为门皆摄一切观行之宗瑜珈论云此法善巧成是故名方便)。

　　万法从头皆一贯。

　　(贯通万法本是一真若能悟之了然安适故法句经云森罗及万像一法之所印)。

　　道行清高何障碍。

　　(道乃千圣同辙行则万行齐修清高而释梵归依波句而何能障碍瑜伽论云佛具四无畏不见有若天若人魔王梵王能于佛前作障碍者)。

　　五浊恶世堪修炼。

　　(法华经云诸佛出于五浊恶世若饥馑疾疲刀兵起时名劫浊若诤讼斗乱谄曲妄语名烦恼浊若不识父母不识沙门不怖不畏今世后世恶业果报名众生浊若法坏法没邪法转生名见浊地持论云谓今世人多皆短寿极长百岁名命浊堪修铺者净名经云此土菩萨于诸众生大悲坚固然其一世饶益众生多于妙喜世界百千劫行故云堪修炼也)。

　　堪修炼。

　　(再举上文印可依信)。

　　归至理。

　　(水流万𣲖尽揔归于天地妙理千差皆同会于性海故唯识论颂云此诸法胜义亦即是真如)。

　　无边国土恒沙水。

　　(无边国土者十方世界一切净邦花藏莲台香水海国恒沙水者西国传云阿𨚗婆答多池此云无热恼池在香山之南大雪山之北周八百里金银琉璃颇𦙁饰其岸也以池东面银牛口流出恒河沙细如面与水混流一沙一国土故曰无边也)。

　　圆满化身知不知。

　　(圆满者报身佛也此有二种一自受用报身佛二他受用报身佛化身者大化身小化身随类化身知不知者楞严经云知见立知即无明本知见无见斯即涅槃肇论云妙智存乎物外故不知以知之)。

　　七宝湏弥纳芥子。

　　(七宝者三十三天七宝宫殿也湏弥者此云妙高山也智度论云高三百三十六万里若依俱舍论高八万由旬入水亦尔四宝所成东面黄金南面琉璃西面白银北面颇璃在大海中亦深三百三十六万里据金轮之上亦名妙高山王也纳芥子者净名经云以湏弥之高广内答子中无所增减湏弥山王本相如故而四天王忉利诸天不觉不知己之所入此乃表证真实示现神通)。

　　芥子细。

　　(世间广大莫若湏弥物中纤微无过芥子是故经中引此大小相对晓喻人天也)。

　　人行粗。

　　(庸常之士不达幽玄鄙俗之人行多粗率故净名经云此土众生刚强难化故以一切苦切之言乃可入律)。

　　雪山清净是真如。

　　(雪山者世尊修道之所何以居山金光明经云山中空寂神仙所赞我佛䪺捐五欲炼行六年悟真如于自心达清净于意地也)。

　　真如果证信心重。

　　(真如者真谓真实显非虚妄如谓如常表无变易故起信论云心真如者即是一法界大揔相法门体所谓心性不生不灭乃至毕终无有变坏唯是一心故名真如故发智断惑证果起化用也)。

　　降下山河皆摇动。

　　(降下者我佛于迦叶佛时正念生于兜率至周昭王二十三年七月十五日承日轮白𤉢托阴摩耶夫人故云降下山河皆摇动者准大般若经有六时动一入胎二出胎三出家四成道五转法轮六入涅槃此乃入胎时动也十山动摇四河腾涌也)。

　　举步莲花崛山中。

　　(举步莲花者我佛于周昭王二十四年甲寅之岁四月八日降神摩耶游园而攀树佛乃右胁而诞生莫不震动𠃵坤倾摇海岳四方各行七步金莲棒足以旋生九龙共沭一身玉毫舒光而照曜故云举步莲华也崛山中者法华经云耆阇崛山此云鸷峰按北山之阳孤摽特起我佛四十年后多居此山广宣妙法大演微言会三乘而入一乘通五性而归一性教法沙界化被十方者也)。

　　帝释梵王相迎送。

　　(帝释者婆沙论云湏弥山顶纵广四万由旬其中有喜见城面有千门三十三天于中止住谓四方各有八天帝释居中住善法堂治化天众每迎佛而供养常送佛于下方持摩贺般若之言免修罗怨隙之难梵王者大梵天王是三千世界之至也于贤劫中每有如来成道梵王为劝请之人或逢法会宣扬帝释备送迎之礼今古之常式也)。

　　般若智。

　　(肇论云诸法实相谓之般若能不证形沤和功也沤和者梵语此云方便智也适化众生谓之沤和不染尘累般若力也)。

　　破烦恼。

　　(烦者扰也恼者乱也扰乱众生恒居三界然此烦恼百法论云有六种根本烦恼一贪二嗔三痴四𢢔五疑六恶见以般若之智大焚烦恼之稠林自然成解脱之人任运为出缠之士)。

　　根性自然菩提道。

　　(本有大乘之根性正因薰而发菩提心了达惑障之尘劳功行满而成无上道菩提何义梵语菩提此翻云觉据百法论别境中惠为菩提体也准圆觉经大䟽释菩提云现万像印群机该动寂通因果因圆果满无不由之业用无边不可具载故云菩提道也)。

　　清净色空座逍遥。

　　(净名经云四禅为床座了幻色以逍遥一心达本源证真空而清净)。

　　弥勒缘寂无颠倒。

　　(弥勒梵语此云慈氏习唯识之观行曩劫修持证妙定于楞严一生圆满故云缘寂也无颠倒者心识狂乱为颠背觉合尘为倒楞严经云我弥勒尊乃得无上妙圆识心三昧谛观十方唯识识心圆明次补释迦当成正觉故无颠倒者也)。

　　比丘僧。

　　(比丘者智度论云具有五义一怖魔谓披剃之时魔宫振动二乞士上从诸佛乞法以资神下从檀越乞食以资身三净命清净存活离邪命故四净戒三业清柔戒品圆满五破恶十不善业皆破坏故具此五德可称僧实者也)。

　　比丘尼。

　　(比丘解释如上尼者女也)。

　　来听法。

　　(十地经颂云如渴思冷水如饥思羙食如病思良医如果蜂依蜜我等亦如是愿闻甘露法)。

　　唯愿慈悲分解说。

　　(大慈悲至随机而分别万端若遇奇人解说而咸归一致故净名经云佛以一音演说法众生随类各得解)。

　　故非眇小是修行。

　　(我佛发广大心行广大行修广大法证大菩提不同二乘眇小修行也故法华经以眇目之人喻小乘也)。

　　经戒相违有罪业。

　　(经者至圣之玄言不依而无由证理戒者律藏之䡄则违纪而有污心田叶招恶果罪乃治罚故楞严经云宣说修行三决定义所谓摄心为戒律也因戒生定经也因定发惠论也是则名为三无漏学也)。

　　善男子。

　　(智度论云善男子者有十一种德一谓慈悲二三业无失三亲近善友四不显己德五随顺众人六不说他过七不求名利八但乐道德九自业清净十心归实相十一轻贱世法具此十一种德方云善男子)。

　　善女人。

　　(贤善秉志淋德贞廉敩婆湏蜜之高风广兴法化学无畏德之令范深达佛乘华严经云婆湏蜜女是大善知识善财参问也胜军王女名无畏德能呵责声闻乐于小法也)。

　　爱河不渡䧟迷津。

　　(贪爱如瀑河漂有情于天上人间迷妄若泥津䧟众生于三涂恶道涅槃经云因爱生忧因爱生怖若离于爱何忧何怖)。

　　波罗蜜相真堪信。

　　(金刚经颂云波罗称彼岸于中十种名一辍己惠人名施波罗蜜一防非止恶为戒波罗蜜三堪受诸法未能忘怀为忍波罗蜜四炼心于法为精精心务达忍进名精进波罗蜜五心虑寂静为禅波罗蜜六舍求拣择为惠波罗蜜七方法便宜名方便波罗蜜八希求乐欲为愿波罗蜜九不可属伏名力波罗蜜十如实决断为智波罗蜜故云波罗蜜相也真堪信者万德万行皆依十种波罗蜜方始成就真可依信也)。

　　远离六情果从因。

　　(六情者即六识也远离六尘之境内亦六▆安然方为入圣之因乃证超凡之果此释从因至果或可位登无上净土不居隐报身而示现化身从果位而却来因位故云果从因也华严经云性因性果因果交彻之义)。

　　果从因。

　　(华严经䟽云因该果海果彻因源初心既是菩提果后犹称菩萨善财初后俱托文殊智身地位始终同会普光明殿皆斯义矣)。

　　岂愿足。

　　(我佛四种大愿三愿已满一愿未足是无边众生誓愿度所以从法界根本智起后得智从后得智起大悲心从大悲心起化身救度一切众生也)。

　　深浅随机皆是欲。

　　(深者般若二空应大机而方演浅者阿含四有随小乘而乃宣各随乐欲之心如来方便之化故法华经云于一乘道随宜说三)。

　　达磨之心终不曲。

　　(达磨者宝林传云西天二十八祖是南天笁国王苐三子也乃观音之俯迹舍宝位而从师辩海与智巘高深觉树共悲花郁翠传般若多罗之密印作𥱍五天洞大迦叶波之心源檀风四域而乃心思西土化终东国缘熟将传无尽之灯以释有情之执当梁普通八年得届金陵武帝不通玄理达磨潜渡子江当后魏太和十年达救洛阳止少林寺禅观资神未尝辄语得逢惠可方付心珠示现迁神塔兴熊耳遗只履于棺中化全身而西迈宋筠表奏方验至真所说之法直指心源䪺开真性故云达磨之心终不曲也)。

　　品度俱为䪺渐久。

　　(善财一发菩提心万行功德圆满此乃顿悟顿修之义故华严经云初发心时即得菩提声闻经劫修行大乘之门未入此乃渐悟渐修也盖为品类之根性千差化度之仪方万种故肇论云众生有种种心识如来有无量教门也)。

　　户牖开张相击触。

　　(禅𨚗理行集序云以承禀为户牖各自开张此是禅门南北西东各生𢩁执也以经论为干戈㸦相击触此即一性五性㸦为诤论而不知南宋北祖俱传达磨之心一性五乘尽是如来之说若能通会祖意教文自然息诸诤论也)。

　　大搅长河为酥酪。

　　(登地菩萨有大神通作用搅长河为酥酪以济饥渴之人变大地为黄金用益贫穷之者)。

　　觉悟贤明迷自缚。

　　(觉悟自▆贤明之达士迷惑前境愚暗二庸流故金刚经颂云智人心自觉愚者外求声)。

　　举体全归三界空。

　　(举体者一切众生心性之体也全归者了自凡心通圣性也三界空者迷时三界有悟乃十方空楞严经云见闻如幻翳三界若空花)。

　　病药施投㸦更作。

　　(病者一切众生八万四千烦恼之病药者我佛如来八万四千应病法门之药施设方便善巧投机㸦各不同佛心无异净名经云八万四千诸尘劳门而诸众生为之疲劳诸佛即以此法而作佛事也)。

　　振纲领而无强弱。

　　(举纲提纲众自皆张举表振领众毛皆整此是喻也法上言之佛法大纲本无强弱生生体一佛佛道同故肇论云道远乎哉触事而真圣远乎哉体之财神也)。

　　邪妄若来皆销烁。

　　(外道邪见之疑▆惠日临而销烁天魔与念之障碍智剑挥以皆除故大般若经云不出魔界便入佛界)。

　　一切随缘有是非。

　　(一切者普该万有随机缘则有是有非达本心乃无为无事故肇论云无是而物无不是乃所以为真是也)。

　　世尊利益心安乐。

　　(世尊者世间独尊号也利益者三千大千之世界俱沾润益之恩有性无性之众生尽求利安之泽圆觉经云有性无性齐成佛道心安乐者𨚗伽常在定佛无散乱心既具三身仍安四德四德者一常古今不易二乐妙定安神三我无我法中有真实我四净真苦无遗纤致必去肇论云智周万物而不劳其神形充入极而无其患也故云心安乐矣)。

　　御制诠源歌
