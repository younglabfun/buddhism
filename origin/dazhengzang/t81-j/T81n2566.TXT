No.2566
龙宝开山特赐兴禅大灯高照正灯国师语录卷上

                      侍者性智编


师于嘉历元年十二月八日开堂

    拈衣云。千尺不过丈六。鸡足不如大德。何故。举衣云。顶戴披之。谁辨正色。
    升座。拈香云。此一瓣香。爇向炉中。恭为祝延今上皇帝圣躬万岁万岁万万岁。陛下恭愿。龙图永固。玉叶弥芳。
    次拈香云。此一瓣香。爇向炉中。恭为祝延太上天皇圣寿亿万岁。恭愿超上德于千载。树风声于后昆。
    又拈香云。此一瓣香。奉为金紫光禄大夫黄门侍郎增崇禄算。伏愿松柏之寿。甫申之干。柱石国家抚育生民。
    此一瓣香。奉为光重法筵诸尊官。洎满朝文武百僚。增崇禄算。伏愿安国利民。齐伊周之古术。乃忠乃孝。称思轲之正范。
    此香在云门关里。久为衲僧锁口诀。曾拾得于镰仓县畔巨福山头。和气霭然。囊藏二十年来。香风隐而弥露。今日拈出爇向炉中。供养前住建长禅寺。敕谥圆通大应国师南浦大和尚。用酬法乳之恩。
    师就座顾视大众云。便恁么相见。早隔五须弥。若也待开口。三生六十劫。还有知个中事底么。出来对众决择看。有么有么。僧问。雪山雪寒吾佛成道。法堂功成和尚开堂。建法幢立宗旨。正在此时。诸官临筵。请师提唱。师云。国清才子贵。家富小儿娇。僧云。直将一句无心法。仰祝万国泰平瑞。师云。满口道着。僧云。记得。慈明开堂。有僧问。攒锦簇花即不问。如何是本来面目。明云。一言已出驷马难追。此意如何。师云。石从空里立。火向水中焚。进云。明明三际晓。皎皎一轮孤。明云。一轮底亦作么生。意在那里。师云。鱼龙穴下盘根阔。日月轮边气象深。进云。僧云。洎合放过。明便喝。如何辨端的。师云。劫石易消。村话难改。进云。上来一一蒙指示。只如和尚今日开堂说法。当机觌面如何接人。师云。眉毛厮结。准上厮拄。僧云。作家宗师天然有在。便礼拜。师云。且缓缓。又云。更有问话者么。又有僧问。记得。庞居士辞药山。居士指空中雪云。好雪片片不落别处。意旨如何。师云。难提掇处转有则。僧云。时有全禅客。云。落在什么处。士打一掌。又作么生。师云。八角磨盘空里走。僧云。全云。居士也不得草草。士云。汝恁么称禅客。有人不放汝在。如何委悉。师云。咬定牙关。僧云。全云。居士作么生。士又打一掌。意在那里。师云。多添少减。僧云。虚堂祖翁云。虽则是两掌。其间有抬有搦。有收有放。如何辨别。师云。到此大行。僧云。上来已蒙慈悲。向上宗乘事。如何举唱。师云。千峰雪白。万壑风寒。僧云。老师果是人天大导师。便礼拜。师云。许你归众去。
    乃云。我本无心有所希求。冰锁瀑泉声细碎。今此宝藏自然而至。风摇寒木影攀拳。况我宗印禅者。与海南檀越。冒穹谷攀幽林。亲择巨材。堆山积岳。控溪水与海通。鲸波险处。独解透路。驱白牛于露地。结轨于百里。鸠成风于大野响斧于一城。或费郊外丁夫。或劳山中普请。树云间之朱堂。布五彩之橑椽。安灯王之广座。庄三道之宝阶。区区役役。今日开堂。高答君臣。遍报过现未来。大觉海中一切圣贤。生生所参见诸善知识。众中衣钵。道友师僧。父母一切恩门。一切含灵。为便是自然而至。为复是从功而成。诸人于此会得去。山僧不必解说。若也不会。曲务速说。击佛子云。所以前释迦不前。后弥勒不后。无边刹境。自他不隔于毫端。十世古今。始终不离于当念。一毛头上现宝王刹。一弹指顷转大法轮。虽然如是。犹是建化门中事也。向上宗乘事。又作么生。又击一拂子云。有意气时添意气。得风流处且风流。小比丘妙超。忝遇君圣臣贤。不忘灵山付嘱。太平得路成此梵刹。敷扬正法眼藏。祝延圣寿无疆。山河大地。草木丛林。情与无情同蒙光辉。共力拜手（妙超）下情。不胜感激屏营之至.
    复云。昔日世尊六年。戴雪头上安头。明星忽现眼皮横绽。从此无端。解道大地含识。具个如来智慧德相。大众若是大地众生。各各自有生涯。从且至暮。从少至老。每日起坐经行。一是一非。瞥喜瞥瞋。并是他家活脱生涯也。何必贵如来智慧德相。后代儿孙。得被者老汉惑乱。往往安禅静虑。刺脑入胶盆。以悟为望。似缘木求鱼。谓之望上心不足。大须辜负世尊出世本志。且问诸人。上来既道。后代儿孙。被他惑乱。今也便道。大须孤负他出世本志。是褒世尊是贬世尊。若道赞叹。因甚有惑乱之言。若道诽谤。亦何有孤负之词。或道褒贬随时。未免随语生解。更道褒贬不施。失却古佛家风。直饶道总不恁么。明知莽莽卤卤去。毕竟意在那里。所以山僧曾有一颂。明星一见雪重白。眼里瞳人毛骨寒。在地如无知此节。释迦老子出头难。只如道眼里瞳人毛骨寒。是什么时节。若能恁么去。日用四威仪中。壁立万刃。孤迥迥峭巍巍。如天普覆。如地普载。如虚空含容。如日月照耀。因甚如此。今日﨟月八。
    举。太宗皇帝因僧朝见。帝赐坐问云。卿甚处来。僧奏云。庐山卧云庵。帝云。卧云深处不朝天。因甚到者里。僧无对。师蓦拈拄杖云。太宗威容严肃。机晤宏远。者僧寝默俯仰。不失其礼。只如后来雪窦明觉大师。代云难逃至化。又作么生。卓拄杖一下云。四海而今清似镜。三边谁敢犯封疆。
    正且。谢两班上堂。僧问。日暖风和。万物新相逢。便拜。又相贺。三乘五性不用问。应节一句如何举扬。师云。分明记取举似诸方。僧云。记得僧问赵州。如何是赵州。州云。东门南门西门北门。此意如何。师云。黑漆桶里洗墨汁。进云。僧云。不问这个。州云。你问赵州意在那里。师云。乌龟锁璧。进云。某甲不问赵州。又不问老师。只是有一问。请师答话。师云。莫向那僧背后问讯。进云。恁么则大众沾恩。学人礼谢。师云。只要实到与么地。进云。领重重相。师云。领底作么生。进云。也是不空。师云。不因今日节。
    乃横按拄杖云。寅朝乍临正景新至。梅梢舒瑞气。幽鸟报贺音。左右壮保爱之节。东西开纳祐之门。嵓莎步入祥麟稳。海树飞来白凤闲。卓拄杖下座。
    元宵上堂。僧问。昔日西天迦叶初传灯。未审如何是初传底灯。师云。夜半正明天晓不露。进云。迦叶已传之。龙潭为甚吹灭。师云。倒骑牛入佛殿。进云。后来有僧问香林。如何是室内一盏灯。林云。三人证龟作鳖。是答迦叶底。答龙潭底。师云。壶中天地。别有日月。进云。只如道三人证龟作鳌。作么生辨端的。师云。石人相耳语。进云。忽有人。问如何是室内一盏灯。聻。师云。紫罗帐里撒真珠。进云。恁么则动地放光。放光动地。便礼拜。师云。大家自知。
    乃云。灯灯无尽灯。光明千万里。捏聚也不即。放开也不离。一片虚凝宇宙宽。不知燃灯为谁记。以拂子击禅床一下。便下座。
    二月旦上堂僧问。春色无高下。花枝有短长。花枝短长人人知。如何是春色底。师云。山擎海浸。僧云。记得。仰山问僧。近离甚处。僧云。庐山。此意如何。师云。解笑底也少。进云。仰山云。曾游五老峰么。僧云。不曾游。又作么生。师云。邯郸学唐步。进云。仰山云。阇梨不曾游山。如何辨端的。师云。黄金贱不如泥土贵。进云。云门大师云。此语皆为慈悲之故。有落草之谈。意在那里。师云。听教两头走。僧云。若不登楼望。焉知沧海深便。礼拜。
    师乃云。春风浩浩。春鸟喃喃。春云冉冉。春水漫漫。时哉时哉。时何孤负。一任诸人东看西看。忽有个汉出来。道老和尚只知其时不知其节。今朝天寒雪下如冬。山僧向他道。我余一件事。引得你一问。
    佛涅槃上堂。僧问。春色依依花木芳菲。双树因甚一荣一枯。师云。古今与么见。进云。恁么则人天。悉莫见世尊所入三昧么。师云。泥人眼赤。进云。记得。德山一日斋晚。老子托钵自方丈下来。此意如何。师云。步步生荆棘。进云。雪峰云。钟未鸣鼓未响。老子托钵向什么处去。又作么生。师云。相见易得好。进云。德山低头归方丈。如何辨端的。师云。闇室藏灯。进云。岩头闻云。大小德山未会末后句在。还谛当否。师云。断弦须是鸾胶续。进云。德山云。你不肯老僧那。意旨作么生。师云。谁知只是有受璧心。进云。岩头密启其意。聻。师云。览尽潚湘景。和般入画图。进云。德山次日升堂。果与寻常迥殊。如何理会。师云。法出奸生。进云。岩头拊掌谓大众云。且喜老汉会末后句。意在那里。师云。事久多变。进云。学人今日小出大遇。便礼拜。师云。两肩担将归去。
    乃云。世尊临入涅槃。以手摩胸。普告大众云。汝等谛观我紫磨金色身。蓦竖起拄杖云。者个是大德拄杖子。阿那个是金色身。诸人一见便见。不妨一得永得。其或未然。山僧谩诸人去。百亿须弥。百亿日月。恒沙国土。恒沙诸佛。尽在拄杖头上。增添金色身光。庄严涅槃妙相。诸人还见么。若尚未见。卓拄杖云。年年二月花狼藉。
    三月半上堂。僧问。不得春风花不开。花开须藉春风力。不知春风有什么力。师云。还觉脑门冷么。僧云。马大师与百丈行次。见野鸭子飞过。大僧云。是什么。意旨如何。师云。罕遇此门。师云。丈云。野鸭子。大僧云。什么处去。又作么生。师云。争之不足。师云。丈云。飞过去也。大僧遂扭百丈鼻头。如何识取。师云。打驴听马知。僧云。丈作忍痛声。大师云。何曾飞去么。师云。嚼饭喂婴儿。僧云。大师次日升堂。众才集。百丈出卷席。意在那里。师云。金不博金。僧云。大师便归方丈问百丈。我适来上堂。未曾说法。你为什么便卷却席。如何商确。师云。乐则共乐。僧云。丈云。昨日被和尚扭得鼻孔痛。还端的也无。师云。风吹不入。僧云。大师云你昨日向甚处留心。此意如何。师云。游子乍闻征袖湿。僧云。丈云。今日鼻头又不痛也。如何理会。师云。水洒不着。僧云。大师云。你深如今日事。是何道理。师云。贵买贱卖。僧云。丈乃作礼。却归侍者寮哭。意又作么生师云。攒簇不得。僧云。同事侍者问云。你哭作什么。丈云。你去问取和尚。如何辨别。师云。那吒扑帝钟。僧云。侍者遂去问大师。大师云。你去问取他看。意在什么处。师云。从来疑着个老。僧云。侍者却归寮问百丈。丈却呵呵大笑。如何委悉。师云。瓦解冰消。僧云。侍者云。你适来哭。而今为什么却笑。丈云。我适来哭。如今却笑。是什么心行。师云。唱九作十。僧云。可谓亲言出亲口。师云。不如礼拜好。僧便礼拜。
    师乃云。桃花红李花白。灵云玄沙立阡陌。相争祖道不敢休。其势不生多韬略。春雨自知断和句。蒙蒙洒去空萧索。两两三三解归根。四维上下难寻觅。既难寻觉。因甚得大地载起。喝一喝云。放过一着。
    谢龙藏主上堂。山僧拂子说三种禅。忽竖起拂子云。此是换却佛祖眼睛底禅。亦打一圆相云。此是指出人天性命底禅。击禅床一下云。此是发云雨大用底禅。虽然如是。若是自非一气转得一藏底人。争能消得多少风。
    佛生日上堂。僧问。世尊今日降下未至地。九龙吐水洗金躯。早是一场败缺。和尚要雪屈。也是泥里洗土块。师云。狗𠾑赦书。进云。指天指地金莲捧足。因甚脚下红丝线不断。师云。要知山上路。须问去来人。进云。韶阳老人正令方行。诸方未免将错就错。师云。夜行莫踏白。不水定是石。进云。不因老师点发。容易难瞻慈颜。师云。月到中峰犹未归。进云。三十年后。此话大行。师云。马无千里谩追风。
    乃云。本不曾上天。何论下天。本不曾托胎。谁说出胎。所以道。净法界身。本无出没。既然如是。因甚东家杓柄长。西家杓柄短。会得各各恶水蓦头泼。不然齐之以礼。
    结夏小参。僧问。德山小参不答话。有问话者三十棒。他家亲切处如何识得。师云。来者不来。去者不去。进云。赵州小参。要答话。有问话者。置将一问来。又作么生。师云。买价破大例。进云。风从虎云从龙。岂莫是用处一般么。师云。且喜没交涉。僧云。学人今夏依附和尚。未审作么生下手脚。师云。莫错举。
    乃云。西天鹅护之限。圣制腊人之期。衲子慧身之时。吾家禁足之方。明月轩畔清风匝地。看云亭边竹影拂阶。于此圆觉伽蓝。聚集四圣六凡。于此平等性智。安居情与无情。只如七佛祖师三处度夏。还出得这里也无。诸人若点检得出。九十日内。不敢孤负虫豸。若也点检不得。卓拄杖云。金刚眼睛十二两。
    复举。世尊一日升座。文殊白槌云。谛观法王法。法王法如是。世尊便下座。师拈云。大湖浸月长桥卧波。若非高吟大嚼。争有赏此时情。虽然风流可观。其奈得便宜处落便宜。具眼禅流。请辨缁素看。
    次日上堂僧问。衲僧个个气宇如王。今朝因甚坐在区宇。师云。画饼充饥。进云。若也论此事。如青天白日。更向甚处克期取证。师云。路入桃源深更深。进云。慈明问黄龙。云门三顿棒。洞山可吃不可吃。意在那里。师云。两镞蒺䔧。进云。黄龙云。可吃。还端的也无。师云。直饶山岳也难藏。进云。明云。终日鸦鸣鹊噪吃几棒。意旨作么生。师云。一种是声无限意。有堪听有不堪听。僧便礼拜。
    师乃举。五祖云。今日结夏。无可供养大众。作一家宴管待诸人。遂举手云。罗啰招。逻啰遥。逻啰送。莫怪空疏。伏惟珍重。师云。五祖老人与么家宴。可谓管待千足。百味无缺。虽然如是。只是有一时之庆快。大德今日结夏。也有个家宴。坐者立者。俱成万年欢。见者闻者。同唱太平歌。且道。其中节拍。又作么生。以拂子击禅床一下云。薰风自南来。殿阁生微凉。
    谢首座书记藏主秉拂上堂。西来呈师厚灵树待过。脚底如驴踏慈明堂奥。法糸于其时。人焉瘦乎。后之视今如今之视古。何也。智藏发光资鞭影。击拂子下座。
    谢良和典座上堂。举金牛每日斋时。自将饭于僧堂前作舞。呵呵大笑云。菩萨子吃饭来。师云。金牛和尚务在细嚼难饥。只是众口难调。大德今夏。屋里得有人。一众自然不闻吾臂酸。诸人要知此人么。卓拄杖云。发而当节言之和。
    端午上堂。僧问。文殊令善财采药。善财云。尽大地无有不是药者。此意如何。师云。穿靴水上立。僧云。文殊云。是药采将来。意在那里。师云。六双骰子一时赤。僧云。善财于地上拈一茎草度与文殊。意旨作么生。师云。吐舌至顶相。僧云。文殊云。此药亦能杀人亦能活人。如何识得。师云。猫儿打觔斗。僧云。应病与药。是古来家风。和尚作么生医无病人师云。黑蛇入漆瓮。僧云。与么则大法紧要之处。谁敢假驴驼药。师云。波斯不过江。
    乃云。端午天中节。诸方尽咒土书壁。以消妖怪。认采药模样。百草头上做伎俩。我者里个个石人之机。个个铁汉之用。水洒不着。风吹不入。蓦拈拄杖卓一下云。森森夏木枯鹃啼。
    上堂。僧问。记得。良禅客间钦山。一镞破三关时如何。山云。放出关中主看。意旨作么生。师云。水底弄傀儡。进云。良云。恁么则知过必改。山云。更待何时如何领略。师云。一字不着点。进云。良云。好箭放不着所在。便出去。未审还有出身处也无。师云。楚山入汉水。进云。山云。且来阇梨。良回首。山把住云。一镞破三关即且止。试与钦山发箭看。意在那里。师云。天不保恶。进云。良拟议。山打七棒云。且听。这汉疑三十年。誵讹在什么处。师云。古殿坐者少。进云。学人若不逢个节。争敢知个事。便礼拜。师云。实须到与么地。
    乃云。法法本来法。心心无别心。日午三更后。相唤赏树阴。话尽甘泉之景。联成罗含之吟。品藻鹰鸠之变。嘉唱耳听之音。拍手笑呵呵。真鍮不搏金。喝一喝云。侍者与我点茶来。
    半夏上堂。半夏已前事。诸人知而山僧不知。半夏已后事。山僧知而诸人不知。正当今日半夏。知则共知。不知则共不知。还会么。良久云。三段不同。收归上科。
    上堂。僧问。世尊恁么热。宇宙炎炎。不知向什么处得回避。师云。清机历掌。僧云。王常侍一日访临济。同济在僧堂前。乃问这一堂僧。还看经么。济云。不看经。意在那里。师云。石压笋斜出。僧云。侍云。还学禅么。济云。不学禅。意旨作么生。师云。崖悬花倒生。僧云。侍云。经又不看。禅又不学。毕竟作个什么。济云。总教伊成佛作祖去。到者里如何领略。师云。调达不得肯。僧云。侍云。金屑虽贵落眼成医。济云。将为你是个俗汉。还端的也无。师云。疏田不贮水。僧云。若恁么不来。争得恁么去。师云。且看脚下。
    乃云。一法若有。毗卢堕在凡夫。万法若无。普贤失其境界。拈拄杖云。者个是大德拄杖子。阿那个是有无。道得与不道得。朝打三千。暮打八百。掷下拄杖下座。
    七月旦上堂。僧问。暑退凉生。树凋叶落。时节因缘不相谩。如何是个中事。师云。大家多生机。进云。记得。僧问云门不起一念还有过也无。门云。须弥山。作么生领会。师云。莫教平出。进云。有僧。问虚堂老师此意如何。虚堂云。买铁得金。意在那里。师云。也是可惜许。进云。今日问和尚不起一念还有过也无。未审如何祇对。师云。三生六十劫。进云。与么则昔日云门。今日和尚。便礼拜。师云。礼拜得始得。
    乃云。昨见垂扬绿。今看落叶黄。祖门抬搦事。物物不隐藏。者个葛藤即且致。向针筒鼻孔里。倒道将一句来。若无人道得。听取山僧为你说破。
    解夏小参。僧问。和尚一夏以来。为众劳手脚。未审成得什么边事。师云。昆仑嚼生铁。进云。恁么则谁敢辜负和尚。师云。放你保残生。进云。记得。临济示众云。赤肉团上。有一无位真人。常从汝等诸人面门出入。未证据者看看。意旨如何。师云。不较多。进云。时有僧出问。如何是无位真人。济下禅床把住云。道道。又作么生。师云。若不道瑕。争得珠转。进云。其僧拟议。济托开云。无位真人是什么干屎橛。便归方丈。还端的也无。师云。半开又半合。又有僧问。记得。僧问雪峰。乞师指示。峰云。是什么。如何承当。师云。劈腹剜心。进云。其僧于言下大悟。也是见什么道理。师云。舍长就短。进云。云门云。云峰向伊道什么。未审节文在甚么处。师云。锢鏴着生铁。进云。古德底且置。和尚直下作么生指示。师云。速退速退。妨他别人请问。进云。不因今日节。谁敢恁么去。师云。更有露柱在。
    乃云。法岁周圆。圣制已满。我者里荒凉。爽气最容与。不论取证浅深。不分赏劳轻重。攀白云而高卷。追秋风而长啸。你汝东西任情逍遥。草鞋跟宽。无不活路。若逗到昆仑山头。他乔尸迦忽相逢。问过蓦札一句。只将隔手底祇对。不然五门猛兽欺你在。
    复举。翠岩夏末示众云。一夏已来。与兄弟东说西话。看翠岩眉毛在么。保福云。作贼人心虚。长庆云。生也。云门云。开。师云。诸方尽谓。俱出只手扶竖宗风。殊不知。巨鳌莫戴三山去。吾欲蓬莱顶上行。
    次日上堂。僧问。今朝正是解制自恣之辰。不知何处是衲僧游戏之场。师云。来锋有路。进云。恁么则十洲三岛草鞋底。雁荡天台拄杖边。师云。也何妨。进云。僧问云门。初秋夏末。前程忽有人问。如何祇对。门云。大众退后。作么生领会。师云。因邪打正。进云。僧云。过在什么处。门云。还我九十日饭钱来。意在那里。师云。大慈妨小慈。进云。今日忽有人问着。作么生祇对。师云。三句前两句后。
    乃举。临济道。有一人。论劫在途中不离家舍。有一人。离家舍不在途中。那个合受人天供养。师云。诸人耍向者里道取。须向那里透过。若是人天供养。秋风吹渭水。落叶满长安。
    谢进退两班上堂。衲僧家寻常用底。岂止乎虎视龙望。为世所推。进一步则突出威音王已前。退一步则烁迦罗眼里藏身。因甚如是。击拂子云。天际日上月下。槛前山深水寒。
　　八月旦上堂。僧问。槿花凝露。梧叶鸣秋。此中现成事。如何提唱。师云。答犹未了。进云。几人得与么去。师云。只许阿你一个。进云。肃宗皇帝问忠国师。如何是十身调御。国师云。檀越踏毗卢顶上行。意在那里。师云。不妨脚下红丝线不断。进云。帝云。寡人不会。国师云。莫认自己清净法身。又作么生。师云。主山骑案山。进云。忽有人。问如何是十身调御。未审和尚如何祇对。师云。背短胸长。进云。恁么则西风一阵来。落叶两三片。师云。三十年后。
    乃云。秋云弄秋风。秋色蘸秋水。气清如时清。道泰似情泰。禅者之雅兴。道人之嘉景。头头上显露。物物上现成。卓拄杖云。是则是。三十年后。有人加劝沮去。
    中秋上堂。僧问。灵山话月。曹溪指月。到者里如何辨端的。师云。三山帽大袖彩。僧云。马大师玩月次。问西堂百丈南泉云。正当与么时如何。西堂云。正好供养。意旨作么生。师云。波斯读尚书。僧云。百丈云。正好修行。又作么生。师云。扫地添锢瓶。僧云。南泉拂袖便行。意在那里。师云。起席不谢坐。僧云。大师云。经归藏。禅归海。只有普愿。独超物外。如何委悉。师云。禅箭三匝白猿号。僧云。古人誵讹处。和尚已呈露。和尚么讹处。未审何人点检。师云。天高盖不尽。僧云。不因恁么问。争识恁么事。师云。更须买草鞋。僧云。深沉沧海恩波阔。皎洁秋空气象高。师云。如道着须用着。
    乃云。秋中秋。月中月。四万二千清光。五十由旬灵阙。明明重明明。皎洁又皎洁。指与话俱纳败缺。纳败缺还照绝。无物堪比伦。教我如何说。
    上堂。僧问。云门因僧问。如何是法说。门云。大众久立。速礼三拜。意旨作么生。师云。还我话头来。师云。如何是随意说。门云。晨时有粥。斋时有饭。又作么生。师云。一任乱咬。进云。如何是随宜说。门云。三德六味施佛及僧。如何理会。师云。薤园里卖葱草。进云。如何是方便说。门云。是汝鼻孔重三斤半。意在那里。师云。露柱退后。进云。如何是大悲说。门云。归依佛法僧。如何辨端的。师云。放你三十棒。进云。云门一一答话。毕竟明得个什么边事。师云。南地竹。北地木。进云。不因夜来雁。争见海门秋。便礼拜。师云。莫错举。
    乃云。功高二仪而不仁。明逾日月而弥昏。肇公只知从事中得。不知从事上得。且道。从事上得底作么生。良久云。赋叶赋题红片片。远山供望碧层层。
    重阳上堂。僧问。九九佳节。谓之重阳。只向者里领去。是第几机。师云。什么处收舍得。进云。与么则逢人。须说三分话。未可全抛一片心。师云。六脚蜘蛛上饭床。进云。岂不是老和尚出人妙手。师云。你因什么得到与么地。进云。东西南北归去来。师云。猢狲摘仙果。
    乃云。只爱菊花发紫蕊。不喜闻彭祖之术。只爱秋露凝赤萸。不忧忘稚川之说。不忧不喜。善哉个重九节。击拂子下座。
    上堂。云门云。许多大栗子。吃却几个。有人吃得三个。韶阳吐却五个。有人吃得五个。韶阳吐即十个。者个些子。缁素辨得出。山僧分半院与你。
    闰月旦上堂。拈拄杖云。一切诸佛。及诸佛阿耨多罗三藐三菩提法。皆从此经出。卓拄杖一下云。看看。大德拄杖子。为你诸人。此经科分细大义理。一一指注。而见诸人。犹不知不了。高声唱云。四时禁土节。三年有一闰。又卓一下。
    上堂。黄叶满地。塞雁横空。彼此出家。彼此行脚。佛手遮不得。人心似等闲。更拟问如何。当头霜夜月。任运落前溪。
    开炉上堂。僧问。辞柯黄叶已成堆。整顿围炉就地开。时节一句如何体会。师云。莫教拥山帔。进云。有人。刹那去亦如何。师云。前言不副后语。进云。赵州示众云。三十年前。南方火炉头有个无宾主话。直至而今无人举着。意在那里。师云。三个些头品字烧。进云。未审有甚么难举着么。师云。近之燎却面门。进云。学人进前退后。自由自在。是举着不举者。师云。且过者边着。进云。便是两彩一赛底。师云。大有人点头。进云。不入虎穴争得虎子。便礼拜。师云。相识满天下。
    乃云。法昌十六高人。怕寒懒剃髼松发。赵州无宾主话。爱暖频添榾柮柴。大德门下终不向针头削铁何也。今日十月一。开炉免帽子。
    谢监收维那上堂。齐之则泥土舒夭颜。约之则水滴难以通。恁么并务。致令各各投其方圆之器安其上下之居。是谓之纪纲清严。收放有则。及乎究其端由。岂止还丹一粒。点铁成金。
    上堂。卓拄杖云。拄杖子若不相当。是什么物得不相当。便下座。
    冬至小参。僧问。一气潜通。万汇发生。不涉时节。愿听提唱。师云。鼻孔占却三亩之地。进云。沩山问仰山。仲冬严寒年年事。晷运推移事若何。仰山近前叉手而立。意旨如何。师云。一字入公门。九牛车不出。进云。沩云。诚知。子答者话。不得又作么生。师云。见人富贵常欢喜。进云。时香严至。沩山举前话。严云。某甲偏答得者话。沩复问。严亦近前叉手而立。如何领略。师云。借婆裙子拜婆年。进云。沩云。赖遇寂子不会。毕竟如何。师云。鸡鸣不着时。邻人半夜行。进云。今日有人。问仲冬严寒年年事。晷运推移事若何。未审和尚如何祇对。师云。夜闻祭鬼鼓。朝听乐神歌。进云。与么则来日一阳生。便礼拜。师云。一任记取。
    乃云。阴魔消尽。阳气发时。无硬地。律管先知。垄头梅绽不萌枝。直得皓老布裈。麻线易通。镜清卧单。絣拇难开。纵饶迄于道所以阴阳不测者。空洞无象。所以造化不宰者。潜微幽隐也。未是出书云令节。是故山僧只望。以五日为一候。以半月为一气之流。漏泄个仲冬严寒事。物物对偶机。其或似阿房曳衣底。东山水上行。
    复举慈明冬至榜。师拈云。 东弗千代日下东。西瞿耶尼月氏西。解笑者多。解哂者少。若也今晚放参。一冬二冬。叉手当胸。
    因雪谢寺斋秉拂上堂。［言*寅］出普贤信口偈。擎来香积无尽饭。要知两膝一蹇处么。卓拄杖一下云。吽吽。有什么饆饠䭔子。快下将来。
    谢两班上堂。诸佛放光明。助发实相义。释迦老子非但当年之益。且要使吾沙门于五浊恶世中。斗诤坚固时。抛却人我担子。除却高下情谓。互作主伴。个实相无相。微妙解脱法门。久住于世间。全亿劫利济。实相义且致。如何是诸佛放光明。良久云。东山拍手西山舞。
    因雪上堂。危木风寒。空山雪白。庞蕴枝头藏身。象骨峦坞气索。往往他人住处我不住。他人行处我不行。不是与人难共聚。大都缁素要分明。喝一喝。
    腊八上堂。僧问。释迦老子半夜逾城。雪山六年一麻一麦。是什么心行。师云。针锋头上翻觔斗。僧云。正当明星出时。忽然悟去。还端的也无。师云。似地擎山不知山之孤峻。僧云。只如一人发真归源。大地众生在什么处。师云。金刚脑后三斤铁。僧云。释迦老子颠言倒语云。奇哉一切众生。悉具如来智慧德相。既是无风起浪。如何得太平去。师云。寒雨洒空。寒风匝地。僧云。学人今日小出大遇。便礼拜。师云。撒手那边去。
    乃云。半夜逾城直上雪山。既是道士担漏扈。更说于明星现处。忽然悟去。大似捏目见空花。大德未尝不解乌头养雀儿。卓拄杖云。南斗七。北斗八。
    岁旦雪下上堂。（除夜大风吹）昨夜旧年风。今朝新岁雪。雪带旧年寒。风和新岁节。阿呵呵我家好驱傩。向后绝灾祸。绝灾祸。东西南北皆可可。龙宝从兹炉灶大。
    上堂。意到句不到。一二三四五六七。句到意不到。七六五四三二一。忽然意句俱到时。又作么生。良久云。花开不假栽培力。自有春风管待伊。
    三月旦上堂。烟霞影里。春风声中。山桃红绽。岸柳翠浓。无限幽情叵遮掩。莫教舞蝶一丛丛。
    三月半上堂。僧问。祖令当行。十方坐断则不问。只于春风拂拂时节。愿闻亲切一句。师云。处处绿扬堪系马。进云。长沙一日游山归门首。首座问云。和尚什么处去来。沙云。游山来。意旨如何。师云。家家门路透长安。进云。首座云。到什么处来。沙云。始随芳草去。又逐落花回。如何领略。师云。落霞与孤鹜齐飞。首座云。大似春意。沙云。也胜秋露滴芙蕖。端的在那里。师云。春水共长天一色。进云。雪窦着语云。谢答话。如何委悉。师云。一亩之地。三蛇九鼠。进云。古人恁么酬唱。如飙如电。只恐通变未全。和尚今日莫别有提唱么。师云。昆仑嚼生铁。进云。不因扬德意。争识马相如。便礼拜。师云。咦。
    乃举。僧问风穴。语默涉离微。如何通不犯。穴云。常忆江南三月里。鹧鸪啼处百花香。诸人要见风穴么。只识取常忆两字。其如未然。离微体净品。
    四月旦上堂。僧问。鹊噪柳丝乱。龟游荷盖倾。此中现成事。未审如何提唱。师云。青青不入时人意。僧云。沩山示众云。有句无句如藤倚树。意旨作么生。师云。八十翁翁牙根坚。僧云。疏山云。忽遭树倒藤枯句。归何处。又作么生。师云。见之不取。思之千里。僧云。沩山放下泥盘呵呵大笑。意在那里。师云。黄连未是苦。僧云。独眼龙云。教沩山笑转新。如何委悉。师云。屋里鬻杨州。僧云。疏山言下知归乃云。沩山笑中元来有刀。还端的也无。师云。谁知席帽下。元是昔愁人。僧云。上来一一蒙指示。向上宗乘又如何。师云。拄杖头上挑日月。僧云云。不行尊贵路。争踏上头关。但礼拜。师云。好看脚下。
    乃拈拄杖卓一下云。有人似者个。触处筑着磕着。有人不似者个。随物七穿八穴。且道。誵讹在甚处。良久云。满地落花春已过。缘阴空锁旧莓苔。又卓一下。
    佛诞生上堂。僧问。世尊初降生。指天指地。周行七步云。天上天下唯我独尊。意旨如何。师云。日出乾坤辉。僧云。云门云。我当初若见。一棒打杀与狗子吃。贵图天下太平。端的在那里。师云。知恩方解报恩。僧云。雪窦云。我当初若见。便与欣倒禅床。又作么生。师云。鬼争漆桶。僧云。只如今朝诸方出手。灌沐金躯。与二大老用处。是同是别。师云。千年田八百主。僧云。千峰势到岳边止。万派声归海上消。便礼拜。师云。也何妨。
    乃云。将三界二十八天。作个佛头。将金轮水际。作个佛脚。将四大州。作个佛身。将一切情与无情。作个佛脾胃肝胆。如是则诸人尽在个佛肚里起坐经行。若也在肚里。争能灌沐净智庄严功德身。若道灌沐无妨。向甚处安身立命。击拂子下座。
    结夏小参。僧问。乌兔如驰。圣制已临。正当恁么时。请师提唱。师云。好只与么去。僧云。如何是圆觉伽蓝。师云。逼塞虚空。僧云。如何是平等性智。师云。月白风清。僧云。毕竟如何安居。师云。直饶恁么也未真。僧云。者个则且置。和尚莫别有结制底一句么。师云。前三三后三三。僧云。可谓石长无根树。山藏不动云。便礼拜。师云。道得始得。
    乃云。古来有一段事。常时明明如日。向之隔千里。背之在目前。得而难收。通而难亲。所以西天于三月九旬中。聚集四圣六凡。以大圆觉为我伽蓝。身心安居平等性智。宝山今夏也随例。结个圣制。不见粥饭精粗。不分茶汤清酽。随根机忍耐。任肚皮大小。整顿手脚。护惜黑柱。只是许堆堆地。不许成就慧身。何故。卓拄杖云。鼻孔元来挂上唇。
    复举。古德道。若是全举扬宗乘。你等诸人向甚么领会。所以古今独露。隐显无方。师拈云。古德大似王母献七枚神挑。乘彩云之耸。和明月而去也。
   次日上堂。僧问。一峰云片片。双涧水潺潺。莫是二千年前消息么。师云。认着却不是。进云。古者道。护生须是杀。杀尽始安居。会得个中意。铁船水上浮。意旨如何。师云。能有几个。进云。如何是护生须是杀。师云。何必恁么。进云。如何是杀尽始安居。师云。一向无孔铁锤。进云。如何是个中意。师云。岂独孤负。进云。铁船水上浮。又作么生。师云。下载清风付与谁。进云。只如朝行西天。暮归东土。还有禁足底道理也无。师云。路途虽好不如在家。进云。恁么则十州三岛鹤乾坤。四海五湖龙世界。师云。分身两处看。
    乃云。经行及坐卧。常在于其中。既而如是。今朝因甚别立规矩。禁足护生。还会么。良久云。以大圆觉为我伽蓝。身心安居平等性智。
    谢首座书记藏主秉拂上堂。拈拄杖卓一下云。风穴云。若立一尘家国兴盛。野老颦蹙。雪窦颂云。野老从教不展眉。且图。家国立雄基。山僧要与拂子知其人。不如云门儿孙有三句体调。又卓拄杖下座。
    五月旦雨下上堂。霏霏梅雨洒危层。五月山房冷似冰。雪窦老老大大。向诸人面前翻觔斗。若人见得拖泥带水。
    端午上堂。僧问。和尚从来应个节。个时作么生与人看。师云。不肯为你。进云。既能恁么会去。一生参学事了毕也无。师云。合取骩臀着。进云。记得。文殊令善财采药。善财云。尽大地无有不是药者。此意如何。师云。相去多少。进云。文殊云。是药采将来。善财拈一茎草度与文殊。意在那里。师云。少一时不生。剩一时不死。进云。大家铁团圞。无有一个病。未审文殊为谁要药。师云。专为七佛。进云。善财因甚将错就错。师云。家无小使不成君子。进云。和尚与么答话。为是与文殊善财雪屈。为复是古今一路行。师云。岸谷无风徒劳展掌。进云。若不因今日节。争知作家体裁。便礼拜。师云。吽。
    乃云。今朝是五月五。不用桃符白泽。只讽诵佛祖至灵大神咒。消灭一切障难。成熟一切吉事。且道。那个神咒。振威喝一喝。
    上堂。僧问。今朝为法大众云集。未审和尚说个什么法。师云。家家观世音。进云。正与么时。学人如何得领略去。师云。拈起簸箕别处舂。进云。记得。僧问赵州。狗子还有佛性也无。州云。无。此意如何。师云。穿过髑髅里。进云。一切蠢动含灵皆有佛性。为甚狗子还无佛性。州云。为他有业识性故。作么生辨端的。师云。藏身露影。进云。上来分明蒙指示。今日有问狗子还有佛性也无。和尚如何祇对。师云。去。非你境界。进云。恁么则昔日赵州。今日和尚。便礼拜。师云。能知始得。
    乃云。久雨已晴。处处晒㫰皮草。晒㫰皮草即且致。明见天日一句。试道来看。若无人道得。山僧今日失利。击拂子下座。
    半夏上堂。僧问结制已过半。九夏炎炎日。木人汗不辍。如何生清凉。师云。脱却鹘臭布衫。进云。与么则六月卖松风。人问恐无价。师云。个个秘在形山。进云。记得。庞居士参问江西马祖云。不与万示为似者是什么人。意旨作么生。师云。咽喉出气得也未。进云。祖云。待汝口吸尽西江水。即向汝道。意在那里。师云。骑声入耳。进云。居士于言下顿领旨。还端的也无。师云。早知落第二机。进云。可谓亲言出亲口。师云。且退且退。
    乃云。约日月知昼夜。约昼夜知时节。个个常情也。只如天地未剖。文彩未彰已前。还唤今日作半夏即是。不作半夏即是。卓拄杖云。六月不热五谷不结。
    上堂。僧问。南山起云。北山下雨。此中亲切处。愿听举扬。师云。千里万里转雱霈。进云。恁么则把断要津去也。师云。打水鱼头痛。进云。仰山谓香严云。如来禅许师兄会。祖师禅未梦见在。未审意在那里。师云。蝇何见血。进云。如何是如来禅。师云。静处娑婆诃。进云。如何是祖师禅。师云。铁轮碎石。进云。如来禅与祖师禅。相去多少。师云。湘之南潭之北。进云。者个则且置。作么生是和尚禅。师云。大坐须弥顶上。进云。不因樵子径。争到葛洪家。便礼拜。师便喝。
    乃横拄杖云。若从者里便去。山河大地齐稽颡。卓拄杖一下云。若从者里便去。森罗万象尽放光。又画一画云。从者里去底亦作么生。请各各归寮舍。自摸索看。
    七月旦上堂。僧问。落梧一叶天下报秋。个中端的若为相酬。师云。释迦弥勒退后三千。进云。今日方知眉毛横眼上。口棱在鼻下。师云。认驴鞍桥作阿爷下颔。进云。记得。云门上堂云。一言才举。千差同辙。该括微尘。犹是化门之说。若是衲僧合作么生。意在那里。师云。担水河头卖。进云。若将祖意佛意这里商量。曹溪一路平沈。还有人道得么。道得底出来。意旨作么生。师云。河里失钱河里捷。进云。时有僧问。如何是超佛越祖之谈。门云。糊饼。如何辨端的。师云。胡狲系露住。进云。僧云。这个有什么交涉。门云。酌然有什么交涉。此意如何。师云。和赃纳款。进云。古人底且置。不容祖意佛意。乞师指出曹溪一路。师云。壁立万刃。进云。既放下佛祖。犹是争奈用六祖何。师云。且去。圆前语。进云。不因天目近。争识斗牛寒。师云。噫。
    乃云。暑气未去。嫩凉初生。秋意未深。白云清淡。德山临际。为甚平地吃咬。会么。良久云。苏武持汉节而归。
    解夏小参。僧问。圣制已圆秋风满面。正与么时。如何履践。师云。何不别问。僧云。恁么则有意气时添意气。不风流处也风流。师云。南海波斯鼻孔粗。僧云。记得。三圣问雪峰。透网金鳞以何为食。意旨如何。师云。到即不点。僧云。峰云。待汝出网来向汝道。又作么生。师云。点即不到。僧云。圣云。一千五百人善知识。话头也不识意在那里。师云。无限村僧。模之为则。僧云。峰云。老僧住持事繁。如何委悉。师云。鸩羽落水鱼皆死。僧云。若有人问透网金鳞以何为食。未审和尚作么生祇对。师云。吕望权。任公犗。僧云恁么则学人今日小出大遇。便礼拜。师云。诬人即得。
    乃云。四月十五。一众无端投入年角。东西不辨。南北不分。七月十五。诸人快活解开布袋。脚头脚底。通霄有路。万里无寸草。抖擞多年穿破衲。出门便是草。褴襂一半逐云飞。有佛处不得住。舜无卓锥地。无佛处急走过。禹无十户聚。直是把住放行。触处现前。抬搦褒贬。随物作主。正与么时。龙宝别有赏劳在。击拂子云。西风一阵来。落叶两三片。
    复举。五祖演和尚云。牛过窗棂。头角四蹄全出。尾巴为出不得。师拈云。五祖老子。只见其出底。不见其不出底。何故。何官无私。何水无鱼。
    次日上堂。僧问。三月安居。羚羊挂角。九夏自恣。猛虎出林正与么时。如何是不欺去师云。付与甚人。僧云。洞山云。兄弟初秋夏末。直须向万里无寸草处去。意旨作么生。师云。饿狗啮枯髅。僧云。石霜云。何不道出门便是草。又作么生。师云。把髻投衙。僧云。洞山闻云。大唐国里能有几人。意在那里。师云。也须遭人点检。僧云。古德垂示且置。和尚如何教人去。师云。下坡不走。快便难逢。僧云。青山绿水草鞋底。明月清风拄杖头。师云。错。
    乃云。会则途中受用。移身不移步。不会则世谛流布。移步不移身。即便恁么去。未到山僧行履处。何也。雨来层翠消残暑。风过林头满院凉。
    谢两班侍者上堂。登山须倚杖。渡海须上船。若要扶竖法门。必须得有班序之褫。温柔一手抬。刚硬两拳搦始得。既得其人后。亦作么生。良久云。献佛不在香多。
    上堂。横拄杖云。山僧昨夜三更入瞌睡三昧。者个拄杖子趋前言曰。某甲会些子禅。要且来日初一。说一句子布施诸人去。伏望和尚慈悲。莫夺此愿以为幸。山僧云。也何妨。你作么生说。拄杖子云。八月一日天中节。赤口白舌随时灭。山僧云。阿你实好知言。只以此一句子。食轮法轮并转。佛道祖道共昌。他便礼拜去。诸人且道。唤作山僧说即是。唤作拄杖子说即是。若作拄杖子说。山僧今朝说。若作山僧说。拄杖子昨夜说。若能定当。云归碧洞。露滴兰丛。其如未然。卓拄杖一下。
    中秋上堂。寻常惊怪禅和家。及乎到中秋节。卜浮云于阴晴。强贪观天上月。问着其中吟眸句。十个有五双。便道。月皎夜星稀。是惟才升龙宝堂。也未得入龙宝室。何故。满船明月一竿竹。家在五湖归去来。
    上堂。去圣时遥。人多懈怠。逆则生瞋。顺则生爱。且道。作么生是无懈怠无瞋爱处。岭上白云。岩前绿水。
    重九上堂。一句新一名新。汾阳一句又重新。靖节相逢不相识。重阳九日菊花新。
    开炉上堂。僧问。法昌今日开炉。行脚僧无一个。聚泥像而说法。山川改观。还莫怪力乱神么。师云。一点水黑两处作龙。进云。丹霞烧木佛。有什么凭据。师云。赵州东院西。进云。龙宝今朝开炉。不聚泥像。不烧木佛。行脚僧有几个。师云。普天普地。进云。转凡夫为贤圣。抑贤圣为凡夫。则不无和尚。离者二途请师端的。师云。将知。不圆前话。进云。沩山向火次问仰山。终日向火因甚无暖气。仰作向火势。沩云。子只得物体能所未在。意旨作么生。师云。要家丑扬外。进云。仰云。某甲只如此。和尚作么生。沩亦作向火势。仰云。和尚只得物体能所未在。沩云。如是如是。如何甄别去也。师云。错堕此机。进云。举世尽言。父子唱和。两口无一舌。师云。龙象蹴踏非驴所堪。进云。若有人。问终日向火因甚无暖气。和尚对他作么生道。师云。炙手助热。进云。和尚与古人莫止一般也无。师云。大海若知足。百川应倒流。进云。与么则三冬古木花。九夏寒嵓雪。师云。生姜终不改辣。进云。觅火和烟得。担泉带月归。但礼拜。师云。叱。
    乃云。人人有个火种。只是深埋冷灰。用之不得。今朝风头稍硬。且为诸人拨起。以拄杖画一画云。会与不会。各各归暖处商量。
    上堂。昨日有人。面前打觔斗。今日有人。背后作问讯。似亲非亲。似疏非疏。你等诸人作么生辨别。
    冬至小参。僧问。觌面相见不在多端。龙蛇易辨。衲子难瞒。如何是衲子端的眼。师云。禾山鼓。雪峰毬。进云。机轮转处作者犹迷。师云。切忌上头上面。进云。记得。慈明今日出榜书三圆九卦云。若人会得。不离四威仪中。意在那里。师云。顶上无骨。颔下有须。进云。首座一见云。和尚今晚放参。又作么生。师云。阿谁知此节。进云。千峰势到岳边止。万派声归海上消。便礼拜。师云。好领取着。
    乃云。遍界不曾藏处。方是时人难亸避时节。恰以半夜放乌鸡。左之右之。向甚么辨明。直得阴去阳来。雪寒冰冷。吾家大用触处繁兴。岂敢逐洞山图热闹底之狂解。虽然如是。诸人且道贵其耳。孰与贵其眼。卓拄杖一下。
    次日上堂。否极泰来。坎去离到底事。彼彼一齐用得最妙。只有无阴阳之地。少人踏着。忽然踏着。不妨和雪踏泥。
    谢秉拂上堂。了临济宾主句子。续香严瀑布重吟。看来他是旷荡。也有巴鼻也有来由。且一代藏教之中。还有者个时节么。卓拄杖云。我现宝塔。当为证明。
    上堂。僧问。学人见山不言山。见水不言水时如何。师云。三步可易。五步应难。进云。和尚只恁么。何异诸方。师云。顽石瓦砾闻之必污。进云。一句不进。两句不退。有谁等闲笼罩我来。师云。汨梁下尾生。奚言抱道士。进云。若不是遇老师。几乎赚过一生。便礼拜。师云。直饶实与么。放过即不可。
    乃云。一滴水一滴冻。曹溪路上少相逢寒山拍掌拾得笑。南山烧灰北山红。击拂子不座佛成道上堂。僧问。菩萨今夜成道。号之名如来。只如见明星。未审明什么边事。师云。青寥寥白的的。进云。莫是他一医在眼。空花乱堕么。师云。娘生几个舌头。进云。学人若向此去。和尚还许也无。师云。山僧不如拄杖。进云。因甚肯昔日不肯今日。师云。只为两头走。进云。若无此语。争辨老子端的。师云。我被汝辨倒。进云。心不负人。面无惭色。便礼拜。师云。古今惟多。
    乃云。澄月映彻。众星灿朗。个中无释迦。阿谁当成道。卓拄杖云。屎上更加尖。
    上堂。腊雪连天白。寒风逼户寒。失却口不问你。拈得鼻孔来看。如无人拈得。击佛子云。忽然撞着来时路。始觉从前被眼瞒。
    除夜小参。僧问。旧年送不去。新岁迎不来。新旧本无情。去来岂可拟。师云。我且爱你向下闳头上行。进云。记得。僧问香林。万顷荒田。是谁为主。林云。看看腊月尽。意旨作么生。师云。铁券难分付。进云。来日定是大年朝。有何祥瑞。师云。家家爆竹。处处烧钱。
    乃云。日日日东出。日日日西入。一出一入自循环。逗到腊月三十日。村里打祭鬼鼓。山坞唱乐神歌。人人带淳素之风。个个称太平之时。况衲僧家半夜见日头。阿谁辨新旧。只管大坐当轩。眼眼相照分岁。虽然荒凉不烹凤髓。其中清味胜他金脔。何故。击拂子云。雪寒北岭。梅香南枝。
    复举。雪窦拈拄杖云。头上是天。脚下是地。眼前绿水。背靠青山。衲僧道我会也。忽骑驴入尔鼻孔里。牵牛入尔眼睛中。又作么生商量。师云。当年若有人。出众唤老和尚。待雪窦才抬头。道更诣函丈。便归众去。直饶以方投规。自然函盖相应。
    正旦上堂。僧问。元正启祚。万物咸新。好个时节。愿闻法要。师云。相逢共贺万年庆。进云。唤作新年头事耶。亦是自己消息。师云。一有多种。二无两般。进云。与么则大德播四海。龙宝满一天。便礼拜。师云。阖国咸知。
    乃云。日暖风和。鸟啼花笑。大机与大用繁兴于家家。何也。卓拄杖云。月建首寅。斗柄指戍。
    元宵雪下上堂。拈拄杖卓一下云。一灯百千灯。明暗双双底时节。又卓一下云。百千灯一灯。夜深共看千岩雪。所以道。有时前照后用。有时后有前照。有时照用同时。有时照用不同时。又卓一下云。且道。是照是用。各各自辨别。
    上堂。龙宝无伎俩。只是不丧目前机。忽得冰消雪霁。自然见梅腮柳面奇。唤之以作禅道佛法处处春山应听子规。参。
    佛涅槃上堂。僧问。世尊云。我若谓灭度非我弟子。我若谓不灭度亦非弟子。必竟如何领略去也。师云。醉后即当愁杀人。僧云。与么则莫日即有明日即无么。师云。知恩者少。负恩者多。僧提起坐具云。学人只唤者个作世尊。和尚唤者个为是有为复是无。师云。狗𠾑赦书。
    乃云。释迦老子。于奇花茂叶之中。藏得唯一坚密身。名之为涅槃真常乐。若人向一荣一枯处相见。何如波旬舞袖长。虽然。迦叶岂不是偷罗国人乎。
    佛诞生上堂。毗岚国中无忧树下。金莲生地丘墟平坦。因甚天台山高华顶峰低。会得我今灌沐诸如来。不会净智庄严功德聚。击佛子下座。
    结夏小参。二千年前。灵山百万大众。见地只为解打野榸。世尊拈出一个胶盆子。个个刺脑打入。澄滤身心成熟慧身。谓之禁足护生克期取证。二千年后。中华扶桑。类例攀来。弥繁弥昌。而观时之所卜。嫌杓头窄。择炊巾广。自古自今。遐迩自别。龙宝英杰之徒。九夏道聚之义。恰虽似勺水豢龙。自是有一仲透不过事。不同小小。才进前退后。堕坑落堑。且道。是那一牛事。卓拄杖一下。
    复举。洞山因僧问。寒暑到来。如何回避。山云。何不向无寒暑处去。僧云。如何是无寒暑处。山云。寒时寒杀阇梨。热时热杀阇梨。师云。洞山老汉小慈妨大慈。若是德山临济门下。终不可认驴鞍桥作阿爷下颔。
    次日上堂。僧问。猿抱子归青嶂后。鸟𠾑花落碧岩前。伊有结制安居底道理也无。师云。岂不见道。以大圆觉为我伽蓝。进云。恁么则头头是圆觉伽蓝。物物即平等性智。师云。直饶与么去。作伶竮之子。进云。记得。云门垂语云。十五日已前不问你。十五日已后道将一句来。意旨作么生。师云。半幅全封。进云。正当十五日。请师垂指示。师云。月白风清。进云。只如道日日是好日。莫有坐断千差底么。师云。韶阳得你不堕风规。进云。此是古人为人处。不涉古今。如何商量。师云。八十翁翁拄杖行。进云。千峰势到岳边止。万派声归海上消。便礼拜。师云。亲会始得。
    乃云。龙宝有百味珍羞。寻常不敢拈出之。今日方是结制。须布施诸人去。以之为休粮方以颐九旬空疏。喝一喝云。切忌昆仑呑。
    谢秉拂夏斋上堂。天有三光。共明高远以被群机。地有五味。其德广大。以保万有。诸人要知其功所归么。良久云。禾山打鼓。雪峰辊毬。
    上堂。僧问。目前无法。门外车马闹浩浩。意在目前。屋头松竹冷青青。师云。时节难逢。进云。记得。云门示众云。拄杖子化为龙。呑却乾坤了也。山河大地何处得来。意在那里。师云。莫教皴皴鳞鳞。进云。已呑却乾坤了也。拄杖子为甚落在和尚手里。师云。物归有主。进云。昔日云门与今日和尚相去多少。师云。出头天外看。谁是我般人。进云。始知。一条拄杖两人扶。师云。诬人之罪。
    乃拈拄杖卓一下云。恁么恁么。如空里打橛。又卓一下云。不恁么不恁么似水中捉月。要两处收功。天晴日头出。又卓一下。
    重午上堂。僧问。文殊令善财采药。财云。尽大地无不是药者。此意如何。师云。昆仑嚼生铁。僧云。善财拈一华草度与文殊。殊云。此药亦能杀人。亦能活人。拈验在那里。师云。黄药树上主木蜜。僧云。学人通身是病。作么生医。师云。病得须愈。僧云。直饶与么犹堕在圆觉四病。作么生得独脱无依去。师云。早知。你不能病得。僧云。快哉快哉。今朝天中节。时清道泰。门安户静。师云。许你一句相当去。
    乃云。今日端午节。诸人直须明得明德。消殒天行百怪。除却佛病祖病。盖只是所以妖不胜德。且道。如何是明德。击拂子云。归依佛法僧。
    半夏上堂。僧问。九旬已过半。云山翠色深。现成公案。无处回避。此景此时。愿闻法要。师云。放你三十棒。进云。古人有一则因缘。许学人咨参也无。师云。佛不夺众生愿。进云。临济因半夏上黄药。见和尚看经。济云。我将谓是个人。元来是揞黑豆老和尚。意旨作么生。师云。水上推葫芦子。进云。济住数日。乃辞去。檗云。汝破夏来不终夏去。未审如何辨端的。师云。殷勤送别潇湘岸。进云。济云。某甲暂来礼拜和尚。檗遂打趁令去。是什么心行。师云。令不虚行。进云。济行数里。疑此事却回终夏。意在那里。师云。古今能有几人。进云。一人在途中不离家舍。一人在家舍不离途中。是甚么道理。师云。铁牛擎出黄金角。进云。与么则达磨不来东土。二祖不行西天。师云。能知者须能用。
    乃云。结制已过半。水牯牛鼻孔数寸长。诸人只与么去。便知二六时中了不走作。傥或离跂攘臂。无桁杨可用。参。
    上堂。僧问。六月十五。天下毒热。一机一境。尽落今时。不涉唇吻。如何通津。师云。退后退后。进云。浮瓜沈李。积雪为山。见成分案。迥絁多端。岂不是清凉世界。师云。心不负人面无惭色。速道速道。进云。黄龙有三关语。还许咨参也无。师云。劈开华岳连天色。进云。我手何似佛手。意旨如何。师云。开拳作掌。进云。我脚何似驴脚。又作么生。师云。屐齿印苍苔。进云。如何是学人生缘处。师云。岣嵝峰头神禹碑。进云。和尚一一祇对。的的分明。只个三关为一为三。师云。谢你答话。进云。与么则会三成一易。会一成三难。师云。将谓问事汉。进云。恩大难酬。便礼拜。师云。错。
    乃横拄杖云。炎炎六月纷纷雪下。只个好时节。觑着生眼花。虽然如是。卓拄杖云。不因射雕手。谁识李将军。
    七月旦上堂。僧问。暑云散空。凉气滴秋。好个时节。愿闻提唱。师云。劈腹剜心。进云。便恁么去时如何。师云。车不横推。进云。向上全提铁壁银山。放开线路堕坑落堑。聻。师云。且须踏上头关。进云。乾峰示众云。法身有三种病二种光。一一透得始是稳坐。意在那里。师云。不喜旧路逢人。进云。云门出众云。庵内人因甚不见庵外事。又作么生。师云。为己锁者多。为他锁者少。进云。不因夜来雁。争见海门秋。便礼拜。师云。好看好看。
    乃云。两洗炎威秋意清滴。风到梧桐击蒙最的。的的人焉瘦哉。闪电之机轰霹雳。击禅床一拂子。
    解夏小参。僧问。秋风飒飒。遍界清凉。时节已至。其理自彰。此节此景如何是其理。师云。三十年后此话大行。进云。与么则现成公案。迥绝商量。师云。依稀似曲才堪听。进云。记得。僧问云门。初秋夏末。前程忽有人问。如何祇对。门云。大众退后。意旨作么生。师云。眼里无筋一世贫。进云。僧云。过在什么处门云。还我九十日饭钱来意在那里。师云。对牛弹琴。进云。恁么时节。若有人问前程事。和尚作么生指示他。师云。一双草鞋两文钱。进云。不行尊贵路。争踏上头关。便礼拜。师云。且看脚下。
    乃云。立制期满。殿最功斋。取证有则。赏劳时至。何妨人人上朗风鸟藤。个个跨虚无神游。踏着不瞋。筑着不碍。好个道伴谁不交肩。虽然如是。出门三步。撞着个十字街头无向背底。不知将那个一句子辨得他端的。若辨不得。卓拄杖云。劝君尽此一杯酒。西出阳关无故人。
    复举。大隋因僧问。金雁附书。为什么不露翼。隋云。不通虚信。师拈云。大隋古佛。虽善其机。及乎打锁扣枷。恐无此作。若有人。问山僧金雁附书为什么不露翼。只对他道。勘破了也。且道。与古人是同是别。具眼禅流请辨缁素看。
    次日上堂。僧问。衲僧家牙如剑树。眼似铜铃。四月十五。结他不得。七月十五。解他不得。毕竟如何指南一路。师云。谢答话。进云。恁么则西天此土草鞋底。日月星辰拄杖头。师云。人心似等闲。进云。记得。翠岩示众云。一夏为兄弟东语西话。看翠岩眉毛在么。此意如何师云。迥想化下有人。进云。保福云。作贼人心虚。还端的也无。师云。岂不信道。进云。长庆云。生也。试委悉看。师云。净手装香。进云。云门云。关如何透得。师云。洎乎锁断。进云。此三大老各出只手扶树翠岩。用处莫止一般么。师云。官差不自由。进云。虚堂老子道。只解同心不能同志。又作么生。师云。吉凶不上卦。进云。宝山今夏与兄弟东语西话。眉毛拄梵天。与翠岩相去多少。师云。岳秀灵芝异。进云。一句迥超千圣外。松萝不与月轮齐。便礼拜。师云。咦。
    乃横拄杖云。有佛处不得住。无佛处急走过。卓拄杖一下云。莫孤负赵州老汉。不然静处娑婆诃。
    上堂。卓拄杖云。若识得者个。三世诸佛呵之。若不识得者个。历代祖师叱之。何也。风从八月凉。靠拄杖下座。
    中秋上堂。拈拄杖卓一下云。昨夜十四有此月。今宵十五有此月。昨夜世人嫌此月。此月犹以有所缺。今宵世人赏此月。此月圆以无所缺。此月无有圆缺心。世人将圆缺分别。分别取相不能泯。随造随作自生灭。若要得远离生灭。无相光中须休歇。且道。无相光中作么生休歇。掷下拄杖下座。
    上堂。寒雁度翠微。岩叶落庭际。几回老瞿昙为偿脚头债。虽然没交涉。更有人。眼里着须弥去在。
    重阳谢海崖义上堂。九日东篱下。菊花赏酒仙。汨罗独醒者。过在求英贤。何故。岂止麒麟登海屿。须知义出自丰年。击拂子一下。
    开炉上堂。举。沩山问仰山。终日向火。为甚无暖气。仰山作向火势。师云。沩仰父子。不妨冷处着把火。宝山门下。只要个个暖气相洽。何故。拈起死柴头。且向无烟火。
    上堂。拈拄杖云。弥勒真弥勒。分身千百亿。卓拄杖云。时时示时人。时人自不识。靠拄杖下座。
    十一月旦谢莫都寺上堂。寒风匝地。寒雁横空。辨玉正按。磨砖旁提。头头都显露。物物总现成。何故。盖是英灵衲子。只为向事上见。
    因雪上堂。少林立鳌山坐。为相逢不相知。赵老卧庞公指。只要知而故犯。若是我这里。直饶银碗里盛将来。也是老鼠引生姜参。
    冬至小参。僧问。冬至前后。砂飞石走。头头合辙。处处逢原。学人上来。请师指的。师云。觌机无改路。进云。与么则石笋抽枝铁树生花。师云。大家好看。进云。只如诸方今夜堆盘满饤。是同是别。师云。黄金自有黄金价。进云。德山小参不答话。有问话者三十棒。此意如何。师云。你若来得。棒头有眼。进云。赵州小参要答话。有问话者致将一问来。又作么生。师云。不是冤家不聚头。进云。和尚小参。要答话不要答话。师云。不是与人难共聚。进云。毕竟二大老用处。与和尚用处莫止一般么。师云。莫粘作一堆进云。学人今夜小出大遇。便礼拜。师云。好去好去。
    乃云。六爻既穷。阴魔自殄。一阳来复。吾道大享。直得释迦老子鼻孔辽天。楼至如来脚跟踏地。蓦忽相逢合掌擎拳。互相庆贺道。亚岁令节。万物重新。未彻者彻。未到者到。伏惟人人起居万福。大众若听得者个说话。青色光明云。若举得者个说话。白色光明云。且道。两处俱通底亦作么生。击拂子云。来日定是书云节。
    复举。僧问云门。如何是法身。门云。六不收。拈云。诸人一向与么领。相逢不出手。其或未然。前头更有雪在。
    次日上堂。拈拄杖云。只个片田地。四时不消长。古今为如此。今古一阳生。卓拄杖一下。
    因雪上堂。诸人未来者里。记得山僧为人句子。及乎到来者里。问着个个忘却。因甚如此。良久云。只因雪上加霜。
    上堂。岩窦宵寒拥山帔。月高枯木霜禽睡明觉虽是为一代之龙门。争奈坐在无事甲里。何也。良久云。﨟月苦寒风雪吹。急急抽身已是迟。
    除夜小参。僧问。新底不知旧底已住。旧底不知新底已来。新旧不相知物物正对偶还端的也无。师云。三十三天。二十八宿。进云。如向爆竹未鸣已前。更开一条活路。又作么生。师云。山门头合掌。进云。如何是转身处。师云。佛殿里烧香。进云。昔日北禅烹露地白牛分岁。和尚今夜将什么与诸人分岁。师云。细嚼似蜜甘。进云。恁么则大众饱德去也。便礼拜。师云。也好金毛狮子。
    乃云。旧年今夜去。去去都是旧历日。新年今宵来。来来齐是新鲜年。交头结尾。家家生涯是别因缘时节。处处大用现前。便见龙宝山顶。仰之无际。大德门下。瞻之无垠。岂啻乎时清道泰。自然得和气霭然。正当恁么时。与诸人保爱底一句。作么生道。击拂子云。﨟雪连天白。春风逼户寒。
    复举。香林因僧问。万顷荒田。是谁为主。林云。看看﨟月尽。山僧不然。若有人。致此问来。只对他道。大坐当轩。且道。与古人是同是别。具眼禅流。请分缁素。
    岁旦上堂。僧问。镜清因僧问。新年头还有佛法也无。清云。有。此意如何。师云。天高万象正进云。明教又答无。有优劣也无。师云。海阔百川朝。进云。僧云。如何是新年头佛法。清云。元正启祚。万物咸新。如何委悉。师云。南地竹北地木。进云。镜清道有。明教道无。和尚又作么生。师云。有意气时添意气。得风流处也风流。
    乃拈拄杖云。凤历开元日。王春肇始时。祥云翻空。瑞雪满地。发挥佛祖大机。成熟人天性命。诸人尽是此中人。不妨随物作主。随处纳祐。卓拄杖一下。
    上元上堂。僧问。人间灯天上月。有明有暗。有圆有缺。请师端的。师云。万里一条铁。进云。龙潭吹灭纸烛德。山大悟。未审见处在明中在暗中。师云。狗衔赦书。进云。与么则发光辉去也。师云。阿谁不承恩。
    乃云。朵朵放金莲。重重悬珠网。纸捻无油底。莫凿壁偷光。击拂子下座。
    佛涅槃上堂。僧问。谓灭非弟子。谓不灭非弟子。如何见得为佛弟子。师云。杜鹃啼处花狼藉。进云。今日则有。明日则无。今日既道有。向何处见世尊。师云。一任问山僧。进云。与么则明日何无。师云。不妨答阿你。进云。四众各啼泣。云门为甚么道打杀。师云。为狗守其主。进云。爱之欲其生。恶之欲其死。和尚又作么生。师云。常用其机。进云。恩大难酬。便礼拜。师云。吽。
    乃云。椁出双趺如日明。人间天上讵藏韬。时流若具波旬眼。舞袖犹须在柳梢。喝一喝下座。
    三月半游山回。谢首座维那。并龙翔塔主上堂。举。长沙一日游山归门首。首座问。和尚什么处去来。沙云。游山来。座云。到什么处来。沙云。始随芳草去。又遂落花回。座云。大似春意。沙云。也胜秋露滴芙蕖。师云。奇哉怪哉。两口一舌。山僧数日来游山回来。首座不必要问。山僧不必诬他。不是无其卜意。只慎纲令有人。何故。为祥为瑞。龙骤凤翔。
    上堂。竖起拂子云。西天四七。东土二三。尽向龙宝拂子头上打觔斗。诸人还见么。若也见得。不妨雨中见杲日。其若未然。击拂子云。德山罗汉。
    佛诞生上堂。僧问。老胡今日出母胎。未审本来面目。聻。师云。东山西岭青。僧云。恁么则雨洗风磨自鲜新。一盆香水为谁泼。师云。将此深心奉尘刹。是则名为报佛恩。僧云。世尊下生。牵枝引蔓。如何是直截根源一句。师云。薰风自南来。殿阁生微凉。僧提起坐具云。争奈有者个师云。有则有。到你无。僧放下坐具云。还端的也无。师云。三十年后。面热汗出。
    乃云。黄金让辨。琉璃疑翠。龙宝手里有杓柄。不同当日温凉水。击拂子一下。
    结夏小参。僧问。声前一句。不堕常机。禁足护生。当图何事。师云。凤非竹实而不食。非醴泉而不食而不饮。进云。西天蜡人冰。东土铁弹子。束之高阁。和尚今夏一百二十日。以何为验。师云。僧堂里佛殿前。进云。望见资福刹竿便回。脚跟下好与三十。此意如何。师云。车不横推。进云。望见雪峰便参主事。又作么生。师云。庭禽养勇终待惊人。进云。必竟还有结制安居底时节么。师云。铁刃无疑罅。进云。和尚今日小参。为守旧规。别有新条耶。师云。昆仑劈不开。
    乃云。怛萨阿竭。有广大规范。二千年前为百万凤毛。后代儿孙不忘基本。力之以呈个漆器。茍得其人则不踞圆觉伽蓝。不恭平等性智。手碎铁山。足跨巨海。尽格外玄机。用衲僧作略。未为分外。若也有个孜孜兢兢底汉。长期一百二十日内。眼眸不谩开。脚板不谩踏。以阡陌为井堑。以聚落为茅坑。函盖相应。方圆相投。乃是列刹攸撰。吾门优曹也。敢问诸人。此两种禅和。那个亲那个疏。击拂子云。道着道不着。且于三条椽下摸索。
    复举。云门因僧问。如何是清净法身。门云。花药栏。僧云。便恁么去时如何。门云。金毛狮子。师云。者僧若是作礼而去。须见云门出人全机。虽然如是。黄金自有黄金价。终不和沙卖与人。
    次日上堂。僧问。竺土老子恐他害命。为渠结制谓之禁足。岂非个一着弄巧成拙。师云。凤林吒之。进云。须弥那畔大洋海底。一时走遍。当有此汉出来。和尚如何教他制禁。师云。且坐吃茶。进云。记得。雪峰领众到浮江。问云。欲寄二百僧过夏。得否。浮江以拄杖画一画云。着不得。还端的也无。师云。冤家结得。进云。一画底聻。师云。舌头拖地。进云。着不得又作么生。师云。劳力不少。进云。有人道寄二百众过夏。未审和尚容他也无。师云。莫向净地上痾。进云。如何是和尚一句子。师云。退后退后。
    乃云。衲僧家气宇如王。祖佛俱不容。今朝因甚坐在二千年前影子里。卓拄杖云。凿池不待月。池成月自来。
    端午上堂。拈拄杖云。文殊要药。善财采药。虽通其机。争似我这里个个大安乐。卓拄杖云。切忌求无病药。靠拄杖下座。
    上堂。得之而蹉过。不得之而不及。虽然如是。三十年后。此语大行始得。以拂子击禅床下座。
    半夏上堂。今朝相逢等闲问过。人人解道。今日半夏。阿呵呵阿呵呵。山僧与么道。是褒诸人。是贬诸人。卓拄杖一下云。六月卖松风。人间恐无价。
    上堂。举。菩萨于树下而坐。天龙八部梵释四王。悉以欢喜于空中踊跃赞叹。时第六天魔王宫殿。自然动摇。心大懊恼。乃念言。沙门瞿昙。今在树下端坐思惟。不久广度一切。超越我境界。今往坏乱之。乃俱无量眷属围绕菩萨。发大恶声震动天地。菩萨心定颜无异相。怡然不动不惊。犹如狮子处鹿群。于是诸魔自然散坏。师云。大众。世尊降魔不无。只是用如来禅故。其力不全。吾衲僧家。用祖师禅降伏众魔。亦作么生。以拂子击禅床一下云。看看。诸魔尽胆裂。道光忽超升。
    上堂。至道无难。唯嫌拣择。忽拈拄杖卓一下云。者个是龙宝拄杖子。至道与拣择在什么处。又卓一下云。但莫憎僧爱洞然明白。
    上堂。世界恁么热。为什么看云亭上。炎威到不得。若人识得者个道理。三十年后。免得一日头曰。
    七月旦上堂。一叶落天下秋。一尘起大地收。时节难遇。难提掇处转风流。击拂子下座。
    解夏小参。僧问。昨见垂杨绿。今逢落叶黄。圣制周圆事。愿更闻举扬。师云。有意气时添意气。进云。兄弟一夏不犯法令。来日期满东去西行。赏劳言荐又作么生。师云。家家门路通长安。进云。沩山问仰山。子一夏小上来。在下面作得个什么。仰云。锄得一片畬。种得一箩粟。意在那里。师云。父子取火夜游。进云。沩云。子不虚过一夏。意旨作么生。师云。末后为初。进云。仰云。和尚作得个什么。沩云。日间一食。夜后一寝。如何辨端的。师云。两口一舌。进云。仰云。和尚亦不虚过一夏。道了吐舌。聻。师云。知跪乳之礼。进云。沩云。子何得自复已命。如何领略。师云。得而不戮。进云。忽有人。问着和尚今夏事。又如何祇对。师云。徐行蹋断流水声。纵观写出飞禽迹。进云。不因夜来雁争见海门秋。便礼拜。
    师乃云。秋风吹玉管。知音不住青霄之外。秋月碾冰轮。光辉尽尘刹而照绝。全放全收。古路有谁踏着。一擒一纵。动容声色威仪。矧亦诸人一百二十日。终不虚拈匙放箸。来日期满。圣制周圆。各各得从脚跟下去。火妨蹋倒须弥立干沧溟。虽然如是。忽若见娑竭出海龙宫震。切莫诵多地夜他。何故。抖擞多年穿破衲。褴襂一半逐。云飞。
    复举。翠岩夏末示众云。一夏已来与兄弟东说西话。看翠岩眉毛在么。保福云。作贼人心虚。鞔却紫茸毡。长庆云。生也。车不横推。云门云。关。父羊子证。三大老各虽出只手。奈何未出翠岩关捩子。只如不落他圈一句。又作么生。一峰云片片。双涧水潺潺。
    次日上堂。僧问。长期已满。布袋头开。月白风高。无非秋色。师云。洞房深处说私情。进云。学人便恁么去时如何。师云。雨过夜塘秋水深。进云。与么则直须向万里无寸草处去。师云。贪程太速。进云。可谓一夏不虚度光阴。师云。赤土画簸箕。进云。一声雷震清飙起。天上人间知几几。便礼拜。师云。何处不清凉。
    乃云。一夏禁足安居。与诸人取证。山僧多是昏沉。今朝解开布袋与诸人遨游。山僧浑是走作。所以道。佛手遮不得。人心似等闲。到村草步头莫错举。
    中秋上堂。僧问。灵山话月。曹溪指月。意旨如何。师云。牛头没马头回。进云。寒山子底。又作么生。师云。昆仑嚼生铁。进云。玄沙为什么道。生死岸头事。试甄别看。师云。和盘推出夜光珠。进云。恁么则天上人间。未出此光影中。师云。莫把商音作羽音。僧提起坐具云。者个是为出光影中。未出光影中耶。师云。扁舟已过洞庭湖。
    乃云。药峤披云笑。王老拂袖行。寒山不愁无口棱。长沙无由私路行。检点将来。尽是在光影里作活计。何也。中秋三五今宵月。爽气远浮银汉清。
    上堂。拈拄杖云。当于色中不失色体。于无相中不碍有。故达磨师祖无端走到东胜升州。却还向山僧手里藏身。诸人若见得。上大人丘乙已。若见不得。化三千七十士。卓拄杖一下。
    重阳上堂。今朝重九节。东篱菊已花。对景思陶令。登高忆孟嘉。且道。其中意又作么生。击拂子云。相逢共赏紫萸茶。
    上堂。空手把锄头。步行骑水牛。传大士用尽平生伎俩。只道得胡儿无须底句。山僧不曾要按牛头吃草。莫教岩叶霜飞秋意深。
    开炉上堂。举。赵州示众云。三十年前。南方火炉头有个无宾主话。直至而今无人举箸。师云。咄。你只要炙手助热。谁家灶里火无烟。卓拄杖一下。
    上堂。是法住法位。世间相常住。蓦拈拄杖卓一下云。者个是龙宝拄杖子。唤作是法入地狱如箭。唤不作是法亦入地狱如箭。是故世尊苦口便道得住法位字。虽然如是。又卓拄杖一下云。寒风凋败叶。且喜故人归。
    冬至小参。僧问。群阴剥尽一阳复生。正与么时。衲僧如何转身。师云。铁轮碎石。进云。阴阳代谢。四序变迁且致。只如卦文未分。风尘未动时又如何。师云。万里一条铁。进云。恁么则一气不言含有象。万灵何处谢无私。便礼拜。师云。逢人莫错举。
    乃云。有物先天地。铁锤击不碎。无象本寂寥。夜合而昼开。能为万象主。拥之而不聚。不逐四时凋。拨之而不散。恁么恁么。雪岭泥牛吼。不恁么不恁么。云门木马嘶。金不博金。水不洗水。且置书云令节。个个保爱。顺时纳祐底一句。又作么生。击拂子云。律管知处绣纹线长。
    复举。僧问。古德如何是冬来事。德云。京师出大黄。师拈云。岩窦宵寒拥山帔。月高枯木霜禽睡。宝山着此两句。为宾竭力。为主竭力。具眼禅和。请辨端的。
    次日上堂。时临亚岁。节届书云。一气不言铁树开花。初爻无象万汇尽彰。正与么时。活脱衲僧如何受用去。卓拄杖一下云。一冬与二冬相逢不出手。
    祐德禅寺佛堂供养升座。师拈香云。此香非从天所生。非从地所生。非从虚空所生。从檀主信心生。根苗蟠大明之表。条干茂至阳之清。爇向炉中仰祝帝道遐昌。俯祈香花敷荣师就座云。声前领旨已犯祖令。句后承当法不相饶。不涉二途。莫有解问底么。僧问。甘蔗流苗应刹尘。觉场高发利生因。师云。谁不承恩。进云。卓荦雄机。随处无祖。古今肯重事。请师不吝一句。师云。骑一问来。进云。直下构得更不回头。亦作么生。师云。宝杖夜鸣寒峤月。进云。昔日须达建独园精舍。屈世尊为群生说法。今日檀越造祐德禅寺。请和尚为四众演说。其益还有优劣也无。师云。无有优劣。进云。今日檀越造此禅苑。与昔日须达建彼梵刹。其功又有多少也无。师云。无有多少。进云。正法末法时异。佛法僧法名殊。为甚其功得等同么。师云。洞中山色四时好。云外溪声一样寒。进云。与么则生生顶奉辉心镜。廓照尘劳信有余。便礼拜。师云也。何妨。
    乃云。千圣灵机。列祖命脉。岭上白云。岩前绿水。亘古亘今。透色骑声。青寥寥白的的。难提掇处转是风流。迄于德山行棒。临际行喝。雪峰辊毬。禾山打鼓。齐是恁么时节。只露目前些子。所以山僧历山渡水。得得而来开堂演法。为大檀信开运添德。增寿增福。亦不出者个。且道。必竟其功归何处。击拂子云。国清才子贵。家富小儿娇。（叙谢不录）
    又云。至道旷远幽致虚凝。佛佛以之匡诗。祖祖以之保护。其要只在利度群有。随处作主脱体。现成随物能转。茍得其人。则匪啻自得灵然。为慈悲动于中。随顺菩萨行愿。豁开本有光明藏。脤济五趣之贫儿。高低普应前后无亏。遇缘即宗无滞一隅。所以大檀越具广大知见。有坚固信力。运出自己家珍。建立奇丽禅苑。安置佛僧绍隆法宝。丁于五浊恶世中人无至信时。发无比之大愿。成见闻之巨盆。能为伶竮之依托。最作漂沈之要津。以所集功课。酬二亲之幽灵。荐莲开于上品。远请山僧来赞扬其功德。若论其功德。山僧未开口已前。其功广施其备伟被。矧亦雪里峦山以俨净刹之胜境。风拂寒木而唱念法之妙音。正当与么时。个个无尽刹刹尘尘。悉是展无量寿佛之慈颜。不可说不可说。头头物物现信心不二之全体。一心多心。一劫多劫。圆三身四。智偏八解。六通五眼融通。无处而不鉴。十力满足。无邪而不摧。具足一切摄受菩提智智清净无别无断。深入大陀罗尼妙门。住大不可思仪境界。有如是作用。如是奇特。如是威光。如是吉祥。山河大地草木丛林。情与无情。因中与果上。无高无下。发大机大用。得大安大乐。诸人要见此事么。竹有上下节。松无古今青。
    举。世尊初成道。于普光宝殿不离道树。上须弥山顶帝释宫。帝释化作一宝坊。为说十住法门。师拈云。世尊半夜日头出。帝释日午打三更。若是山僧开堂底。天平地平。卓拄杖一下。便下座。
    上堂。拈拄杖云。拄杖子有三件长处。第一疾程。朝到西天。暮归东土。第二妙言。一句截流。万机寝削。第三巧通。变作龙上天。作蛇入草。若人善识得。还我话头来。
    佛成道上堂。僧问。我佛弃万乘尊荣受。六年饥冻。忽睹明星。溪然成道。未审成何道。师云。鼻孔挂上唇。僧云。世尊说法。大梵天王。以金色波罗花献。此意如何。师云。报恩须是还知恩人。僧云。世尊拈起显示大众。惟有迦叶尊者破颜微笑。意旨作么生。师云。二虎争时。其势不生。僧云。世尊云。吾有正法眼藏。分付摩诃大迦叶。又作么生。师云。说向愁人愁杀人。僧云。今日和尚说法。有人献花。未审如何显示。师云。也争奈不得破颜人。
    乃云。坐吉祥之座。切要觅木槵子换眼睛。及乎见明星。果然将错就错。从此起定卖弄大地。山僧直得暗地里点头。诸禅德你如解点头底。取次不敢肯牛畔之供。
    因雪上堂。譬如大地一片雪。见底谓之白。踏底谓之冷。只如不见不踏底。又作么生道。以拂子击禅床一下。
    除夜小参。僧问。一年三百六十日。交头结尾别有生涯。如何得大用现前。师云。顶上无骨。颔下有须。进云。北禅今夜烹露地白牛分岁。检点将来。正是残杯冷肉。和尚将什么施设大众。师云。大家在这里。进云。三阳交泰万汇亨。定是来年蚕麦熟。便礼拜。师云。不妨道着。
    乃云。年穷岁尽。结角罗纹。木马飞上天。泥牛走入海。谁管阴阳变化气候迁谢。大底鼻孔向下垂。多年历日不相干。所以道。日日是好日。时时是好时。交头结尾。别有生涯。击拂子云。天净不知云去处。地寒留得雪多时。
    正旦上堂。僧问。元正启祚万物咸新。衲僧门下有何祥瑞。师云。方袍圆顶。进云。与么则年年是好年。日日是好日。为什么还得有新有旧。师云。一回拈出一回新。进云。可谓尧风舜日。和气霭然。樵唱渔歌共乐丰年。便礼拜。师云。方知你是识其言。
    乃云。日暖风和。百花竞发。人杰地灵。色足可观。且道。其中庆贺事作么生。卓拄杖。伏惟个个道体。起居万福。
    元宵上堂。我见灯明佛。本光瑞如此。眼中瞳子面前人。实山未尝说会与不会。个人莫向灯影里转身。击拂子下座。
    佛涅槃上堂。不许无边身之供。吃工巧之和罗饭胡乱卖峭非知其时。鸣伊鸣伊。年年二月是仲春。
    三月旦上堂。甘草先生。苦草后生好蚕麦熟天平地平。忽有此汉出来。道和尚与么说话。为是佛法是世法耶。山僧向他揶揄道。三月无三卯。田家必饱。
    上堂。春山青春水绿。不是目前机。亦非目前事。且道。必竟是什么。击拂子云。常忆江南三月里。鹧鸪啼处百花香。
大德语录（终）
———————————————

特赐兴禅大灯高照正灯国师语录卷中

筑州太宰府万年崇福禅寺语录

                 侍者宗贞编

    山门。门头实地。个个踏着。因甚诸人。随我入得。喝一喝。
    佛殿。前佛后佛。隐显非一不因新长老证明。知他一对无孔铁。
    土地堂。护法先须识得主人公。阿谁是主人公。扣齿三下云。东西南北。一等家风。
    祖师堂。者一队老汉。惜乎坐在者里。提起坐具云。若不行此令。谁敢得扶起。
    方丈。横拄杖云。关中主。能解与本分草料。鸟觜薄舌。莫胡乱供款去。靠拄杖。
    拈帖。温润之文。格调之气。直饶衲被蒙头。奚以让为之义。
    山门疏。成言于语。成语于言。如何若何。官不容针。
    法座。诸人唤作高广座子。山僧唤作者个座子。何故。一步云。只为到与么也。
    师升座。拈香云。此一瓣香。爇向炉中。恭为祝延今上皇帝圣躬万岁万岁万万岁。升下恭愿。龙图永固。玉叶弥芳。
    次拈香云。此一瓣香。爇向炉中。夺为征夷大将军增崇禄算。伏愿高赞域中之德。长提塞外之令。
    又拈香云。此一瓣香。爇向炉中。奉为大檀主筑州大空门洎都督司马增崇禄算。伏愿。扇威风于千岁。辉佛日于万世。
    拈香云。此香爇向炉中。供养前住巨福名山建长禅寺先师。敕谥圆通大应国师南浦和尚大禅师。用酬洗乳之恩。
    师敛衣就座云。明镜当台。明珠历掌。要分妍丑者。直下来相见。有么有么。时有僧问。绿树阴浓夏日长。楼台倒影入池塘。师云。时节难逢。僧云。和尚辞帝里。皇帝留之。更向甚处通一路来。师云。铁船水上浮。僧云。寰中天子敕。聻。师云。谁不承恩。僧云。与么则杲日丽天。清风匝地。师云。大方无外。僧云。记得。保寿开堂。三圣推出一僧。意旨如何。师云。白云深处金龙跃。僧云。寿便打。又作么生。师云。碧波心里玉兔惊。僧云。若忽有人推出一僧。如何祇对。师云。风光可爱。僧云。者个且置。今日还有禁足安居底道理么。师云。大家在者里。僧云。十五日结制则不问。即今一时结去看。师云。处处绿杨堪系马。僧云。恩大难酬。师云。能有几人。僧礼拜。
    师乃云。世尊拈花。迦叶微笑。君子爱财。取之有道。正法眼藏。从此流通。递代传持。受虚接响。激扬铿锵。。坐断古今。珠回玉转。八面玲珑。迄于其大机圆应大道无方。一宝一主。擒纵抬搦。收放明暗。电转星飞。穷则变变则通。青于蓝寒于水。听教挺拔威音那畔。萧然空劫已前。况亦清风明月多雅兴。白云流水宽诗缘。四海九州雷动风行。渔歌樵唱共贺太平。正当与么时。人人禁足护生。人人克期取证。皇恩佛恩一时报了底事。又作么生击拂子云。版图远奏尧天阔。万物呈祥乐圣情。
    复举。三圣道。我逢人即出。出则不为人。兴化道。我逢人则不出。出即便为人。师云。二大老。可谓漆隐处黑朱隐处赤。若是山僧底。天平地平。卓拄杖下座。
    当晚小参。僧问。三月安居。九旬禁足则不问。远离花洛亲到岳峰一句如何。师云。八角磨盘空里走。僧云。和尚住此山。以何安众。师云。山色夕阳时。泉声中夜后。僧云。与么则大众饱德去也。师云。无限清风来未休。僧云。德山小参不答话。有问话者三十棒。意旨如何。师云。去得来不得。僧云。赵州小参要答话。有问话者。置将一问来。又作么生。师云。来得去不得。僧云。今夜小参要答话。不要答话耶。师云。出头天外看。谁是我般人。僧云。三大老用处。莫止一般么师云。教你休也不肯休。僧云。若如此则一即三。三即一。师云。吽吽。僧云。学人今夜小出大遇。便礼拜。师云。撒手那边去。
    乃云。今夜要与大众有个识面之话。各各切宜起倒分明。陵王溪畔。此君亭边。诸人知有。未得做主。崇福区宇。仲仲数目。山僧做主。未辨大毫。既一其居。为甚受用不同。还会么。所以道。欲识佛性义。当观时节因缘。明朝赖是结制安居之辰。个个成熟慧身。坐底立底。筑着磕着。自然不得孤负者个。便卓拄杖一下。
    复举。云门因有官问。佛法如水中月。是也无。门云。清波无透路。师拈云。以答见问。问最可。以问见答。答未奇。且道。诸讹在甚么。具眼禅流。请辨缁素看。
    次日上堂。我个一众。与寻常不同。跳出金刚圈。呑透栗棘蓬。激电神机。云飞飙到。既而如此。今朝因甚。要行不行。要住不住。还会么。击拂子云。塌萨阿竭二千年。
    五月旦上堂。僧问。声前荐得未是作家。喝下承当犹是钝汉。为什么如此。师云。石压笋斜出。岸悬花倒生。进云。犹是学人疑处。师云。凤林吒之。进云。记得。僧问投子。如何是十身调御。投子下禅床立。意旨如何。师云。顶上无骨。进云。又问凡圣相去多少。投子亦下禅床立。意在那里。师云。颔下有须。进云。若有人问如何是十身调御。如何祇对。师云。眼中童子面前人。进云。上来一一指示分明。为人底一句。又作么生。师云。三十年后。自悔去亦不定。
    乃云。崇福有三诀。若参得第一诀。许你拄杖头上挑日月。若参得第二诀。不妨拂子头上打觔斗。若参得第三诀。我且问你。山前麦熟也未。
    端午谢檀家补寺斋上堂。僧问。今朝五月端午。不用书符咒土。请师现量法门一句。直下至论。师云。一峰云片片。双涧水潺潺。进云。家无白泽之图。又作么生。师云。将谓要问话汉。进云。善财撞著文殊底时节且置。天泽三转语。还许学人咨参也无。师云。钻之是仰之是。进云。已眼未明底。因甚将虚空作布裤着。师云。胫无毛股无肉。进云。划地为牢底。因甚透者个不过。师云。脚下荆棘深数丈。进云。入海算沙底。因甚针锋头上翘足。师云。觉筑着你鼻孔么。进云。恁么则金殿谭禅。大悦皇情。岳峰声道。奔走衲子。也未为分外在。师喝云。非阿你境界。进云。锦上铺花又一重。师云。咦。
    乃云。端午天中节。诸方尽咒土。书壁以消妖怪。认采药模样。落草以作伎俩。争如我者里。有不忘灵山付嘱之人。忽展妙术之手。拔贫做富。一众个个石人之机。铁汉之用。风吹不入。水洒不着。诸人要见此人么。卓拄杖云。切忌当面讳却。
    和泉和尚至上堂。僧问。长松岭头风𩖼𩖼。飞瀑岸前水潺潺。现成公案。大难大难。如何履贱。师云。好向大难处履贱。进云。恁么则薰风自南来。殿阁生微凉。师云。认驴鞍桥作阿爷下颔。进云。和尚有三诀。一一许咨参也无。师云。何妨问将来。进云。若参得第一诀。许你拄杖头上挑日月。意旨作么生。师云。虚空迸裂。进云。若参得第二诀。不妨拂子头上打觔斗。又如何。师云。山岳起舞。进云。若参得第三诀。我且问你山前麦熟也未。意在那里。师云。眼睛鸟律律。进云。者个三诀。必竟明得什么边事。师云。金香炉下铁昆仑。
    乃举兴化见同参来喝底公案。师云。古人只要就价高处。欠笃其管赏之义。崇福今日得和泉和尚光访。事事自然。函盖相应。何故。击拂子云。觅火和烟得。担泉带月归。
    退院上堂。衲子从来无定迹。天涯海角任情游。一毫头上辞华洛。三鼓声中出九州。
崇福语录（终）

洛阳龙宝山大德禅寺语录（退横岳归本寺）
                侍者惠眼编

七月旦上堂。秋云清淡。秋水清冷。东西与南北。触处嫩凉生。且道。其中事作么生。卓拄杖云。四海隆平烟浪静。斗南长见老人星。
    解夏小参。随处作主。结圣制于横岳山头。立处皆真。解赏劳于龙宝峰顶。此事不相谩。时不孤负人。破衲逐云飞。草鞋随路转。左足先应处。脚头是通宵。何必落台山蓦直这途辙。慕流菜不肯之道伴。虽然如是。山僧有亲切一句子。各各分明善为。处处不得忘却。便卓拄杖一下。
    复举文殊三处度夏公案。师云。文殊当年于列圣眉毛里。虽藏得浑身。二千年后。未免遭人点检。何故。击拂子云。云在岭头闲不彻。水流涧底大忙生。
    次日上堂。风到梧叶。露凝权花。无寸草地。不较其多。莫教语默逢人对。回首忽然是月华。
    八月旦上堂。八月初一日。天下太平节。人人乐无为。个个灾难绝。且道。因个什么如是。卓拄杖一下云。分一节。
    中秋上堂。拈拄杖旧一下云。灵山指者个。曹溪话者。个我者里不指不话。还有亲疏也无。又卓一下云。无人知此意。令我忆南泉。
    腊八上堂。澄月映彻。众星粲朗。个中无悟处。世尊何悟道。卓杖一下云。二千年前。二千年后。
    除夜小参。日一上月一上。昼一上夜一上。穷到一十二个月。数到三百六十日。谓之新旧交头除夜结尾。诸人若使身在旧年。不发新定机。也使心在新年。失却本来用。所以北禅烹露地白牛。祖翁挑半宵之灯。虽然如是。山僧终不入与么窠窟。何故。腊雪连天白。春风逼户寒。
    复举。僧问香林。万顷荒田。是谁为主。林云。看看腊月尽。师拈云。此个时节。最是可爱。来日定大年。一众须保爱。
    正旦上堂。凤历开元日。王春肇始时。雪寒北岭。梅香南枝。好个好时节。龙天须匡持。且道。以何为验。卓拄杖一下便下座。
    元宵上堂。僧问。今朝上元节。处处挂灯毬。意旨如何。师云。风吹不入。进云。只将此正言。以祝天下春。师云。知言之汉。进云。记得。僧问香林。如何是室内一盏灯。此意如何。师云。言锋冷似冰。进云。林云。三人证龟作鳖。又作么生。师云。利舌硬如铁。
    乃云。灯灯相续。灯灯无穷。处处列夜光珠。头头夜明符。只此光辉底。都从者里普。击拂子一下。
    佛涅槃上堂。僧问。今宵夜半。世尊入涅槃。儿孙以何酬法乳。师云。杜鹃啼断月如昼。进云。与么则解知恩报恩。师云。也何妨。进云。世尊昔在灵山会上。拈起一枝花。此意如何。师云。万里一条铁。进云。迦叶独微笑。意在那里。师云。金不博金。
    乃云。我若谓灭度。非我弟子。我若谓不灭度。亦非我弟子。当年。若有人。道生姜终不改辣。非但救得释迦老子。也须扶得一会列圣。何故。良久云。红霞碧霭笼高低。芳草野花一样春。
    三月旦上堂。山花开似锦。涧水湛如蓝。坚固法身太无端。大龙何处露心肝。诸人见得不无。因甚不解举得。击拂子云。又逐流莺过短墙。
    上堂。一即一切。一切即一。拄杖卓一下云。三祖大师。无端穿柳巷入花街。忽然蓬着幽鸟语喃喃。辞云入乱峰。合掌低头道。揭谛揭谛。是什么道理。诸人各辨别。又卓拄杖下座。
    佛生日上堂。僧问。释迦老子今日初下阎浮。四众临莚愿闻法要。师云。斧头元是铁。进云。蔷薇滴露。杨柳笼烟。莫是瞿昙真面目么。师云。莫认驴鞍桥作阿爷下颔。进云。世尊初生下时。周行七步。一手指天。一手指地。是什么心行。师云。铁丸无缝罅。进云。称天上天下唯我独尊。不是傍若无人么。师云。他后有云门一棒在。进云。云门棒头。还相当也未。师云。焦砖打着连底冻。
    乃云。指地指天称独尊。颠言倒语卒难论。金容万德有谁看。遍界堂堂常独存。虽然如是。一杓恶水更难放过。以拂子击禅床一下。
    结夏小参。僧问。结制已前月白风清。岂不是成就慧身底时节。师云。刺破眼睛。进云。结制已后风清月白。向甚么处克期取证。师云。三生六十劫。进云。今夜小参紧要一句。不落结制前后。愿闻提唱。师云。勘破了也。进云。和尚布缦天网子笼络衲子。忽如有透得金刚圈底汉。亦作么生罗笼得他。师云。森森夏木杜鹃啼。进云。恁么则可谓。随处作主。立处皆真。便礼拜。师云。且坐地商量。
    乃云。鹅护雪﨟人冰。古今结制榜样。衲子禁足风规。三月九旬内。于七尺单前。澄泸身心成熟本智。情与无情一齐安居。无前无后。同时寂定。谓之以大圆觉为我伽蓝。身心安居平等性智。若其逐境走作。随物纷拏。无有此处。正与么时。本色行脚师僧。入此保社。不入此保社。护拂子云。金屑虽贵。落眼成翳。
    复举。僧问云门。如何是诸佛出身处。门云。东山水上行。韶阳只要个个以铁壁为户牖去。山僧不然。若有人问如何是诸佛出身处。便对他道。鹫峰山色青更青。且道。那个亲那个疏。分明辨别看。
    次日上堂。僧问。树头红稀。林下缘暗。好个时节。请师提唱。师云。万里一条铁。进云。恁么则薰风自南来。殿阁生微凉。师云。见之不取。思之千里。进云。今朝尽是护生安居。当图何事。师云。着黑衣护黑柱。进云。如朝行西天暮归东土。还有禁足分么。师云。我者里唤作走作汉。进云。学人今夏依附和尚。有何方便。师云。只此一问从何来。进云。若不登楼望。焉知沧海深。便礼拜。师云。何必。
    乃云。今日是结制。一众各禁足。眼眸重千斤。堂里伸两脚。是个什么道理。三条椽下摸索。
    上堂。僧问。学人心猿未稳。意马奔驰。愿示方便。师云。铁槌无孔。进云。与么则把断要津去也。师云。又与么去也。进云。记得。岩头问德山。是凡是圣。意在那里。师云。石从空里立。进云。山便喝。如何理会。师云。火向水中焚。进云。若有人问和尚是凡是圣。聻。师云。九九八十一。
    乃举。僧问洞山。寒暑到来。如何回避。山云。何不向无寒暑处去。僧云。如何是无寒暑处。山云。寒时寒杀阇梨。热时热杀阇梨。山僧不然。若有人问如何是无寒暑处。只对他道静处萨诃。且道。那个亲那个疏。诸人各辩别。
    端午上堂。僧问。今朝正是端午节。家家挂艾虎。处处浴香汤。和尚应节一句。愿闻提唱。师云。黄鹤楼前鹦鹉洲。进云。恁么则山自青水自绿。师云。随娄搜汉。进云。记得文殊令善财采药。财云信手采来。无不是药。此意如何。师云。瞎汉乱统作什么。进云。善暑拈一茎草度与文殊。文殊云。此药亦能杀人亦能活人。又作么。师云。上是天下是地。
    乃云。今朝端午节。无妖亦无怪。不假善财药。人人自庆快。击拂子下座。
    半夏上堂。僧问。一夏已过半。昆仑嚼生铁。半夏已后又如何履践去。师云。晨朝粥斋时饭。进云。已前已后且置。正当今日直闻指示。师云。头顶天脚履地。进云。记得。僧问智门。莲花未出水时如何。门云。莲花。意旨作么生。师云。水洒不着。进云。僧云。出水后如何。门云。荷叶。还端的也无。师云。风吹不入。进云。出水与不出水相去多少。师云。何不向老僧问将来。进云。移花兼蝶至。买石得云饶。便礼拜。师云。吽。
    乃拈拄杖云。六月不热。五谷不熟。今日为诸人热之熟之。卓拄杖一下云。已热已熟后如何。掷下拄杖云。天平地平。
    上堂。僧问。火云烧空。普天炎热。向什么处。正得回避。师云。迦叶门前风凛凛。进云。学人今日脱却鹘臭布衫去。师云。净裸裸地一句。作么生道。进云。记得。马大师一日升堂。百丈出卷席。意在那里。师云。方木投圆孔。进云。大师便下座归方丈。又如何。师云。清风随步生。进云。和尚今日上堂无人卷席。岂不是无事而去。师云。养子不及父。家门一世贫。进云。卷席与不卷席。那个是亲那个是疏。师云。苦哉佛陀耶。
    乃云。大通智胜佛。十劫坐道场。佛法不现前。不得成佛道。既是坐道场。因甚佛法不现前。击拂子云。千里万里一条铁。
    上堂。一叶落天下秋。是处无不风流。若记得个时节。终不将语默酬。且道。是何谁分上事。唤大众云。还觉顶门独立么。
    解夏小参。僧问。学人一夏已来。波波挈挈过了。克期取证事。请师为证明。师云。嫩凉秋意入帘笼。进云。恁么则可谓光阴不虚度。师云。直饶你实度也何是。进云。记得。云门因僧问。初秋夏末。前程忽有人问。如何祇对。门云。大众退后。意旨作么生。师云。昆仑嚼生铁。进云。僧云。过在什么处。门云。还我九十日饭钱来。又作么生。师云。平出。进云。前程问过事即且置。即今和尚如何勘过。师云。不消一拶。进云。榔栗横担不顾人。直入千峰万峰去。便礼拜。师云。脚下泥深。
    乃云。秋初夏末。季热未散。自恣赏劳。个个无缺。随时应节。无不漏逗。就理就事。无不现前。轩知。会则途中受用。如龙得水。不会则世谛流布。似羝羊触藩。毕竟与么去。步步清风起。佛手遮不得。人心似等闲。路头踏着不曾瞋。万里神光顶后相。虽然如是。只如云门道还我九十日饭钱来。是阿谁分上事。击拂子云。不因樵子径。争到葛洪家。
    复举。翠岩夏末示徒公案。师拈云。一亩之地。三蛇九鼠。
    次日上堂。僧问。衲僧家四月十五。结他不得。七月十五。解他不得。毕竟向什么处安身立命。师云。须弥南畔阎浮树。师云。与么则西风一陈来。落叶两三片。师云。矮子看戏。进云。昔有老宿。一夏不为师僧说话。有僧叹云。我只么空过一夏。不敢望和尚说佛法。得闻正因二字也得。意旨如何。师云。抛却黄金捧碌砖。进云。老宿闻云。阇梨莫𧬊速。若论正因一字也无。道了扣齿云。我无端恁么道。又作么生。师云。三千八百。进云。邻壁又有老宿。闻云。好一釜羹。被两颗鼠粪污却。意在那里。师云。同病相怜。进云。和尚一夏已来。说什么法为人。师云。山青水绿。进云。搅长河为酥酪。变大地作黄金。便礼拜。师云。也何妨。
    乃举。赵州因僧辞。州云。有佛处不得住。无佛处急走过。三千里外逢人莫错举。僧云。与么则不去也。州云。摘杨花摘扬花。师云。赵州若无后语。须是遭人点俭。何故。风从八月凉。月自七月明。
    八月旦上堂。拈拄杖云。月月初一。无雨为吉。今月初一。有雨为吉。且道吉在甚处。卓拄杖一下云。吉吉吾道最吉。靠拄杖下座。
    上堂。西风一阵来。落叶两三片。锢鏴着生铁。佛祖浑不辨。不辨不辨。诸人旦什那边。
    重阳上堂。僧问。今朝是九九日。诸方尽赏佳辰。衲僧门下不堕常机。应节一句愿闻法要。师云。秋晚顿寒个个万福。进云。只如采菊东篱下。悠然见南山底。未审和尚如何证明。师云。刺破眼睛。进云。古德云。重阳九日菊花新。又是呈什么道理。师云。谢答话。
    乃云。采菊东篱下。悠然见南山。靖节只知其爱。不知其用。今日重九。作么生用得。击拂子云。二三三三三二。
    上堂。举。有官问云门。佛法如水中月。是不。门云。清波无透路。官云。和尚从何得。门云。再问复何来。官云。正与么时如何。门云。重叠关山路。师云。云门官不容针。宫人私通车马。点检将来。两俱失利。何也。自从贤圣法来。未尝杀生。卓拄杖下座。
    开炉上堂。无宾主话。十八高人。一回举来。一回是新。及乎问其意旨。太半便道。不知最亲。阿呵呵。只要炉下暖似春。
    上堂。南山松北岭雪。夜雨昼晴。太平得节。达磨来东土。二祖行西天。行脚禅和子。莫失却目前。喝一喝。
    上堂。一切诸佛及诸佛阿耨多罗三藐三菩提法。皆从此经出。忽拈拄杖卓一下云。劝君尽此一杯酒。西出阳关无故人。
    冬至小参。僧问。葭管飞灰。绣纹添丝。不涉阴阳造化。愿闻法要。师云。八角磨盘空里走。进云。恁么则岸柳未开眼。庭梅先发花。师云。好与么去。进云。记得。僧问百丈。如何是奇特事。丈云。独坐大雄峰。还端的也无。师云。把定要津不通凡圣。进云。僧礼拜。又作么生。师云。不拶破顶上。进云。丈便打。如何理会。师云。依令而行。进云。古人则且置。即今问和尚如何是奇特事。如何祇对。师云。三十年后面热汗出。进云。不入穴空争得虎子。便礼拜。师云。为我将得来看。
    乃云。六阴谢尽。一气方生。铁树开花。石笋抽条。衲僧家若向者里转身来。自然枯枯燥燥。得失是非一时放却。也是省钱易饱底事。古来净悄悄地。争之不足。何须运步念阿伽门。而今多是知时不知节也。犹不妨东西南北乌飞兔走。直饶向山僧背后问讯。也山僧不敢可横点头。何故。卓拄杖云。国清才子贵。家富小儿娇。
    复举。僧问赵州。如何是赵州。州云。东门南门西门北门。僧云。不问这个。州云。你问赵州。拈云。以机夺机。以毒攻毒。赵州老汉不无之。其奈何八十行脚事。犹未全用在。若得全用去。儿孙满堂至今繁兴。
    次日上堂。僧问。霜飞太野。风戒林丘。普天普地。寒威凛然。更向什么处得回避去。师云。阳气发时无硬地。进云。璇玑未动。全机显露。朕兆才分。觌体现成。不涉时节。不借言荐亲切一句。愿闻举扬。师云。家家观世音。进云。慈明揭牌。皓老不洗布裈。点检将来早是剑去久矣。宝山今日莫别有条章么。师云。一冬二冬。叉手当胸。
    乃云。瑞雪满地。祥云翻天。龙宝山顶。和气霭然。好个时节为君报知。一气不言含有象。万灵何处谢无私。
    谢进退两班上堂。竿头进一步。大千沙界现全身。退步就已。万中一个而不失。盖是与么人作与么行履者也。大众要见此人么。云在岭头闲不彻。水流涧底太忙生。
    腊八上堂。僧问。释迦老子六年冷坐。逗到腊八夜始方开悟去。未审悟得个何事。师云。鼻孔挂上唇。进云。未见明星时。已雪山雪白。一见明星后。又雪山雪白。这里端的事。和尚如何甄别。师云。铁丸铁缝罅。进云。只如有一人发真归原。大地众生向何处去。师云。向你眼睫上去。进云。恁么则可谓。劫外一壶春。更好优昙花绽普天香。便礼拜。师云。道即道得。
    乃云。尽谓。世尊腊月八夜成道。是则是。敢问诸人如何是成底道。若是识得。报恩有分。若也识不得。击拂子云。初中后三大劫。
    除夜小参。僧问。旧岁今宵去向甚么去。师云。头上一堆尘。进云。新年明日来。从甚处来。师云。脚下三尺土。进云。还有不涉新旧底也无。师云。有。进云。如何是不涉新旧底。师云。大底鼻孔向下垂。进云。记得。感首座问法昌。昔日北禅分岁。烹露地白牛。和尚今夜分岁。有何施设。昌云。腊雪连天白。春风逼户寒。意旨作么生。师云。两口无一舌。进云。感云。大众如何吃。昌云。莫嫌冷淡无滋味。一饱能消万劫饥。此意如何。师云。鬼争漆桶。进云。感云。是何人置辨。昌云。无惭愧汉。来处也不知。又作么生。师云。彼此出家儿。进云。古人即且置。和尚今夜分岁。有何施设。师云。且待有童行报去。进云。大众如何吃。师云。不可从鼻而入。进云。是何人置辨。师云。衣钵阁中常相逢。进云。和尚与么施设。与古人是同是别。师云。许你疑三十年。进云。鹤飞千尺雪。龙起一潭冰。便礼拜。师云。也何妨。
    乃云。今宵腊月三十夜。家家爆竹赏结尾。或操歌吹之音。或从钟鼓之响。祝来日新年之吉。寿万岁松柏之操。龙宝山顶人。未必不点头。只是终不堕悄然机。岂将等闲风味。以供养合山龙象。虽然如是。与众分岁各各须饱足。击拂子云。赵州吃茶。云门胡饼。
    复举。僧问古德。万顷荒田。是谁为主。德云。看看腊月尽。师云。大众要见此僧。当头霜夜月。要知古德。任运前溪。虽然如是。静处娑婆诃。
    正旦上堂。僧问。瑞草生嘉运。林花结早春。好个时节。愿闻举扬。师云。个个道体起居万福。进云。恁么则元正启祚。万物咸新。师云。一句道着。进云。正当今日大年朝。如何是新年头佛法。师云。风暖鸟声碎。日高花影重。进云。僧问云门。如何是清净法身。门云。花药栏。意旨作么生。师云。刺破眼睛。进云。僧云。便恁么去时如何。门云。金毛狮子。又作么生。师云。两重公案。进云。即今问和尚。如何是清净法身。聻。师云。千峰雪色寒。乃云。今日大年朝。山僧浑解道。大众个道体起居万福。且道是佛法是世法。卓拄杖云。东西南北吾道大享。
    元宵上堂。僧问。今宵处处揭灯万民共乐。和尚为人剔起心灯来看。师云。天晴日头出。进云。恁么则可谓。光明寂照遍河沙。师云。不妨道着。进云。僧问香林。如何是室内一盏灯。林云。三人证龟作鳖。意在那里。师云。罕遇便宜。进云。与么则昔日香林。今日和尚。便礼拜。师云。好去好用。
    乃云。灯灯相续。灯灯无已。且道。此灯从何处来。卓拄杖一下云。我见灯明佛。本光瑞如此。
    上堂。僧问。春山叠乱青。春水漾虚碧。好个时节。愿闻法要。师云。莫向雪窦背后问讯。进云。恁么则日自暖风自和。师云。休向老僧背后问讯。进云。赵州访一庵主云。有么有么。主竖起拳头。州云。水浅不是泊舟处。意旨作么生。师云。蝇见血。进云。州又访一庵主云。有么有么。主竖起拳头。州便礼拜赞叹。如何委悉。师云。鹘提鸠。进云。问答已一般。为甚肯一人不肯一人。师云。看取不落两头。进云。若有问有么有么。未审和尚如何祇对。师云。且去吃茶。
    乃举。三祖大师道。一即一切。一切即一。忽拈拄杖云。者个是宝山拄杖子。阿那个是一。卓拄杖一下云。只能如此何虑不终。
    佛涅槃上堂。僧问。法身无为。不堕诸数。释迦老子。因甚示涅槃之相。师云。为涅槃不堕诸数。进云。古德道。十方薄伽梵。一路涅槃门。且道。如何是涅槃门。师云。日出东夜落西。进云。五通仙人间世尊云。世尊有六通。我有五通。如何是那一通。世尊召五通仙人。意旨作么生。师云。平生肝胆向人倾。进云。仙人便应喏。世尊云。那一通你问我。如何理会。师云。依稀似曲才堪听。又被风吹别调中。进云。后来雪窦着语云。老胡元不知有那一通。却因邪打正。意在那里。师云。无影树不合同船。进云。即今问和尚。如何是那一通。未审如何祇对。师云。三跳后。
    上堂。举。云门云。我看诸人。二三机中尚不能构得。空披衲衣何益。师云。山僧不然。我看诸人。悉是大机大用人。刚要作佛何益。住住。一不做二不休。不风流处也风流。
    上堂。春山春春水绿。春云片片。春鸟喃喃。敢问诸人。吾宗门中是放开是捏聚。个个归寮舍摸索看。
    四月旦上堂。蓦竖起拂子云。西天二十八祖。东士六祖。尽在拂子头上。说心说性。论玄论妙。山僧忍后不禁。见怪笑一声。个个面热汗出。诸人还见么。若也不见。击拂子一下云。满地落花春已过。绿阴空锁旧莓苔。
    佛生日上堂。指天指地堕尊贵。满目青山笑点头。自从云门行令后。不风流处也风流。诸人向者里会得。不妨报恩有分。其如未然。静处娑婆诃。
    结夏小参。僧问。看云亭上月明明。古岩松下风拂拂。见成公案绝遮栏。不涉言诠。愿闻法要。师云。九九八十一。进云。恁么则山自青水自绿。师云。随后娄搜汉。进云。九旬禁足克期取证则不问。七尺单前三条椽下。学人一夏如何履践。师云。眼眸重千斤。进云。古德道。参须实参。悟须实悟。如何是实参。师云。金香炉下铁昆仑。进云。实悟底又如何。师云。何必。进云。实参实悟。毕竟作么生。师云。心不负人。面无惭色。
    乃云。言前句后。舌根里难藏身。向上向下。蓦 拶挨葫芦子。背面终不落好手。首尾何处该 万类。远超象外迥脱天真。是处云山溢目。闹 市大虫谁不解见。见即见。因甚文殊须黑普 贤头白。会得三月安居。九旬禁足。循规守矩。 脚底不带五色索。其如未然。静处娑婆诃。
    复举。临济示众云。一人在孤峰顶上无出身。路公案。师拈云。古来作者。弄险落草。等是难禁。只是要须人人在背后点头。大众还会么。郁头蓝已定全身。何假周行夸七步。
    次日上堂。僧问。如来圣制。禁足护生。衲僧朝游西天暮归东土。学人此间禁足即是游归即是。师云。南番大舶主。本此土商人。进云。已道。禁足安居。因甚文殊三处度夏。师云。曲终人不见。江上数峰青。进云。记得。云门示众云。十五日已前不问你。十五日已后道将一句来。意旨作么生。师云。什么处去。进云。自代云。日日是好日。又作么生。师云。倒退三千。进云。和尚若逢韶阳垂示。向他如何道。师云。法堂上寸草不生。
    乃云。今朝是结制。不敢谩却诸人。只因现量。以举扬正法眼藏。蓦拈拄杖卓一下云。者个是龙宝拄杖子。阿那个是正法眼。若也不会。两过远山绿。靠拄杖下座。
    解夏小参。三月安居。九旬禁足。山色夕阳时。泉声中夜后。圆觉伽蓝。平等性智。竹有上下节。松无古今青。个里无取证。谁成熟慧身。正与么时节。衲僧活脱处。要行便行。要坐便坐。东西南北。无有遮障。运奔执捉金超象外。诸人一夏结眉交肩。今日何必苦口叮嘱。虽然如此。击拂子云。劝君尽此一杯酒。西出阳关无故人。
    复举。翠岩夏末示众公案。师拈云。翠岩为众竭力不少。只得个三枚把不住老冻脓。若有中郎鉴。何同野舍薪。
  上堂。真空不碍有。真空不异色。忽拈拄杖卓一下云。且道。是有是不有。是色是不色。若是伶利衲僧。和水吃乳。其或蹰躇。拄杖穿却鼻孔。又卓一下。
    奉谢大王大将入山下百味佳斋伸合山供养上堂。僧问。日月轮边气象高。鱼龙穴下蟠根固。师云。好。进云。上将忽入山下来奇斋。供养大众。未审和尚说什么法。得报此恩。师云。风行草偃。进云。恁么则苹叶风凉。桂花露香。师云。好也与么去。进云。只如达磨未来已前。还有这个消息也无。师云。银山铁壁。进云。来后又如何。师云。铁壁银山。进云。来与未来且置。如何是这个消息。师云。铁壁铁壁银山银山。进云。学人今日小出大遇。便礼拜。师云。撒手那边去。
    乃横拄杖云。大士三十二应身。天大将军最是真。摧荡诸障与庆快。提持百福救穷贫大众要会者。个大机大用么。卓拄杖云。看看。巍巍堂堂。炜炜煌煌。四海九州。威风凛凛。
    材木采用归谢普请并善源云和尚上堂。拈拄杖云。万刃峰前千涧底。者边那边择良材。斧头用得诸人力。集此大成相呼回。正与么时作么生。卓拄杖一下云。行到水穷处。坐看云起时。
    上堂。蓦横拄杖举。肇法师云。近而不可见者物性耳。卓拄杖云。者个是宝山拄杖子。阿那个是物性。又卓拄杖云。一槌两当。盖覆将来。
    宗持禅尼逆修拈香。当阳突出迥脱根尘。熏天炙地。举体全真。乃佛乃祖。由他出气。衲僧巴鼻。从此方亲。况是宗持大姊。借山僧手拈出。等闲一见便见。自然一得永得。感生生正果。结世世正因。馥郁香风清遍界。霭然和气恰如春。
    除夜小参。年穷岁尽。黑漆桶里盛墨汁。交头结尾。半夜乌鸡飞上天。所以师僧家。自从空劫已前威音那畔。一日日末尝逐一日。一时时未尝随一时。墙壁瓦砾。露柱灯笼。背后面前。真珠灿烂。虽然如是。今夜与诸人分岁。其中为国一句作么生。击拂子云。村里尽好驱傩。来定是熟年。
    复举。香林因僧问。万顷荒田。是谁为主。林云。看看腊日尽。师云。山僧不然。若有人发此问。便答他道。昨日相见人。忽问是何人。劈口便掴。
    正旦上堂。僧问。年年是好年。日日是好日。正与么时。请师祝圣。师云。万年松下有茯苓。进云。恁么则万民乐业唱讴歌。师云。好音在耳人皆闻。进云。记得。僧问古德。新年头还有佛法也无意在那里。师云。舌头无骨。进云。德云。元正启祚。万物咸新。的当也无。师云。藕丝孔里骑大鹏。进云。只如古人祇对如何辨别去。师云。风暖鸟声碎。进云。一句了然超百亿。师云。富嫌千口少。进云。非但学人四众咸沾恩。便礼拜。师云。也何妨。
    乃云。今朝大年朝。东廊下相贺。西廊下相贺。唤作佛法底。拂子与他点头。唤作世法底。拄杖与他点头。且道。诸人孰与阿那个点头。若于此会得。便解山僧适来道。个个道体。起居万福。
    二月旦为出材木劝下大众上堂。梅腮柳面。吐香竞荣。春山春水。湛绿叠蓝。衲子清兴。时哉时哉。许你始随芳草去。又须后逐落花回。忽回来时如何。个个万福万福。侍者急手点将个好茶来。
    佛生日上堂。僧问。青春已去。朱夏初临。瞿昙今日降生。此是现成底。请师别举扬。师云。铁丸无缝罅。进云。二月十五不曾灭。因甚鹤林中示双趺。师云。天上星地下木。僧云。四月八日不曾生。为甚九龙吐水。灌沐金躯。师云。九九八十一。僧云。指天指地道。天上天下唯我独尊。聻。师云。芍药花开菩萨面。僧云。云门云。我当时若见。一棒打杀与狗子吃却。意旨作么生。师云。因邪打正。僧云。雪窦云。我若见便与欣倒禅床。意在那里。师云。把手相共上高峰。僧云。二大老用处是同是别。师云。南山起云北山下雨。僧云。上来一一蒙指示。向上宗乘事又如何。师便喝。
    乃拈拄杖卓一下云。净法界身。撑天拄地。本无出没。种瓜得瓜。便恁么领去。报恩有分。其如未然。二龙温凉水。
    结夏小参。僧问。绿暗红稀。孟夏渐熟。应节一句。愿闻提唱。师云。薰风自南来。殿阁生微凉。僧云。禁足安居谁似我。挂角羚羊不露踪。师云。有路可上。高人更行。僧云。朝到西天暮归东土。是什么人分上事。师云。是安居底人分上事。僧云。恁么则一声黄鸟青山外。占断风光作主人。师云。那里得与么地。僧云。松源有三句。许咨参也无。师云。何妨问将来。僧云。大力量人。因甚抬脚不起。师云。草鞋和露重。僧云。问口因甚不在舌头上。师云。不见牙齿一具骨。僧云。明眼衲僧因甚脚跟下红丝线不断。师云。脚头也脚底。僧云。学人今夜小出大遇。便礼拜。师云。向人作么生举。
    乃云。西天严规。东土严令。齐要知有个令利汉大坐当轩底事。克得此事。三月安居。九旬禁足。天覆不得。地载不能。日用四威仪中。全坐声色堆上。专做声色堆主宰。个中有领览。都堕魔界。所以道。以大圆为我伽蓝。身心安居平等性智。瞥喜瞥瞋。无理会。新罗夜半日头明。虽然如是。诸人切忌刺脑入胶盆。何故。良久云。绿树阴浓夏日长。楼台倒影入池塘。
    复举。德山小参不答话有问话者三十棒公案。师拈云。尽谓。开口即错。动舌即乖。殊不知。九曲黄河混底流。
    次日上堂。僧问。西天旧令。东土共遵。诸方依样画葫芦。龙宝门下标格作么生。师云。莫孤负山僧。进云。绿水青山。元来安居。露柱灯笼。终日禁足。衲僧家因甚别立规矩。师云。严师出好弟子。进云。恁么则行到水穷处。坐看云起时。师云。更须子细。进云。记得。乾峰示众云。法身有三种病二种光。须是一一透得始解稳坐地。意在那里。师云。缅想会里有人。进云。云门便出众云。庵内人为什么不见庵外事。意旨作么生。师云。果然。进云。峰呵呵大笑。又如何。师云。藏身无路。进云。门云。犹是学人疑处在。如何委悉。师云。有争臣则君不落不义。进云。古人底且置。作么生是正当今日法要。师云。水到渠成。
    乃卓拄杖云。二千年前有此制。四圣六凡都不出者。个二千年后攀其例。五湖衲子大家在者里。又卓拄杖云。出与不出。在与不在。且喜静处娑婆诃。
    五月旦上堂。僧问。松竹阴阴夏日长。好个时节。请师提唱。师云。三十年后。莫错商量。进云。恁么则黄鹤楼中吹玉管。江城五月落梅花。师云。人无远虑必有近忧。进云。只变大地作黄金。搅长河为酥酪则不无。和尚且道。如何是向上宗乘事。师云。南斗七北斗八。进云。向下又作么生。师云。金香炉下铁昆仑。进云。毕竟如何领略去。师云。阿你全舌去亦可。
    乃举。鼓山问新罗僧。上山来作什么。对云。礼拜和尚。鼓山云。尽世不标。向什么处礼拜。对云。向不标处礼鼓。山云。念你是新罗人。放你二十棒。师云。者僧若于尽世不标。向什么处礼。作摸着左右之势。拜得鼓山。鼓山若于向不标处礼。亚身合掌。接得者僧。二俱莽卤。你师僧家。有什么救处。以拂子击禅床一下。便下座。
    端午上堂。僧问。今朝正是端午节。昔日善财采药来凭据。如何领会。师云。放过一着。进云。将逢佳辰底。莫不尽大地是药么。师云。何必。进云。恁么则薰风自南来。殿阁生微凉。师云。可谓诸侯避道。进云。记得。文殊当年出女子定不得。意旨作么生。师云。云在岭头闲不彻。进云。下方罔明为甚却出得。师云。水流涧底太忙生。进云。文殊为无神力。罔明为有神力。师云。钓鱼船上谢三郎。进云。不行尊贵路。争踏上头关。便礼拜。师喝云。且看脚下。
    乃云。强不用切菖蒲。刚不要挂灵符。衲僧家别在长处。消殒尽天下妖怪去。卓拄杖云。头长三尺知是谁。相对无语独足立。
    上堂。僧问。缘树布阴。浓蔷薇吐晚香。正好看云亭下避暑处。赏佳景句。请师提唱。师云。阎浮树下笑呵呵。进云。如无寒暑田地如何踏着。师云。堕坑落堑。进云。恁么则处处缘杨堪系马。师云。蹉过也不少。进云。记得。古人道。大用现前不存轨则。如何是大用现前底时节。师云。勘破了也。进云。与么则可谓。随处作主。立处皆真。师云。雪上加霜。进云。学人今日亲闻法要。如何保任。师云。疏田不贮水。
    乃举。赵州因僧问。如何是赵州。州云。东门南门西门北门。僧云。不问这个。州云。你问赵州。师云。山僧不然。若有问如何是赵州。只向他道。石桥度来也未。道不问这个便道。待下山去。腋里汗出。且道。与古人道底那个亲那个疏。请各辨别看。
    半夏上堂。僧问。山连嵩岭。地近洛川。一机一境无不胜概。不涉唇吻。如何通津。师云。心不负人。面无惭色。进云。九旬已过半。诸人自知时。当头与么时节。学人如何领略。师云。且过者边。进云。恁么则杲日丽天。清风匝地。师云。放下着。进云。僧问智门。莲花未出水时如何。门云。莲花。此意如何。师云。风吹不入。进云。僧云。出水后如何。门云。荷叶。又作么生。师云。水洒不着。进云。莲花出水与未出水相去多少。师云。秦甸几人踏着。
    乃云。半夏已前。我为诸人隐。隐而弥露。半夏已后。我为诸人显。显而不露。正当今日半夏不隐不显。我为诸人说破。卓拄杖一下云。六明已热。五谷好熟。
    寺庄等赐公据上堂。拈拄杖云。自家田地。触处全彰。公验一回得入手。百劫千生不曾荒。正与么时作么生。卓拄杖云。皇风与祖风镇扇。帝道与佛道遐昌。又卓一下便下座。
    重九上堂。茱萸带露。金菊发花。大用现前。不存轨则。诸禅德若识个中意。南山东篱一家家。
    二月旦上堂。拈拄杖云。雪霁千山绿正浓。梅腮柳面转纵容。为君拟报个中意。幽鸟喃喃入乱峰。卓拄杖一下。
    佛涅槃上堂。僧问。满街扬柳绿丝烟。画出长安二月天。应节一句。请师提唱。师云。寥寥天地间。独立望何极。僧云。瞿昙今日入般涅槃。未审向什么处去。师云。向人人鼻孔里去。还觉么。僧云。恁么则哭底便是。笑底便是。师云。将谓你是不领话。僧云。若谓我灭度。非我弟子。若谓我不灭度。亦非我弟子。意旨作么生。师云。黄河点鱼。僧云。不因今时节。余日实难逢。便礼拜。师云。向后向人莫错举。
    乃横按拄杖云。双趺出椁事观亲。有也累人无累人。瞻部州中休不得。年年二月费萍苹。喝一喝。掷下拄杖下座。
    龙翔正眼二塔主至上堂。宝山有一句子。只许人听。不许人举。已是许人听。因甚不许人举。击拂子云。辨龙蛇眼俱正。擒虎儿机也全。
    上堂。卓拄杖云。百亿须弥。百亿日月。恒沙诸佛。恒沙国土。尽在拄杖头上。诸人见得。亦妨一生参学事了毕。其如未然。开眼瞌睡。又卓一下下座。
    四月旦上堂。拈拄杖云。此事无去来。因甚昨日春去。今朝夏来。迄乎道物性住一世。肇公也是盲龟入空谷。衲僧家牙如剑树。口似血盆。到者里作么生道着。若无人道着。以拄杖画一画云。喜。
    结夏上堂。僧问。今日是结制。结底是何物。师云。猛虎当路坐。僧云。恁么则官池水深。看云亭高。师云。吾常于此切。僧云。只将老师两句子。布施七十员禅师。师云。只有阿你。呑吐不下。
    乃云。是个水牯牛。山边水边赖自无事。今日无端逗入栏里。鼻贯索头全在别人手里。要行也不能。要卧也不能。才拟恣情。痛加鞭策道。叱。者畜生。鸣咿鸣。只可自知。击拂子一下。
    上堂。卓拄杖云。人情若似者个。孔丘打杀颜回。道情若似者个。达磨失却少林。便下座。
    端午上堂。僧问。文殊小男为谁要药。师云。古佛庙前自颠蹶。进云。善哉童子采来何草。师云。无根满地。无叶普天。进云。父子得便处。千古遭检点。师云。你有老成之势。
    乃云。端午天中节。不用咒土书壁。只以一神咒。消殒一切妖怪。除却佛病祖病。且道。是那个神咒。便振威一喝。
    上堂举。三祖云。一即一切。一切即一。蓦拈拄杖云。三祖大师。在非非想天。掷下一个木槵子。换却诸人眼睛。忽尔下来旋转舞踏。恰如独乐。而见诸人不见不知。高声唱云。龟毛长三尺。兔角长七尺。卓拄杖一下云。参。
    上堂。横按拄杖举。芭蕉示众云。你有拄伏子。我与你拄杖子。你无拄杖子。我夺你拄杖子。拈云。芭蕉与夺不无。只是擒纵未在。山僧寻常向皴皴鳞鳞地要出人。犹不救得一半在。岂况吐出山形边事。太远之远矣。卓拄杖一下。
    解夏上堂。僧问。三通鼓罢。四众临筵。好个时节。请闻举扬。师云。昆仑嚼生铁。进云。九旬期已满。衲僧脚头阔。正当恁么时。如何是自恣一句。师云。榔栗横担不顾人。直入千峰万峰去。进云。记得。洞山云。秋初夏末。直须向万里无寸草处去。意旨如何。师云。步步清风起。进云。石霜云。出门便是草。又作么生。师云。草鞋和露重。进云。和尚恁么答话。为是与古人出气。为复与古人雪屈。师云。平芜尽处是青山。进云。与么则一言无别路。万世尽同归。师云。傍观有分。进云。只将老师四五转话。甘当九夏赏劳之功。便礼拜。师云。可谓南北南西皆可可。
    乃举。翠岩夏末示徒。一夏已来为兄弟东说西话。看翠岩眉毛在么。保福云。作贼人心虚。长庆云。生也。云门云。关。师云。三大老俱出只手。扶树翠嵓家风。龙宝今夏不为兄弟说话。看眉毛如箭簳长数寸。只是欠人觑破。虽然如是。落霞与孤鹜齐飞。秋水共长天一色。
    八月旦上堂。拈拄杖云。向上一路千圣不传。八月初一。龙宝山前。卓拄杖下座。
    中秋上堂。举。长沙与仰山玩月次。仰山指月云。人人尽有这个。只是用不得。长沙云。恰倩你用那。山云。你试用看。长沙一踏踏倒。仰山超来云。你大似个大虫。师云。仰山起来道。果然用不得。见尽长沙抬脚不起。虽然恁么。月到中秋满。风从八月凉。击拂子一下。
    九月旦因太上法皇惠种种剪辨上堂。举。须菩提岩中晏坐。帝释雨花话。师云。天帝释雨花动地。与太上法皇惠此花。是同是别。若谓别眼里无筋。若谓同其意作么生。良久云。住住。秋色登平枫叶序。西风转冷草花天。击拂子一下。
    重阳上堂。采菊东篱下。悠然见南山。靖节阿辘辘处。作衲僧一重关。且道。他是俗汉陋韵。为甚作衲僧一重关。喝一喝云。参。
    上堂。山僧即今在须弥顶上说法。诸人也是在铁轮峰顶听法。坐底立底。宾主历然。还会么。会得尽十方界乾坤大地。在诸人眼睫上放大光明。其如未然。树顶老山颜醉。击拂子一下。
    开炉上堂。举。赵州示众云。三十年前。南方火炉头有个无宾主话。直至而今无人举着。师云。赵老面皮厚三寸。要须炙手助热。其如炉下似春何。直饶而今有人举着。方知三个枯柴品字烧。
    上堂。一句去一句来。庆快你一平生。忽然倾湫倒岳。入那里出那里。昨夜三更失却牛。天晓起来失却火。卓拄杖一下。
    上堂。举。盘山云。向上一路千圣不传。慈明云。向上一路千圣不然。师云。二大老只解鬼争漆桶。山僧便道。向上一路千圣齐行。
大德语录（终）

颂古
净居于窗牖中叉手
玉渊鉴月不期秋。夜静方知波浪别。从此相逢路似迷。崔嵬檀特硬如铁。
    尔时迦叶告诸比丘。佛已荼昆。金刚舍利非我等事。我等宜当结集正法无令断绝。
    列三析半信可通。回首白云眼力空。鸡足峰前未归去。多罗叶上动悲风。
    行思禅师问希迁云。汝什么处来。云。曹溪来。思乃举佛子云。曹溪还有这个么。云。非但曹溪西天亦无。思云。子莫曾到西天否。云。若到即有也。思云。未在。更道。云。和尚也须道取一半。莫全靠学人。思云。不辞向汝道。恐事无人承当。
    明暗双双绝对扬。愁人未说断愁肠。金毛狮子解踞地。冤苦苍天又一场。
    僧问大随。劫火洞然。大千俱坏。未审这个坏不坏。随云。坏。僧云。与么则随他去也。随云。随他去。
    劫火随他唤不回。远离西蜀去还来。大千总等者僧眼。古佛光中笑口开。
    百丈怀海。一日谓众云。佛法不是小事。老僧昔被马大师一喝。直得三日耳聋眼暗。黄檗闻举吐舌。丈云。子已后莫承嗣马祖。檗云。不然。今日因师举。见得马祖大机大用。然且不识马祖。着嗣马祖丧我儿孙。丈云。如是如是。
    一喝耳聋天地黑。当机吐舌生荆么。承虚接响意难论。两两三三好动着。
    保福长庆游山次。福以手指云。只这里便是妙峰顶。庆云。是即是。可惜许。雪窦着语云。今日共这汉游山图什么。复云。百千年后不道无。只是少。后举似镜清。清云。若不是孙公。便见鹘髅遍野。
    妙峰孤顶难人到。只看白云飞又归。松桧苍苍历几岁。莫教岩畔鸟声稀。
    僧问巴陵。如何是提婆宗。巴陵云。银碗里盛雪。
    提婆宗难分节。谁道银碗里盛雪。大地山河一等风。人间天上萧洒绝。
    盘山垂语云。三界无法。何处求心。
    千峰雨霁露光冷。月落松根萝屋前。拟写等闲此时意。一溪云锁水潺潺。
    岩头问僧。什么处来。僧云。西京来。头云。黄巢过后。还收得剑么。僧云。收得。头引颈近前云。㘞。僧云。师头落也。头呵呵大笑。僧后到雪峰。峰问。什么处来。僧云。岩头来。峰云。有何言句。僧举前话。雪峰打三十趁出。    黄巢过后剑难收。提去提来伤手忧。不是山藤三十下。梵天余血五湖流。
    云门垂语云。古佛与露柱相交是第几机。自代云。南山起云。北山下雨。
    古佛光中第几机。南山云外少人知。千溪日晚樵歌路。归去来兮来去归。
    仰山问三圣。汝名什么。圣云。慧寂。山云。慧寂是我。圣云我名慧然。仰山呵呵大笑。师着语云。什么处去也。
    煦日影中雪霁春。梅腮柳面斗芳新。诗缘风兴无限意。独许苦吟野外人。
    云门垂语云。乾坤之内。宇宙之间。中有一宝。秘在形山。拈灯笼向佛殿里。将三门来灯笼上。
    宇宙乾坤同一宝。灯笼佛殿形山中。青松雪霁岩势晚。寒月风清溪畔空。
    禾山垂语云。习学谓之间。绝学谓之邻。过此二者是为真过。僧出问。如何是真过。山云。解打鼓。问。如何是真谛。山云。解打鼓。问。即心即佛不问。如何是非心非佛。山云。解打鼓。问。向上人来如何接山。云。解打鼓。
    天上星地下木。觌机那肯涉离微。明明历世无别物。猛烈身心更不疑。
    仰山问僧。近离甚么。僧云。庐山。仰山云。曾游五老峰么。僧云。不曾游。仰山云。阇梨不曾游山。云门云。此语皆为慈悲之故有落草之谈。
    看看落草不游山。的信何通千里关。敲唱当锋见禅悦。一圆空里二三三。
    外道问佛。不问有言。不问无言。世尊良久。外道赞叹云。世尊大慈大悲。开我迷云令我得入。外道去后。阿难问佛云。外道有何所证而言得入。佛云。如世良马见鞭影而行。
    不问有言异道事。铁山当面势崔嵬。孤峰云散千溪月。鞭影追风直下来。
    鲁祖山宝云禅师。因僧问。如何是言不言。云云。汝口在什么处。僧云。无口。云云。将什么吃饭。僧无对。洞山代云。他不饥。吃什么饭。
    超然一句错流布。强弄爪牙未作家。箭后路头端的别。谁知高处有风波。
    沩山因仰山问。如何是西来意。沩云。大好灯笼。仰云。莫只这个便是么。沩云。这个是什么。仰云。大好灯笼。沩云。果然不识。
    机意交驰何处去。阵云千里锁重关。大家问着不相识。堪笑古风匝地寒。
    江州龙云台禅师。因僧问。如何是祖师西来意。台云。老僧昨夜栏里失却牛。
    昨夜栏里失却牛。不风流处也风流。枯禅无限唤得作。祖意西来特地酬。
    南泉一日东西两堂争猫儿。南泉见遂起云。道得即不斩。众无对。南泉斩却猫儿为两段。南泉复举前话问赵州。州便脱草鞋于头上戴出。泉云。子若在恰救得猫儿。
    两堂争处南泉断。王老放时赵老收。头上草鞋多少重。白云流水共悠悠。
    僧伽难提知众生慢。乃曰。世尊在日世界平正。无有丘陵。江河沟洫。水悉甘美。草木滋茂。国土丰盈。无八苦行十善。自双树示灭。八百余年。世界丘墟树木枯悴。人无至信。正念轻微。不信真如。唯爱神力。言讫以右手渐展入地。至金刚轮际。取甘露水。以琉璃器持至会所。大众见之。却时钦慕悔过作礼。师着语云。拈得也未。
    日暮云晴空眼界。清风况是草离离。松根石上与谁说。月到中峰犹未归。
    迦耶舍多尊者。领徒到一舍。舍主鸠摩罗多问云。是何徒众。尊者云。是佛弟子。罗多闻佛号心神悚然。即时闭户。尊者良久。自扣其门。罗多云。此舍无人。尊者云。答无者谁。罗多闻语知是异人。遽开关延接。
    踏断春风千万峰。苍苔青薜锁灵踪。落花啼鸟夕阳里。云合云开脱寺钟。
    梵摩净德云。弟子衰老。不能事师。愿舍次子以令出家。
    退已进人无可比。百千年后有谁知。室罗城畔金水上。古佛放光动地时。
    不如密多。闻偈再启祖云。法衣宜可传授。祖云。此衣为难故。假以证明。汝身无难。何假其衣。蜜多闻语作礼而退。
    月高松顶孤光冷。风弄残云秋意宽。四海涓涓百川落。琉璃殿上夜游阑。
    玄沙示众云。诸方老宿尽道。接物利生。忽遇三种病人。作么生接。患盲者拈槌竖拂。他又不见。患聋者语言三昧。他又不闻。患哑者教伊说。又说不得。且作么生接。若接此人不得。佛法无灵验。僧请益云门。门云。汝礼拜着。僧礼拜起。门以拄杖挃。僧退后。门云。汝不是患盲。复唤近前来。僧近前。门云。汝不是患聋。乃云。还会么。僧云。不会。门云。汝不是患哑。僧于此有省。
    盲聋喑哑谁能接。退后近前指下明。多向珍候沈动处。不知三种一毛病。
    翠岩夏末示众云。一夏已来。与兄弟东说西话。看翠岩眉毛在么。保福云。作贼人心虚。长庆云。生也。云门云。关。
    偷眼才开先下手。眉毛生也月方明。云门关子万重锁。直至而今绝夜行。
    盐官一日唤侍者云。与我将犀牛扇子来。侍者云。扇子破了也。官云。扇子既破。还我犀牛儿来。侍者无对。投子云。不辞将出。恐头角不全。雪窦拈云。我要不全底头角。石霜云。若还和尚即无也。雪窦拈云。犀牛儿犹在。资福画一圆相。于中书一牛字。雪窦拈云。迁来为什么不将出。保福云。和尚年尊。别请人好。雪窦拈云。可惜劳而无功。
    犀牛扇子清风起。坐断清风出气难。破了当年重用去。和烟搭在玉栏干。
    雪峰住庵时。有两僧。来礼拜。峰见来以手托庵门。放身出云。是什么。僧亦云。是什么。峰低头归庵。僧后到岩头头问什么处来。僧云。岭南来。头云。曾到雪峰么。僧云。曾到。头云。有何言句。僧举前话。头云。他道什么。僧云。他无语低头归庵。头云。噫。我当初悔不向他道末后句。若向伊道末后句。天下人不奈雪老何。僧至夏未再举前话请益。头云。何不早问。僧云。未敢容易。头云。雪峰虽与我同条生。不与我同条死。要识末后句只这是。
    同条生处不同死。拈却明头收暗头。从此放身归庵去。至今帘外鬼神愁。
    沩山。五峰。云岩。同侍立百丈。百丈问沩山。并却咽喉唇吻作么生道。沩山云。却请。和尚道。丈云。我不辞向汝道。恐已后丧我儿孙。复问五峰。峰云。和尚也须并却。丈云。无人处斫额望汝。又问云岩。岩云。和尚有也未。丈云。丧我儿孙。
    东街柳色和烟翠。西巷桃花相映红。几度春风晚钟里。游人着意到寥空。
    南泉参百丈涅槃和尚。丈问。从上诸圣还有不为人说底法处。泉云。有。丈云。作么生是不为人说底法。泉云。不是心不是佛不是物。丈云。说了也。泉云。某甲只与么。和尚作么生。丈云。我又不是大善知识。争知有说不说。泉云。某甲不会。丈云。我太杀为你说了也。
    从上为人事。不容老胡知。寒云抱幽石。霜月照清池。
    大随问僧。什么处去。僧云。礼普贤去。随举拂子云。文殊普贤总在这里。僧作圆相抛向背后。乃展两手。随云。侍者取一帖茶与这僧。
    远闻近见一宾主。半暗半明孰与扬。若是个中全用去。普贤特地逐亡羊。
    三角总印云。若论此事眨上眉毛。早已蹉过也。麻谷便问。眨上眉毛即不问。如何是此事。角云。蹉过也。谷乃欣禅床。角打之。谷无语。
    地狱天堂阿刺刺。机关直下没应把。奸生多变却难得。双放双收过新罗。
    维摩诘问文殊师利。何等是菩萨入不二法门。文殊师利云。如我意者。于一切法。无言无说。无示无识。离诸问答。是为入不二法门。代维摩打出。于是文殊师利问维摩语。我等各自说已。仁者当说。何等是菩萨入不二法门。维摩默然。代文殊乃唱。
    不二法门何再说。二千三万一齐来。当年妙吉亲用去。扶得病翁使口开。
    僧问赵州。初生孩子。还具六识也无。州云。急水上打毬子。僧复问投子。急水上打毬子。意旨如何。子云。念念不停流。
    六识问来难识破。赵州老大只么酬。可怜同道实头汉。道道念念不停流。
    京兆米和尚因有老宿问。月中断井索。时人唤作蛇。未审七师见佛唤作什么。米云。若有佛见即同众生。宿云。千年桃核。师别米和尚蓦口一拳。
    断井索子。月中为蛇。冲气吐毒。跳沫驰波。生兮佛兮齐难话。多劫潜微归灭磨。不灭磨。紫金光聚照山河。
    云门云。古人道。人人尽有光明在。看时不见暗昏昏。作么生是光明。代云。厨库三门。又云。好事不如无。
    九天云净众星微。兴风何余一句诗。今夜与君无事去。时人唤作那斯祁。
    三门厨库是光明。见不见时难辨别。好事元来不如无。乌鸡半夜啄生铁。
    马大师不安。院主问。和尚近日尊位如何。大师云。日面佛。月面佛。
    日面佛月面佛。三三两两太无端。二十年来苦辛客。照绝精微见大难。
    僧问云门。如何是超佛越祖之谈。门云。胡饼。
    觌面胡饼难下口。摩斯吒徒入澜中。者回休吐黑云雾。寥廓天边无白红。
    百丈惟政禅师。一日谓众云。汝为我开田。我为汝说大义。僧众开田竟。请和尚说大义。百丈便展开两手。
    闲电激怒雷驰。眼里耳里个觌机。昨夜三山三跳后。北辰鬼谷作拟议。作拟议。七佛祖师曾未知。
    平田普岸禅师。因有僧到参。平田打一拄杖。其僧近前把住拄杖。平田云。老僧迁来造次。僧却打平田一拄杖。平田云。作家作家。僧礼拜。平田把住云。是阇梨造次。僧大笑。平田云。这个师僧。今日大败也。
    一向一背不易亲。互换韬略鼓旗别。干将剑未斩甲鍪。夏服箭何穿七札。鬼哭神悲。崖崩石裂还颠蹶。师僧今日大败缺。
    大慈山寰中禅师住庵时。南泉至问。如何是庵中主。寰云。苍天苍天。泉云。苍天且置。如何是庵中主。寰云。会却便会。莫忉忉。南泉拂袖而出。
    庵中主见还难。句里藏身太无端。偷眼暂时休也未。夜深谁共过关山。
    僧问药山。平田浅草。尘鹿成群。如何射得尘中尘。山云。看箭。僧放身便倒。山云。侍者拖出这死汉。僧便走。山云。弄泥团汉。有什么限。雪窦拈云。三步虽活。五步须死。
    尘中尘走得三步。五步未堪趁虎儿。赵虎儿。猎人徒莫觅坤维。
    慧忠国师与紫璘供奉论议。既升座。供奉云。请师立义。某甲破。忠云。立义竟。供奉云。是什么义。忠云。果然不见。非公境界。便下座。
    祖风迥振机轮转。学海澜忙自没头。大鹏一举九万里。篱边燕雀空啾啾。
    僧问洞山。如何是佛。山云。麻三斤。
    木落岩岗锋骨冷。月斜禅石晓难开。寒云伴来闲不彻。飞瀑从他起忽雷。
    六祖云。不思善不思恶。正当恁么时。还明上座本来面目来。
    五步款行三步疾。莫教正眼顶门开。悠悠不见庾岭路。脚后脚前归去来。
    霍山和尚。开秘魔岩和尚。凡有僧到礼拜。以木叉叉着。霍山一日遂往访之。才见不礼拜。直入秘魔怀里。秘魔拊霍山背三下。霍山起拍手云。此老一千里地。赚我来便回。
    当机提觌面疾。取次用来若为宗。个个一千应走却。草鞋跟断起清风。
    梁武帝。问达磨大师。如何是圣谛第一义。磨云。廓然无圣。帝云。对朕者谁。磨云。不识。
    廓然不识有几人。古路横行锁岭烟。从此少林深雪里。断臂刀下别疏亲。
    风穴垂语云。若立一尘。家国兴盛。野老颦蹙。若不立一尘。家国丧亡。野老讴歌。雪窦拈拄杖云。还有同生同死底衲僧么。
    颦蹙讴歌在一尘。同生同死凭何人。红霞碧霭笼高低。芳草野花一样春。
    南岳怀让。遣一僧到马祖处去云。但问作么生。伊道底。言语记将来。僧去。一如怀让旨。回谓怀让云。马祖云。自从胡乱后三十年。不曾阙盐酱。让然之。
    朝三千暮八百。个个放过一着。生铁如和土坏。大冶可解拈却。
颂古竟

拈古
举。临济上堂云。一人在孤峰顶上。无出身之路。一人在十字街头。亦无向背。那个在前。那个在后。不作维摩诘。不作传大士。珍重。师云。将谓。龙头蛇尾。元来只是蛇尾龙头。虽然如是。深领指示。
    举。钦山同嵓头雪峰到德山。乃问。天皇也恁么道。龙潭也恁么道。未审德山作么生道。德山云。汝试举天皇龙潭底看。钦山拟议。德山便打。钦山归延寿堂云。是则是。打我太杀。嵓头云。你与么。他后莫道见德山师云。可惜许。
    举。云门上堂云。遇人即鼻孔辽天。师云。堪笑这老汉。赤脚上刀山。披毛入火聚。其争奈解笑底也少。
    举。僧问云门。如何是透法身句。门云。北斗里藏身。师云。从生若非法身即非众生。法身若非众生亦非法身。透之一字因谁致得。直饶是北斗里藏身。可谓修罗三目似伊字。
    举。雪窦示众云。譬若二龙争珠。有爪牙者不得。或有衲僧。问既是有爪牙者为什么不得。请大众为雪窦下一转语。师云。其贫不学俭。富不学奢。此是俗汉之陋韵。却可谓知言也。且问诸人。二龙爪牙。孰与雪窦爪牙。他既争珠不得之。这老争个什么而不得。请各下一点语。
    举。赵州问投子。大死底人。却活时如何。投子云。不许夜行。投明须到。师云。赵州移步不移身。投子移身不移步。虽然承虚接响。争奈他后举得者少。
    举。临济令侍者传语德山。侍云。德山要打人。济云。汝但去。待伊拈棒接住与一送。管取不打你。侍依所教。果然不打。归举似临济。济云。我从来疑著者汉。师云。盖是作者动止。神鬼难测。一人向海枯终见底处。坐断千圣之顶𩕳。一人向人死不知心处。瞎却衲子之眼睛。咦。可贵可贱。
    举。雪窦一日问僧。你浴未。僧云。某甲此生不浴。窦云。你不落图个什么。僧云。今日被和尚勘破。窦云。贼不打贫儿家。师拈云。雪窦老汉才兼文武。出将入相。今日遭拈出一口铅刀子高竖降旗。诸人要识雪窦么。一种是声无限意。有堪听有不堪听。
    举。风穴因僧问。如何是清凉山中主。穴云。一句不遑无著问。迄今犹作野盘僧。师云。古人恁么答。褒清凉主贬清凉主。若是道褒。因什么有不遑无著问之句。若也道贬。他有个什么过。道不褒不贬。风穴何必有恁么语话。无端触着。狮子哮吼。
    举。台山路上有一婆子接待。凡有僧问台山路甚么去。婆云。蓦直去。僧才去。婆云。好个师僧。又与么去。如是既久。游僧传到赵州。州闻得云。待我去勘破他。遂去间台山路。婆随例去。蓦直去。州才行。婆又云。好个师僧又与么去。州回云。我勘破婆子了也。师云。尽谓。日下挑孤灯。殊不知失钱遭罪。
    举。临济上堂云。有一人。论劫在途中不离家舍。有一人离家舍不在途中。那个合受人天供养。便下座。师云。这老汉。威容严肃。衲子到者无不失其举措。大家寝默俯仰。过日不见道。众人之唯唯。不如一士之谔谔。若是人天供养。要择取一人。
拈古（竟）

大灯国师行状
大应国师。唱临济宗旨于横岳·万寿·建长也。几乎四十年矣。其间抠衣者不知几何。师其一也。师讳妙超。宗峰其号也。生于播州揖西县。纪氏子。父母祷于本州书写山如意轮观音。母梦。一僧手携白花开于五叶而与之。有妊。妊而后如寐而不寤。至其诞之时熟睡而不知也。保母俄闻呱地一声。往而见之。未澡浴而肌体莹洁。克岐克嶷。顶骨耸立。伏犀插额。目光射人。随面前人能转颜目。五岁时。见人发刀于硎云。何为而作也。云。贵图快利。云。不快利处有快利。你还知么。其人罔测。师呵呵大笑。触事以言折挫人。若比亲族有谏而欲使住之者。拈棒便打。乡党称为神童矣。十有一岁而师事于书写山戒信律师。每屏坐静处。志厌俗尘。经书过目成诵。一日慨然云。假使究九流三藏百家异道书。争若入不立文字直指单传宗。未剃染而发足。至京城并相州。参问诸尊宿虽气呑佛祖底。不敢婴其锋。谒建长长老。问曰。路逢死蛇莫打杀。无底蓝子盛将归。意旨如何。老曰。放下着。者般底直下便看取。师云。只如道直下便看取如何。老拟议。师乃喝。造万寿问佛国禅师曰。佛法无多子。着衣吃饭处即是。才作恁么理会。早是不是了也。国云。未知恁么事以前与而今如何区别。师云。区则区。别则不别。国云。试区别看。师指露柱云。唤者个作露柱。则与昔时迥区。不唤者个作露柱。则而今已别。国云。岂是佛法。师云。和尚好个时节。国云。只与么受用与老僧别。师云。若见有和尚某甲。他日悔去。国云。平生日用处。直下道来看。师云。步步踏着毗卢顶。言言勘破维摩诘。次日又来问云。作日与今日请师辨别。国云。说什么作日。直道今日事。师云。云从龙风从虎。国云。云未起风未来时如何。师云。天下天下唯我独尊。国云。云门云。我当时若见。一棒打杀与狗子吃。贵图天下大平。如何。师曰。一口呑却了也。国横点头曰。此语不敢肯。师乃喝。国亦喝。师又喝。而出去。国送出门曰。我见多少学者。未尝逢如公俊底。宜祝发披衣栋梁吾道。师翌日重参佛国。国见来曰。古人云。大用现前不存轨则时如何。师曰。和尚未问以前。已现前久矣。国云。在甚么处。师曰。夜来狂风吹。折门前一枝松。国云。如何是狂风。师摇手中扇子。国休去。师云。狂风岂不是扇子。国大笑云。才见相似却也蹉过。师于此服膺矣。自叹曰。人身难得。佛法难遇。遇贱则贵。岂丈夫志。遂落发受具。旦夕留心于此事。一夕坐僧堂。闻僧隔壁诵百丈话。云。灵光独耀迥绝根尘。体露真常不拘文字。蓦然有省。夜半扣门。呈其见解。国云。既是真正见解也。宜建法幢立宗旨。厥后大应国师。应诏自横岳来京师。馆于韬光庵。师在相州。闻其手段辛辣。趋于京径诣其室。问云。学人远远来化下请师一接。师云。老来无力。且坐吃茶。师云。恁么用去。只恐不肯。国师云。你是新到。争知这里事。师云。千里同风。岂不是君子。国师云。室中物色。你试指出看。师云。七九六十三。国师云。无惭愧汉。来处也不知。师云。谨谢老师以学人托上梵天。国师云。今日自领出去。明日事你作么生。师云。天际日上月下。槛前山深水寒。国师云。一死不再活。师便休。国师便问。五祖演示佛眼云。牛过窗棂。头角四蹄全出。尾巴因甚出不得。你试下一转语看师云。曲心已露。国师云。如何是曲心。师云。拄天拄地。国师大笑云。与么空过。他日有悔。三日后师下语曰。杓卜听虚声。国师云。方得相似。自尔昼参暮请。不敢退转。国师时卧疾。经旬闭方丈户止学者参问。唯师见许参请。国师云。你是天然衲子也。不是一两生参学士。国师承诏住京城万寿。师从之侍巾瓶。国师示以翠岩眉毛在么。云门云关之语也。师下语云。将错就错。国师曰。是则是。你能于关字着精彩。他时别须有生涯。德治丁未。国师赴于相州住建长。师乃参随至彼。未经十日。因案上放在锁子。忽然打透关字。到了圆融无际真实谛当大法现前处。汗流浃背。急趋方丈。下语曰。几乎同路。国师大愕云。夜来梦见云门入吾室。你今日透关字。你是云门再来也。师掩耳而出。翌日呈二偈云。一回透过云关了。南北东西活路通。夕处朝游没宾主。脚头脚底起清风。透过云关无旧路。青天白日是家山。机轮通变难人到。金色头陀拱手还。妙超胸怀如是。若不孤负师意。伏望赐一言。近拟归故都。莫惜尊意。以为大幸耳。国师掇笔自书其后云。你既明投暗合。吾不如你。吾宗到你大立去。只是二十年长养。使人知此证明矣。为妙超禅人书。若福山南浦绍明。延庆戊申腊月。国师示灭。必丧既毕。归京而卜居于洛水东。衲子才六七辈。刻苦自厉。至忘寒饥。一夕梦有六人僧。状若罗汉。居第一位僧云。出世时至。何不出也。师云。仁义尽从贫处断。僧即颔而以竹针挑破脑后云。为你抉出贫肉。觉后头脑尚痛焉。不几而去云居。徒居城北紫野。不立佛展。唯树法堂。洗心子玄慧法印。偕儒者九人奏于朝。欲破禅宗。禅宗若有奇特事。吾侪岂敢。诸儒征诘。诸方禅将。无有当意者。诸儒闻师名。而特来问云。禅宗手段如何。师云。以虚伪示真实。儒云。圣人有虚言否。师云。有。云。既是圣人。有甚虚言。师云。不见孟子有之。象谓已杀舜了而入宫。见舜在床琴。舜见象来而喜。岂不是虚伪。其间激扬铿锵。问答罢。儒却问师云。毕竟如何决断此义去也。师云。舜却杀象了也。诸儒皆稽颡而执弟子礼。就中洗心子。入室参禅。造诣不浅。不胜崇信之至。施第宅而作大德方丈。今云门庵是也。师气宇如王。人少近傍。数年罕有为檀越外护者。一且萩原法皇。闻其风而召入内。上遣中使告师。而欲披道服而除一重坐席谈话。师再三乞着袈裟而对坐。一一许之。帝敕云。佛法不思议。与王法对坐。师秦云。王法不思议。与佛法对坐。上动龙颜。一日上敕问云。不与万法为侣者是什么人。师摇手中扇子云。皇风永扇。一日面有敕。云。朕欲以大德寺为朝延第一祈祷处去。师受命而去。唯唯。后醍醐天皇即位。如前所敕礼敬弥敦。宠恩益渥。帝召弟子僧入内。帝问云。不与万法为侣者是什么人。僧起而鞠躬。僧却奏云。不与万法为侣者什么人。上以手中圭划一划云。这个。聻。师上法语云。亿劫相离相离。尽日相对。而不相对不审是什么物。请听纶言。帝御笔书纸尾云。昨夜三更。露柱向和尚道了也。上书投机颂赐师云。二十年来辛苦人。迎春不换旧风烟。着衣吃饭恁么去。大地那曾有一尘。又书纸尾云。弟子有个悟处。以何验朕。师又书云。老僧恁么验。聻。又御笔书古人节角誵讹则语问师。师谨书纸奏对。不可胜计。敕洞院都护。请师入禁掖。就五节所。俄设法座。请师升座。面前悬百丈禅师顶相。帝亦于法座右侧设御榻侧天听。月卿云客。皆在于左右前后。拈香祝圣罢。师下法座。帝亦下御榻。师奏云。臣僧迁来许多鄙俚言说。功归何处。帝指百丈真云。百丈禅师为证明。师云。此外更无有人作证明么。帝便竖起拳头。师云。与么则南山朝北阙。夜夜见明星。帝瞬目而只揖。师鞠躬而出去。皇情大悦。次日赐兼金缣帛等。两朝特赐兴禅大灯高照正灯国师号。所赐庄田。浓州长森。播州小宅三职方。并浦上。总州远山方。御厨。信州伴野。纪州高家仍见下官府宣。正中年中。南禅虚席。诏下请师再三。竟不赴。建武初。下纶旨云。大德禅寺宜处五山之一也。师却而不受之。又下诏云。宜相并南禅净刹。萩原法皇后醍醐天皇亲宸翰。有一流相承不许他门住。泾渭殊流。贻言于龙华御制。临之刊之。见悬于塔额左右。萩原法皇自剪御发。造小塔安于其中。被置在灵光塔左边。盖为结与大灯当当来世香火缘也。筑州太宰府都督司马少卿。上帖于师。请住横岳山崇福禅寺。诣阙而以此事奏。帝竖留之。重敷奏。以师翁行道地。帝乃允之。才作百日主而告退。还归于大德。垂三转语示众云。朝结眉夕交眉。我何似露柱。尽日往来。我因甚不动。若透得个两转语。一生参学事了毕。建武丁丑终。一夕召首座（德禅开山彻翁和尚也）曰。我化缘已尽。衣法并本寺末寺住持职事。悉付与你。克令子孙接续合使不断绝。未几得疾。腊月二十一日夜书。亨首座相从久矣。悟彻既人皆知之。语而授焉。又示遗诫于诸弟子云。我行而后。置骨于丈室莫别造塔。其有以也。夫汝等宜委悉。二十二日午时。欲端坐胡床示灭。而久有足疾。患不克结跏趺坐。首座出以此为憾语。师自以两手加左足于右股上。左膝伤折。血流沾衣。至今血痕尚存焉。乃书辞世偈云。截断佛祖吹毛常磨。机轮转处虚空咬牙。掷笔而逝。大鉴禅师时住南禅。有人传诵遣偈。鉴闻而大惊云。不意日本有明眼宗师也。平生欲会面。而人皆沮止之。遗恨不少。欲赴茶毗。而缘有朝廷祈祷事不能也。且遣僧人伺荼毗时。至驰归告之。乃率大众出山门头讽经。遣侍者二人赠瓣香（温中和尚正翁和尚也）瓣香至今为寺什物。世寿五十六。僧腊三十四。门人悉遵遗诫。亲承印可嗣其法者。妙心关山和尚。兴德海岸。池寺白翁。野州了翁。长福璧峰。金刚日山。贞庵主。可监寺。和典座。各据一方接引学者。师平居与物为春。无町畦也。迄于夫陛堂而秉拂子。开室而握竹篦。以机攻机。如张良蹑而封韩信。是贼知贼。若孙子减灶而败庞涓。阿修罗王托动三有大城。金翅鸟王擘破娑竭罗海。谈笑而起临济于己仆。叱吒而破云门之机关。到于极处穿山透石壁。鼻孔血淋淋。有语录二帙。一帙雪窦录着语。有自来矣。按夫云门遗诫云。吾灭后。置吾于方丈中。上或赐塔额。只悬于方丈勿别营作。又遗表云。联叨凤诏。累对龙庭。继奉颁宣。重叠庆赐。师示遗诫。准云门故事。置骨于方丈。塔赐灵光额。沐两朝宠光优渥。婴足疾患。大应云门再诞语。丝发不爽也。大应灭后十有九白。嘉历元年奉诏开大德法堂。一香供大应。二十年长养记莂。若合符节。入灭才九十年矣。夫何门庭冷落。子孙寝微。所谓强弩之末势。不能穿鲁缟者欤。寔足叹息。应永三十三年龙集丙午九月日。德禅远孙小比丘禅兴谨状梗概。以备大方尊宿名公铭塔之目云。

    开山大灯国师语录板行。值应仁世乱坏劫时烧失矣。今既逮百五十余岁。士一世之子系（宗玩）以衣盂资再刊三帙。录不直半文钱。若遂他昭览。则人谓家丑向外扬（矣）。
实元和七辛酉年七月日。奉寄附于大德云门庵。

——————————————

特赐兴禅大灯高照正灯国师语录卷下

特赐兴禅大灯国师参详语要一
    雪窦语录卷中事

    雪窦开堂日。于法座前。顾谓大众（劝君尽此一杯酒。西出阳关无故人）云。若论本分相见。不必高升宝座（但惟但惟）乃以手指一划（不犯之令）云。诸人随山僧手看。无量诸佛国土。一时现前。各各子细观瞻（瞎）其或涯际未知。不免拖泥带水（阿谁）即便升座（突出难辨）僧正宣疏了。维那白槌云。法筵龙象众。当观第一义。时有僧出来（时节难逢）窦乃约住云。如来正法眼藏。委在今日。放行则瓦砾生光。把定则真金失色（一向一背）权柄在手。杀活临时（衲僧家自须知时。命如悬丝）其有作者。相共证据（只有人在）僧乃问。远离翠峰祖席。已届雪窦道场。未审是一是二（塞断尽大地人耳根）窦云。马无千里谩追风（风行草偃）僧云。与么则云散家家月也（雪窦岂争你底）问。德山临际棒喝已彰。和尚如何接人。窦云。放过一着（佛祖呑气）僧拟议。师便喝（邪法难扶）僧云。未审祇与么别有在。窦云。射虎不真。徒劳没羽（前箭犹轻后箭深）问布发掩泥因底事。全身半偈为谁施（盖是天下衲僧大难事）窦云。天上天下唯我独尊（此老也是只解恁么去也）僧云。若然者立雪岂能传妙旨。三拜伸后始为亲（可惜许）窦云。莫乱统（老婆心切）问。梵王请佛。盖为群生。学士请师。当为何事。窦云。相识满天下（上是天下是地。那裹得个消息来）进云。与么则大众沾恩也。窦云。你分上作么生（一赛两彩）进云。学士证明（若不是此明眼宗师）窦云。未在（人情若好吃水也肥）有俗士。问。十方同聚会。个个学无为。此是选佛处。心空及第归。如何及第去。窦云。徒遭点额（劈腹剜心）进云。如此则辜负平生也（俗气俗气）窦云。教休不肯休（象席打令）问。一焚龙斗万象咸臻。未审是何境界。窦云。金殿草漫漫（古皇堂堂）进云。向上更有事也无。窦云。白云千里万里（重叠关山路）问。吹大法螺。击大法鼓。朝宰临筵如何即是。窦云。清风来未休（天平地平）进云。与么则得遇于师也。窦云。一言已出驷马难追（隐而弥露）僧礼拜。窦云。放过一着窦又普观大众一回乃云。人天普集。合发明个什么事焉。可互分宾主驰骋问答。便当宗乘去（铁壁铁壁）广大门风。威德自在。辉腾今古。把定乾坤（云飞电轰）千对秪言自知（牙齿咬磕也未）五乘莫能建立（是什么）所以声前悟旨。犹迷顾鉴之瑞。言不知宗。尚昧情识之表（因甚和到与么地）诸人要知真实相（蓦口便打）为但以上无攀仰。下绝己穷（无孔铁锤）自然常光见前（清风明月）个个壁立千刃（顶上无骨。颔下有须）还辨明得也无。有什么饆饠锤子。快下将来。未辨辨取。未明明取（道什么）既辨明得能截生死流。同踞祖佛位（尽大地那里只恁么会）妙圆超悟正在此时（天高地低）堪报不报之恩。以助无为之化（拈了也）窦在翠峰受疏日。洞庭檀越与明州专使相争。纭纭不已（云飞雾起）窦乃升座。普告大众。不须作闹事在（驴事未去马事到来）况僧家也无固无必（谩人不少）住则孤鹤冷翘松顶。去则片云忽过人间（脚跟未点地）应非彼此殊源动静乖趣（南地竹北地木）今与诸人评议。念三二年洞庭晦迹。承四远信心恩顾。栖众方谐旧辙。藏教复乃新归（苦哉佛陀耶）岂可知感顿忘。遽致前迈。诚为不可。而又四明太守星驰介使。缁重俄临。既已跋涉数州。迢递千里（脚头脚底）投诚苦逼。一至于斯（面南见北斗）进退审详。不能自决（举意知有）敢问大众。住翠峰好。往雪窦好（意在深潭）于时众僧高声云。往雪窦好（莫孤负人）。
    窦。乃顾谓洞庭诸檀越云。不用为讶。宜各知时。且佛法委自王臣兼住持。亦以缘断。在彼在此。本无间。然希披疏文。以塞来命。便下座（一二三四五六）窦至晚小参。僧问。四明侯伯远降公文。未涉程途。请师速道。窦云。札（清风匝地）进云。鄞江一枝今日独秀。窦云。不许夜行（一彩两赛）窦乃云。诸仁者。未有长行而不住。未有长往而不行（日出月没）古之今之各有攸往（四海九州）且如兹院僻处一隅。若非念报佛恩。无以四来居此（衲僧分上事）恐山僧进发之后。法席空虚。今命素公开士接续住持。幸冀众慈同心劝请（非但）窦辞翠峰上堂。僧问。承学士有言。辍翠峰之祖席。登雪窦之道场。如何是不动尊。窦云。下坡不走快便难逢（知时知节）进云。与么则动若行云。止犹谷神。窦云。你须紧悄草鞋（好得便宜）窦乃云。山僧斯者抑徇彼请。虽可稽留。束装告行。但多攀感（至今人不禁）况住持久烦惑。旧备认岁寒（有什么闲事）希各务道专孜。以副诚祝（面无惭色）其有参诸高士。动逾千里俯近百僧（饭袋子）忽斋粥疏遗。船车隘窄（在什么处）冀相回互。禅悦自贻。则佛国遍游亦不为远（脚头脚底）何以诸禅德。去来不以象故。无器而不形。动静不以心故。无感而不应（半夜放乌鸡）然则心生于有心。象出于有象（什么时休）象非我出故。金石流而不燋。形非我生故。日用而不勤（逼塞虚空）纭纭自彼于我何为。请诸人高挂征帆。不胜珍重（嗄。又云。恰是）。
    雪窦到万寿。众请上堂。僧问。七事随身。便请相见（双瞳自冷）窦云。打退鼓（箭不虚发）进云。方始交锋。已见大败（临危不变）窦云。嘘（天下禅和到者里瓦解冰消）僧拟议（拟议底也少）窦便喝。者般汉有什么死急（四海浪平百川潮落）问。翠峰一箭已射雪窦。雪窦一箭当射何人（谁能辨的）窦云。不为鼷鼠发机（一箭中红心）进云。非但闻名。今日亲见（千个万个一个半个）窦云。添得一场愁（作家宗师天然有在）僧礼拜（最是滴油箭）窦云。若是便休（踞虎头收虎尾）乃云。万寿门下一一作家。盖是强将之兵也（力㘞希咄咄咄）然虽如是。保福有言。击石火闲电光。构得构不得。未免丧身失命（千峰势向岳边止万派声到海上消）若教据令而行。尽苏台一境人。个个三头六臂。到翠峰手里。也须瓦解冰消（不施红粉也风流）如今放过一着。分付万寿和尚（三十年后作么生说）窦到秀州。百万道者备茶筵请升堂。僧问。赴请雪窦先至嘉禾。向上宗乘请师举唱。窦云。鸟啼处处皆相似（释迦弥勒无分）进云。与么则得闻于未闻也。窦云。不是苦心人不知（东西南北一等家风）僧拟进语。窦便喝（万里一条铁）僧礼拜。窦云。别有问话者出来（大地绝纤埃）问。如何是教外别传一句。窦云。三生六十劫（云合雾起）进云。学人未会。窦云。碧眼胡僧笑点头（天下有几人去得）乃云。山僧此者承鄞江太守之命。俾赴雪窦住持。再至嘉禾弥增嘉幸（脚板阔多少）仍承百万道者曲赐周勤仰荷之怀无以忘也（情举来看）兼劳广命。硕德抑令举唱宗乘（赖遭昨日听取）况达士相逢。非存目击（七九六十三）若云言中有响句里呈机。犹曲为中下之流（东西南北亦与么去）向本分衲僧远之远矣（摸着脑后）秪如适来僧问教外别传一句。对云。三生六十劫。诸人还知落处也无（面皮厚三寸）且鹭池鹫岭海甸庵园。三百法会之中。甚处有者个消息（去得来不得）。所以道。三世诸佛不能自宣（从者里知你）一代时教诠注不及（阿呵呵）除非知有。莫能知之。久立众慈。伏惟珍重（也得也得）窦到灵隐。众请升座。僧问。远别翠峰丈室。将届雪窦道场。如何不动尊（何不问得不动尊）窦云。看风使帆（塞却耳根）进云。恁么则观方知。彼去。去者不至方（认驴鞍桥作阿耶下颔）窦云。龙头蛇尾（果然）问。如何是祖师西来意。窦云。点（劈不开）进云。犹有者个在（互乡童子）窦云。三十年后（与其进不与退）进云。与么则翠峰今日瓦解冰消（傍观何多）窦云。有些子（不误为雪窦）乃云。莫是与上座相争（两镞蒺䔧）然则论战也个个力在箭锋相拄（岂止而已）又须是个特达汉始得（令我忆临济）若意根尚滞。直须向前决择（车不横推）。所以长沙和尚道。百尺竿头坐底人。虽然得入未为真。百尺竿头须进步。十方世界是全身（面前背后归去来）僧举问南泉。百尺竿头如何进步。泉云。更进一步（乌飞兔走）。僧复问瓦官。官云。百尺竿头用进作什么（一二三四五）僧不肯（却是少也）官便打（正令方行）。窦云。大众。古人机变出在一时（万里一条铁）其间别有商量。亦未言着（个个恁么知）且如雪窦。今日再入灵隐。也似百尺竿头。依南泉之言。得进一步。喜与大众相见。则十方世界一时周匝（步步清风起）便下座（佛眼难觑）窦到越州承天寺。众请升座。僧问。学人不问西来意。藏身北斗意如何（何必望天衢）窦云。拈头作尾汉（拶破铁面觜）进云。请师答话（一口无两舌）窦云。西天令严（天上人间知几几）问有问有答宾主历然。无问无答时如何。窦云。古路草漫漫（把断要津不通凡圣）进云。若不上来焉知与么（口上着）窦云。利剑不斩死汉（也是放身舍命处）乃云。作者相见。一拶一捺。撩起便行。若伫思停机。卒摸𢱢不着。若言问在答处答在问宗。个个依草附木（野火烧不尽）问不在答处。答不在问宗。罕见顶上有眼（春风吹又生）诸人还蔫得也无。荐得荐不得。并是新雪窦之过。且莫钝致承天和尚（半是河南半是河北）越州越为备茶筵。请雪窦升座。僧问。檀越殷勤伸三请。乞师方便指迷津。窦云。不许夜行投明须到（夜行莫蹋白。不水便是石）进云。非但学人。四众有赖。窦云。百千年后（千年田八百主）问如何是祖师西来意。窦云。迢迢十万余（鸟飞不渡）僧礼拜。窦云。拄杖不在（西天令严）乃云。诸檀信。山僧暂以经过。邂逅相遇。何沐特隆异待。抑俾敷扬（依样画猫儿）且如承天和尚。寅暮流慈诸人。况足异闻已绝希冀。何必更烦雪窦。重为发宣（落人之绻缋）直饶三世圣人。六代开士。利生间出。故不敢错误诸人丝毫（满面惭惶）然虽与么。放过即不可（此回难究取）良久云。不解作客。劳烦主人（弹指三下）窦归寺上堂。有僧问。如何是雪窦正主。窦云。何不问雪窦山中人（头长三尺知是谁相逢无语独足立）进云。与么则把定乾坤去也。窦云。出门唯恐不先到。当路有谁长待来（九九八十一）问。如何是古佛家风。窦云。青天白日（描不就）进云。远许学人领会也无。窦云。不是剑客请莫相过（画不成）问。如何是第一句。窦云。袖裹金槌（错）僧便喝。窦云。朝三千暮八百（一槌两当）问如何是雪窦境。窦云。天无四壁（月白风清）进云。如何是境中人。窦云。月在中峰（傍观有分）进云。与么则从苗辨地。因语识人。窦云。是（水长船高）僧礼拜。窦云。酌海持蠡一场困苦（杀人刀活人剑）乃云。甚生摽格。还知也无（谩诸人即即得）诸禅德。祖佛不能宣传。天地不能覆载。二乘闻之胆裂。十地到此魂惊（须弥山）其或达士切磋。颇逢决战一拶一捺。略露风规（昆仑嚼生铁）句滞则岳立磨空。源迷则云横布野（道什么）所以先圣道。一言才举千车同辙。该括微尘。犹是化门之说（因风吹火）你衲僧。合作么生觊。自知时。便下座（筑着磕着）上堂。僧问。承师有言。三更过铁门意旨如何。窦云。忠言不避截舌（塞断人口）僧礼拜。窦云。临筌方觉取鱼难（重叠关山路）问。千山万水穿云去。拨草瞻风事若何。窦云。蹋破草鞋（事从叮咛生）进云。为什么如此。窦云。人无远虑必有近忧（恭而无礼）问。如何是向去底人。窦云。伊兰树下坐（塞杀舜若多神鼻孔里）进云。却来时如何。窦云。白日绕须弥（剌破眼精）进云。天上天下唯我独尊（疑着你底）窦云。二头三手汉（有谁吐舌去）问。承师有言。释迦老子出气不得。甚处誵讹（须是问得始得）窦云。君子千里同风（须是答得始得）进云。与么则映及子孙也（非但你也）窦云。素非鸭类（何必）乃云。诸禅德。直饶文殊辩。说认萤火为太阳。居士杜词。指鱼目同明月（南山北北山南）所以雪窦寻常道。威音王已前无师自悟。是第二句。还我第一句来（咄）若未能把定要津。不免奔驰南北（谁）上堂。因僧送拄杖上雪窦。窦拈起成颂云。清峻孤根别有灵（突出难辨）含山水自分明（无限碧云猫未回）提来胜得丰城剑（谁敢近傍）报尽人间两不平（也何妨）复云。大凡以平报不平。是义烈常准（斩头觅活）以不平报不平。为格外清规（三头六臂）亦犹以智遣惑。颇逢下士（担枷过状）以智遣智。罕遇作家（好个消息）要会两不平么（人无远虑必有近忧）诸人也没量罪过。雪窦也没量罪过（点）雪窦过自能检责。你者漆桶不打更待几时。以拄杖一时趁下（有意气时添意气。不风流处也风流。打云。个山鬼窟里活计）冬至上堂。僧问。鼓声才罢海众斋臻。新节一句。请师垂示。窦云。三日前五日后（什么处去）进云。与么则闻于未闻。窦云。索短不构深泉（几人蹉过去也）问文殊仗剑其意如何。窦云。八十老僧闲灌顶（顶上无骨颔下有须）进云。学人不会。窦云。四溟无浪月轮孤（月落不离天水流元归海）僧良久。窦喝云。甚处去也（逐狗逼墙）僧礼拜。窦云。放过一着（射虎不真徒劳没羽）乃云。相逢不拈出。举意便知有（风行草偃）早是不唧𠺕汉（云窦也须解与么说话）更乱踏步向前。实谓苦屈（把手拽不入）诸禅德。看他先觉。未离兜率已降阎浮。未出母胎度人已讫（南山烧炭北山红）若言周行七步目顾四方天地之间唯我独尊。尚有人不放伊过（报恩有分）如今巧说异端。不肯荷负。真可哀愍（两头三面）所以道。天魔外道是辜恩德汉（涅槃后有）声闻二乘是自欺诳人（三生六十劫）你见如此。不平之事便合愤悱驱将去喝将去。随例道。我不知不会（也不恶）者般底苦海里。有什么出头时（也是快活时节）上堂云。形兴未质。名起未名（月白风清）形名既兆。游气乱清（风清月白）窦拈起拄杖云。大众拄杖子是形名双举。还有过也无。有即水里月（鱼行水浊）无即形名兆（鸟飞毛落）若也究得实谓恩大难酬（果然）上堂云。未出母胎见成公案（松直棘曲）周行七步。过犯弥天（万里一条铁）更入鹿野苑中。枝蔓上复生枝蔓（清风来未休）乃拈起拄杖云。吽吽。便下座（打云是什么）上堂。僧问。如何是佛法大意。窦云。祥云五色（天盖不得地载不得）进云。学人不会窦云头上漫漫（虚空容不得日月照不得）问。如何是触目菩提。窦云。风动尘起。鸟飞落毛（银山铁璧付与甚人）进云。乞师再垂方便。窦云。洎被打破蔡州（临危推人。打着也未）问。如何是教外别传一句。窦云。好问。（札）进云。还许学人领会也无。窦云。有头无尾汉（斩钉截铁。普州人送贼）乃云。诸仁者。夫宗师唱道。譬若沧溟上客独泛兰舟。月渚烟波随情放旷（无孔铁锤）欲抛香饵须待长鲸（若是长鲸岂贪香饵。道道）纵有纤鳞应无希冀（三十棒教谁吃。一句合头语。万劫系驴橛）上堂云。一径直（错）二周遮（得）衲子辨得（俱）眼里生花（千）便下座（灵龟曳尾）上堂。僧问。达磨西来单传心印。诸方为什么各说异端。窦云。谁（一笔丐下）进云。争奈即今何。窦云。西天令严（杀人不眨眼）进云。与么则入水见长人（大众见者僧）窦云。韩信临朝底（逢人且说三分话未可全抛一片心）问。三通鼓罢群贤集。请师抛下御前题（且道个僧问得问不得）窦云。长因送人处。忆得别家时（此老道答得三十捧。若不答得也三十捧。且作么生定当得）进云。与么则退身三步。窦云。依旧渔翁把钓竿（徐行蹋断流水声纵观写出飞禽迹）问。不除妄想不求真底是什么人。窦云。一宿觉（诸人须辜负永嘉禅师）进云。与么则天上天下唯我独尊（什么处去也）窦云。一拨便转（也不可容易）乃云。大凡出众。切磋也须是本分禅客（一切难致得）若未具啐啄同时眼。卒摸𢱢不着（衲僧家到此也须用得始得）上堂。众方集定。窦云。不用低头思量难得。便下座（拈云花须连夜开莫待晓风吹）上堂云。直钩钓鲲鲸。曲钩钓龟鳖（收将来）曲钩若在鲲鲸。理应未可。直钩若在龟鳖情亦不甘（直饶化鹏去不干我事。直饶戴蓬莱不干你事。毕竟如何乃打）如今抛钩也负命者上钩来（莫辜负三权好）良久（倚天长剑逼人寒）云。劳而无功。便下座（知时知节）上堂。众集定。窦起立云。雪窦得与么长。诸人得与么短。若人道得齐肩句。许伊把定乾坤。便下座。（依稀似曲才堪听。又。被风吹别调中）上堂云。久雨不晴。衲僧向甚处晒眼皮草。便下座（眼里耳里）上堂云。布袋里盛锥子。不出头是好手（明眼汉也须犯手）复云。大众。雪窦锥头出也。莫有傍不肯底禅客出来（山僧退身三步）良久云。诸人既乃缩头。且听诸方检责（天下有多少负笈去）。

举古

    举。僧问赵州。道人相见时如何（后面不容）州云。呈漆器（似受屈相似）窦云。诸禅德。还有识赵州底么。出来相共商量（点则不到）若未能辨明。大好从头举与你点破（当年大有僧不肯又作么生）四九三十六（二无两般）收（果然）举。林际示众云。有一无位真人。常在汝等面门出入（用出入作么）初心未证据者看看（用看作么）时有僧问。如何是无位直人。际下禅床擒住（劈腹剜心）者僧拟议（不可辜负也）际托开云。无位真人是什么干屎橛（臭气臭气虽然如是宇宙空来更有谁）雪峰闻云。林际大似个白拈贼（可惜许）窦云。夫善窃者。神鬼莫知。既被雪峰觑破。林际不是好手（因风放火）复召大众。雪窦今日换你诸人眼睛了也。你若不信。各归寮舍自摸𢱢看（关锁重重卒杂开）。举。僧侍立保福次。福云。你得与么粗心（开）僧云。甚处粗心（也不恶）福拈一块土与僧。你抛向门外着（可惜许。直如弦曲如钩）僧抛了却来云。甚处是其甲粗心（不少）福云。我见你筑着磕着。所以道你粗心（北斗黑）窦云。然则者僧被保福热瞒。争奈真不掩伪曲不藏直（打云时人窠窟）雪窦将今视古。于理不甘（能几个与么来）是你者一队汉。忽僧堂里来寮舍内出。筑着磕着亦乃不知（最是粗心）近来粗心转盛。我若放过。便见诸方检责（如麻似粟）窦蓦拈拄杖下座（保福来也）大众一时走散（粗心粗心）举。雪峰敲观和尚门（响在后面）观云。谁（二事一时）峰云。凤凰儿（展冲天之翘）观云。作什么（出头天外看）峰云。老观（要知滋味）观便开门（铁槌击不开）雪峰方入（移身不移步）观把住云。道道（核罗六合）峰拟议（何不劈面打）被观推出（放过一着）峰住后示众云。我当时若入得老观门。你者一队噇酒糟汉。向甚处摸𢱢（也要拔本）有老宿云。雪峰徒有此语。当时入不得。如今也入不得（矮子看戏）窦云。者辜恩负德汉。有什么交涉（此破口汉）当时入不得。岂是教你入。今既摸𢱢不着。累他雪峰（俗人沽洒三升）。
    俱在老观门下（后代儿孙也须蹋破草鞋）举林际侍立德山。山云。今日困（不同少少）际云。者老汉寐语作什么（只似平生着衣）山便打（尽十方世界何人不得知个痛痒）际掀倒绳床（尽大地坐者立者俱丧身失命）山便休（桼隐处黑）窦云。二员作者。具啐啄同时眼。有啐啄同时用（千年田八百主）雪窦拟向猛虎口中夺鹿。饥鹰爪下分兔（千双万只）敢谓。林际德山二俱瞎汉。有人辨得。天下横行（未免以虾为目）举。乾峰和尚云。举饥不得举二。放过一着落在第二（黄连未是苦）云门出众云。昨日有人从天台来。却往南岳去（甘草未是甘）峰下座云。大众来日不要普请（万派声到海上消）窦云。看他作者吐露个消息。宛尔不同（更有谁知）若是瞌睡汉。递相钝致（粘手粘脚有什么了期）乃拈起拄杖云。放过一着。便下座（自尿择湿处）举。玄沙云。吾有正法眼藏。付嘱摩诃大迦叶。犹如话月。曹豁竖拂。犹如指月（月明照见夜行人）鼓山云。月𡁠。玄沙云。者阿师就我觅月（官马相蹋）鼓山不肯。却归众云。道我就他觅月（知言哉）窦云。玄沙鼓山。如排百万军大阵秪抛瓦子相击（忽然去得底亦作么生）或有衲僧辨得。当知正法眼藏付嘱有在（若是衲僧须知雪窦有在）举长庆云。净洁打叠了也。却近前说我觅（还知惭愧么）我劈脊与你一棒（不受佛祖之谩底在什么处）有一棒到你。你须生惭愧。无一棒到你。你又向什么处会。（阿谁是长庆门下客）窦云。雪窦即不然。净洁打叠了也。直须近前（守株待兔）我劈脊与你一棒（且道是赏是罚）有一棒到你。你即受屈（朝打三千暮打八百）无一棒到你与你平。出但与么会（雪窦也须会取一半）。

勘辨

    一日侍者报。有三人新到。从瑞岩来（好心好心）窦云。教伊大展坐具礼拜着（不得好报）其僧方入门。窦蓦拈起拄杖（哑子吃苦菰）僧云。某甲特来礼拜和尚（阿你去也来）窦云。吽吽那个是参头（有人孤负雪窦是好手）一僧近前问讯（似个甚么）窦云。你为什么失却本道公验（若似个老汉不如似旃陀罗）僧云。深领和尚慈悲（领倒者老汉）窦云。过者边立（赖有一着在）复问第二人。求朋须胜己。似我不如无。窦以拄杖指参头云。你为什么随者漆桶（相逢尽道休官去）僧云。某甲新戒（大小大雪窦被者僧勘破）窦亦约云。过者边立（此恩难酬）又问第三人。适来两个败阙了也。窦堪作个什么（好个老汉向人恁么道）僧拟议（也未知窦手臂在）窦便喝云。过者边（北斗南星位不殊）乃云。据令一时埋却。且念远来参堂去（见者闻者权者实者且向个葛藤里去）问。新到寻师访道玩水游山（古来榜样）僧云。谢和尚顾问（诸方榜样）窦便喝。鼻孔里祇对我（争敢靠倒）僧无对（争敢钝致）窦云。苦杀人（非但）来来曾到雪窦么（杀人须见血）僧云。不曾到（几人唤作半前）窦打一棒云。他后不得讳却（千圣齐立家风）一日二人新到。窦云。座主衲僧（黄连未是苦）僧云请和尚鉴（相识满天下）窦云。一不成二不是（三段不同）僧云。不劳如此（游山玩水底也少）窦云。我且放过。朝到西天暮归东土作么生（他时有人也傍观）僧无对（而今有人喝将去）窦云。杜衲僧参堂去（将谓雪窦法令严）问。新到近离甚处（只宜拄杖子）僧云。和尚道什么（几人点头去）窦云。我问你近离甚处（还我三头六臂来）僧退身立（顶门上脚跟下去得来不得）窦云。克由叵耐不言来处。将拄杖来（不知谁是个中人）僧云。某甲近离奉川（者僧实是近离奉川）窦云。打野榸汉。何不早与么道（一笔丐下）复问第二人。你也一处来。僧云。某甲近离大梅（可谓嬴得一筹）窦云。两段不同。好与三十棒且放过（性命不存）一日宗首座到。方拟人事（他日有人举）窦约住云。既知信之韬略。便须拱手归降（知我罪我）宗云。今日败阙（说向愁人愁杀人）窦云。剑甲未施。贼身已露（国有宪章三千条罪）宗云。气急杀人（倒地者从地起）窦云。败将不斩（七星光灿烂）宗云。是（莫作雪窦门下客）窦云。礼拜着（顺水之浪也难得）宗云。三十年后有人举在（是则是争奈孤负时节）窦云。已放你过（得而不戮能几人）问聪道者。久参事作么生（莫借目于离朱）道者云。青天白日（休假耳于伶伦）窦云。乱走作什么（用尽神通作么）者便喝（似则似只恐喝下事未圆）窦云。吃棒。（如电如霆）者拟举手（迅雷不及掩耳）窦打一坐具云。你看者瞎汉乱与（剑轮飞处日月沈辉宝杖敌时乾坤失色）一日五人新到。窦云。汝总不消行脚（古人云何魔魅教你行脚是同是别）僧拟议（冬行春令亦作么生）窦云。一状领过（据款结案）有良周上座到（与么阿师）窦作瞌睡势（如何若何到者里瓦解冰消）僧云。新到相看（如履薄冰）窦不应（独非阿你）僧又云。新到相看（争似比来手）窦高声云。阿谁（先人不如后人）僧云。新到（莫谓新到）窦云。已知参堂去（观大海者难为水）僧云。某甲是大龙受业（且问诸人此僧衲衣下事作么生）窦喝云。漆桶谁识你（谢劳烦者老）僧便近前人事（游圣人门难为言）窦云。好好礼拜着（无反回之势）相看了窦云。还识宗首座么（总由叵耐)僧云。是师兄（也好须知时）窦云。你为什么钝致他（有路可上高人先行）僧云。和尚休得也（更买草鞋行脚）宝云。踏破草鞋汉。不能打得你。且坐吃茶（首正尾正）问僧。近离甚处（不可不知来处）僧云。天台（月在石桥更无月）窦云。还见智者么（不知谁是月边人）僧云。见（特地一场之愁）窦云。为什么在我脚底（杀人不贬眼）僧无语（在什么处）窦云。脱空妄语（百千年后不道无）问僧。近离甚处（雪窦也不得知得）僧云。温州（草鞋和露重）窦云。还识求嘉大师么（个老认一宿觉一宿觉认个老）僧云。是乡人（忆得送人时）窦云。与你隔海（岂止千里万里）僧云。酌然（你衲僧家到者里作么生酬对）窦云。面赤不如语直（好个老汉领将去）僧无对（诸方多是向者僧看）窦云。嘘（和尚赖是大人）窦在大龙为知客。李殿院到山茶话次。问窦知客是长老乡人（不妨入境问风）窦云。不敢（不误为知客）院云。且在者里不得乱走（官家傍样）窦云。本为行脚（似飘风洒雪）院云行脚为甚事（疑着阿你）窦云。看乱走底（道即道只道得半边）院微笑（知音知后更谁知）窦在池州景德为首座。时太守曾学士入院相访茶果次。学士拈个枣子抛在地上召窦首座（万物无如出处好）窦应喏（象席打令）士云。古人道。不离当处常湛然在那里（惯御前题）窦指景德长老云。只者老子也不知落处（在几人舌头上）士云。首座知也。不得无过（个措太且守信底）窦云。明眼人难瞒（彼此落便宜）窦到太湖。有余巡检。请窦并志依上座斋。临起检问。卑官今日命二衲僧斋。得何果报（必须得其报）窦云。图他一粒米。失却半年粮（酌然）依云。临行方觉主人宽（唱歌须是帝乡人）窦召舍人。舍人抬头（也须遭人点检）窦指依云。垛根衲子斋他有甚益（一槌两当）巡检大笑（且道是笑得笑不得）窦便起去（石火难及电光罔通）窦赴雪窦。经过杭州。徐转运问窦。雪窦名山。多有具眼底衲僧。忽相靠来。长老作么生支遣他（最是可爱）窦高声召客司。司近前。窦云。运使问个什么（何必劳筋力）使云。推过来（一场笑具）窦云。推过又争得（作家眼目）使无语（前头何在）窦云。彼此没便宜（倒岳倾湫也未为奇特）使又问。长老几日渡钱塘江（浅深人不知）窦云。山僧未敢前去（后语也作么生）使云。作个什么（猛兽何肯床下显）窦云。徐转运把断要津（果然）使云。今日被长老揉我一上（因甚只么去）窦便辞退（世情偏向有钱家）窦在南岳福严为藏主。李殿院同雅长老入藏院。窦出接殿。院云藏主那（答在问处）窦云。不敢（何必）院云。藏中说着下官么（付嘱有在）窦云。目前可验（出来与你相见）院云。验底事作么生（相别相逢竟何事）窦云。不消一札（一声江上起春雷）院无语（时节难逢）窦云。且请殿院归寮吃茶（自从金革声消后惟听尧民击壤歌）坐次山岚忽起。雅云。殿院游山。恰阻烟雾（时不再来焉）院云。灵峰圣迹。为什么却有者个（可问过）窦云。下方无（穷无不已）院拟道（过也）雅云。藏主壮观福严（一等家风）窦云。和尚且莫开眼（争之有余）院云。作家作家（亦是同人会）窦云。殿院尊重（实知言哉）时有道士秀才到院。又问。三教中那教最尊（洎放过）窦乃起侧身而立（佛祖近傍无路）院云。有口何不道（你是安禄山）窦云。对夫子难言。院公。休休便起（可怜可怜）窦云。适来造次（此语故是过量）窦在舒州海会时。因看胥通判问。山中多少众（俗气也有此事）窦云。一百来僧（俊鹘趁不及）胥云。既是海会。为甚只有百僧（好拶好拶）窦云。人贫智短（用得个一着）胥云。更道（人无远虑必有近忧）窦云。他后有人举在（慎终须如始）又问。山中长老每日说个什么（三千里外见誵讹）窦云。路逢剑客（便呈剑）胥云。吽（雪消山骨露）窦便辞退（云出洞中明）窦在明州。看曾学士坐次。士问。曾与清长老商量赵州勘破婆子话。端的有勘破处么（学士几时学得个虚头禅）窦云。清长老道个什么（蝇见血）士云。又与么去也（两赛一彩）窦云。清长老且放过一着（一彩两赛）学士还知天下衲僧出者婆子绻不得么（自领出去）士云。者里别有个道处。赵州若不勘破婆子一生受屈（扶佐天下也未）窦云。勘破了也（筑着磕着）窦与僧众入城缘化（未免傍观之哂）学士先有公文止绝僧道投刺（真个金毛狮子）窦亦同例（败缺不少）乃有颂寄士云。碧落烟凝雪乍睛（见成公案得人憎）住山情绪寄重城（千里风光）使君道在未相见（亦何妨也）空恋甘棠影里行（更归去来）学士回答云。劳劳世务逐浮沉（一气不分）一性澄明亘古今（穿过面门了也）目击道存无阻隔（能去得好）何须见面始知心（还我个消息来）复令人请窦相见了（狸奴白牯且退后退后）士云。道存无阻。因甚入来不得（重言不相容）窦云。他后见别处长老。学士不请举向伊（大地黑漫漫）士云。举着又何妨（富不学奢）窦云。山僧罪过（知过必改能几人）士云。好好（不得打着）窦云。喏喏（不对夫子也作么生）学士解印后。窦送到越州住数日（不惜眉毛）乃辞（须抚掌）士坚留（缓缓地）窦云。归山住持不忘学士此日（区区地作么）士云。衲僧家爱把不定（屋里事不许举）窦云。争得到者里（穿云透石不辞劳）士无语（放过一着）窦云。已沐学士放辞（好语不出口恶语传千里）士云。容出城相送（相见无事是什么）窦便退（诸人莫瞌睡）士至客亭排果子茶汤了（舌拄上腭）窦问学士。自此一别甚处再得相见（途路稍远）士云。长老何以对面忘却（分明记取）窦云。微僧心亦足矣（草鞋重多少）时广慧和尚复问窦。自此一别甚处与学士再得相见（鹤飞千尺雪）窦云。直是千里万里（龙起一潭水）于是取别（八角磨盘空里走）士云。善为道路（穷则变）窦云。喏喏（变则通）。

后录

    上堂。日日日东上。日日日西没（上峥嵘无天下峥嵘无地）循环三百六十。几个解知窠窟（却见谩却尽大地人）放开精精冥冥（打云野狐精魅）把定恍恍愡愡（卖弄不少）君不见毗耶离城。彼上人一室。寥寥是何物（从旦至暮）窦召大众云。高着眼（突出难辨）便下座（遇贵则贱）上堂云。黄金为地。白银为壁（是什么境界）释迦老子。不合向者里屙（谁是释迦者）窦以拄杖拨一下云。看看落尔诸人头上（九九八十一）上堂云。三千剑客今何在（收）独许庄周致太平。便下座（龙头蛇尾）一日云。大众。者一片田地。分付来多时也（闲葛藤）尔诸人四至界畔犹未识在（莫动着动着三十棒）若要中心一树子。我也不惜（可惜眉毛）良久云。放憨作么。便下座（舌头曳地）因雪示众云。头上皑皑。脚下皑皑（寒毛卓竖）金色尊者。独上高台（笑未休）开眼造罪。合眼受灾（瞎）如何如何。天网恢恢（头上脚下）上堂众方集定（既落第二）窦云。勘破了也（吽）吽便下座㘞上堂。拈起拄杖（日月易流）云。物中眼。眼中物（一二三四五六）十方如来。同此超出（更道来看）还会么（不堪共语）瞎汉归堂（兔马有角牛羊无角）上堂云。龙泉与刀斧。同铁利钝悬殊（花须连夜开）驽骀与骥马。同途迟速有异（莫侍春风吹）酌然酌然（且缓缓）一出一入。半合半开（金鍮难分）平展之流。试辨缁素（也何难辨）上堂云。直得动地雨花。何如归堂向火。便下座（还我话头来）窦一日晚参。于僧堂前立云。不打鼓上去不得。把却门入来不得。速道速道（当风者谁）大众眼目定动（不得相欺）窦以拄杖一时打趁（去去来来）上堂云。田地稳密底。祖佛不敢近。为什么抬脚不起（要灸猪左膊。重）又云。神通游戏底。神鬼不能测。为什么下脚不得（要脚跟红丝线。轻）直饶十字纵横。朝打三千暮打八百（要不缺一棒）上堂。举。云门大师云。禅河随浪静。山河大地不是浪（渴驴逐阳火焰）窦拈起拄杖云。看看。一处起千处百处没觜（头上漫漫脚下漫漫）一处息千处百处不识（半夜放乌鸡）还会么。归堂（堆山积岳）上堂云。见一则瞎汝眼（了又不顾）知一则翳汝眼（莫抬眸）翳生则天上人间。瞎却则三头六臂（与你景从）或若辨得。许尔十字纵横（背面自全）上堂云。以字不成。八字不是（刺破眼睛）优昙花正开（撑天拄地）嗅着无香气（穿却鼻孔）翻笑钓鱼船上客。不受南山爱鳖鼻（三段不同）僧问。万里无云伸一问。青天吃棒意如何。窦云。军随印转（打鼓击金）僧云。恁么则在和尚手里（多少力尽）窦云。利剑不斩死汉（国无二主）。
    上堂云。春山叠乱青。春水漾虚碧（和气霭然）寥寥天地间。独立望何极。便下座（富而不奢）却顾谓侍者云。适来有人看方丈么（依稀似曲才堪听）云。有（傍观作么生）窦云。作贼人心虚（神鬼难窥）上堂云。大无外小无内（南地竹北地木）半合半开。成团成块（也是）老胡既隔绝。衲子多违背（铁丸无缝罅）从他千百万古长漫漫填沟塞壑（半夜呑墨汁）没人会（道来看）以拄杖卓地一下（雪窦在甚处）云归堂（来也）。
    一日上堂。众方集。以拄杖横案膝上云。恁么会得瞎却天下人眼（道什么）复抛下拄杖云。救取一半。便下座（手臂不向外）。
    上堂云。十方无壁落。四面亦无门。净裸裸赤洒洒。没可把（那里曾恁么来）灌溪老出头不得且致（是褒他贬他试定当看）我骑牛入尔鼻孔里（古路倒走）一般汉闻人恁么道。若风过树头。有什么共语处（为甚我不得到此）。
    上堂云。一不定二不可。上下四维春风包裹（提不起）桃花杏花斗开。柳条桑条憋破（与释迦老子隐屈）可怜昔日灵云刚道迷逢达磨（少室峰前事）窦拈起拄杖云（咄）灵云鼻孔穿了也（还识痛痒么）。
    上堂云。垂丝千尺意在深潭（莫月穿潭底么）离钩三寸钓得一个是好手（定是虾蟆也）良久云（勘破了也）负命者上钩来（莫辜负吕望么）一日小参。示众云。须菩提岩中宴坐（与个野狐同参）诸天雨花赞叹（果然见弄倒个妖怪）尊者云。空中雨花赞叹复是何人（若是衲僧到者里合作么生）云我是梵天（尊者若不采你亦向甚处去）尊者云。汝云何赞叹。天云。我重尊者善说般若波罗蜜多（义出礼年俭生不孝）尊者云。我于般若未曾说一字。汝云何赞叹。天云。尊者无说。我乃无闻。无说无闻是真说般若波罗蜜多。又复动地雨花（临崖看虎服特地一场愁）窦云。避喧求静处。世未有其方（赖有雪窦在）他在岩中宴坐。也被者一队汉涂糊伊（正当恁么时如何）更有者老把不住。问云。空中两花赞叹复是何人。早见败阙了也（莫曲录木上么）我重尊者善说般若波罗蜜多。恶水蓦头泼（句里明人）我于般若未曾说一字草里走（者回须归去）尊者无说。我乃无闻。识甚么好恶（十个有五双举得去）总似者般底何处有今日（大众也须打退鼓）窦复召大众（念久立好）雪窦幸是无事人。尔来者里觅个甚么（何早不落草）以拄杖一时趁下（逢着明眼人合吃三十棒）。
    上堂。举僧问赵州。至道无难。唯嫌拣择。是时人窠里否（你赖是无事人）州云。曾有人问我。直得五年分疏不下（放过一着）窦云。识语不能转死却了。也好与二十棒（大匠用水）者棒须有分付处。尔若辨不出。且放此话大行（依愿出头）示众云。春力不到处。枯树亦生花（君见么）九年人不识（祖师丧了也）几度过流沙（还我话头来）便下座（长安虽乐难久居）有时云。马祖升堂。百丈卷席（金不博金水不洗水）正令不从。拗曲为直（半合半开）上堂云。似地擎山不知山之孤峻。如石含玉不知玉之无瑕（如麻似粟）昼行三千夜行八百。是我寻常用底（九九八十一）拈放一边。尔诸人向甚处见盘山。速道速道（云飞雾卷）。
    上堂。举僧问赵州。二龙争珠。谁是得者（爪牙何备）州云。老僧只管看（不可不争去）窦云。看即不无。争即不得（又逐流莺过短墙）且道扶者僧扶赵州（才堪听）。
    上堂云。不是金色头陀。有理也无雪处。便下座（倒返三千也未）。
    一日示众云。城东老母与佛同时而生。一世共处（在甚处）而不欲见佛（彻头彻尾）每见佛来即便回避（有眼也无）周回上下皆避不及（一掌云你何不向此回避）乃以手掩面。十指掌中悉皆见佛（先行不到末后为初）诸上座。他虽是个老婆。宛有丈夫之作（且道是第几机）既知回避。稍难不免呑声饮气（何必）如今不欲见佛即许。尔切忌以手掩面（文彩已彰）何以明眼底觑着。将谓雪窦门下。教尔学老婆禅（果然）。
    举。黄檗入堂。于南泉位中坐（至今起不得）泉问长老。甚年中行道（有舌头也无）檗云。威音王已前（且放你过）泉云。犹是王老师儿孙下去（长安虽乐难久居）檗便起去（至今来不得）窦云。可惜王老师。只见锥头利（是言也有分）我当时若作南泉待伊道。威音王已前即便于第二位坐。令黄檗一生起不得（也得一路）虽然如此。也须救取南泉（雪窦因甚到与么地）。
    举。药山久不上堂（正令已行）知事白云。大众久思和尚示诲（你道药山须到说也无）山云。教槌钟着（几人人更侧耳）大众方集（也是伶俐汉）山便掩却门（达磨九年觑不破）知事咨白。既许为大众上堂。为什么一言不施（好一拶）山云。经有经师。论有论师。争怪得老僧（瓦解冰消）窦云。可惜药山老汉。平地上吃扑。尽大地人扶不起（人无远虑必有近忧）。
    举。石巩曾为猎人。趁一鹿从马大师庵前过（佛手遮不得）问云。还见我鹿么（钉觜铁舌）大师云。尔是甚人（在石巩脚底）巩云。我是猎人（果然）马云。尔还解射也无（恩大难酬）云解射（可痛可喜）马云。一箭射吃个（中也）云。一箭射一个（好箭放不得所在）马云。尔不解射（至今中的者少）巩云。和尚莫解射否（看他向上人自然有此作）马云。我解射（李广何在）巩云。和尚一箭射几个（钝致杀人）马云。我一箭射一群（败缺不少）巩云。彼此生命何用射他（筑着磕着）马云。尔既如是何不自射（此语是射一鹿射一群且定当看）巩云。若教某甲自射。直是无下手处（有么有么）马云。者汉无明烦恼顿歇（便打）巩于是以刀断其发。在庵给侍（且道报恩是酬冤）窦云。马大师一箭射一群。信彩射。得有甚用处。不如他石巩一箭射一个。却是好手（看个箭后路）雪窦今日效古人之作。拟放一箭（红心谁辨）高声喝云。看箭（镞镞。又云的）复云。中也。便下座（㘞）。
    举。同光帝命诸禅师坐次云。朕收得中原之宝。只是无人酬价（德兮不孤）兴化云。如何是陛下中原之宝（国清才子贵）帝以两手展扑头脚（大有人着眼去）化云。君王之宝。谁敢酬价（帘前坐得）窦云。至尊所得。只可傍观（也是）若非兴化作家。往往高价酬却（南番大舶主本此土商人）。
    一日上堂。良久云。大施门开无拥塞（在甚么处）忽然有个衲子出来。雪窦倒退八百（也无拥塞）何以临危不悚人。便下座（与么与么）。
    举。保寿问胡钉铰云。莫便是胡钉铰（无人思此问）铰云。不敢（岂敢）寿云。还钉得虚空么（莫共语）云。请和尚打破将来（可惜许你不打破）寿便打（一捶两当）铰云。莫错打某甲（至今吃得者少）寿云。向后遇多口阿师。与尔点破去在（龙头蛇尾）后至赵州举前话。问云。不知某甲过在甚处（何不打出去）州云。只者一缝尚不奈何（将谓赵州老）胡钉铰于此有省（钝置多少人）窦云。雪窦要打者三个汉。第一赵州。不合瞎却胡钉铰眼（着甚来由）第二保寿。不能塞断赵州口（一家父子）第三胡钉铰。放过保寿（许见此语）窦蓦拈起拄杖云。更有一个（大众何不下手）大众一时走退（好与么去）窦击绳床一下。便起去（飘风不终朝）。
    上堂云。善财别后谁相访。楼阁门开竟日闲。便下座（作么作么）。
    举。肃宗帝问国师。百年后所须何物（入个三昧）国师云。与老僧作个无缝塔子（撑天拄地）帝曰。请师塔样（多少人眼目定动）国师良久云。会么（有人仰望不及）帝云。不会（孰若武帝）国师迁化后。帝诏耽源问此意如何（果然）源云。湘之南潭之北（瞎却眼睛）中有黄金充一国（明皎皎黑漫漫）无影树下合同船（万里一条铁）琉璃殿上无知识（饥者饱足）窦云。肃宗不会且致。耽源还会么（雪窦只开得一只眼）只消个请师塔样。尽西天此土诸位祖师。遭者一拶。不免将南作北（且道是褒是贬）有傍不肯底出来。我要问尔。那个是无缝塔（大底任他肌骨好。不涂红粉也风流）。
    举。云门与长庆在雪峰日。因举。石巩见僧便云。箭。看三平到。遂擘开胸。巩云。三十年一张弓。两下箭只射得半个圣人。云门问长庆。作么生道免得石巩唤作半个圣人（几乎在背后立）庆云。若不还价争辨真伪（远问近答）云门云。入水始知有长人（近问远答）窦云。石巩要先拗折不难（朝打三千暮打八百）争奈三平中的了也（一死更不再活）然则老宿要活三平。且未免张弓架箭（不为鼷鼠发机）。
    上堂云。一花开天下春（天下衲僧跳不出）古佛为什么不着便（几被用去此人）尔若透得救取天下老宿（一不做二不依）忽若有个衲僧出来云。和尚且自救。也许伊是金毛师子（恐是也是）。
    举。舍利弗问须菩提。梦中说六波罗蜜。与觉时同别（不似帝释天花乱坠）须菩提云。此义幽深。吾不能说。此会有弥勒大士。汝往彼问（却问舍利弗）窦云。当时若不放过。随后与一札。谁名弥勒。谁是弥勒者（不免放出）便见冰消互解（龙头蛇尾）。
    举。传大士云。要知佛去处（咬着去）窦云。三生六十劫（错）末后一句。天下衲僧跳不出（在什么处）直饶口挂壁上汉。别有一窍勘过了打（和身打不着）。
    举。紫湖和尚山门立一牌。牌上有字云。紫湖有狗。上取人头。中取人腰。下取人脚。拟议则丧身失命（劈腹剜心）时见新到。便喝看狗（啮枯骨作么）僧才回首（苍天苍天）湖便归方丈（归去甚么处）窦云。众中总道。者僧着一口。着即着了也。争奈者僧在（磨琢他爪牙）敢问诸人。紫湖狗著者便死。因甚么者僧犹在（借路经过）若无知方眼救得者僧（钝致杀人）设使紫湖出世。咬杀百千万个有甚益（顾视左右云谁）我当时若见。先斫下牌。然后入院（直饶与么丧身失命底）待者老汉喝云看狗。与伊放出个焦尾大虫（威风匝地寒）如今诸人要见么。日势稍晚。归堂（谁敢近傍）。
    上堂云。国无定乱之剑。四海晏清也（野老击壤）不是分外（道甚么）还有梯山入贡底么（不无有始只少有终）因中山主为窦煎茶（塞断咽喉）窦问僧。尔随例吃茶将何报答（要普同供养）僧云。因风吹火（可惜许）窦不肯自代云。难为和尚（古路举动摇）复云。还会么（力尽神疲）僧云。不会（报恩有分）窦云。尔也须煎一会茶始得（重叠关山路）。
    举。长庆示众云。撞着道伴交肩过。一生参学事毕（一进一退）窦云。是即是。针不札风不入。有甚么用处（无孔铁槌重下橛）。
    上堂云。摩竭掩室计校示未成。毗耶杜辞伎俩俱尽（可笑一对无孔铁）还有人点检得者两个老汉出头不得处么（将常住物作自己用）直饶觑透更有个汉碍着。以拄杖击绳床一下。便下座（相逢尽道休官去。林下何曾见一人）有时云。槌击妙喜世界百杂碎底人。为甚么处处解持钵（富而不憍。代云东壁拄葫芦。又云不在）又云。知时频到香积国底人。为甚么拄杖头上失却眼（瞳人舞三台。代云楞严会上。又云两头子）一日云。义出丰年。俭生不孝。于佛法中作么生辨损益。便下座（有损有益。代云何似者里。又云着着）。
    上堂云。一尘一佛国。一叶一释迦。德山何以卓牌于闹市（也须吃却始得。代云相似刹竿。又云人面生）又云。入林不动草。入水不动波。投子因甚么脚下五色索透关底。试辨看（以罪加之。代云一家有事百家忙。又云跳）示众云。十方无壁落。四面亦无门。古人向甚处见客。或若道得接手句。许尔天上天下（芍药花开菩萨面。棕榈叶散夜叉头。代作女人拜出去）。
    上堂云。世事悠悠不如山丘。卧藤萝下块石枕头（堕在无事甲里）者般底有甚用处唤起了打（便打）有时云。一切不是句。瞎却时人眼。还有出得底么（降尊就卑。代云如如）。
    上堂云。一切法皆是佛法。瞒瞒顸顸非为正观（三生六十劫）一切法即非一切法。莽莽卤卤还同天鼓（三十三人）赏个名安个是立个非。向甚处见释迦老子。还会么（须菩提岩中宴坐）以拄杖卓地一下云。各请归堂（啮笋兔子）示众云。父子亲其居。尊卑异其位（金鍮谁分）于衲僧分上。是放开是捏聚。（分开也好）或若辨得。分半院与尔（三十棒教谁吃）一日云。宝山到也须开眼。勿使茫茫空手回。便下座（更请举一遍）。
    上堂。机轮转处。作者犹迷（在甚么处）千眼顿开。与君相见（眼睛突出）窦问新到。阇梨甚处人（问讯不出手）僧提起坐具（放过一着落在第二）窦云。虾跳不出斗（无底笊篱）僧云。敦跳（雪窦门下不可）窦便打（有权有实）僧云。更敦跳（可惜许）窦又打（作家作家）僧便走（能几个）窦唤回（何不随后与三十棒）僧便礼拜云。触忤和尚（若是诸方又作么生）窦云。我要者话行。尔又走作什么（千个万个脱不得）僧云。已遍天下了也（果然）窦复打五下（正眼豁开）僧云有诸方在（且待他时）窦云。尔只管吃。棒（无些子缝罅也）窦唤第二人。近前来甚处人。云鼎州人（他日自悔）窦云。败也（多少人蹉过）僧云。青天白日（为蛇画足）窦云。两重公案（诸人且道是权是实）僧云。恰是（且缓缓）窦以拄杖指云。尔拟敦跳（为慈落草）僧拟议（却是你分上事）窦亦打五下（此棒也须雪窦自吃）参头云。者僧吃棒与某甲不同（要拔本去）窦一时唤近前（临行不妨掉臂）其僧珍重便走（亦同百步）窦随后与一拄杖（诸方榜样）。
    上堂云。孟常之门。剑客何在（不可待疾突）良久（也是非天子剑）云。点即不到便下座（果然）。
    上堂云。泡幻同无碍（道什么）拈起拄杖云。泡幻何处得来（粼粼皴皴）又击一下云。西天四七圣。东土二三祖。鼻孔眼睛总穿在者里（傍视不要）瞌睡汉归堂（驴择湿处尿）。
    上堂云。目前无法。意在目前（乌飞兔走）不是目前法。非耳目之所到（鼓鸣钟响）窦拈起拄杖云。夹山老子甚处去也（有么有么）何不出来。百草头与大众相见（瞎）又卓地一下云。在者里（钝致杀人）复云。咄者野狐精缩头去。便下座（者一队汉有甚么了期）僧问。牛头未见四祖时如何。窦云。恰漝么（阿呵呵）。
    僧云。见后如何。窦云。三生六十劫（退后退后）僧礼拜。窦长吁一声（一槌两当）。
    上堂云。一举不载说。作么生举（了）举得作么生会（千）。上堂云。久雨不晴今日晴（明杀眼里）衲僧晒了也未（不免）良久自云。晒了也（收）窦云收（点）复拈起拄杖（着）大众定动（无孔铁槌堪作甚么用）窦云。无一个伶利（打着迦叶门前）便下座打趁（清风随步）示众云。譬若二龙争珠。有爪牙者不得。或有衲僧问。既是有爪牙者。为作么不得。请大众为雪窦下一转语（七穿八穴。又云分开好。代云俱。又云也知和尚用这用）。
    上堂。僧问。承和尚有言。道士倒骑牛意旨如何（兽心人面）窦云。泥人眼赤（斩钉截铁）僧云。不会（果然）窦云。有甚么了期。便下座（石火难及电光罔通）。
    上堂云。天得一以清（北斗南辰）地得一以宁（山高海阔）衲僧得一无风浪起（七尺拄杖三尺竹篦）尔若辨得祸不入慎家之门（天台东北角）。
    举。僧问镜清。学人啐请师啄（磨琢面觜）清云。还得活也无（堕在绻缋中）学云。若不活遭人怪笑（又逐流莺过短墙）清云。也是草里汉（放过一着。落在第二）窦云。衲僧有此奇特事（喝云道什么）若一人半个互相平展（挹泥带水）古圣也不虚出来一回（相牵入火坑）问。承和尚有言。金刚铸铁券意旨如何（问得好）窦云。三头六臂（惊怖诸人）云学人不会（抓着痒处）窦云。抬上抬下（手忙脚乱）窦拈起拄杖（突出面前）云。人天交接。两得相见（有释迦老子么）太茫茫何扰扰（谁）穿来且放一边（拈来看）三十三二十八。敲落又在一处（收）复云。退后退后（脚头脚尾）便起云（诸人与么去）问。承古有言。九九八十一意旨如何（道着）窦云。金刚合掌（风吹不入）进云。学人不会（雪窦无分）窦云。归依佛法僧（臭骨自脱）上堂云。应缘而化物方便呼为智（南来北往）拈起拄杖唤作什么（诸人与么去）尔若道不得。也许具一只眼（只除雪窦一个）。
    上堂。举。雪峰示众云。尽乾坤是个解脱门（莫辜负诸圣眼）把手拽不肯入（奈何尽乾坤）一僧云。和尚怪某甲不得（道得半边）一僧云。用入作什么。（拈得口了也）窦云。三个中有一人受救在（以虾为目）忽若总不辨明。平地上有甚数（两镞蒺梨）便下座着也。
特赐兴禅大灯国师参详语要一

特赐兴禅大灯国师参详语要二
雪窦语录中事
    一日云。此大讲堂洞开（在甚么处）东方日轮升天。则有明曜（瞎）中夜黑月云雾晦暝。则复昏暗（时节难逢）户牖之隙则复见通（大无大）墙宇之间则复观壅（小无小）分别之处则复见缘（一二三四五）顽虚之中遍是空性（鸟飞鱼沈）郁㶿之象则纡昏尘(也何好）澄霁敛氛又观清净（咄）惭愧释迦老子（报恩有分）说甚还与不还（五帝三皇是何物）文殊堂里万菩萨。到处觅不得（作么作么）元来总在者里（不解自愧）伶利汉一见。便请拗折拄杖（便与一掌）。
    上堂。举。镜清问僧。近离甚处（问即问）云石桥（是实石桥）清云。本分事作么生（被者僧勘破）云某甲近离石桥（何时解合取狗口）清云。我不管尔石桥。本分事作么生（奈争之不足何）云和尚何不领话（预知个乱走底）清便打（尽三千界一齐分碎）僧云。某甲话在（古坟草青）清云。尔但吃棒。我要话行（将谓镜清）窦云。然则倚势欺人。奈缘事不孤起（有权有实）者僧若能慎初护末。棒则须是镜清自吃（雪窦好与二十棒）。
    举。云门大师示众云。尔若不相当（苦屈人也）且觅个入头处（教人入荒草里去）微尘诸佛在尔舌头上。三藏圣教在尔脚跟底（谁）不如悟去好（三头六臂）还有人悟得么。出来对众道看（诸人不可向此动着）窦拈云。然则养子之缘（只与么）争奈压良为贱（快庆平生）其间忽有不甘底。出欣倒绳床。岂不是大丈夫汉也（不放过）然虽如此。且问据个甚么（也是。又云也难容也）窦蓦拈起拄杖（走向那里去）云。洎合停囚长智（相续来也无）击绳床一下。便下座。（更有上座在）。
    上堂云。穷诸玄辨。若一毫致于太虚（银山铁壁）竭世枢机。似一滴投于巨壑（铁壁银山）不如歇去好（铁壁铁壁）还会么（辜负碧眼胡僧）客亭不远（不审不审）。
    上堂云。青萝夤缘。直上寒松之顶（傍观有谁）白云淡泞。出没太虚之中（达磨不来东土二祖不行西天）窦拈起拄杖（他家自有通霄路）云。国师眼睛在者里（瞳子舞三台）瞌睡汉七穿八穴。甚处得来（虾蟆窟里出头来）一日举。乾峰示众云。举一不得举二（吾王库内无如此刀）放过一着。落在第二（几回山下路）云门大师出众云。昨日有人从天台来。却往南岳去（贪程疾矣）峰云。来日不要普请（大众抛下手里金槌）窦云。诸禅德。云门老汉只解一手抬。不能一手搦（德行难齐）还有共相着力底么。试露爪牙看（相别相逢竟何事。一声江上起春雷）。
    上堂云。不得春风花不开。花开又披风吹落（榜样有分）尔若明得褒贬句（莫以常住物作自己用）未必善因而招恶果。归堂（着了也）一日云。古人道。其为也形（夜半正明）其寂也冥（天晓不露）转变天地。自在纵横（晨朝粥斋时饭）河沙而用。混沌而荣（喝云且休说梦）谁闻不喜。谁闻不惊（还有分么）如何以无价之宝。隐在阴入之坑（粘手粘脚脱不得）窦以拄杖击一下（眼里添橛）云。打破了也（肇公知么也无）宝在甚处（几乎打破了也）有时云。不犯之令。大众必合依行（今日某甲困）。
    上堂云。万法本闲（还我话头来）而人自闹（好言不出口）国师走入露柱里去也（千年田八百主）见么见么（瞎）良久（长安虽乐难久居）云。出头便死。归堂（释迦弥勒退后三千）示众云。回而更相涉（七花八裂）拈起拄杖（舌头曳地）云。头上是天。脚下是地（吾不如你）眼前缘水。背靠青山（耳根眼头从何得来）衲僧道我会也。忽若骑驴入尔鼻孔里（争奈有诸方在）牵牛入尔眼睛中（也是泥里洗土块）又作么生商量（请与某甲乞命去）。
    上堂云。欲得现前莫存顺逆（苍天苍天）者里参见祖师了（失却目前机）更买草鞋行脚（好个伴子）三千里外也被雪窦穿却鼻孔（虽然如是三十棒教谁吃）。
    一日举。马祖上堂众方集（瞎汉堪作个甚么）百丈出卷席（金不博金水不洗水）祖便下座（有甚么马祖）诸方皆谓奇特漝么举还当么（今日不得已）若当譬若水母以虾为目（吽吽拈将来）若不当又空赞叹图个作么（半合半开）众中一般汉。乱踏向前问古人意旨如何（宾主落草）更有老底不识好恶。对云。将谓仙陀客（打云作么作么）又云。来日更到座前（不合匆匆扰扰）苦哉苦哉。如此自称宗匠。欲开人天眼目驴年去（一坑埋却）诸上座雪窦当时若见。伊出来卷席劈胸与一路（同道者少）令坐者倒者俱起不得（岂止而已）且要后人别有生涯去。免见互相钝置。岂不个个英灵底汉（苍蝇放卵）还会也无。归堂（不济一事）。
    上堂云。虚空为鼓（闻者即丧）须弥为槌（无手者好打）打者甚多（某甲要瞌睡）听者极少（但雪窦一个）且问谁是解打者。莫谤盐官好（深领指示）只如南泉道王老师不打者破鼓（咦）法眼云。王老师不打（过）两个。既不奈何一个更是懡㦬（人无远虑必有近忧）。
    上堂云。还有闹市里出头底么（眼界阔多少）良久（抓着某甲痒处）云。不如策杖归山去。长啸一声烟雾深。便下座（莫作异类见解）。
    举。僧问赵州。学人乍入丛林。乞师指示（更不可悟去）州云。吃粥了也未（接得半边）云。吃粥了也（三生六十劫）州云。洗钵盂去（水洒不着）云门大师云。且道有指示无指示（为慈悲之故有落草之谈）若云有向他道什么（争奈转多）若道无何得悟去（莫涂糊个僧好）窦拈云。
　　我不似云门为蛇画足（个一队不知好恶汉）直言向尔道（果然）问者如虫蚀木（朝三千）答者偶尔成文（暮八百）然虽恁么。瞎却衲僧眼（八两半斤）作么生免得此过（何必）诸仁者要会么（谢劳袖力）还尔赵州吃粥未拈却（一口啜去）者僧吃粥了（堕在钵里）雪窦与尔拄杖了。归堂（不作痛痒）。
    举。云门大师云。尽十方世界乾坤大地天下老和尚（不消一捏）以拄杖一划（费力不少）云。百杂碎（见么见么）窦云。者老汉是即是（报恩有分）要且未有出身之路（要扶起去）如今拄杖在雪窦手里（堪甚么）复横按（叱）。云东西南北甚处得来（犹不是衲僧行履处）。
    举。僧问投子。如何是十身调御（在多少台上）投子下绳床立（一二三）又问凡圣相去多少（莫下个注却）投子下绳床立（四五六）窦云。此公案诸人无不委知（某甲从来不会）若漝么举。天下衲僧尽为念话杜家（㘞）雪窦莫有长处也无（若有个汉作么生）试为大众举看（个个观世音）凡圣相去多少。投子下绳床立（一回拈出一回新）如何是十身调御。投子下绳床立（雪窦举了也）且道与前来举底同别（一任诸方道得）若道一般许上座具一只眼（眼眸重斤）若云别有奇特也许上座具一只眼（临崖看虎眼）复更开一线道（苦瓠连根苦）凡圣相去多少。请上座下一转语（休别道得）如何是十身调御。答一转话（退倒三千）非但参见投子。亦乃知雪窦长处（知我罪我）或若总道下绳床立（蓦口便打）惜取眉毛（收）便下座（也与三十棒）。
    举。洞山聪和尚每见新到便问。沩山水牯牛。上座作么生会（遇贱则贵遇贵则贱）前后皆不相契（几乎放过）窦到亦乃垂问（撞着个无惭愧汉）窦云。后人标榜（两口一舌）洞山拟道（待海变桑田）窦以坐具拂一下便行（不免脚下带红丝线）洞山云。且来上座（令我忆德峤）窦云。未参堂（虽然如是未出洞山绻缋在。拈云但惟但惟）。
    举。云门大师云。三乘十二分教（看着即眼瞎）达磨西来（相逢即心死）放过即不可（勾贼破家）若不放过不消一喝（岂敢）窦随举了便喝（争奈后语）复云。大众好喝落在甚处（长处觅短）若要鼻孔辽天（且归去来）辨取者一喝（还曾喝得么）便下座（败也）窦因事示众云。杜耳目于胎壳（梦见也未）掩玄象于霄外（三千里外）而责官商之异（堪悲堪痛）辨玄素之殊底是甚么人（和你脱不得）还知落处么（果然果然）那一个者一个（自作自受）兼本三人（便打）放过一着（蹉过者多）便下座（咦）。
    上堂云。三十年来寻剑客（剔起眉毛）有么有么（好你用去）几回叶落又抽枝（不孤负佛祖）衲僧眼光失却了也（甚么处去）自从一见桃花后（惑乱天下）填沟塞壑（更有牵伴）直至如今更不疑（打云更知痛痒始得）败军之将（处处舍命）以拄杖卓地一下（住住有傍人在）云看（赖有个语）便下座（顶上无骨颔下有须）。
    举。归宗问僧。甚处去（临行叮咛）云诸方学五味禅去（尝得个味）宗云。我者里有一味禅。为甚不学（知他去处分明）僧云如何是一味禅（不显丧身失命）宗便打（一棒作一棒用也无）僧云。莫打某甲会也（快便难逢）宗云。尔作么生会（至此知归宗）僧拟开口（不误吃棒）宗又打（此棒归宗也须吃却）黄檗闻举云。马大师出八十四员善知识（此老只解与么道）问着个个屙辘辘地（恐是在人背后）只有归宗老较些子（便打）窦云。以强欺弱有甚么难（也有吃棒）我者里有一味禅。为甚么不学。但向道收（果然）待伊拈起（有三十棒在）有般无眼汉只管吃（半开半合）吽吽（满口道着）雪窦门下谁敢（㘞）便下座（了了）。
    上堂云。胡蜂不恋旧时窠（其他无别）猛将不在家中死（剑在甑人手）若是个汉聊闻举着。剔起眉毛便行（若逢着某甲又作么生）一日六人新到。窦问云。还有作家禅客么（者僧未参堂）参头云。和尚道什么（眼目定动）窦云。点即不到（不劳再勘）僧拟议（好个禅客）窦便喝（当断不断却招其乱）僧无语。窦云。龙头蛇尾（重言不可吃）复问第二个。僧指参头云。和尚问何不祇对（走向甚么处去）窦与一掌。僧无语（机轮转处作者犹迷）窦复指云第三。其僧茫然。窦云。一状领过（平出）。
    上堂。僧问。如何是时节因缘。窦云。瞌睡汉（鸟飞不度）僧便喝（三十年后也少）窦云。诈惺惺（可惜许）复云。譬若世界坏时（寐语也未）大水竞作（谁是好看）其间无量众生。或没或未没（东岸近西岸远）互相悲号仰望苍苍皆云相救（有么有么）当尔之时四禅天人一见高声便喝（天然有在）咄哉众生。我预曾报你（依稀似曲才堪听）令频频上来（莫孤负一条铁）你都不听（与雪窦同参）如今有甚救处（便打）乃拍手一下（吽）云归堂（将谓众生苦更有苦众生）。
    上堂云。乾坤之内。宇宙之间（铁壁铁壁）中有一宝（瞎）桂在壁上（出入面门觉么）达磨九年不敢正眼觑着（只为满眼也）如今衲僧要见劈脊打（照天照地）。
    上堂。僧问。如何是佛。窦云。头髼松耳卓朔（口广脚短）僧云不会（呑却雪窦）窦云。堪笑堪悲（半合半开）复云。不着便也不奈何（元来只与么）尔从江南江北来。笠子下为什么拶破。洛浦遍参底（两镞蒺䔧）。
    上堂云。乾坤把定即不无尔。作么生是手擎日月底句（莫开摩瞌眼。代云两两。又云有未参堂人。又云云门大师来也）又云。周游四天下道。我知有须弥顶上着得几人（休行高高山顶代云唯有和尚一个。又云某甲相唤去。又云俱）复云。举步已经诸佛刹。是尔草鞋踏破多少（不可借路经过。代云若与么可惜许又云与老师还草鞋钱。又云一双两双）。
    上堂云。长觜鸟芳树不栖。喃喃独语（无耳底听得）摩斯吒沧溟不入战战却回（无眼底见得）三十年后悟去（如猿捉影）提起手云。吽吽（一回抓不得两回抓得）便下座（咄）。
    上堂。举。在众日。僧问如何是佛。窦云。四众围绕（顶天履地）如何是涅槃。窦云。双林树下（日炙风吹）复云。便是钉觜铁舌汉。也卒话会不及。归堂（三段不同收归上科）有时竖起拄杖（劈不开）云。洪机在掌。排巨灵擘太华之峰（未免勘破个汉）复横案云。明镜当台绝。演若逐东西之迳（且向阶下合掌）又以拄杖一划（重言不可吃）云。比拟张麟兔亦不遇。便下座（者边有人立我不如你）上堂云。不与一法作对便。是无诤三昧（我不要无孔铁槌）或是个汉闻我举着。悉能坐断。有甚么近处（顾视左右云阿谁）虽然如此。向后莫辜负人好。便下座（喏）。
　　上堂。举。古人道。明眼汉没窠臼（有人恁么会）我且问尔。各从德山林际下来（如麻似粟）棒喝向尔不能施（大好退倒）语言向尔使不着（一时快活）我既如此（便打）汝合必然（相识满天下）又作么生露得个消息（左右难侍人令）雪窦知尔是个风不入底汉去。便下座（且解眠去好）一日三僧辞。窦把住云。天无门地无户。乱走衲僧拟往何处（问过去处也未）僧皆无对（三人证龟作鳖）窦劈面唾云。枉吃我多少粥饭（为物伤慈）便推出（长安虽乐难久居）示众云。摩竭正令。譬若披沙拣金（何时了也）毗耶杜辞。颇类守株待兔（天堂未就地狱先成）设使顿开千眼（笑杀露柱）未辨机关(赚杀人)点着不来（那里去也）白云万里(谁是个中人)。
    举。永嘉云。六般神用空不空（一二三四五六）一颗圆光色非色（六五四三二一）云门大师拈起拄杖（还提得么）云。是色非色（刺破眼睛）窦云。雪窦即不然（大好有人）圆光一颗儱侗真如（与永嘉同参）神用六般和泥合水（三千里外）塻窑人设斋且致。水中拈月致将一问来（也是不妨归来）有时云。袖头打领腋下剜襟（岂止文殊七佛师）诸方一任翦裁（因谁置得）南山起云北山下雨。衲子作么生话会（且道是放是收）。
    一日上堂。大众才集（切忌别说）窦云。一任诸方贬剥（有谁闻得）便下座（洎乎相见）。
    举。僧问乾峰。十方薄伽梵。一路涅槃门。路头在什么处。峰云。在者里（着口上）窦代僧便喝（虾跳不出斗。有一拶）复有僧问长庆。庆云。问取堂中第二座（将谓杷得住）窦代僧云错（都承他恩力）复有僧问雪窦。窦云。堕坑落堑（多少败缺）自代云。作贼人心虚（便打）。
    上堂云。粪扫堆上。现丈六金身。遇贱则贵（也是）赤肉团上。壁立千刃。遇明则暗（道着）鼻孔辽天底衲僧。试辨雪窦为人眼（也与么去）示众云。一法不通。万缘方透（用无孔铁槌作什么）会与不会成群作队（拈来与我看）筑着磕着。一时拈却（从旦至暮）管取乾坤独露（从来承谁恩力）便下座（咦）。
    上堂云。禅河随浪静（不用澄净）定水逐波清（滩下底）若拄杖子是浪。衲僧便七纵八横（一二三四五六七）忽乾坤大地是浪。便见扶篱摸壁（东西南北上下四维）且道放行好把定好（海母以虾为目）一日云。春雷已发。阳鸟未啼（俱）迷身句即不问。尔透出一字作么生道（三十年养得底事代云非）。
    上堂云。巢知风穴知雨。伶利衲僧未可相许（不审）若问如何。苦哉佛陀。参（咦）。
    举。马大师云。一切语言是提婆宗。以者个为主（铁丸无缝罅）云门大师云。好语是无人问我（铙钩搭索）僧便问。如何是提婆宗。门云。西天九十六种。尔是最下种（当有跨门阃)窦云。赤幡被者僧夺了也。便下座（话作两橛）一日云。山河无隔碍。光明处处透（南山烧炭北山红）传大士骑驴。入尔鼻孔里（一二三四五）见尔诸人不惺惺。却归双林寺去也便下座（诸人看末后句）。
    举。僧问翠微。自到和尚法席。每沐上堂。不蒙一法示诲。意在于何（要吃棒）微云。嫌个什么（放过一着）僧复问洞山。山云。争怪得老僧（落在第二）后有僧问法眼。眼云。祖师来也（似则似是未是）窦云。两个老汉被者僧穿却（有权有实）唯有法眼与他同参（错）若是雪窦门下。吃棒了赶出（犹较些子）。
    上堂云。种种幻化皆生如来圆觉（释迦老子眼睛突出）窦云。住住。三世诸佛是幻。六代祖师是幻。天下老和尚是幻（布袋盛锥）复拈起拄杖（幻不幻）云。拄杖子是幻。那个是圆觉（还我话头来）良久以拄杖击绳床一下（道什么）云。幻出（幻幻）大众拟议（作么作么）窦云。者一队漆桶总无孔窍。以拄杖一时趁下（能有几人）。
    举。夹山问僧。甚处来（问着也无要）云湖南来（踏破草鞋）山云。曾到石霜么（岂是缺少）云。要路经过争得不到（踏着烂如泥）山云。承闻石霜有毬子话是否（辊草里作么）云。和尚也须急着眼（半前半后）山云。作么生是毬子（弄得堪作什么）云趒不出（且无缝罅）云作么生是毬杖（也休靠倒）云勿手足（只解拄门不解柱户）山云。老僧未曾与阇梨相识出去（某甲只管见夹山）窦云。雪窦亲见者僧从石霜来（半开半合）夹山因甚么道不相识（看）。
    举。赵州问僧。甚处来（可惜许）云雪峰来（与赵州同参）州云。雪峰近日有何言句示徒（道得看）僧云。雪峰道。尽大地是沙门一只眼。尔诸人向什么处屙（后来也恁么）州云。尔若过岭我附个锹子去（问头不相谩）窦云。者僧既不从雪峰来。可惜赵州锹子（倾尽此时意虽然如是还我话头来）。
    举。僧问石霜。三千里外远闻石霜有个不顾（堪笑堪笑）霜云是（堪笑）僧云。只如万像历然是顾不顾（可笑可笑）霜云。我道不惊众（可笑可笑）僧云。不惊众是不与万像合。如何是不顾（可悲可悲）霜云。遍界不曾藏（可痛可痛）窦拈云。谁是不顾者（勘破了也）示众云。世界与么广阔。为甚么向雪窦手里乞命（众眼难谩代云归去来也）上堂云。乾坤侧日月星辰一时黑（鸟飞不度）东西不辨南北不分底衲僧。向甚处见雪窦（瞎又云咦。代云堆堆地）上堂。僧问。雪覆芦花时如何。窦云点（眼里打橛）僧云。恁么则为祥为瑞（自伤己命）窦云。两重公案（相逢不出手）复成一颂。雪覆芦花欲暮天（迦那提婆来也）谢家人不在鱼船（不知何处是乡关）白牛放却无寻处（突出难辨）空把山童赠铁鞭（望空启告。又云有同道在）。

洞庭语录

    窦云。宗乘一唱（独露大方）三藏绝诠（风行草偃）祖令当行（缩头去也）十方坐断（天不高地不厚）其有达士（也在甚么处）不避死生（水不借路）眨上眉毛（也太险）出众相见（打不着）问。人天普集（如麻似粟）伫听雷音（聋却耳根）学人上来。乞师垂示（被你领取）窦云。十万八千不是远（近哉乎）僧云。与么则大众沾恩也（筑着你鼻孔）窦云。后五日看（放过一着）问。师唱谁家曲。宗风嗣阿谁（自屎不觉臭）窦云。分明记取（须到如此）进云。与么则昔日智门。今朝和尚（伏惟）窦云。有甚么交涉（疋上不足疋下有余）问。如何是诸佛本源（作么作么）窦云。千峰寒色（眼见如盲口说如哑）僧云。向上更有事也无（你须问取）窦云。雨滴岩花（难凑泊也）问。如何是和尚为人一句。窦云。量才补职（佛祖绝境界）僧云。谢师方便（咦）窦云。自领出去（恩大难酬）窦乃云。一问一答（还会么）总未有事在（有么有么）直饶乾坤大地草木丛林。尽为衲僧。异口同声各置百千问难。也不消长老弹指一下（金刚铸铁券）并乃高低普应。前后无差（一二三三二一）旷祖。佛之妙灵廓天人之幽迹（恁么恁么不恁么不恁么）如是则何假觉城东际。五众咸居古佛庙前。此时参毕（龙头蛇尾）窦在杭州灵隐。授疏了众请升座。时有僧问。宝座先登。于此日请师一句震雷音（点铁化为金玉易）窦云。徒劳侧耳（劝人除却是非难）僧云。恁么则一音普遍于沙界。大众无不尽咸闻（是柱不见柱）窦云。忽有人问尔。作么生举（无人见库）僧云。三十年后敢为流芳（不缺礼拜又作么生）窦云。赚了也（后人标榜）乃云。天下绝胜之觉场。灵隐导师之广座（一步易两步难）暂借卑僧升陟（还我话头来）实愧非材（争之不足）岂敢于五百员衲子前（一坑埋却）提唱佛祖。抑扬古今（何不从此去）炫耀见知。耻他先作（雪窦面前事）假饶说得。天雨四花地分六震（诸人安身立命处）于曹溪路上。一点使用不着（颠言倒语）何以行脚高士（㘞）有把定世界函盖乾坤底眼（快便难逢）谁敢错误丝毫（在甚么处）其知有者必共相悉（假饶与么去得只半途）窦在灵隐。诸院尊宿茶筵日。众请升座。僧问。禅侣尽临于座侧。未审师还说也无（多少人要与么底）窦云。寰中天子。塞外将军（上峥嵘无天）僧云。恁么则一震雷音满大唐也（还有耳也无）窦云。看取令行（瓦解冰消去也）乃云。上士相见。一言半句。如击石出火（未免傍观之哂)瞥尔便过应非。即言定旨滞句迷源（有也有也）从上宗乘合作么生议论（为物伤慈）直得三世诸佛不能自宣。六代祖师全提不起。一大藏教诠注不及（大家在者里）所以棒头取证。喝下承当。意句交驰并同流浪。其有知方作者。相共证明（去去与谁同）。
    上堂。问。向上一路千圣不传。和尚从何而得（问杀个老汉）窦云。将谓是衲僧（莫认影好）僧云。恁么则大众沾恩。学人礼谢也（领杀个老汉）窦云。龙头蛇尾（也有几个）问。选佛场开。还许学人选也无（未免老婆禅）窦云切忌点额（一句两句）僧云。恁么则心空及第归也（有人点头）窦云。阶下汉（道道）窦乃云。如天普盖（绝毫绝厘）侣地普擎（鸟飞不度）有如是自在（重如毫轻如山）具如是威德（三世诸佛悉是儿孙）谁不承恩（眼见耳闻）谁不景慕（放下一着）过去诸圣于无量劫勤苦受尽（只宜拄杖子）所得秘要法门（低声低声）今将普示大众（苦哉佛陀耶）不用纤毫心力（傍观之哂）各请一时验取（不用皮袋里）于此蔫得（毛凡道不辜负你）便能求出四流。高步三界（也是）其或不知（他日难点削）刚是诸人讳却（便喝）窦初到院升座。僧问。杖锡已居于此日。请师一句定乾坤（时节难逢。岂有今日事）窦云。百杂碎（一二三四五六七）进云。恁么则海宴河清去也（争奈口头）窦云。非公境界（见之不取思之千里）问。如何是佛法大意（多少人恁么会）窦云。龙吟雾起。虎啸风生（谁敢近傍）问。如何是祖师西来意（好几个）窦云。山高海阔（道将一句）僧云。学人不会（无人举着）宝云。紧帩草鞋（争头底在甚么处）乃云。未来翠峰（突杀天下人）多人疑着（有眼有耳）及乎亲到一境萧然（也须打破）非同善财入楼阁之门。暂时敛念（虾蟆窟里出头来）莫比维摩掌中世界。别有清规（鹅王择乳素非鸭颣）冀诸人饱足观光（作么生道得作么生举）以资忻慰（普同供养）。
    上堂。僧问。和尚未见智门时如何（须拾得口吃饭）窦云。你鼻孔在我手里（错。又云见之不取）学云。见后如何（须问过好手）窦云。穿过髑髅（错。又云什么处去也）有僧礼拜起云。请师答话（几个目瞳）窦便棒（掣电之机）僧云。岂无方便（攸久难得人）窦云。罪不重科（放过一着）复有一僧出来礼拜起云。请师不答话（脚下岂点地）窦云。两重公案（人从陈州来不得许州信）僧云。谢师答话（不顾丧身）窦亦棒（崖崩石裂）乃云。释迦已灭。弥勒未生（达磨来也）正当今日佛法。委在翠峰（有么有么）放开捏聚总由者里（将谓者汉）放开也七纵八横（尽虎作狸）是处填沟塞壑（一手抬一手搦）捏聚也天下老和尚尽在拄杖头（古路无人到）不消一札（笑倒天下人。又云自领出去）。
    上堂。僧问。如何是缘生义（途中善为）窦云。金刚铸铁券（大冶磨砻兮不下）僧云。学人不会（暗里打着）窦云。闹市里牌（两重公案）僧云。恁么则行到水穷处。坐看云起时（相见浑无事不来还忆君）窦云。列下（好与么去也）问。如何是维摩一默（古今与么会）窦云。寒山访拾得（那里得个消息来）僧云。恁么则入不二之门也（蹉过了也）窦云。嘘（合取作家眼目好）复成颂云维摩大士去何从（莫随他脚跟转）千古令人望莫穷（以已方人作么）不二法门休更问（相牵入火坑）夜来明月上高峰（可惜许）。
    上堂。僧问。如何是实学底事（直饶与么去三十棒）窦云。针札不入（费力不少）僧云。乞师方便（你也恁么）窦云。水到渠成（一个两个）问。如何是教外别传一句（雪窦末到）窦云。看看腊月尽（输却林下人）僧云。恁么则流芳去也（三人中必有我师）窦云。哑子吃爪（雪窦门下）问。言迹之兴异途之所由生不犯锋铓请师道（末敢容易）窦云。谁家无白月清风（三十年后我也不怪）僧云。还当也无（向后换手打去）窦云。土上加泥汉（黄连未是苦）问。如何是学人自己（不知你是谁家子）窦云。乘槎斫额（甚么处去也）僧云。莫只者便是（适来道甚么）窦云。浪死虚生（千佛叉手立）窦乃云。剑轮飞处日月沈辉（大有人落太冶之手）宝杖敲时。乾坤失色（能事不容）众魔从兹瞻裂（宇宙风清）千圣由是眼开（以字不成八字不是）其如二听不圆（迷逢达磨）震迅雷而莫觉（释迦弥勒无分）孤根将败（万里一条铁）霈春雨以非滋（打不着）致使凡圣岐分悟迷泒列（一二三四五六七）奔驰七趣（一出一入）汨没四流（半合半开）重业相缠（堆山积岳）无有休日（日居月诸）尔诸禅德（眉横鼻直）觊善参详（昆仑嚼生铁）如人上山（脚头脚底）各自努力（无孔铁槌）。
    上堂。僧问。昭昭于心目之间。而相不可睹。晃晃在色尘之内。而理不可分。既于心目之间。为甚么不睹其相（忆得送人时）窦云。花须连夜发。莫待晓风吹（壁立万刃）僧云。恁么则云散家家月（说向阿谁）窦云。毗婆尸佛早留心（针头削铁）僧方礼拜(碧潭空界月）窦。以拄杖打一下云。不得放过（费力不少）问。四十九年说不尽底。请师说（人谓针觜铁舌)窦云。争之不足（两镞蒺䔧）僧云。谢师答话（疋下有余）窦云。铁棒自看（痛处下针锥）问。如何是把定乾坤眼（莫自欺）窦云。拈却鼻孔（合取作家眼目）僧云。学人不会（铁作心肝也断肠）窦云。一喜一悲（归去来也）僧拟议（屈杀个老汉）窦云。苦（果然）问。猿抱子归青嶂后。鸟𠾑花落碧岩前。古人意旨如何（阿谁如你）窦云。夹山犹在（久后难论）僧云。和尚如何（德兮不孤）窦云。依稀似曲才堪听。又被风吹别调中（雪上加霜）僧问。如何是翠峰境（到诸方举）窦云。春至桃花亦满溪（错）僧礼拜（去得好）窦云。山僧今日败缺（果然）有人点检得出。许他顶门上一只眼。便下座（不误道爱韶阳新定机）。
    上堂。僧问。古人借问田中事。插锹叉手意如何（你问得一半）窦云。人从陈州来。不得许州信（一三三二两两）问。古人道。有读书人报来意旨如何（吃嘹舌头）窦云。且在门外立（同道方知）学云。请师相见（若何若何）窦云。任是颜回亦不通（壁立万刃）乃云。立宾立主。剜肉作疮（为法忘身）举古举今抛沙撒土（平出）直下无事（佛祖无分）正是无孔铁槌（谢证明也）别有机关（把手共行）合入无间地狱（觅此人也少）明眼衲子应须自看（几人蹉过去也）。
    上堂。僧问。古人一喝不作一喝用是否（学言语汉）窦云。是（失）僧便喝（若与么去）窦便棒（得）僧无语（道道）窦云。谑我（但惟但惟）问。古人道。有佛法处不得住。无佛法处急走过。意旨如何（赵州犹在）窦云。气急杀人（有么有么）僧拟议（走过走过）窦云。甚么处去也（拘留孙佛）问。只在目前。为什么再三不睹（也此色多）窦云。截耳卧街（逐而不去）僧云。恰是（莫劳心力）窦云。令我攒眉（何止一两句）问。黑豆未生芽时如何（相逢者少）窦云。喂驴喂马（咬定牙关）僧云。生后如何。窦云。透水透沙（乃佛乃祖）僧礼拜（惭愧不少）窦云。一似不斋来（安处即难、难处即安）问。功巧诸伎艺。尽现行此事。如何是此事（十九六十三）窦云。诸方榜样（雪窦不多）僧云。莫便是学人会处也无（洎乎相似）窦云。有头无尾汉（桥流水不流）窦乃云。过去诸如来。斯门已成就（水到渠成）放过一着（扶起得么）现在诸菩萨。令各入圆明。两重公案（一任何你了也）未来修学人。总被翠峰穿却鼻孔（能有几个）。
    上堂云。智者聊闻猛提取（作么作么）莫待须臾失却头（与谁道着）。
    上堂。僧问。如何是脱𤪙御服。挂弊垢衣（遇贵则贱遇贱则贵）窦云。垂手不垂手（果然）僧云。乞师再垂方便（千闻不如一见）窦云。左眼挑筋。右眼抉肉（两两三三）问。龙门争进举。那个是登科（恁么题取好）窦云。重遭点额（苍天苍天）进云。学人不会（地狱门前）窦云。退水藏鳞（不曝腮是好手）问。独步丹霄时如何（过也）窦云。脚下踏索（得得得）进云。天下横行去也（且看脚下）窦云。徐六担板（有人点头）问。学人乍入丛林。诸事不会。未审和尚还拯济也无（不可道是可也）窦云。苏州纸贵（谁更酬价）进云。和尚岂无方便（诸人作么生会）窦云。脑后拔榍（三十年后）窦云。炉鞴之所固无钝铁（咦）良医之门谁是病夫（叱）向后鼻孔辽天。莫孤负人好（觅火和烟得）。
    上堂云。欲得不招无间业。莫谤如来正法轮。便下座（壁立万刃）。
    上堂。才有僧出礼拜（磕着了也）宝云。大众一时记取者僧话头（失却了也）便下座（咄）。
    上堂。大众云集（三千八百）以柱杖抛下（无孔铁槌）云。棒头有眼明如日。要识真金火里看（压良作贱）。
    上堂云。从天降下。从地涌出（拶破面门）南北东西。一棚俊鹘（蹉过也不知）顾杼停机（是个什么）苦屈苦屈（一等收得）。
    上堂云。古人道。譬如掷剑挥空。莫论及之不及（空里钉橛）斯乃空轮绝迹。剑刃非亏（区区地也）好诸禅德。若能如是。心心无知（裂破）即是踞妙峰孤顶（突出难办）非但善财七日不逢（阿谁）设使文殊百劫亲来。也摸索不着（云在岭头闲不彻水流涧下太忙生）。
    上堂。有僧出礼拜了方伸问（退倒三千）窦云。啼得血流无用处。便下座（画虎成狸）。
    上堂云。藏锋剑客。便请施呈（三权犹在）有僧方出来（何不自来）窦云。什么处去也（思之千里）便下座（时乎时不再来）。
    上堂云。语渐也返常合道（有几人）且任诸人点头（耳朵聻）论顿也不留朕迹（作么作么）衲僧又奚为开口（龙头蛇尾）窦以拄杖一划（吽吽）云。上无冲天之计（几时休）下无入地之谋（一进一退）蔡州千个万个（在甚么处）打破只在须臾（苦哉佛陀耶）上堂僧问。寂寂忘言。谁是得者（口上着）窦云。卸帽穿云去（天覆不得）僧云。如何领会（抓着雪窦痒处)窦云。披莎带再归。僧云。三十年后此话大行（孤负个老汉）窦云。一场酸涩（两）问。坐断毗卢底人。和尚还接否（交）窦云。殷勤送别湘潇岸（错）僧云。恁么则学人罪过也（自领出去）窦云。天宽地窄太愁人（迥绝烟尘）僧礼拜（棺木里瞠眼）窦云。苦屈之词。不妨难吐（不免劳心力）问。生死到来如何回避（时节难逢）窦云。定花板上（明如杲日）僧云。莫便是他安身处也无（朝打暮打）窦云。符到奉行（大难大难）窦乃云。达士相逢各各箭锋相拄（败也败也）若也声和响顺形直影端（何有闲工夫）交互不来并同死汉（将谓雪窦是个人）。
    上堂。僧问。达磨未来时。如何。窦云。猿啼古木（一二三）僧云。来后如何。窦云。鹤唳青霄（三二一）僧云。即今事作么生。窦云。一不成二不是（阿呵呵）问。古人道。北斗里藏身意旨如何。窦云。千闻不如一见（眼里人）学云。此话大行（大言也少）窦云。老鼠㘅铁（两重公案）问。古人道。皎皎地绝一丝头。只如山河大地又且如何（全舌去好）窦云。面赤不如语直（果然）僧曰。学人未会（分明重记取）窦云。遍问诸方（静处娑婆诃）乃云。映眼时若千日（瞎）万像不能逃影质（道什么）凡夫只是未曾观（此老自知羞好）何得自轻而退屈（苦屈苦屈）窦拈起拄杖云。把定世界不漏丝发。还观得也无（傍若无人）所以云门大师道。直得乾坤大地无纤毫过患分。只是转句（退后三千）不见一色。犹为半提（远行近归）直得如此。更须知有全提时节（打叠也未）诸上座。翠峰若也全提。尽大地人并须结舌（分开未在者个）放一线道转见不堪（孤危未在作家）以拄杖一时趁下（停因长智）上堂。僧问。如何是翠峰境（以者个为主）窦云。有眼底见（何不问个汉）学云。如何是境中人（依旧智短）窦云。贪观白浪失却手桡（莫放过好）问。如何是和尚家风（举得莫鉴）窦云。客来须看（土旷人稀）进云。恁么则学人得见也（多少点头也无）窦云。三十年后（百千年后不道无）问。如何是第一义（俱）窦云。道士倒骑牛（黑如漆）学云。乞师再垂方便（得）窦云。无孔铁槌（明如日）问。道远乎哉（言出于己）窦云。青山夹乱流（相别相逢）学云。恁么则得闻于未闻去也（不可止于人）窦云。千里万里（归去来）问。如何是吹毛剑（斩也）窦云。苦（祖师丧了也）进云。还许学人用也无（不惜性命）窦云。嘘（了）窦乃云。大众前共相酬唱。也须是个汉始得（何不早举）若未有奔流度刃底眼。不劳拈出（鼻孔里底）所以道。如大火聚。近着则燎却面门（背地点头去）亦如按太阿宝剑冲前则丧身失命（不肯孤负从上）窦乃颂云。太阿横按祖堂寒（突出目前）千里应须息万端（快便难逢）莫待冷光轻闪烁（遍界髑髅寒）复云。看看（㘞）便下座（昆仑嚼生铁）。

拈古

    举。米胡问云。近离甚处（细处人不知）僧云。药山（用得一丸）米云。药山老子近日如何（箕里观见）僧云。大似顽石一般（曾知罗筛）米云。得恁么郑重（石压筝斜出）僧云。也无提拨处（果然）米云。非但药山米胡亦恁么（吃着如苦辛）僧近前顾视而立（令我忆德山）米云。看看。顽石动也（放过一着）其僧便出（出了也无）窦拈云。米胡也纵夺可观（有个什么）争奈死而不吊（有权有实）。
    举。罽宾国王仗剑。诣师子尊者所乃问。师得蕴空否（实须问得）尊者云。已得（万里一条铁）王曰。可施我头（实须道得）尊者曰。身非我有岂况于头（风吹不入）王遂斩之（实须斩得）白乳高丈余（水洒不着）王臂自落（实须知痛痒)窦拈云。作家君王天然有在（也是）。
    举镜清于僧堂前。自击钟子云。玄沙道底玄沙道底（鸟龟锁破壁）时有僧。出来云。玄沙道什么（口皮在甚处）镜清作一圆相（向背后问讯）僧云。若不久参争知恁么大（家见他也无）清云。还我草鞋钱来（到如此始得）窦拈云。洎被打破蔡州（一槌两当）。
    举。宝公云。终日拈香择火。不知身是道场（劈不开）玄沙云。终日拈香择火。不知真个道场（提不起）窦拈云。一对无孔铁槌（两两）。
    举。五通仙人问佛云。佛有六通。如何是那一通（用尽多少通）佛召五通仙人（争奈那一通）仙人应喏（还有五通也未）佛云。那一通尔问我（万里一条铁）窦云。老胡元不知有那一通。却因邪打正（理不曲断。人云岂止而已）。
    举。思和尚令石头送书去让和尚处云。回日与子个鈯斧子住山去（因风吹火）石头才到让和尚处便问。不慕诸圣。不重己灵时如何（拔贪作富）让云。子问太高生。何不向下问将来（见得巧艺）石头云。乍可永劫沉沦。不求诸圣解脱（崖崩石裂）便归。（脚下底）思和尚问书达否（不觉丑）头云。书亦不达。信亦不通（道什么）去日蒙和尚许鈯斧子。便请（一起一倒）思垂下一足（是则是可惜许）头便礼拜（不与时人同）窦拈云。石头洎担板过却（有后人在）又云。大小让师不解据令（有实有权）。
    举。长髭到石头处（后人标榜）头问。甚处来（不可不问）髭云。岭南来（草鞋露重）头云。大廋岭头一铺功德。还成就也未（洪波浩渺白浪滔天）髭云。成就久矣。只缺点眼（有心来由）石头云。莫要点眼么（将错就错）髭云便请（果然只与么）头垂下一足（通霄有路）髭便礼拜（照天照地）头云。见什么道理。便礼拜（若无此语）髭云。如红炉上一点雪（干不尽）头便休（有什么饆饠䭔子)窦拈云。无眼功德有什么点处（壁立万刃）德山和尚到龙潭。问。久响龙潭。及乎到来潭又不见。龙又不现（有气息在）龙潭云。子亲到龙潭（败缺不少）山休去（看看）窦拈云。将错就错（同道方知）又云。大小德山（果然）。
    窦一日因事举。往日有老宿。一夏不为师僧说话（尽谓正令方行）有僧自叹云。我只恁么空过一夏。不望和尚说佛法。得闻正因两字也得（可痛可悲）老宿聊闻云。阇梨莫𧬊速。若论正因。一字也无。恁么道了扣齿云。适来无端恁么道（好笑好笑）邻壁有老宿。闻云。好一釜羹。被两颗鼠粪污却（是什么）窦拈云。谁家锅釜无一两颗（也是也是）观和尚见新到来（败也）观作面引次示之（过也）其僧便去（勘过始得）观晚间问第一座。今日新到在什么处（一赛两彩）第一座云。当时去也（实头人难得）观云。是即是只得一撅（早知与么）窦拈云。老观大似失钱遭罪（截头觅活）。
    举。外道问佛。不问有言。不问无言（异中异也）世尊据坐（昆仑嚼生铁）外道礼拜云。世尊大慈大悲。开我迷云令我得入（剑去久矣）外道去后。阿难问佛。外道有何所证而言得入（为众竭力）佛云。如世良马见鞭影而行（儿孙依之而行）窦拈云。邪正不分过犹鞭影（分而不分）传大士云。夜夜抱佛眠（手臂不向外）朝朝还共起（脚头脚底）起坐镇相随（无孔铁槌）如身影相似（头上漫漫）要识佛去处（咦）只者语声是（突出难辨）玄沙云。大小传大士。只认得个昭昭灵灵（半合半开）窦拈云。玄沙也是打草蛇惊（强弱俱扶）宝公令人传语思大和尚。何不下山教化众生。目视云汉作什么（什么什么）思大云。三世诸佛被我一口呑尽。何处更有众生可度（只么只么）窦拈云。有什么屎臭气（一状领过）赵州云。至道无难。唯嫌拣择（铁壁铁壁）才有语言。是拣择是明白（早知与么）老僧不明白里。是尔作么生护惜（区区地也）时有僧问云。既不明白里。护惜个什么（似知时节）州云。我亦不知（壁立万刃）僧云。和尚既不知。为什么道不在明白里（可惜许个好拶）州云。问事即得（坐断舌头）窦拈云。赵州倒退三千（一箭两垛）南泉示众云。三十年来。牧一头水牯牛。欲拟东边放。不免侵他国王水草（鼻孔喏）欲拟西边放。不免侵他国王水草（两重公案）不如随分纳些子。免被官主劳挠（头角峥嵘）长庆云。尔道南泉前头为人。后头为人（随娄搜汉）云门云。且道牛内纳牛外纳（为物伤慈）直饶道得纳处分明。我更问尔牛在甚处（诸人只与么去）窦拈云。一时穿却（牛头牛尾）邓隐峰在襄州破威仪堂。只着衬衣于砧槌边举槌云。道得即不打（眼眸重三斤）于时大众默然（休得也未）隐峰便打一下（寡不敌众）窦拈云。果然果然（谁能辨别）僧问玄沙。大耳三藏第三度为什么不见国师（你问也未）玄沙云。尔道前来两度还见么（莫怪与么便去）窦拈云。败也败也（吽吽）。

室中举古

    举。睦州问僧。近离甚处（彼此谁辨）僧云。河北（也是）州云。河北有个赵州和尚。曾到么（事生叮咛）僧云。某甲近离彼中（虚头虚头）州云。赵州有何言教示徒（舌头长多少）僧云。每见新到便问。曾到此间来么（与赵老同参）云。曾到。赵州云。吃茶去（狗衔赦书）忽云。不曾到赵州。亦云吃茶去（达磨无齿）睦州云。惭愧（惯得其便）却问僧赵州意作么生（来由在之）僧云。只是一期方便。（噫）睦云。若哉赵州。被尔将一杓屎泼了也。便打（依令而行）睦州却问沙弥。尔作么生。沙弥便礼拜（扶得者僧也无）睦州亦打（露柱吃始得）其僧往沙弥处问。适来和尚打尔作什么（勘破睦州）沙弥云。若不是我和尚不打某甲（便打）窦云。者僧克由叵耐。将一杓屎泼他二员古佛（平出）诸上座。若能辨得。非唯赵睦二州雪屈（什么处去也）亦乃翠峰与天下老宿无过（在甚么处）若道不得。到处泼人卒未了在（富不学奢）。
    举。僧问长庆。如何是正法眼。庆云。有愿不撒沙（杲日丽天）保福云。不可更撒也（什么处去也）窦云。夫宗师决定以本分相见。不敢撒沙（谁分上事）且那个是诸人正眼（何必）不受人瞒底汉。出来对众道看。共相知委（却请）若道不得。翠峰一一与尔点过（放光动地也未）开眼也着合眼也着（我见灯明佛本光瑞如此）。
    举。黄檗有六人新到。五人作礼。其中一人。提起坐具作一圆相（跳不出）檗云。我闻有一猎犬甚恶（不辞咬猪狗去）僧云。寻羚羊声来（弄响汉）檗云。羚羊无声到汝寻（小慈妨大慈）僧云。寻羚羊迹来（自领出去）檗云。羚羊无迹到汝寻（此老不易）僧云。寻羚羊踪来（合取狗口）檗云。羚羊无踪到汝寻（便打）僧云。恁么则死羚羊也（果然）檗便休（是则是可惜许）到来日上堂云。猎犬在甚处（至今得个劳烦）僧便出来（个钝汉）檗云。昨日公案未了。老僧休去。你作么生（当断不断却招其乱）僧无语（作家也无）檗云。将谓是本分衲子。元来是义学沙门。以拄杖打出（贱过后张弓）窦云。只如声响踪迹既无。猎犬向甚处寻逐（幸自纵远）莫是绝声响踪迹。见黄檗么（驴屎比马粪）诸禅德。要明陷虎之机。也须是本分衲子（暂时不在）举。外道问佛。不问有言。不问无言（谁谓外道）世尊良久（风吹不入）外道云。世尊大慈大悲。开我迷云令我得入（可惜许）窦云。诸禅德。迷云既开。决定见佛（在甚么处）还许他同参也无（因谁致得）若共相委知。则天下宗师。并为外道伴侣（百千年后不道无）如各非印证。则东土衲僧。不如西天外道（心不负人面无惭色）。
    举。龙牙和尚问翠微。如何是祖师西来意（脚跟下聻）翠微云。与我过禅板来（若不与龙牙）牙取禅板与翠微（令后人与么去）接得便打（便打）牙云。打即任打。要且无祖师意（去去）后又问临际。如何是祖师西来意（不误为龙牙）际云。与我过蒲团来（疏而不漏）牙取蒲团与临际（不入虎穴争见虎兕）接得便打（果然）牙云。打即任打。要且无祖师意（大有人不见）窦云。临际翠微。只解放不解收（扶强不扶弱）我当时若作龙牙。待伊索蒲团禅板。拈得劈胸便掷（扶弱不扶强）。
    举。椑树问定山。不落数量请师道（多少人与么会）山提起数珠云。是落不落（月中断井索）树云。圆珠三窍人人有。请师圆前话（快便难逢）山便打（令不浪行）树便去（云生足下）山云。三十年后捶胸大哭去在（末后太殷勤）树果后开堂示众道。三十年前。被定山老子瞒我一上。不同小小（好语不出口）窦云。定山用即用争奈险（一家有事）椑树知即知。要旦未曾具择法眼（也百家忙）试请辨看（只与么去雪窦也须失利）。
    举。雪峰问投子。一槌便成时如何（问则问得）投子云。不是性𢤁汉（答即答得）峰云。不假一槌时如何（自救不了）投子云。者漆桶（裂破）窦云。然则一期折挫雪峰（早是迟回）且投子是作家炉。鞴（闭门造车）我当时若作雪峰待投子道不是性𢤁汉。只向伊道。钳槌在我手里（失却一双眼）诸上座。合与投子着得个什么语（太无厌生）若能道得。便乃性𢤁平生光扬宗眼（暗里见人）若也颟顸。顶上一槌莫言不道（赖有个一着在）。
    举。赵州问僧。曾看法花经么（垛根底）僧云。看来（为甚失却瞳人）州云。衲衣在空闲。假名阿练若。诳惑世间人。尔作么生会（道着）其僧拟礼拜（大好礼拜）州云。尔披衲衣来么（一去不再来）僧云披来（难得难得）州云。莫惑我（德分不孤）僧云。如何得不惑去（快然自得）州云。莫取我语（即便请道）窦云。大小赵州龙头蛇尾（随处作主）诸人若能辨得。便乃识破赵州（嘘嘘）如或不明。个个高拥衲衣。莫惑翠峰好（除非眼里无筋底）。
    举。长髭问僧。甚处来（抱赃叫屈）僧云。九华控石庵（不同）髭云。庵主是什么人（知得主也未）僧云。马祖下尊宿（如虚）髭云。名什么（与么也走去）僧云。不委他法号（可惜与么）髭云。他不委尔不委（不委莫举）僧云。尊宿眼在甚处（堪任也未）髭云。若是庵主亲来。今日也须吃棒（分明打着）僧云。赖遇和尚放过某甲（家俬难扬）髭云。百年后讨个师僧也难得（长安虽不是久居）窦云。是则二俱作家。要且只解收虎尾。不能据虎头（从苗辨地）若便德山令行。并须瓦解（因语识人）。
    举。保福示众云。此事如击石火闪电光（转过那边）构得构不得。未免丧身失命（好衲僧行履）僧便问。未审构得底人。还免丧身失命也无。福云。适来且致。阇梨还构得么（同途不同辙）僧云。若构不得未免大众笑（更答得一点好）福云。作家作家（可惜许）僧云。是什么心行（饿狗啮枯骨）福云。一杓屎栏面泼不知臭（有人点头去）窦云。诸上座。保福有生擒虎兕底爪牙（点）者僧也不易相敌（从容难语）虽然如此。要且放过保福一着（以猊取）人只如翠峰与大众。还许诸方检责也无（大海从鱼跃）若免不得。平地上死人无数（只恐诸人孤负）其中有得活底么（要落草去）窦拈起拄杖云。来也来也（将谓此人）。
    举。归宗锄草次。见一条蛇。以锄斩之（两镞蒺䔧）僧见便问。久响归宗。元来是个粗行沙门（岂止与么去）宗云。尔粗我粗（是则是）后雪峰问德山。古人斩蛇意旨如何（斩也）山便打（㘞）峰便走（脚头聻）山召云布衲（被吹别调中）峰回首（也知得心肝）山云。他后悟去方知老汉彻底老婆心（土旷人稀）窦云。归宗只解慎初不能护末（有权也有实）德山颇能据令。且未明斩蛇（有照也有用）宝召大众云。看翠峰今日斩三五条（因邪打正）以拄杖一时打下（一二三四五）。

勘辨

    问僧甚处来（随第几机）僧云。和尚问谁（咦）窦云。我问尔（鹘提鸠）僧云。何不领话（情知尔底）窦云。翠峰今日败缺（无则宽恕沧海也须干）宝华侍者来看雪窦。窦问宝华。多少众（且许算人）侍者云。不劳和尚如此（一条绿水绕青山）窦云。我好好问。尔勃跳作什么（动则影现）侍者云。不得放过（静则冰生）窦云。真师子儿（人无远虑必有近忧）吃茶了。窦把住云。适来得恁么无礼（相逢尽道休官去）侍者拟议（赖是尔拟议）被窦一掌云。归去分明。举似宝华（有意气时添意气不风流处也风流）有数人新到至。窦云。新到那（故是）僧云。是（太宋亦如扶桑）窦云参堂去（两重公案）僧便去（个漆桶）窦复唤来来（功不浪施）其僧却回（上来下去驴年得么）窦云。洞庭难得师僧。与尔一碗茶吃（不得中郎鉴还同野舍薪）问。僧甚处受业（将谓雪窦）僧云。天章（可惜许）窦云。将得兰亭记来么（他时有人）僧云。争敢呈似和尚（家家闲家具）窦云。草本不劳拈出（不免随他转却）五人新到。窦云。洞庭绝顶无行路。不假梯航速道看（险）僧云。特来礼拜和尚（两两三三旧路行）窦云。湛水停舟徒夸运济（好个夸运济）僧无语（老胡不如）窦云。过者边来（鸟飞不度）其僧齐过（勘破了也）窦云。将头不猛误累三军。参堂去（诸方难到）问僧。名什么（一旦何来）云义怀（一任答去）窦云。何不名怀义（亲得亲用）僧云。当时致得（无奈阿你）窦云。谁与你安着（还道得也无）僧云。某甲受戒来十年也（见得个老汉）窦云。行脚费却多少草鞋（首尾一齐动）僧云。和尚莫瞒人好（三生六十劫）窦云。我也没量罪过。尔作么生（劳力不少）僧无语（方知行脚师僧）窦云。脱空谩语汉。便打（脑后拔箭）问。新到近离甚处（脚头聻）僧云。兴教（难掉动）窦云。达磨一宗扫土而尽（莫爱筋力）僧无语（时哉时哉）窦云。天上天下唯我独尊（龙头蛇尾）复问僧。阇梨名什么（相逢释道休官去）僧云。宗雅（林下何曾见一人）窦云。雅即不问。作么生是宗（不知明月落谁家）僧无对（道即道得）窦云。且限三日。其僧频来下语（在什么处）窦皆不诺（什么处去也）僧却问。某甲见处只恁么。和尚作么生（好一问）窦云。尔何不问我（若无此语难见雪窦老）僧方拟问（佛手遮不得人心似等闲）被僧连打数下（裂破裂破）问新到。发足甚处（休得始得）僧拍掌一下（只管见）窦云。两重公案（一只一双）僧云。恰是（兵随印转）窦便喝（宾主历然）僧无语（时节难逢）窦云。还我一拍来（此地无金二两）僧拟议（先行不到末后为初）窦云。瞎汉。参堂去（却是笑具底）六人新到。窦问参头。夫为上将须是七事随身。两刃交锋作么生（且打退鼓）僧云。久向翠峰。有此一着（也何妨）窦云。一着放过。还我草鞋钱来（个个且去别时来）僧喝（其赋有诋諆）窦便棒（能有几人）僧约住拄杖与窦一拍（是则是）窦云。未到翠峰。与尔二十棒了也（便打）僧无语（临崖看虎眼）窦云。且在一边（堪作什么用）却问第二副将。作么生（又忧塞北）僧茫然（何必）窦云。一状领过（伏惟伏惟）吃茶了。窦把住参头云。适来公案。者里即恁么。堂中作么生举（少年曾听稚兕歌）僧拟议（许你眼亲）窦打一坐具推出（俱）。

雪峰和尚塔铭（并序）

    夫从缘有者（举来好也）始终而成坏（鸟飞不度）非从缘得者（因谁致得）历劫而常坚（因甚凡圣出入）坚之则在。坏之则捐（龙头蛇尾）虽然离散未至。何妨预置者哉（堆山积岳）所以叠石结室翦木合函（劈不开提不起）般土积石为龛（是什么所在）诸事已备（有么有么）头南脚北。横山而卧（道道）惟愿至时同道者。莫违我意（一等家风）知心者不易我志（风行草偃）深嘱载嘱（耳朵一片皮）幸勉励焉（俱俱）纵饶他日邪造显扬（见么）岂如当今正眼蜜弘（更说看）善思之。审思之（确）。

雪窦传法赐紫           重显注

    兄弟添十字（平出）窦云。国无二君（得）又云知么（阿你）。
    同心着一仪（拈也）窦云。风行草偃（了）又云直与（独立）。
    土主曰松山（险险）窦云。四顾匪绝（类）又云看（摐然）。
    卵塔号难提（最高）窦云。独露相倚（塞）又云险（孤危）。
    更有胡家曲（聋聋）窦云。一西一东（筑）又云大难（一危）。
    汝等切须知（过也）窦云。自南自北（磕）又云会也（与么）。
    我唱泥牛吼（山河）窦云。闻莫举头（响）又云呵呵（片皮）。
    汝和木马嘶（天地）窦云。见应合眼（普）又云抚掌（败也）。
    但看五六月（瞎瞎）窦云。岂可徒然（知）又云吁（分开）。
    冰片满长街（寒毛）窦云。事非草草（然）又云苦（吽吽）。
    薪尽火灭后（铁壁）窦云。去去谁同（噫）又云好住（着力）。
    密室烂如泥（银山）窦云。须到如此（化）又云努力（顶住）。

受师号上堂

    僧问。皇恩已降。海众同观。学人上来。愿闻举唱（阿谁如你）宝云。好音在耳人皆听（东西南北）进云。听后如何（耳始聋也）窦云。问着元来总不知（漏逗不少）僧云。学人到者里实谓不知（大言易出）窦云。许尔是个草贼（放过一着）复云。禅家流还如战将。见斗勇健索不来。即便擒下（方知个老解与么）虽一期之作。争似借水献花唱太平歌好（也是）夜雨山草滋。爽籁生古木（金不博金）闲吟竺仙偈（在什么）胜于嚼金玉（来也来也）蟋蟀啼坏墙（突在一边）茍兔悲局促（什么什么）道人优昙花（天覆不能）迢迢远山绿（鸟飞不度）是知道无不在（却是道着）谁云间然（只个一句而已）故天有道以轻清（云飞雨下）地有道以肃静（山高海阔）谷有道以盈满（还应得也无）君有道以敷化故（出来看）我今上皇帝。金轮统御。睿泽霶流（道得也未）草木禽鱼无远不及（谁过那边）岩野抱疾之士。俄承宠光（金香炉下铁昆仑）此生他生。无以云报（崖崩石裂）贤守司封。高扶尧舜（月白风清）下视龚黄（海宴河清）袭千载之雅风（填沟塞壑）锁万邦之春色（泰平无象）伫当明诏（阖国咸知）别振休声（谁是知音）贰车屯田。诸厅朝宰（一亲一疏）不敢饰辞褒赞（还听得此话么）仲尼言云。吾祷久矣（万里一条铁）。

