大正新修大藏经第 01 册 No. 0070 数经


　　No. 70 [No. 26(144)]

　　佛说数经

　　西晋沙门释法炬译

　　闻如是：

　　一时，婆伽婆在舍卫城东园中鹿讲堂。彼时数婆罗门，中食后行彷徉，而行至世尊所。到已，共世尊而相慰劳。而相慰劳已，却坐一面。彼数婆罗门却坐一面已，白世尊曰：“此瞿昙！我欲有所问，听我所问。”

　　“听汝问，婆罗门！随意所乐。”

　　“此瞿昙！此鹿讲堂次第作、次第成。瞿昙！此鹿讲堂初上减梯，如是二三四。瞿昙！如是此鹿讲堂次第得上。瞿昙！此御象者，次第教授、次第学，谓手执钩。瞿昙！此乘马者，次第教授、次第学，谓已䩭靽。此瞿昙！谓刹利种，次第教授、次第学，谓执弓箭。瞿昙！此婆罗门，次第教授、次第学，谓学诗章。瞿昙！我等学数，数以存命。若数弟子，谓有小儿，被初一二数之，二三二三、若十若百、若增多。如是，瞿昙！我等学数，数以存命，次第教授、次第学，谓学数。沙门瞿昙！于此法律，以何教授、何所学而可知？”

　　“汝数，目犍连！若作是说，为等说不？次第教授、次第学，行戒教学。此目犍连！若作是说，为次第说不？于我法律，何以故，此目犍连！于我法律次第有教授、次第行戒次第学？此目犍连！谓彼为比丘初学不久，至此法律亦未从如来教语之。此比丘！身行等净其行，口意等净其行。此目犍连！若比丘，身行等净其行，口意等净其行，彼如来无上御之。

　　“此比丘，当内身身相观行止，至痛意法法相观行止。此目犍连！谓比丘内身身相观行止，至痛意法法相观行止，彼如来无上御之。

　　“此比丘，当守护根门，自护其意护意念，俱自行精进，彼眼见色，当莫受想、莫受他想，谓增上因缘故。护眼根无耻贪忧戚意，不在恶不善法，彼在中学护于眼根；如是耳鼻舌身意根，身意知法，莫受想、莫受他想，谓增上因缘故。是意根无耻贪忧戚意，不善法不在意住，彼在中学自护意根。此目犍连！若比丘，具足诸根门，自护其意，意无染护意，意与念俱等行精进，彼眼见色，亦不受想、不受他想，谓增上缘故。具足眼根无耻贪忧戚意，不在恶不善法，彼在中学自护眼根；如是耳鼻舌身意知法，亦不受想，至彼在中学自护意根，彼如来无上御之。

　　“此比丘，过已过当为等行观，已观屈申持僧伽梨衣钵，若行若住若坐，若眠若觉若说若默，当为等行。此目犍连！若比丘，过已过至行于等行，彼如来无上御之。

　　“此比丘，知床卧已而受之，若在静处，若在树下、空静处、山间窟中，露坐草蓐、林间冢间，彼若在静处，依敷尼师檀结加趺坐，正身意愿，意最在前，除贪嫉意无瞋恚住，莫于他财发于贪，谓他物令我有，净除贪意。如是瞋恚懈怠、睡眠调戏羞耻，除疑贪，离邪离疑、离诸犹豫法，净于疑意，彼弃五盖意着结，智慧羸于淫解脱，至住四禅。如是，目犍连！比丘于淫解脱至住四禅。如是，目犍连！如来为初学比丘多有所益，谓教学教行。

　　“谓目犍连！彼诸比丘上尊，诸王所识，无懈怠住，行于梵行，如来无上御之。谓至竟尽有漏尽，一切沙门瞿昙弟子，如是教授、如是教学，至竟尽近涅槃。此目犍连！非一向或一不或一向。”

　　“此瞿昙！有何因有何缘，言有涅槃求涅槃道？沙门瞿昙！住能教授，或一比丘，如是教授、如是教学，至竟尽至竟向涅槃，或一不如是。”

　　“是故，目犍连！我还问汝，随汝所乐而还报之。于目犍连意云何？善知退罗阅祇道路不？”

　　“唯瞿昙！我善知退罗阅祇道路。”

　　“若有人来，欲至罗阅祇到王所，到汝所而作是言：‘目犍连婆罗门善知数罗阅祇行道路，我欲到罗阅祇至王所而问道路。’汝当作是言：‘汝当以此道正而去，正去已趣彼村，趣彼村已至彼处，是故汝次第当至罗阅祇。谓于罗阅祇，园地快乐，林快乐地快乐，池快乐河水流冷，安隐快乐。当知此、当见此。’彼当受汝教等受其教，受教已以彼道直至彼。直至彼已，反取邪道背而行。彼于罗阅祇，园地快乐至安隐快乐，彼亦不知、彼亦不见。若有人来，有王事欲至罗阅祇，而到汝所，当作是言：‘目犍连婆罗门善知数罗阅祇道路，我欲至罗阅祇，我今问汝道。’汝当作是言：‘汝以此道直而往至，直往已至彼村，至彼村已至彼处。彼次第到罗阅祇，谓彼罗阅祇，园地快乐至安隐快乐，彼知彼见。’此目犍连！何因何缘，有彼罗阅祇？有罗阅祇道路？汝住教授，彼初人得教授，亦不受教授，而取邪道背而去，谓于罗阅祇，园地快乐至安隐快乐，彼亦不知彼亦不见。彼二人如教授，受其教取其道，次第到罗阅祇，谓于罗阅祇，园地快乐至安隐快乐，彼便知彼便见。”

　　“此瞿昙！我当如何？有彼罗阅祇，有罗阅祇道路，我住教授，彼初来人，如所教不受教，取邪道反而往，谓于罗阅祇，园地快乐至安隐快乐，彼亦不知彼亦不见。彼二人如教授，受其教取其道，次第到罗阅祇，谓于罗阅祇，园地快乐至安隐快乐，彼当知彼当见。”

　　“如是，目犍连！我亦当如何？有彼涅槃、有涅槃道，我住教授，或一比丘，如是教授、如是教令，至竟尽近涅槃；或一不如此。此目犍连！谓彼比丘于中受教，于世尊众中受教授所记，谓至竟尽有漏尽。”

　　“已过瞿昙！已过瞿昙！犹若，瞿昙！极好地有娑罗林树，彼守娑罗林者勤修无懈，彼自以力俱彼娑罗树根，以时穿毁视之，以粪投中、以水溉之，若有不满以土满之，若边有草拔已弃之，若边有蔓草弊恶曲戾不直，此所防尽拔已弃之，谓彼弃新生，极长彼初生，随时水治，以粪投中以水溉之。如是，瞿昙！好地娑罗树林，于后时极大转增。如是，瞿昙！谓彼人谀谄为幻，不信懈怠乱志不定，恶智意乱根不定，戒行不勤，不极分别沙门行。沙门瞿昙！不共彼宿，不共如此人住。何以故？瞿昙！如是，彼人为坏梵行者。瞿昙谓彼人无有谀谄，亦无有邪意，信行精进，意常住应于定智慧，顺敬戒学，多分别沙门行。沙门瞿昙！为无所著，共如此人宿止。何以故？瞿昙！如此人者，于梵行者为应法清净。犹若，瞿昙！诸有根香，迦罗为最上。何以故？瞿昙！彼迦罗诸根香首。犹若，瞿昙！诸有娑罗香，赤栴檀是彼之首，何以故？瞿昙！诸娑罗香，赤栴檀为首故。犹若，瞿昙！诸水中华，青忧钵为首。何以故？瞿昙！诸水华，青忧钵为首故。犹若，瞿昙！诸陆地华，须牟尼婆利师为首。何以故？瞿昙！诸陆地华，婆利师为首故。犹若，瞿昙！诸世之论，沙门瞿昙论为最。何以故？沙门瞿昙论，能摄一切异学故。是故，唯世尊！我今自归法及比丘僧。唯世尊！我今持优婆塞，从今日始尽命离杀生，今自归。”佛如是说。常数目犍连婆罗门闻佛所说，欢喜而乐。

　　佛说数经
