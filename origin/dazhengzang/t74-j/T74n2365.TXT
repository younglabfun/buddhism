　　《大正藏》第74卷No.2365


No.2365

长讲仁王般若经会式

　　参堂三礼颂


　　能礼所礼性空寂  感应道交难思议
　　我此道场如帝珠  十方诸佛影现中
　　我身影现诸佛前  头面摄足归命礼

一切恭敬

　　自归依佛。当愿众生。体解大道。发无上意。
    自归依法。当愿众生。深入经藏。智慧如海。
    自归依僧。当愿众生。统理大众。一切无碍。

次梵音颂

　　十方所有胜妙华  普散十方诸国土
　　是以供养释迦尊  是以供养诸如来
　　出生无量宝莲华  其华色相皆殊妙
　　是以供养大乘经  是以供养诸菩萨

次如来呗

　　如来妙色身  世间无与等
　　无比不思议  是故今敬礼
　　如来色无尽  智慧亦复然
　　一切法常住  是故我归依

次散华供养颂

　  世尊导师金刚体  心行寂灭转法轮
　　八辩洪音为众说  时众得道百万亿

香华供养佛

　　南无鹫峰山中五忍教主释迦牟尼如来
　　南无入大寂定放光明释迦牟尼如来
　　南无十方净土同说五忍无量化佛
　　南无东方来入护国界普光菩萨摩诃萨
　　南无巽方来入护国界莲华手菩萨摩诃萨
　　南无南方来入护国界离忧菩萨摩诃萨
　　南无坤方来入护国界光明菩萨摩诃萨
　　南无西方来入护国界行慧菩萨摩诃萨
　　南无乾方来入护国界宝胜菩萨摩诃萨
　　南无北方来入护国界胜受菩萨摩诃萨
　　南无艮方来入护国界离尘菩萨摩诃萨
　　南无上方来入护国界喜受菩萨摩诃萨
　　南无下方来入护国界莲华胜菩萨摩诃萨
　　南无五方来入护国界五大力菩萨摩诃萨
　　南无护佛果行恒转国界无相法门
　　南无护十地行恒转国界无相法门
　　南无五忍菩萨来入护国界无相法门
　　南无对扬化主四地菩萨波斯匿王

次劝请颂

　　至心劝请金刚方  普贤菩萨法轮现
　　所修行愿报得身  普贤行愿悉圆满
　　现护国身金刚手  持金刚杵放青光
　　所起正智犹金刚  能断我法微细障
　　与四俱胝大菩萨  来入日本令护国
　　三灾七难皆消灭  风雨应节国安宁
　　依教令轮现威怒  三头八臂降三世
　　摧伏一切摩醯首  大自在天魔军众
　　能害正法恼生者  令调伏故放青光
　　悉能除遣魔等众  与彼东方持国天
　　及将无量乾闼婆  毗舍阇众为眷属
　  来入法性此道场  哀愍加护修道品
　　至心劝请炎魔方  大虚空藏法轮现
　　所修行愿报得身  修檀等行三轮净
　　现护国身金刚宝  持摩尼宝放白光
　　体净坚固犹金刚  随诸有情求心得
　　与四俱胝大菩萨  来入日本令护国
　　五谷七宝用无尽  衣食丰饶与妙法
　　依教令轮现威怒  甘露军荼利金刚
　　示现八臂甚可畏  摧伏一切阿修罗
　　炎魔鬼神行疫者  令调伏故放白光
　　悉能除遣修罗等  与彼南方增长天
　　及将无量恭畔荼  薜荔多众为眷属
　　来入法性此道场  哀愍加护修道品
　　至心劝请那伽方  文殊师利法轮现
　　所修行愿报得身  正智圆满得自在
　　现护国身金刚杵  持金刚剑放金光
　　无相一乘般若剑  能断自他俱生障
　　与四俱胝大菩萨  来入日本令护国
　　三灾七难尽消灭  阴阳应节国安宁
　　依教令轮现威怒  六首六臂六足尊
　　坐水牛上甚可畏  摧伏一切恶毒龙
　　兴恶风雨损生者  令调伏故放金光
　　悉能除遣恶龙等  富单那众为眷属
　　来入法性此道场  哀愍加护修道品
　　至心劝请羯磨方  摧一切怨法轮现
　　所修行愿报得身  事智圆满得自在
　　现护国身金刚叉  持金刚铃放琉光
　　铃音震击觉有情  以胜般若警群迷
　　与四俱胝大菩萨  来入日本令护国
　　夺精气者令退散  无病长寿国安稳
　　依教令轮现威怒  净身金刚四臂身
　　摧伏一切恶药叉  昼夜伺来夺人气
　　恼害一切有情者  令调伏故放琉光
　　悉能遣除夜叉等  与彼北方多闻天
　　及将无量夜叉等  罗刹婆等为眷属
　　来入法性此道场  哀愍加护修道品
　　至心劝请法界方  转法轮者法轮现
　　所修行愿报得身  行愿圆满住等觉
　　现护国身罗蜜多  持金刚轮放五光
　　毗卢舍那成正觉  请转法轮化有情
　　与四俱胝大菩萨  来入日本令护国
　　二种七难皆除灭  绍隆佛法利有情
　　依教令轮现威德  不动金刚坐石上
　　摧伏一切鬼魅等  惑乱有情诸障者
　　令调伏故放五光  悉具众德破诸闇
　　与彼中天天帝释  无量诸天为眷属
　　来入法性此道场  哀愍加护修道品
　　百亿天龙八部众  来集普会日本国
　　睿山道场长讲院  证知证诚恒法会
　　我等顶戴仁王经  五忍法门无相美
　　甚深般若二护经  恒说十方令不断
　　一切众生悉开悟  百部鬼神恒闻经
　　护国灵验示群生  三灾七难尽消灭
　　绍隆佛种护法藏  利益有情穷后际
　　
自忏悔颂

　　至心忏悔无量罪  我及法界诸群生
　　无明颠倒所迷惑  造作四重五逆罪
　　乃至谤法阐提罪  自作教他见随喜
　　我等今对诸佛前  发露众多极重罪
　　至心惭愧尽忏悔  仰愿十方一切佛
　　已作之罪尽消除  未来之恶更不造

他忏悔颂

　　至心忏悔我父母  六亲眷属所作罪
　　若我父母诸灵等  罪业未尽系地狱
　　畜生饿鬼修罗等  昼夜不息受大苦
　　我等相代尽忏悔  父母六亲所作罪
　　十恶五逆谤法罪  不信因果阐提罪
　　仰愿十方一切佛  拔济我等父母苦
　　
刹利忏悔颂

　　我等至心代国王  五根本罪尽忏悔
　　自在力故取塔物  乃至四方僧祇物
　　或教人取见随喜  皆悉忏悔初根本
　　自在力故毁正法  舍三乘法及一乘
　　又制他人不令修  皆悉忏悔第二罪
　　自在力故制出家  若复有人归佛故
　　剃除须发被法服  持戒毁戒有无戒
　　脱其袈裟逼还俗  或加杖捶复系缚
　　或截手足及断命  自作使他造此恶
　　皆悉忏悔第三罪  已作消灭更不造
　　有自在力作五逆  杀父杀母杀罗汉
　　破和合僧出佛血  皆悉忏悔第四罪
　　有自在力不畏报  拨无因果造恶业
　　刹利所有一切罪  自作教他见随喜
　　我今亲对诸佛像  诸菩萨像诸天众
　　今世过世不覆藏  皆悉忏悔第五罪
　　
大臣忏悔颂

　　我等至心代大臣  五根本罪尽忏悔
　　依倚王力取塔物  乃至四方僧祇物
　　或教人取见随喜  皆悉忏悔初根罪
　　统理国土依王力  破坏村邑城国主
　　或教人破见随喜  皆悉忏悔第二罪
　　统理国土依王力  毁谤正法舍三乘
　　亦制他人不令觉  皆悉忏悔第三罪
　　统理国土依王力  若见有人如来故
　　剃除须发被法服  持戒毁戒有无戒
　　脱其袈裟逼还俗  或加杖捶复系缚
　　或截手足及断命  自作教他造此恶
　　今世过世不覆藏  皆悉忏悔第四罪
　　统理国土依王力  作五逆罪无惭愧
　　杀父杀母杀罗汉  破和合僧出佛血
　　如是五逆无量罪  自作教他见随喜
　　我今亲对百佛像  百菩萨像百罗汉
　　今世过世不覆藏  皆悉忏悔第五罪

受戒颂

　　我等至心受三归  奉请诸佛为戒师
　　自归依佛无上尊  自归依法离欲尊
　　自归依僧众中尊  如来至真等正觉
　　归三宝竟持十善  乃至菩萨大乘戒
　　坚持禁戒无缺犯  无量生中不舍戒
　　法界众生同一体  戒香薰馥五分身

发愿颂

　　我今归依圆满教  于无作境发弘誓
　　圆融十界诸众生  我今誓愿必济度
　　圆融五住一切惑  我今誓愿必断除
　　圆融四门诸道品  我今誓愿必修习
　　圆融三德真佛道  我今誓愿必得成
　　自度度他无间断  尽未来际作佛事

神分颂

　　以此开讲  仁王般若
    所生功德  奉资三界
    二十八天  龙神八部
　　百部鬼神  威光增益
    护持国界  弘仁皇帝
    玉体宝命  天长地久
　　春宫诸王  妃主夫人
    三宝覆护  宝寿长远
    大臣宰相  文武百官
　　诸国使君  诸郡曹府
    身心安稳  普天率土
    万姓安稳  仁王般若
　　波罗蜜经  一切讽诵

次入经文
次结愿颂

　　我等至心发弘誓  十方十世三界天
　　资益二十八天众  梵王帝释及四天
　　天龙八部百部鬼  风雪云雨各各神
　　雷电霹雳大恶龙  天神地祇灵鬼等
　　大小比睿山王等  比良三枳安山王
　　长泽河内诸天神  饭道笠扶淡海神
　　贺茂大神上下族  住吉大神诸眷属
　　气比大神及五子  气多大神诸眷属
　　伊部山王足羽神  多度大神诸眷属
　　名草上下沟口神  八幡大神诸眷属
　　宗像大神诸眷属  贺春大神诸眷属
　　贺罗大神诸眷属  师比御灵诸眷属
　　山林树下护国神  水陆原泽一切精
　　永离业道一切患  乃至烦恼及所知
　　多闻熏习念念增  威光增益恒守护
　　睿山道场正法藏  大日本国及九院
　　兴隆佛法尽后际  恒说一乘利群生

南无阿閦佛

　　资益一切皇灵等  开辟已还诸尊灵
　　上宫太子御灵等  法师天皇御灵等
　　阿倍天皇御灵等  桓武天皇御灵等
　　吉野大后御灵等  崇道天皇御灵等
　　伊豫亲王御灵等  藤原夫人御灵等
　　藤原仲成神灵等  藤原内侍神灵等
　　东夷毛人神灵等  宏胜延命僧灵等
　　结恨横死古今灵  乃至一切神灵等
　　永离八难生天上  随意往生诸佛刹
　　听闻妙法悟无生  得道还来日本国
　　昼夜守护恒不离  睿山道场正法藏
　　大日本国及九院  兴隆佛法尽后际

南无阿閦佛

　　我等至心发弘誓  十方十世诸国土
　　资益现在圣皇帝  宝寿天长体地久
　　十善之化每日新  绍隆为务利群生
　　奉资春宫圣储君  长寿安体固稚城
　　资益皇后及皇妃  九嫔夫人及公主
　　亲王诸王及驸马  延寿无疾得安稳
　　左右大臣及宰相  八省群僚大学等
　　四卫将督将曹府  文武百官诸吏等
　　诸国使君县令等  普天率土缁素类
　　安身长命有道心  坚信因果无五罪
　　禄位增高足股肱  各各百年终化后
　　永离四趣生人天  俱修一乘真妙法
　　愿我等类无量生  不离一念大觉尊
　　多闻熏习念念增  解一法中无量义
　　一念游行十方刹  传说法界诸有情
　　开示悟入佛知见  同证一味真如海
　　还入大恶如梦界  随机说法利群生
　　来集比睿法性山  昼夜恒护正法藏
　　大日本国及九院  兴隆佛法尽后际
　　
南无阿閦佛

　　我等至心发弘誓  十方十世我父母
　　六道众生父母等  师僧同法善知识
　　见闻嫉妒及毁谤  多不如法违眷属
　　见闻随喜及赞者  同共如法顺眷属
　　药喜药荣药信等  弘世全成慧仁等
　　光忠慧德慧赞等  广圆纯德兰行等
　　过现未来诸同法  违顺亲疏同一味
　　皆悉永离八难苦  早得大觉安稳乐
　　自利利他无穷尽  尽未来际作佛事
　　来集法性比睿山  昼夜恒护正法藏
　　大日本国及九院  兴隆佛法尽后际
　　
南无阿閦佛

　　我等至心发弘誓  十方十世冥道官
　　阎魔法王五道神  牛头马头及狱卒
　　司命曹府都尉等  婆罗门仙冥祇众
　　永离业道一切患  威光增益有慈悲
　　昼夜加护比睿山  法性道场正法藏
　　大日本国及九院  兴隆佛法尽后际
　　
南无阿閦佛

　　我等至心发弘誓  十方十世大檀主
　　三千七宝无厌施  一针一草施贫乏
　　造塔造堂造诸院  造像造经奉华香
　　然灯供具田宅园  如是种种诸功德
　　发心修行三乘众  及以方便七觉人
　　始出遍应诸功德  我等随喜及劝请
　　回向发愿及忏悔  开讲转经呗赞颂
　　论议决择诸功德  供养众僧施贫病
　　如是功德资檀主  大伴国道及眷属
　　四大调适万病消  百年安稳百福集
　　禄位增高子孙荣  临终正念安稳故
　　如入禅定无乱想  随意往生诸佛刹
　　见佛闻法悟无生  来集法性比睿山
　　昼夜恒护正法藏  大日本国及九院
　　兴隆佛法尽后际

南无阿閦佛

　　我等至心发弘誓  十方十世四恶趣
　　资益地狱寒热苦  刀山剑林苦园中
　　长夜受苦诸众生  永离地狱罪苦宅
　　近生人天常受乐  远证无上大菩提
　　资益饿鬼饥渴苦  早得饱满甘露食
　　近生人天常受乐  远证无上大菩提
　　资益畜生相啖苦  鹰犬人弓杀害苦
　　无量怖畏无安苦  永离畜生愚痴宅
　　近生人天常受乐  远证无上大菩提
　　资益修罗斗诤苦  乃至饥渴逃隐苦
　　永离修罗恶心宅  近生人天常受乐
　　远证无上大菩提  如是四趣一切生
　　生天以后来集会  大日本国及睿山
　　昼夜恒护正法藏  乃至同法善知识
　　俱修圆行无妨难  早得六根清净位
　　流入一乘大圆海  取宝施主大安乐
　　昼夜恒说真妙法  开悟世世后生类
　　修学福力施日本  兴隆佛法尽后际
　　
南无阿閦佛

　　我等至心发弘誓  佛子某甲及同法
　　此寺东西南北院  所宿所住及往来
　　苾刍沙弥近事众  乃至童子及群生
　　伽蓝护法神鬼等  蚊虻虱虮蚤蚁等
　　多闻熏习念念增  开悟一乘真妙法
　　如说修行不退转  一生修得铜轮位
　　百佛世界成佛道  百菩萨像恒围绕
　　刹那刹那证分真  究竟同证妙觉位
　　
南无阿閦佛
长讲仁王般若经会式
弘仁四年六月七日
愿主最澄记

