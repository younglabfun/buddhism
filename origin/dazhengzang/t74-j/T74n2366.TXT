　　《大正藏》第74卷No.2366

　　No.2366
　　天台法华宗义集一卷（并序）

　　比睿山延历寺付法前入唐受法沙门
                      传灯大法师位义真（奉）


　　窃以实际无相非分别之所知。理性绝言岂思量之所及。然而大雄应物托形像以传真。至圣通神借微言而津道。始自鹿苑以四谛为言初。乃至鹤林以三点为圆极。其间流文猥积象驮负而弗穷。散说森罗龙宫溢而未尽。将使乘蹄以得兔得㝹则忘蹄。藉指而知月。知月则废指。而存形者谓法身定于丈六。带教者谓至道极于篇章。庸夫之偏情非达者之宏论。且夫大阳韬景望舒继其光。能仁税驾开士弘其道。故有马鸣龙树振颓纲于前。摩腾法兰启秘键于后。自尔以降粹哲间出英灵踵武不可胜计。陈隋之代有南岳慧思天台智顗两师。曩在灵山亲听妙法。降诞震旦圆弘一乘。入寂定以澄思发净慧而鉴机。义门重开观法周备。万乘崇敬承甘露之清沷。四众归依餐醍醐之淳味。自后四重更转三学弥恢。巨唐天宝年中。湛然法师以累圣之重规膺千载而孤挺中兴兹道。实赖伊人。法师义例云。一家教门所用义旨以法华为宗骨以智论为指南。以大经为扶疏以大品为观法。引诸经以增倍引诸论以助成。观心为经诸法为纬。织成部帙不与他同。斯固慧水之轻舟妙车之堤路。今之所选先立教观二门。次须举众义节目条列其下。但法门浩博寓浅斯迷。玄理渊深𠊩遇莫测。譬犹片蠡挹海寸管窥天。故粗撮大纲敢以搜缀。或文约而义隐。或往短而复长。欲尽精微事是稠叠。偏标宗要专似粗疏。斟酌失中首尾难处。所以四教五味居首先者此则一代之教纲一门之义府。余法虽多从此而出。勒成一卷名曰天台法华义集。圣朝体包得一化兼吹万。悬玉镜而转金轮。散尧云而开佛日。九流通览已究其端涯。八教洞察亦采其兰菊义真辨非炙輠。智谢泻瓶。空怀随喜之诚终乏赞扬之美。谨序。

教门
    四教义  五味义
    一乘义  十如是义
    十二因缘义  二谛义

观门
    四种三昧义  三惑义


教门

    四教义

　　夫众生机感随乐欲不同。圣人教法逗化缘以各异。经云。自从得道夜乃至泥洹夜所说之法智实不虚。仰寻斯旨深有归。故略选四教用判权实。今释此义略明四门。第一释名。第二引证。第三解释。第四结成。
　　第一释名者。问。四教其名如何？答。一三藏教。二通教。三别教。四圆教也。问。何故此四通言教耶？答。教以诠理化物为义。故言教也。问。教能诠理者可然。化物意何？答。化物者化转物心也。问。约化转有几义？答。有三义。问。三义如何？答。一转恶为善。二转迷成解。三转凡成圣。故云化物。问。何故非三非五。定有四耶？答。大圣于四不可说法用四悉檀。赴缘而有四说。故立四教（四悉檀义在下可明）。
　　第二引证者。问。此四教有证据耶？答。广引诸经其文繁多。今先依一经建立四教。问。何经文耶？答。涅槃经云。下智观故不见佛性得声闻菩提。中智观故不见佛性得缘觉菩提。上智观故见佛性不了了得菩萨菩提。上上智观故见佛性了了得佛菩提。问。此是四乘观智之证。非四教证。何可为证？答。说智之教是即四教。问。四教可然。藏通别圆一一证文如何？答。法华经云。贪着小乘三藏学者。智度论云。迦旃延子自以总明利根于婆裟中明三藏义。成实论云我今正欲论三藏中实义即是三藏教证也。大品经云。三乘同以无言说道断烦恼。大集经云。三人同坐一解脱床。智论云。三人同断正使。同入有余无余涅槃。即是通教证也。智论明不共般若即是不共二乘人说也。如不思议经。即是别教证也。法华经云合掌以敬心欲闻具足道。华严经云圆满修多罗即是圆教证也。
　　第三解释者。约此有四。即四教也。
　　初明三藏教。问。言三藏者何等？答。一修多罗藏。二毗尼藏。三阿毗昙藏也。问。是修多罗等名为梵语耶？为汉语耶？答。梵语也。问。汉语云何？答。修多罗者或言有翻或亦言无翻。初有翻亦有多家不同。然多用法本之翻。毗尼者此翻为灭。阿毗昙者此翻无比法。问。何故云法本等耶？答。出世善法言教之本故云法本。佛说作无作戒能灭身口之恶。是故言灭。圣人智慧分别法义世无所比。故云无比法。问。此法本指何等经论耶？答。法本即是四阿含经也。灭则是八十诵律也。无比法者阿毗昙论也。问。此阿毗昙者若但佛自说欤。若弟子说耶？答。若佛自分别法义。若佛弟子分别法义。皆名阿毗昙。问。是二中指谁说？答。正指佛说。问。佛说经菩萨说名论。佛世未有论。何有阿毗昙耶？答。佛世无论藏者约大乘也。若约小乘可有阿毗昙论。问。假使虽有小乘毗昙是舍利弗说。可非佛说？答。此是佛说已后舍利弗重说耳。问。何以得知佛自说毗昙藏。答。相续解脱经亦名阿毗昙藏故。问。何故此三法通名藏耶？答。以含藏为义。问。含藏何法？答。或言。文能含理。又言。理能含文。故名为藏。今言。三法之名各含一切文理。故名藏也。问。以此三藏对当戒定慧耶？答。可对当也。问。对当如何？答。修多罗则是定岁。毗尼即是戒藏。毗昙即是慧藏。问。何故尔耶？答。四阿含多明修行法也。毗尼正因事制戒防心身口意恶法也。毗昙分别无漏慧法也。问。如此对当义理可然。何故名非次第？答。修行之时戒藏为首。说教之时定藏为先。今依说教故非次第。问。此教明何等理？答。明因缘生灭四圣谛理。问。为何人说？答。正教小乘。傍化菩萨。问。佛于三藏初开三乘。大乘最胜何不以大乘为正，小乘为傍？答。鹿苑初说四谛法轮。俱邻等五人见谛成道。八万诸天得法眼净。但有小乘得道。未有大乘得益。故小乘为正。大乘为傍。问。小乘者何等。大乘者谁耶？答。小乘即声闻辟支佛也。大乘即是菩萨。问。何故名为声闻？答。闻佛声教故名声闻。问。于佛声教即既有多种。今正闻何声教？答。闻说生灭四圣谛理之教。问。闻此声教断何惑耶？答。断见思惑。问。见思之惑其义如何？答。至断惑义当广通之。问。断惑证果经几位耶？答。经历四位即外凡。内凡。分圣。极圣位也。问。于初外凡具几位耶？答。具三位。即五停心位。别想念处位。总想念处位也。问。五停心者何等？答。一慈停心。二数息停心。三因缘停心。四不净停心。五念佛停心也。问。此五停心治几障耶？答。对治五障。慈停心对治嫉妒。数息停心治觉观。因缘治痴。不净治贪。念佛治障道。问。别想念处行相云何？答。五障既除观慧转谛。当更作四念处观破四颠倒。问。四念处及四颠倒者何等？答。四念处者身受心法也。四颠倒者常乐我净也。问。四念处观其意云何？答。观身不净。受无乐。心无常。法无我。问。何故常乐我净名为颠倒？答。凡夫之人约不净等执常乐我净故。问。四念处之与五阴同耶异耶？答。名异义同。问。义同云何？答。身即色阴。受即受阴。心即识阴。法即想行二阴也。问。修四念处有根性别？答。慧解脱根性但修性四念处破性执四倒。俱解脱人修共四念处破事理四倒。无碍解脱人修性共缘三四念处破一切事理文字等四倒。问。总相念处行相如何？答。前已别相念慧破四颠倒。今深细观慧总破四倒。问。此总相念处有几种耶？答。有三种别。一境总观总。二境别观总。三境总观别也。问。外凡可尔。内凡如何？答。于内凡具四位。谓暖位。顶位。忍位。世第一法位也。问。暖位等者其义如何？答。暖位者以别总念处能发似解。十六谛观得佛法气分。譬如钻火烟起。顶法者似解转增得四分如意定。十六谛观转更分明。在暖之上。如登山顶观瞩四方悉皆明了。忍法者四谛中堪忍乐欲也。世第一法者上忍一刹那。凡夫所得最胜善根也？问。内凡位者可尔。分圣具几位耶？答。具四向三果也。问。别名如何？答。须陀洹向。须陀洹果。斯陀含向。斯陀含果。阿那含向。阿那含果。阿罗汉向也。问。须陀洹等者梵语欤。汉语欤？答。梵语也。问。汉语云何？答。须陀洹者此翻云入流。亦名预流。入即预义也。初入圣流故。斯陀含者此云一往来。从此命终而生天上。一往来人间得阿那含故。阿那含者此云不还。又不还欲界故。问。分圣可尔。极圣如何？答。极圣位者即阿罗汉果也。问。于阿罗汉亦有翻耶？答。于名无翻。约义具三。问。三义如何？答。杀贼义。不生义。应供义也。问。此之四位几贤几圣？答。外内二位即贤。分极两位是圣也。问。言贤圣者释名如何？答。贤者邻圣曰贤。能以似解伏见思惑。因似发真。故云邻圣也。圣者正也。苦忍真明发。舍凡入圣。真智见理故名圣人。

    次言辟支佛者。梵语欤，汉语欤？答。梵语也。问。汉语云何？答。此翻缘觉。生于佛世闻说十二因缘顿悟支佛故。问。约此支佛有几种耶？答。且有二种生于佛世。如前所说。若出无佛世只观华飞叶落顿悟支佛。问。外凡内凡。分圣极圣。义理如何？答。几圣阶位之别。断惑证果之义。悉同声闻。更无异途。但以侵习气烦恼为异耳。问。次言菩萨者梵语欤汉语欤？答。梵语也。若具存者应云菩提萨埵。今者从略故云菩萨。问。汉语如何？答。菩提者此云道心。萨埵者此云众生。问。此之菩萨发何誓愿？答。从初发心时发四弘誓愿。问。四弘誓者何等？答。一未度者令度。即众生无边誓愿度。二未解者令悟。即烦恼无边誓愿断。三未安者令安。即法门无尽誓愿知。四未得涅槃者令得涅槃。即佛道无上誓愿成也。问。此四弘誓缘何等境而发心耶？答。未度令度缘苦谛境而发心也。未解令解缘集谛境而发心也。未安令安缘道谛境面发心也。未涅槃者令得涅槃缘灭谛境而发心也。问。发心已后修何等行？答。修六波罗蜜行。问。六波罗蜜者何等？答。一檀波罗蜜。二尸罗波罗蜜。三羼提波罗蜜。四毗梨耶波罗蜜。五禅波罗蜜。六般若波罗蜜也。问。檀波罗蜜等者梵语欤。汉语欤？答。梵语也。问。汉语如何？答。檀者此云布施。波罗蜜此云到彼岸。离生死此岸到涅槃彼岸故。尸罗者此云戒也。羼提者此云忍辱。毗梨耶者此云精进。禅者此云息恶。般若者此云智慧。问。檀波罗蜜对治何弊。乃至般若对治何弊？答。檀波罗蜜者治悭贪。尸罗者治破戒。羼提者治瞋恚。毗梨耶者治懈怠。禅定者治散乱。般若者治愚痴。问。修此六波罗蜜经几时耶？答。经三阿僧祇劫。问。指何时名一阿僧祇耶？答。释迦菩萨从初值释迦文佛至罽那尸弃佛名第一僧祇。从尸弃至燃灯佛名第二僧祇。从燃灯佛至毗婆尸佛为第三僧祇。问。此菩萨三阿僧祇中供养几佛耶？答。俱舍论云。于三无数劫各供养七万。又如次供养五六七千佛。问。论意何耶？答。论即释曰。初僧祇供养七万五千佛。二僧祇七万六千佛三僧祇七万七千佛。问。言值释迦乃至毗婆尸佛者若僧祇初欤若僧祇满欤？答。俱舍颂曰。三无数劫满。逆次逢胜观燃灯宝髻佛。初释迦牟尼。问。颂意如何？答。论释曰。第一僧祇初值释迦。第一僧祇满值宝髻佛。第二满值燃灯佛。第三满值胜观佛。问。此菩萨几时种三十二相因？答。极迟百劫。极疾九十一劫。问。何以得知极疾九十一劫耶？答。弗沙佛观见释迦弟子根熟宜在前度。于宝窟中放光。远照菩萨寻光。至弗沙佛所七日七夜一心观佛目不暂眴。苦行赞叹超弥勒。前九劫成佛。问。以何等法成三十二相因耶？答。成二因具以百福。问。几为一福？答。福义多途难可定判。或云。轮王于四天下自在为一福。或云。帝释于三十三天自在为一福。或云。大千人盲治差为一福。或云。一切人破戒为能说法令舍毁禁为一福。或云。不可譬喻。唯佛能知。问。何州何身何时缘何等物种相因耶。答。于南州得男身。佛出世时缘佛身而种相因。问。修行六度各有满时耶。答。有满时凡有所施而无遮碍。如尸毗王代鸽是名檀满。如须陀摩王舍国获羼护不妄语是名尸满。如羼提仙人为哥利王割截无恨身体平复。是忍辱满。如太施太子为诸众生入海求宝充足穷乏得珠入手。海神见睡即藏其珠。太子觉已誓将此身挹海令尽。天帝感见诸天助之减半。乃至七日翘足偈赞底沙佛即精进满。如尚阇梨仙人入定鸟巢髻中待子能飞方乃出定是名禅满。如劬嫔大臣分阎浮提地而为七分息国仇诤是般若满。问。此菩萨在何僧祇自知作佛耶？答。从初僧祇常离女身而不自知当得作佛。第二僧祇自知作佛口亦未说。第三僧祇亦知亦说。问。若尔于何位成佛耶？答。过下中上忍乃至世第一法最后刹那乃成佛也。问。指何时名为下忍。乃至最后刹那耶？答。三僧祇后百劫乃至六度满即下忍位也。次入补处。生兜率天。托于母胎。出家降魔。魔军散已。安坐修禅。即中忍位也。次一刹那入上忍位。次一刹那入世第一法。次一刹那是成佛时也。问。成佛之时行法如何？答。发真无漏三十四心断结成小乘佛。雪山童子施软草。如来受已成正觉。木树草座成道即劣应身也。问。所说菩萨若有诚证？答。智论明迦栴延子立三藏教六度菩萨是其诚证也。问。何故二乘即生断结疾得道果。菩萨从初发心乃至降魔仍未断结。不速得果耶？答。二乘观四谛十二因缘厌患生死自求涅槃自调自度。故先断结即生得果。菩萨慈悲先物后己。三僧祇劫修事六度故不速得果。问。所观之境大小不同。能观之智亦别异耶？答。约修因时虽有声闻三生六十劫。缘觉四生百劫。菩萨三僧祇之别。俱用拙度折空之智折实五阴同归偏真。广说如疏。
　　次明通教。问。言通者何义？答。通者同义也。问。何故云同耶？答。三乘同禀故名为通。问。三乘同禀为大乘耶为小乘耶？答。正为菩萨傍通二乘是摩诃衍初门也。问。约此通义有几种耶？答。义乃多途。略出八义。教理。智断。行位。因果。皆通三乘。问。何故云教通乃至果通耶？答。教通者三乘同禀因缘即空之教故。理通者同见偏真之理故。智通者同得巧度之一切智故。断通者界内惑断同也。行通者无漏行同也。位通者从干慧地乃至佛地位皆同也。因通者九无碍同也。果通者九解脱二种涅槃之果同也。问。通义有八。何独名通教耶？答。若不因通教即不知通理。乃至不成通果。问。三乘共禀此教。何故不名共教？答。共名但得二乘近边。不得远边。若立通名近远俱便也。问。言俱便者其意如何？答。通别通圆也。问。此教地位何耶？答。三乘共行十地。问。其十地名如何？答。一干慧地。二性地。三八人地。四见地。五薄地。六离欲地。七已辨地。八支佛地。九菩萨地。十佛地。问。何故名为干慧地等？答。干慧地者虽未得暖法相似理水。总想智深利故称干慧。性地者得暖法理水沾心增进。顶忍世第一法见无漏性。八人见地此两地不出入观共断见惑。发真无漏见于谛理。薄地者体破欲界六品思惑故名为薄。离欲地者断欲界九品不来欲界。已辨地者三乘进断色无色界。八九七十二品思惑尽得罗汉果。支佛地者虽同断见思。福厚根利能除习气。菩萨者从初发心缘无生四谛发菩提心。至六七地从空入假成就众生也。佛地者三乘机熟即坐道场得一切种智。名为佛地。问。何故名共行十地？答。三人同断见思惑故。问。同断见思惑与藏教观法有何异耶？答。巧拙有殊折体不同。问。巧拙折体其意云何？答。通教体阴即真名巧。三藏折阴方真名拙。问。于菩萨地从空入假者意何？答。假谓化道。空即空观。誓扶习气还生三界。用道种智游戏神通。净佛国土成就众生。问。第十佛地断惑证果如何？答。用最后一念相应慧断除残习。故名为佛。是胜应身。七宝树下天衣座成道。问。三乘人历干慧等十地如何？答。声闻从初至七。缘觉从初至八。菩萨从初至九。问。此十地有证文耶？答。出大品经。问。若此十地对当三藏教位如何？答。干慧地对五停心。别想。总想念处位。性地对暖。顶。忍。世第一位。八人见地对须陀洹位。薄地对斯陀含位。离欲地对阿那含位。已辨地对阿罗汉位。问。若被别圆接为何位耶？答。若证中道成别教初地。圆教初住也。
　　次明别教。问。何故名别耶？答。别者不共之名也。问。不共者意何？答。此教不共二乘人说。故名别教。又教理智断行位因果别前二教别后圆融。故名为别。问。此教明何理耶？答。明无量四圣谛理。问。为何人说？答。但化菩萨不涉二乘。问。何故不说为不共教而作别教之名？答。智论明不共般若。又说方等及大品经之时二乘共闻而别化菩萨。故用别名。问。此教明何行位耶？答。广明菩萨历劫修行次第行位。问。其位名何？答。十信十住十行十回向十地等觉妙觉也。。问。此等位依何经立耶？答。依华严。璎珞。仁王。金光明。胜天王。涅槃等经。问。此等经位皆同耶？答。各有出没。华严明四十一位。谓十住十行十回向十地妙觉。璎珞明五十二位即加十信等觉。仁王不论等觉但明五十一位。金光明经但出十地佛果。胜天王但明十地。涅槃明五行十功德。问。何故诸经行位不同？答。随机利益岂得定说。问。今依何经耶？答。约璎珞经总明七位。如前所列。问。别名云何？答。十信者。一信。二念。三精进。四慧。五定。六不退。七回向。八护法。九戒。十愿。十住者。一发心。二持地。三修行。四生贵。五方便具足。六正心。七不退。八童真九法王子。十灌顶。十行者。一欢喜。二饶益。三无嗔恨。四无尽。五离痴乱。六善现。七无著。八尊重。九善法。十真实。十回向者。一救护众生。二不坏。三等一切诸佛。四遍至一切处。五无尽功德藏。六随顺一切坚固平等善根。七等觉一切众生。八如相。九无缚无著解脱。十法界。十地者。一欢喜。二离垢。三明地。四焰慧。五难胜。六现前。七远行。八不动。九善慧。十法云也。问。此等位行相如何？答。外凡位在十信用折空观。内凡位在十住十行十回向。于十住中用体空观。此折体二法。是空观成就破见思惑。十行假观成就破尘沙惑。十回向修中道观伏无明也。分证位者从初地至等觉分破无明分证中道。问。极圣位何？答。极圣位独在妙觉破无明惑断变易生死。是他受用报身七宝座成道。问。烦恼障及智障摄一切障。何故更立尘沙惑耶？答。依地持论建立二障。依大品经大智论开为三惑。问。开为三惑事理如何？答。见思惑即烦恼障也。今约智障开于事理。障事智者是尘沙惑。障理智者是无明惑也。
　　次明圆教。问。何故名为圆耶？答。圆以不偏为义。妙理顿说异前二教。圆融无碍异于历别。又教理智断。行位因果。圆故名圆教也。问。妙理顿说圆融无碍者其意云何？答。初观实相造境即中。一色一香无非中道。顿知实相三谛圆融。始终佛法无不真实。问。此教明何理耶？答。明不思议中道理。问。为何人说？答。为最上利根人说。问。为此人明何位耶？答。明六即位。问。言六即者何耶？答。一理即。二名字即。三观行即。四相似即。五分真即。六究竟即也。问。何故云六即耶？答。六故初后不滥。即故初后俱是。理同故即。事异故六。始终理同。初后无滥。问。六即次第其意云何？答。众生本性具三德理名为理即。依教而知是名字即。由知而修是观行即。逾观逾止似于真用是相似即。三德分显得佛法分是分真即。智断俱圆三德全显是究竟即。问。此六即位对五品位及五十二位如何？答。初二即无所对位。观行即是五品位。相似即是十信位。分真即是十住十行十回向十地等觉位。究竟即是妙觉位也。问。约此等位分凡圣如何？答。假名五品是外凡位。六根清净是内凡位。从十住至等觉位分圣位也。妙觉一位极圣位也。问。五品六根净者何耶？答。十心具足初随喜品。读诵经典第二品。更加说法第三品。兼行六度第四品。正行六度第五品也。六根净者。一眼根净。二耳根净。三鼻根净。四舌根净。五身根净。六意根净。问。五品位依何经立耶？答。出法华经分别功德品。问。何故十信之外别立五品位耶？答。但是离合异耳。合则摄在十信初心。离则分五品。今为配外凡离之。问。相似断何惑分真位破何惑耶？答。相似位见思之惑任运先除。如冶铁作器粗垢先尽。分真位并破界外四十一品微细无明。问。何以得知相似位断见思惑，分真位断无明耶？答。仁王经云。十善菩萨发大心长别三界苦轮海。故云相似十信断见思惑。华严经云。初发心时便成正觉。了达诸法真实之性。所有慧身不由他悟。法华经云开佛知见。明知初发心住始断无明。问。发心住断无明如何？答。入初住位一断一切断得如来一身无量身。即能分身百佛世界为十界像。普现色身随机施化。问。初发心住便成正觉。何须更用余位耶？答。正觉分成名成正觉。非即发心成究竟正觉。问。何以知之？答。依灯炷譬得知斯义。问。其譬如何？答。譬如闇室燃一炷灯其室遍明。加二三乃至四十二炷其明转增。若了此譬者一成一切成之义其意可知。不失初后明昧宛然。问。约何等义立一成一切成一断一切断耶。答。约智论成。约惑论破。智断不二成破俱时。灯生暗灭譬之可解。此灯炷之譬如智度论。问。此教菩萨历几时成佛耶？答。一生入初发心住。问。何以得知耶？答。无量义经云。即于是身得无生忍生死烦恼一时断坏。涅槃经云。雪山有草名为忍辱。牛若食者即得醍醐。其意可知？问。一生成佛者为分证果为当究竟果耶？答。分证果也。非究竟果。问。若尔可称菩萨。不可称佛？答。望上名菩萨。望下名为佛。问。圆教究竟佛何耶。答。毗卢遮那如来自受用报身也。问。何以得知？答。摩诃止观云。若观十二因缘中道之理究竟是圆教。毗卢遮那佛坐于道场虚空为座。法华论云。二者示现报佛菩萨十地行满足得常涅槃证故。如经善男子我实成佛已来无量无边百千万亿那由他劫故。普贤观经云。释迦牟尼佛名毗卢遮那遍一切处。其佛住处名常寂光。常波罗蜜所摄成处。我波罗蜜所安立处。净波罗蜜灭有相处。乐波罗蜜不住身心相处故。
　　第四结成者。问。此四教分别界内界外如何？答。藏通二教同共界内。别圆两教同共界外。问。又分别事理如何。答。藏教界内之事。通教界内之理。别教界外之事圆教界外之理。问。又分别大小如何？答。藏教的属小乘。通教通于大小。别圆全是大乘。问。又分别权实如何？答。前三是权。后一是实。问。实体既是一。何故有四教？答。虽本是一机见不同。四教之兴由是生也。法华经云。于一佛乘分别说三。即此意矣。

五味义

　　夫至理绝言必假言而会理。道非诠汲寄诠汲而分阶。是以忍土苍生借八辩而开聋瞽。寂光本觉寄五时而明幽微。故列五味之浓淡。或明说教之次第。将释此义先立三门。第一标章。第二引证。第三解释。
　　第一标章者。问。五味其名如何？答。一乳味。二酪味。三生苏味。四熟苏味。五醍醐味也。
　　第二引证者。问。此五味证文在如何经耶？答。出涅槃经。问。其文如何？答。彼经云。譬如从牛出乳。从乳出酪。从酪出生酥。从生酥出熟酥。从熟酥出醍醐。从佛出十二部经。从十二部经出修多罗。从修多罗出方等典。从方等出般若。从般若出涅槃。
　　第三解释者。问。以五味譬何等法？答。譬说教之次第。问。譬于次第如何？答。乳味譬华严。酪味譬阿含。生酥譬方等熟酥譬般若醍醐譬法华涅槃。问。何故乳譬华严乃至醍醐譬法华涅槃？答。佛坐寂场始成正觉。为诸菩萨纯说大乘。如日初出先照高山。乳为众味之初。譬顿在众教之首。又譬乳味亦有二义。一大行之始。二小机未转。故以华严为乳。次不动寂场而游化鹿苑转生灭四谛法轮。譬如从乳出酪。次说方等大集净名思益等经褒圆弹偏叹大折小。譬如从酪出生酥。次说诸部般若转教付财融通洮汰。譬如从生酥出熟酥。次开前四味。归会佛乘。譬如从熟苏出醍醐。问。华严是顿教大乘。何故譬乳？答。不取浓淡。但以初譬初耳。问。涅槃经云。从般若出大涅槃。若不云法华。何故法华譬醍醐耶？答。涅槃称为醍醐。法华名大王膳。问。虽引大王膳此是义证。而非文证？答。法华论云。此五味中醍醐第一。故知二经俱是醍醐。又灯明佛说法华经即于中夜唱入涅槃。彼佛同亦初说华严后说法华。迦叶佛时亦复如是悉不明涅槃。皆以法华为后教后味。今佛熟前番人以法华为醍醐。更熟后段人重将般若。洮汰方入涅槃。复以涅槃为后教后味。又涅槃云。于法华中得受记莂见如来性成大果实。如秋收冬藏更无所作。问。五味之与五时有何别耶？答。五味即是五时也。但有法譬之别耳。问。于法华经有五时证耶？答。法华信解品云。即遣傍人急追将还迷闷躄地。即第一时也。又云。密遣二人方便附近。即第二时也。又云。过是已后心相体信入出无难。然其所止犹在本处。即第三时也。又云。长者自知将死不久。即第四时也。又云。临欲终时而命其子。即第五时也。问。一代教门咸摄四教。何故更立五味？答。四教约机理浅深。五味明说教次第。凡约四教五味释诸义理者意为显法华起一代之教故也。

一乘义

　　夫诸佛出世皆为一大事。虽分别三乘遂归一乘。是以释迦垂迹托生王宫。出家成道赴机。异说。或先顿后渐。或先渐后顿悉为法华而作筌蹄。经云。开方便门示真实相即其义也。将释此义略分四门。第一释名。第二辨体。第三引证。第四解释。
　　第一释名者。问。一乘两字其义如何？答。一者不二义。乘者运载义。问。不二之义运载之义意何？答。非二三等乘绝二三等待。故云不二。又运荷行人到萨婆若。故云运载。
　　第二辨体者。问。何以为一乘体耶？答。于中有二。所谓总体别体。问。总体别体意何？答。总即实相。别四一。问。总体可尔。别体四一。其名如何？答。理一教一。行一人一。问。理一等者其意云何？答。开三乘之理显一乘之理名之为理一。开三乘之教显一乘之教名之为教一。会三乘之行归一乘之行名之为行一。会三乘之人归一乘之人。名为人一。问。何故谓会三乘理归一乘理等？答。三乘非佛本意。一乘是佛本怀故。
　　第三引证者。问。依何经文立一乘义？答。法华经云。诸佛世尊唯以一大事因缘故出现于世。问。一大事因缘者其义云何？答。一者则一实相。非三五七九乘故谓一也。其性广博故名为大。诸佛出世之仪式故名为事。众生有机感佛故名为因。佛承机而应故名为缘。问。虽引此文犹未分明。又有明文耶？答。诚文甚多。经云。诸佛如来言无虚妄。无有余乘唯一佛乘。又云。十方佛土中唯有一乘法。无二亦无三。又云。诸佛出于世唯此一事实。又云。一切诸世尊皆说一乘道。又云。诸佛语无异。唯一无二乘。又云。普告诸大众。但以一乘道教化诸菩萨并声闻弟子。又方便品有五佛章。初总诸佛章云诸佛随宜说法是开方便即三权也。经云是法非思量分别之所能解等。是显真实即一实也。次过去佛章云诸佛以无量无数方便种种因缘譬喻言辞而为众生演说诸法是明开权也。经云是法皆为一佛乘故是明显实也。次未来佛章云舍利弗未来诸佛当出于世亦以无量无数方便种种因缘譬喻言辞而为众生演说诸法是明开权也。经云是法皆为一佛乘故是诸众生从佛闻法究竟皆得一切种智是明显实也。次现在佛章云舍利弗现在十方无量百千万亿佛土中诸佛世尊多所饶益安乐众生是诸佛亦以无量无数方便种种因缘譬喻言辞而为众生演说诸法是明开权也。经云是法皆为一佛乘故是诸众生从佛闻法究竟皆得一切种智是明显实也。次释迦佛章云。舍利弗我今亦复如是知诸众生有种种欲深心所著随其本性以种种因缘譬喻言辞方便力故而为说法是明开权也。经云舍利弗如此皆为得一佛乘一切种智故是明显实也。问。先云。以四一为一乘。何故只有一乘之言都无四一之证？答。五佛章中皆具四一。问。何等文耶？答。总诸佛章云。开示悟入佛之知见是理一也。但教化菩萨是人一也。诸有所作常为一事是行一也。但以一佛乘故为众生说法是教一也。过去佛章云。是法皆为一佛乘即是教一也。从诸佛闻法是人一也。究竟皆得一切种智。于此种智有能知所知。所知即是理一。能知是行一也。未来佛章现在佛章释迦佛章准之可知。
　　第四解释者。问。开示悟入者四一之中孰一？答。理一也。问。释此有几种耶？答。于中为二。初引论出三番释。次依疏用四种释。问。论三番释其文云何？答。法华论云。一无上义。除一切智更无余事。如经开佛知见为令众生得清净故出现于世二同义。声闻辟支佛。佛法身平等。故如经欲示众生佛知见故出现于世。三不知义。谓二乘人不知究竟唯一佛乘。故如经欲悟佛知见故出现于世。四为令证不退佛地现与无量智业故。如经欲令众生入佛知见。故第二第三两番具在论文。故不繁述。
　　次依疏作四种释者。问。四种之释其名云何？答。一约位释。二四智释。三四门释。四观心释。
　　问。初位释者意趣云何？答。以开示悟入四字相配四十位。故云约位。问。相配云何？答。开是十住。示是十行。悟是十向。入是十地。问。何故以开一字对于十住。乃至以入一字配十地耶？答。于十住初住破无明惑。开如来藏见实相理。故以开字相对十住。又于十行位惑障既除法界众德显示分明。故以示配十行。次于十回向障除体显法界行明。仍以悟配十向。次于十地位事理既融自在流入萨婆若海。是故以入相对十地。问。如上所说既可次第。圆教之意其义云何？答。后后功德具在因位。前前善根亦备果地。譬如除闇之光虽有朔望而月轮之体本无盈亏。
　　二约四智释者。问。四智名何。答。一道慧。二道种慧。三一切智。四一切种智。问。此四种智何教四智？答。圆教四智。问。相配开示悟入云何？答。如次配之。
　　三约四门释者。问。四门名何？答。一有门。二空门。三亦空亦有门。四非空非有门。问。彼四教中何教四门？答。圆教四门。问。配开等何？答。相配同上。问。能通之门有四。所通之理亦四耶？答。能通虽四所通是一。譬如王城外门虽多内里无二。
　　四观心释者。问。就于观心分别开等云何？答。观于心性三谛之理。此观明净乃名为开。虽心性难思而空假中备宛然无滥。故名为示。空假中心即三而一即一而三。名为悟也。空假中心非空假中而齐照空假中。名为入也。
　　问。此四种释生起云何？答。见理由位。位立由智。智发由门。门通由观。观故门通。门通故智成。智成故位立。位立故见理。见理故名理一。问。为开示悟入等一一句具四种释。将各相对耶？答。一一句作四释。又以四释对四句。
　　问。以四种释对于四句云何？答。以四智释对开。以观心释对示。四门对悟。四位对入。问。此四种释有证据耶？答。法华论云。证不退转地故作四位释。论云。如来能证真故作四智释。论云。同义故作观心释。论云。不知究竟处故作四门释。问。释云开示悟入或说甚多。何局一说？答。或说甚多。未见法华奇异而已法华奇异者一乘难思。非凡所测。准圣叹释。师资可知。今依义附文略有十双以辨异相。与二乘近记开如来远本。随喜叹第五十人闻益至一生补处。释迦指五逆调达为本师。文殊以八岁龙女为所化。凡闻一句咸与授记。守护经名功不可量。闻品受持永辞女质。若闻读诵不老不死。五种法师现获相似。四安乐行梦入铜轮。若恼乱者头破七分。有供养者福过十号。况已今当一代所绝叹其教法。十喻称扬从地踊出。阿逸多不识一人。东方莲华龙尊王未知根本。况迹化举三千墨点。本成喻五百微尘。本迹事希诸教不说。如斯等文准经仍有。且依向指。非奇何谓。又若作余释者为令之说徒施。佛之知见何在。
　　问。如是妙法佛当速说。何故成道以后三十余年不务说耶？答。人未堪故。时未至故。成道已后三十余年于一佛乘分别说三。问。有何因缘今始说实？答。今人堪故。时已至故。说独妙一乘。
　　问。此经一乘与华严胜鬘等一乘同异云何？答。名同义异。问。义异云何？答。华严胜鬘等经一乘带方便故。法华一乘舍方便故。义异可观。问。带方便与舍方便意何？答。一外存三是故云带。一外无三故名为舍。问。释舍一方便一乘用几因耶？答。依法华论以四因释一乘。问。四因者何？答。即如上说开示悟入。问。法华论四因与摄论十因为同为异？答。彼此皆同。问。同意云何？答。二论同使定性二乘入一乘故。问。同入一乘其文云何？答。法华论云。决定声闻根未熟故佛不与记。摄论云。法无我等故密意说一乘。问。未熟之文。密意之言。既似不慥。何言同入？答。既云根未熟。定知当熟。又摄论意者。可成之时未至。记莂之意。预施故云密意。非谓不成。又彼论云。已定根性声闻更练根为菩萨。故明知定性二乘成佛凡禀形含识皆有觉性。何男何女独不成佛。若信皆成佛者毗卢之果可与。若诤成不成者阿鼻之因可怖。圆经圆论颇集此章。若读若诵同期佛慧。

十如是义

　　夫十如帝网笼十界而分区。三谛颇梨亘三千以流彩。是则如来实智之所证境。法华宝车之所到处也。始从发心终至补处必由于此。无复异途。妙境之兴其意如是。将释此义略明三门。
　　第一标章者。问。十如是者何等？答。法华经方便品云。如是相。如是性。如是体。如是力。如是作。如是因。如是缘。如是果。如是报。如是本末究竟等也。
　　第二言解释者。问。何故名为如是相乃至如是本末究竟？答。于此有通解别解也。言通解者。相以据外览而可别。名为相。性以据内自分不改。名为性。主质为体。功能为力。构造为作。习因为因。助因为缘。习果为果。报果为报。初相为本后报为末。所归趣处为究竟等。问。而此十如是有几意耶？答。有总别二意。问。其意云何？答。总在一念。别分色心。问。言一念者指何念耶？答。指凡夫之一念也。问。分别色心如何？答。相报唯在色。性因果唯心。体力作缘义兼色心。本末究竟等准之可知。问。此十如是者以何为体？答。以十法界因果为体。问。言十法界者何等？答。一地岳法界。二畜生。三饿鬼。四阿修罗。五人。六天。七声闻。八缘觉。九菩萨。十佛法界也。问。此十法界具十如是如何？答。于一一界具十如是。问。若尔几因几果？答。初七为因。次二是果。后一通于因果。问。言别解者其意如何？答。取气类相似合为四番。问。言四番者何等？答。一四趣。二人天。三二乘。四菩萨佛也。问。而初四趣番十法如何？答。解释甚广。不可穷尽。今者繁文粗述大纲。四趣以表苦为相。定恶聚为性。摧折色心为体。登刀入镬为力。起十不善为作。起有漏恶业为因。爱取等为缘。恶习果为果。三恶趣为报。本末皆痴为等。
　　问。人天十法如何？答。人天表乐为相。定善聚为性。升出色心为体。乐受为力。起五戒十善为作。白业为因。善爱聚为缘。善习果为果。人天有为报。应就假名初后相在为等也。
　　问。二乘十法如何？答。此界十法约真无漏。相表涅槃。性是非白非黑法。体是五分法身。力能动出堪任。作是精进勤策。因是无漏正智。缘是行行助道。果是四果。二乘无报。问。何故发真是果。而不论报耶？答。无漏法起酬于习因得是习果。无漏损生非牵生法。故无后报。问。若尔何故三果有报耶？答。残思未断惑七生也。或一往来。或色界生。非无漏报。问。言无报者约大乘欤约小乘欤？答。小乘意也。问。约大乘者如何？答。若依大乘此无漏犹名有漏。问。何故名为有漏？答。约小乘虽名无漏。若约大乘无漏为因无明为缘生变易土。是故有报。
　　问。菩萨佛界十法如何？答。于此细开有三种菩萨。问。言三种者何等？答。一三藏菩萨。二通教菩萨。三别教菩萨也。问。此三菩萨十法如何？答。藏教菩萨约福德论相性体力等。以事六度为相。以人天善为性。以三十二相为体。生灭四弘为力。事六度行为作。善业为因。烦恼为缘。三十四心断结为果。佛则无报。菩萨即具十也。未断正使报在三界。通教菩萨约无漏论相性等。以有余无余涅槃为相。无漏慧为性。胜应色心为体。无生四弘为力。无生六度为作。无漏习因为因。生灭助道为缘。断余残习为果。六地之前残思受报。六地思尽不受后身。誓扶习生非实业报。别教菩萨约修中道行次第观而论十法。从假入空同前二教。若从空出假以恒沙佛法为相。定入生死为性。变易色心为体。无量四弘为力。无量六度为作。真无漏慧为因。助假观为缘。假观成为果。变易为报。若入中道即以缘因为相。了因为性。正因为体。无作四弘为力。无作六度为性。智慧庄严为因。福德庄严为缘。无上菩提为果。大涅槃为报。
　　问。三种菩萨可尔。佛法界十法如何？答。缘因为相。了因为性。正因为体。无作四弘为力。无作六度为作。智慧庄严为因。福德庄严为缘。大觉朗然无上菩提为果。大般涅槃为报。本末究竟等者即是相性三谛。与究竟三谛不异。故言等也。问。相性三谛与究竟三谛不异如何？答。众生如。佛如。皆等故言空等。众生与佛等佛与众生等故言假等。凡圣皆实相故言中等。问。众生与佛等佛与众生等者其意如何？答。佛记众生当作佛此是众生与佛等。佛说本生事此是佛与众生等。问。一一亦如是具三谛耶？答。皆具三谛。问。其具如何答。皆称如者即空义也。相性名字施设不同即假义也。皆称是者即中义也。问。若尔依义读文如何。答。凡有三转。一云。是相如。是性如。乃至是报如。二云。如是相。如是性。乃至如是报。三云。相如是。性如是。乃至报如是。问。何故作三分别耶？答。令易解故。如此分别得意为言。空即假中。假即中空。中即空假。问。空即假中等者意何？答。约如明空一空一切空。点如明相一假一切假。就是论中一中一切中。问。此空假中为一念具为异念具耶？答。一念具也。问。一念具意如何？答。一念之心实无有相谓之空。无法不备谓之假。不一不异谓之中。故知一一亦如是。皆具三谛。三谛之法咸在一念。问。一念之心只具三谛十如耶？答。亦具百界千如三千世间。问。百界千如三千世间者何等？答。一法界具十如是。十法界具百如是。又一法界具九法界。则有百法界千如是。又一法界具三种世间。百法界即具三千世间。问。何故立百界千如三千世间耶？答。若不约百界收事不遍。不语千如因果不备。无三千世间依正不尽。问。此十如是若为法耶。为当譬耶？答。是法非譬。问。若有譬耶？答。即譬喻品大白牛车文是。问。若尔法与譬合如何？答。法说文名为如是相譬说文云众宝庄挍。法说名如是性譬说云有大白牛。法说名如是体譬说云其车高广。法说名如是力譬说云又于其上张设轩盖。法说名如是作譬说云其疾如风。法说名如是因譬文云乘是宝乘游于四方。法说名如是缘譬文云又多仆从而侍卫之。法说名如是果如是报譬文云直至道场。问。何用法与譬合此十法？答。于法说文是佛果家之诸法实相。于彼譬说即直至道场之庄严大车。于彼宿世即极果佛之开权显实诸法。于彼本门即久成佛之所契妙法。岂言只法譬相合而已。通于因缘乃至本门皆有斯义。
　　第三言结成者。问。此十如是何人所知？答。唯佛与佛究竟此法。圆教凡夫分亦得知。是则法华之理本。诸教之端首。释义之关键。众生之依正。发心之凭仗。权谋之用体。迷悟之根源。果德之理本。一化之用穷。五时之终卒也。问。何为明此十义？答。得此十义以释诸异怛然无误。问。此十如是若为能照若为所照耶？答。所照之妙境也。问。何以得知？答。法华经先叹能照之智即诸佛之权实二智也。次明所照之境即十如是也。问。其文如何？答。方便品云。诸佛智慧甚深无量。其智慧门难解难入。乃云。唯佛与佛究尽实相。所谓诸法如是相等。问。何故烦立此义？答。玄义及止观以此为主。一家用义大包富者也。问。纵令不解此意可何失？答。若迷此意诸教之溪径任运失趣。一化之条流于兹枯竭。问。此十如是只因果法欤。若摄余法耶？答。若因若果。若依若正。咸在此中。不可思议。舒之则充满法界。不知从何而去。问。何故然耶？答。十如是即诸法。诸法即三德。三德即实相。实相即一心也。若得此意广演于八年不出乎一念。经五十小劫谁动于刹那。例知一代逗机居于心性。十方佛事宛然瞩目。法界根性览而易通。随宜所说咸指藏理。广说如疏。

十二因缘义

　　夫理法凝然本无去来之相。事性随薰则有差别之用。是故十二因缘展转造业。三道因果轮回不休。若迷此理则生死炽燃。若解兹义则苦缚永断。出世要术尤在此章。今明此义略分四门。第一列名。第二引证。第三正释。第四判粗妙。
　　第一列名者。问。十二因缘别名如何？答。一无明。二行。三识。四名色。五六入。六触。七受。八爱。九取。十有。十一生。十二老死。问。约此十二因缘有几种耶？答。有四种十二因缘也。问。四种如何？答。一思议生灭十二因缘。二思议不生不灭十二因缘。三不思议生灭十二因缘。四不思议不生不灭十二因缘。问。何故辨四种因缘耶？答。为界内利钝两根辩思议两种因缘。为界外利钝两根辩不思义两种因缘。
　　第二引证者。问。此四因缘有证文耶？答。正法念经云。画人分布五彩图一切形。端正丑陋不可称计。厚其根本从画子手出。璎珞经云。无明缘行既生十二。乃至生缘老死亦生十二。是思议生灭十二因缘证也。金光明经云。无明体相本自不有。妄想因缘和合而有。是故我说名曰无明。行识名色六入触受爱取有生老死。愁恼众苦。行业不可思议。生死无际。轮转不息。本无有生。亦无和合不善思惟心行所造。是思议不生不灭十二因缘证也。华严经云。心如工画师作种种五阴。一切世间中莫不从心造。宝性论云。住无漏界有四种障。谓缘相生坏也。缘者谓无明住地与行作缘也。相者无明共行为因也。生者谓无明住地共无漏业因生三种意生身也。坏谓三种意生身缘不思议变易生死。是不思议生灭十二因缘证也。涅槃经云。十二因缘名为佛性。是不思议不生不灭十二因缘证也。
　　第三正释者。问。上所引正法念经文云分布五彩其意如何？答。无明与上品恶行合即起地岳因缘。如画出黑色。无明与中品恶业合起畜生因缘。如画出赤色。无明与下品恶行合起饿鬼因缘。如画青色。无明与下品善行合起修罗因缘。如画黄色。无明与中品善合即起人因缘。如画白色。无明与上品善合即起天因缘。如画上上白色。五彩之喻其意如是。六道之兴因兹可知。问。凡此十二因缘几因几果？答。过去二因现在五果。现在三因未来两果。问。过去二因等者其名如何？答。过去二因者。一无明。二行也。现在五果者。一识。二名色。三入。四触。五受也。现在三因者。一爱。二取。三有也。未来两果者。一生。二老死也。问。三世因果已闻其名。缘生缘起其义如何？答。分别此义即有四句。问。即何等耶？答。一缘起非缘生。二缘生非缘起。三亦缘起亦缘生。四非缘起非缘生。问。其意如何？答。缘起非缘生者未来两果是也。缘生非缘起者过去二因及现在罗汉最后死阴是也。亦缘起亦缘生者除过去现在罗汉死五阴诸余过现法是也。非缘起非缘生者一切无为法是也。问。立十二时因缘如何？答。无明者过去诸结时。行者过去诸行时。识者相续心及眷属时。名色者虽已受生而四根六入未具之时。六入者四根已生六入亦成之时。触者无别苦乐不避危害投火没水触毒犯刃之时。受者知苦识乐避危离害虽无淫欲于物生染之时。爱者三受圆足六根染着之时。取者以贪境故四方追求之时。有者以追求故起身口意之时。生者如现在识在于未来之时。老死者如现在名色等在于未来之时也。问。约名色位有几种耶？答。有五种位。托胎已后七日一变。初七名歌罗罗。二七名阿浮陀。三七名闭手。如短小药杵。四七名伽耶。如温石。五七名波罗奢呵。五疱开张。三十八之七日间处于母胎中。是时为名色位。问。思议不生不灭与不思议生灭两种十二因缘且措不论。今正可说不思议不生不灭十二因缘。答。此之因缘为利根人即事显理。问。其意如何？答。十二因缘是事也。悟三佛性是理也。问。分别三佛性云何？答。无明爱取即烦恼道。是了因佛性也。行有即业道。是缘因佛性也。识名色六入触受生老死即苦道。是正因佛性也。问。何故指三道即名三佛性。答。烦恼道即是菩提。业道即解脱。苦道即法身故。问。烦恼菩提迷悟各别。相对之意其义疏哉？答。随缘故迷悟差别。不变故染净体一。故言烦恼即菩提。生死即涅槃。问。何以得知十二因缘即三佛性？答。涅槃经云。十二因缘名为佛性。问。何故殷勤明十二因缘耶？答。大品经云。若能深观十二因缘即坐道场。止观云。若观十二因缘中道理究竟。是圆教毗卢遮那佛坐于道场虚空为座。问。涅槃与大品有何差别？答。涅槃明因。大品止观举果。准可知。
　　第四判粗妙者。问。四种因缘几粗几妙？答。前三是权故为粗。后一实故为妙。问。以此粗妙历五味教如何？答。乳教具二种因缘。一粗一妙。酪教一粗。生苏三粗一妙。熟酥二粗一妙。法华醍醐但说一妙。略述大旨。广如本文。

二谛义

　　夫真俗难晓。因行之大觉犹诤空有易迷。果位之小圣自昧。所以梁世成实执着不同。陈代中论破立非一。瞽夫扪象盲童疑鹤。则有衡岳之师合峰之圣。圆教已起乐说无滞。括𥿾七重摄尽五种。西天诸论从此折衄。东地众德终所不及。今明二谛分为四门。第一略述诸意。第二正明二谛。第三判粗妙。第四开粗显妙。
　　第一略述诸意。二谛名出众经其理难解。世间纷纭由来硕诤。经云。佛昔与文殊共诤二谛俱堕地狱。至迦叶佛时共质所疑。二圣因地尚不能了。况即人情强生去取。问。释迦值迦叶即是二生菩萨。云何始解二谛。尔前复不应堕恶道。答。尔前语宽。何必齐二生之前始恶道出。又二生菩萨将邻补处。补处位多。别圆永无此理。通教见地已免恶道亦无堕落。应是三藏菩萨。至二生时犹未断惑始解二谛。此义无咎。尔前堕恶道之亦有其义。问。三藏菩萨有堕落。余三教无者。金光明经那云十地犹有虎狼狮子等怖耶。答。为恶友杀则堕地狱。为恶象杀不堕地狱。然圆教肉身于一生中有超登十地之义。此则烦恼已破无地狱业。犹有肉身未免恶兽。余教肉身一生之中不登十地。唯作行解以烦恼为虎狼（云云）然执者不同。庄严旻据佛果出二谛外为中论师所窍如此。佛智照何理破何惑。梁世成论执世谛不同。陈世中论破立亦不同。或破古来二十三家二谛义自立二谛义。古今异执各别证据。自保一文不信余说。今谓不尔。夫经论异说悉是如来善权方便。知根知欲种种不同。略有三异。谓随情。随情智。随智等。随情说者情性不同说随情异。如婆娑明世第一法有无量种。真际尚尔。况复余耶。如顺盲情种种示乳。盲闻异说而诤白色。岂即乳耶。众师不达此意各执一文。自起见诤。互相是非。信一不信一。浩浩乱哉莫知孰是。若有文证皆是随情二谛意也。无文证者悉是邪谓也。随情智者。情谓二谛二皆是俗。若悟谛理乃可为真。真则唯一。经云。世人心所见名为世谛。出世人心所见名第一义谛也。随智者。圣人悟理非但见真亦能了俗。故经言。凡人行世间不知世间相。如来行世间明了世间相也。若解此三意将寻经论。虽说种种于二谛皆备三意也。
　　第二正明二谛者。问。二谛其名何耶？答。一俗谛。二真谛也。问。真俗二谛其义何耶？答。取意存略。但点法性为真谛。无明十二因缘为俗谛。若广则论七种二谛。一一二谛更开三种。合二十一二谛也。若用初番二谛破一切邪谓执着尽如劫火烧不留遗芥。况铺后诸谛迥出文外。非复世情图度。问。何故法性无明为真俗二谛耶？答。唯一法性以对无明。无明是迷真之始。未发心前无真不俗。故云俗谛。法性则全指无明。无始时来奚尝非真。故云真谛。问。若尔约一法立二谛。为当约二法立二谛耶？答。只点一法二谛宛然。俗即百界千如。真即同居一念。
　　问。法性无明一种二谛于义即足。何用建立七种二谛？答。人心粗浅不觉其深妙。更用开拓示其博远。问。其七种者何耶？答。一者实有为俗。实有灭为真。二者幻有为俗。即幻有空为真。三者幻有为俗。即幻有空不空共为真。四者幻有为俗。幻有即空不空一切法趣空不空为真。五者幻有幻有即空皆名为俗。不有不空为真。六者幻有幻有即空皆名为俗。不有不空一切法趣不有不空为真。七者幻有幻有即空皆名为俗。一切法趣有趣空趣不有不空为真。问。列此七种二谛有几异名耶？答。略有三种不同也。问。其文何耶？答。玄义列名如前所说。释签云。涅槃经云。五阴和合称名某甲是名世谛。解阴无阴亦无名字。离阴无二。是名第一义谛。疏云。名无名二谛也。经云。或有法有名有实有是名第一义谛。或有法有名无实是名世谛。疏云。实不实二谛也。经云。如我人众生寿命知见乃至如龟毛兔角等阴界入是名世谛。苦集灭道是名真谛。疏云。定不定二谛也。经云。世法有五种。谓名世。句世。缚世。法世。执着世。是名世谛（经文广）于此五法心无颠倒名第一义谛。疏云。法不法二谛也。经云。烧割死坏是名世谛。无烧割死等是名第一义谛。疏云。烧不烧二谛也。经云。有八种苦是名世谛。无八种苦是名第一义。疏云。苦不苦二谛也。经云。譬如一人有多名字依父母生是名世谛。依十二缘和合生者名第一义谛。疏云。和合二谛。问。何故有此七种二谛耶？答。佛于七机曲开七重。问。其七重何耶？答。玄释签云。一藏。二通。三别接通。四圆接通。五别。六圆接别。七圆。问。既是四教。何故成七？答。使佛本怀畅使物宿种遂。问。别接通。圆接通。圆接别意如何耶？答。若止观中为成理观。但以界外理接界内理。问。何故如是？答。藏通两教明界内理。别圆二教明界外理。通别两教即是两理之交际。是故但明别接通耳。问。准此义但一接。何故玄义立三接耶？答。前六二谛仍存教道于法华前逗彼权机。故有圆接通别二义？问。何不接三藏？答。三藏是界内不相即。小乘取证故不论接。余六是摩诃衍。若欲前进亦可得去。是故被接。问。若不接亦不会。答。接义非会义。故未会之前不论被摄。 
　　问。七重二谛后五种者义已含三。何故名二谛耶？答。虽义含三犹二谛摄也。问。义含三者何等？答。幻有即俗。空即是真。本空是中。问。是中与空摄何谛耶？答。若合在俗谛即如别教名含真入俗二谛。若合入真谛如别圆入通名含中入真二谛。圆教即名不思议真俗。细得此意寻名释义不失毫微。
　　问。三藏教实有二谛其意何耶？答。阴入界等皆是实法。实法所成森罗万品名为俗谛。灭此俗已乃得会真故名真谛。问。森罗者指何等耶？答。指三界依正相也。问。此二谛证文何耶？答。大品经云。空色色空。问。此经文意何耶？答。以灭俗故谓为空色。不灭色故谓为色空。问。尔何故签云谓色实有名为不灭。虽不可灭以无常故名为色空。答。俗只是色折灭色故名为空色。言虽不可灭以无常故者。虽云无常故而若不灭色名为色空。
　　问。此二谛具随情智等三义耶？答。具矣。其余二谛亦皆如之。问。随情智等其意何耶？答。约教异说即是随情。约人理说即是随智。二义相对即随情智。皆以当教定之。使无杂乱。
　　问。幻有幻空二谛者其意何耶？答。幻有是俗。幻有不可得即是真。问。此二谛同前意耶？答。斥前意也。何者实有时无真。灭有时无俗。二谛义不成。幻有幻空二谛相即。问。何以得知二谛相即耶？答。大品经云。即色是空。即空是色。故空色相即二谛义成。问。幻有空不空二谛者其意何耶？答。俗不异前。真则三种不同。一俗随三真即成三种二谛。问。其相云何？答。大品经明非有漏非无漏。初人谓非漏是非俗非无漏遣着是一番二谛也。次人闻非有漏非无漏谓非二边别显中理中理为真又是一番二谛也。次人闻非有漏非无漏即知双非正显中道中道法界力用广大一切法趣非有漏非无漏又是一番二谛也。问。何故同听异闻取解不等耶？答。漏无漏本是通法。为成宿种故立双非。空不空本是别法。一切法趣本是圆法。于二法各有三人取解不同。问。何故三人取解不同？答。良由机发故所闻不同。
　　问。何故有二种二谛耶？答。通教菩萨由根利钝发习不同问。利钝不同其意如何？答。钝同二乘来至法华方乃被会。利者尔前接入中道故使同观幻有之俗而契真各异。所以别圆机发对钝住空致成三别。问。成三别者其意如何？答。智证偏真即成通二谛。智证不空真即成别入通二谛。智证一切趣不空真即成圆入通二谛。问。三人入智不同复局照俗亦异耶？答。三人照俗相局不同。若成偏真局照幻俗。成不空真局照恒沙佛法之俗。成实相真局照界外不思议俗。问。三人入智不同有诚证耶？答。大品经云。有菩萨初发心与萨婆若相应。有菩萨初发心游戏神通净佛国土。有菩萨初发心即坐道场为如佛。
　　问。别二谛者其意如何耶？答。幻有无为俗。不有不无为真。问。何故有无为俗不有不无为真耶？答。有无二故为俗。中道不有不无不二为真。问。何故此二谛名为别耶？答。二乘闻此真俗俱皆不解故。如聋如哑故名别也。问。此二谛有诚证耶？答。涅槃经云。我与弥勒共论世谛五百声闻谓说真谛。乃至何况出世第一义谛。
　　问。圆入别二谛者其意如何？答。俗与别同。真谛则异。问。何故真谛异耶？答。别人谓不空但理而已。欲显此理须缘修方便故言一切法趣不空。圆人闻不空理即知具一切佛法无有缺减。故言一切法趣不空。
　　问。圆教二谛者其意何耶？答。以一切法趣中为真。与百界千如及千如本空为俗。是即不思议二谛。问。何故此二谛名不思议二谛耶？答。真即是俗。俗即是真。如如意珠。问。何故圆教二谛譬如意珠？答。珠以譬真用以譬俗。即珠是用即用是珠。不二而二分真俗耳。问。此教相即滥于通教。有何异耶？答。彼界内相即。此界外相即。问。以何等法而相即耶？答。今教之即者相即于别教次第三谛也。次第即已方成今即。故知自别教二谛乃至藏通本妙本即。情谓自殊。问。彼别三谛若未相即有何失耶？答。犹同小空。及随情智等云何？答。法华经云。佛以种种缘。譬喻巧言说。其心安如海。我闻疑网断。问。此文意如何？答。种种缘即随情也。即指法华已前意。心安断疑即是法华中意。即随智也。若情智相对即第三意也。问。真俗相对应如三藏俗有真无。或如通教幻有幻空。云何别接已去真俗不同？答。此应四句。一俗异真同。二真异俗同。三真俗异相对。四真俗同相对。问。此四句对七二谛如何？答。三藏与通真同而俗异。二人入通真异而俗同。别真俗皆异而相对。圆入别俗同真异。圆真俗不异而相对。
　　问。玄义判前两教俱属随情。止观判三假文但以三藏而约随情。余并随理。一家法门两义相违耶。答。此有三别。一者止观小衍相对。是故三藏独属随情。玄义权实二理相对。是故前二俱属随情。二者止观为通申观行门且斥三藏以为随事。玄义为深申法华意须以中道而为随理。三者止观明三假。三假是俗。藏通二俗即不即异。故止观判事理不同玄义判二谛。二谛俱权不会中理俱属随情。
　　第三判粗妙者。问。此七重二谛几粗几妙？答。实有二谛半字法门引钝根人蠲除戏论之粪二谛义不成。此法为粗。如幻二谛满字法门为教利根诸法实相三人共得。比前为妙。同见但空方后则粗。以别入通能见不空是则为妙。谈理不融是故为粗。以圆入通为妙。妙不异后带通方便是故为粗。别二谛不带通方便是故为妙。教谈理不融是故为粗。圆入别理融为妙。带别方便为粗。唯圆二谛正直无上道是故为妙（云云）。问。以七种二谛历五味教何耶？答。乳教有别圆圆入别三种二谛二粗一妙。酪教但实有二谛纯粗。生苏具七种二谛六粗一妙。熟酥六种五粗一妙。法华但有一圆二谛无六方便。唯妙不粗。题标为妙。意在于此。为相待判粗妙也。
　　第四开粗显妙者。问。三世如来本令众生开佛知见出现于世。何故说诸二谛或单或复或不思议种种不同？答。是法华哢胤。但如来常寂而化周法界。实不分别。先谋后动施此汲引。慈善根力令诸众生从此得入。问。有人言。始自鹿苑法华哢胤。今意云何？答。今意不尔。且近说寂灭道场为法华哢胤。如是哢胤犹根其近。从大通智胜已来悉为众生作法华哢胤。又此犹近从本成佛已来悉为众生作法华方便。又复犹近从本行菩萨道时悉为众生作法华方便。法华经云。我本立誓愿普令一切众生亦同得此道。当知哢胤岂止今而已。问。本来所化已入实竟。何故明久远施权？答。本来所化已入实竟。自是一边其未入者如上方便不息。故知法华实教总括众经。出世之来意。诸教之指归。人不见此理谓是因缘事相。轻慢不止。舌烂口中。若得其旨深见七种二十一种。无量教门意气博远。更相间入绣谈精微。横周竖穷悉归法华。

观门
　　四种三昧义

　　夫四种调直证圆寂于一生。五科方便试散逸于三业。体烦恼而悟菩提。观生死以觉涅槃。迷津行筏通备此门。暗室慧炬更求何处。将释此义撮立三门。第一标章。第二引证。第三释成。
　　第一标章者。问。此章有几种耶？答。且有二门。初列名。次释名。问。列名何？答。一常坐三昧。二常行三昧。三半行半坐三昧。四非行非坐三昧。问。释名如何？答。三昧者调直定也。问。调何等故名为调直？答。调直身口意故。问。以何得知三昧即调直？答。智论云。善心一处住不动是名三昧。问。彼论意何？答。法界是一处。止观能住不动四行为缘。观心藉缘调直故通称三昧。问。三昧与调直何处语耶？答。三昧梵语。调直汉语也。问。调直同等何谓常坐等耶？答。调直是通。常坐是别。
　　第二引证者。问。常坐三昧出何经耶？答。出文殊说文殊问两般若。名为一行三昧。问。但言一行不云常坐。何故引之为证据耶？答。一行从法号。常坐约身仪。问。何故彼经名一行耶？答。唯观法界故即法华三昧之异名也。
　　第三释成者。问。修此三昧有几门耶？答。有二门。初明方法。次明劝修。
　　问。方法者何？答。一身开遮。二口说默。三意止观也。问。身开遮者其意云何？答。身开常坐遮行住卧。问。此之三昧为处众修为当独修。答。或可处众。独则弥善。问。处众者何众。独修者意何？答。处众者是禅堂众。非暄闹众。独修者居一净室。或空闲地。问。当坐何座？答。安一绳床。傍无余座。问。几为一期？答。九十日为一期。问。何必九十日为一期？答。一夏修道着千圣说故。问。一期精进有间断耶？答。时克相续无以暂废。唯除经行食等。问。二口说默者意何？答。顺行故默。除障故说。问。除障者何？答。内外之障集正念心。乃称一佛名惭愧忏悔也。问。何故为尔？答。如人引重自力不前。假傍救助则蒙轻举。行人亦尔。心弱不能排障称名请护恶缘不坏。问。若尔应称佛名及诵经咒。何故云诵经诵咒尚喧于静。答。是举况也。意者诵经诵咒尚宣于静。况乎世俗言语。问。如此况意唯局常坐耶？答。遮诵局此。遮语通四。问。初心行者未了法门。何由获得此四三昧？答。当亲近解般若者。如闻修学能入一行三昧及随自意。问。三业之中何业为机入三昧耶？答。身口助意成机感佛。问。然则何故玄文称意机义？答。彼非今意。问。三意止观者其义如何？答。端坐正念蠲除恶觉。系缘法界一念法界。问。系缘一念其意云何？答。系缘是止。一念是观。问。系缘一念即是止观。法界者何？答。止观能观法界所观。虽系虽念不出法界。虽止虽观寂照同时。
　　次明劝修者。问。云何劝修？答。称实功德以奖行者。问。实功德何？答。法界之法是佛真法。问。何人所修？答。圆顿行人闻此不惊。觉此法故住不退地。问。行法众多。何故劝之。答。一行三昧具一切法。勤行不懈则皆能见佛。故云比丘比丘尼闻此法不惊即随佛出家。信士信女闻此法信解即是真归依。问。此之称誉有证文耶？答。出彼文殊问文殊说两经。四种三昧行仪各别皆以法界为所安焉。具如止观辅行记等。
　　第二常行三昧者。行法虽别所期是同。又本文繁多故不更撰。
　　第三半行半坐三昧者。别有行仪一卷是天台大师所著。盛传于世。仍不重出。
　　第四非行非坐三昧者。分为三门。第一释名。第二引证。第三正释。
　　第一释名者。问。何故名为非行非坐？答。上一向用行坐。此既异上。为成四句故名非行非坐。实通行坐及一切事。
　　第二引证者。问。此三昧证据云何？答。大品经称觉意三昧。意之趣向皆觉识明了。南岳大师呼为随自意。意起即修三昧。故虽立三名实是一法。
　　第三正释者。问。于此三昧有几行法？答。就此为四。一约诸经。二约诸善。三约诸恶。四约诸无记。凡诸经行法上三不摄者即属自意也。
　　问。初约诸经者意何？答。且约请观音经示其行相。问。其相云何？答。于静处庄严道场。幡盖香灯请弥陀像观音势至二菩萨像安于西方设杨枝净水。若便利左右以灰涂身。澡浴清净着新净衣。斋日建首当止向西方五体投地礼三宝七佛释尊弥陀三陀罗尼二菩萨圣众。礼已胡跪。烧香散华。至心运想。如常法供养已。端身正心。结跏趺坐。系念数息。十息为一念。十念成就已起烧香。为众生故三遍请上三宝。请竟三称三宝名。加称观世音。合十指掌诵四行偈竟。又诵三篇咒或一遍或七遍。看时早晚诵竟。披陈忏悔。自忆所犯发露洗浣已礼上所请已一人登高。若唱若诵此经文。余人谛听。午前初夜其方法如此。余时如常。
　　问。二历诸善者何？答。即分为二。先分别四运。次历众善。问。初四运者其意云何？答。心识无形不可得见。约四种相分别。谓未念。欲念。正念。念已。未念名心未起。欲念名心欲起正念名正缘境住。念已名缘境谢。若能了达此四即入一相无相。问。未念未起已念已谢。此一皆无二。无二则无相云何可观？答。未念虽未起非毕竟无。如人未作作后便作作。不可以未作作故便言无人。若定无人后谁作作。以有未作作人则将有作作。心亦如是。因未念故得有欲念。若无未念何得有欲念。是故未念虽未有不得毕竟无念也。念已虽灭亦可观察。如人作竟不得言无。若定无人前谁作作。念已心灭亦复如是。不得言永灭。若永灭者则是断见。无因无果。是故念已虽灭亦可得观。问。次历善事者何？答。善事众多。且约六度。若有诸尘须舍六受。若无财物须运六作。舍运共论有十二事。问。六受六作何？答。色声香味触法是名六受。行住行坐卧言语作作名为六作。准前可知。不复烦记。
　　问。三以随自意历诸恶事者其意如何？答。就恶明观者。前虽观善其弊不息。烦恼浩然无时不起。若观于他恶亦无量。或多悭贪。或多犯戒。多嗔多怠。多嗜酒味。根性易夺必有过患。其谁无失。出家离世行犹不备。白衣受欲非行道人。当于恶中而修观慧。如佛世时在家之人带妻挟子官方俗务皆能得道。鸯掘摩罗弥杀弥慈。祇陀未利唯酒唯戒。和须密多淫而梵行。提婆达多邪见即正。若诸恶中不得修道者如此。诸人永作凡夫。以恶中有道故虽行众弊而得成圣。故知恶不妨道。又道不妨恶。须陀洹人淫欲转盛。毕陵尚慢。身子生瞋。于其无漏有何损益。问。多贪欲人秽浊炽盛。虽对治折伏弥更增剧。云何对治？答。但恣趣向。何以知之。弊若不起不得修观故。譬如纶钓鱼强绳弱不可争牵。但令钩饵入口随其远近任纵沉浮不久收获。于蔽修观亦复如是。蔽即恶鱼。观即钩饵。若无鱼者钩饵无用。但使有鱼多大唯佳皆以钩饵随之不舍。此蔽不久堪任乘御。问。弊与法性相妨碍耶？答。若弊碍法性法性应破坏。若法性碍弊弊应不得起。当知弊即法性。蔽起即法性起。弊息即法性息。问。此言有证文耶？答。无行经云。贪欲即是道。恚痴亦如是。如此三法中具一切佛法。若人离贪欲而更求菩提。譬如天与地贪欲即菩提。净名经云。行于非道通达佛道一切众生即菩提相不可复得。即涅槃相不可复灭。为增上慢说离淫怒痴名为解脱。无增上慢者说淫怒痴性即是解脱。一切尘劳是如来种。山海色味无二无别。即观诸恶不可思议理也。
　　问。四观非善非恶者意何？答。即是无记腾懵之法。具如止观。问。何故除中间两三昧而更明此三昧耶？答。余两三昧或有所限或得通修。但随自意三昧者道俗常应观念。虽王事靡盬不可敢退。是故略举大意而已。

三惑义

　　夫心识昏沉迷正路而不前。意性喧[跳-兆+參]弃宝乘而无取。是则烦恼稠叠弊慧日于阴云。生死浩然没定舟于苦海。三智为之自隐。三德因兹不显。修列之由盖为此欤。今明此义先分三门。第一标章。第二引证。第三解释。
　　初标章者。问。三惑名何？答。一者见思惑。二者尘沙惑。三无明惑也。
　　第二引证者。问。地持等论皆云烦恼障及以智障。何故今云三惑？答。今家依大品经及大智论开为三惑。问。于二障中开何为三？答。智障兼于事理是故开之。问。尘沙无明何事何理？答。障事智边是尘沙惑。障理智边是无明惑。
　　第三解释者。分为四门。初解三惑。次释断惑。三就三惑显妙法。四断惑成佛。
　　初解三惑者。先明见思。次明尘沙。后释无明。
　　先明见思者。问。见与思欤。见即思欤。答。见与思也。问。见惑其义如何？答。见者见理之见。见即非惑。见理之时方乃断惑。从解得名故云见惑。又非但随解得名。亦乃当体受称。何者推理不当。妄计决定。偏见分明。名之为见。问。就此见惑有几种耶？答。总略有四。一单四见。二复四见。三具足四见。四无言四见。问。单四见者其意如何？答。执有执无。执亦有亦无。执非有非无。问。于何等法起此执耶？答。起执多端。且约我论。问。于初有见有几烦恼耶？答。有八十八使烦恼也。问。八十八烦恼者何等？答。欲界有三十二使。色界二十八使。无色界亦如是。问。欲界有三十二等别名如何？答。欲界苦谛下有十。谓一贪欲使。二瞋恚使。三痴使。四慢使。五疑使。六身见使。七边见使。八邪见使。九见取使。十戒取使。集谛下有七。除身见边见戒取见。灭谛下亦有七。即同集谛。道谛下有八。除身见边见。故云三十二。又色界有二十八者。苦谛下有九使。除瞋。集谛下有六使。除瞋及身见边见戒取见。灭谛下有六使。亦同集谛。道谛下有七使。除瞋及身见边见。是为色界二十八使。无色界亦尔。问。云何名贪欲使乃至称戒取见？答。引取无厌名为有贪欲。忿怒之心名为瞋恚。迷惑不了名为痴使。自恃轻他称为慢使。犹预不决名为疑使。阴入界中妄计为身随彼妄计得身见名。执边之心名为边见。邪心取理名为邪见。非真见真名为见取。非戒计戒故云戒取见。问。通名烦恼其意如何？答。烦以喧烦为义。恼以逼乱为义。问。何故名使？答。使以驱役为义。此等烦恼常能驱役行者心神流转三界。故受使名。问。此八十八使皆利使欤。皆钝使欤。答。五十二使钝。三十六使利也。问。见惑之数皆可利使。钝使之惑何在此中？答。于钝使惑既具迷理迷事之义。今在此中是迷理边耳。问。何时断见思耶？答。见道时者断迷理惑。修道时者断迷事惑。见修不同理事亦异。问。此八十八使与六十二见同异如何？答。历六十二见各具八十八使。或云。六十二见同是边见摄也。问。六十二见别名如何？答。释此多种。且存一义。历三世五阴即有六十二见。问。取数如何？答。约过去中阴有四句。约现在未来各有四句。问。过去四句乃至现未四句如何？答。过去四句。一者如去。二者不如去。三者亦如去亦不如去。四者不如去非不如去。即约五阴有二十五阴。现在四句。一者常。二者无常。三者亦常亦无常。四者非常非无常。是亦有二十五阴。未来四句。一者有边。二者无边。三者亦边亦无边。四者非边非无边。是亦有二十五阴。三世都合即具足六十。加断常二故云六十二。又有本劫本见末劫末见。单有见略如是。无见亦有亦无见非有非无见各亦如是。又有复四见具足四见绝言四见等。具在广疏。故不繁述。
　　次明思惑者。先明思义。后释润生。问。何故称思惑耶？答。思惟重虑乃得断惑。故称思惑。问。指何等惑名思惟耶？答。贪使。瞋使。痴使。慢使。如此四使名为思惟。问。于此烦恼有几种耶？答。略则有十。广则有八十一品。问。其名如何？答。言十者。欲界有四。色界有三。除瞋。无色亦尔。言八十一品者。三界九地。九地有九品合八十一品。问。三界九地者何？答。欲界一地。色界四地。无色四地。合成九地。问。于此九地地地九品如何？答。于一一地而有三品。所谓上中下。于此三品亦三。各品所谓上上上中上下。中上中中中下。下上下中下下。是故九地九九八十一品。列名如是。委释在疏。
　　次释润生者。问。欲界九品惑润几生耶？答。润七生。问。能润之惑既是九品。所润之生若唯七生？答。上上一品能润二生。上中上下中上三品各润一生。中中中下共润一生。下之三品共润一生也。上二界义具见广疏。
　　二明尘沙惑者。问。尘沙意何？答。无知数多故云尘沙。问。释此尘沙如何？答。明此多门且举一门。亦分为五。谓一见思病。二见思根本。三起见思因缘。四起见思久近。五见思重数也。问。且除前四见思重数其意云何？答。从一有见派出三假。又从三假派出四句及自行化他。其数无量。有见如是。况乎无见乃至非有非无等见。不能数知强名尘沙。委明本疏。恐繁不尽。
　　三明无明惑者。问。指何等物正为无明？答。正指智障名为无明。问。其意云何？答。二智望中智方名为智障。问。何故名智障。答。解此智障有三种释。一者智能障故云智障。二者智被障故为障。三者能所合论故言智障。问。以何智为能障等耶？答。观空假智犹亦破惑。故名为智。而今望中道彼智还成惑。此是中智家障故言智障。此即从能障得名也。又此智即障中智故名智障。是从被障得名。又能障是惑所障是中智故言智障。此即能所合论。初重释者智障两字全属能障。第二重释者智障两字全属所障。第三重释者智字属所障字属能。问。烦恼者是惑心之义。一可称障。智慧者是明解之法。何名智障？答。于智有二。所谓证智识智也。识智分别体达相顺。相顺故说之为智。体达相顺故说之为智。体达分别与证智为碍。故说之为障。问。虽闻所说犹未分明。委旨如何？答。证智是佛菩萨智也。识智是二乘智也。二乘之智虽得智名未顺实相义当于识。能破烦恼义当于智。言体违等者释识智也。此智违体故曰体违。此智顺相故曰相顺。顺二乘智违于佛智。既障佛智故云智障。问。于无明惑者有世间出世间二种不同。取何无明名为智障？答。入大乘论云。出世间无明是智障。世间无明贤圣已远离也。迷事迷理二种。相应独头二种子时。及以果时无明委悉在论故不具出。
　　第二明断惑者。分为四门。谓四教断惑也。问。小乘三藏教断此三惑何？答。三藏教者以折法智但断见思。余二惑者非其所断。问。断见思惑如何？答。外凡内凡之位同伏见思。四向四果之位乃断此惑。问。断惑意何？答。须陀洹向须陀洹果断八十八见惑。又于斯陀含向及以果断欲界九品中之前六。又于阿那含向及以果断后三品。又于阿罗汉向及以果断上二界七十二品之思惑。缘觉者断三界见思尽。更侵除习气也。菩萨者三阿僧祇劫行六度。百劫种三十二相。于菩提树下断正使及习。问。凡于欲界九品惑。断几品惑损几生耶？答。俱舍论云。断欲三四品。三二生家家。断至五二向断六一来果。问。论意云何？答。释曰。断上三品则损四生。余三生在为六品润名三生家家。进断中上亦损一生并前损五。余二生在名二生家家。更断中中未损一生但名二向。更断中下并前中中总损六生。余下三品但润一生名为一来。问。何以无断一品及断五品名家家耶？答。必无断二不至第三而命终者。亦无断五不至断六而命终者。问。何故尔耶？答。由圣者起大加行必无不断大品惑尽而命终者又无一品能障果。是故断五必至于六。凡断惑修证广说疏中。省繁存略。实非不说。问。大乘通教断三惑何？答。此教行人体法观智断见思惑及以小分尘沙。未断无明。问。断见思惑及以尘沙如何？答。十地之中地地断除。问。其十地何等？答。一干慧地。二性地。三八人地。四见地。五薄地。六离欲地。七已辨地。八辟支佛地。九菩萨地。十佛地。问。于此十地断惑如何？答。初干慧地伏见惑。是外凡也。性地亦伏见惑。即内凡。八人地见地二地共断八十八使。薄地断欲界六品思惑。离欲地断欲界九品思惑。已辨地断色无色七十二品思惑。辟支佛地断三界正使侵除习气。菩萨地断三界正使及习气。复断色心无知。即起慈悲弘誓利益众生。不同二乘。佛地正习俱尽。坐菩提树下八相作佛。问。大乘别教断三惑何？答。此教以次第观伏断三惑。问。何地伏三惑。何地断三惑？答。于十信位伏三界见思。初住断见。从第二住至第七住断灭思惑。从八住至十住即断习气。次十行位除界外尘沙之惑。十回向位进修中观伏无明惑。次于十地始证中道。百界作佛方在此地。次等觉位更进断除一品无明证一分中道。后妙觉位更进断除一品无明方乃名为究竟妙觉。问。一乘圆教断除三惑其意云何？答。此教以不次第观智断惑。即有五品及五十二位也。五品是外凡故不论断惑。十信之中初信断见。从第二信至第七信即断思惑。从八信至十信断界内外尘沙之惑。次于十住位即断十品无明方证十分中道。八相作佛始在此位。次十行位断除十品无明证得十分中道。次于十回向灭尽十品无明感得十分中道。次于十地位破灭十品无明克获十分中道。更灭一品无明入等觉位。亦断一品无明登妙觉果。
　　第三就三惑显妙法者。问。不破惑性而显妙如何？答。三惑体即法性。以痴迷故变作三惑。又四德本是无明。以觉悟故显示四德。譬如寒来则水结作冰。热又来则冰融变水。离澄水而无污水。除坚冰以希勺水。如眠来变心有种种梦。世上之事如是。心梦之法亦尔。是以求菩提于烦恼之心。克涅槃于生死之形。故诸法无行经云。淫欲即是道。恚痴亦复然。净名经云。烦恼即菩提。生死即涅槃。大经云。无明转即变为明。如此诚证佛说不少。岂非就惑显妙之文。问。法性其意何？答。自性清净心是也。夫彼岸之泊船筏自舍。觉悟之庭言谈非要。大意已答。来问何重。
　　第四明断惑成佛者。问。四教行人断惑证果其事如何？答。藏教二乘元事自度在于佛果。所不悕求回心之后乃得克获。但菩萨者三僧祇百劫后。上忍位中用三十四心一时断结成小乘佛。雪山童子施软草如来受已成正觉。木树草座得成佛道。即是劣应佛也。次通教二乘亦同藏教。但有菩萨以最后一念相应慧断见思尘沙及余残习。七宝树下天衣为座证得佛果。即是胜应佛也。次别教行人次第。观智历劫修行。七宝树下成妙觉佛。是为他受用身佛也。次圆教行人法异前三。何者一心三观初后圆融。一色一香无非佛性。不经三祇顿满萨埵之行。不越一念直近遮那之果。虚空为座成等正觉。三身圆满更无过上。一家所期实在是果。赞曰。

　　鹤林之后  像法之中
　　台衡二圣  澄湛两公
　　道基万叶  理冠诸宗
　　天长在历  佛教再隆
　　禀哀凤辰  采懿龙宫
　　义苑之内  聊折梗概

天台法华宗义集一卷

　　凡宗义集者睿峰真和尚之述作也。曰教曰观。八万十二之梗概。一家诸科之宗途。大率括于数纸矣。可谓学者之重器也。抑亦达于天听之书也。已是入朝官贡岂可委而不传乎。畴昔流行于世年已旧矣。虽然乌焉之讹匪些。故今纠明添除而兼加倭点。命工锓梓焉。希先德之遗文不坠于千载云尔。
　　时庆安第五历仲冬之吉辰。

野释一闲人志
