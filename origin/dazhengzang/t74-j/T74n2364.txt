   《大正藏》第74卷No.2364

　　No.2364


　　    长讲金光明经会式
　　        参堂三礼颂
　　能礼所礼性空寂  感应道交难思议
　　我此道场如帝珠  十方诸佛影现中
　　我身影现诸佛前  头面摄足归命礼
　　
    一切恭敬
　　自归依佛。当愿众生体解大道。发无上意自归依法。当愿众生深入经藏。智慧如海自归依僧。当愿众生统理大众。一切无碍。
　　
    次梵音颂
　　十方所有胜妙华  普散十方诸国土
　　是以供养释迦尊  是以供养诸如来
　　出生无量宝莲华  其华色相皆殊妙
　  是以供养大乘经  是以供养诸菩萨

　　次如来呗
　　如来妙色身  世间无与等
　　无比不思议  是故今敬礼
　　如来色无尽  智慧亦复然
　　一切法常住  是故我归依

　　次散华颂
　　金光明鼓出妙声  遍至三千大千界
　　能灭三途极重罪  乃以人中诸苦厄

　　香华供养佛
　　南无游法性土金光教主释迦牟尼如来
　　南无像法化主除业障药师琉璃光如来
　　南无东方来入护国界阿閦如来
　　南无南方来入护国界宝相如来
　　南无西方来入护国界无量寿如来
　　南无北方来入护国界天鼓音如来
　　南无一切诸佛甚深行处金光明经
　　南无二十八天威光增益金光明经
　　南无大辨吉祥威光增益金光明经
　　南无地神坚牢威光增益金光明经
　　南无散脂大将恒守护金光明经
　　南无迦利庭母恒守护金光明经
　　南无大黑天神恒守护金光明经
　　南无护国善神威光自在金光明经
　　南无对扬化主慈悲护念信相菩萨

　　劝[訁*靑]颂
　　归命东方阿閦佛  尽穷东方一切佛
　　及金光明并菩萨  声闻缘觉诸圣人
　　持咒仙人咒博士  二十八天八部众
　　来入法性此道场  哀愍加护修道品（一丁礼）
　　归命南方宝相尊  尽穷南方一切佛
　　及金光明并菩萨  声闻缘觉诸圣人
　　持咒仙人咒博士  二十八天八部众
　　来入法性此道场  哀愍加护修道品（一丁礼）
　　归命西方无量寿  尽穷西方一切佛
　　及金光明并菩萨  声闻缘觉诸圣人
　　持咒仙人咒博士  二十八天八部众
　　来入法性此道场  哀愍加护修道品（一丁礼）
　　归命北方天鼓音  尽穷北方一切佛
　　及金光明并菩萨  声闻缘觉诸圣人
　　持咒仙人咒博士  二十八天八部众
　　来入法性此道场  哀愍加护修道品（一丁礼）
　　归命四维及上下  尽穷六方一切佛
　　及金光明并菩萨  声闻缘觉诸圣人
　　持咒仙人咒博士  二十八天八部众
　  来入法性此道场  哀愍加护修道品（一丁礼）
　　归命琉璃金仙佛  过去宝髻七如来
　　现在药师七佛尊  八大菩萨诸使者
　　持咒仙人咒博士  二十八天八部众
　　来入法性此道场  哀愍加护修道品（一丁礼）
　　归命稽首释迦尊  灵山法性清净土
　　开演甚深佛行处  金光明经深妙法
　　乃至梦见忏悔法  及以尊幢王法轮
　　对扬化主信相等  银相银光树神等
　　百亿梵王帝释众  百亿四天毗沙门
　　百亿二十八天众  大辨吉祥正了知
　　地神坚牢药叉等  大自在天金刚众
　　普贤大将诃利母  五百眷属诸护法
　　百亿天龙八部众  来集普会日本国
　　睿山道场长讲院  证知识诚恒法会
　  我今顶戴金光明  恒说十方令不断
　　一切众生悉开悟  世出世乐皆圆满（一丁礼）

　　自忏悔颂
　　至心忏悔无量罪  我及法界诸群生
　　无明颠倒所迷惑  造作四重五逆罪 
　　乃至谤法阐提罪  自作教他见随喜  
　　我等今对诸佛前  发露众多极重罪
　　至心惭愧尽忏悔  仰愿十方一切佛
　　已作之罪尽消除  未来之恶更不造

　　刹利忏悔
　　我等至心代国王  五根本罪尽忏悔
　　自在力故取塔物  乃至四方僧祇物
　　或教人取见随喜  皆悉忏悔初根本
　　自在力故毁正法  舍三乘法及一乘
　  又制他人不令修  皆悉忏悔第二罪
　　自在力故制出家  若复有人归佛故
　　剃除须发被法服  持戒毁戒有无戒
　　脱其袈裟逼还俗  或加杖捶复系缚
　　或截手足及断命  自作使他造此恶
　　皆悉忏悔第三罪  已作消灭更不造
　　有自在力作五逆  杀父杀母杀罗汉
　　破合合僧出佛血  皆悉忏悔第四罪
　　有自在力不畏报  拨无因果造恶业
　　刹利所有一切罪  自作教他见随喜
　　我今亲对诸佛像  诸菩萨像诸天众
　　今世过世不覆藏  皆悉忏悔第五罪

　　大臣忏悔
　　我等至心代大臣  五根本罪尽忏悔
　　依倚王力取塔物  乃至四方僧祇物
　　或教人取见随喜  皆悉忏悔初根罪
　　统理国土依王力  破坏村邑城国主
　　或教人破见随喜  皆悉忏悔第二罪
　　统理国土依王力  毁谤正法舍三乘
　　亦制他人不令觉  皆悉忏悔第三罪
　　统理国土依王力  若见有人如来故
　　剃除须发被法服  持戒毁戒有无戒
　　脱其袈裟逼还俗  或加杖捶复系缚
　　或截手足及断命  自作教他造此恶
　　今世过世不覆藏  皆悉忏悔第四罪
　　统理国土依王力  作五逆罪无惭愧
　　杀父杀母杀罗汉  破和合僧出佛血
　　如是五逆无量罪  自作教他见随喜
　　我今亲对百佛像  百菩萨像百罗汉
　　今世过世不覆藏  皆悉忏悔第五罪

　　他忏悔
　  至心忏悔我父母  六亲眷属所作罪
　　若我父母诸灵等  罪业未尽系地狱
　　畜生饿鬼修罗等  昼夜不息受大苦
　　我等相代尽忏悔  父母六亲所作罪
　　十恶五逆谤法罪  不信因果阐提罪
　　仰愿十方一切佛  拔济我等父母苦

　　受戒
　　我等至心受三归  奉请诸佛为戒师
　　自归依佛无上尊  自归依法离欲尊
　　自归依僧众中尊  如来至真等正觉
　　归三宝竟持十善  乃至菩萨大乘戒
　　坚持禁戒无缺犯  无量生中不舍戒
　　法界众生同一体  戒香薰馥五分身

　　发愿
　　我今归依圆满教  于无作境发弘誓
　　圆融十界诸众生  我今誓愿必济度
　　圆融五住一切惑  我今誓愿必断除
　　圆融四门诸道品  我今誓愿必修习
　　圆融三德真佛道  我今誓愿必得成
　　自度度他无间断  尽未来际作佛事

　　神分
　　以此讲经  种种功德  回施梵释
　　四大天王  龙神八部  伽蓝护法
　　善神王等  住持佛法  利益有情 
　　般若心经  一切讽诵（般若心经竟）

　　次入经文 次结愿
　　我等至心发弘誓  十方十世三界天
　　资益二十八天众  梵王帝释及四天
　　大辨吉祥正了知  坚牢地神药叉众
　　天龙八部诸鬼神  风雪云雨各各神
　　雷电霹雳大恶龙  天神地祇灵鬼等
　　大小比睿山王等  比良三枳安山王
　　长泽河内诸天神  饭道笠扶淡海神
　　贺茂大神上下族  住吉大神诸眷属
　　气比大神及五子  气多大神诸眷属
　　伊部山王足羽神  多庆大神诸眷属
　　名草上下沟口神  八幡大神诸眷属
　　宗像大神诸眷属  贺春大神诸眷属
　　贺罗大神诸眷属  师比御灵诸眷属
　　山林树下护国神  水陆原泽一切精
　　永离业道一切患  乃至烦恼及所知
　　多闻薰习念念增  威光增益恒守护
　　睿山道场正法藏  大日本国及九院
　　兴隆佛法尽后际  恒说一乘利群生

　　南无阿閦佛
　　资益一切皇灵等  开辟已还诸尊灵
　　上宫太子御灵等  法师天皇御灵等
　　阿倍天皇御灵等  桓武天皇御灵等
　　吉野大后御灵等  崇道天皇御灵等
　　伊豫亲王御灵等  藤原夫人御灵等
　　藤原仲成神灵等  藤原内侍神灵等
　　东夷毛人神灵等  宏胜延命僧灵等
　　结恨横死古今灵  乃至一切神灵等
　　永离八难生天上  随意往生诸佛刹
　　听闻妙法悟无生  得道还来日本国
　　昼夜守护恒不离  睿山道场正法藏
　　大日本国及九院  兴隆佛法尽后际

　　南无阿閦佛
　　我等至心发弘誓  十方十世诸国土
　　资益现在圣皇帝  宝寿天长体地久
　　十善之化每日新  绍隆为务利群生
　　奉资春宫圣储君  长寿安体固稚城
　　资益皇后及皇妃  九嫔夫人及公主
　　亲王诸王及驸马  延寿无疾得安稳
　　左右大臣及宰相  八省群僚大学等
　　四卫将督将曹府  文武百官诸吏等
　　诸国使君县令等  普天率土缁素类
　　安身长命有道心  坚信因果无五罪
　　禄位增高足股肱  各各百年终化后
　　永离四趣生人天  俱修一乘真妙行
　　愿我等类无量生  不离一念大觉尊
　　多闻熏习念念增  解一法中无量义
　　一念游行十方刹  传说法界诸有情 
　　开示悟入佛知见  同证一味真如海
　　还入大悲如梦界  随机说法利群生
　　来集比睿法性山  昼夜恒护正法藏
　　大日本国及九院  兴隆佛法尽后际

　　南无阿閦佛
　　我等至心发弘誓  十方十世我父母
　　六道众生父母等  师僧同法善知识
　　见闻嫉妒及毁谤  多不如法违眷属
　　见闻随喜及赞者  同共违法顺眷属
　　药寿药荣药信等  弘世令成慧仁等
　　光忠慧德慧赞等  广圆纯德兰行等
　　过现未来诸同法  违顺亲疏同一味
　　皆悉永离八难苦  早得大觉安稳乐
　　自利利他无穷尽  尽未来际作佛事
　　来集法性比睿山  昼夜恒护正法藏
　　大日本国及九院  兴隆佛法尽后际

　　南无阿閦佛
　　我等至心发弘誓  十方十世冥道官
　　阎魔法王五道神  牛头马头及狱卒
　　司命曹府都尉等  婆罗门仙冥祇众
　　永离业道一切患  威光增益有慈悲
　　昼夜加护比睿山  法性道场正法藏
　　大日本国及九院  兴隆佛法尽后际

　　南无阿閦佛
　　我等至心发弘誓  十方十世大檀主
　　三千七宝无厌施  一针一草施贫乏
　　造塔造堂造诸院  造像造经奉华香
　　燃灯供具田宅园  如是种种诸功德
　　发心修行三乘众  及以方便七觉人
　　始出通应诸功德  我等随喜及劝请
　　回向发愿及忏悔  开讲转经呗赞颂
　　论议决择诸功德  供养众僧施贫病
　　如是功德资檀主  大伴国道及眷属
　　四大调适万病消  百年安稳百福集
　　禄位增高子孙荣  临终正念安稳故
　　如入禅定无乱想  随意往生诸佛刹
　　见佛闻法悟无生  来集法性比睿山
　　昼夜恒护正法藏  大日本国及九院
　　兴隆佛法尽后际

　　南无阿閦佛
　　我等至心发弘誓  十方十世四恶趣
　　资益地狱寒热苦  刀山剑林苦园中
　　长夜受苦诸众生  永离地狱罪苦宅
　　近生人天常受乐  远证无上大菩提
　　资益饿鬼饥渴苦  早得饱满甘露食
　　近生人天常受乐  远证无上大菩提
　　资益畜生相啖苦  鹰犬人弓杀害苦
　　无量怖畏无安苦  永离畜生愚痴宅
　　近生人天常受乐  远证无上大菩提
　　资益修罗斗诤苦  乃至饥渴逃隐苦
　　永离修罗恶心宅  近生人天常受乐
　　远证无上大菩提  如是四趣一切生
　　生天以后来集会  大日本国及睿山
　　昼夜恒护正法藏  乃至同法善知识
　　俱修圆行无妨难  早得六根清净位
　　流入一乘大圆海  取宝施主大安乐
　　昼夜恒说真妙法  开悟世世后生类
　　修学诸力施日本  兴隆佛法尽后际

　　南无阿閦佛
　　我等至心发弘誓  佛子某甲及同法
　　此寺东西南北院  所宿所住及往来
　　苾刍沙弥近事众  乃至童子及群生
　　伽蓝护法神鬼等  蚊虻虱虮蚤蚁等
　　多闻熏习念念增  开悟一乘真妙法
　　如说修行不退转  一生修得铜轮位
　　百佛世界成佛道  百菩萨像恒围绕
　　刹那刹那证分真  究竟同证妙觉位

　　南无阿閦佛
　　长讲金光明经会式（终）
　　弘仁四年六月  日
　　愿主最澄［讠*巳］

