　　《大正藏》第74卷No.2361

　　No.2361

　　愿文
　　悠悠三界。纯苦无安也。扰扰四生。唯患不乐也。牟尼之日久隐。慈尊月未照。近于三灾之危。没于五浊之深。加以。风命难保。露体易消。草堂虽无乐。然老少散曝于白骨。土室虽闇迮。而贵贱争宿于魂魄。瞻彼省己。此理必定。仙丸未服。游魂难留。命通未得。死辰何定。生时不作善。死日成狱薪。难得易移其人身矣。难发易忘斯善心焉。是以。法皇牟尼。假大海之针。妙高之线。喻况人身难得。古贤禹王。惜一寸之阴。半寸之暇。叹劝一生空过。无因得果。无有是处。无善免苦。无有是处。伏寻思己行迹。无戒窃受四事之劳。愚痴亦成四生之怨。是故。未曾有因缘经云。施者生天。受者入狱。提韦女人四事之供。表末利夫人福。贪着利养五众之果。显石女担舆罪。明哉善恶因果。谁有惭人。不信此典。然则。知苦因而不畏苦果。释尊遮阐提。得人身徒不作善业。圣教啧空手。于是。愚中极愚。狂中极狂。尘秃有情。底下最澄。上违于诸佛。中背于皇法。下阙于孝礼。谨随迷狂之心。发三二之愿。以无所得而为方便。为无上第一义。发金刚不坏不退心愿。我自未得六根相似位以还不出假（其一）自未得照理心以还不才艺（其二）自未得具足净戒以还不预檀主法会（其三）自未得般若心以还不着世间人事缘务。除相似位（其四）三际中间。所修功德。独不受己身。普回施有识。悉皆令得无上菩提（其五）伏愿。解脱之味独不饮。安乐之果独不证。法界众生。同登妙觉。法界众生。同服妙味。若依此愿力。至六根相似位。若得五神通时。必不取自度。不证正位。不着一切。愿必所引导今生无作无缘四弘誓愿。周旋于法界。遍入于六道。净佛国土。成就众生。尽未来际。恒作佛事。
