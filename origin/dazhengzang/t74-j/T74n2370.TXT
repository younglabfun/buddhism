　　《大正藏》第74卷


No. 2370
一乘要决卷上（尽第三门）

　　    沙门源信撰


　　诸乘权实古来诤也。俱据经论。互执是非。余。宽弘丙午岁冬十月。病中叹曰。虽遇佛法。不了佛意。若终空手。后悔何追。爰经论文义。贤哲章疏。或令人寻。或自思择。全舍自宗他宗之偏党。专探权智实智之深奥。遂得一乘真实之理。五乘方便之说者也。既开今生蒙。何遗夕死之恨。略分八门。以记其要。一依法华立一乘。二引余教二乘作佛文。三辨无余界回心。四引一切众生有性成佛文。五斥定性二乘永灭计。六遮无性有情实有执。七辨佛性差别。八明诸教权实。不为深智。只叙为浅识而已。
　　大文第一。依法华立一乘者。有二。初正立。次料简。初正立者。彼经诸品。广说一乘。今采十文。略详其旨。一方便品云。诸佛世尊。唯以一大事因缘故。出现于世。舍利弗诸佛世尊。欲令众生。开佛知见故。出现于世。欲示众生佛知见故。出现于世。欲令众生悟佛知见故。出现于世。欲令众生入佛知见道故出现于世。舍利弗是为诸佛。唯以一大事因缘故。出现于世。偈言。说佛智慧故。诸佛出于世。唯此一事实。余二则非真（已上）。若五乘种性。究竟有别者。定性二乘欣求涅槃。无性有情。厌患恶趣。岂不为彼出现于世耶。如来大悲。不舍昆虫。何言唯为一事出世。是故当知。三乘五性。悉归佛乘。其外无众生。故言唯一事。若不尔者。便有大悲不遍之过（约佛意明一乘）。二同品云。舍利弗如来但以一佛乘故。为众生说法。无有余乘若二若三。舍利弗一切十方诸佛法亦如是。舍利弗过去诸佛。以无量无数方便（慈恩玄赞云。本论云。方便者少乘中。观阴界入厌苦。离苦得解脱。大乘中。诸波罗蜜。四摄法。摄取自身他身。利益对治法故）种种因缘譬喻言辞。而为众生演说诸法。是法。皆为一佛乘故。是诸众生。从诸佛闻法。究竟皆得一切种智。偈云。若以小乘化。乃至于一人。我即堕悭贪。此事为不可（已上）。未来。现在。及释迦文亦尔。若定性。无性。终不会一者。佛岂不为彼说四谛。十二因缘。五戒十善。何言但以一佛乘故为众生说法。故知。佛乘之外不说一法。若说一法。皆为佛乘。然则木牛木马之语。半字满字之教。初虽示诸乘异。后终到一切智。若不尔者。便有说法舍缘之过（约佛语明一乘）。三同品云。诸有所作。常为一事。唯以佛之智见。示语众生。偈曰。更以异方便。助显第一义（已上）。为定性。无性。所现之化仪。若唯为化人天二乘。何言诸有所作常为一事。故知从王宫诞生之始。至双林寂灭之终。所有三业。共为一乘。非唯四华六动之灵瑞。非唯四辩八音之尊教。金锵马麦。皆是一乘之弄胤。爱语呵啧。悉为种智之因缘。乃至行住坐卧语默作作。皆为以佛知见。示悟众生。若不尔者。便有文理乖角之过（约佛三业明一乘）。四同品云。是诸众生。从佛闻法。究竟皆得一切种智。偈曰。声闻若菩萨。闻我所说法。乃至于一偈。皆成佛无疑。若有闻法者无一不成佛（已上）。苦定性。无性。终不成佛者。此文何消。当知。或于有余。或于无余。虽生灭度相。非是实灭度。不令有一人。独得灭度。皆以如来灭度。而灭度之。若不尔者。非唯一偈。非唯一人。纵闻八万藏。何不疑成佛。纵有百千众。犹难出化城。便有皆成难信之过（约所化明一乘）。五同品云。十方世界中。尚无二乘。何况有三。偈曰。十方佛土中。唯有一乘法。无二亦无三。除佛方便说（已上）。若究竟有三乘果别。此文难消。然则若望权教。有诸乘人法。若望实教。唯是一佛乘。盆器米面。本为长者之宝。低头举手。遂归圆极之道。终不以小乘。济度于众生。虽示种种道。其实为一乘。若执实有三乘。权说一乘。此是令正直舍方便之教。成带权非实之语。便有权实倒乱之过（约能化所化明一乘）。六譬喻品云。如彼长者。初以三车。诱引诸子。然后。但与大车宝物庄严。安稳第一。然彼长者。无虚妄之咎。如来亦复如是。初说三乘。引导众生。然后。但以大乘。而度脱之（云云）。若定性人。出三界已。唯证小果。终不成佛。应言随意与大小车。何言但与大白牛车。若不与小车。亦不预大车。慈父约束。那忽相违。便有前约虚妄之过（约譬说周明一乘）。七化城喻品云。我灭度后。复有弟子。不闻是经。不知不觉菩萨所行。自于所得功德。生灭度想。当入涅槃。我于余国。作佛更有异名。是人虽生灭度之想入于涅槃。而于彼土。求佛智慧。得闻是经。唯以佛乘。而得灭度。更无余乘。除诸如来方便说法。智度论九十三云。问曰。阿罗汉。先世因缘所受身。亦应当灭住在何处。而具足佛道。答曰。得阿罗汉时。三界诸漏因缘尽。更不复生。出三界有净佛土。出于三界。乃无烦恼之名。于是国土。从佛所闻法华经。具足佛道。如法华经说。有阿罗汉。若不闻法华经。自谓得灭度。我于余国。为说是事。汝皆当作佛（已上）。入无余界。尚既成佛。况有余者。何执永灭。便有永灭还生之过（约因缘周明一乘）。八法师品云。是大众中。无量天龙八部。及四部众。求声闻者。求辟支佛者。求佛道者。闻妙法华经一偈一句。一念随喜者。我皆与授记。当得阿耨菩提。如来灭后。亦复如是（取意）。他师。许有定性二乘。在此会中。闻法华经（见玄赞第一）若不信受者。理应退座。既在闻经。理应授记。况灭度后。在在处处。一念随喜。何择其人。当知佛意。有性。无性。定。不定性。闻此经者。皆当作佛。若不尔者。便有不择妄记之过。劝持品云。我先总说一切声闻皆已授记（云云）。其意同一（约流通分明一乘。他许有信解一乘定性不愚法者。又云无性人虽发心修行。不得成佛。既许信解发心。岂无一念随喜之者）。九宝塔品云。于宝塔中。出大音声。作如是言。善哉善哉。释迦牟尼如来。能以平等大慧。教菩萨法。佛所护念妙法华经。为大众说。如是如是。释迦牟尼世尊。如所说者。皆是真实（已上）如前所说。唯为一事。出世。但以一乘。为众生说法。诸有所作。常为一事。十方佛土中。唯有一乘法。乃至于一偈。皆成佛无疑。一切诸子。等赐大车。二乘入灭。余国作佛。一念随喜。皆悉授记。此中若有方便一言。多宝何证皆是真实耶。非唯此会。他土亦尔。非唯今日。尘劫亦尔。何令十方三世真实证明。悉成随宜逗缘假设言词乎。又若五乘实。一乘权者。多宝何故唯证此经。若言由有本誓愿者。本愿何因贵权贱实。乃至成佛临灭度时。为证此经。令起一塔。是故当知。一乘真实。胜出诸经。若不尔者。便有证明非实之过（上约教主化仪明一乘。此约多宝证明明一乘）。十不轻品云。凡有所见。若比丘。比丘尼。优婆寒。优婆夷。皆悉礼拜赞叹。而作是言。我深敬汝等。不敢轻慢。所以者何。汝等皆行菩萨道。当得作佛。论云。我不轻汝等皆当作佛者。示诸众生皆有佛性。故文句记云。论许此菩萨。知一切众生。悉有佛性。故凡见者。皆往礼之。此四众中。岂无灭种。而妄记之。若其有者。论文不说。则过在天亲。若唯识说正。乃过在不轻。及在于佛。而不先责不轻之过。则却以为弘经之人。岂有误宣误记之失。令现生后净六根耶（已上）。当知。行因无谬。得果清净。是故经论俱赞不轻。为弘经人。若不尔者。便有因果不齐之过。又有妄赞不轻之过（上约果位明一乘。此约因行明一乘）。宝公引多文。证一乘义。一唯有一乘法。二唯此一事实。三说最实事。四无有二乘而得灭度。五分别说三乘。六常不轻。七同论无二乘涅槃。八同论为断此疑。九方便令发心等文。此等义。见前后文。故不别载（大唐佛授记寺沙门法宝造六卷章名一乘佛性究竟论。破三乘五性义立一乘佛性义）。
　　第二料简者。问。法华论云。彼声闻等。为实成佛故与授记。为不成佛与授记耶。若实成佛者。菩萨何故。于无量劫。修集无量种种功德。若不成佛者。云何虚妄与之授记。彼声闻等。得授记者。得决定心。非谓声闻。成就法性。故如来。依彼三种平等。说一乘法。以如来法身。与彼声闻法身。平等无异故。与授记。非即是具足修行功德故。是故菩萨功德具足。诸声闻人。功德未具足（已上）。此义云何。答。山家云。论主答文。得决定心者。谓成佛决定心。功德未具足者。谓必当具足。不久故。平等故。授记。法身流转故。定当得成佛。佛无虚妄记。今粗食者。未了此密意。佛虽记不成。同体故说一。总合说一乘。故法华名密。是则怨嫉词耳（云云）。十法经云。五记诸声闻得无上正真道者。以有性故。净无垢妙净宝月王光菩萨。白佛言。云何诸无漏声闻。断诸有习烦恼。设有性而成阿耨菩提。佛言。先除诸烦恼障。后成阿耨菩提。云何可说不成正觉（云云）非时授记。名为密教。虽记不成。非名密意（已上。睿山传教大师制三卷章名守护国界章。其中广破一师三乘五性义助成宝公一乘佛性义）。十法经秘密文。至下第五门当知。问。得一（亦云德溢）云。法华论云。何故如来说三乘为一乘。彼二乘法身。与如来法身平等无别。故说一乘。此即会经唯一佛乘。无二无三文。故法华亦说定性二乘无性有情不作佛。故法华一乘是密意。有余不了义（大唐淄洲大云寺沙门慧沼造四卷章名能显中边慧日论。破宝公一乘佛性立三乘五性。当朝奥州沙门德溢造三卷章名慧日羽足。破宝义助沼义）此义云何。答。法华亦说定性无性不作佛者。是义不然。如宝公云。法华论云。如来先说法。异今说法。异云何如来不成妄语。为断此疑。如经。舍利弗汝等当一心。信解受持佛语。诸佛如来。言无虚妄。无有余乘。唯一佛乘。唯依此文。不同前经。说不定性二乘成佛。若前经若后经。俱说不定。何得言先说法异。故定性声闻亦成佛。问。玄赞第四。释无二无三云。三乘因果。观行不同。可有差别。非此所遮。今所遮者。遮无二种法身之体。三乘真如。法身同故。又一师云。深密。法华。教时不殊。深密。云不定二乘作佛者。即法华之唯一佛乘。无有余乘（云云）。此义云何。答。唯一佛乘故。言无二无三。由此亦云皆成佛无疑。言无一不成佛。此义可然。若唯法身一故。言无二无三。此义不然。众生法身。本来是佛。岂假闻法。始得成佛。故违乃至于一偈。皆成佛无疑。若有闻法者。无一不成佛等文。故约事成。合经文义。此若事成无二无三。亦应是事非真如理。况复次句。云除佛方便说。此即指前方便教。说三乘行果。各别不同。未曾说言法身各别。指何教云方便说耶。亦不可言无二三者约法身一。方便说者。约事乘别。今此文意。于一法上。显示有无异说不同。若事理法别。不足称异说。如设有言无优昙华。而方便说有优昙树。又彼宗意。三乘是实。何称方便。即是自违。况复法华论文。云无二乘者。唯有如来证大菩提一切智慧（具如次引）既言菩提智慧。明非是法身一。或慈恩及一师。约不定性。释无二无三。此亦不然。具如前引十文解释。不可重成。又宝师云。唯此一事实。余二则非真。法华论释云。无二乘者。谓无二乘所得涅槃。唯佛如来。证大菩提。究竟满足一切智慧。名大涅槃。非诸声闻。辟支佛等。有涅槃法。唯一佛乘故（论文）准依此文。唯遮二乘表佛。既遮中不留定性二乘。表中不取定性二乘。故知定性亦无真灭。若不尔者。何为言唯（已上）。又山家云。唯一佛乘言。不遮定性二乘者。唯识之言。亦应不遮心外之境。彼既不然。此何可尔（已上）。问。一师云。深密云。定性二乘。不坐道场者。即法华云三草二木生长不同是也。故法华论云。为对治执离大乘。无别乘增上慢。说云雨喻（已上所引论取意文）此义云何。答。山家云。当知。生长不同。非今不同。案无量义经云。知诸众生性欲不同。种种说法。以方便力。四十余年。未显真实。是故众生得道差别（已上经文）。解曰。性欲不同。乃至言得道差别。岂不法华前生长不同哉（已上）。又三草二木。若永异者。中草应无不定种性回心向大。上草小树。不应增进后后阶位。故知。五乘非永有别（山家意同之不能烦引）故经说言。其所说法。皆悉到于一切智地。今为汝等。说最实事。诸声闻众。皆非灭度。汝等所行。是菩萨道。渐渐修学。悉当成佛。问。玄赞第七。释化城喻品。是人虽生灭度之想等云。菩萨处胎经说。从此灭度。于十方面各三十二垓诸佛国土。而复成佛。教化众生。下医师喻中。具显此义。是人虽生灭度之想。求入无余涅槃。于我有缘。我以神通。摄引于彼。遇我得闻是经。或是凡夫。若是有学。求有余无余涅槃。将此涅槃。谓实灭度之想。求入证此二种涅槃。修二乘行。种姓所排。慈悲所引。生彼遇我。求佛智慧。或我从此余国作佛。是人于我。生灭度想。谓我入无余。我引至彼。令求佛智（已上）。此义云何。答。此释违经并大论。彼二文。同云得阿罗汉。何言或是凡夫。若是有学耶。又论云更不复生三界。何言生十方国土。又有经云。自于所得功德。生灭度想。入于涅槃。何言于我生灭度想。谓我入无余耶。经论二文。相望不违。不应于中更生异觉（五百问论难意亦同）。问。一师释前化城喻品文云。彼法华经。约不定性声闻。住有余涅槃。求入无余而说（云云）。此义云何。答。此义不然。大论意。许舍此身已生彼国故。问。一师又云。瑜伽七十九云。清净世界无三恶趣。亦无三界。亦无苦受。纯菩萨僧。于中止住。已入第三发光地。菩萨由愿自在力故。于彼受生。无有异生。及非异生声闻独觉并异生菩萨得生于彼（乃至）准瑜伽文。应会法华及智论。据应化声闻语。非实声闻。又应云。法华及智论。约密意说。非实声闻。往生净土（云云）。此义云何。答。山家破云。所立都不应理。何者。会实经文。令顺权义（云云）。今加破云。经意泛说未来之事。非说别类应化所作。何因恣作应化之解。不尔何故论释不云应化。问。设彼难云。汝言瑜伽释方等故不言作佛（云云）。大论亦应顺般若。故应非实者。或是密意。答。二论意别。瑜伽一向顺所依经。不引诸余法华等经。大论虽释大品般若。引法华等。兼示实义。若不尔者。般若何文。说阿罗汉回心作佛。故知大论。傍显法华真实义也（已上破初义）。次义亦不然。何者。法华处处云显示宣说（云云）何言密意。不尔何故论主不言方便密意。问。若尔。瑜伽文。何得消耶。答。瑜伽但约上品土说。中下净土。应有凡小。不尔。贤劫诸佛净土。岂无凡小（除释迦余佛皆出净土。见悲华经）。勿执一文拨其余矣。况复山家。既以权实遮彼难耶。问。若智论意。证果声闻。实作佛者。云何彼论第二十八云。先已说。菩萨入法位。住阿鞞跋致地。末后肉身尽。得法性生身。虽断诸烦恼。有烦恼习因缘。故受法性生身。非三界也。问曰。阿罗汉烦恼已尽。习亦未尽。何以不生。答曰。阿罗汉无大慈悲。无本誓愿。度一切众生。又以实际作证。已离生死故（已上）。答。彼论意。存成不成义。若据般若覆相教故。小圣毕竟无发趣理。若据法华真实教故。而于彼土。得闻是经。故二十八依般若说。彼九十三依法华意。如彼论第一百云。问曰。更有何法甚深。胜般若者。而以般若。属累阿难。而余经属累菩萨。答曰。般若波罗蜜。非秘密法。而法华等诸经。说阿罗汉受决作佛。大菩萨能受持用。譬如大药师能以毒为药（已上）。明知论意。般若。法华胜劣显然也。或可依惛醉位。名为不生。非酒消后犹是不生。其惛醉。虽非全不生。事用息故。且为不生。问。论文既以二经相对而言。般若非秘密法。岂非法华是秘密耶。答。密言虽同。其义各别。汝指方便非理尽说。名为秘密。论指深妙非二乘境。名为秘密。故不相违。若不尔者。论指法华。云甚深胜般若。能以毒为药等文。何消耶。问。一师云。大通智胜佛。日月灯明佛。皆说三乘。明知。法华亦说三乘（云云）。此义云何。答。二佛所说三乘教者。指法华前。非是当教。迷文起尽。甚为可笑。问。严王品末。云八万四千众生。远尘离垢。得法眼净。玄赞意云。是则定性声闻。得须陀洹果也（云云）。此义云何。答。法华眼净。非必小乘益。如沼法师。最胜王经疏第一云。远尘离垢等者。准大庄严论。得入初地。亦云得法眼净。不准声闻故。准瑜伽论得预流果。又云。净地陀罗尼品。无量无边苾刍。苾刍尼。得法眼净。此得初果。若据大乘得法眼净。是初地位（略抄天台记亦为大乘益）。问。法华论云。二种声闻。如来与授记。谓应化声闻。退已还发菩提心者。决定。增上慢二种声闻。根未熟故。如来不与授记。菩萨与授记。菩萨与授记者。方便令发菩提心故。玄赞一云。正义应言趣寂根未熟。佛不与记。菩萨与记。令发信解大乘。故增上慢者。根未熟故。佛不与记。菩萨与记。令发起大乘心。故沼法师云。发信大心。成不遇法（云云）。此义云何。答。未言多兼当。即显当熟也。况复论文。决定。上慢二人。合说发菩提心。何言一人信解大乘。一人发起大心。又一既当熟。一何不熟。种种劬劳。此文难消。然天台言。论据在座得记。今据通途被开（云云）。又彼所言。令趣寂人。信解大乘者。其意未了。若实作佛令信可然。若实不作。妄信何益。不遇法名征诘亦尔。问。玄赞第十云。我深敬汝等。不敢轻慢者。有佛本性住种性故。此敬报身如来藏也。皆行菩萨道。当得作佛者。有种性者。若起习性。发心修行。必得佛故。又依法身如来藏。故一切皆有我深敬汝。若行菩萨道。发起修习报身如来藏者。当得作佛（已上）。此义云何。答。此之二释。文义不安。既言凡有所见。何唯取有性者。此是别义。应非今意。又汝等皆行者。述礼拜意。何言上礼一切。下唯有性。若尔。应削所以者何。亦不可言汝等若行道当得作佛。既言皆行。何恣言若。设展转救。终不顺经。朽木粪土。不可雕圬。凤兮凤兮。何德之衰。问。无性摄论第十云。诸佛法身不与声闻独觉乘共。以何意趣。佛说一乘。此中有二颂。为引摄一类。及任持所余。由不定种性。诸佛说一乘。法。无我。解脱等故。性不同。得二意乐。化究竟说一乘。释曰。依此密意。佛说一乘。二颂显示。为引摄一类者。了知不定种性声闻。趣彼解脱。方便引接。令依大乘而般涅槃故。说一乘。及任持所余者。为欲任持其余不定种性菩萨。恣于大乘。精进退坏故。说一乘任持令住。勿彼菩萨。依声闻乘。而般涅槃法等故者。法谓真如。诸声闻等乘。虽差别同趣真如。所趣真如。无有差别。故说一乘。无我等故。补特伽罗。无我同故。若实有异补特伽罗。可有乘别。此是声闻。此是菩萨。既无实异补特伽罗。故说一乘。解脱等故者。谓彼三乘。于烦恼障解脱无异。如世尊言。解脱解脱。无有差别。由此意趣故说一乘。性不同故者。谓诸声闻。不定种性。有差别故谓回向。菩提声闻。身中具。有声闻种性。及佛种性。由此道理。故说一乘。得二意乐故者。谓得二种意乐。一者诸佛。于一切有情得同自体意乐。言彼即是我。我即是彼。由是因缘。此即成佛。彼亦成佛。是故名得第一意乐。二者世尊。法华会上与诸声闻舍利子等授佛记别。为令接得如是意乐。我等与佛平等无二。又此会上有诸菩萨。与彼名同。得授记别。故佛一言会二种益。谓诸声闻。接得同佛自体意乐。及诸菩萨得授记别。由此道理故说一乘（世亲名摄取平等意乐法性平等意乐）言化故者。如世尊言。汝等苾刍。我忆往昔。无量百返。依声闻乘而般涅槃。云何已成佛。复依声闻而般涅槃。是故此中有别意趣。谓为调伏声闻种性。所化有情。自化其身。同彼乘类。现般涅槃。由此义故。若声闻乘。若独觉乘。即是大乘。故成一乘。究竟故者。依究竟理。故说一乘。非无归别。由过此外无别胜乘。唯此一乘最为胜。故佛说一乘（已上论文玄奘所译世亲论第十大意亦同）。此论既不许一切二乘。实当作佛耶。答。或可摄论依深密等。会法华经。一乘圆宗。何必依凭。天竺论师。亦不许彼为理尽释故。菩提资粮论第三。明法华声闻记云。有论师说。为令未入决定声闻乘者。发菩提心故。又已发菩提心初业菩萨等。畏流转苦。欲于声闻涅槃取灭度者。为令牢固菩提心故。又有异佛土菩萨于此聚集。授记时到。以相似名为彼授记故。诸师如是分别语授记。于中实义。唯佛世尊乃能知之（已上。随宜弘教义。一乘难解义。至第五门当广分别）或论据在座得记。经据通途被开。或论有十因。应随宜会诸经一乘。非要皆会法华一乘。问。菩提资粮论第四云。问。若烧烦恼。不生菩提心种子者。何故法华经中。与烧烦恼诸声闻等授记。答。记彼诸众生。此记有因缘。唯是佛善巧方便到彼岸。不知成就何等众生。此中因缘。唯佛所知。以到调伏彼岸。不共余众生相似故。而彼不生菩提心种子者。以入无为正定位故。如经说（乃至）迦柘珠诸天世间。虽善修理。彼迦柘珠。终不能为鞞琉璃。如是等声闻。虽得复具诸戒头陀功德。三摩提等。终不能坐觉场。证无上正觉（已上。此论亦有广原不生莲华。烧种不生等八喻。同论第三卷。亦说二乘于正觉。毕竟为障）。此义云何。答。山家释云。方等维摩败种之喻。其意可同。以入正位。喻败种故（已上）。问。沼公云。资粮论据决定性。云如无糠米种必不生（云云）。此义云何。答。慈恩。沼公。共许法华记不定性。而所引资粮论第三。第四。同不许法华记不定性。故唯应依山家例释。维摩败种是弹呵说。非永不成（彼论。无无糠米喻。可检诸本）。问。何知此论意非永不成佛。答。此中但言唯佛所知。无明了说。大论明说。阿罗汉人。于界外土。闻法华经具足佛道。二论同是龙树所造。故应将此不明了文。令归大论明了说也。不尔一人所说桙楯。
　　大文第二。引余教二乘作佛文者。一。大经第十云。一切菩萨。声闻。缘觉。未来之世皆当归于大般涅槃。譬如众流归于大海（三十本第九）定性二乘。若不成佛。即违此文。不可会言少分一切。与菩萨合。一文说故。无有一流不归海故。亦不可言约法身说。未来当归大涅槃故。法身三世皆平等故。亦不可言大悲阐提。不得成佛。初地已得三身体故。许大智分当作佛故。二。同经第二十三云。一切众生。无常无乐无我无净。颠倒心故。言有常乐我净。实无三乘。颠倒心故。言有三乘。一实之道。真实不虚。颠倒心故。言无一实。是三恶觉。常为诸佛及诸菩萨之所呵责（三十本第二十）。不可通云一实理一故言无三。经云之道。道即有为。非真理故。又若约理。何言众生无常乐等。如同经云。一切诸法中。悉有安乐性（云云）。众生法中。岂无安乐。故知。此文不是约理。三。第二十五曰。云何菩萨知于僧相。僧者。常乐我净。是弟子相。可见之相。善真不实。何以故。一切声闻得佛道故。何故名真。悟法性故。是名菩萨知于僧相（三十本第二十三）。问。沼法师云。若涅槃明有佛性五乘根性。皆趣佛果。故第五时者。何故须跋陀罗。闻一切众生。皆有佛性。齐得作佛。何不发大心而取罗汉果（已上）。此义云何。答。天台意云。涅槃四教。俱知常住（云云）小机熟故。先取罗汉知常住故。终期佛果。例如身子退大心时。愿成佛时说三乘教。四。第三十四。迦叶菩萨白佛言。或说四果皆得佛道。或言不得。或言一阐提等。皆有佛性。或说言无。何故今日不决定说。佛答云。若有智者。我于是人终不作二。是亦谓我不作二说。于无智者。作不定说。而是无智亦复谓我作不定说（略抄三十本第三十一）。须会无智二说。归智者一说。而言悉有佛性皆得佛道。莫会智者一说。归无智二说。而言或有或无或得不得。如法华云。无智人中。莫说此经。闻佛说一乘。迷惑不信受。则知。二经其意一致。乘前所引。皆归大涅槃一实道真实一切声闻得佛道文势而此说来。故知一说者。即是一乘。以下所引文义皆同。五。第三十六。说恒河常没者云。所言没者。有人闻是大涅槃经。如来常住。无有变易。常乐我净。终不毕竟入于涅槃。一切众生。悉有佛性。一阐提人。谤方等经。作五逆罪。犯四重禁。必当得成菩提之道。须陀洹人。斯陀含人。阿那含人。阿罗汉人。辟支佛等。必当得成阿耨菩提。闻是语已。生不信心（三十本第三十二）。问。沼法师云。问若有定性二乘。不作佛者。违涅槃经三十六。说须陀洹人。斯陀含人。阿那含人。阿罗汉人。辟支佛人。悉当成佛。闻是说已。不生信心。乃至云是名常没。法华经云。声闻若菩萨。闻我所说法。乃至于一偈。皆成佛无疑等。答。此说不定声开四果。及辟支佛。悉当成佛。闻而不信心。名为常没等。非说一切定不定性。皆当成佛。不尔。云何涅槃自云皆当作佛不解我意（已上）。此义云何。答。凡释义者。不坏文相。文言既总。云何但取不定一性。若尔彼经一段文。云如来常住。无有变易。岂令佛有常。无常别。又诤论文。若成不成。俱不解意。今文定说。不可属彼。若属彼者。亦应说言。若闻二乘不得成佛。生不信心。亦名常没。云何但言不信成佛。六。入楞伽第二云。复次大慧。我说五种乘性证法。何等为五。一者声闻乘性证法。二者辟支佛乘性证法。三者如来乘性证法。四者不定乘性证法。五者无性证法（云云）。说三乘法已云。大慧。何者不定乘性证法。大慧。若人闻说此三种法。于一一中。有所乐者。随顺为说。大慧说三乘者。为发起修行地故。说诸性差别。非究竟地。为欲建立毕竟能取寂静之地故。大慧。彼三种人。离烦恼障熏习。得清净故。见法无我。得三昧乐行故。声闻缘觉。毕竟证得如来法身故。尔时世尊重说偈言。逆流修无漏。往来及不还。应供阿罗汉。是等心惑乱。我说于三乘。一乘及非乘。诸圣如实解。凡夫不能知（以上十卷本也。四卷本第一同之）宝公意云。准此经文。三种人者。则是定性二乘。及不定性。皆当作佛（云云）。沼公言。彼三种人者。即不定乘中。有三种人。非是指前初之三乘。若尔即前何须别说为第四乘。或可前三。定不定性。皆悉合说。第四人。唯取不定性者。言彼三种。即前三中不定性者（已上）。沼公余处用第二释。知此为胜耳。此义云何。答。沼公二释。其义未可。不定性者。于一身中有多种性。非是三人。次释亦非。前来但说二乘种性。未显其中有不定性。至此那忽言彼三种不定人耶。又如自难。若前之中。有不定者。何须别说为第四乘。虽彼救云前三种性。定不定合。第四唯取不定性者。然犹不避前之所难。谓初标列五乘名目。次那忽合说。后那忽别立。重重杂乱。令佛不了。彼遮难云。如无性中大悲菩萨。虽大乘性。由悲愿异。更别说之。此亦不齐。观无量寿经云。言佛心者。即大悲心（云云）。由此理故。大悲阐提。摄佛可然。定不定性。其义返违。何合为一。又第五性。别有凡夫。其大悲人。类摄其中。故大悲人。设摄佛乘。第五不亡。以不定性。若摄前三。第四全亡。虽接佛乘。应以凡夫为第五性。若不定性与定合说。以何等人。为第五耶。例既不成。合说非也。况大悲阐提。不可为第五。彼许无行性。为名无性乘。若无行性者。发无漏十地。究竟利有情耶。若有行性。何为无性。故彼解释犹以理不可然。又彼第四不定性中。不说究竟成不成佛。既名不定。若不说彼究竟。至处犹豫难决。何故唯指前三人耶。又今经言。大慧说三乘者。为发起修行地故。说诸性差别。非究竟地等（云云）。此文何消。所言说三乘者。为何人谁乎。不可为彼前三性中所合不定性。违文起尽故。谓前未显。那忽指彼。亦不可言第四种性以为三也。文重显云。诸性差别。非究竟地。经不以第四为诸性别故。由此故知。总举所说诸三乘教。此义意云。一切所说三乘教者。暂为发起修行地故。不可究竟三乘各别。其究竟处。悉到佛地。问。若尔。三人为是谁耶。答。宝公所释。望经文相。虽不可明了。于理无违。此释意云。佛种性外。三种之人。毕竟皆得如来法身。今加解云。一切受学三乘教者。名三种人。彼不定性。类接其中。不同第四独名三人。问。经云。彼三种人。离烦恼障熏习得清净（云云）若三乘性。名三种人。岂佛种性。先离烦恼。答。经文总举。非言先离烦恼障也。况复天台。云三乘先离界内惑耶。或复既云烦恼障熏习。故知。是所知障。如山家云。旧经论呼所知障。皆名习气。或可彼经设虽不许定性二乘成佛。望天台意。亦无有失。谓本不许法华以前。显露授记二乘圣故。故法华记第三云。虽楞伽方等。有记小之言。楞伽乃密对菩萨。方等为斥夺声闻。又弘决第六云。今之法华。是显露记。不同方等隐密与记。若据斯理。净名大品。皆应有之。何独楞伽（已上。准此应知。余经所说二乘作佛是秘密说。然引助成法华无失）。问。因论生论。一师释楞伽经诸乘已云。此三乘中。二乘所舍。非所求乘。其如来乘。此所求乘。非所舍乘。岂称方便耶。古师不知此意。妄执云三乘方便。一乘真实。以立四车故。名痴人也（义镜要略第七卷）。又云。若破前牛。后别与牛。二牛何别（佛性略抄）。此义云何。答。以立四车。故名痴人者。犹如外道。指佛为痴人。谓幼童所好。但是小车。不玩大车。故有四车。汝若明敏。闻之应信。如见鞭影。则得正路。若犹不了。当广显示。宅中所乐。门外所与。二种牛车。其体不同。此并羊鹿。岂非四耶。且以两三义。明牛车差别。一乐不乐异。谓诸子幼稚。未有所识。尚未觉知。何者是火。何者为舍。以衣裓几案救之应堕落。其玩好具。理应小车。轮不盈尺。牛不过掌。回转容易。进止自由。宅中所乐。唯在此车。门外所与。大白牛车。其车高广。非幼童玩好。其牛多力。非幼童进退。然经偈云。大牛之车者。望彼幼童情。谓假名大牛。非实大也。汝不见。世间婴儿。能牵小车。游戏玩好。何处稚子。玩好大车。二能所持异。谓本所乐者。子能持车。故云玩好之具。后所与者。车能持子。故云乘是宝车。三情非情异。谓本所乐车。驾以木牛。后所与车。驾以实牛。如瑜伽四十六云。譬如王子或长者子。生育已来。未出王宫长者内室。王及长者。各为幼童。假作种种诸戏乐具。鹿车牛车马车象车。而赐与之。尔时王子及长者子。用为嬉戏。欢娱游供。即于如是假所造作。鹿牛马象。发起真实鹿想牛想马想像想（乃至）复于后时。王及长者。知子转大。从内宫室。引出外游。示其真实鹿牛马象。时彼见已。内自发生如实慧解。此为实义鹿车牛车马车象车（已上）。以此准知。稚子玩好。是木牛车。门外大车。是实牛车（瑜伽非释法华经。今但取木牛实牛喻。不取余义）譬说有四。法亦应尔。故华严等明四乘法。教理既明。岂不信受。若犹不信。是不可治人。既失本心。不能现益矣。问。若于牛车立假实者。羊鹿亦尔。合有六车。答。大有权实。故言二牛。二乘唯权故。各一车。况复此难佛语。非难我义。经文既说。乐三与一。不应于中生此异觉。问。经云。余二则非真。息处故说二。故知。唯有方便二乘。不应别立方便大乘。故二牛车。理不应然。答。我今所立二种大机。同求佛果。不同小乘求偏小果。然有偏圆权实差别。由此义故。或时为一总有三乘。或时别立总有四乘。今探幽致而立四乘。非一向遮总立三乘。况复二种牛车。是本所诤。彼义既成立二大乘。亦成木牛之车。岂非方便。非所舍乘。大白牛车。岂非真实。非所求体。权实大乘。其义雅合。设虽久习。勿惮改焉。问。所立圆机。在宅中时。为乐何车。若乐大车。违幼童所玩。若乐小车。应非实大机。答。佛说譬喻。所望非一。法华之意。去佛道名为幼稚。圆机近佛。应名长大。今说权机幼稚之喻。不论圆顿法华当机。若论所乐。即实大车。故圆初行名如来行。七大法鼓经云。迦叶白佛言。世尊。众生般涅槃者。为有尽耶。为无尽耶。佛告迦叶。众生无有尽也。白佛。云何不尽。佛言。若众生尽者。应有减损。此修多罗则为无义。是故迦叶。诸佛世尊般涅槃者。悉皆常住。以是义故。诸佛世尊般涅槃者。终不磨灭（已上）。问。沼公通云。不说二乘般涅槃者。亦常不坏。或说生界真如无尽（云云）。此义云何。答。此经。为立众生不尽故。说诸佛终不磨灭。若许二乘终磨灭者。众生有尽。便违经旨。若约真如。释无尽者。佛设磨灭。真如无尽。既以诸佛常住不灭成无尽。故知。事无尽。况复经明众生尽不尽。不论真如耶。八密严经上卷偈云。涅槃若灭坏。有情有终尽。有情若有终。是亦有初际。应有非生法而始作有情。无有非有情而生有情界。有情界既尽。佛无所知法。是则无能觉。亦无有涅槃（不空译。地婆诃罗译。大途同之）。问。沼公释云。虽许烦恼断。而说或无初。虽复身终。何妨无始。故彼经意。约理性论（云云）。此义云何。答。此有多过。经云。是则无能觉。亦无有涅槃（云云）理性非能觉。故非约理。又其理性非情非情。今文有情非情对论。故非约理。又以烦恼例有情难言。虽复身终。何妨无始。故彼经意。约理性论（云云）。于理性上。亦有此难。设理性有终。何妨无始耶。既尔。何故唯取理性。舍有情耶（同经下卷。其意亦尔。次下门。教证中第八引。）。九同经中卷云。十梵之处。无烦。无热。善见。善现。阿伽尼吒。空处。识处。无所有所。非想。非非想处。住于彼已。渐除贪欲。从此而生清净佛土。常游妙定。至真解脱（已上。地婆诃罗译。不空。大途同之）。他许净居唯有定性。准此经意。皆当作佛。十尼乾子经第二云。如来胜功德。无量劫所修。薄福怯众生。闻生惊怖心。为此众生故。分别差别说。究竟皆成佛。更无有余乘。我为化众生。分别说余道。渐化令入一。故无三差别。十一善生优婆塞戒经第一云。一切众生。无菩提性。如诸众生无人天性。师子虎狼狗犬等性。现在世中。和合众善业因缘故。得人天身。和合不善业因缘故。得师子等畜生之身。菩萨亦尔。和合众善业因缘故。菩提心故。名为菩萨（乃至）善男子。三种菩提。无有定性。若有定性。已发声闻缘觉心者即不能发菩提之心（乃至）若有说言定有性者。是名外道。何以故。诸外道等无因果故。又云。譬如众生先无菩提。后乃方有。性亦如是。先无后有。是故不可说言定有（已上）。问。沼公会云。彼善生经。遮执因中有果性。或如言执云同外道。不遮有因。不尔则违楞伽经说五乘性相。言三菩提无有定性者。据不定性说。及遮执常云无因果。故不尔。楞伽经说云。大慧。乘说五种乘性证法（已上）。此义云何。答。虽作此解。不能成立定性二乘。永不转义。何者。五趣既无不展转受诸趣身者。所例三乘。亦无定性永不成佛。然彼释云。三种菩提。无定性者。据不定性（已上）此亦不然。经意总举三种菩提。以显其中无有定性。例如枢要所立量云。二乘之果。应有定性。彼既非据定性立定性。今亦非据不定说不定。然楞伽经。为证不或。若望我意。皆成佛故。若望汝意。非共许故。问。若一向不定者。十地菩萨应成二乘。答。汝亦许有小圣成大。不许十地转成二乘。我义亦然。不足为难十二大佛顶经第四云。尔时世尊。告富楼那。及诸会中漏尽无学。诸阿罗汉。如来今日普为此会。宣胜义中真胜义性。今汝会中定性声闻及诸一切。未得二空。迥向上乘阿罗汉等。皆获一乘。十三僧伽吒经二云。六万亿净居天子。三万亿恶魔。万二千阿修罗。五百大王等。皆来集会。听我说法。皆发阿耨菩提心。唯除增长王（略抄）。十四不空罥索经。观自在天菩萨云。时我受持威神力故。常为无量净居天众。自在天众。大自在天众。大梵天王。及余天众。无量百千。恭敬供养尊重赞叹。我皆化彼。令趣无上正等菩提（说持咒功能）。问。唯识论云。然五净居。无回趣者。经不说彼发大心故（记云大般若经一百二十九云云）。一师云。然有经说五净居天发菩提心者。是非实净居天。此是示现净居天。彼第十地自在宫众。为引下天示现发心。何以得知。菩萨璎珞第十一云。佛告净居天子。此贤劫中。七百佛过当作佛。名曰智积如来（云云）舍利弗。尚过无量无边不可思议劫作佛。况阿那含净居天授记。有劫限量耶。明此示现也。又有说。彼净名居天。多分定性。少分有不定性（云云略抄）。此义云何。答。般若意云。余天唯有发心者。来安置经处。净居一切皆来供养。非无发心。或以理推之。小执久故。大心难发。故不言发。况复般若经说。若入声闻独觉正性离生者。毕竟无有发趣大乘（云云）。是故彼经。理应不说净居发心。若说发心。闻者惊怪。若有时至。便发无难。故余经中。亦有发心。何执一文。计皆非实（宝师释同）。又引经证非实净居。此有多过。一不可以小果上下。例成佛前后。如初果阿难。供养六十二亿佛。第四果罗云。供养十世界尘数佛。明知。不依小位上下。若言二圣是权化者。身子亦权。不可定量。况复他许下位发心。为利根人。上位发心为钝根耶。二谁知。彼天非罗汉果。初虽那含。后位难知。三设彼一人权。余何必皆权。何况。自许为引下天。示现发心。为下同类。应发心耶。为当下天皆权者耶。进退难避。次释与唯识相违。不可依凭。问。一师云。彼经七十七云。是中设有能于无上正等菩提。发心趣者。我亦随喜者。是说不定性小果者。回心向大（云云）。何言彼经意。二乘入正性离生者。一切皆不回心。答。此释尤非。何者上既总云不能发心。明知。下文言设有者。是假设言。非实有人。如同经言。设有过涅槃法。亦说为空。非是实有过涅槃法。故彼所执不顺文理。十五智度论九十三云。漏尽阿罗汉还作佛。唯佛能知。论义者不可论其事。不能测知。是故不应戏论。若求得佛时。乃能了知。余人可信。而未可知。十六入大乘论（坚意菩萨造。北凉沙门道泰等译）下卷云。如法华经中。舍利弗等五百弟子。悉是菩萨。皆当作佛。一切声闻。皆是阿鞞跋致菩萨。如不退转法轮经中广说。以是故当知。菩萨皆现为声闻。问曰。一切声闻皆成佛不。答曰。声闻成佛。此亦无过。问曰。云何无过。答曰。先断结障。后断智障。净治诸地。向一切智。是以无过。问曰。烧灭结使。如焦谷牙。云何得佛。答曰。若如汝言。断灭结使。不得成佛者。汝及一切众生。皆具诸烦恼。即应是佛。汝意若谓具烦恼人非是佛者。离烦恼者。应当得佛。汝言烧烦恼结。如焦谷牙。而不成佛。亦无是处。我不欲令具烦恼种。生佛法牙。汝痴。无智颠倒解故。谓烦恼为佛法种。阿罗汉初断烦恼后除智障。修菩提道。得成正觉（已上）。下说化城喻。显无二乘唯有一乘。如第五门中第三。私所引。由此等文。知诸声闻皆当作佛。是论主意也。此文中。初说应化声闻。次说一切声闻。若言皆是说应化者。不顺文义。应化声闻。既是大菩萨。不应更论成佛不成佛。况复便违彼下文中。料简一乘多乘之旨（基师云。法华得记舍利弗等。非应化者。违此论文）。十七宝性论第四云。以入寂静道诸声闻人等。有是虚妄相。是我得涅槃。法华等诸经。皆说如实法般若方便。接回先虚妄心。令熟淳上乘。授妙菩提记（或云坚意菩萨。或云坚惠菩萨造。菩提流支译四卷）。十八佛性论第四云。出现五浊世中事有十四。一现本生事。二现生兜率天。三从天下处中阴。四入胎。五出胎。六学伎能。七童子游戏。八出家。九苦行。十诣菩提树。十一破魔军。十二成佛。十三转法轮。十四般涅槃。此十四事。现五浊世。至众生尽。此十四事为五因缘。一为说无常苦无我空涅槃寂静。由此正说音声。能令众生。于三有中。而生怖畏。二生怖畏已。令入二乘圣道。三入圣道已。生究竟涅槃心。为破如此增上慢心故。说大乘法华等真实法。教令诸众生。舍本所执。摄取慈悲般若方便。四接已。于无上乘而成熟之。五成熟已。授其无上菩提道记。是名化身事。十九山家云。天亲菩萨云。如此声闻。无有改小为大义。云何得一乘。今依大乘解。未专修菩萨道。悉名未定根性。故一切声闻。皆有可转为大义（已上引证讫。宝公引善戒经第三卷。六种调伏中初性调伏。证一切成佛义。而捡彼经文不明了。故略之）广章云。不定种性。凡有二种。一就本性。谓从无始。一相续中。具三乘性。不可定属一性。故云不定。二就习性。谓若未得入正定位。易可转故。名不定性。若已得入正定位者。难可转故。名为定性。如经中云。若已入声闻正性离生者。终不能发大菩提心。于生死流。已法界故无性。偏就本性不定。旧释唯约习性不定（与前文意同。故引。）。问。唐朝翻经沙门神昉云。三藏解云。决定声闻义亦有二。一者本姓决定。本来唯有二乘种性。无菩提性。二者方便决定。亦有菩提性。而于此会。根未熟故。定无发心之义。如来不与授记。亦令发心。由此道理。决定声闻。亦通不定。义林章第三云。然决定声闻。凡有二种。一毕竟决定。瑜伽所说四声闻中趣寂声闻。据此说也。二暂时决定。法华论说。四声闻中决定声闻。据此说也（已上。二文意同）。此义云何。答。二种决定性。出何典据耶。又彼宗依证成道理。决断是非。今试立云。瑜伽所说趣寂声闻。应非毕竟决定声闻。论决定言。无差别故。如法华论决定声闻。问。一师云。宝云。复引说一乘佛性经义决定者。彼自引八教。论义决定。一大云经。二涅槃经。三法华经。四密严经。五入楞伽经。六胜鬘经。七宝性论。八佛性论。依此八教。证一乘佛性。是决定说。定性二乘。无性有情。皆悉作佛。汝执非理。彼所引文。非为定证。何以故。非义决定故。彼所引文。非唯定性二乘。亦通不定性二乘。非唯毕竟无性阐提。亦通有性断善阐提。非唯理佛性。亦通说行佛性故。汝所言此八教证义不决定。定性二乘。无性有情。皆悉作佛者。唯有虚言。都无实义（已上）此义云何。答。此文并会释。散在前后。学者当悉。大文第三。辩无余界回心者。法相宗云。二乘回心。依界内身。回心已后。增寿变易。历劫修行。乃至成佛。天台意云。二乘回心。通界内外。言界外者。舍分段身。入无余界变易土中。过八万等劫。回心向大（云云）。今明无余回心有二。初引教理证。次问答料简。
　　初引教证者。一楞伽经第二云。大慧白佛言。世尊。何故说三乘。而不说一乘。佛告大慧。不自般涅槃法故。不说一切声闻缘觉一乘。以一切声闻缘觉。如来调伏授寂静方便。而得解脱。非自己力。是故不说一乘（山家云。既无自力。与佛不齐。一乘不摄故。不说一云云。十卷本第四云。是故我。说唯一乘道。云云。学者更思）。复次大慧烦恼障业习气不断故。不说一切声闻缘觉一乘（十卷本四云。一切声闻辟支佛。不离智障不离业烦恼习气障故。是故我说唯一乘道）不觉法无我。不离分段死。故说三乘（山家云。依三义不说一。但说三。一不断所知障。旧经论呼所知障。皆名习气。二不断法执。三不离分段。云云。十卷本四云。是故我为诸声闻故。说一乘道云云）大慧。彼诸一切起烦恼过习气断。及觉法无我（山家云。彼诸以下说顿悟人。彼经上下呼烦恼障。名起烦恼也。唯识深密。说所知障是烦恼之所依故。故所知障是起烦恼过失之所依。习气谓此习气断也）。彼一切起烦恼过习气断。三昧乐味着。非性无漏界（山家云。彼一切以下说定性。于无余界离分段。得说一乘。云云。此科文可思。非性无漏界者。生空无漏界也）觉（谓彼寂觉）觉已。复入出世间上上无漏界。满足众具（众具者福惠也）当得如来不思议自在法身。尔时世尊。欲重宣此义。而说偈言。诸天及梵乘。声闻缘觉乘。诸佛如来乘。我说此诸乘。乃至有心转。诸乘非究竟（山家云。明有余建立诸乘）。若彼心灭尽。无乘及乘者。无有乘建立。我说为一乘（明无余不立乘异）。引导众生故。分别说诸乘（十卷本四同之。第九云。为摄取众生。是故说一乘）。解脱有三种。及与法无我（明说有余之益）。烦恼智慧等。解脱则远离（十卷本四云。不离二种障远离真解脱）。譬如海浮木。常随波浪转。声闻愚亦然。想风所漂荡。波起烦恼灭。余习烦恼愚（十卷本四云。离诸随烦恼。熏习烦恼缚）。味着三昧乐。安住无漏界。无有究竟趣。亦复不退还。得诸三昧身。乃至劫不觉。譬如惛醉人。酒消然后觉。彼觉法亦然。得佛无上身（已上四卷本也。十卷本第四。文议多同。第九意亦同。不能烦引。）。此文是说二乘。入于无余涅槃。经功之后。得无上道。故山家云。当智度论有净佛国出于三界。于是佛国。闻法华经具足佛道（云云）。问。何知是经说无余界变易生死。答。长行云不离分段生死。故说三乘。偈云若彼心灭尽。我说为一乘。得诸三昧身。乃至劫不觉（云云）既云心灭。故是无余。非增寿行。既翻分段。知是变易。非真无余。故此文中。具足显示于无余界。立变易名。况复变易名。非正所诤。唯无余回心。是正所立。法相师亦许此经说无余涅槃事耶。问。法华玄赞第四等指此文。云佛菩萨之所作。而会摄论十因中第九化因。此义云何。答。凡释义者。要顺文相。经约一切声闻缘觉说。其始终无应化文。云何自恣判为应化。问。同经第八云。佛告大慧。我为曾行菩萨行。诸声闻等。依无余涅槃。而与授记。大慧。我与声闻授记者。为怯弱众生。生勇猛心。大慧。此世界及余佛国。有诸众生。行菩萨行。而复乐于声闻法行。为转彼取大菩提。应化佛为应化声闻授记。非报佛法身佛而授记莂（已上）此文既云。依无余涅槃而与授记。为应化声闻授记（云云）玄赞释合此文耶。答。第八卷。因别意趣。说为应化声闻授记。然亦不言诸无余人。永不回心。第二卷意。总依理说无余界中。酒消后觉。故不可言一切应化。若以一文。例成一切。如法华云。知众乐小法。而畏于大智。是故诸菩萨。作声闻缘觉。岂知一切二乘是权。彼此异因不可得故。问。沼公云。然据实义。决定性人。灭诸根等者。身智俱灭。唯有真如。故楞伽唯心想灭。得寂灭法。寂灭法者。非三昧乐者。三昧乐者。是第一卷文。说不定性。回心向大。得入诸地（已上）此义云何。答。经偈云。得诸三昧身。乃至劫不觉（云云）此中初句。当三昧乐。次句当心想灭。不应于中妄分别。言心想灭。是决定性人。三昧乐是不定性也。何况慈恩。但言化作。不分二文。问。玄赞云。入无余涅槃。身智都尽后。从彼起法从何生。故知是化。又一师云。入无余界。八识俱灭。何法为因。回心向大。无因生者。非释种故（云云）此义云何。答。佛既说言。味着三昧乐。乃至劫不觉。譬如惛醉人。酒消然后觉（云云）明知。非是无心。如木石等。亦非觉了如有心位。故无诸难。善思念之。二入楞伽经第二云。诸声闻辟支佛。畏生死妄想苦。而求涅槃。不知世间涅槃无差别。故分别一切法与非法。而灭诸根。不取未来境界。妄取以为涅槃。不知内身证修行法故。不知阿梨耶识转故（十卷本）明知。虽名无余涅槃。不如虚空无证修法。三同卷说五种性中声闻种性云。彼声闻人。邪见证智离起粗烦恼。不离无明薰习诸烦恼。见己身证相。谓初地乃至五地六地。同己所证。堕不可思议变易死。故而作是言。我生已尽。梵行已立。所作已辨。不受后有。如是等得入人无我。乃至生心以为得涅槃故（已上）四卷本第一云起烦恼断。习气烦恼不断。不度不思议变易死。度分段死。师子吼。我生已尽。梵行已立。不受后有（云云）（此是决定声闻。如是第二门决择）。四同经第七云。大慧。声闻辟支佛。堕三昧乐门法。是故声闻辟支佛。生涅槃想（已上）法相师意云。定性二乘。不经变易。唯不定性受变易死（云云）。当知。彼义违此经处处文。谓定性人。入于无余变易生死。生涅槃想若不定性人。增寿变易不言妄生涅槃之想。五大经十一云。有五种人。于是大乘大涅槃典。有病行处。非如来也。何等为五。一断三经。得须陀洹果。不堕地狱畜生饿鬼。人天七反。永断诸苦。入于涅槃。迦叶。是名第一人。有病行处。是人。未来过八万劫。便当得成阿耨菩提（三十本在第十。菩提留支解云。仍以非想八万劫。为一日夜。积此岁为大劫。彼寿无量大劫。过此已后。方始发心）迦叶第二人者。断下三结。薄贪恚痴。得斯陀含果。一往来。永断诸苦。入于涅槃。迦叶。是名第二人有病行处。是人。未来过六万劫。便当得成阿耨菩提。迦叶。第三人者。断五下分结。得阿那含果。更不来此。永断诸苦。入于涅槃。是名第三人。有病行处。是人。未来过四万劫。便当成阿耨菩提。迦叶。第四人者。永断贪欲瞋恚愚痴。得阿罗汉果。烦恼无余。入于涅槃。亦非麒麟独一之行。是名第四人有病行处。是人。未来过二万劫。便当得成阿耨菩提。迦叶。第五人者。永断贪欲瞋恚愚痴。得辟支佛道。烦恼无余。入于涅槃。真是麒麟独一之行。是名第五人有病行处。是人。未来过十千劫。便得成阿耨菩提（第二十一云。八六四二万十千劫到。第二十二云。八六四二万十千劫。得阿耨菩提心）此文意显。入无余界。经若干劫。当得作佛。然仍本名须陀洹等。此例非一。具如天台三论所释。若入无余涅槃二乘。不成佛者。即违此文。问。慈恩意云。须陀洹人。七反生已。永断诸苦。入涅槃者。是说彼果常所有事。非回心后入于无余。亦非无余界中回心。余果准知。答。此释虽巧妙。犹不顺经意。所以然者。若此等人。实不入灭。入涅槃言。于此无用。回心向大。增寿变易。如是等义。于此至要。岂略要义存非要耶。然经既言。入于涅槃。经若干劫。当得菩提。于此文中。何处有彼未灭之前。回心向大。增寿变易。经多劫义。文外加词。难可信受。亦不可言例余处知。始于此中。说此义故。况复经文八六等劫。所住之处名为涅槃。不名增寿。如次所引。六同经二十三云。若凡夫人。及以声闻。或因世俗。或因圣道。断欲界结。则得安乐。如是安乐亦名涅槃。不得名为大涅槃也。能断初禅。乃至能断非想非非想处结。则得安乐。如是安乐亦名涅槃。不得名为大涅槃也。何以故。还生烦恼。有习气故。云何名为烦恼习气。声闻缘觉有烦恼习气。所谓我身。我衣。我去。我来。我说。我听。诸佛如来。入于涅槃。涅槃之性。无我。无乐。唯有常净。是则名为烦恼习气（乃至）善男子。随有小王之所住处。名曰小城。转轮圣王所住之所。乃名大城。声闻。缘觉。八万。六万。四万。二万。一万住处名为小涅槃。无上法王。圣王住处。乃得名为大般涅槃（三十本第二十一）准此文知。多劫入灭。不可执彼增寿经劫。问。玄赞第七末。引此文云。古人解云。二乘诸果。经尔所时。入彼无余涅槃后起回心。便引楞伽菩萨佛等化作文。经尔所时。耽三昧酒。醉然从彼起回心大乘。今解不然。彼二乘位。经尔所时。修行向大乘者。彼于先时。未回心前。所应证得有余涅槃者。名为涅槃。法王所得。名大涅槃（云云）。此义云何。答。彼释仿佛。意趣难了。大途案之。不顺经意。经意云。八万等劫。正所住处名为涅槃。彼法相意。初三果人。回心己后。增寿变易。经八六四。不至无学。彼所住何名有余涅槃耶。何未至处。以为住处。经多劫耶。又经云。乃至能断非想处结。如是安乐名为涅槃。此文即当有余涅槃。经本意显示大小涅槃别。何再说有余。全不说无余。是故今文理当无余。问一师云。回心二乘同法者。前示现入于无余涅槃。然其实身。于瞻部洲。远离而住。一切诸天。不能尚见。彼经依此所现涅槃。言八万等劫住处。名涅槃（取意）此义云何。答。宝公难云。实身住处。不名涅槃。示现涅槃。不经多劫。如何经说八万劫等住处。名为涅槃。今加难云。一者如前所难。此中何故不说实无余与大涅槃异。二者同梵行者。设不了知彼所化现。妄谓涅槃。如来何说为涅槃耶。三者瑜伽但说无学方便化现入灭。不言有学。故八六等劫义犹未了。问。广章云。楞伽所说醉三昧者。同法华论所说决定。以佛一化不能回故。起灭度想。住寂灭定。虽未能得变易生死。而由定力所资持故。彼所依身。经多劫住涅槃。所说须陀洹八万劫到等。应亦同此。八万六万乃至十千。皆说证得无学果后。经劫数量。非即学位经八万等。谓若极钝。得圣道身。唯得初果。不能进取后三果者名须陀洹。此人若得无学果时。经八万劫。乃得发心。以极钝故。若得圣身。进取二果。不能取后。名斯陀含。此人若得无学果时。经六万劫。乃得发心。非极钝故。如应例释。若不如是。在学位时。即发心者。学位回心利。无学方回钝。如何利者反经多劫（已上。寂法师义耳）。此义云何。答。八万等劫。为无学后之所经者。虽同天台。不言无余。故亦有异。经言永断诸苦。入于涅槃。是人未来。经若干劫。得阿耨菩提（云云）。既云断苦入灭。岂非无余涅槃耶。问。一师又证。八六等劫得菩提心。是不定性。非定性人。引涅槃经第二十二云。须陀洹果。亦复不定。不决定故。迳八万劫得阿耨菩提。乃至辟支佛道。亦复不决定故。迳十千劫得阿耨菩提（已上）。此义云何。答。大经意。说一切诸法。皆无定相。非说定性不定性别。故彼经云。譬如幻师在大众中。化作四丘乃至泉池河井。小儿见之。悉以为实。智人知其虚诳。一切凡夫。乃至声闻辟支佛等。于一切法。见有定相。诸佛菩萨。于一切法。不见定相。譬如于热炎。小儿见水智人不生水想。凡夫二乘。见一切法。悉谓是实。诸佛菩萨。不见定相。譬如有响。小儿谓实声。有智解无定实。凡夫二乘。于一切法。见有定相。诸佛菩萨等。了无定相。善男子。亦有定相。云何为定。常乐我净。在何处耶。所谓涅槃。善男子。须陀洹果。亦复不定。不决定故。迳八万劫得阿耨菩提等（云云）（取意略抄）明知。此文除大涅槃常乐我净。余一切法。皆悉不定。是故此文还能成立一切二乘。无决定性。皆成佛义。不尔何故唯大涅槃常乐我净。以为定相。不言二乘有定性耶。优婆塞戒经云。若有说。言有定性者。是名外道。以无因果。大经云。若有说定相。是生死相。是魔王相。非佛法相（云云）。其意同也。七中阴经上卷。妙觉如来入中阴分品云。尔时世尊。说此颂已。八十亿中阴众生。于无余泥洹界发金刚心。一一成佛。与妙觉如来。皆同一号（此上说十六行半。五言颂也。妙觉如来者。是释迦如来。入中阴时名号耳）。八密严经下卷云。若解脱者。众生界灭。即坏如来一切智性。去来今佛所知之法。不得平等。又若涅槃众生灭者。谁离于苦。有余无余降魔等事。皆是妄说。是故当知。诸观行者。证于解脱。其身常住。离众有蕴。灭诸习气。譬如热铁投之冷水。热势虽除。而铁不坏。又上卷偈云。涅槃若灭坏。众生有终尽（此偈并法鼓经文。如前第二门引）。九不增不减经云。若见众生界。有增减者。是大邪见（灵润师依此文云。二乘之人入无余。非众生摄者。众生界有增减过）。上二经意同。明知。虽入无余。犹有其人。不同虚空。岂妨回心耶。十无上依经上卷云。阿难。一切阿罗汉。辟支佛。大地菩萨。为四种障。不得如来法身。四德波罗蜜。何者为四。一者生缘惑。二者生因惑。三者有有。四者无有（佛性论云。一方便生死。二因缘生死。三有有生死。四无有生死。宝性论云。一缘相。二因相。三生相。四坏相。云云。名目虽异。义意俱同经）。何者生缘惑即是无明住地生一切行。如无明生业。何者是生因惑。是无明住地所生诸行。譬如无明所生诸业。何者有有。缘无明住地。因无明住地所起无漏行。三种意生身。譬如四取为缘。三有漏业为因。起三种有。何者无有。缘三种意生身。不可觉知微细堕减。譬如缘三有中生。念念老死。无明住地。一切烦恼。是其依处。未断除故。诸阿罗汉。及辟支佛。自在菩萨。不得至见烦恼垢浊。习气臭秽。究竟灭尽。大净波罗蜜。因无明住地。起轻相惑。有虚妄行。未灭除（佛性论云。无明住地。微细妄想游行未息）故。不得至见无作无行极寂大我波罗蜜。缘无明住地。因微细虚妄。起无漏业。意生诸阴。未除尽故。不得至见极灭远离（佛性论云。极离因果苦）大乐波罗蜜。若未能得一切烦恼。诸业。生难。永尽无余。是诸如来。为甘露界。则变易死断。流灭无量（宝性论云。以诸烦恼染业染生染。未得永灭。是故未证究竟甘露如来法身。以未远离不可思议变易生死。常未究竟）。不得至见极无变异。大常波罗蜜。阿难于三界中。有四种难。一者烦恼难。二者业难。三者生报难（了义灯第六云。生报难。识等五果并生老死）。四者过失难（灯云。过失难。谓生异灭忧悲苦恼）。无明住地所起方便生死。如三界内烦恼难。无明住地所起。因缘生死如三界内业难。无明住地所起有有生死。如三界内生难。无明住地所起无有生死。如三界内过失难（灯云。更无余果云无有生死。准此而言。念念有四不同。古人方便生死。在初三地。因缘生死。四五六地。有有生死。七八九地。无有生死。在第十地。隋唐摄论。并悉无文。无上依经。及宝性论。亦不配地）。应如是知。阿难。四种生死未除灭故。三种意生身。无有常乐我净波罗蜜果。唯佛法身。是常是乐是我是净波罗蜜（已上）。佛性论第二。宝性论第二。广释。不能烦引。私谓。此中所说变易生死。是三界外。唯有罗汉辟支佛等也。增寿变易。既有有学。知非界外。其有学人。有三界惑及三界身。不可名为界外生死。故二变易有差别耳。十一胜鬘经云。有二种死。何等为二。谓分段死。不思议变易死。分段死者。谓虚伪众生。不思议变易死者。谓阿罗汉辟支佛大力菩萨意生身。乃至究竟无上菩提。二种死中。以分段死故。说阿罗汉辟支佛智我生已尽。得有余果证故。说梵行已立。凡夫人天所不能辨。七种学人。先所未作虚伪烦恼断故。说所作已辨。阿罗汉辟支佛所断烦恼。更不能受后有故。说不受后有。非尽一切烦恼。亦非尽一切受生。故说不受后有。何以故有烦恼。是阿罗汉辟支佛。所不能断。烦恼有二种。何等为二。谓住地烦恼。及起烦恼住地有四种。何等为四。谓见一处住地。欲爱住地。色爱住地。有爱住地。此四种住地。生一切起烦恼。起者刹那心。刹那相应。世尊心不相应。无垢无明住地（乃至）阿罗汉辟支佛智所不能断。唯如来菩提智之所能断。如是世尊无明住地。最为大力（乃至）若无明住地断者。过恒沙等如来菩提智。所应断法。皆亦随断（乃至）。是故世尊以师子吼。依于了义。一向记。说世尊不受后有（已上）。既言二乘所断烦恼不受后有。故说不受后有。非尽一切烦恼及生。明知。入无余界。即受变易生死。不可言是不定性人。经意总说诸二乘故。况复定性岂无余惑。若无违文理。若有应受生。又同经云。世尊。有有为生死。无为生死。涅槃亦如是。有余及无余（已上）无为生死。理当无余变易生死。义相顺故。增寿变易。非无为义。十二法华化城喻品云。是人。虽生灭度之想。入于涅槃。而于彼土。求佛智慧（如第一门引）。十三正法华第四云。志在无为之想。谓当灭度。往至他佛世界。又云。生异佛国。当求道慧（已上）。此上二经意同。谓阿罗汉虽生灭度想。然受无余界变易生耳。十四菩提心论云。二乘之人。虽破人执。犹有法执。但净意识。不知其他。久久成果位已。以灰身灭智。趣其涅槃。如大虚空湛然常寂。有定性者。难可发生。要待劫限等满。方乃发生。若不定性者。无论劫限。遇缘即便回心向大（有云。此论龙树造。不空译）。此论文入无余涅槃。后回心显然。问。彼论是真言密教。云何为证耶。答。今者不论显密。但取大乘理尽之教。证成佛义。何况有云。论有三门。第三三摩地门。是密教。前二门非唯密（云云）。今所引文。在彼第二胜义门中。故无有过。十五宝性论第三云。又阿罗汉身中所摄烦恼。能作无漏诸业行缘。能生无垢意生身果报。唯如来菩提智能断。名为无明住地（佛性论第四同。已上教证讫）。
　　宝公。立有界外变易生死云。断见惑时。不可令修惑亦断。尽下界因。不可令上果亦尽。二乘唯断人执。不可令法执亦断。唯尽分段之因。不可令变易果尽（已上）。灵润师义同（得一法相了义灯云。灵润。是三论宗人）。今乘他意立量云。无余二乘（有法）无所知障。自然永灭（宗）许法空智不现前故（因）。如余凡圣（喻）。亦应立云。二果之果。应无唯度分段生者（宗或云。无永唯度分段生者）得无漏故（因）。如大乘者（喻）。或可立云。变易生死。必为诸圣究竟所度。二死摄故。犹如分段（经云。又依此六波罗蜜多佛及二乘。能度五种所知海岸。已上理证）。
　　第二料简者。问。无余变易。增寿变易。有何差别。答。宝公云。略有十三不同。一无上依等。由无明住地等。有变易生死。瑜伽等由定愿留。二楞伽灭诸根。方取变易。瑜伽留有根力。三胜鬘无上依等。无明住地。资无漏业。别受变易。瑜伽等。定愿资有漏业。留分段身。四依法华等。往他佛世界。又云。生异佛国。瑜伽等云。于此界瞻部洲中。随其所乐远离而住。五涅槃经。是人。未来过八万劫住等。依瑜伽论等。即留此身。或余一劫。六依胜鬘等经。二乘大力菩萨。同受意生身。依瑜伽等。二乘不同大力菩萨。大力菩萨。如意而生。常化生故。二乘远离而住。一切众生皆不见故。七法华经智论等。非三界摄因缘。非是三有业故。三界烦恼不能系故。瑜伽等。说三界摄。资三界业。引令住故。八楞伽等。二乘自谓为灭。实入三昧。瑜伽等。自知留身。傍人谓灭。九瑜伽留身唯不定性。楞伽经等。通于定性。十瑜伽等。留身通于有学。胜鬘等。唯阿罗汉辟支佛大力菩萨。不言有学。十一楞伽等。住三昧乐变易生中。经无量劫。不自觉知。瑜伽等。自知留身。远离而住。十二无上依经。佛性论。妄无漏业。以为因缘生死。与大菩提。为其怨障。瑜伽等。由无漏定愿。资有漏业。身长时住以取菩提。十三涅槃等。先入寂灭。后发大心。瑜伽。先发大心。后留身（已上）。问。瑜伽。既是慈尊所说。云何全舍增寿变易。答。此义难了。亦未得闻先哲解释。今试解云。应有一类界内回心。增寿行住。经劫圣者。瑜伽且约此一途耳。理亦不应遮无余界回心。向大乘究竟之教（其一）。问。沼公释变易生死云。瑜伽唯识等资故业。为其正说。若是无漏亲能感者。即集谛摄。虽安立谛非安立殊。不离四谛。无处说集是非所断（已上）。此义云何。答。感分段生。应是集谛。感无漏界生。何必是集耶。又设许此为集为断。亦无有过。二乘道品。于如来身。复是颠倒（云云）。既云颠倒。应名集断。然言无漏非所断者。约小乘分。故胜鬘云。阿罗汉辟支佛。断四种住地。无漏不尽。不得自在力。亦不作证。无漏不尽者。即是无明住地（云云）。山家云。无漏非生死因者。是小乘宗。无漏为因。无明为缘者。方等经言也（云云）意同（其二）。问。沼公云。若舍身更别受生。为变易死。即达四记。无烦恼人死者不生（已上）。此义云何。答。案四记意。应除别事。何者。增寿行住。乃至佛果。亦违第一生者必死。若以别事。强名死者。亦应别事立不生义。谓不生三界故。名不生也。故胜鬘经。说阿罗汉辟支佛云。非尽一切烦恼。亦非尽一切受生（云云）又顶生王。胜诸天众。如修罗军。迫善现城。天众退还。不堪相战。顶生出门。牵弓发声。修罗闻之。悉以退散。忉利既尔。何况下天。即违第三天胜人劣。故知。四记除别事耳（其三）。问。沼公言。舍分段身。别受变易者。出何圣教。胜鬘经等并无舍分段言。瑜伽佛地论等。皆言无漏定愿。以资故业。令所感身。渐胜长。显扬十六云。依变化身。得至佛位。亦不言舍分段。入大乘论亦云。住寿不依经论。自意之定。又云。所知障为缘。新发妄无漏业。别感界外变易生死者。此不应尔。若造新业。为新感因。何故佛性论云因缘生死。譬如须陀洹以上。但用故业。不生新业。若以无漏新招生死。此喻不成。又缘起经等。圣者不造感后有业（已上）。此义云何。答。前引楞伽第二。已立无余界中变易生死。又经说言。二乘自谓为般涅槃。实入三昧等（云云）。是即舍分段身。受无余变易。又岂前不言变易之名。非正所诤。无余回心。是正所立耶。余如前释。又佛性论第二。说界外四种生死中。初方便生死云。无明住地。能生新无漏业（云云）。诸文同之。何法为轻。喻为重耶。然且会云。以初方便生死之中新无漏业。而为第二因缘生死。故以第一。望于第二。譬须陀洹。但用故业。故彼论云。方便生死譬凡夫位。因缘生死譬须陀洹（云云）。若全执文。方便生死。岂全同凡夫起三界惑业。受三界生死耶。然缘起经。圣者不造感后有业者。约界内分段生死耳（其四）。问。沼公云。无分明文。作决定说。定性之人。得受变易。然第二中。说堕不思议变易死故者。此说不定回心已后。堕不思议变易生死。无决定性得变易文。又若许受变易生身。如何得言如是等。得入人无我。乃至生心以为涅槃。凡夫受分段。自知生死身。圣人受变易。岂执为涅槃。又云。瑜伽。佛地。显扬。入大乘论等。皆唯说不定性。回心已去。方受变易故（云云）。此义云何。答。十卷楞伽第二卷说。三乘种性。及不定种性之中。初声闻种性。既云堕不思议变易生死。岂非定性受变易生。若言此是不定性者。别说不定。为第四乘。便为无用。如第二门已广决择。况复彼中。广事分别不定性义。起尽不便也。圣人受变易。岂执为涅槃者。楞伽既云二乘自谓灭实入三昧（云云）非是胸说。未足为难。又瑜伽。佛地等。但说不定性回心后。受变易者。亦不定说定性二乘。不受界外变易生死。不可偏执。何况此等论。弘权教故。多说界内事。不说界外（其五）。问。沼公又云。楞伽灭诸根。方取变易。瑜伽留有根力者。此亦不尔。灭诸根者。定入无余。非受变易。不尔变易岂无诸根。论留根身。是楞伽不定故留身。而为变易不知所以。妄云不同（已上）。此义云何。答。前已成立无余界中变易死。不可重成。况复变易名。非要所诤耶（其六）。问。了义灯第六云。变易生体是有漏。说是无漏界外生者。依胜缘说。或无漏人。所受生死。或无烦恼漏。所受生死名为无漏。非体无漏界外别生。非离三界有别有情。仁王般若云。三界外有别众生。是外道义非诸佛教（已上）。此义云何。答。天台仁王般若疏云。初略说中。前诫能化所化皆不出三界。释此文意自复不同。一云。此经未说三界外事。犹是覆相之说。故云界外无众生也。又云。此说是理。论云。三界外有变易生死者。此论不系三有故名为外。若论处所。不出三界之域也。故知界外无别众生。而言出者。以烦恼无定系处故云出耳（已上）。问。二释意云何。答。如大般若经云。声闻人入正性离生者。毕竟无有发心作佛（云云）。仁王经云。诸佛应化法身。亦不出三界。三界外无众生等（云云）。亦复如是。是覆相意。或约不出三界之域。故云不出。非是界内有漏摄也。若不尔者诸佛三身。岂是有漏界内法耶（其七）。问。瑜伽八十云。问。回向菩提声闻。为住无余依涅槃界中。能发起阿耨菩提耶。为住有余依涅槃界耶。答。唯住有余依涅槃界中。可有此事。所以者何。以无余依涅槃界中。远离一切发起事业。一切功用皆悉止息（已上）。故不可言入无余界。经若干劫。发起此事。答。如来随机说经。菩萨随经造论。慈氏菩萨。依深密等造瑜伽论。不依法华。涅槃等经。凡说三乘。随机利物。则诸佛菩萨常事。一佛乘教。是即最后秘密之藏。信受难故佛说亦难。今依法华涅槃。不可以瑜伽难。教教意别。何得混同。唯有众流会海一味。未见巨海回流分源。权须归实。实勿归权。实公亦同。不能烦引。问。何以知尔。答。大经二十六云。诸佛菩萨。说于三乘。而是经中。能说一乘。谓大涅槃（三十本第三十四）。又法华云。佛说是难。听法者难（云云）。故知三权是常说。一实希有说。问。论既云无余界中。一切用息。何得彼界有此事耶。答。是亦顺本经。不可为难。凡以权难实。当用二释。一不须和会。二且须和会。准法华经二喻。按云。小车有名无体。唯诱稚子。化城有体无实。暂休疲极。权教法门。多以如是。准彼小车。但假名故。不须和会。准彼化城。有假体故。且须和会。然瑜伽文。难可了知。是故亦应或不和会。或复和会。谓佛说无余界发心作佛云。譬如惛醉人。酒消然后觉。彼觉法亦然。得佛无上身。当依此文准知彼事。谓沈三昧乐。醉无相酒。彼时一切事业悉息。似人惛醉时。如木无思觉。宿因内开发。诸佛外觉悟。发心修行。遂得佛果。如人醒了随意作作。瑜伽论意。且齐惛醉。楞伽经说。遂显究竟（前后权教诸难。准此用二释）况复大论九十三云。阿罗汉成佛。非论议者知。唯佛能了（云云）。慈氏造论。应为论者。且作是说。非必自意。问。若尔云何名无余耶。答。凡无之言。有分有全。如无上尊。是全分无。天上天下无如佛故。如无心定。是一分无。第七第八不全灭故。今无余者。亦是少分。无分段余。故名无余。楞伽云。不度变易。度分段故。云我生已尽。乃至不受后有（云云）。即其意也。或约小乘。名为无余。回心已后。大乘摄。故试作二解。见者取舍（其八。庄严论第一云。余善根涅槃时尽等文。如下第五门初引）
　　
一乘要决卷上
一乘要决卷中（至第六门半）

　　      沙门源信撰


　　大文第四。引一切众生有性成佛文有二。初宝师所引六经二论。次私引十二文。
　　初宝所引者。一大云经第四云。一切众生悉有佛性。得菩提心。又云。如是经典。诸佛封印。所印者。一切众生悉有佛性。如来常住无有变易（乃至）。未来之人。不修身。不修戒。不修心。不修慧。轻笑贱慢。为求过失及以利养。少多读诵书写听受。亦得远离无量恶业。永断贪欲嗔痴等病（已上）。宝公云。准此经文。一切众生。悉有理行二性。又闻说佛性利益最多。余大乘中。少有此说（云云）。一师会云。得菩提心者。即理名心。非行佛性心。如最胜王经第四云。菩提及心。同真如故等（云云）今谓。若有佛性。得菩提心文。即顺佛性论。由此空故。应得菩提心。及加行等文。如何曲释。令随自意。如热病者见青为黄。二涅槃经二十七云。善男子。一切众生。定得阿耨菩提故。是故我说一切众生。悉有佛性。一切众生。真实未有三十二相。八十种好。以是义故。我于此经。而说偈言。本有今无。本无今有。三世有法。无有是处。善男子。有者凡有三种。一未来有。二现在有。三过去有（乃至）。善男子。譬如有人。家有乳酪。有人问言。汝有苏耶。答言。我本有酪。实非苏耶。以巧方便。定当得故。故言有苏。众生亦尔。悉皆有心。凡有心者。定当得成阿耨菩提。以是义故。我常宣说一切众生悉有佛性（三十本第二十五。宝云。涅槃经意。佛即名佛性云云）。问。义荣章云。立无性者。会释大经凡有心者等文云。经云。众生亦尔。悉皆有心者。此语是总通。举有性无性众生。异于木石。皆名有心。次言凡有心者。定当得成三菩提者。此句则狭。即唯简取有性有心当成佛者。故云凡是有心。当得成佛。不举无性有心。及已成佛等（乃至）。又若执彼凡是有心。皆当作佛。佛及大悲阐提亦有心。亦应更有当作佛义（略抄）。此义云何。答。此释失经意。经云。众生悉皆有心。凡有心者。定当得成阿耨菩提（云云）。此中所言凡有等者。是即全怙上文所举有心众生。以明成佛。云何于中妄分别。言上举一切。下唯有性。非唯上下相违。亦有法譬不齐。譬喻云有乳酪。故定当得苏（云云）。乳酪譬心。苏譬菩提。若如所释。应云虽有乳酪得苏不定。譬既不然。知此解谬。况复同经三十六云。虽信佛性。是众生有不必一切皆悉有之。是故名为信不具足（三十本三十二）。第三十一说。信一切众生及一阐提。悉有佛性。名菩萨十法中第一信心具足（三十本第三十）。明一切众生悉有佛性者。非是少分。若犹坚执少分一切。非唯违经。亦信不具。何因乐作一阐提耶。由此应许全分有性。理亦应许一切成佛。经言定当得成阿耨菩提。以是义故。我常宣说一切众生悉有佛性（云云）。是故当知。唯一分众生。有性成佛者。即失经意。前后所出诸师所释。但取一分。其过准之。又彼难云若有心者。皆当作佛。佛亦有心。亦应更有当作佛义今谓此难失文迷理。上云众生悉皆有心。下怙彼云凡有心者。那忽所怙外。取佛为难耶。况复经意。本欲显示成佛不成佛。不欲分别已成当成。何依少文言。错乱大意。又以大悲阐提为难。其过同前。经意但举生死有情。大悲阐提。是所怙外。又摄论许于初地中得三身体。得三身体。即是成佛。况复慈恩心经玄赞云。约大悲边。常为阐提约大智边。亦当作佛（宝云。大悲阐提。是前经所说。不可以前说。难后说也。诸师释意。大途同之）。问。沼公通涅槃经虽信佛性是众生有。不信一切悉有佛性。名信不具足。云此亦不然。经不明说。若不信一切众生悉有行佛性者。名信不具足（已上）。此义云何。答。经不别理性行性。但令众生成佛之性名为佛性。故彼经云。凡有心者。定当得成阿耨菩提。以是义故。我常宣说一切众生悉有佛性（云云）。约此佛性。说言不信一切悉有佛性。名信不具足也。不可曲释经从己情。又第二十七云。一切众生。具足三定。谓上中下。上者谓佛性也。以是故言一切众生悉有佛性。中者一切众生具足初禅。有因缘时。则能修集。若无因缘。则不能修。因缘二种。一谓火灾。二谓破欲界结。以是故言一切众生。悉具足中定。下定者。十地中心数定也。是故言一切众生。悉具下定。一切众生悉有佛性。烦恼覆故。不能得见。十住菩萨。虽见一乘。不知如来是常住法。以是故言十住菩萨。虽见佛性。而不明了。善男子。首楞严者。名一切事竟。严者名坚。一切毕竟而得坚固。名首楞严。以是故言首楞严定。名为佛性（三十本第二十五）。宝公云。准此经文。非是少分。亦非唯理。下中分二定。既非少分。故知。上定亦是一切同一文故。又说是定故非理也。说首楞严定名佛性故（云云）。又三十二云。一切众生不退佛性。故名之为有阿毗跋致故。以当有故。决定得故。定当见故。是故名为一切众生悉有佛性（三十本第三十）。又三十七云。为非佛性名为佛性（乃至）。非佛性者。所谓一切墙壁瓦石。无性之物。离如是等无性之物。是名佛性（三十本第三十三。已上第二证文讫）。三法华经（如前第一门）。四密严经。法鼓经（如前第二第三门）。五十卷入楞伽经。第二卷五种性。及四卷楞伽第一文（如前第二第三门）。六胜鬘经。声闻缘觉得涅槃者。是佛有余不了义说。又云。声闻辟支佛乘。皆入大乘。又佛言。憍尸迦。此经断一切疑。决了究竟入一乘道（已上）。宝公云。准此经文。唯一佛乘非方便也。准法华。涅槃。楞伽。密严。法鼓。胜鬘。皆遮二乘实灭。故知。定性二乘。必当成佛。如断见惑。不越七生。定断修惑。断人执已。不越八万劫等。必发大心。由道力业力。能尔。虽八万劫等。不可以非想八万劫故（已上）。问。唯识第十。会此等经云。若声闻等。有无余依。如何有处说彼非有。有处说彼都无涅槃。岂有余依。彼亦非有。然声闻等。身智在时有所知障。苦依未尽。圆寂义隐。说无涅槃。非彼实无烦恼障尽所显真理有余涅槃。尔时未证无余圆寂。故亦说彼无无余依。非彼后时灭身智已。无苦依尽无余涅槃。或说二乘无涅槃者。依无住处。不依前三。又说彼无无余依者。依不定性二乘而说。彼才证得有余涅槃。决定回心求无上觉。由定愿力。留身久住。非如一类入无余依（第三解论主义也）。此义云何。答。宝性论第三卷。引此经了云。此明何义。言声闻辟支佛有涅槃者。此是诸佛如来方便。见诸众生于长道旷野。远行疲惓。恐有退转。为止息故造作化城（乃至）。若离佛地果中证智。更无余人有涅槃法（已上）。此文既云更无余人有涅槃法。若有定性人。不可偏言更无余人。又佛性论第四云。唯佛得涅槃。余人未得。又所引经云。声闻辟支佛。皆入大乘（云云）。此等诸文。岂皆不了义耶。然唯识论。依瑜伽等。不说无余涅槃后事。由此不言一切作佛。是即所弘教门各别。如身子等。皆是应化。而彼所现各各不同。智慧。神通。多闻。持戒。如是等德。各一非多。四依菩萨弘教亦尔。随缘赴机。不得能一。七宝性论第三卷云。向说一阐提。常不入涅槃。无涅槃性者。此义云何。为欲示现谤大乘因故。此明何义。为欲回转诽谤大乘心。不求大乘心故。依无量时故如是说。以彼实有清净性故。不得记言彼常毕竟无清净性。问。沼公释云。此等皆据时边者说。非毕竟者。何以得知。无上依经云。有三品众生。一者著有。复有二种。一者背涅槃道。无涅槃性。不求涅槃。愿乐生死。二者于我法中。不生渴仰。诽谤大乘。阿难。是等众生。非我弟子。佛非彼师。乃至以生死转作于后际。落阐提网。不能自出。前是无性。后虽有性。钝根长时谤法不信。宝性论中。会此第二。非第一人。为回转谤法者。言无量时。故非第一（云云）。此义云何。答。此有多过。一者论意。对辨诸教异说时边。于菩提非永隔碍。若有毕竟人。永隔碍者。何不辨彼。唯辨时边。二者宝性论第二卷。亦出二人云。一者谤解脱道。无涅槃性。常求住世间。不求证涅槃。二者于佛法中。阐提同位。以谤大乘故（已上）。按此三文云。无上依经第一人宝性论第二卷第一人。第三卷所会人。此三人相。全同无异。何言宝性论会第二人。非第一耶。然彼通云。回转谤法者。言无量时。故非第一。此义不然。其第一人。亦有谤法。如第二卷。第一人云谤解脱道。岂非谤法。又既是阐提。应无信心。无信心者。岂非谤法因。又瑜伽二十一。说无性有情六种相中云。听闻涅槃众多功德。不见小分所有功德。闻说正法。不少发心（云云）。岂非谛法耶。三者宝性论意。不分理行二种佛性。但由清净性。得佛无上果。一切众生。悉有此性。明知。不许毕竟无性。是故彼论第一颂云。佛性金亦尔。堕烦恼秽中。如来观察已。为说清净法。一切诸众生。种种烦恼中。皆有如来性。无明皮所缠。种诸善根地。生彼菩提芽。次第渐增长。成如来树座。八佛性论第一云。问曰。若尔云何佛。说众生不住于性永无般涅槃耶。答曰。若憎背大乘者。此法是一阐提因。为令众生舍此法故。若随一阐提因。于长时中。轮转不灭。以是义故。经作是说。若依道理。一切众生。皆悉本有清净佛性。若永不得般涅槃者。无有是处。是故佛性本有离有离无故。又云。佛性者。即是人法二空所显真如。第二卷云。由此空故。应得菩提心及加行等乃至道后法身。又云。故经中说。一阐提人。堕邪定聚。有二种身。一本性法身。二随意身。佛日慧光照此二身。法身者即真如理。随意身者。即从如理起佛光明。为怜愍阐提。阐提二身者。一为令法身得生。二为令加行得长修菩提行。故观得成。复有经说。阐提众生。决无般涅槃性。若尔二经便自相违。会此二说。一了二不了。故不相违。言有性者。是名了说。言无性者。是不了说。故佛说若不信乐大乘。名一阐提。欲令舍离一阐提心。故说作阐提时。决无解脱。若有众生。有自性清净。永不得解脱者。无有是处。故佛观一切众生有自性故。后时决得清净法身（已上）。宝公云准此论文。故知。诸经论中。说一分无性。为不了义。说皆有佛性。为真了义。世亲菩萨名檀五天。位居三忍。顺佛通经。将一乘有性为了。以三乘无性为权。后代论师导卑。前哲岂合固违经论颠倒会释（已上）。问。神昉师通佛性论文曰。若真如理性。一切皆有。是名了说。非谓行性。又解。断善阐提。决定无有般涅槃性。是不了说。非说毕竟（已上）。此义云何。答。今不要分理性行性。唯皆成佛。是正所立。若许理性遍一切者。即是当许一切成佛。不应分别断善毕竟。如彼论云。一切众生。若永不得般涅槃者。无有是处。又云。佛性即是二空真如。由此空故。得菩提心乃至法身（具如所引）。问。昉师亦通曰。一切皆有清净佛性者。约理佛性。如前已说。然离遍计定实有无故。说本有无而离有无。而言若有众生。有自性清净。永不得解脱者。无有是处者。此就有彼如来种分少分有情。为引不定速起大乘故。作是说。是以无过。顺经作论。有此例故（已上）。此义云何。答。此释甚非。何者。若有众生有自性等。是第二卷文。若依不言一切众生故。证少分有性人者。如何可会彼第一卷。一切众生。皆悉本有清净佛性。若永不得般涅槃者。无有是处耶。此文既遮少分。云何强作是释。即座之间。暂用会释。论其实理。终无所获。又论既言佛性即是二空真如等（云云）。二空真如。岂是少分有情所具。若许遍者。由此所得菩提心等。亦应遍有。若犹不信。更加何言。令生信解。贤哲何似失本心耶。问。沼公通曰。经云。若有清净性。不成佛者。无有是处者。据平等意乐。非皆成佛。又如佛性论功能品云。于无善根人身中无功能。既于无善根人身中无功。云何能令无行性人身中有行性（云云）。此义云何。答。经云。若有清净性等者。当佛性论。若依道理。本有清净。至无有是处等文。此是论主作理尽释。非述平等意乐义也。寻论起尽。全无此意。设他经中。有意乐说。今论文相。不可同彼。凡引教证。要顺文相。又论本不立法尔行佛性。云何屡作行佛性难。又佛性论功能品中。无所引文。有相似文。然约分位。非谓毕竟。问。一师云。佛性论。虽世亲菩萨所造。而真谛三藏翻译。多有加增。故非为定证。所以者何。真谛法师。自立悉有佛性义。而斥一分无性义。佛性论云。有性为了说。无性为不了说者译者增加。非作者意（已上）。此义云何。答。宝公云。宝性论是坚慧菩萨造。菩提流支译。佛性论世亲菩萨造。真谛三藏译。与宝性论意同。何故偏谤佛性论伪（宝公难唐土师。然义同故令引之答）。私谓。又论上文。既出二经。问其相违。理应会释。若会释言有性为不了无性为了者。全违一论前后起尽。故不可言译者增加。若言一切皆增加者。应言造论。不可言译。一师邪推。不当道理。又世亲菩萨。初习数论。次业有宗。后学经部。终归大乘。时无著菩萨。创令其造释。十地摄大乘二论。明佛性论。理在其后。论其始终。从浅至深耳（已上宝公八证讫）。
　　第二私别十二文者。一大经二十一云。能知如来深密义者。所谓即是大般涅槃。一切众生悉有佛性。忏四重禁。除谤法心。尽五逆罪。灭一阐提。然后得成阿耨菩提是名甚深秘密之义（三十本第十九）。言一切众生。故不除毕竟无性。言成菩提。故非理佛性。二同经二十四曰。云何为知。知无有我。无有我所。知诸众生。皆有佛性。以佛性故。一阐提等。舍离本心。悉当得成阿耨菩提。如此皆是声闻缘觉所不能知。菩萨能知（三十本第二十二）一切成佛。准前可知。三同经二十七云。一切众生。定当得成阿耨菩提故。是故我说一切众生。悉有佛性。善男子。雪山有草。名为忍辱。牛若食者。即出醍醐。更有异草。牛若食者。即无醍醐。虽无醍醐。不可说言雪山之中。无忍辱草。佛性亦尔。雪山者。名为如来。忍辱草者。名大涅槃。异草者十二部经。众生若能听受咨启大般涅槃。即见佛性。十二部经中。虽不闻有不可说言无佛性也（三十本第二十五）。当知。他师依涅槃经。强立无性。甚违经意。善思念之。勿惮改矣。四同卷立二种毕竟。其中说第二义云。究竟毕竟者。一切众生。所得一乘。一乘者。名为佛性。以是义故。我说一切众生悉有佛性。一切众生悉有一乘。以无明覆故。不能得见。善男子。如郁单曰三十三天。果报覆故。此间众生。不能得见佛性亦尔。诸结覆故。众生不见。复次善男子。佛性者。即首楞严三昧。性如醍醐。即是一切诸佛之母。以首楞严三昧力而令诸佛常乐我净。一切众生。悉有首楞严三昧。以不修行故。不得见。是故不能得成阿耨菩提。五同卷云。师子吼者。名决定。说一切众生悉有佛性。如来常住无有变易。六二十九云。善男子。一切众生。定当得阿耨菩提。以是义故。我经中说一切众生。乃至五逆。犯四重禁。及一阐提。悉有佛性（三十本第二十六）。七三十五。佛告迦叶菩萨云。如汝先问。断善根人。有佛性者。是人亦有如来佛性。亦有后身佛性。是二佛性。障未来故。得名为无。毕定得故。名为有。是名分别答（三十本第三十二）。沼公云。若云涅槃经中。佛亦自会。障未来故。名为无性。必当得故。名为有性者。亦不应理。此据时边说必当得。非毕竟者。若不如是。何故第十。云假使一切无量众生。一时成就阿耨菩提已。此论。如来亦复。不见彼一阐提。得成菩提。诸佛有灭尽期可云此人时长故不见。佛无涅槃时。如何言不见耶。此故知有毕竟无性（已上）今谓。沼公数数引此为难。然非重难。何者。一阐提心。若未舍离。设经恒劫。无成佛理。故言诸佛不见阐提得成菩提。如同经云。若有说言。一阐提等未生善根。便得阿耨菩提。是人亦名谤佛法僧。若偏执言有性阐提。亦应不成。文无别故。八同卷云。善男子。一切无明烦恼等结。悉是佛性。何以故。佛性因故。从无明行及诸烦恼。得善五阴。是名佛性。从善五阴。乃至获得阿耨菩提。是故我于经中。先说众生佛性。如杂血乳。血者。即是无明行等一切烦恼。乳者。即是善五阴也。是故我说。从诸烦恼。及善五阴。得阿耨菩提。又云。善男子。众生佛性。非有非无。所以者何。佛性虽有。非如虚空。何以故。世间虚空。虽以无量善巧方便。不可得见。佛性可见。是故虽有非如虚空。佛性虽无。不同兔角。何以故。龟毛兔角。虽以无量善巧方便。不可得生。佛性可生。是故虽无。不同兔角。是故佛性。非有非无。亦有亦无。云何名有。一切悉有。是诸众生。不断不灭。犹如灯炎。乃得阿耨菩提。是故名有。云何名无。一切众生。现在未有。一切佛法。常乐我净。是故名无。有无合故。即是中道。是故佛说众生佛性非有非无。善男子。如有人问是种子中有果无耶。应定答言亦有亦无。何以故。离子之外。不能生果。是故名有。子未出牙。是故名无。以是义故。亦有亦无。所以者何。时节有异。其体是一。众生佛性。亦复如是。若言众生中别有佛性者。是义不然。何以故。众生即佛性。佛性即众生。直以时异。有净不净。善男子。若有问言是子能生果不。是果能生子不。应定答言亦生不生。世尊如世人说乳中有酪。是义云何。善男子。若有说言乳中有酪。是名执着。若言无酪。是名虚妄。离是二事。应定说言亦有亦无。何故名有。从乳生酪。因即是乳。果即是酪。是故名为有。云何名无。色味各异。服用不同。热病服乳。冷病服酪。乳生冷病。酪生热病（乃至）。善男子。是故如来。于是经中说如是。言一切众生。定有佛性。是名为着。若无佛性。是名虚妄。智者应说众生佛性。亦有亦无。善男子。四事和合生眼识。何等为四。眼·色·明·欲是眼识性。非眼非色非明非欲。从和合故。便得出生。如是眼识本无今有。已有还无。是故当知。无有本性。乳中酪性。亦复如是。若有说言。水无酪性。故不出酪。是故乳中定有酪性。是义不然。何以故。善男子。一切诸法异因异果。亦非一因生一切果。非一切果从一因生。善男子如从四事生于眼识。不可说言从此四事应生耳识。又云。善男子。我常宣说一切众生。悉有佛性。是名随自意说。一切众生悉有佛性。烦恼覆故不能得见。我说如是。汝说亦尔。是名随自他意说。第三十六云。若有说言一阐提人。得阿耨菩提者。是名深着。若言不得。是名虚妄（三十本第三十三）。若一切众生不悉成佛者。不可说云若言不得。是名虚妄。九新华严经五十一云。如来智慧。无处不至。何以故。无一众生而不具有如来智慧。但以妄想颠倒执着。而不证得。若离妄想。一切智。自然智。无碍智。则得现前（云云）。一师会云。一云。据有行佛性。少分一切。二云。约真如理性智体性故名智慧（云云）。此义如何。答。初释违经。经云。无一众生而不具有（云云）。无一之言。明非少分。况少分一切。是不了义说。何令华严成不了耶。至下当知。次释亦非。文云若离妄想。一切智等。则得现前。是即本有智慧现前故。不可言本唯理性（众生身中佛智体。大经云众生即佛性。唯时异。瑜伽云真如种子。起信论云本觉。此等同异。学者思择）。况复定性无性。若无佛智。彼智真如。亦应非有。如色无常。不在声上。诸佛真如。理应如是。故唯识说圆成实云。故此与依他。非异非不异。如无常等性（云云）不可例。比量因喻不分别。彼取义通。今正论体。又若唯依真如智现。顺我违汝。何立别种。十大圆觉修多罗了义经云。有性无性。齐成佛道（已上）。此经既云齐成佛道。故知理实终无毕竟不成佛者。此是由有真如理性。即同佛性论所说也。问。有难云。若言真如理性。为正佛性者。其真如理。是一切有情平等共有。都无差别。何故经简云有性无性。定知。约行佛性。有无差别。简别有无。非真如理为正佛性（云云）。此义云何。答。瑜伽但依有障无障。立性无性。不言行性。至第七门当知。十一楞伽经第二云。大慧。何者无性乘。谓一阐提。大慧。一阐提者。无涅槃性。何以故。于解脱中。不生信心。不入涅槃。大慧。一阐提者二种。何等为二。一者焚烧一切善根。二者怜愍一切众生。作尽一切众生界愿。大慧。云何焚烧一切善根。谓谤菩萨藏。作如是言。彼非随顺修多罗毗尼解脱说。舍诸善根。是故不得涅槃。大慧。怜愍众生。作尽众生界愿者。是为菩萨。大慧。菩萨方便作愿。若诸众生不入涅槃者。我亦不入涅槃。是故菩萨摩诃萨。不入涅槃。大慧是名二种一阐提。无涅槃性。以是义故。决定取一阐提行。大慧菩萨。白佛言。世尊。此二种一阐提。何等一阐提。常不入涅槃。佛告大慧。菩萨摩诃萨一阐提。常不入涅槃。何以故。以能善知一切诸法本来涅槃。是故不入涅槃。非舍一切善根阐提。何以故。大慧。彼舍一切善根阐提。若值诸佛善知识。等发菩提心。生诸善根。便证涅槃。何以故。大慧。诸佛如来。不舍一切诸众生故。是故大慧。菩萨一阐提。常不入涅槃（已上十卷本）。沼公云。楞伽无性。即当时边。非毕竟者（云云）。此义云何。答。楞伽经意。显诸众生种种差别。总有五种。若五种外。有毕竟者。何不出彼。但出时边。时边应在前四种中。毕竟无摄处。何全不出耶。故知。楞伽同宝性论。依无量时立一阐提。非此外有毕竟阐提。又宝公云。大唐三藏释云。是暂时无涅槃法。梵音怛迦罗阿般涅槃达磨。此云暂时无般涅槃法。又阿颠帝迦。此云毕竟。第五性收。一阐提人。非定第五性断善名一阐提。前四断善名为暂时。第五断善为毕竟。暂时无涅槃者。一非第五种性。二不得名为常没。三非决定无涅槃法。四前经已说当得涅槃。既楞伽经。说第五性中烧燃善根一阐提。佛不舍众生故。后时当得涅槃。第五性中唯有菩萨阐提。更无毕竟。故知。即是说前毕竟阐提。非暂时也。又涅槃经。说常没阐提。当得菩提。故知。不说暂时阐提。又佛性论说。有经。一阐提决定无涅槃法者。是不了说。故知。是说有毕竟阐提。为不了说。涅槃经云。一阐提等。悉当成佛。是不闻。故知。非是暂时阐提。前已说故。十二智论八十四云。有四种道。人天并三乘为四。菩萨法应引导众生着大道中。若不任入大道。着二乘中。若不任入涅槃者。着人天福乐中。作涅槃因。他师通云。人天乘中有二种。一者。毕竟无涅槃法。与人天乐。而成就之。二者。暂时无涅槃法。人天成就。作涅槃因。虽有二种。彼论且据暂时无者一边而说。或可彼显菩萨悲愿。欲尽入无余涅槃。非悉一切皆入（云云）。此义云何。答。宝公对曰。此非论意。人天中有两类。一毕竟无涅槃法。二暂时无涅槃法。毕竟无者。谓无涅槃因。暂时无者。有涅槃性。论云。作涅槃因。明知。是毕竟无性（已上）今谓。他师初释未了。若有毕竟无涅槃法者。菩萨岂不引导。何故不举彼耶。第二释亦未了。若无其实。此言虚设。着大道中。着二乘中。彼既不虚。此何独虚。所引之例。亦非虚妄。众生无尽故。佛寿亦无尽。是即令众生皆入涅槃。故不言顿入。故非虚妄。毕竟无性。既终无一得涅槃者。故例不成。
　　大文第五。斥定性二乘永灭计者。总有三文。一枢要。二义镜要略。三私所引。初枢要者。有六文一量。一华严经第三十世间品云。佛子菩萨摩诃萨。于兜率天。临欲终时。有十种果现。第三于右手掌中。放大光明。名净境界。悉能严净大乘世界。此世界中。若有无漏诸辟支佛。觉斯光者。即舍寿命。入于涅槃。若不觉者。光明力故。移置他方余世界中（已上）。一师云。此是证有决定趣寂独觉不成佛文也（云云）。此义云何。答。山家云。此证非理。不得经意故。其经本意。说后身菩萨八相成道事。不说大独觉永不成佛道。高山之时。未定成不。唯入涅槃金河之日。定当成佛故。涅槃经云。迦叶。第五人者。永断贪欲瞋恚痴。得辟支佛道。烦恼无余。入于涅槃。真是麒麟独一之行。是名第五人有病行处。是人未来过十千劫。便当得成阿耨菩提。当知。入灭之后。经劫作佛。又莫言此约不定性。经文分明云麒麟独一之行。又莫言有余涅槃。经文分明云烦恼无余入于涅槃故。经论无有指不定性名为麒麟故。又莫言麒麟与麟角其义亦不同。涅槃经文云麒麟。瑜伽论云麟角故。麟类数多。角但独一。故此亦不尔。若言麒麟约类。其数不少。麟角约角但独一者。法喻不合。其涅槃意。取独一边。岂不同角一义哉（已上。法华三变移诸天人。同华严仪相例思择）。二庄严论第一卷云。余人善根。涅槃时尽。菩萨不尔（已上）。此义云何。答。山家云。其论第一归依品云。无尽者。谓神通善根。至无余涅槃。亦无尽故。故知。小乘有尽。大乘无尽。俱是神通善根也（乃至）。当知。入无余定性。虽尽神通之相。然其神通性。及一切善根。永不灭尽。要待劫限等满。方乃发生（已上）。私加解云。入无余界。灰身灭知故且名尽。后回心时。不可为尽。或如有漏业感。异热即尽。二乘善根。亦应如是。期小涅槃。修善根故。得涅槃时。名善根尽。菩萨为众生修行万善故。以众生无尽。善根亦无尽。不遮二乘回心作佛。况是权教。勿例圆经。三涅槃经三十五云。善男子。我于经中。告诸比丘。一乘一道一行一缘。如是一乘乃至一缘。能为众生。作大寂静。永断一切系缚愁苦苦及因。令一切众到于一有。我诸弟子。闻是说已。不解我意。唱言。如来说须陀洹乃至阿罗汉人皆得佛道。善男子。我于经中说。须陀洹人。人间天上七反往来。便般涅槃。斯陀含人。一受人天。便般涅槃。阿那含人凡有五种。或有中间般涅槃者。乃至上流般涅槃者。阿罗汉人。凡有二种。一者现在。二者未来。现在亦断烦恼五阴。未来亦断烦恼五阴（宝公未来不生也）。我诸弟子。闻是说已。不解我意。唱言如来说须陀洹乃至阿罗汉不得佛道（三十本第三十一）。一师云。有定性二乘。不作佛故。皆作佛者。是名不解佛意。有不定二乘成佛道。皆不作佛者。是名不解佛意。云何解者。不定二乘作佛。定性二乘。无性有情。不作佛道。是人名解佛意。此即会法华唯一佛乘无二无三文。不会四十年前一乘文。何以知然。至法华方便品云。未曾说汝等当得成佛道。所以未曾说。说时未至故。今正是其时。决定说大乘。准此等文。四十年前。未说二乘作佛。指何时教。云到于一有。故是正会法华一乘。非会以前经。所言一乘者。法华云。唯一佛乘无二无三是也。一道者。菩萨道。法华所言。汝等所行是菩萨道是也。一行者。六度四菩萨行是也（乃至）一缘者。法华言如此皆为得一佛乘一切种智故。又云为一大事因缘故。是也（已上）。此义云何。答。宝公言。法华一乘。唯佛一佛乘。胜鬘一乘。二乘入一乘。一乘即大乘。涅槃经云。一切众生。皆归一道。一道者大乘也。皆说大乘。以为一乘。非是合三乘为一乘异时说同一道者。如深密一道也（深密一乘一道义如下第三段引）。一行一缘。同显扬无差别行（乃至）。能令一切众生。到于一有者。同华严经。智慧行有异。解脱无差别。亦如出生菩提心经。同至一城谓同解脱（已上）。又山家云。初诤论执实失权。故不解我意。后诤论执权失实。故不解我意。今天台正义云。方便之故。说三乘教。暂成不成。故法华云。除佛方便说。又真实之故。说唯一乘五性皆成。故法华云。若有闻法者无一不成佛。又云。声闻若菩萨。闻我诸说法。乃至于一偈。皆成佛无疑（已上）。今加解云。虽言一乘一道一行一缘。若未回心。不能作佛。而偏执言皆作佛。故不解佛意。虽说七反往来涅槃。乃至永断烦恼五阴。若回心时。皆得作佛。而偏执言不作佛。故不解佛意（准下阐提义。作此释）。或复入无余者。永不成佛。余者成佛。是名不解。现身皆当回心作佛。实无灭者。是亦不解理实。应言。若论佛实智。一切皆究竟发心。勤修道。无一不成佛。故诸失权实。教执入灭。不辨发心不发心。如是等计。皆名不解。经文虽略。义意非一。问。若尔彼此不违经文。是非难知。答。如第二门引。同经四果支佛必当成佛。不信之人。名为常没。又于有智者。不作二说。于无智者。作不定说等文。立一乘义。此中但斥他执。不欲别立。况复十方有佛。十方无佛。十二因缘有为无为。虽各诤论。不应于中一方有佛。一方无佛。一支有为。一支无为。以为正理。如是亦不应一类成佛。一类不成佛。以为正理。故不可言是非难决（下阐提作佛不作佛。亦应准此）。四又摄大乘为十义。故说一乘。引接不定性故。五法华论中。四种声闻。不为趣寂授记故（已上二文并会释等。具如第一门问答料简）。六楞伽瑜伽。五性差别。如是非一（楞伽五性。如前第一问答分别。瑜伽五性如处处引。已上六个文。枢要所引略故。或引正文。或加问答）。七立量云。二乘之果。应有定性。乘所被故。如大乘者（已上）。此义云何。答。宝公云。因明但是立论证成之法。设无过未为契理。故智论九十三云。阿罗汉成佛。非论义者知。唯佛能了（已上）。究竟论补阙（庆俊抄。三论宗）作比量相违云。定性二乘。亦应唯一佛乘等言之所遮（宗）。三乘所摄。非佛乘故（因）。如不定乘（喻）又作法差别相违云。二乘之果。应无定二乘性。乘所被故。如大乘者（已上）。今且乘他意。而征彼云。言定性者。是何定性。若说暂时。犯相符过。若言毕竟趣寂定性。能别不成。阙无同喻。大乘为喻。所立不成故。此中有法差别过。应立量云。二乘之果。应无毕竟趣寂定性。乘所被故。如大乘者。或有不定。许人乘等。虽乘所被。无定性故。或复应有相违决定。即立量云。二乘之果。应无定性。余定性法所不摄故。如余不定法（唯识论第一云。不相应行亦非实有。余实有法所不摄故。如余假法。准之应知）。或因喻应云。五乘所摄非大乘故。如人天乘（广章人天乘中。无定性。云云）要集（法相宗镜水抄）云。二乘果应有定性。除不定性大乘。三乘之中。随一姓故。如定性大乘。又问。在于灭定许有七八否。又问。无余涅槃许有七八否。若不许者。量云。汝灭定应名无余依涅槃。同彼无余。无七八故。如彼无余涅槃。及量云。无余涅槃应名灭定。许有七八故。如灭定。又量云。趣寂声闻。定不成佛。以无大乘因故。由如虚空（已上）今谓初比量。犹有相违决定等过。准前可知。又改慈恩比量因喻。其义未了。次二量是无用。彼本来许灭定有七八。无余无七八故。后量因。有他随一不成。或两俱不成。或相违决定。量云。趣寂声闻。定有成佛。乘所被故。如大乘者。若出三界故。如不定性。补阙初量亦有此过。学者应悉。
　　第二义镜要略者。有定性五文。定性无性。一文。一瑜伽第八十卷有多文。一有一分阿罗汉。能舍寿行。一分不能。有一分阿罗汉。能增寿行。一分不能（不定性得变易身。定性不得。又利根解脱舍寿增寿。余三不能）。二住无余界。彼真如与其六处。异不异性俱不可说。三永灭八识。不堕众数（乃至）十二回向菩提声闻。当言不定性（已上瑜伽文）。二解深密经第二云。一向趣寂声闻种性补特伽罗虽蒙诸佛种种化导。终不能令当坐道场。证得阿耨菩提。无余依中。诸受永尽（巳上）今谓。深密等经带权教故。不说无余界后之事。至下当悉。瑜伽亦依彼等经意。谓本造论为弘经义。彼瑜伽论。弘深密等。故所有义。随顺彼经。问。经因别意。论依法相。云何将论令同经耶。答。是判但约当部论。如小乘教相对论时。经因别意。论依法相。非言一论尽诸理趣。不尔俱舍等岂尽大乘理。问。补处智慧。尚非十地分。云何自恣判彼是非耶。答。寻四依论。多顺本经。及有随宜。即如汝言。小乘弘有。龙树弘空（云云）然世友。是贤劫一佛。次补慈尊。岂偏执有迷大乘理。龙猛本是观自在王如来（或云遍覆初王如来）。迹即欢喜地大士。岂住偏空。不解中道。陈那护法等。多称贤劫佛。岂有贤愚。为能所破。又瑜伽论。多有随转理门说不显真理门义（如五十七眼等五根唯为有漏。第十说生上界。不记下意议等。余见唯识等）准知。论家不违本经。或时复有随宜所述。问。法相师云。喻伽等论。遍释一代教。非唯方等（云云）。此义云何。答。彼论唯引深密十地善戒等经。广述其义。不引法华。亦无其义。云何任情。言释一代。问。岂不见无性世亲二种摄论。引释法华身子记耶（如第一门料简）。答。瑜伽等本论不引之。然无性等末论引者。一云。为欲弘宣瑜伽论故。以胜辩才。随自所忍。强会法华。令归所宗。例如大般若三百二十六等。说不退转菩萨行相云。随所听闻世出世法。皆能方便。会入般若甚深理趣。诸所造作世间事业。亦以般若会入法性。不见一事出法性者。设有不与法性相应。亦能方便会入般若甚深理趣。由此不见出法性者（后后诸分同之）。又瑜伽论八十一。明释经论法。有八种言。一可喜乐言。二善开发言。三善释难言。四善分析言。五善顺人言。六引余证言。七胜辩才言。八随宗趣言（云云）。胜辩才言者。随自所忍。善分别义。随宗趣言者。依摩呾理迦。分别显示。或依其余无倒说者所说言教。如理解释（已上）。二者有诸菩萨。虽久修业。不能了知圆顿法华。故方便品云。新发意菩萨。供养无数佛。了达诸义趣。又能善说法。如稻麻竹苇。充满十方刹。一心以妙智。于恒河沙劫。咸皆共思量。不能知佛智。不退诸菩萨。其数如恒沙。一心共志求。亦复不能知（已上）。当知。此是偏教菩萨。设供无数佛。了达诸义趣。又能善说法。位登不退地。何必如实了法华理。若无如是大菩萨者。佛语虚设。若许有者。彼无性等。何必非此耶。然圆教人。设无此德。初发心时。能了法华。故同品云。除诸菩萨众信力坚固者。南岳。天台。岂非其人耶（四依有偏圆未闻。先哲令案经述之后贤思择）。又菩提心论第二胜义门云。又有众生。发大乘心。行菩萨行。于诸法门。无不遍修。复经三阿僧祇劫。修六度万行。皆悉具足。然证佛果。久远而成。斯由所习法教致有次第。今真言行人。如前观已。复发利益安乐无余众生界一切众生心。以大悲决定。永超外道二乘境界。复修瑜伽胜上法。能从凡入佛位者。亦超十地菩萨境界（此论亦说入无余灭二乘作佛。如前第三门。弘法大师所造秘藏。宝云。龙猛菩萨造。不空三藏译）。法华圆宗义。多通真言教。况今引之。由此准知。别教地上。犹有隔别不融行相。何况地前。岂等圆人（四车义准此知）。当知。不信法华。勿以言佛智矣。不信涅槃。勿以立佛性矣。问。他师亦非不信法华。但得意不同。何言不信耶。答。经言。无二亦无三。无一不成佛（云云）。法相末师。坚执云。此约不定及有性说。实非一切众生作佛。故法华一乘。有余不了说（见第一门料简。及第八门）。既谓不了。岂非不信耶。一乘宗云定性无性。皆成佛道。是即理尽真了义教（云云）。既谓尽理。岂非深信耶。凡众生机。多顺流转。设求出离。亦多权机。故法华云。诸佛兴出世。悬远值遇难。正使出于世。说是法复难。无量无数劫。闻是法亦难。能听是法者。斯人亦复难（云云）则知。圆机难故。佛说是难。法深重故。佛愿证明。慈氏化仪。理亦应尔。权机应故。佛宣方等。非谓法华。以为不了。然日本一州。圆机纯一。朝野远近。同归一乘。缁素贵贱。悉期成佛。唯一师等。独不信受。我未识之。为权为实。若是实者可以哀伤。如世尊言。当来世恶人。闻佛说一乘。迷惑不信受。破法堕恶道。若是权者。可以随喜。如净名言。觉知众魔事。而示随其行。以善方便智。随意皆能现（已上）。三涅槃经三十三说。上流者。至非想天。入无余灭（已上三十本也）今谓。此经意。四果支佛。入于涅槃。经八。六。四。二万。十千劫。到菩提心处（具如第三门引）。上流即彼四万劫人。设未发心。入无余界。不可执彼永不成佛。何况无色界天。来至佛所。听闻正法。其类非一。何必一向不发心耶。故中阴经下卷。说乡等本谓真。八万四千劫。无常生死本。彼死还生此等十九行偈时。非想非非想识众生。皆发无上正真道意。四维摩经云。菩萨观众生。如第五大。如第六蕴。如十九界。如灭度者更受身。解云。佛说地水火风四大。不说第五大。乃至灭度者。都无有受身（云云）。五智度论第百云。世间无始故无前际。入无余涅槃故有前际。不复更出故无有后际（云云）今谓。是三界惑尽不受三界身。非言不受界外身也。如言预流者恶趣生。一来者频来生。不还者欲界生。阿罗汉后有生。是等皆显无分段生。不论变易生死有无。又预流等回心向大登地以后。理应来生恶趣欲界。利乐众生。故知。且约自乘分齐。作如是说。智度论云。入无余界。不复更出者。亦且说自分。非言毕竟也。故彼论释阿罗汉果。三界生尽。后于界外。志求佛道。具如第一门引（会第四第五文）。次复别引定性无性不成佛文云。新华严经如来性品云（五十一）。如来智慧。唯于二处。不能为生长利益。所谓二乘。堕于无为广大深坑。及坏善根。非器众生。溺大邪见贪爱之水。然亦于彼曾无厌舍（已上）。解云。如来智慧者。本有无漏种子也。定性二乘。无性有情。无本有无漏种子。终不成佛。故名如来智慧不生长（云云）今谓。是亦约回心前。例如净名说。二乘高原陆地。不生佛法莲华。凡夫卑湿淤泥。乃生佛法莲华。然不遮法华经中。回心得记。坏善非器众生亦尔。但约分限。非永不生。故大经三十二云。一阐提等。不断其法。终不能得阿耨菩提。要当远离然后乃得。况复犹是带权教耶。山家释同之（已上会义镜要略六文）。
　　第三私引八文。一楞伽第九云。无始过所缚。愚痴迷分别。我不说三乘。但说于一乘。为摄取众生。是故说一乘（已上）。岂非言一乘方便耶。答。法华经第五云。有所难问。不以小乘法答。但以大乘而为解说。令得一切种智（云云）。此经亦尔。根未熟故。但以毒鼓为远因耳。非言一乘是权方便。故同第四云。无有乘差别。我说为一乘引导众生故。分别说诸乘（云云）。明诸乘是方便也。或复楞伽带权教故。权实相杂。或有说实文。或有说权文。不如法华纯一无杂。二宝公云。问。若寂灭声闻。得成佛者。何故入楞伽第七云。声闻有三种。言入八地寂灭者。此是先修菩萨行者。堕声闻地。还依本心。修菩萨行。入第八地寂灭乐门。非增上慢寂灭声闻。以彼不能入菩萨行。未曾觉知三界唯心。未曾修行诸波罗蜜十地之行。是故决定寂灭声闻。不能证菩萨所行寂灭乐门。准此经文。定性声闻。不得成佛。经说不得八地寂灭乐故。释曰。准此上经文。寂灭声闻。增上慢声闻。非先仰修菩萨十地行等。堕声闻地故。不能仰修八地。非是寂灭之后。过八万劫等。不能发心修行。又云。又如汝所宗。岂可不定性声闻缘觉。皆是曾修菩萨十地行耶。增上慢声闻。唯是定性耶（已上宝文）。三解深密经第二云。复次。胜义生。诸声闻乘种性有情。亦由此道此行迹。故证得无上安稳涅槃。诸独觉乘种性有情。诸如来乘种性有情。亦由此道此行迹故。证得无上安稳涅槃。一切声闻。独觉菩萨。皆共此一妙清净道。皆同此一究竟清净。更无第二。我依此故密意说。言唯有一乘。非于一切有情界中。无有种种有情种性。或钝根性。或中根性。或利根性。有情差别。善男子。若一向趣寂声闻种性补特伽罗。虽蒙诸佛施设。种种勇猛加行方便化导。终不能令当坐道场。证得阿耨菩提。何以故。由彼本来唯有下劣种性故。一向慈悲薄弱故。又云。若回向菩提声闻种性（乃至）。我亦异门说为菩萨。何以故。彼既解脱烦恼障已。若蒙诸佛等觉悟时。于所知障。其心亦可当得解脱。由彼最初为自利益修行加行。脱烦恼障。是故如来施设。为声闻种性（云云）。如此文意。决定性者。终不成佛。此义云何。答。岂不前言。如是等经带方便故。未显真实。或复趣寂种性。根未熟故。诸佛不能令坐道场。然教权故隐密不说无余界后究竟成佛。故山家云。谁一向说本无定性。但住定位名定性。住无性位名无性故（初释是舍置后是少分别）。四沼公意云。涅槃经三十五云。如是诤论。是佛境界。非诸声闻缘觉所知。若人于是生疑心者。犹摧坏无量烦恼如须弥山。若于是中。生决定者。是名执着（三十本第三十二）。准此一乘佛性岂决定耶（云云）。此义云何。答。宝公曰。教有三种。一者始终无二说教。二者随机不定教。三者后决定教。一始终无二说者。如说须陀洹人不落恶趣等。三十五。迦叶菩萨言。世尊若有说。言须陀洹人。不堕三恶。是亦当名著名疑。乃至我不说须陀洹人。有堕恶趣不堕恶趣（三十本第三十二）。准此经文。执始终无二。不名疑着。执随机不定教。名疑着也。二随机不定教者。即诤论中。有无随机不定。未闻决定教者。着一谓是。疑一谓非。此之疑着生邪见故。能谤法故。不名为善。又闻随机不定教有三。一疑随宜意。即能摧坏无量烦恼如须弥山。二疑为邪说。即能断善根。三若能知其取舍。障未来故。名之为无。必当得故。名之为有。即是智者。谓佛不作二说。三后说决定教者。如四十年后。决定说法华云。所以未曾说。说时未至故。今正是其时。决定说大乘。涅槃二十七云。师子吼者。决定说一切众生悉有佛性。决定教中。皆云前说方便随宜等。决定说者。真实究竟等。佛自会释。岂合更疑。佛无二说。尚不能疑。况决定教。又三十六云。一切众生。悉有佛性。一阐提等。四果支佛。悉当成佛。闻是说已。不生信心。是名常没（三十本第三十二）诤论中。迦叶菩萨。以前说不定。请决定说。岂言疑决定教（已上宝文略抄）。五十法经云。何者是秘密之教。如来记诸声闻于阿耨菩提者。非如所说。佛语阿难。吾患背痛。不随说取。退老患朽败。为我访觅侍者。不随说而取。汝目连。往至耆婆医王所。取诸妙药。不应如说取（广说云云）。此经云何。答。宝师引法华论例释云。彼声闻等得授记者。得决定心。非成就法性。故如来依彼三种平等。说一乘法。故以如来法身。与彼声闻法身。平等无异故与授记。非即具足修行功德故。是故菩萨功德具足。声闻人功德未具足。准此论文。得决定心。信定成佛也。功德未具。同菩萨记。名为密记（已上）。今加解云。彼指前经所说。不指法华授记。若如彼说。一向不取。如彼背痛。非实成佛。非唯违我。亦违他宗。三周授记。岂不如说。况复净名云。二乘不成佛。如高原莲华。法华涅槃云。二乘皆成佛。如众流归海。二文相违。如天与地。若偏执不会。疑网何日除。须会权经流。归于实教海。诸余权实。准此应知。六首楞严经云。五逆罪人。闻是首楞严三昧。发何耨菩提心。还得作佛。世尊。漏尽阿罗汉。犹如破器。永不堪任受是三昧（云云）。此义云何。答。此亦同净名。且约住小果。说弹呵言。非理尽说。若如文执。不定性人。岂不成佛。即自违害。七沼公云。如寂调音天子所问经云。如贪人食。是轮王毒。法华不许亲近小乘。云何世尊。见有平等理心大性。而不教发大心。令与小立。欲行大行。何示小径。彼自痕何伤之也。然思勿误（云云）。此义云何。答。如是等难。还招自害。不定性人。既有佛性。欲行大行。何示小径。若言根未熟。说未至者。我亦如是。勿费言词。不可救言性不定故。不如许有平等佛性。我虽不许毕竟定性。许有暂时之不定故。八入大乘论下卷云。声闻有二种。一者勤修禅定。是钝根人。二者回向菩提。能断智障。是利根人。其修禅者。如宝良经说。犹如水精终不能成摩尼宝珠。声闻修禅。亦复如是。终不能成菩提果也。此是诸佛境界。非我所知（已上）。一师引之。为定性二乘。不成佛证也。此义云何。答。捡彼论。此文上。说一切声闻皆成佛。如前第二门引。此文下云一乘多乘。今但略举其义。以明佛教不相违背。我未能了。譬如长者远行疲极现作化城。此经中说但有一乘实无有三。佛亦自说唯有一乘更无二三（已上）。则知前文。且举权教弹呵说也。一乘多乘以下文。是论主会释。释意云。二乘是权。譬化城故。一乘是实。说唯一故。
　　大文第六。遮无性有情执者为五。一枢要。二究竟论。三羽足。四义镜略要。五私引文。初枢要者。彼上卷。以十文一量。证有无性有情。一涅槃经三十六云。若有说言。一切众生。定有佛性。定无佛性。是人亦名谤佛法僧（三十本第三十三）。一师云。毕竟无性阐提。无有行佛性。而说定有佛性。故名谤三宝。断善阐提。无性阐提。俱有理佛性。而说定无佛性。故名谤三宝（云云）。此义云何。答。经同卷云。若有人言一切众生。定有佛性常乐我净。不作不生烦恼因缘。故不可见。当知。是人谤佛法僧。若有说言一切众生。都无佛性。犹如兔角。从方便生。本无今有。已有还无。当知。是人谤佛法僧。若有说言。众生佛性。非有如虚空。非无如兔角。何以故。虚空常故。兔角无故。是故得言亦有亦无。有故破兔角。无故破虚空。如是说者不谤三宝（已上）。故知。偏无名谤三宝。非约理行。如前数释。二涅槃云。譬如病人有其三种。一者若遇良医妙药。及以不遇必当得差。二者若遇即差。不遇不差。三者遇与不遇。必不可差。初是定性大乘。次为不定性。第三即是定性二乘及与无性（云云）。此义云何。答。此释不顺经文。彼文第十一云。世有三人。其病难治。一谤大乘。二五逆罪。三一阐提。如是三病。世中极重。悉非声闻缘觉菩萨之所能治。善男子。譬如有病必死难治。若有瞻病。随意医药。若无瞻病。随意医药。如是之病。定不可治。当知。是人必死不疑。善男子。是三种人。亦复如是。若有声闻缘觉菩萨。或有说法。或不说法。不能令其发阿耨菩提心。迦叶。譬如病人若有瞻病。随意医药。则可令差。若无此三。则不可差。声闻缘觉亦复如是。从佛菩萨。得闻法已。即能发于阿耨菩提心。非不闻法能发心也。迦叶。譬如病人。若有瞻病。随意医药。若无瞻病。随意医药。皆悉可差。有一种人。亦复如是。值声闻。不值声闻。或值缘觉。不值缘觉。或值菩萨不值菩萨。或值如来。不值如来。或得闻法。或不闻法。自然得成阿耨菩提。所谓有人。或为自身。或为他身。或为怖畏。或为利养。或为谕谄。或为诳他。书写如是大涅槃经。受持。读诵。供养。恭敬。为他说者（三十本第三十）。第二十六云。一者若有病人。得良医药。及瞻病者即易差。如其不得即不可愈。二者若得。不得。悉不可差。三者若得。不得。悉皆可差。初是四果支佛。次即阐提。第三是菩萨也（略抄三十本第三十四）。第三十三云。如三病人（乃至）。其易治者。喻菩萨僧。其难治者。喻声闻僧。不可治者。喻一阐提（三十本第三十一）。此中。全无定性二乘。无性有情。合为一文。既非经文。为证不成。问。玄赞第一及枢要初。亦引涅槃经。证无性有性。其文同所引第三十三。此义云何。答。山家释。阐提非法器。故佛舍置。云非法器者。约阐提位。而便舍置。非是永舍（云云）今谓。此释合经。经云。一阐提。若遇善友诸佛菩萨。闻说深法。及以不遇。俱不得离一阐提心。何以故。断善根故。一阐提辈。亦得阿耨菩提。所以者何。若能发于菩提之心。则不复名一阐提也（已上）。
    问。若尔。二乘应同阐提。住小心时。不向大故。答。非例。二乘本有善。大心易发。阐提本无善。大心难发。问。此中难易。何违净名。答。净名弹呵二乘为难。大经开会。依理而说。谓声闻等。有一重心。若舍小心。即向大故。其一阐提。有二重心。舍阐提心。续世善心。世善心后。有发大心。或复（云云）山家云。粗食。又云。涅槃经云。譬如病人有其三种。一若遇良医。及以不遇。决定可差即此大草。二若遇即差。不遇不差。即此中草。三遇。不遇。定不可差。即此小草。准此等文。明知。法华前教。法华后教。皆共建立三乘五性。而说定性二乘。无性有情。皆不成佛。有执。法华以前四十年教。是权教故。说定性二乘。无性有情。皆不成佛。法华后教。是实教故。不简定不定性不分有性无性。而说皆成佛者。甚大迷谬。诸有智者。莫谬依之。弹曰。此说不尔。违汝宗义。故今造返质。令觉违宗。问。若遇即差。不遇不差。即此中草者。为何色人耶。若言不定二乘者。即有二种难免失。一者。佛立不化失。粗食者曰。不定性二乘。不入无余依。引正法华云。谓临灭度。佛在前立。劝发无上正真道意。若尔。云何不遇不差。二者。佛种永灭失。粗食者曰。不定性二乘。有法尔佛种。若尔。云何不遇不差。不差之言。必死之义。言不向大乘。定可灰断故。若言定性二乘者。可加佛种。若遇可差故。若言定性不差。不可摄属不定句故。若言不摄属者。中草之外。摄何病人。又有不定失为如定性。不遇故。不定种性可灰断。为如不定。若遇故。定性二乘可向大也（已上）。问。设彼救云。不定性人。若不遇缘。病应不差。然必得遇。病亦必差。为显异前后故。为第二句。此有何失。答。此义望我无有过失。若望汝宗。即自违过。汝引此文。为成法华涅槃教中。亦有定性不成佛者。若作此救。还成佛故。山家返质巧辩深妙也。千群万众。不能穷矣。问。广章说涅槃经三种病人云。初人中。通含有性。无性。时边。毕竟不可治。第二人。含定不定经。依不定说。第三人中。唯说大乘近住不退（略抄）。此义云何。答。直述经意。此义无失。若立定性及无性者。过失如前。又玄赞。为立实有二乘。引此经文（云云）。而寻文意。第二病人。还成二乘皆成佛义。故引此文。颇似无益。三同经三十五云。于诸诤论。生疑心者。摧坏烦恼。生决定者。是名执着（云云）。具如前第五门（同经三十四。说未来二十一种诤论。不能烦引）。四同经三十六云。善男子。我虽说言一切众生悉有佛性。众生不解佛亦如是等随自意语。善男子。如是语者。后身菩萨。尚不能解。况于二乘其余菩萨（三十本第三十二）。沼公云。准此文意。若诸有情。皆有佛性。显说有。如何后身菩萨不解。云何不得一向作解。以此故知。有无行性。真如理遍（已上）。此义云何。答。其佛性体。非有非无。离四句百非。甚深难可了。故言后身尚不能解。非是行性有无不同。故次文举例云。我往一时在耆阇崛山。与弥勒等菩萨。共论世谛。舍利弗等五百声闻。于是事中。都不识知。何况出世第一义（云云）。此世俗谛。望声闻智。尚是甚深。都不识知。何况佛性出世间法。文意如是。能例世谛。既非二法别故不知。所例佛性。亦应如是。非行性别。此文足显平等有性。奇哉。曲释令随己情。五同经三十二云。恒河边有七种人。若为洗浴怖畏寇贼。或为采华。即入河中。一入水即流。二出已复没。三出更不没。四出已即住。遍观四方。五观已即去。六入已即去。浅处即住。七既至彼岸。登上大山。一阐提如第一人。亲近善友。即得信心。持戒受持。读诵慧施。复遇恶友。断诸善根。如第二人。以利根故坚住信慧。心不退转。如第三人。遍观四方者。四声闻果。如第四人。辟支佛虽自度。不及众生。是名为去。如第五人。住不去者。所谓菩萨。为欲度脱诸众生故。住观烦恼。如第六人。如来如第七人（已上略抄。三十本第三十）。三十六。如恒河有七众生。一者常没。所谓大鱼。二暂出还没。亦是大鱼。三出已即住。谓极弥鱼（宝云。极弥鱼亦云位迷鱼。亦云帝弥祇罗。谓大身鱼也）。四出已遍观四方。所谓错鱼遍（宝云。此鱼齿利如锯错。因以名之）。五遍观已行。亦是错鱼。六行已复住。亦是错鱼。七水陆俱行。即是龟也。第一常没者。一阐提等。复有常没。非一阐提。如今人为有修施戒善。第二暂出还没者。提婆达多。俱迦利。善星。满宿。广野比丘尼。净洁长者。求有优婆塞。名称优婆夷等。第三出已即住者。舍利弗。目连。陈如等。五比丘。摩诃迦叶。瞿昙弥比丘尼。毗娑裟罗王。郁加长者。须达长者。师子将军。无畏优婆夷。如是四众等（宝云。舍利弗等者。此就因说。诸水陆俱行者。因中皆是住人也）。第四遍观四方者。即是顶法观四谛。乃至须陀洹果也。第五遍观已行者。即是斯陀含人。第六行已复住。喻阿那含。第七水陆俱行者。阿罗汉辟支佛菩萨佛。是七种人。或有一人具七。成有七人各一（已上取意抄。三十本第三十三）。沼公云。既言各一。常没之者。即是无性。不尔与一人具七何别（云云）。此义云何。答。具七常没。转作余六。当知。常言非是毕竟。各一常言。亦何毕竟耶。况复各一者。横论。具七者。坚论。意云。恒河七人。若一时论。七人各别。若前后论。或一具七。非全七人永唯各一。若不尔者。第四初果。岂终不至第七罗汉辟支佛等。第五斯陀。第六那含。必至后位。亦复如是（宝公亦作横竖释）。问。沼公云。第一人中。无性毕竟没。有性暂时。亦名常没。虽俱言常。有永暂别。如三种常。常言虽同。非无差别（云云）。此义云何。答。引例不成。何者。彼凝然相续不断三种常。虽有差别。终无尽期。此中有性。遂得入圣。有尽期故。不同三常。故常没言。不可固执。问。又沼公云。涅槃经第三十六云。生死河中。有七种人。第一人者。断善常没。又第七云。一切众生。皆有佛性。以是性故。断诸烦恼。得阿耨菩提。除一阐提。若云余者现能。阐提当能。说现非当者不尔岂除阐提。诸难处等现能耶（已上略抄）。此义云何。答。常没如前。言除一阐提等者。于佛法中。以信得入。如涅槃二十二云。是菩提因。虽复无量。若说信心。则已摄尽（云云）。一阐提名信不具足。余诸难处。不名不具。故除阐提。问。涅槃第九云。除一阐提。其余众生。闻此经已。悉皆能作菩提因缘。法声光明入毛孔者。必定当得阿耨菩提（云云）。既入毛孔。为菩提因。何论信心有无别耶。答。众生以心为主。一切事随心转。故无信者。身不容受声光。或入信心。名入毛孔。如是等例非一。或除一阐提等文。正显阐提心分无益。法声光明等文。傍不遮阐提身份有益耳。六善戒经第一云。若无菩萨性者。虽发心勤修精进。终不能证阿耨菩提。是故当知。非因发心勤修精进。有菩萨性（已上）。一师云。此经亦显无行佛性人。虽发心勤修。终不成佛。广说（云云）玄赞亦许是行佛性。此义云何。答。今检彼经文云。菩萨摩诃萨。修集圣行。行于善果菩提之道。有十法。则能摄取一切善法。何等为十。一者支。二者相。三者翼。四者净心。五者行。六者有。七者摄。八者地。九者方便。十者住。云何名支。谓菩萨性。菩萨性者。谓初发心及三十七品。何以故。菩萨摩诃萨发菩提心。乃是一切善法根本。是故名支。因此发心。得阿耨菩提。是故名因。因初发心。决定必得阿耨菩提。是故名性。菩萨摩诃萨。因初发心故。得修行檀波罗蜜（乃至）。般若波罗蜜。行六波罗蜜故。则得修行智慧庄严福德庄严。修三十七助道之法。是故菩萨发菩提心。名之为支。菩萨摩诃萨。随发心行具足。得阿耨菩提。是故名支。菩萨摩诃萨。若无菩萨性者。虽复发心勤修精进。终不能得阿耨菩提。是故当知。非因发心勤修精进。有菩萨性。以是义故。菩萨性者。名之为支。菩萨虽有菩萨之性。若不发心勤修精进。则不能疾得成阿耨菩提。有菩萨性。发菩提心。勤修精进故。则能疾得阿耨菩提。以是义故。菩萨性者。名之为支（乃至）。性有二种。一者本性。二者客性。言本性者。阴界六入。次第相续无始无终。法性自尔。是名本性。言客性者。谓所修集一切善法。得菩萨性。是名客性。而此经中。以是二种名之为性。是二性者。名之为支。又复性者。亦名为子。亦名为界。亦名为性。复有二种。一细。二粗。所言细者。无因而得。无因得果故名为细。所言粗者。有因而得。从因得果故名为粗。菩萨摩诃萨。具足如是二种性者。胜于一切声闻缘觉。况诸外道（已上）。宝公作三解。第三正义云。习种性发心具此三义。前位发心。唯有因义。无余二义。故但得名因。不名支。性决定必得菩提者。即是瑜伽以菩萨性。为堪任持。地持论菩萨性为必定持。仁王经。习种性前。犹如轻毛。未能决定必得菩提。至习种性。方得决定。诸大乘经文意皆同也。佛性论说发心。与圆果加行为因。不说前因者。取必定因也（乃至）。既由种性发心。重成种子。决定必得阿耨菩提名菩萨性。故知。即由此发心。有菩萨性。既前位发心加行。无决定必得菩提。是故不由前位发心加行。有菩萨性。发心加行有三位。前位无定得。中位有定得。后为圆满持（巳上）今谓。应有二义。一不须和会。准前门可知。二试当解释。谓。经云。菩萨性者。谓。初发心。及三十七品（云云）。按此意云此是客性。如是客性。展转相望。名菩萨性。谓。初发心。能与次心为菩萨性。如是展转。后心取前一切心行。为菩萨性。故善戒经以初发心及三十七品。名菩萨性（云云）。其初发心与三十七品。非是一时。明展转为性。然此经言非因发心勤修精进。有菩萨性者。当时与当时。不能为其性。以前望后。能为其性。如求度人以过去见燃灯如来。为今日因。不以今日面见释迦即为今因。义意如是。例如小乘速疾行者。要经三生。成种熟脱。外縠麦种。亦复如是。今善戒经以初发心。为菩萨性。而沼公述此经意云。以法尔本性。为菩萨性。非因发心有菩萨性者。此解违经起尽前后。问。宝公不取轻毛之位。唯习种性。为菩萨性。若取初发心。岂非轻毛耶。答。取轻毛位。亦无有失。经文但言无菩萨性。虽发心行。终不得成。不言有性不退速得。故虽升沉迟速不同。必由此性决定成觉。故名为性。三义亦具。故华严云。一得闻佛名。决定成菩提。一念发道心。必成无上尊。例如小乘。若至暖位。虽有退堕。必至涅槃。问。经云。而此经中。以是二种。名之为性。何故前言但以最初发心客性。为菩萨性。不约本性。答。此文难解。今试解云。本性本来众生皆具。故不约彼说有无别。以初发心为众善本故。先约彼说。无此性。虽勤精进。不得菩提。然其实事。要具二性。是故后文。结成二种。然非法尔无漏种子名为本性。至次门悉。问。经说本性住种性云。阴界六入次第相续。无始无终。法性自尔是名本性。瑜伽论云本性住种性者。诸菩萨。六处珠胜。有如是相。从无始世展转来。法尔所得。地持论摄论。皆同此。殊胜言。经无。论有。何故不同。答。经虽不言六处殊胜。既云菩萨性。故含殊胜义。论具显示。故不相违。或经不要分别胜劣。凡有阴界处。皆是菩萨性。如大经云。佛性者。即是众生。又云。凡有心者。悉得菩提。论显别德故云殊胜。亦不相违。若尔。开显未开显教。即无差别。答。意所含义虽是一味。言说有异。名显未显。问。六处相续。一切皆同。既尔五性教文无别。答。六处非修行得果近因。然修行得果。必由六处。如诸根不具不为道器。既非近因。故发心为性。然必由此故。名为本性。问。宝公云。但取六处上真如为本性。沼公云。由法尔无漏种。故六处殊胜（云云）。今何直取六处为性耶。答。大经直举众生及无明等为佛性。又今经论不言真如。亦不言是法尔无漏。故任文相。且作此释。作真如释。亦无有失。至下当知。问。若非真如。无始无终。法性自尔等文难消。答。生死无始。菩提无终。六处相续故。是无始无终。言法性者。如大般若五百三云。一切法性。略有二种。一者有为。二者无为（云云）。非人天修罗作。云自尔（论云殊胜者。至下门当知）。七善戒经云。无种性人。但以人天善根。而成就之（云云）。此义云何。答。今检彼经第三卷菩萨行地调伏品曰。云何名为菩萨调伏。调伏者有六种。一性调伏。二众生调伏。三行调伏。四方便调伏。五熟调伏。六熟印调伏。第二调伏文云。众生调伏者。有四种。一者有声闻性。得声闻道。二者有缘觉性。得缘觉道。三者有佛性。得佛道。四者有人天性。得人天乐。是名为四。是名众生调伏。同品下文云。为欲调伏无性众生。说人天乐。令得不退。为有性说。令得调伏增长善法。是名熟调伏（已上）今谓。若论始终。遂令成熟无漏圣道。今文约初。但言人天。例如二乘后虽回心。初但言得声闻缘觉。此中设有毕竟无性。依无量时如上数论。八又庄严论第一卷云。无性有二。一时边无般涅槃。二毕竟无般涅槃。时边无般涅槃法有四。一者一向行恶行。二者普断诸善法。三者无解脱分善根。四者善因不具足。毕竟无般涅槃法者。以无因故。无般涅槃性。但求生死。不求涅槃（云云）。此义云何。答。如宝性论。依无量时。名为毕竟。如前第四门释。或是权教方便所说。九胜鬘经云。谓离善知识。无闻非法众生。以人天善根而成就之。求声闻者授声闻乘。求缘觉者授缘觉乘。求大乘者。授以大乘。是名摄受正法。堪能荷负四种重任（已上）。此义云何。答。宝公云。离善知识。无闻非法众生授人天乘。求声闻者授声闻乘等。故知。无性非必定也。离善知识无闻非法。后可近善知识。有闻依法故。又诸众生。今时得三乘法者。皆先于无量生中。不得三乘道。得人天乐。故知。先是无性。后有性也。广如破法尔五性中说（已上）今谓。宝公会释。顺于菩提资粮论意。如彼论第三卷。说菩萨利生。云不堪以大乘化者。乃以声闻独觉乘。而化度之（乃至）。若有众生喜乐生死。憎恶解脱。不堪以声闻独觉及大乘化者。应当教化置于梵乘四梵行中。若复不堪梵乘化者。应当教化置于天乘十善业道（已上）。此约分位说。非毕竟别。不尔梵与天岂永别耶。余文所说。理应同之。十金刚经云。毛道生。今云愚夫生。梵云婆（去声）罗。此云愚夫。本错云缚罗乃云毛道（已上）。天亲论云。又须菩提。毛道凡夫生者。如来说名非生者。不生圣法故言非生（流支译）。此义云何。答。此亦其位不生圣法。非永不生。十一比量云。所说无性。决定应有有无二性。随一摄故。如有性者。或圣所说故。如说有性（已上）。此义云何。答。究竟论补阙（庆俊记）。于枢要量。出所别不成。能别不成。有法自相。有法差别相违等过（云云）。然其意难了。故不烦引。今私详云。所言无性。是何无性。若言时边。犯相府过。若言毕竟。所别不成。故有有法差别相违。即立量云。所说无性。应非毕竟无性有情。因喻同前。或复应有相违决定。即应立云。所说无性。非决定有诸余有法。所不摄故。如余无法（准唯识量。如前第五门）又总立云。定性无性。应非毕竟不成佛者。有理性故。如大乘者（已上枢要十文一量。彼文略故。今或引正文。加问答决择）。
　　第二宝公究竟论第二引七文而通会。一善戒经。如枢要第六证。二解深密经。如前第五门。三大菩萨藏经第五云。邪定众生。非法器故。若使如来为彼说法。若不说法。终不堪任证于解脱。如来如实知彼有情非法器故。而便弃舍。释曰。世亲菩萨释曰。恶趣名邪性。定入恶趣名邪定。涅槃名正性。定得涅槃名正定。涅槃无却退。恶趣后定出。出恶趣已非邪定。邪定时如来舍置。非邪定时菩萨化也。次下文云。舍利子。菩萨摩诃萨。应被弘誓铠。教化摧伏。故知。邪定时佛便舍置。非邪定时菩萨化也。故知。非是决定永无。又准此文。无毕竟无性。唯说邪定不可治故。一切邪定正定。皆先是不定故。又邪定必定后不定故。不定不是不可治故。又大集经第十云。为邪定者。方便学说。令坏邪定。无善子者。令种善子。无法器者。令作法器。为法器者。分别演说阿耨菩提（已上。究竟论文）。问。沼公云。菩萨藏经。据无种性。不得涅槃。大集经据有性得涅槃（云云）。此义云何。答。二经同名邪定。其义何必永异。然言如来便舍置者。即同净名高原陆地。但是弹斥。非永非器。如前宝解。四央掘摩罗经第二云。云何名邪定。谓佛不能化。乃至通会如前。五善戒经。如枢要第七证。六瑜伽论五十二云。若于通达真如所缘缘中。有毕竟障种子。名无涅槃法。六十七云。无种性人。是名毕竟无涅槃法（云云）。引宝性论。依无量时文会释。如前第四门。七摄论云。具障而阙因。诸佛不自在。无性释云。具障谓烦恼业异熟。阙因谓无涅槃因。释曰。无涅槃因。如前已说。三障不定。皆当转故。梁摄论世亲释曰。在此位中。诸佛不自在。故知。出此位已。佛自在也。故知。不是未来诸佛不自在。
　　第三明一师慧日羽足者。引十二文。证定性二乘。无性有情。终不成佛。其中第六。引无上依经云。一者一阐提。二者外道。三者声闻。四者缘觉有四惑障。不能证得如来法身无上菩提（已上）。此义云何。答。此证不然。初二亦有菩萨种性。后二亦有不定种性。此岂不得如来法身。此外亦有信行佛教。人天乘性。及以二乘种性异生。此亦不能证得佛身。故非定量。应知。此经且约四位。说有惑障。非永为障。余十一文。备在诸门。又引涅槃经第九卷二十六譬喻。一大涅槃光。入于一切众生毛孔。如前枢要第五证引。二如兴大云。注于大地。枯木山石高原埠阜。水所不住。流注下田。陂池悉满。是大涅槃亦复如是。雨大法雨。普润众生。唯一阐提。发菩提心。无有是处。三譬如焦种虽遇甘雨。百千万劫。终不生芽。一阐提辈。亦复如是。虽闻是经。终不能发菩提心芽。是人断灭一切善根。如彼燋种不能复生。四譬如明珠置浊水中。水即为清。投之淤泥。不能令清。是涅槃经亦复如是。置余众生。五无间罪。四重禁法。犹可澄清发菩提心。投一阐提淤泥之中。不能令清起菩提心。五譬如药王能灭诸病。是经如是。能除一切所有诸恶。若有修习及不修习。若闻名字。闻已敬信。一切烦恼重病皆灭。唯不能令一阐提辈。住于菩提。如彼妙药不治必死。六若无创者。毒即不入。一阐提辈。亦复如是。无菩提因。如无创者。毒不能入。毒者即是第一妙药。七譬如金刚。无能坏者。而能破坏一切之物。唯除龟甲及白羊角。是经如是。安止众生于菩提道。唯不能令一阐提辈立菩提因。八如马齿草。娑罗之树。尼迦罗树。虽断枝茎。续生如故。不如多罗断已不生。若闻是经虽死四重及五无间。犹故能生菩提因缘。一阐提辈。即不如是。九如法陀罗树。镇头伽树。断已不生。及诸焦种。一阐提辈。亦复如是。十譬如大雨终不住空。此经如是。于一阐提。即不能住（已上略抄）。所余譬喻。文异义同。故不繁引。如是诸喻。但约分位显不能。非言毕竟（宝疏意同。第六门上半讫）。
　　
一乘要决卷中
一乘要决卷下（大文第六遮无性有情执之下）

　　        沙门源信撰


　　第四明一师义镜要略者。彼引八文。一涅槃经第二十六云。一阐提者。名信不具足。以不具故。云何可断（乃至）。一阐提者。名慧不具足。以不具故。云何可断（已上引经）。释云。文意。显示无行佛性之有情。是名毕竟无性阐提。不名断善阐提。从无始来。不具足信等无漏种子。故名毕竟无性有情。不具佛种。故名云何可断。前具佛种子。后起上品邪见。断佛种子。是名断善阐提（广说云云）。今检经文云。一阐名信。提名不具。不具信故名一阐提。佛性非信。众生非具。以不具故。云何可断（乃至）慧不具故名一阐提。佛性非慧。众生非具。以不具故。云何可断。一阐名无常菩。提名不具。以无常善不具足故。名一阐提。佛性非无常。非善非不善。何以故。善法要从方便而得。而是佛性非方便得。是故非善。何故复名非不善也。能得善果故。即是阿耨菩提。又善法者。生以得故。而是佛性。非生已得。是名非善。以断生得诸善法故。名一阐提（已上）。此文不言无始不具信等善法云何可断。云何可断言。理应属佛性。谓一阐提。佛性不具。云何可断（经次文云。一阐提中。无有佛性。众生佛性。无有住处。以善方便故。得可见。云云处处文意多如此）。故言众生非具足。云何可断。如同经二十三云。佛性者。非过去非未来非现在。是故佛性不可得断（云云）。若执本无无漏信等言不可断。何故下云以断生得诸善法故名一阐提。故知。但断有漏信等名一阐提。非约无漏。凡引文证。理无异趣。略字顺己。为证不成。问。若许佛性不具足故。言云何可断者。信等亦不具足。何故不言云何可断。答。不具足言。应通二种。本无今断。俱不具故。不断之言。理属本无。阐提断善。何名不断。如前所引。断生得善名一阐提。是其证也。又彼言前具佛种子。后起上品邪见断佛种子。是名断善一阐提者。此义不然。唯识等意。无始法尔无漏种子不可断也。又瑜伽第一云。但由安立现行善根相违相续。名断善根。非由永拔彼种子故（已上）。又若断种子。不可还生。如断惑种不还生故。既尔有性新成无性。若还生者。惑何不然。既尔无性新成有性。彼此异因不可得故。二善戒经第一卷文。（云云）三又善戒经云。菩萨性有二种。一者本性。二者客性（乃至）胜于一切声闻缘觉证等（云云）。俱如枢要第六证。四瑜伽三十五。释善戒经（云云）。云何种性。谓略有二种。一本性住种性。二习所成种性。本性住种性者。诸菩萨六处殊胜。有如是相。从无始世展转来。法尔所得。是名本性住种性。习所成种性者。谓前串习善根所得。是名习所成种性。此中义意二种皆取。又此种性亦名种子。亦名为界。亦名为性（乃至）。住无种性补特伽罗。无种性故。虽有发心及行加行。为所依止。不堪任圆满无上正等菩提（玄赞。引善戒经。地持论所说二种性。一有种性是本有佛性。二无种性。云云）。五瑜伽三十五。释善戒经云。无种性补特伽罗。虽有一切种。当知。决定不能证无上菩提。遁伦疏云。虽逢一切三世诸佛。修学一切菩萨行处。而一切种三世中终不能证无上菩提。六佛地论第二释瑜伽论云。由法尔故。从无始来。一切有情。有五种性。一声闻种性。二独觉种性。三如来种性。四不定种性。五无有出世功德种性。如余经论广说其相（乃至）第五种性。无有出世功德因故。毕竟无有得灭度期。诸佛但可为彼方便示现神通。说离恶趣生善趣法（乃至）。虽诸经中宣说一切有情之类。皆有佛性皆当作佛。然就真如法身佛性。或就少分一切有情。方便而说。为令不定种性有情。决定速得无上正等菩提果故（已上论文）同论第三卷云。由此法界一切有情。心相续中平等有故。说如是言。一切有情是如来藏。一切有情皆有佛性（乃至）。就有如来种性有情。说如是言。一切有情皆当作佛。如有说。言一切无常一切皆苦。如是皆得少分一切。非全一切（已上）今谓。佛地依瑜伽。瑜伽依善戒。虽有多文。但是一途。如第八门释。法华前未显真实。何以权教。难真实理。设彼等经。至法华后（他师云。善戒经说阇王逆罪。故是法华后说。云云）部类一故。犹是带权。如阿含经。至法华后。种类同故。犹属初时。况复佛地论。释由法界说一切众生皆有佛性。就行佛性少分一切。说皆作佛。如有说。言一切无常一切皆苦（云云）。此之二释。违大经意。如第四门广出其过。又大经第六云。不了义者。如经中说。一切烧燃。一切无常。一切皆苦。一切皆空。一切无我。是名不了义（云云）。一切众生。皆当作佛。是即了义。涅槃经文。何令彼经成不了耶。问。法华经方便品云。如我昔所愿。今者已满足。化一切众生。皆令入佛道（云云）。众生无尽。而言一切皆入佛道。岂非了义经说少分一切。答。若望他师。此文难消。今依圆宗。未足为难。谓五乘中。声闻缘觉。如高原陆地。成佛甚为难。今二乘会。余姓非难。一座既开。十方亦然。故言一切。非是少分。如栴檀屈王。造一麦粒金。而言我今已造金山（文句记约法华释之。不违此意）。七无上依经如来界品云。如来界者。一切众生有阴界入胜性种类。内外所现。无始时节。相续流来。法然所得。至明妙善是名如来界。八无上依经菩提品云。阿难。何者名为菩提自在。谓十地十波罗蜜。如理如量。修出离道。所得转依寂静明净。声闻缘觉。非其境界。是即名为菩提自性。阿难。是界未除烦恼[穀-禾+卵]。我说名如来藏。至极清净。是名转依（已上）今谓。初文云。一切众生。有阴界入。胜性种类者。如下第七门。料简瑜伽真如所缘缘并六处殊胜。况复此文。不言一分有情具耶。次文亦不明了。故此二文立行佛性一分众生。为证不成。第五私引文者。一涅槃经第四云。我又示现于阎浮提。为一阐提。众人皆见是一阐提。然我实非一阐提也。一阐提者。云何能成阿耨菩提（已上）。如此文者。一阐提人。永不作佛。答。谁作此难。若法相者。此文亦违彼宗所立有情阐提当作佛故。然今会云。彼阐提身。既是化现。故应在近自在位时。故约近说云何成佛。非谓毕竟不得作佛。若不尔者。即违已下诸文所说一阐提人。当得作佛。二沼公云。二十二云。如香山中。有忍辱草。非一切牛。皆能得食。佛性亦尔。是名分别答。既问佛性。不为定答。为分别答。如忍辱草有得不得。明知。行性有无不同（云云）。此义云何（三十本第三十二有此文。今言二十二者误欤。三十本第三十五有此文。但言雪山不云香山）。答。此显佛性有见不见。非显众生有具不具。故上文云。须陀洹人。斯陀含人。断少烦恼佛性如乳。阿那含人佛性如酪。阿罗汉人。犹如生苏。从辟支佛。至十住菩萨。犹如熟苏。如来佛性。犹如醍醐。善男子。现在烦恼为作障。故令诸众生。不得睹见。三三十六云。善男子。若有心口异想异说。言一阐提得阿耨菩提者。当知是人谤佛法僧。若有心口异想说。言一阐提不得阿耨菩提。是人亦名谤佛法僧（云云）。一师云。阐提人得菩提者。是人名谤佛法僧者。断善阐提。现身未得菩提。无性阐提。现在未来。终不得菩提。而总说得菩提。故谤三宝。次经云。若有说。言一阐提不得菩提者。是人亦名谤三宝者。断善阐提。当得菩提。而说不得菩提。故名谤三宝。次下经云。若有说。言一阐提等。未生善根。便得菩提。是人名谤佛法僧者。断先初文。次经云。若复有言一阐提人。舍一阐提。于异身中得菩提。是人亦名谤三宝者。此文毕竟无性阐提。于现在未来异身中。终不得菩提。而说得菩提。故名谤三宝。次经云。若复说言一阐提人。能生善根。生善根已。相续不断。得菩提。是人不谤三宝者。此断上后文。断善阐提。于异身中。生善根已。相续不断得菩提。是人不谤三宝（已上）。此义云何。答。宝公释云。问云。一师怙破宝公释云。若有说言。一阐提得无上菩提。是人名谤三宝者。下释此文云。一阐提未生善法。便得菩提。故是人名谤三宝。是且应尔。又若有说。言一阐提不得菩提。是人亦复名谤三宝者。下释此文云。若复说言一阐提人。能生善根。善根生已。相续不断。得菩提。是人不谤三宝者。此亦应尔。经云。若复说言。一阐提人。舍一阐提。于异身中。得菩提。是人亦名谤佛法僧者。此释何文。答谓。一阐提人。善根生已。相续不断。得菩提。即释此文者。不尔。何以故。同异身中。谤赞别故（已上）。此义云何。答。宝公涅槃疏无此释。彼文云。若舍阐提。于异身中。得菩提者。亦是失也（云云）。究竟论意亦尔。何作谬解。妄称宝释。而破之耶。还显自愚。可笑可笑。然今按第四文意云。必于异身。能得菩提。不论续善相续不断。故名为谤。第五文意云。必续善已。相续不断。能得菩提。不依一身异身差别。故名不谤。四沼公云。问。若佛性有则本有。应如空常。无则恒无。应同兔角。若尔则违涅槃经说。彼云。有故破兔角。无故破虚空。如是说者。不谤三宝。答。涅槃经意。合观事性。因缘生灭故非常如虚空。缘生幻有故非无如兔角。不遮有情有无性别（已上）。此义云何。答。涅槃第二十四。三十三等。说佛性云。若能知如箜篌中声性。乳中酪性。种中芽性。说有为执着。说无为虚妄。非有非无亦有无。现在无故。未来有故。因中未有故。赖因方有故。非有如虚空。非无如兔角。如是名为解佛意也（宝公云。涅槃经意。指佛身名佛性。故云现在无未来有）。明知。佛性现在无故。非如虚空。未来有故。非如兔角也。不约因缘生灭义说。是故本有法尔佛性。全违此经非有非无。毕竟无性。违经亦尔。问。一师引宝公难云。若言一分法尔先有。即同虚空常有。若言一分毕竟是无。即同兔角永无。如是说者。谤三宝也。汝执非理。不知永暂。谬引证故。汝所引文。通理佛性行佛性说。汝以真如及第八识。为正佛性。此既常有。汝即同虚空常有失。何责我法尔常有失（已上）。此义云何。答。此返质未了。何者。宝公难意。法尔本性。同虚空失。毕竟无性。同兔角失也。而返质云。不知永暂。谬引证者。犹不明了。又云汝既同虚空失。何责我法尔常有失者。此亦未了。何依人有失。不避我失耶。何况真如非有非无非常非断。离四句百非。不同虚空有。其第八识。亦不同法尔无漏种子。涅槃经意。许由有酪而得苏生。不许酪中别有苏性。凡有心者。定得菩提。如有酪故而得苏生。但由此义。第八名性。非言即是无漏佛性。汝执第八中法尔无漏种。犹如酪中别有苏性。经破别性如虚空常有。不破总相此有故彼有。此义难思。后贤思择。五瑜伽二十一说。无性有情。决定应有之理。并明无性有性有六种行相。又六十七。有五难六答。立无性义。何不依凭耶。答。宝公云。瑜伽述小乘意。非大乘实义。沼公云。是述大乘实义（云云）今谓。非偏述小乘。违论文相故。亦非大乘实义。违涅槃等经。故应是带权大乘义耳。或时复有随宜所说。如楞伽经大悲阐提。虽有佛性。而名无性。今论亦尔。依障难断。且名无性。至下当知。应有比量。学者思择。是故不可执带权大乘。难显实一乘（瑜伽不述法华。并有随宜说。如第五门已广分别）。六一师云。摄论云。具障而阙因。诸佛不自在。无性释曰。具障。谓烦恼业异熟。阙因。谓无涅槃因（云云）。此义云何。答。宝云。世亲释云。在此位中。诸佛不自在。故知。出此位已。佛自在也。故知。不是未来诸佛亦不自在（云云）。问。一师难云。汝执非理。所以者何。不知暂时永无阐提之差别。又云。摄论文亦不同佛地论说毕竟阐提。不通暂时。何以得知。唐摄论第十云。谓诸有情。有业等障。名为具障。由具障故。虽无量佛出现于世。不能令彼得般涅槃。诸佛于彼无有自在。若诸有情无涅槃法。名为阙因。此意说彼无涅槃因。无种性故。诸佛于彼无有自在。准此论文。具障阙因者。唯约毕竟阐提而说（云云）。此义云何。答。一师释其意未了。为是一释。为二释。若一释者。所引二摄论。其意各别。何用一释耶。加之。不知暂时。永无等者。似约暂时。释宝所引世亲文也。又云。摄论文等者。约毕竟阐提释也。若由此故为二释者。二本摄论文虽少异。其理应一。何作二释。名有其过。于毕竟无性。佛最无自在。何不出彼。但出暂时（难初释）其业等障。理必有尽。无种性障。亦应如是。一文合说无自在故。不尔论文便成不了（难次释）。故知。此文依无量时。名为无性。佛无自在。若作此释。二论无违。七宝公云。一切有情。皆当成佛者。诸佛功德。当有尽。无所度故。即违所说。如来功德。常无断尽。不应无益常住世间。本为度生。求佛果故。答。众生无边。佛德无尽。并是佛说。因何偏信。若总信者。此难自消。众生不可尽。佛德亦无穷（已上）。问。法相师云。有性众生。皆应入灭。无性有情。常留生死故。众生无尽（云云）。此义云何。答。大般若经。说无量众生。虽入涅槃。而众生界。无减少义云。以诸有情皆无所有性远离故。彼从本来不可得。故大论六十四云。若实有众生。实有减少者。诸佛应有减众生罪。若众生实空。和合因缘。有假名众生。故无有定相。是故尔所佛度众生。实无减少。若不度亦不增（已上）。经论俱不言无性有情在故不减。但如宝释。可总信耳。若不尔者。后佛功德。犹有减少。不如前佛演说无漏深广正法度众生故（有量。云云）。八天台涅槃玄义记云。东晋大德沙门道生法师。即什公学徒上首。时属晋末宋初。传化江左。讲诸经论。未见涅槃经大部。悬说众生悉有佛性。时有智胜法师。讲显公所译六卷泥洹经。说一阐提定不成佛。宋朝大德。盛宗此义。闻生所说咸有佛性。众共瞋嫌。智与生公。数论此义。智屡被屈。进状奏闻。彻于宋主。表云。后生小僧。全无学识。辄事胸臆。乖越经宗。若纵流传。误后学者。今以表奏请。摈入山。王依奏谪居苏州虎丘寺。其后宋朝道俗众。共披寻大经（涅槃广本。摈后传至）。咸叹云。生公妙释幽冥。善会圆宗。即以表陈。宋主惊叹。发使迎生。生披经广本。略叙疏义。众请宣扬。开经之朝。宋城道俗五千余人。咸集讲会。生升座已。便令都讲偏唱经文三十余段说一阐提有佛性。于是便立一切众生至一阐提有佛性义。命众论议。竟无一人申论道者。便辞众曰。良以此经本未至。道生由斯忍死来久。今幸得符契。言无谬误。不惑众僧。即奉辞愿善流布。言讫于高座庵从没化。时人号生。为忍死菩萨（已上）泰法师云。罗什法师。亲从西国历事听受。知佛性义不遍有情。道生既罗什学徒。公违什师。立诸众生皆有佛性。故什法师。集众羯磨。摈出道生。道生去后。什师尚在（云云）。义荣法师。弹泰师云。按隋朝费长房年录云。罗什伪秦姚兴弘始十一年。东晋安帝义熙四年戊申死。然竺道生被摈。宋文帝时也。如此罗什死后十六年。方至文帝。如何得言罗什未死道生见摈。又如君言。道生见摈。谓当道理。道生传云。见摈之时。法师誓言。我所说不合理者。愿于现身。得疠病等。若不乖理。愿执麈尾而终。后经文来至。如愿而死（云云）。海西玄隆师义章引此事。大途同义荣师。然誓言与荣师记异。谓若我所说违正理者。是我见身便入地狱。若顺正理。不离高座。而取命终（云云）。
　　大文第七。辨佛性差别者。有四。初斥法相法尔无漏种子。二详瑜伽真如所缘缘种子。三辨宝公三番佛性。四明天台三因佛性。
　　第一斥法相法尔无漏种者。问。法相宗意。依无始来法尔无漏种子有无。立五种性。此义云何。答。天竺震旦诸师。不许法尔无漏种子。至下门当知。若无法尔无漏种子。如何瑜伽五十七云。问。生那落迦。成就几根。答。八现行种子。皆得成就。除三所余或成就或不成就。三（三无漏根）约现行不成就。约种子或成就。谓涅槃法。或不成就。谓不般涅槃法（乃至）于一向苦傍生饿鬼。当知亦尔（已上）彼论岂非许有法尔无漏种子。答。宝师云。有涅槃法解脱分等。定得涅槃。决定当得三无漏根。因中说果。名为无漏。如涅槃经说。有乳有酪。以定得故。众生佛性。亦复如是。然说乳中先无酪性。优婆塞戒经云。和合石因缘故而得有金。若说石中先有金性。是名外道。菩萨种性亦复如是。善业因缘。发菩提心。名菩萨性。若说众生有菩萨性。是名外道。故知。瑜伽同二经说。不同外道（已上所引。优婆塞戒经第一卷文。取意耳）今谓。此释论文难消。彼论之例。无性有情。名不般涅槃法。有性有情。名般涅槃法。不约解脱分位前后。又论既云地狱成就无漏种子。设虽决定当得涅槃。若现在无其种子体。何得言有无漏种子。若例有乳有酪者。应言成无漏。何更名种耶。今解云。瑜伽虽不立别种子。然指真如。名为种子。若无障者。为涅槃法。故云成就三无漏种。有障者为不涅槃法。故云不成三无漏种。非是法尔无漏种也。问。沼公云。瑜伽论以有毕竟障种。净障彼法尔本无漏种。分五性别。一师云。瑜伽云。由无漏种子有无。障有可断不可断义（云云）。此义云何。答。瑜伽但由毕竟障有无。立五种性。不言由本无漏种子。一座之间。妄此证文。但为诳他。不顾终始。其余所引亦复难信。问。唯识论以法尔无漏种子。分别三乘种性。云何但以二障差别。为种性耶。答。瑜伽佛性二论。不云有法尔无漏种子。今依本论。不依唯识。问。唯识难曰。若无法尔无漏种子。由何二障有差别耶（云云）。此难何遮。答。既许法尔无漏种子。何不许障法尔差别。问。若无漏法。无本性种。例有漏法。有不齐过。答。无始生死。何本何新。本名对新。何为新能熏。彼本从何现。有无穷过。故有漏法无始种子本新难辨。何辄为例。况复有漏是旧医法。无漏是新医法。新旧既别。理非一例。且乘他意。应立量云。圣道应无本无漏种。由修得故。如择灭等。问。定性无性。彼障若重。云何遂断得成佛耶。答。内由真如理。外假诸佛力。渐渐修学。悉当成佛（由二空真如。有发心修行。如前所引文）。譬如世间草木易破。金石难破。若久加功。金石非难。又大经二十六云。如水乳杂卧至一月终不成酪。若以一渧颇求树汁投之于中即便成酪。若本有酪。何故待缘。众生佛性。亦复如是。假众缘故。则便可见。假众缘故。得成阿耨菩提。若待众缘然后成者。即是无性。以无性故。能得阿耨菩提。法华云。诸佛两足尊。知法常无性。佛种从缘起。是故说一乘。二经意同。又优婆塞戒经第一卷说。三乘无本性。具如前第二门引。问。沼公云。正法华第三云。先无三乘性。后殖三乘因。名有三乘性（乃至）。佛种从缘起等者。皆由逢缘熏本性。方能得果。非本无因五性新起（云云）。此义云何。答。有无本是极反之义。既言先无三乘性。知法常无性。如何释言非本无性耶。应是立别义。勿谓释经文。问。玄赞释知法常无性。佛种从缘起云。遍计所执。生法二我。体性是无（乃至）无漏依化报佛。种子因缘所生。从缘所起。因修作故（已上）。此义云何。答。此释虽消无性文。不顺无性义。其义意云。本来虽无佛乘种性。然佛种性。由一乘教因缘而起。如本无梦。缘合生梦。故彼释意。义不相应。若依此意。佛应说言。佛种虽本有。而从因缘起。常无性句。便非至要。况复正法华。既云。先无三乘性。后殖三乘因（云云）。若约遍计。先后皆无。不可言后殖三乘因。由此理故。山家无量义经释云。往昔但遇菩萨之化。但修大乘成习性。今现生名为定性大乘（乃至）。往昔虽遇三乘之化。今生其根下劣。乐人天善。是名暂时无涅槃。善少阐提。往昔未遇三乘之化。未修三乘及不定行。是故名为毕竟无涅槃。无因一阐提（云云）。又宝云。久远先习种子。对其近修。亦可名为本有种子。又云。无量义经云。善男子。若知无量义从一法生。当知。此人不久得阿耨菩提。若不信者。当知。去菩提远。准此理教。善戒经等本性。即是真如平等而有。无别有为无漏种子（云云）。又有引华严性起品云。若见闻如来。恭敬及供养。所殖诸善根。无量不可种。一切有为中。不可得穷尽。寂灭诸烦恼。离苦得涅槃。譬如有一人。呑服小金刚。究竟不可消。下至金刚际。如是十力所。闻见供养福。具足智金刚。烦恼灭无余。譬如干草积。等彼须弥山。投火如芥子。烧尽悉无余。如是善逝所。若殖小功德。烧灭诸烦恼。正趣到涅槃。譬如雪山中。有大药王树。见闻嗅味触。除灭一切患。十力亦如是。若有见闻者。修习胜功德。究竟成菩提。颂既十力所。见闻供养福。具足金刚智。定知。今于遗法中。见闻供养福。熏习金刚智种子。必当得菩提。然汝等云法尔有三乘种性差别者。极违此文也。又云。若有见闻者。修习胜功德。究竟成菩提。岂今闻熏习者。不成三乘种性耶（华严宗末师抄）。问。若遂成佛。云何名为毕竟无性。答。瑜伽论意。依障难断。立无性名。宝性论意。依无量时名毕竟无。问。沼公云。异生位中。未成有为真无漏法者。此亦不尔。何以故。佛性论中。分别部师。不信有无性。异部论中经量部师。异生位中。成就圣法。瑜伽论。地狱成就三无漏根。楞伽第四。无漏习气。非刹那法。摄大乘论。从同类生。如何独信萨婆多师初无漏心。无同类因（已上）。此义云何。答。经部设许凡成圣法。既非大乘。不可依凭。况复未检彼文。瑜伽所说。地狱成就三无漏根。如前广释。楞伽所说无漏习气。非刹那者。最初习气。从初现行无漏所生。故非刹那。此但说无漏义。非对有漏辨也。又彼经说刹那。云刹那坏相（云云）。故知。无漏终不退失。名非刹那。不约五类一刹那说。摄大乘说同类生者。为是现行。为是种子。若种子者。如前所释。从现行生。名同类生。若现行者。从真如种生。名同类生。或地前立初无漏根。约此无漏。假名同类。学者可捡论文思择。问。沼公云。佛性论第二云。若无因缘。观得成者。阐提提人。应有此观。准此即是许无行性。况复自许如心本有无漏先无。既是先无无漏。无因后从何起（已上）。此义云何。答。言因缘者。彼论云。故净分人。由清净性此观成。言净分者。一福德分。二解脱分。三通达分。福德分者。宿世善根。能感此身具足诸根。为受法器。解脱分者。已下功德种子。能感未来世中解脱果报。通达分者。由圣道故。能通达真如。是名净分。是人由净分为缘。净性为因故成此观。非无因缘（已上）所言净分。但是客性。非是言法本无漏种。若不尔者。宿世善根。能感此身。已下功德种子等文。岂顺法尔无漏种乎。第三通达分。亦是客性。故名为缘。若是本种。应为因故。净性因者。论上文云。因者有二。一佛性。二信乐。此两法佛性。是无为。信乐是有为（云云）。此二亦非法尔种子。故知阐提虽有佛性。而无信乐及三净分。不能成观。不约本种。问。前说具理定成涅槃。如何今言福等成观。答。依理起福成观。理性是本。故不相违。问。沼公云。庄严论第一种性品。由界差别故。应知。三乘种性有差别。菩提种性。有四种自性。一性种性。二习种性。乃至广说。佛性论第四云。显佛性有五义（乃至）。五无初相应善性为法者。释曰。无初者。以性得般若。大悲。禅定。法身。并本有故。故言无初。体用未曾相离。故言相应。是名无初（已上）。此四法中。般若。大悲。禅定。此三法是本有无漏行佛性。法身。是谓理佛性。法身是体。余三是用。故知。菩萨种性有情。第八识中。有法尔无漏种子。汝云五性。唯新熏无法尔种。汝何会释体用未曾相离文。无上依经菩提品云。何者名为菩提自性。谓十地十波罗蜜。修出离道。所得转依。是即名为菩提自性。是界未除烦恼[穀-禾+卵]。我说名如来藏。至极清净。此名转依（已上）。此义云何。答。瑜伽论意。既依真如有障无障。立五种性。庄严所说种性自性亦应如是。佛性所说。无初般若大悲等者。如同论云。涅槃有无量功德。又起信论心真如门云。真如法身自体不空。具足无量性功德故。又华严云。一切诸佛中。法门无有边（云云）。此等所说。应非种子。初般若等。亦应如是。何必法尔无漏种耶。无上依经。亦复如是。或可彼经依新熏种。问。善戒经所说本性住种性云何。答。山家引彼经文解曰。阴界六入次第相续者。缘起有为也。无始无终法性自尔者。不变法性。法性随缘。名为有为。是故众生之本。即是法身。故经云。即是法身流转五道。名为众生。问粗食者。此经本性。取何句义。为法尔种。若取阴界六入次第相续句。为法尔种者。毕竟无性。具有三科。何立无性。若取无始无终法性自尔句。为法尔种子。即违胜天王经。大般若经。无上依经等。其法性者。非所作故。胜天王经云。云何法性不可思议。佛言在诸众生阴入界中。无始相续所不能染。法性体净一切心识不能缘起。诸余觉观。不能分别。邪念思惟。亦不能缘。远离邪念。无明不起。是故不从十二缘生。名为无相。则非作法。无生无灭。无边无尽。自相常住（已上经文）。解云。在诸众生阴入界中者。明能持三科。即善戒经文。云阴界六入次第相续。文义全同也。又则非作法无生无灭无边无尽自相常住者。明所持本性。即善戒经文云无始无终法性自尔。文义无异。又大般若经（云云）岂执本性文。为有为无漏种子耶（已上山家文。大般若文并释。不异胜天王。故不抄）。宝公云。瑜伽五十三。地持论第一。及摄论。同说本性住种性云。谓无始六处殊胜。展转相续法尔所得（云云）。释云。举阴界六入取法性也。如涅槃经第八说众生佛性本净云。虽复处在阴入界中。即不同于阴入界也。善戒经阴界六入。是有为也。法性自尔是理性也（略抄）今谓。善戒经不言殊胜。二家释可尔。瑜伽等言六处殊胜。若唯取法性。此殊胜文不消。故令加事解云。瑜伽无重障为菩萨种性。以之准知。所有六处。亦应殊胜。如法华经。罪障灭者。六根清净。有重障者。诸根闇钝。挫陋变躄。生辄聋哑。诸根不具（云云）。法性自尔者。或可如前取法性理。或法性有事理。今显事法性任运殊胜。故云法性自尔法尔所得。或复法相师意云。六处殊胜者。言总意别。第六意处名为殊胜（已上释善戒经说）。一师引庄严论。佛性论。无上依经等中。二十二文。证依法尔种。五性有别。然文义不明了。又散在诸门。故不烦引（一师云。真谛三藏。禀龙树旨。真如理性为佛性。遮行佛性。故立悉有佛性宗。玄奘三藏。承弥勒旨。行佛性立为正佛性。遮理佛性故。立一分无性宗。灵润师明付真谛。立悉有佛性。神泰师。依玄奘。立一分无性宗。后义荣破神泰义。叙灵润义。东土沙门得一。破义荣义。述神泰师义。）（云云）更有一文。足为明镜。如涅槃经第七。辨佛说魔说中。明顺佛说之比丘相云。若王大臣。作如是言。比丘。汝当作佛。不作佛耶。有佛性不。比丘答言。我今身中定有佛性。成以不成未能审之。王言。大德。如其不作一阐提者。必成无疑。比丘言。尔。实如王言（已上）。故知。众生本有佛性。平等无异。若理性遍。行性不定。比丘应言。我身中佛性。一有。一不定。若二具者。成佛无疑。若唯一者。定不成佛。岂可总言定有佛性。更约阐提说成不成。问。设彼会言。其一阐提者。即显无行性。此有何过。答。此会非也。何者。王问有二。一问成佛。二问佛性。比丘所答。随亦有二。岂以佛性。滥成佛耶。何以邪执。乱金口文。况复所执无种性者。是无始性。非始今作。何言如其不作等耶。此文既明。不可妄执众生佛性。有具不具。改勿惮。改勿惮。
　　第二明瑜伽真如所缘缘种子者。问。瑜伽五十二云。诸出世间法。从真如所缘缘种子生。非彼习气积集种子所生。问。若非习气积集种子所生者。何因缘故。建立三种般涅槃法种性差别补特伽罗。及建立不般涅槃法种性补特伽罗。所以者何。一切皆有真如所缘缘故。答。由有障无障差别故。若于通达真如所缘缘中。有毕竟障种子者。建立为不般涅槃法种性补特伽罗。若不尔者。建立为般涅槃法种性补特伽罗（已上）。宝公云。西方有两释。一护法等云。此是缘真如智。以真如为所缘缘故。名真如所缘缘种。二难陀等云。是闻熏习种。从佛正体智为名。名真如所缘缘种（究竟论文）。沼公云。设有处说真如为种。如说尘劳之俦。为如来种。岂彼种言。为佛因。故知假说。由依如起。如四大种望所造。亦立种名。正种子者。瑜伽七义。非常法为因（云云）。此义云何。答。山家云。其法尔种子。西方论师都不许。唐国疏师亦不许。一切经中。无所说故（云云）。又宝公。不许两论师释。而自许真如名种子。涅槃经。第一义空为种子。若以违种子六义刹那灭等故。不得名种者。法尔种子。亦不是与能熏相应熏成。何得名种。故知。六义种子。唯说有为。四义所熏。唯说客性。非本性也（略抄）。今私按瑜伽文。山家并宝公释。无别法尔无漏种子。若不尔者。论文应云真如所缘。虽一切遍。而无漏种。有无不定。依此建立种性差别。何唯显示障差别耶。按处处文云。依障差别立五种性。不由法尔无漏有无。熏习力生初无漏。亦非法尔无漏为因。是故应言。由真如故一切有性。由障别故有性无性。又宝公云。大小虽别。然皆不说见道已前成就有为真实无漏也。涅槃经说。有漏生无漏。转无明为明。又瑜伽七十三。问。若先无有知无相智。由无有故。亦无数习。无相智义无数习。故知。无相智。既无其因。应不得生。答。有相亦得为无相因。随顺彼故。如世间智为缘。生出世智。有漏智为缘生无漏智（论文）。成唯识论。无文违教。唯以无漏不生有漏。佛不却作凡夫（已上宝文）。又摄论第三云。复次云何一切种子异熟果识为离染因。复为出世能对治彼净心种子。又出世心昔未曾习。故彼熏习。决定应无。既无熏习。从何种生。是故应答。从最清净法界等流正闻熏习种子所生。释曰。复次云何乃至净心种子者。此显毕竟无有道理。未曾见。有毒为甘露。阿赖耶识。犹如毒药。云何能生出世甘露清净之心。又出世心。乃至从何种子生者。此显净心唯未曾得。云何无因。率尔得生。从最清净乃至种子所生者。此显净心有别种子。决定不从阿赖耶识种子而生。云何别种。谓最清净法界等流。正闻熏习。最清净法界者。诸佛法界。永离一切客尘障故。言等流者。谓从法界所起教法。无倒听闻如是教法。故名正闻。依此正闻。所起熏习。是名熏习。即此熏习。能生出世无漏之心。名为种子。如是种子。非阿赖耶识。是未曾得故（玄奘译。无性释也。玄奘译世亲摄论第三意同）又云。又此正闻熏习种子。下中上品。应知。亦是法身种子。与阿赖耶识相违。非阿赖耶识所摄。是出世间最清净法界等流性。故虽是世间。而是出世心种子性（已上）准此文。全无法尔本无漏种。问。若言法尔无漏种子无经说者。云何心地观经第四卷。佛说言因三善根及以信等。增长无漏法尔种子。能起无漏三昧神通。答。彼经笔受灵仙法师。本住当朝兴福寺。习学法相宗。乘彼本习。润色经文。自谓无谬。如青谓黄。若彼梵文正如此者。天竺诸师。何言无文谬。护法论师。何不引之。或复真如所缘缘种子。名为法尔了。问。唯识论第二。会释此摄论等诸论处处文云。此正因缘。微隐难了。有寄粗显胜增上缘。方便说。为出世心种（已上）。此义云何。答。此释不顺摄论等文。前所引文。深细决择初无漏因。何因但说粗显傍缘。不说微隐无漏正因。故山家云。有古人。破此唯识论。而别立自宗云。真理与阿赖耶识。待闻熏习。以为因缘。圣道方生。无一经说无漏之中别有有为无漏。即为因缘。生其圣道（已上）。问。沼公云。摄大乘论云。佛世尊说从闻他音及自正思惟。由此二因。正见得生。释曰。清净品。以正见为上首。此正见。以何法为增上缘。谓从他闻音。及自正思惟。此二因。即是正见增上缘（已上论文）。此义云何。答。所引文。不知谁译。检玄奘所译。不云增上缘。况复此等文。不言本有无漏种子。为证不成。问。唯识第二。引诸五种性文。阿毗达磨经。无始时来界等颂。无尽意经无始时来。有种种界。瑜伽第二诸种子体。无始时来。性虽本有。而由染净新所熏发。诸有情类。无始时来。若般涅槃法者。一切种子。皆悉具足。不般涅槃法者。便阙三种菩提种子等文立法尔种子。瑜伽第三十八云。种性所摄一切无漏菩提分法。所有种子。望彼一切菩提分法。为生起因。第五十云。略有四种。一者本性住种子。二者先习起种子。三者可修治种子。谓有般涅槃法者所有种子。四者不可修治种子。谓无般涅槃法者所有种子（已上）。岂非许有本无漏种。答。此亦如前。不言本有无漏种子。为证不成。况复佛性论第一。会阿含经有种界等。而立二空所显。真如平等佛性。故亦不违无重障者真如所缘缘。名为无漏种。彼真如体具无量德。亦有能生无漏法功望此义边名种无过（真如具诸功德者。如上法尔种中引起信论。真如生诸法者。如大般若五百六十九。云真如虽生诸法。而真如不生）或复应言。瑜伽设立本无漏种。如立五性。非法华意（瑜伽不述法华。如第五门已广今别）。问。沼公云。又若真如为种。亲生出世间法。略有四过。一前后相违过。自前本性门中。即说无漏从有漏心生。今说如生。定从何是二门相违。二圣教相违过。瑜伽摄论种子义中。皆云一刹那灭者。生已无间即灭坏。故无有常住得成种子。于一切时无差别故。不可难云。法尔种子。不与能熏相应熏成。何得名种者。不尔。七义释种子义。能熏所熏释熏习义。又本有种。由熏增长。不说熏生。说重生者。是新熏种。三自宗相违过。违佛性论有体生无体。若许真如。亲生出世。即应云二有体生有体。何故说一。四进退有违过。若从有漏生无漏者。复违五十二。不说粗重自相种生故（已上难宝义）。此义云何。答。今遮初难云。世间无有一因生法。彼无漏法。从心理生。何有相违。遮次难云。山家云。若粗食者。不立真如种子。汝犯圣教相违。故金刚三昧经云。信此身中真如种子为妄所翳又违涅槃经。云说第一义空。为中道种子。宝公如意珠种子。未必具六义也。遮次难云。佛性论第二。问曰。此三性几性无体能生有体。答曰。唯分别一性。无体能生依他性体。问云。此几性。有体能生有体。答曰。唯是依他一性。有不实体。还能生依他体。犹如无明生诸行等。问云。此三性。几性有体能生无体。答曰。真实一性。能灭依他。令其无体（已上）。此三问答。如次显示三性功能。余略不说。不尔。何故第三句中。不说依他正智有体。灭依他惑。令其无体耶。其第四难。更不可遮。真如种子生无漏者。非是有漏生无漏故。此难无用。问。沼公又难云。若即真如为种能生。应但云从真如种子。生出世法。何须云真如所缘缘种子生（已上）。此义云何。答。第八十只云真如种性。真如种子（云云）况复非独真如生出世法。智观彼时生。故言所缘缘。言种子者。即是真如。或真如体。即名种子。相分真如及能缘心。亦有种子。然非法尔。含此等义。名为真如所缘缘种子。别应思择
　　第三明宝公三番佛性。亦有二。一正明。二别料简理心佛性。初正明者。涅槃经佛性有五。一理性。谓第一义空。二因性。谓善五阴。三因因性。谓无明等。三十五云。一切无明烦恼等结。悉是佛性。何以故。佛性因故。从无明行及诸烦恼。得善五阴。是名佛性从善五阴。乃至获得阿耨菩提。四果性。谓阿耨菩提。五果果性。谓大般涅槃。此五佛性。无一众生有一切。无一众生无一切。一阐提人。有理及因因。佛有理果果性。不断善者。有理因因因。始末以明一切众生皆具一切。佛与阐提。亦有四句。佛有非阐提。谓果及果果性。阐提有非佛。谓因因性。二人俱有。谓理性。二人俱无。谓因性（已上）。大经三十六云。或有佛性一阐提有。善根人无。或有佛性善根人有。一阐提无。或有佛性二人俱有。或有佛性二人俱无。善男子。我诸弟子。若解如是四句义者。不应难言一阐提人。定有佛性。定无佛性。若言众生悉有佛性。是名如来随自意语。如来如是随自意语。众生云何。一向作解。宝公四句。依此文也（已上初番）。又佛性体有二。一理。二事。又各分二。谓因性果性。理因者。涅槃二十七云。佛性者。第一义空。第一义空名为智慧。解深密经胜义谛。胜鬘楞伽经等如来藏。无上依经如来界。菩萨善戒经本性。瑜伽论真如所缘缘种子。佛性论应得因。实性论自性清净。起信论内净熏习。唐摄论佛法界也。第一义空。名为智慧者。同密严经。如来清净。亦名无垢智（云云）。二事因。此有二。涅槃经二十八云。众生佛性。亦二种因。一者正因。二者缘因。正因者。谓众生。缘因者谓六波罗蜜。又云。如世人言。有乳有酪者。以定得故。是故名有乳有酪。佛性亦尔。有众生有佛性。以当见故。准此等文。众生如乳为酪正因。六度如暖为酪缘因。或说中道观智。以为佛性。或说无明结等。以为佛性。若具说一切因性。如三十六云。未得阿耨菩提。一切善不善无记等法尽名佛性。如来或时因中说果（云云）。此与报佛为缘正二因。亦与法佛为了因。亦为证得缘因也。理果性者。谓法身涅槃。事果性者。谓阿耨菩提（已上）。问。沼公释三十六文云。若是不善所依真如名为佛性。此则可尔。即以不善。名为佛性。违入大乘论。彼云。汝痴无智谓烦恼为因（云云）。此义云何。答。三十五云。从无明行及诸烦恼。得善五阴。从善五阴乃至得阿耨菩提。宝公由此以无明等为因因性。善五阴为因性。然入大乘。破烦恼为因。非破为因因。又此经意。非取真如。何唯别取惑上真如。为善五阴之因缘耶。三十六文意。亦复如是（已上第二番）。又云。楞伽密严。双说识藏及如来藏。为诸法因。涅槃经中。兼说理心。为佛正因。复说第一义空。能与善法。为种子也。理心虽同无如不可说其前后。心依于理。理即无依。故大乘经。多说其理。名为本性。如维摩经。说无住无本余皆有本。然于事中。心亦为本。亦得说言理心为本（已上）。即引密严经下卷云。如来清净藏。亦名无垢智。常住无始终。离四句言说。佛说如来藏以为阿赖耶。恶慧不能知藏即阿赖耶识。如来清净藏。世间阿赖耶。如金与指环。展转无差别。准此经文。双说理心二本性也。如来清净藏是理也。世间阿赖耶是心也。如金是理也。指环是心也（已上第三番。然基公云。一理性。胜鬘所说如来藏是。二行性。楞伽所说如来藏是。云云）。
　　次别料简理心佛性者。沼公难云。真如非生了因。云何为正因。只可得许因果位殊。因名如来藏。果名法身（云云）。此义云何。答。今谓。不遮因果位殊。但经说真如中道为佛性。又佛性论云。由二空故。有发心修行及道后法身（云云）。岂非因义耶。问。一师云。又二十七云。第一义空名为善种子者。谬取经意。彼卷云。观十二因缘智慧。即是阿耨菩提种子。观此经意。观中道第一义空之体。观智种子。是名为佛性。非第一义空即名种子（云云）。此义云何。答。此难偏执。何者。第三十五。十二因缘名为佛性。第二十观因缘智为菩提种。云何但依观智文耶。又佛性论。云由二空故有发心修行。不云观二空之智。若言由观有发心者。观即修行。岂由修行而有发心。即因果倒。亦违论文。问。沼公云。外道计常法为因。或无因起。汝执常法为因。或无因起。如何有别。亦不得云涅槃经云本无今有。有已还无。以此为证。彼文意别。不说无因。云本无今有。果本无。从因而起云本无今有。起已即灭云还无。若如文执言无即无因。有已还灭。如何即许报佛常住（已上）。此义云何。答。宝公云。若常法生无常法者。何故涅槃经中。佛语外道。云汝因是常。果是无常。我因无常。果是常耶。答。因有远因近因。果有远果近果。外道唯有常因。无其常果。佛法远因是常。近因无常。远果是常。近果无常若远因对近果。因常。果无常。如应得因与发心加行为因。若近因对远果。因无常。果常。如发心加行与圆果为因。若近因对近果。因果俱无常。如发心与加行为因。若远因对远果。因果俱是常。如应得因与圆果为因。佛将近因对远果。故言我因是无常果是常也。问。沼公云。次言清净法性。为诸法本。自性无本。此说真如出生诸法者。为增上缘。非亲因缘出生诸法。然如不生。是增上缘生。若一如生万德。何有定果因。摄大乘庄严论云。诸功德从境智起。如既亲生。何假智生。又云。杂集论云。虽有众缘。无种子不生。故非他作（已上）。此义云何。答。如如意珠。雨种种物。珠体是一。所雨种种。言真如生诸无漏法。亦复如是。珠若是因缘。真如亦尔。珠若增上缘。真如亦尔。不诤缘摄处。唯取出生义。唯从境智起者。亦如如意珠。众缘和合而出众宝。真如亦尔。要须众缘（已上。真如佛性说）。沼公破心为正因云。楞伽第八云。具足熏习无漏法。故名不空如来藏。若是有漏者。何得为正因。即违摄大乘说毒为甘露（云云）。此义云何。答。法尔种子。他师亦不名为熏习。如上已辨。由此故知。除初无漏。次刹那后。皆有无漏所熏种子。故楞伽意。依长时说。或加行后心。顺无漏智。有漏观慧。所熏习种。应名无漏。故初无漏根。通凡圣位立。又全离欲人。欲界俱生身边二见。先无漏道之所伏故。于见道中。与分别惑。俱时断之（云云）（见唯识述记）。故知。地前随义亦立无漏名也。以此为因。生初无漏了。然无性摄论第三。云未曾见有毒为甘露。阿赖耶识。犹如毒药。云何能生出世甘露清净之心者。说不随顺有漏名毒。非指随顺有漏心耳。具如前引瑜伽七十三。及摄论广文。是故自他亦许有漏六度道品。助生无漏。若不尔者。地前诸行。岂不得成初地因耶。故瑜伽六十九云。世第一法所摄俗智为依止故。能入见道。升见道时。即先所修善世俗智。所有种子。由彼熏修。皆得清净（已上）。故知。不净由熏修故。变为清净。不必由本清净种子。若必本有无漏种者。乳中岂要令有酪性。经广破之。又经转无常识。获得常识（云云）。是即调练有漏观慧。成无漏智。如乳调练。渐渐变酪。无别酪性。谓初加行。厌离生死。欣求涅槃。观心不退。始得暖位。必至涅槃。次顶位中。终不断善。渐至忍位中。永离恶趣。后世第一。变成无漏。本虽是有漏。依欣厌心故。渐背生死。渐近涅槃。乃至最后得无漏心。何必本有法尔种子。如冰成水。无别水种。苦涩变甘果。无别甘味种。但由众缘和合所致。故涅槃经云。非众生中。别有佛性。众生即是佛性。但是时异。问。若无本性。应变瓦石。成水甘果。答。虽无本性。然诸法别。不可一因生一切果。如第五门。引大经文。何况荡除心垢。名无漏智。是心本性。非新变为。故密严经上卷云。心性本清净。不可得思议。是如来妙藏。如金处于矿。大集经云。众生不知心性净故。为客烦恼之所系缚。按此文意。非别本有无漏种子。若言望于无漏种子。名为心性本清净者。若尔望于有漏种子。应言心性本不净耶。未有心性本不净文。又不可言心性真如。名本性净。烦恼真如亦无别故。不可唯心别为妙藏（心性本净与心变清净。二义同异。别应思择。已上心性问答讫）。
　　第四明天台三因佛性者。一正因佛性。二了因佛性。三缘因佛性。如法华玄义第五类通三佛性中。云汝实我子。我实汝父。即正因性。又云我昔教汝无上道故。一切智愿。犹在不失。智即了因性。愿即缘因性。又云我不敢轻于汝等。汝等皆当作佛。即正因性。是时四众以读诵众经。即了因性。修诸功德。即缘因性（已上）。释签云。指常不经中为正四。此因亦可为性得三因。今望缘了种子。故但云正（已上）。又玄义第九云。初住见真。以真为因。住前相似。非是真因（明简却中。初明简却似位也）。若取性得为初因者。弹指散华。是缘因种。随闻一句。是了因种。凡有心者。是正因种（通意也）。此乃远论性得三因种子。非是真实开发。故不取为因也（别意也）。金光明玄云。云何名三佛性。佛名为觉。性名不改。不改即是非常。非无常。如土内金藏。天魔外道。所不能坏。名正因佛性。了因佛性者。觉智。非常非无常。智与理相应。如人善知金藏。此智不可破坏。名了因佛性。缘因佛性者。一切非常非无常功德善根。资助觉智。开显正性。如耘除草秽。掘出金藏。名缘因佛性（已上）。法华文句第七云。三道是三德种。净名云。一切烦恼之俦。为如来种。此明由烦恼道。即有波若也。又云。五无间皆生解脱相。此由不善。即有善法解脱也。一切众生。即涅槃相。不可复灭。此即生死为法身也。此就相对论种。若就类论种。一切低头举手。悉是解脱种。一切世智。三乘解心。即般若种。夫有心者。皆当作佛。即法身种（三德三身。名异义同。故今用之）。记云。三道是三德种者。即性种也。有生性故。故名为种。生时此种纯变为修。修性一如。无复别体（乃至）波水之义。准望可知。波是水种。岂可不信。若就类者。类谓类例。即修德也。众生无始。恒居三道。于中谁无一毫种类。夫有心者。法身种者。合彼性三。为一法身。对修方合。约性恒开。此三从别一一各异（已上）。止观第五云。应佛从缘因生。报佛从了因生。法佛从正因生（已上）。问。此三佛性。以何为证。答。未知其证。然涅槃经第二十八卷。师子吼菩萨云。善男子。众生佛性亦二种因。一者正因。二者缘因。正因者。谓诸众生。缘因者。谓六波罗蜜。又云。缘因者。即是了因。世尊。譬如闇中先有诸物。为欲见故以灯照了。若本无者。灯何所照（已上）。此文相顺三因佛性。问。此经既云缘因者。即是了因。故唯有二。云何为三。答。此义难了。且私解云。文虽无别。义意有异。了因即是观照。缘因即是资成。如是般若。解脱。报身。应身。智慧庄严。福德庄严。如是等法。如次相对。由此理故。分为三因。如色名通。而立一色处。及我名通。而别立我执。今亦如是。于通名中。寻其义别。分为二因。
　　大文第八。辨教权实为三。一明法华实教。二详深密了义教。三辨余经一乘。
　　初明法华实教者。天台三论等宗。云法华唯一佛乘教为真实。诸余三乘五性教为方便。何者。前第一门所引十文。一佛乘理真实显然。况复无量义经。云四十余年未显真实。法华经方便品。云舍利弗。当知。诸佛语无异。于佛所说法。当生大信力。世尊法久后。要当说真实。宝塔品偈曰。我为佛道。于无量土。从始至今。广说诸经。而于其中。此经第一。又多宝佛证明曰。如是如是。释迦牟尼世尊。如所说者。皆是真实（已上）。何等诸经。先说他经。唱前教未实。后令他佛证所说真实。唯法华经。独有此事耳。若五乘真实。前深密等经。说三乘五性。何言四十余年未显真实。若一乘方便。今法华经。说唯一乘。何言诸佛法久后。要当说真实。广说诸经。此经第一。若显了教名未显真实。隐密教名真实。是令佛语成颠倒也。又实胜权劣。人天共了。若五乘实。一乘权者。余经应第一。法华非第一。亦诸佛妄宣。多宝误证。非削法华之文。何成五实一权。问。如上所引。方等诸经。亦明一乘。何言四十年未显真实耶。答。宝公云。四十年后法华。楞伽。无上依。涅槃等经。方说二乘无灭未得无余（云云）。问。沼公云。无上依经。非法华后。何以得知。法华经内。已列阇王。无上依经列众中。云频婆娑罗以为上首又胜鬘经。亦非三十年后。何以得知。经云。波斯匿王。及末利夫人。信法未久。仁王经。波斯匿王云。二十九年。为我等说摩诃般若等（云云）。明知。信佛不久。应在其前。又入楞伽经。准菩提流支云。又依结集。初年说大集。宝幢陀罗尼。及楞伽。海龙王。九年说鸯崛摩罗。十年说如来藏（云云）。此义云何。答。今谓。余教前后。非要所诤。法华真实。是正所立。然四十余年。未显真实者。既金口文。不可疑念。按其意云。余教一乘。不如法华广大平等明了演说。谓序正流通。三周节节。开示演说一佛乘理。况复。多宝分身。他方大士。感应影向。证明称赞。三世诸佛。以为本怀。开示悟入。同一无异。是为广大。一切众前。开演显示。能说能听。无隔无异。是名平等。授诸声闻大菩提记。因行果位。劫国名字。主伴依正。一一分明。知是事成。非唯理一。唯有一乘。无二无三。若有闻法者。无一不成佛。知是取一切。非唯不定性。是为明了。余经所说。则不知是。或但略说。或逗一机。或不明了。无有具足。由此理故。四十余年。未显真实。其义显然。问。若彼余经一乘不了。云何引彼助成法华。答。其旨同者。引之助成。撮壤崇山。有何过耶。问。大论释大品经毕定不毕定品云。须菩提闻说法华。方起毕定不毕定疑（云云）。知法华后。亦有权教。何言久后要当说真实。答。但言实说要在久后。不言久后皆是真实。故后番中。亦有权教阿含等也。问。密严经上卷云。十地华严等大树与神通。胜鬘及余经。皆从此经出。如是密严经。一切经中胜。又大云经第四云。是经即是诸经转轮圣王。何以故。是经典中。宣说众生实性。佛性常住法藏故（已上）。此与法华有何差别。答。此多有少事理差别。谓彼望华严胜鬘等为王。不如法华望已今当。又彼唯约实相为王。法华兼说二乘作佛。如次应知二种差别。问。若尔涅槃亦是当说。岂以法华望彼为胜。又胜鬘等。并说一乘及以实相。何唯法华。答。已破大阵。残党不难。法华破初阵。故为胜无过（遍初难）。胜鬘一乘。应有二义。一唯约理。不同法华。二设具事理。而义不具足。不如法华广大平等明了演说。问。大论第四十六云。本起经。断一切众生疑经。华手经。法华经。云经。大云经。法云经。弥勒问经。六波罗蜜经。魔诃般若波罗蜜经。如是等无量无边阿僧祇经。或佛说。或化佛说。或大菩萨说。或声闻说。或诸得道天说。是事和合。皆名摩诃衍。此诸经中。般若波罗蜜最大（已上）。岂不以般若为最胜耶。答。此指第六般若波罗蜜。以为最大。非谓般若部经。如法华中。望五波罗蜜。校量功德。除般若波罗蜜。论意如是。又设虽指彼经无失。以彼多说实相智慧。非谓所说一切最大。问。若尔。开三显一。应非最大。答。开三显一。亦是实相相应智慧。故法华云。我设是方便。令得入佛慧。诸法实相义。已为汝等说（云云）。实相智慧。其名虽同。开显佛慧。究竟最大。广如天台所释。问。宝公云。一分无性。二乘实灭。定是小乘。悉有佛性。二乘无灭。是大乘义。沼公云。此不应然（乃至）。即分别部。皆有佛性。经部一说。总无实灭。应皆大乘（云云）。此义云何。答。悉有佛性。二乘无灭。为大乘者。由成佛故。若无成佛。非是本意。何况契经有此说。何偏责宝公。如大经二十二云。善男子。一切声闻缘觉经中。曾不闻佛有常乐我净。不毕竟灭。三宝佛性。无差别相。犯四重禁。谤方等经。作五逆罪。及一阐提。悉有佛性。今于此经。而得闻之。法华经化城喻品云。今为汝说实。汝所得非灭。为佛一切智。当发大精进。问。一师云。华严所被机。普贤文殊等。补处菩萨。何故名渐悟（乃至）华严楞伽等是实教摄。是顿教收。为顿悟说故。法华涅槃等。是权教摄。是渐教收。为渐悟说故（云云）。此义云何。答。此解多过。一相符极成过。我亦华严名为顿教。法华涅槃名为渐教。所立之宗。即有相符。二顿渐无别过。所被机者。是何义耶。若得益者。普贤等人。彼时何益。若所对者。法华亦对彼。有何差别。又解深密。对胜义生。何故不名唯菩萨教。大般若经。对须菩提。何故不名唯声闻教。故不应约所对判教。三圣教相违过。佛既说言法华真实。前未显实。何强背佛教。为法华怨嫉耶。
　　第二料简解深密经。名真了义教者。彼经第二卷云。尔时胜义生菩萨。复白佛言。世尊。初于一时。在波罗痆斯仙人堕处。施鹿林中。唯为发趣声闻乘者。以四谛相。转正法轮。虽是甚奇甚为希有。一切世间诸天人等。先无有能如法转者。而于彼时所转法轮。有上有容。是未了义。是诸诤论安足处所。世尊。在昔第二时中。唯为发趣修大乘者。依一切法皆无自性。无生无灭。本来寂静。自性涅槃。以隐密相。转正法轮虽更甚奇甚为希有。而于彼时所转法轮。亦是有上有所容受。犹未了义。是诸诤论安足处所。世尊。于今第三时中。普为发趣一切乘者。依一切法。皆无自性。无生无灭。本来寂静。自性涅槃。无自性性。以显了相。转正法轮。第一甚奇。最为希有。于今世尊所转法轮。无上无容。是真了义。非诸诤论安足处所（已上）。何独指法华为真实教耶。答。山家云。中印度三藏。地婆诃罗云。中天竺国。那烂陀寺智光论师。远承文殊。龙树。近禀提婆。清辨。依般若等经。中观等论。亦立三教。谓佛初鹿苑。为诸小根说小乘法。明心境俱有。第二时。为中根说法相大乘。明境空心有。唯识道理。以根犹劣。未能令入平等真空。故作是说。于第三时。为上根说无相大乘。辨心境俱空。平等一味。为真了义。又云。测法师解深密说宗趣中。叙清辨判教云。深密等经。明有所得。浅而非深。诸部般若。显无所得。为最甚深。护法判云。三时所说无相之理。理无浅深。而说深密为了义者。约三性义。决判诸经有无道理。显了义。又成唯识记第八卷云。说深密等为了义者。以对机根。说三性义。易可了知。劝令受学。于一时间。说为了义。非约尽理。名为了教（已上。山家文。真谛三藏明三法轮。第一法轮指鹿苑。第二法轮成道七年。在舍卫国施惠江边。去给孤独园三里许处。为诸菩萨说诸法空般若等经。第三法轮成道三十八年。在毗舍离国鬼王法堂。对真谛菩萨说解节经。云云此中第二时般若说一向空。大般若明中道与深密同摄第三时。具如守护国界章第一卷。引华严探玄记刊定记第一释。不能具出）今谓。佛性论第二云。由有着三性者故。说不了义经。达三性者。自然显了。名了义经（云云）护法等判。同此论意。诸师判深密了义。既以如是。况复深密。唯望前教。名为了义。亦为无上。如中阿含五十六说。佛始从道树至鹿园。时有异学者。问曰。贤者。欲至何处佛以偈。答曰。我至波罗捺。击甘露法鼓。转无上法轮。世所未曾转。法华普望四十余年及已今当。名为真实。不得一例（真谛云。去涅槃七年说解节经。是深密经胜义谛品也。列众有频婆娑罗王。故知阇王未作逆时说。云云他师亦许在法华前）。问。沼公云。摄论。既引法华会舍利弗说释。故知。与深密一乘。与法华一乘同。又云。二乘法无我等。故法华深密一乘同（云云）。此义云何。答。摄论不顺法华意。故菩提资粮论不用彼释。如前第一门引。又谁遮无我同但法华经。二乘作佛以为大意。深密不尔。是其异也。凡可决都意。不可论小事。问。一师云。宝公云。或者不知深密法华前说。妄谓深密会法华经。由斯固执法华非实。此判愚痴。以前深密会后法华。此有何妨。如大乘十法经。是大宝积经四十九会中。当第九大乘十法会。彼会说言。秘密教者。我授声闻作佛记。此不应尔。是名秘密教。明此经会后未说法华经。不尔第二七日前未授声闻作佛记。会何经文。故知会法华（已上）。此义云何。答。今检十法经。佛告阿难。阿难白佛。乃至阿难等欢喜奉行（云云）。成道二十年后。阿难始来佛所。故涅槃后分偈曰。我今忏悔于世尊。侍佛已来二十年。四威仪中多懈堕。不能悦可大圣心。知十法经非二七日说。甚成可笑。以一准诸。所言难信。若深密经兼会未来。应如法华言已今当。既无此言。何因漫谈。又山家云。若谓三时约义浅深。不据时节者。深密不应说初昔今。问。宝公云。解深密师云。法华是第二时教。次小乘后说故。非是了义。引法华第三。大通知胜佛时。说四谛十二因缘。度声闻已。十六王子。即请佛说大乘法。请已经二万劫。后为说法华。故知。说小乘后。即说法华（乃至）。故知。法华深密前说（已上）。此义云何。答。宝云。般若经三十年前说。如来藏经。佛成道十年说。大集经成道十六年说。无量义经四十余年说。无量义经后。说法华经（乃至）。十六王子请后。二万劫中。说余大乘。二万劫后说法华。颂（云云）（已上）。今加解云。无量义经云。初说四谛。为求声闻人。而八亿诸天来下听法。发菩提心中。于处处演说甚深十二因缘。为求辟支佛人。而无量众生。发菩提心。或住声闻。次说方等十二部经。摩诃般若。华严海空。宣说菩萨历劫修行（上）。以此一文。证法华前。说多大乘。况余文耶。问。沼公。证法华同深密三时云。法华第二信解品中。广立三时云。初我等居僧之首。自谓已得涅槃。初时教。又云。世尊往昔说法既久。我时在座。但念空无相。于菩萨法。心无喜乐。此第二时。深自庆幸。获大善利。法王大宝。不求自得。此第三时教（云云）。此义云何。答。此文略也。按广文云。二十年中。常令除粪。是初时也。过是已后。心相体信。入出无难。是第二时也。长者自知将死不久等。是第三时也。临欲终时而命其子。是第四时也。经文四时显然。故天台。如次为阿含。方等。般若。法华渐教四时。问。一师云。问。深密法华。俱立三时同。何得知涅槃同深密立三教。答。涅槃第二云。譬如有三医。初医师。教国人皆服乳。此喻初时有教服法乳。次医师。教皆断乳。此喻第二时教空教。后医师。教有宜不宜服。此喻第三时非空非有中道教。从深密至涅槃教。立三时教。既同不殊。云何汝违教。别立五时。补处氏尊所说瑜伽。不别立时。唯写深密三时（云云）。此义云何。答。法华三时。如前已破。涅槃三时。谬引彼经。彼经意云。初纯服乳是旧医法。譬外道教。次皆断乳。后亦许乳是客医法。譬如来教。云何外道与如来教。合说为佛三时教耶。上来汝解。多有虚妄。若自不觉。谁强使陈。若为狂他。何忘罪报耶（法华玄赞第一。亦引此文立三时教。宝师涅槃疏破之。亦如是）。问。沼公云。深密告胜义生。不告诸比丘。故涅槃经不会于彼。既法华中。告诸比丘。涅槃既云我于经中。告诸比丘。准此即是正会法华。又法华论。四义释一乘中云。二者同义。以声闻辟支佛佛法身平等者。佛性法身更无差别故。又解三平等中云。如来依三平等。说一乘法故。以如来法身。与声闻法身无异故。与授记（云云）。此义云何。答。虽告胜义生。亦不遮告诸比丘。例如法师品。告药王一人。即为告八万大士。况复不可唯会深密。亦会余经有此言者。如般若经佛言。我常于大众中。赞宝幢菩萨。尸弃菩萨（云云）。龙树云。未知何经赞此菩萨（云云）以彼准之。不可辄言他经无有告比丘说。或复设是法华。亦无有失。末代众生。见法华文。生异执耳（异执者见第五门）。次引法身平等者。为成何义。按论意云。法身平等故。究竟皆成佛。故与授记。此有何过。如上数论。不能烦述。
　　第三辨余经一乘者。问。胜鬘经云。阿罗汉辟支佛观察时。得不受后有观第一苏息处涅槃地。世尊。彼先所得地。不愚于法。不由于他。亦自知得有余地。必当得阿耨菩提。何以故。声闻缘觉乘。皆入大乘。大乘者。即是佛乘。是故。三乘即是一乘。得一乘者。得阿耨菩提。阿耨菩提者。即是涅槃界。涅槃界者。即是如来法身。得究竟法身者。即究竟一乘。无异如来。无异法身。如来即法身。究竟法身者。即究竟一乘。究竟者。即是无边不断（乃至）。若如来。随彼所欲而方便说。即是大乘。无有二乘。二乘者。入于一乘。一乘者。即第一义乘（深密经一乘如第五门。楞伽经一乘如第二第三第五门分别决择。故不重引）。此与法华。同异云何。答。义寂师云。章主云。随彼意欲。而方便说唯有一乘。无有二乘。此文意。显说一乘者。随他意语。彼宜闻故。是方便说。非为真实。又云。宋本云。若如来。随彼所欲。而方便说。即是大乘。无有二乘。唐本云。若诸如来。随彼所欲。而以方便说。说于二乘。即是大乘（已上广章）。宝公云。胜鬘经云。若如来。随彼所欲。而方便说。即是大乘。无有二乘。基师弥勒上生。法华疏中。说胜鬘经四乘为实。一乘为权。皆用此文。因何定执一乘为实。三乘为权。译曰。一切经中不说法华涅槃等经。唯一佛乘。以为方便。何但胜鬘经也。此文正明一乘为真实。三乘为方便。因何翻将此文。证一乘为方便也。夫释文之法。皆须不违一部之都意。始末相顺（乃至）。今应正释此文。若如来。随彼所欲。而方便说者。此是前为求三乘人。说三乘也。即是大乘者。即是次说声闻辟支佛乘。皆入大乘也。无有二乘者。无二乘涅槃也。二乘入于一乘者。一乘皆为佛因。当成佛故。依二乘道。出三界分段之身。至其门外。与诸菩萨乘白牛车。直至道场。一乘即第一义乘者此说一乘为真实。二乘非真实也（乃至）基公。浪释胜鬘四乘为实。一乘为权。误其后学。又云。四十年前一道一行。是存三说一。非决定一乘。四十年后。即无二无三。是破二归一。又云。如何得知是存三一乘。答。与摄论等一乘。大意同故（云云）（宝公胜鬘为法华后说）山家云。义荣师云。基公虽复翻经执笔。文章之匠。然胜鬘文中。何其拙乎（义荣意略同宝公义）。又寿量品文句云。胜鬘为一明一。法华会三明一（云云）。记云。为一明一者。三外之一。自为一机。非会三一。故但云一。部属方等。对斥偏三。未至法华。不应云会。云云者。亦应更云带不带异。一乘何异（已上）。问。一师引基师释云。法华一乘。通理智。胜鬘一乘唯理佛性。法华一乘唯摄入。胜鬘等通出生。法华一乘唯有性。胜鬘一乘通无性。法华一乘唯不定性。胜鬘等通定性。法华多说教理。胜鬘等多说行果。法华一乘为实。二乘为权。胜鬘一乘为权。四乘为实。又法华一乘唯依摄入。用狭故为方便说。胜鬘一乘出生摄入。二皆周备。故是真实。法华一乘唯谈有性。为依故是方便。胜鬘一乘亦谈无性。为依故是真实。又法华唯谈不定性故是方便。胜鬘亦谈定性故是真实（云云）。此义云何。答。今谓。慈恩和尚者。三藏上足。百部疏主。探经论之奥旨。究文义之幽致。唯此一事理。恐不当。如是粗言。皆由定性不成佛执。彼成佛义。上已数显。今更略明。经言无一不成佛皆成佛无疑。不令有一人独得灭度等（云云）。此佛语中。岂有定性不成佛义。若言法华对不定性。是故无一不成佛人。非定性中无不成者。此亦不然。经云声闻若菩萨。闻我所说法。乃至于一偈。皆成佛无疑。菩萨既无成不成别。声闻同之。应无差别。不应于中生分别。云菩萨取一切。声闻取一分。若尔。全背经。不可言弘经。余文准知。是故。劝持品云。憍昙弥。何故忧色而视如来（乃至）我前总说。一切声闻。皆已授记（云云）。若有定性不成佛者。憍昙有理。佛语无理（其一）。又若唯会不定性者。与深密等。即无差别。不可说言四十余年未显真实。诸佛法久后要当说真实。正直舍方便但说无上道。何令佛语一一无实（其二）。又按一代圣教起尽。初阿含说小圣不成佛。次大乘说有成有不成。法华说一切皆成。先唱以前未显真实。令知大乘有权实别。其后全无定不定文。唯有一切皆成佛言。例如世间言一切有。小乘教意人空法有。大乘实说人法皆空。诸教次第浅深如是。何苦是前权。非最后实语（其三）。然基公文。应有别意。如法华玄赞要集第四云。就法华经意。并显一乘。而先师疏文。多引五性。欲归一致。故亦两存。勿因此言。遂生偏执。故百法记云。不应定说有之与无。推决于佛。斯为善会。此即疏主之深意也（镜水沙门栖复撰）。则知。慈恩一乘为胜。然本所宗故。勿不拨五性。顺道理故。永不背一乘。由此唱言不可定说。例如世亲出经部有部得等假实二说已。云如是二途皆为善说。所以者何。不违理故。我所宗故（见俱舍第四卷）。问。有人云。法华一乘是权。是密意一乘。所以得知。妙法华云方便品。正法华云善权品。此即接下方便。显上方便。是名为方便。接引二乘。令归一乘。是名接下方便。为二乘者。显示一乘。是名显上方便。故方便品云。我设是方便。令得入佛慧故。又云此法华经藏。开方便门。示真实相。故上句是接下方便。下句即显上方便（已上。佛性略抄。得一造）。此义云何。答。此释非也。一者不解题目意趣。谓昔方便。能为今经显实哢胤。叹显实功。以为品题。犹如化城。提婆品等俱但取宝处。以为经旨。不取化城。但取无怨记。以为经旨。不取断盐等。如佛言有漏。佛言非有漏。今经言方便。经言非方便。若指当教。为方便者。闻者不生信。佛语非巧妙。二者不解经文。谓经指昔九部教。云我设是方便。令得入佛慧。上句指昔方便。下句示今一乘。云何不了别。指法华为权。上来见于一师所陈。讹辨有余。正理不足。言者不知。诚哉此言。既为戏论本。当去百由旬。又龙树言。若有十方佛。汝言无。得无限罪。若无十方佛。而我言有。生无量佛想得恭敬福。所以者何。善心因缘。福德力大故。譬如慈心三昧力（大论第九）。一切成佛不成佛论。所有罪福。理亦应然。何况教理明耶。又平等大慧。是诸佛之本怀。常住佛性。即双林之遗言。岂非究竟。非真实。以为本怀为遗言乎。

　　我今信解一乘教   愿生无量寿佛前
　　开示悟入佛知见   一切众生亦复然

一乘要决卷下

一乘要决题辞

　　窃惟在昔我宗祖。利见于大弘间。田三兽之野。建一乘之幢。是故昭权实镜。偏照粗食之陋。守护国界专破权门之执。尔后遂至圆极教云。遍雨四海者盖我高祖之力耳。四祖六祖相继弘阐。佛乘三学勃兴艮岳。可谓盛哉也。洎第十九祖治本宗。其门有四杰出。令此决主专心尊者。则其一也。学穷大小五藏行礼显密三观。优剖三一之际。深辩偏圆之致。于兹乎。彼沼公论。遂为之退三舍焉。今义虽朋宝师。宝师说。亦实非有胜于此也。然中古以来。能解说之者鲜矣。顷有历上人。讲而授徒。余自少钦尊者行履而不辍。今会此书将行。愉跃神飞。不胜随喜。终为之叙。冀结来缘。龙华会上。与尊者听记莂尔。

天明改元冬十月菩萨沙弥敬光谨题
