　　《大正藏》第74卷

　　No. 2351
　　唐招提寺戒坛别受戒式


　　第一受前内请  第二鸣钟集僧
　　第三正行请师  第四师资登坛
　　第五讲遣教经  第六教发戒缘
　　第七受者出坛  第八差教授师
　　第九出众问难  第十单白入众
　　第十一正教乞戒  第十二对众问难
　　第十三正授戒法  第十四略说戒相
　　第十五出界还列

　　第一受前内请

　　当日小食后。堂达着履袜持念珠扇引从受者（持坐具香箱着履袜）到长老坊。于彼兼设置机香炉。堂达至和上前。先述其由。然后引入受者。受者上座三人各烧香。三人一列三拜。已下受者同上。次和上以交名被校受者名。次收坐具退出。次到羯磨师并教授师之坊奉请全同和尚。

　　第二鸣钟集僧

　　先撞大钟（第二番作相时敛声）次初番作相（打鼓）此时十师各趣集会所。随标着座（和上随从沙弥两人。持衣持钵也。师各随从沙弥一人。令持衣钵也）余受者同集舍利殿着座。

　　第三正行请师

　　先闻第二番作相。诸受者出集会所。至讲堂后幔东向西立列（北为上座）。
　　次第二番作相之后。教授师引十师（下腊前）出堂。和上之次。释尊袈裟捧持行列。是时堂达引受者（上腊前）从幔北端出列立幔西面（南为上座）堂达去受者二三尺。南方向北立。次十师出集会所至西室廊。向东少立留。受者同时问讯已。堂达引受者。从讲堂后门东间入。到东方座所向西（南为上座）各脱履登座。同时问讯各开座具。互跪合掌奉待十师。堂达南方向北立。次十师见受者入堂已。行列名到讲堂北庇。南向列立。教授经十师前向和上前。打铃（上腊前）引列。此时第三番作相次。释尊袈裟已下次第引列。教授师从讲堂后门入。东转南回。南方向北立。袈裟及十师列立南北。行向受者方。此时受者唱南无诸师三礼（五体投地）次教授师引十师。经正面西转到请师座近所。向南立留打铃。和上过前时须曲躬。十师至座前列立。教授师速入本座。各同时开坐具三礼。是则遥礼戒坛上之义也（打铃如布萨。但教授师不礼。下亦效之）其后着座。此时侍者等衣钵。置座。各出于后门。十师着座三礼之后。堂达引受者到请师座。展坐具着座。堂达去受者一腊二三尺。在西北方东向起立。指示受者。受者悉着座。次堂达读交名。十师各出怀中交名挍之。次读交名竟。受者同时立三礼（堂达示之）次十师能教人与所教人各执香炉（余人不取）证七证师时。七证七人俱执香炉。俱所请人故也。
　　先羯磨师捉香炉。教令请和上云。诸受者等。应奉请和上。和上是得戒根本。归依此师正发大戒。必须请之。仍奉请西第一座某寺某大德。应为汝等和上。所以先立三礼（堂达教令三拜已胡跪合掌）告云。当起殷重心请。须各以自言奉请。而未知方轨故。我教汝等。当一心承顺我教。即请云。大德一心念。我某甲今请大德为和上。愿大德为我作和上。我依大德故得受具足戒。慈愍故（三说）和上讣云。受诸所请诸受者同音各云顶载持（乍居一拜）。
    次教授师捉香炉。教令请羯磨师云。诸受者等。羯磨阿阇梨者受戒正缘。若无此人秉于羯磨。则尘沙戒法无由得生。故须增重心于戒师所方发无作。仍奉请从西第二座某寺某大德。应为汝等羯磨阿阇梨。所以汝等先立三礼（堂达教令三拜竟胡跪合掌）告云。当起殷重心请。须各以自言奉请。而未知方轨故。我教汝等。当一心承顺我教。即请云。大德一心念。我某甲今请大德为羯磨阿阇梨。愿大德为我作羯磨阿阇梨。我依大德故得受具足戒。慈愍故（三说）羯磨师讣云。受诸所请。受者同音云顶戴持（乍居一拜）次七证师一腊捉香炉。教令请教授师云。诸受者等。教授阿阇梨为汝等教授引导开解令入僧中。发汝等具戒缘起方便并因此师。重心请者方乃发戒。乃奉请从西第五（三四）座某寺某大德。应为汝等教授阿阇梨。所以先立三礼（堂达教如前）告云。当起殷重心请。须各以自言奉请。而未知方轨故。我教汝等。当一心承顺我教。即请云。大德一心念。我某甲今请大德为教授阿阇梨。愿大德为我作教授阿阇梨。我依大德故得受具足戒。慈愍故（三请）教授师讣云。受诸所请诸受者同音云顶戴持（乍居一拜）。次教授师捉香炉。令请七证师云。诸受者等。以羯磨法非是独秉。必须此人证无错谬。若论发戒功。与三师齐德。故须请之。仍奉请某寺某大德等。应为汝等证戒尊师。所以汝等先立三礼（堂达教如前）告云。当起殷重心请。须各以自言奉请。而未知方轨故。我教汝等。当一心承顺我教即请云。诸大德一心念。我某甲今请诸大德为证戒尊师。愿大德为我作证戒尊师。我依大德故得受具足戒。慈愍故（三说）七证一腊总讣云。诸大德受诸所请诸受者同音各云顶戴持（乍居一拜）。
    次请师竟。十师同时一礼（五礼投地打铃）已。收坐具降座前着履。
　　次教授师往十师末。向南打铃。次下腊前引众。释尊袈裟。捧行如前。从讲堂正面出。经南庇至西室边。从其南转至西室南端。列立打止铃（二丁）次受者同时取衣钵。随堂达赴戒坛。
　　次闻铃打止撞列钟（第四番作相也）此时开戒坛东南西三方户。

　　第四师资登坛

　　先教授师闻钟声。亦即打始铃（二丁）引十师从戒坛下层南面东阶登。东出北回绕坛一匝。和上在西阶下。当佛前香炉授侍者。各展坐具三礼。教授留西阶西北打铃。次收坐具卓立观想（此观想后不打铃）释尊袈裟役人捧之。直从南面东阶登坛上。置东北方机上也（不得绕坛）。
　　戒坛图经云。十师请十方现在诸佛大菩萨声闻僧众普会戒坛。天龙八部遍满虚空（文）是其观想也。
　　次教授向和上打铃引和上。上腊前登南面西阶。东转北回绕佛一匝。座置衣钵。侍者退出（从东阶下）十师直南回礼三菩萨（捉香炉中礼）三人三番礼。后教授师一人礼。教授立佛坛西南打铃。次礼南山及开山（不用打铃）前礼人至本座起立。次十师各礼竟。教授打铃。诸众同时开坐具三礼。其后着座。列钟此时止。观想之间受者在庭上立三礼（中礼）礼竟随堂达引导从南面西阶登下层坛。左绕一匝。即在南西二面。礼佛三拜已。依结番次而坐。堂达坐下层东座。
　　东大戒坛式于此所致沙弥受戒。至不如法。须于前日作沙弥别受法。至通受比丘者。古来不用沙弥别受法。直受具戒耳。

　　第五讲遗教经

　　先登高座（讲师立座。东出南回。向佛前三礼。然后登高座）
　　次法用（戒尺二下呗散华）
　　次讲师唱去。挂畏建立伽蓝庄严坛场登霞圣灵。及以开辟以来御灵尊灵等。奉送净土菩提（摩诃毗卢舍那佛名一切诵）
　　令法久住利益众生故（释迦佛名一切诵）

　　奉为梵释四王龙神八部伽蓝护法当所明神国内一切神等法乐庄严（般若心经一切诵）
　　奉为圣朝御愿成就（药师佛名一切诵）
　　奉为太上天皇春宫太子御愿圆满（药师佛名一切诵）
　　奉为征夷大将军御愿圆满（药师佛名一切诵）
　　为大臣公卿文武百官善愿圆满（药师佛名一切诵）
　　为天下安稳万民丰乐（观世音菩萨名一切诵）
　　敬白三宝界会诸求戒佛子等。今敷鹤林之法座。开遗教之妙旨。夫以护戒之力寔优。度海之大士惜浮囊于罗刹。持禁之德至高。草系之沙门显曝身于旷野。所以释迦大师从鹿苑度陈如。至双林化须跋。专叹戒法为万善初基。特崇尸罗为七众庄严。今此经者是释迦世雄最后之遗训。能仁善逝临终之极说。导释种之指南。开戒行之妙门也。比丘因此调身口七支于内外。新学以之寂三业愤动于四仪。故今登坛受具之始。讲此妙典。令新戒佛子等闻未闻法发渴仰诚。仰乞十方三世薄伽梵。豆田耶等诸菩萨。三乘一切贤圣等。本愿大悲以降临此。讲经法事。证知证诚。圣朝御愿成辨玉。

    至心劝请三世佛  毗尼教主释迦尊
　　教授弟子遗教经  豆田耶等诸菩萨
　　还念本誓来影向  证知证诚愿成辨
　　至心忏悔无始来  三业所作无量罪
　　今对三宝十力善  至心发愿我决定
　　速证无上大菩提  法界众生亦如是

　　佛临般涅槃略说遗教经

　　将释此经。略开三门。第一述大意者。夫以善逝医王尸罗之风。扇三有而除热恼之尘。遍知能仁木叉之雨。洒法界而润无上之芽。浩汗善权岂得测乎。今此经者。此乃三世诸佛真实遗言。初心菩萨入道要门。听闻之者护鹅珠。修行之者存浮囊。经之大意盖如此矣。
　　第二释题目者。具三种觉名佛。趣岸不久为临。或本云垂。义同临也。栖心灭故名般涅槃。约繁云略。金言称说。最后约言名遗。略训法要云教也。经者如常。总云佛临般涅槃略说遗教经。
　　第三判释本文者。今此经中建立菩萨所修行法略有七分。一经曰释迦牟尼等者。序分也。二经曰汝等比丘于我等者。修集世间功德分。三经曰汝等比丘当知等者。成就出世间大人功德分。四经曰汝等比丘于诸等者。显示毕竟甚深功德分。五经曰汝等比丘若于等者。显示入证决定分。六经曰于此众中等者。分别未入上上证为断疑分。七经曰汝等比丘常当已下。离种种自性清净无我分也。
　　南无登霞圣灵成正觉。
　　南无圣朝安稳增宝寿。
　　南无天下安稳万民丰药。
　　南无大悲护念成御愿。
　　
次回向

　　抑捧讲经所生之惠业。奉饰传戒鉴真和上之威光。登坛受具之佛子。圆满上品清净之戒法。并金轮圣王御愿成辨。国土泰平万民快乐。一天云晴兮尧日光高辉。四海浪稳兮舜雨惠无竭。乃至铁围大铁围同浴三聚净戒之法水。沙界恒沙界共登一实真如之觉山。为补阙分。释迦牟尼佛（丁）供养净陀罗尼（丁）回向大菩提（丁）次后呗。

　　讲毕讲师归本座
　　第六教发戒缘（羯磨师表白执拂戒尺二丁）

　　敬白现前大德众僧言。夫戒者生死海中之船舫。无明暗里之明灯也。是故大经云。欲见佛性证大涅槃。必须深心受佛禁戒。又华严云。戒是无上菩提本。应当具足持净戒。若能坚持于禁戒。则是如来所赞叹。又五百问云。若持戒者即见法身。又善见云。戒是汝等大师。令法久住故。又遗教云。汝等比丘于我灭后。当尊重珍敬波罗提木叉。如闇遇明。贫人得宝。当知此则是汝等大师。若我住世无异此也。如是一切大小乘诸经论中赞叹戒法。其文非一。然则凡入释门者。不问禅教。不可不登戒坛受此戒。世尊成道十二年后。初立此戒。阎浮同行。虽六群之辈尚护户后之油。况其余乎。至于灭后优波离尊者结集戒藏永传末代。后汉明帝永平七年。摩腾·法兰来至震旦初通佛法。然未及受戒之方法。曹魏之间。中天竺沙门法时尊者。译出僧祇戒心于洛阳以被时机。请梵僧出羯磨。依法正部初于支那行受戒之法。自是以来晋宋齐梁陈隋之间。戒脉无绝。至于唐南山大师丕。耀戒光。譬如日轮丽中天照大千。本朝天平胜宝六年。我祖大唐龙兴寺鉴真大和上。来于此灵地。建大伽蓝筑成戒坛。初传戒法。实日本传律之祖也。和上曾于当寺尝地味曰。是吉壤也。与清官戒坛地味不异。相传此戒坛者以三国之土而筑成之。所谓印度那兰陀寺。真丹清官寺。及此处之土也。于是天子亲登坛上受菩萨戒。且诏天下。凡出家者。先入当寺登坛受戒。学毗尼藏而后学自宗。其后历年久之。戒法陵夷。爰有大悲菩萨讳觉盛。粹然而出。戒法一新。山川改色。实当寺中兴之祖也。盖戒有二种。所谓通受·别受也。通受戒许自誓用三聚净戒之羯磨。别受制从他建白四羯磨之作法。依此两种则悉摄得顿渐利钝之机。大悲菩萨两种并行。至于今不绝者。皆菩萨之力也。爰遗法弟子等。逢难遭之佛法。虽已依通受之轨则莹。三聚之戒珠（新受人改此句）未能依别受之作法浴白四之法水。晨夕愿之无由受之。今幸登坛欲成大愿。伏请现前诸大德。垂慈愍秉羯磨。令作法成就焉。

　　第七受者出坛

　　所集诸僧无问大小。普听遗教欲受戒者。亦听发戒缘讫。堂达引受者至南面东阶却行而下。安置戒坛外眼见耳不闻处（在坛外东南假屋坐）堂达指示受者已。坐坛下层南面东。

第八差教授师

　　先羯磨师戒尺（二下）为起法由索欲问和羯磨师问云。大德僧听。僧集会不答法者答云。集会。
　　问云。和合不答云。和合。
    问云。未受具戒者出。答云。此众无未受戒者。
　　问云。不来诸比丘说欲及清净答云。此众无说欲及清净者。
　　问云。僧今和合何所作为答云。为某甲等作受大戒羯磨（手持受者之交名）。
　　羯磨师问云。众中谁能为某甲等作教授师教授师答云。我某甲能。
　　羯磨单白云。大德僧听。彼某甲某甲某甲。从和上某甲求受具足戒。若僧时到僧忍听。某甲为教授师。白如是（问云。作白成就不。答云。成就）

第九出众问难

　　先教授师本座置衣钵收坐具。立取香炉。向和上中礼三度。礼毕出怀中受者交名。披置于佛坛东方。为召入众白所牒也。即从南面东阶下。着问难处座（敷坐具在上而坐）堂达者差教授白毕。立座下阶呼上座受者三人（持香炉曲躬也）受者至问难所。北上座。在座之东向西列立。脱履登座互跪。筵上置衣钵（不敷坐具）。
　　即安慰云。善男子。汝等莫恐惧。须臾使汝等着高胜处。
　　次教授师执受者衣钵示云（合掌）善男子等谛听。今此三衣钵之名唯在佛法。一切外道所无也。是以佛制护三衣。如自皮钵如眼目。夫坐具者如塔之有基。今受持则持五分法身之基。三衣断三毒惑灭三业罪功德无量。具如经论明之。汝等应顶戴受持。
    次教授师先执坐具与受者。教令加法云（通受人不用已下加法也）大德一心念。我某甲此尼师坛应量作今受持（三说合掌）受持竟令受者在上座（或在坊中亦作加法）。

　　次五条

　　大德一心念。我某甲此安陀会五条衣受一长一短割截衣持（三说）。

　　次七条

　　大德一心念。我某甲此郁多罗僧七条衣受两长一短割截衣持（三说）
　　次大衣
　　大德一心念。我某甲此僧伽梨二十五条（或九条等）衣受四长一短（或两长一短等）割截衣持（三说）。

　　次钵多罗

　　大德一心念。我某甲此钵多罗应量受常用故（三说）。
　　次教授师问云（已下通受人亦可用）今此衣钵若随他而借即不得戒。是汝等之所有否诸受者答云。是。
　　即幞衣钵已应语言善男子等谛听。今是至诚时实语时。我今问汝等。随我问答。若不实当言不实。若实言实。我今问遮难。答若不实。徒自费功浪受无益。故律云。犯遮难人。七佛一时。为授亦不得戒。今先问十三难。应一一如实答。
　　汝等不犯边罪不答。不犯。
　　钞云。边罪难者。谓先受具戒毁破重禁舍戒。还来欲更受具。此人罪重。名佛海边外之人。不堪重入净戒海也。乃至准论。白衣。五戒八戒。沙弥。十戒。破于重者同名边罪。
　　汝等不污净戒比丘尼不答。不污。
　　钞云。谓俗人时犯。若受戒已犯者。止名边罪所收。
　　汝等不贼住不答。不然。
　　谓白衣及沙弥时盗听他说戒羯磨众僧法事。或无师自出家。或有师出家受十戒。往他方或言十夏。次第。受礼。入僧布萨一切羯磨。受信施物等也。
　　汝等不破内外道不答。不然。
　　谓本是外道来。投佛法受具已竟。反还本道。今复重来。彼此通坏。志性无定也。汝等不黄门不答。不然。
　　有五种黄门。一生黄门。二犍作者（犍者都截却也）三因见他淫方有妒心淫起。四忽然变作。五半月能男半月不能男也。
　　汝等不杀父不。答。不尔。
　　汝等不杀母不。答。不尔。
　　汝等不杀阿罗汉不。答。不尔。
　　汝等不破僧不。答。不尔。
　　汝等不出佛身血不。答。不尔。
　　汝等不非人不。答。不尔。
　　汝等不畜生不。答。不尔。
　　汝等不二形不。答。不尔。
　　问已应语言。善男子等。十三难已无。更问诸遮。
　　汝等子何。答。某甲。
　　和尚字谁。答。某甲。
　　年满二十未。答。满。
　　衣钵具不。答。具。
　　汝等父母听不。答。听。
　　汝等非负债不。答。非。
　　汝等非奴不。答。非。
　　汝等非官人不。答。非汝等是丈夫不答。丈夫。
　　汝等无五种病不。答。无。
　　五种者。谓癞痈疽白癞干痟颠狂也。及大小便涕唾常流也。伽论云。聋人不闻羯磨不得戒。闻者得。
　　善男子等。即无遮难。定应得戒。如我今问。僧中亦当问。如汝等今答。僧中当答。
　　堂达裹受者衣钵持之。收坐具安臂上。威仪齐正教授示云。我至僧中为汝等通信。若众许可。我当召汝等。可即来入。

　　第十单白入众

　　教授师起引受者。至东二户阈外向北并立。然犹行从下层南面东阶登西转。从中层南面西阶登东转。当佛前三拜已。东转北回至羯磨师前。去八尺许立。当作白云。大德僧听。彼某甲某甲某甲。从和上某甲求受具足戒。若僧时到僧忍听。我已问竟听将来白如是（戒师问。作白成就不。答。作白成就）。
　　白已教授师至南面西阶上召受者。受者依召即来。从下层东阶登西回。至第二层西阶而登。至佛前三拜。展坐具。教授师将至羯磨师前向北并立（东为上座）各取衣钵并置羯磨师前。只令持坐具。将至三菩萨前（北为上座）敷坐具令并坐。教云。此是三菩萨座也。此三菩萨请佛起受戒等之首。于戒有功故。应称名奉拜（同时三拜五体投地。每拜称名号）南无头田耶菩萨。南无楼至菩萨南无马阑耶菩萨。
　　次收坐具至南山·鉴真二大师前三拜（南为上座）。
　　次还至羯磨师前敷坐具（圆座上）总拜众僧了互跪合掌（已下至正受戒体竟互跪合掌）。
　　第十一正教乞戒
　　教授师在受者傍告云。汝等恳恻至诚。仰凭清众求哀乞戒。此戒法者秘故胜故。不令俗人闻之。六道中唯人得受。彼天王梵王常作念言。何时得受具戒。由报障故不得受戒。汝等今生人中无诸遮难。当发增长善心乞戒。须臾之间入三宝数。但乞戒由汝等自心。而未晓方轨故。佛教我为汝等称述。应逐我语大德僧听。我某甲从和尚某甲求受具足戒。我某甲今从众僧乞受具足戒。某甲为和上。愿僧拔济我。慈愍故（三说。每说乍居一拜。教授师示之）教授师教已着塔东座。待羯磨师所作竟而已。
　　第十二对众问难。
　　先对众问难单白羯磨师白云。大德僧听。此某甲某甲某甲。从和尚某甲求受具足戒。此某甲某甲某甲。今从众僧乞受具足戒。某甲为和尚。若僧时到僧忍听。我问诸事白如是（问。作白成就不。答。成就）。
　　次正对众问羯磨师应取受者衣钵。一一提示言。此安陀会·郁多罗僧·僧加梨·及钵多罗。若借来者不得戒。实是汝等所有不答言。是应语言。善男子等谛听。今是真诚时实语时。今随所问汝等当实答。恐屏处有滥故。同前教授师问。对大众一一问。
　　汝等当还同彼答一一答汝等不犯边罪（一一具问如前）答言。不（一一具答如前）汝等字何（一一具问如前）答言。某甲（一一具答如前）。

　　第十三受戒法

　　羯磨师语受者云。善男子等遮难并无。众僧同庆。当与汝等。大戒。但深戒上善广周法界。故善生经云。众生无边故戒亦无边。大地等无边故戒亦无边。当发上品心得上品戒。若下品心乃至罗汉戒亦下品。上品心者当发是心。我今发心受戒。为成三聚净戒趣三解脱门。正向泥洹果故。又为引导众生令至涅槃。令法久住故。是为上品心。尘沙戒法今当住汝等身中。若此戒法有形色者。入汝等身时。作天崩地裂之声。由是非形色故。今汝等不觉之。汝等当发殷重心。勿得懈慢。今为汝等作羯磨圣法。发尘沙戒善。汝等不闻。外道仙人用咒术力。尚能移山填海回天转日。岂况如来六通之师所说圣法而无此力。今一白三番羯磨世尊口出。我今传此。当发汝等戒体。汝等须知之。便白僧云。众僧慈悲布施。某甲等具足戒。愿勿异缘令他不得。白已四顾望云。先作一白牒事告知。次秉羯磨评量。可否。大众一心证明玉白。
　　大德僧听。此某甲某甲某甲。从和上某甲求受具足戒。此某甲某甲某甲。今从众僧乞受具足戒。某甲为和上。某甲某甲某甲自说。清净无诸难事。年满二十。三衣钵具。若僧时到僧忍听。僧今授某甲某甲某甲。具足戒。某甲为和上。白如是（作白问僧云。作白成就不。僧中知法者答云。成就）。
　　语受者云。善男子等谛听。已作单白毕。众僧皆随喜。当作初番羯磨。即依此羯磨力。法界戒善并皆动转。莫令心沈举。应用心承仰。
　　又白僧云。作白既成。次秉羯磨。大众一心谛听。羯磨。
　　大德僧听。此某甲某甲某甲。从和上某甲求受具足戒。此某甲某甲某甲。今从众僧乞受具足戒。某甲为和上。某甲某甲某甲自说。清净无诸难事。年满二十。三衣钵具。僧今授某甲某甲某甲。具足戒。某甲为和尚。谁诸长老忍。僧与某甲某甲某甲授具足戒。某甲为和上者默然。谁不忍者说（问云。羯磨成就不。答云。成就）。
　　告受者言。善男子等谛听。已作初羯磨。众僧皆默可。当作第二番羯磨。依此羯磨力。法界戒善并举集空中。当汝等顶。当起忻心。勿纵怠意。
　　白僧云。大众一心谛听羯磨。
　　大德僧听。此某甲某甲某甲。从和上某甲求受具足戒。此某甲某甲某甲。今从众僧乞受具足戒。某甲为和上。某甲某甲某甲自说。清净无诸难事。年满二十。三衣钵具。僧今授某甲某甲某甲。具足戒。某甲为和上。谁诸长老忍。僧与某甲某甲某甲授具足戒。某甲为和上者默然。谁不忍者说（问云。羯磨成就不。答云。成就）。
　　告受者云。善男子等谛听。已作二羯磨。众僧并和合。余唯一羯磨在。谓第三番羯磨。依此羯磨力。法界诸功德当入汝等身心。汝等当身总尽虚空界。心摄三有众生。并欲持护三世佛法。汝等不起座发得二百五十四万二千戒成大比丘僧。唯在此时。慎莫余念。
　　白僧云。愿大众佐助慈济受者谛听羯磨。
　　大德僧听。此某甲某甲某甲。从和上某甲求受具足戒。某甲某甲某甲。今从众僧乞受具足戒。某甲为和上。某甲某甲某甲自说。清净无诸难事。年满二十。三衣钵具。僧今授某甲某甲某甲。具足戒。某甲为和上。谁诸长老忍。僧与某甲某甲某甲授具足戒。某甲为和上者默然。谁不忍者说（问云。羯磨成就不。答云。成就）。
    僧已忍与某甲某甲某甲授具足戒竟。某甲为和上。僧忍默然故。是事如是持。
　　告受者云。羯磨已成。汝等是戒毕。谨应奉持。
　　次教授师令受者起三拜。
　　次正授戒体白四羯磨竟。羯磨师教受者令坐圆座上。令足数差教授师单白也。
　　次差教授师白竟。受者收坐具取衣钵。经十师前坐十师末座。

　　第十四略说戒相

　　第二番白四羯磨竟。二番受者一同说相。先初番受者收坐具取衣钵。上腊前至说相师前开坐具。此时第二番受者从羯磨师前右绕经南西至初番受者末。开坐具同时三礼。礼了互跪合掌。

　　教授师教已。就塔东座待说相已

　　说相师告云。善男子等。汝受戒已。必谨奉持。若但有受无持心者。受戒不得。空愿无益。宁起行用不须愿求。经论如此。但佛世难值正法难闻。人身难有奉戒者难。故上品高达能受能持。修道会圣。下品小人能受能破。心无惭愧。现世恶名。不消利养。死入恶道。中品之徒善不自发。望上而学。可准下流耶。若遂鄙怀毁破佛法。不如不受。必须依佛正教顺受随学。五夏已来专于律部。若达持犯辨比丘事。修定习慧。会正可期。自此已外杂学言说污染净戒。定慧无由生者。佛则不许。故律云。若师阙教授。当余处学。为长益沙门果故。善男子等谛听。如来无所著至真等正觉说四波罗夷法。若比丘犯一一法。非沙门非释子汝等一切不得犯淫作不净行。若比丘犯不净行行淫欲法。乃至共畜生。彼非沙门非释子。尔时世尊为说譬喻。独如有人截其头终不还活。比丘亦复如是。犯波罗夷已。还不成比丘行。汝等此中尽形寿不得作。能持否。答云。能持。
　　二一切不得盗下至草叶。若比丘盗人五钱若过五钱。若自取教人取。若自破教人破。若自斫教人斫。若烧若埋若坏色者。彼非沙门非释子。譬如断多罗树心终不复更生长。比丘犯波罗夷法亦如是。终不还成比丘行。汝等是中尽形寿不得作。能持否答云。能持。
　　三一切不得故断众生命下至蚁子。若比丘故自手断人命。持刀授与人教死叹死。与人非药。若堕人胎厌祷咒诅杀。自作方便。若教人作。非少门非释子。喻如针鼻缺不堪复用。比丘亦如是。犯波罗夷法不复还成比丘行。汝等是中尽形寿不得作。能持否。答云。能持。
　　四一切不得妄语乃至戏笑。若比丘非真实非已有。自说言我得上人法。得禅得解脱。得定得四果。天来龙来鬼神来供养我。彼非沙门非释子。喻如大石破为二分终不还合。比丘亦如是。犯波罗夷已。不可还成比丘行。汝等是中尽形寿不得作。能持否。答云。能持。
　　次授四依法。
　　善男子等谛听。如来至真等正觉说四衣法。比丘依此得出家受具足戒成比丘法。一依粪扫衣。比丘依是得出家受具足戒。成比丘。汝等是中尽形寿能持否答。能持若得长利檀越施衣割截衣等得受。
　　二依乞食。比丘依是得出家受具足戒成比丘。汝等是中尽形寿能持否答。能持。
　　若得长利若僧差食·若檀越送食·月八日食·十五日食·月初日食·若僧常食·檀越请食得受。
　　三依树下坐。比丘依此得出家受具足戒成比丘。汝等是中尽形寿能持否答。能持若得长利若别坊·尖头屋·小房·石室·两房·一户得受。
　　四依腐烂药。比丘依此得出家受具足戒成比丘。汝等是中尽形寿能持否答。能持若得长利酥油生苏蜜石蜜得受。
　　次为说云。汝等谛听六念法。六念者。
　　第一。念知日月大小法。
　　第二。念知食处法。
　　第三。念知夏腊法。
　　第四。念知衣钵有无净施法。
　　第五。念知同别食法。
　　第六。念知病之有无法。
　　汝等已受戒竟。白四羯磨如法成就得处所。和尚如法。阿阇梨如法。众僧具足。汝等当善受教法。应当劝生作福治塔供养佛法僧。和上阿阇梨若一切如法教授。不得违逆。应学问诵经勤求方便。于佛法中得须陀洹果·斯陀含果·阿那含果·阿罗汉果。汝等始发心出家。功不唐损果报不绝。余处未知。当问和上阿阇梨而已，。
　　次回向。愿以此功德等。
　　次说相竟。受者三拜已。
　　初番受者回坛西至三菩萨前三礼（中礼）至东方南山开山前三礼（中礼）竟。从东面南阶下。令居下层北面。次番受者坐十师末。第三番之受者将着座时。起座下坛。以下之番须准之知。

　　第十五出界

　　受者说相尽竟。堂达引受者从下层西阶却下至地。南转面北礼佛已。从东门出。至门外向北列立（东为上座）十师遇前时。受者同时曲躬。十师退散已。受者各归本坊。
    十师见受者出界毕。同时三礼（教授打铃）礼竟各收坐具取衣钵（令侍者持如前）教授先至西西北阶头。下腊前引出。打铃。下阶循下层上面南出东回面北。当佛前三礼。然后从南面东阶降。从东门出。至受者前向南受受者曲躬。经通屋行至西室东廊。向东列立。教授折铃二下。同时曲躬退散。
　　唐招提寺戒坛别受戒式

　　比丘别受戒堂庄严事
　　一。十师集会所。于开山堂设之。开山左方东向敷叠一枚。后引屏风片为和上座。北与南各敷叠为余师僧座。北座西为上座。南座东为上座。开山前备饭果香华等。释尊袈裟置于开山前。
　　一。受者集会所。于舍利殿设之。随人数多少置叠可随时宜营之。
　　一。请师之作法。于讲堂之内西方修之。先堂内东方敷叠设受者拜所。堂内西方向南西端。置床敷叠一枚为和上座。东方同置连床。敷叠四枚为余师座。和上座西方置高机安释尊袈裟。后引屏风一双片。受者座当十师座前二行敷叠。从集会所至讲堂及戒坛各敷筵道。
　　一。戒坛上。
　　中央塔前安舍利塔。置饭二器饼二器并三具足等。四角狮子立竿张帐。帐外四角挂小幡八流。次西南角东向设三菩萨座。曲录三脚上挂法被。书三大士名号张之。北上座头田耶菩萨·楼至菩萨·马阑耶菩萨。其次第也。各于前机献饭饼香华灯明。东南方西向设南山及开山大师座。供物等同三菩萨。次北东方置曲录挂法被。为戒和上座。机在前。为置衣钵也。其次西方。折回敷叠四枚。为余师座。当和上座之东。机上安释尊袈裟。羯磨师前机置戒尺拂子。说相师前亦同设之。当十师前向北敷圆座三枚。为受者座。在其东南敷半叠一枚。为教授师座。次三菩萨座东北方南向设讲遗教之高座。前机置戒尺麈尾。下层东南方圆座一枚。为堂达座。堂内四面挂幡华鬘。堂外南庇西方置华笼机（有覆并地敷）安华笼十枚。于堂外石坛上东面之南。问难所假屋敷圆座五枚（内一枚教授座。一枚堂达堂）。南北东引屏风。庭上东南设受屋假屋。令受者坐也。座上右立大幡。东南门外各张幔也。

　　受者装束事

　　受者着七条持坐具。不持香炉香合。裹五条大衣并钵持之。着履袜也。堂达持柄香炉。不持扇坐具香合。着履袜用意受者交名。
　　旧式曰。受者割截七条反着。问难之后挂改之。若新受沙弥。亦初割截七条反着同通受比丘（云云）今招提寺行事。纵虽新受初正挂割截七条无反着之义也。

　　十师装束事

　　和上紫衣褊衫。木兰二十五条。余师薄黑厚褊衫。同木兰二十五条。十师各持柄香炉香合坐具。请师及坛上如说烧香。各着袜草鞋。裹衣钵持之。不持念珠扇。教授持铃一枚。香炉令弟子持也。

　　受者交名事

　　今日受者交名

一番

　　实名（假名寺号）
　　实名（同同）
　　实名（同同）
　　
二番

　　实名（假名寺号）
　　实名（同同）
　　实名（同同）

三番

　　已上九人。
　　年号月日。
　　右横折杉原一枚书之。十一枚赠十师及堂达也。堂达读之时。今日受者交名。一番二番等。实名都合读。假名寺号年号日不读也。

　　元禄十一年九月十一日书写之




