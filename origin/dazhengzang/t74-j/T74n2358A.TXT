      《大正藏》第74卷

　　No. 2358A
　　菩萨戒问答洞义抄

　　 律宗大小通别二受不同

　　 二受通塞  通别东流  自受行别
　　 七众成性  南北异义  通别七众
　　 五八分受  七众三聚  住前戒体
　　 表无表异  互为各发  通别无表
　　 三聚十支  三聚防发  别脱名义
　　 无表名色  通别戒境  新古戒体
　　 无表引果  总别不同  转成无漏
　　 转成时分  无表倍增  安心持戒
　　 真言用戒  净土依戒  天台非义
　　 禅宗依戒 

　　夫大乘三学出过余乘矣。菩萨八正超越边际焉。若以管见欲悟其要。皆随妄俗不当真要。慭用萤情欲取其旨。俱随尘染不知奥旨矣。爰仰见慈尊之教文。万行非他都流入于尸罗之广海。伏闻宗家之义林。三乘无隔同生长于毗尼之善根。然则八宗津区同沐戒水。二藏路异俱耀律灯。是以寄尸罗一门以明其义。约菩萨二受以述其由。而世渐浇漓。人稍淡薄。则毁尸罗而为法缚。指律津而为学小。如是邪倒不可称计焉。悲哉希受爪上之人身而不知捣筛和合之药。叹哉适值优昙之教文而不守好色香药之教。哀犹有余悲哉夫。故引用三藏之教文以破蟷螂拒轮之智。标示数十之问端以息飞蛾赴火之能。若万中有一理。愿垂哀纳矣。
　　将释菩萨戒略有二门。第一总明菩萨戒相。第二别破诸宗邪见。第一门有三。初明别脱戒。二明总脱戒。三明总别不同。初中有四。初正明别脱戒。二兼明表无表异。三明新古戒体。四明转成无漏义。第二门有四。初破真言末学邪倒。二除净土宗恶见。三遣天台宗非义。四摧恶禅邪情。
　　第一门正明别脱中问曰。律宗是三乘中何乘。毗尼是大小中何法。若云大乘。天台智者判一代教以律教为小乘。大唐玄奘造三藏录以毗尼列小录。故知小乘。若云小乘。瑜伽论并自余经论。菩萨则依学律部以为尸罗波罗蜜。则涅槃经（扶律谈常）胜鬘经（毗尼者即大乘学）十轮经摩耶经大集等诸大乘经。智度论等（八十部者。即尸罗波罗蜜）诸大乘论皆以为大。又上古先德皆持五篇戒。五夏间以律学为宗。彼等皆为小耶。进退是极。为之云何答曰。此问甚劣。不足言之。且依教文以助迷情。凡就菩萨戒有三聚。其中摄律仪者即是声闻藏所说戒相是也。则本论瑜伽中说菩萨戒相曰。复次当知菩萨毗奈耶略有三种。初律仪戒毗奈耶聚。如薄伽梵为诸声闻所化有情略说毗奈耶相。当知则此毗奈耶聚（已上）菩萨善戒经曰。在家出家戒三种。一者戒。二者受善法戒。三者为利众生戒。云何名戒。所谓七众戒。比丘比丘尼式叉摩那沙弥沙弥尼优婆塞优婆夷（已上）占察经本业经等文广故不录（如有人集一卷）如是经论指七众戒为摄律仪。无别立菩萨律仪。若别有菩萨律仪。何不指彼让五部律仪。故知律教是小乘。菩萨三聚中律仪戒全与彼同。故菩萨为护摄律仪依学彼部。则南山大师释曰。若据大乘戒分三品。律仪一戒不异声闻。非无一三异（已上）则不由涅槃开会直得顿悟大乘。若云教是小乘。菩萨不依行。依何护律仪。律仪若不立依何护后二。律仪戒为本方有后二瑜伽明文。彼曰。此三聚戒由律仪戒之所摄持令其和合。若能于此精勤守护。亦能精勤守护余二。若有于此不能守护。亦于余二不能守护。是故若有毁律仪戒。名毁一切菩萨律仪（已上）当知智者判为小。三藏列在小且依其教限乎。自余经论说言大乘。依三聚之中律仪也。况唯受律仪一戒亦名别受菩萨。依受者心戒有大小。发大菩提心为大乘戒。发小菩提心为小乘戒。作法轨则全二乘同。依心为大。则玄奘以前古德皆但别受菩萨。然当世律侣通受大菩萨。二乘永隔知见。云何不知此旨任舌谤大乘法。世有人毁戒云小法。若依萨遮尼经。谤三乘法俱定逆罪。定堕无间。小乘犹尔。况大乘乎。摩耶经说毁訾毗尼法灭之相。涅槃经说毁毗尼经律是魔说非佛所说。（已上略抄）经文如是。可畏可畏。不可不悲。
　　问曰。既闻律教是顿悟大乘。未知通别二受不同。请委分之答曰。凡二受不同源出瑜伽文。慈恩承之名通受别受。义寂得之号总受别受。名言小异义意全同。寂法师梵网疏曰。授律仪戒方轨有二。一与余二总受。二与余二别受。总受方轨七众无别。举一羯磨通被七众。至于随相所持各异（已上）意曰。总受者菩萨之三聚总受故。别受者律仪之一戒别受故。又别受戒三乘共戒故。轨则大与声闻同。即大僧大尼戒白四羯磨成就。式叉沙弥等戒各有受法。通受戒不尔。大乘不共戒故。作法大与二乘不同。虽七众别羯磨无异。但至随相七众差别。谓大僧持二百五十并梵网瑜伽等重轻诸戒。乃至近事女等例同尔。今约二受论通塞有七种不同。一通受是通。三聚通受故。别受是塞。律仪别受故。二通受是塞。局大乘故。别受是通。通三乘故。三通受是通。来际通受故。别受是塞。局尽寿故。四通受是塞。局加行心故。别受是通。通生得心故。五通受是通。自受从他通成故。别受是塞。局从他故（且依出家戒言唯从他也）六通受是塞。局加行心中大菩提心故。别受是通。通加行心中小菩提心故。七通受是通。十支通发故。别受是塞。七支局发故（上明多种通塞。总显二受不同。至论得名。但由初句名通受别受）。
    问曰。通别二受差别闻之如指掌。未审出在何文答曰。其证非一。翰墨无暇。且指说所以令自寻。则瑜伽论义寂疏。表无表章其文甚繁。用者自寻。又涅槃经但说别受门戒。于菩萨戒立二种戒。一受世教戒。二得正法戒。受世教戒者。白四羯磨然后乃得（略抄）如是诸文甚多。恐繁不记。
　　问曰。通别二受不同粗以如是。未知何时始东流。请具示之答曰。别受作法则佛灭千年。至后汉明帝时腾兰初至。人虽剃染未有归戒。跨及曹魏将二百年。昙摩诃罗（此云法时）依四分羯磨立十人受戒为始。六百余岁天台智者。华严香象。三论嘉祥。净土善导。律宗道云道洪智首南山等。皆唯别受人。通受作法。大唐遍学三藏至五天。于那兰陀寺遇戒贤论师（亦名正法藏）传瑜伽始受此法。还震旦则授基法师。其后我朝道昭和尚入唐受此法归朝弘之。虽然唯在家非出家法。亦不相续绝。又龙兴寺大和尚渡海虽大僧受戒始而不相续。爰近来兴正菩萨悲此法陵。则依瑜伽论说慈恩所释。祈请好相。四人一时以自受羯磨自誓得戒。上人则第四也。其后渐渐入佛法人其数不可称计。故当世受戒不共之通受为本。兼行共门之别受。
　　问曰。通受自受从他。论文许之。自誓授人道理可尔。别受不尔。瑜伽曰。苾刍非自受。从他简择故（已上）又三乘共戒故轨则同于声闻。既不许自受。菩萨焉行。而当世常行别受戒。岂成之耶。既佛法灭戒体成就人我朝无有一人。纵有一人。边地五人方得行之。况一国都无。而通受自受。则行别受恐不能成。若不成为之何为答曰。谅如来难。但戒体不成授之无用。今既授之知成旨故。则如来入灭之日。阿难请问四事。其中如来入灭后以谁凭师。佛曰。波罗提木叉为师（云云）既自誓成通受大戒故。互为和上羯磨文牒波罗提木叉为和上。既三聚中摄律仪与别受戒同。而以彼戒为和上。理有何妨（是一）又别受戒体成就种种灵相（是一）何足疑虑。须仰信之。一受既成。后后授之理。有何失矣。
　　问曰。大乘三聚中摄律仪全是七众戒此理难信。南北俱不许。何恣立新义。先南都古德护命勤操灵仙修圆等义。七众性成必依律仪法则受七众戒。七众性成后以三聚羯磨成菩萨戒。全不为三聚中律仪戒。次北岭义者。昔弘仁年中。传教大师以四个条事奏申。其大意曰。直往菩萨最初始行不受二百五十小戒。唯受十重六八戒而成大乘比丘僧。梵网所说则此戒也。是名圆戒。此圆戒中都不交于五篇七聚。彼戒一向小乘戒也。久修菩萨为利他故假受持之可有兼行。直往初心必不受之。我山欲须受圆戒成大乘僧（云云）两寺既不许。今立如是义岂非新义答曰。此条南北诤。未学焉判断。且依相传义以明之。既一代决判瑜伽不说摄律仪。全让五部律藏。修多罗带意趣。论藏决判疑情。若别有大乘摄律仪。何论文不指彼让五部律藏。但古德言性成。如遗疑抄比丘性作二重。一粗显极成。谓别受戒也。十方三乘凡圣尽和合。僧义尤显。二微细甚深。谓通受戒也。十方大乘凡圣尽和合。故虽名僧诸二乘众不和同。其义更幽。古德且依粗显极成性。不遮微细甚深重。若不尔通受戒现在教文。先贤何不见。次于北岭义南都诸寺所不许之。其大旨曰。唯受十重六八戒成比丘性。释迦法中都无此法。智论曰。释迦法中无别菩萨僧。则律藏所制菩萨摄律仪。设虽直往为出家戒。必受此戒成大比丘。偏小者误之甚也（云云）最澄师救曰。瑜伽梵网受法不同。瑜伽菩萨戒藏通菩萨戒。梵网菩萨戒别圆菩萨戒。藏通菩萨犹杂小乘。以声闻戒为摄律仪。别圆菩萨一向大乘。唯受大戒不交小也。故戒有三。一唯小乘。谓四分等篇聚戒。二通小乘。谓瑜伽等三聚净戒。三唯大乘。谓梵网经十重六八。法华安乐行品所明戒也。则自问曰。若以梵网等成大比丘僧。有愿无愿不同云何答曰。受久名比丘。新受名沙弥。行南都坐比丘末沙弥上（已上略抄）此义大误。则天台玄义云。菩萨持性重讥谦等无差别。自求佛道性重则急。为化众生讥谦则急。小乘自调性重则急。不度他故讥谦则宽。菩萨具持两种。故名大乘戒。又曰。别圆两教专于梵网。若出家菩萨全用白四羯磨（已上）况经论十戒止观配五篇等戒。随天台从惠光律师受大比丘戒。宗家之智者既以如是。末学之传教何致妄判。依法不依人者如来教敕也。依义不依文者大乘之大纲也。何依澄师凡解难经论圣说。凡圣相望依圣不可依凡。何引彼非义难今正义。水火相违。宜弃之矣。澄师难曰。西域传中曰。西天有三寺。一一向小乘寺。二一向大乘寺。三大小兼行寺。传教引彼配今三戒。若不分三戒依何解三寺。故知正义（是一）又多大乘经论教初心菩萨曰。勿共二乘。不可同住。不可同食。不可同路。读诵者读诵大乘。若说法者演说大乘（云云）以此文证知是正义（是二）故我山不依行律不可同住等答曰。此杂非也。先西域传既于乘分三品。于戒不分三品。若云一向小戒寺一向大戒寺大小兼戒寺似小证文。既文云乘。何妨戒同。次引正经文以为引证先问曰。经说淫欲则是道。则依文应行淫耶传教答曰。不尔。经由理门非方行之（已上般若）例难云。彼既尔。此亦应尔。经遮小乘则遮小乘人。遮小乘心。遮小乘着。更不遮住大乘心为三聚中摄律仪受持之。况南都僧众与小乘人全不同住。不同食。不同路。不发小乘之心。不着小乘之学。不修小乘之因。不欣小乘之果。何违经文。经含意趣。论决意趣。何由带意趣经文舍一代决判论。若依文取义。由无行经起三毒。由般若经起恶空。彼若依义不依文此亦应尔。一取一舍。岂非矛楯。但澄师非只人。定大权示现。弘教度人难思方便。而末学由彼不乱圣言。若约彼显戒论以解大僧。只形同沙弥分也。南都坐沙弥上。方数俗年则可就形同中。约新旧分有愿无愿。甚通漫也。
　　问曰。通受七众方如别受七众。但于作法时限有差别。若尔出家五众现显。在家五八通受作法其相云何答云。依相传义。授结缘十重时。梵网前四重上说具轻戒饮酒则为通受五戒。则摄律仪也。次说后四重等方为五戒摄善摄生。好相十重时。又先五上说具八斋戒后三方为通受近住。则摄律仪也。次说后四重等方为摄善摄生。则七众备。
　　问曰。通受五八有分受否答曰。虽有异义。若依补行文集御注。虽为初根引接许之。依戒体不可成。欲成戒体必具受。章文云。其菩萨戒期心广故必须具受。亦非初位引接之故（已上）既言其菩萨戒宽过七众。初位者则别受五八也。故知不可通受五八有分受。本业许分受为初根引接。若据实理依章释（已上御注意）虽异义往往以此为实义（私曰。为处中应有无表。由思愿有无表故）。
　　问曰。菩萨七众俱发三聚心方发得之。既近事近住皆以如是。若尔受近事戒应成七众之戒。若言不成戒体则不依愿。唯识论然依思愿文明镜。焉有不依愿成戒体。若言成无七众差别。若违可名犯戒。进退难判。请为决之答曰。此难非也。依总愿发十支无表七众一同。依别愿成七众差别一切皆尔。故遣疑抄就愿分二重。一广大总愿。二当分别愿。二重必具足故无失矣。
　　问曰。通未入僧祇之位。以善法欲菩提心成体否。若亦局已入僧祇之位以深固大心方成无表否答曰。就是异说。寺边学者局已入僧祇深固大心方成无表。宗要释菩萨戒言。尔时于此解脱分心。由羯磨缘得菩萨戒（已上）解脱分者则资粮位也。故于当代机根。薄地凡夫都不可有受戒义。设虽受戒不可成戒体（已上彼义）依和上御义此义不尔。既上卷古迹分释言。上卷传上贤圣内门行。下卷传初发心外门戒行（已上）内门者已入僧祇。则十住已上菩萨也。外门者未入僧祇。则轻毛十信菩萨也。若戒法局已入僧祇。上下俱内门行都无外门行（是一）又本业经说。十重满足方入初住（已上）满足则轻毛。方入则已入僧祇。若戒局内门。满足何位。登僧祇始受无戒入僧祇。若尔违满足方入说文（是二）以此二文证。受戒通轻毛将即明也焉。次于宗要文论藏常废立以资粮位言解脱分。虽然杂集论中说四种顺解脱分。其中依凭顺解脱分者。即善法欲菩提心位。何以解脱分言局已入僧祇。古迹宗要一师制作。岂有二文违。本业梵网一佛所说。宁为矛楯说。故知轻毛位以善法欲菩提心得菩萨净戒。如是得意粗无疑难。
　　第二兼明表无表异者问曰。就戒重重料简粗以如是。未知表无表差别。请为明之答。表无表具如表无表章。今为新学略而引之。表者三业表。则身语意。章曰。成业论瑜伽等说。有三种思。一审虑思。将发身语先审虑故。二决定思。起决定心将欲作故。三动发胜思。正发身语动作于事（私曰。此文于意表开二种。于动发合身语。依起业次第故）唯识论曰。能动身思说名身业。能发语思说名语业。审决二思意相应故作动意故说名意业（私曰。此文于意表合二种。于动发开二种。依废立次第故）。
　　问曰。表义曰何答。章曰。表谓表示。表自内心示于他故。成业论曰。何故名表。此能表示自发业心令他知故。为显此义故说颂曰。由外发身语。表内心所思。譬彼潜渊鱼。鼓波而自表（已上）谓身表者。乞戒时先礼拜三返是也。语表者。三返乞戒是也。以身语礼拜乞戒表示自内受戒意令知和尚。表者则显义也。故言表自内心示于他故也。意表者。则审决二思也。义灯曰问。表义云何。后思表前思名意表业。又思见分及自证分更互相表名为表也（私曰。初释以审决二思相对为表。后释于一思四分见分自证分相望作表义。就是有种种料简。具如周抄）虽审决俱意表。定意表体则局决定思。十业道章曰。决定一思为意业道。不尔意业有重发故（已上）此三种表俱取最初一念为无表所依表戒。义灯曰。于初刹那正发身语之思。或俱时发。或前后发。俱时一一种。前后各别种。皆于初上立（章释意同故略之。就此有重重义。如别纸抄）有义以正将动身语只前念则定表戒体。若依相传义。取正动身语最初俱时思为表戒体。及解灯文二义差别更寻。若此表戒时不发菩提心戒法则不成就。后进谨之。于戒有上中下。则乞戒时心有上中下也。是依相传抄记。从他如是。若自誓受者。瑜伽曰。若自然受者唯有意表业（已上）虽章有二师义。繁故略之。次无表者。亦三业无表。则身三语四意三也。翻表戒故名无表。
　　问曰。就表无表各有三业。若尔一一配当之。身表发身三无表。乃至意表发意三无表。若又一表上各具三业无表否答曰。此条异义往往。有义三表各各配三业无表。其故身善翻身恶。乃至意善翻意恶故。身表立防身三无表。乃至意业亦尔。章文言然意无表非是色性。则明证也。若三聚各各具十支。意业无表何由所防不名色。故名各发。若依相传义。三业表各各具十支。则三十个无表。正如先义兼防十恶有何失。道理文证颇繁。且举少分以破彼义。先道理者。身行礼拜时。但不思防身三计。乃至决定思时。但不念防意三计。俱发三聚心断恶谅宽故。三业各各具十支（是一）又表无表章就意业无表发不发列三师义。其内第三师意业不发无表。若如各发义。第三师但立七支无表应不立后三无表。若尔三师俱大乘师。何防十支（是二）以此道理故知互为发。次引文证。义灯曰。意业之中十善十恶发无表否（是一）表无表章曰。大乘唯意表发杀生无表（是二）略纂曰。若从他受。或由身发七支。如往师所等。或由语发七支。如发语请师等（是三）崆峒记曰问。初唯身业或唯语者。宁立十支答。互立无失。不尔病者应不可得戒（是四）开宗记曰。由身表业发语无表（是五）如是文证颇以繁多。何依一处文以乱多文。以是故知互为发是正义若尔然意无表等文云何会之答曰。此义既闻。何设重问。自元分兼正故。兼防十支。正各发。是故依正防言然意等。若不许兼防道理。已前诸文云何会之。故知互为发道理文证谅以繁多。须弃管见方仰大虚矣（已前各发互为发略明如是。就此有重重料简。自门他门义理为别如别抄）。
    问曰。就通别二受无表有差别否答曰。尔也。别受三乘共戒故。无表则七支。小乘不制意地故。章曰。其苾刍苾刍尼戒。唯有身三语四七支律仪。苾刍等心意乐普遮色性罪故（乃至）其勤策勤策女及正学近事近住皆唯四支。身三语一。谓不妄语法。令其渐学。意乐未普。更不受多。此四性戒。余为防此。非别有体（私云。南山大师七众俱戒体同。慈恩大师为分有愿无愿四七不同）通受大乘不共戒故无表则十支。大乘以意地为本故。章曰。菩萨律仪制十支故。色支唯七。后三非色（私曰。就后三非色文异论往往。具如别纸记）。
　　问曰。通受防十支。就戒有三聚。若尔三聚各各具十支。将亦以十支配当三聚否。
    答曰。若依相传义。以十支配当三聚。摄律仪则七众戒。彼戒以七支为无表故。以前七为摄律仪无表。言恶时身语胜故。摄善摄生以后三为无表。言善时意地胜故。
　　问曰。就无表有种类差别否答曰。有义俱防恶无表。摄善摄生戒以防后二障为戒故。三聚俱防恶。若依相承义。就无表有二种。一防恶。二发善。章曰。其别解脱律仪及处中一分无表。以善思种子上。有防身语恶戒功能。及发身语善戒功能为体（已上）故知有发善防恶二种无表。
　　问曰。就无表有二种方始知之。未知十支无表二种中何答曰。依相承义有二种不同。一义曰。十支俱防恶也。发善彼上总得之。一义曰。前七防恶。后三发善（已上二义。何俱相传义。任情取舍。但初御义犹以甚深欤。别受通受俱亘无差别故）。
　　问曰。上具明别解脱戒。未知别解脱名言云何答曰。表无表章云。别别防非名之为别。能防（义灯曰思种别能名为能防）所防（七种过非名为所防）皆得别称。律谓法式。仪谓轨范（已上）定道二戒名总脱戒。总出非故。作法律仪名别脱。别出非故矣。
　　问曰。既闻别解名言。何故无表名为色。
　　答曰章文说色义言。其无表色实是无表也。无所表示故。即体非色。亦从所发（私曰。所发者。则身语表戒依思动作。思是能发。表戒则所发也）所防（私曰。十支由前七。是则所防也）假名为色。义灯曰。身语善恶无表。体是色性。而无变碍。不如五尘实色有质碍用。既与色类异故。十二处中色处不摄。唯别法处中受所引色摄。
　　问曰。通别二受戒境宽狭其义云何。答曰。通受必以不可说不可说三千大千世界为戒境。别受不定。发大菩提心受之成大乘戒。尔时戒境则宽如通受无异。若发小菩提心受之成小乘戒。尔时境则狭。但以一大三千世界为戒境。
　　问曰。别受戒三乘共戒故。轨则作法专与彼同。故及论支类俱发七支。何至戒境有不同者答。此难不齐。十恶大小俱知。小乘意乐劣故不制意业。故戒体同七支。戒境所计不同。小乘计一大三千界外无世界。彼若知不可说。彼戒境亦不可说。宁欲知有他三千界对彼作非。若愿不作。戒境岂局一大千。大乘既知不可说故戒境宽。彼大乘若不许不可说。戒境俱狭。小乘若许不可说戒境则宽。知不知不同。何得例难矣
　　第三明戒体者问曰。戒相如是。未闻戒体何者答曰。戒体是新古诤论。今具出两义方决疑情。先出古义则有二别。天台智者大师义记曰。不起而已。起则性无作假色（已上）彼师意以法性法身为戒体。法性自元不起。不起性名不变真如。故言不起而已。彼法性随缘作动假现有为众相。是名随缘真如。譬如水波。水是湿性。湿性不随缘。是譬不变真如。波是举动。举动亦不离湿。此喻随缘真如。金錍曰。万法是真如。由不变故。真如是万法。由随缘故（已上）戒是无作。无作由作。作是动用。动用名随缘真如。真如虽随缘体性是不起。水随风湿性不随缘。故以法性为戒体。次南山大师业疏曰（出三宗戒体中。说圆教宗戒体文）成善种子此戒体也（已上）则以种子为戒体。随济缘记释言。结成种子自为戒体探大师所立之旨成种子戒体之义。有义南山大师以用戒体为所存之实义。则见大师解释。述种由思生。要期是愿。愿约尽形。形终戒谢（文）必不见以种为体。隋允堪记主释以种之上防非为体。加之体用两增西天诤论。用增为正新家所判。祖师设虽旧家。何以正义为立义哉。故知用戒体（已上二义互引文证。虽难是非。疏文明言成善种子此戒体也。记文具结成种子自为戒体。故知种子戒体是正义允堪释用不随时）次明新家戒体。是以防非止恶用为戒体。章言。其别解脱律仪（乃至）无表。以善思种子上有防身语恶戒功能。及发身语善戒功能为体（已上）则防非止恶功能与所熏种不即不离。不即故用戒体。不离边应言种子戒体。则南山种子戒体与新家颇近。知德谅深（已前义理依相传具记之）上来三家戒体文略如此。依相传义以新家为本。学者更寻。
　　问曰。戒无表既思上假法。假法不因果。论假法如无非因缘故。经光光非因果法。故知戒法不引当果。若尔由戒引果诸教明之。二文相违其义云何答曰。无表是假法非因果法。性相所定。故无表不可引果。又虽无表当位不引果。为思种成满业引之。故无失矣。
　　第四明转成无满者问曰。古迹云。由此菩萨入初地已舍有漏戒受无漏戒（云云）宗学者以此名转成无漏。其义云何答曰。就此学者各存一义。有义曰。菩萨入道时。有漏种上无表如本。又无漏种上生无表运运增长。故云舍有漏戒受无漏戒也。非谓以师僧缘更受。
　　问曰。入见道时初得无表十支欤。又有漏种上倍倍分欤。若云十支者。依何受缘始生无表耶。若云有漏倍倍分生无漏种上者。有漏种子尚有增长。何新无漏种上前倍倍分生耶。不许移故答曰。自本依无漏思种增明缘无漏种上生有漏倍倍分立义上者。何如是难耶。
　　又问。既云舍有漏戒受无漏戒。何尚有漏种上无表增长耶。云舍戒故答曰。自本言舍有二义欤。一云。一向永弃舍。譬如云衣服既破舍之。二云。取胜弃劣舍。譬如储新衣服故衣服舍之。今舍言当后义也。有义云。菩萨入见道时。有漏种子上无表全转移无漏种子上。故云舍有漏戒受无漏戒。虽无表体漏无漏无别。望种子尔云也。然有漏种上法皆逼迫系缚。无漏种上法返之。故有小异耳。譬如树叶春青秋黄其体全同。初发心发得无表直至佛果。因果大异其体全同。唯戒无表也。章曰。别受戒至佛果转成圆满无漏之法。则是法义（云云）。
　　前义难曰。由何舍缘舍有漏无表耶答曰。如是难者。入见道时依何受缘始生无表耶。
　　又问。全转有漏者成无漏者。入见道时无表支分云何答曰。假令加行后念一万支见道初念来二万支可增长也。
　　又问。何异余法如是。此戒法初发心法直至佛果哉答曰。如是难者。何异余法有长能哉。此恐未辨戒法建立如是难欤。梵网经曰。众生受佛戒则入诸佛位。青丘释云。佛位有二。一发心满位。二行果满位。今入初故初发之愿无不周圆。与佛无异言同大觉。如契经云发心毕竟二无别故（已上）如是文云何隔意。初发心愿全期佛果故。此防非能三贤十圣之间渐渐转劣附胜。有何失哉。
　　又问。殊余法言增长条此亦不审。不律仪处中俱增长。望不要期布施等可云至佛果哉答曰。不尔。不律仪等皆命终舍。云何相例。
　　又问。舍有漏戒受无漏戒。言望种子尔云事。无穷会释也答曰。汝受舍之言亦以胸忆料简欤。
　　问曰。此二义中何正答曰。宗大义各有其谓。何辄定之。虽然若依相传以后义可为所存之实义。于无漏有转灭转齐二义。其内以转齐为正义。例彼思此后义颇有眉目。
　　问曰。转成时分云何答曰。一义云。决择抄意通别二受俱至佛果。转成无漏得章文（依地有无中其义见）故知至佛果转成无漏。若尔古迹言入初地已转成无漏者。答曰。古迹出分得义故无违。一义云。不用决择抄。章出转成圆满分不云初得。若依初得则以古迹为定。古迹出通受。别受例同可得意者也。一义云。决择抄由别受以释。通受未分明。古迹依通受以释。别受不分明。故知通受入见道时转。别受至佛果转
　　问曰。以何不同答曰。虽通别共菩提心上所作。通别相望通胜别劣。故劣至佛果。胜见道转
　　又问。何故俱大乘戒。通胜别劣答曰。通受三业通防故。唯局大乘故。别受返上故优劣不同（乃至三义。学者各有其谓。更寻）。
　　问曰。上来具明无表倍倍增长。乃至见道转成无漏。未知倍倍增长样何答曰。就此有异义。一义云。初念十支。第二念二十支。第三念三十支。第四念四十支。一义云。初念十支。第二念二十支。第三念四十支。第四念八十支。如是名倍倍增长。伦记释不律仪云。次念增成二十。第三念增至四十乃至无边（已上）不律仪如是。律仪岂劣彼。故知第三念四十支。第四念八十支。又鹿岛大明神御托宣以后义为正。故取后义可为所存之实义。
　　问曰。戒如是甚深无碍。如是妙戒受持之安心云何答曰。安心者则住无相智。以生法二空亡三轮相无增能持不拨无犯。离空有二边。离有空中间以不护圆满净戒波罗蜜。如是安心方名持戒。若著有相持之。如澄照大师解释。持戒返成凡福行。如元晓大师所释。净戒更得犯戒名。若有问者将以此义可答。具如诸师所释。恐繁不记。新发意菩萨方住此心持菩萨戒。
　　第二门破诸宗末学邪见问曰。世有真言末学。难破曰。四个大乘是三妄未除事理未圆。我宗不尔。三妄永断事理俱密。故持显戒甚非佛意。三世诸佛心修密教速成等正觉。故须弃显戒。如是邪道遮眼前。云何破之答曰。戒是浅法。何大日经苏悉地经。并一行阿阇梨疏。大师御遗诫殷勤持戒。此文云何消。今具引之。大日经云。若佛子信心。生种姓清净。恭敬于三宝。深慧以严身。堪忍无懈怠。尸罗净无缺。忍辱不悭吝。勇健坚行愿。如是应摄取。余则无所观（是一）苏悉地经（阿阇梨相品）曰。我今当说阿阇梨相。一切真言由是得故。其相谓（乃至）恒依法住不行非法。其大慈悲怜愍众生（乃至）深信大乘。设犯小罪犹嫌大怖。身口意业善须调柔（是二）圣不动经云。整其三业不造众罪。亦不亲近诸余恶人。作护摩事速得悉地（是三）尊胜陀罗尼经云。当先洗沐着新净衣。白月圆满十五日时。持斋诵此陀罗尼满其千遍。短命众生还得增寿。永离病苦。一切障悉皆消灭（是四）底哩三昧耶经曰。若修行者。菜食长斋诵满一万遍已（乃至）一切事法皆得成就（是五）大轨文云。常大乘法住。于菩萨戒恭敬阿阇梨。以戒常严身。弟子具此相。方可为传授（是六）大日经疏云。若真言行人不晓如是净戒。则口诵真言身持密印心住本尊三昧。具修次第仪式供养诸佛（乃至）云何得名菩提萨埵耶。故经次云。是故族姓子。以受身语意戒得名菩萨（是七）又曰。汝善住戒者。如护自身命。护戒亦如是。应至诚恭敬。稽首圣尊足。所作随教行。勿生疑虑心（是八）苏悉地经疏曰。由破五戒三障发起也（是九）大日经供养法疏（零妙寺不可思议撰）曰。净命者小欲知足之行相。胡语头陀。具有十六。经论隐显。故说十二十六。衣四食六处六（是十。私曰。有细释十丁余）又曰。所谓供养有三。一者外供养。谓香花饮食及燃灯庄严道场等也。二者行供养。谓如说奉行及礼拜持戒等也。三理供养。谓心住体无外攀缘也（是十一）又本师御遗诫云。语诸弟子等。凡出家修道。本期佛果（乃至）发心远涉非足不能。趣向佛道非戒宁到。必须显密二教坚固受持清净戒莫犯。所谓显戒者。三归五戒及声闻菩萨等戒。四众各有本戒。密戒者。所谓三昧耶戒（乃至）如是诸戒十善为本。所谓十善者。身三语四意三也（乃至）如是诸戒不具足慧眼暗冥。知此意如护眼命。宁弃身命此戒莫犯。若故犯者非佛弟子。非金刚子。非莲华子。非菩萨子。非声闻子。非我弟子。我亦非彼师。与彼泥团折木何异（乃至）若随我诫。则是随顺三世诸佛诫。是则佛说不是我说（乃至）奉行此戒精修本尊三昧地。速超三妄执证三菩提（乃至）违我教则违诸佛教。是名一阐提。长流苦海何时得脱。我亦永不共住语（是十二）明文如是。何为饰己非任舌谤法。则如御遗诫一阐提。长无出期。可畏可畏。悲哉夫。
　　问曰。以戒不为闲务。但自持三昧耶戒上。何持显教诸戒盖此谓也（云云）答曰。若实持三昧耶戒。不融三业非无谤显戒。谅如所责。但身行十恶。口言持三昧耶戒。如是之人岂名佛子。如御遗诫则是泥团折木（云云）言行相违。诚是佛法罗刹（是纵答）又纵持三昧耶戒。必可持显戒。以何然知。大轨文云。以戒严身弟子方可为传授（略抄。具如上引）。
    既传授已前简受者机。言此戒严身。则知显戒当为真言机（是一）又大日经云。尸罗净无缺。当应摄取（略抄。亦如上引。）当知摄取已前简受者机。言尸罗净无缺。则是持显戒为真言机（是二）又大师御遗诫云。必须显密二教坚固受持清净戒莫犯（云云）必须二教之言岂只密教。则知必须具两戒。若唯密戒。必须之言云何可得意（是三）又曰。如是诸戒不具足慧眼暗冥（云云）夫明言诸戒不具慧眼暗冥。若但密戒。何言如是诸戒。故知具两戒当金刚佛子（是四）如是诸文甚以繁多。且引少分以为指南。后进更寻（是夺答）。
　　第二除净土宗恶见者问曰。世有不学愚痴净土宗者。若人恣造众罪。口诵名号诸恶悉除尽。故作罪都无过失。若怖罪过名疑本愿。若疑本愿则不得往生。故不可持戒。持戒是往生障。疑本愿故。观经下品是明证也（云云）此义云何答曰。是则谤法阐提。必堕无间罪人。何及返答。且引所依经释当除恶邪。先观经三福业中第一福业说慈心不杀修十善业（是一）第二福业云受持三归具足众戒不犯威仪（是二）又上品上生。云慈心不杀具诸戒行（是三）又大经说上品。云舍家弃欲而作沙门（是四）又观经中品上生。云若有众生受持五戒持八戒斋行诸戒不造五逆无众过患（是五）又中品中生中。说言若有众生一日一夜受持八戒斋。若一日一夜持沙弥戒。若一日一夜持具足戒威仪无缺（是六）经文出机品品。如是出机竟具说来迎仪式。委如经文。繁故略之。又善导和尚御遗诫曰。吾持诸禁戒不犯一一戒。三衣如身皮。钵瓶如两目。三十年不眠。专念阿弥陀每日十万遍。弥陀经十卷。决定顺次生极乐上品上生。未来世比丘不持戒念佛。舍戒往生则难得。譬如有小船。乘于大重石。浮大浪波海。向大恶风去。虽有愿力船。破戒大重石。生死大海波。着岸万之一。守禁戒念佛。譬如一大船。乘轻小沙石。无浪海顺风。安隐到彼岸。持戒念佛尔。我生涯所作。则亦复如是（私曰。以此文证上戒非往生障。破戒反往生障）言五逆十恶得往生极乐。虽有五逆等无量无数罪。若寻常之时忏悔先恶业。若临命终时自今后不作。如是能忏悔。念佛乘愿力。必得生西方极乐世界中。即念亦所作。即作亦即念。无至忏悔心。万之万不生（乃至）吾弟及孙弟。及末代弟子。能守此遗诫。如两眼乎命（私曰。以此文会上下三品证文）般舟赞曰。欲到弥陀安养国。念佛戒行必须回。戒行专精诸佛赞。临终花座自来迎（是八）又曰。上品上生凡夫等。持戒念佛诵经专。一切时中常勇猛。临终圣众自来迎（是九）又曰。上品中生凡夫等。读诵念佛专持戒。一日七日俱回向。临终圣众皆来现（是十）又曰。中品上生凡夫等。遍学声闻缘觉行。戒定慈悲常勇猛。一心回愿生安乐（是十一）又曰。中品中生凡夫等。一日一夜持众戒。回此戒福善根力。直到弥陀安养国（是十二）又观念法门引般舟三昧经云。佛告跋陀和。持是行法。便得三昧。现在诸佛悉在前立。其有比丘比丘尼优婆塞优婆夷。如法行持戒完具。独一处止念西方阿弥陀佛（是十三）又曰。自行者欲生净土。唯须持戒念佛诵弥陀经（是十四）又往生要集云。观佛三昧云。此念佛三昧。若成就者有五因缘。一持戒不犯（乃至）以此功德念佛力故。疾疾得见无量诸佛（是十五）又云。同经云。以净戒故见佛像面如真金镜了了分明（是十六）又云。大论云。佛如医王。法如良药。僧如瞻病人。戒如服药禁忌（已上）故知设服法药。不持禁戒无由除愈烦恼病患（是十七）又引般舟经云。不得破戒大如毛发（是十八）又云问。念佛自灭罪。何必坚持戒。
    答曰。一心念诚如所责。然尽日念佛。闲检其实。净心是一两。其余皆浊乱。野鹿难系。家狗自驯。何况自恣心其恶几许乎。是故要当精进持净戒犹如护明珠。后悔何及。善思之（是十九）又散善义曰（中品上生）一明宝华寻发。此由戒行精强故也（是二十）又续高僧传曰。善导持戒纤毫不犯（是二十一）又广忏悔文具十恶永断相续。繁故略之。如是说文散在经释。当以此文以惊邪情。戒是往生障以前诸文云何消之。如诸文无戒翻往生障见。为免己非勿谤正法。如四十八愿除诽谤正法之罪人。如中上中中。临终化佛赞受持禁戒之善人。经释俱分明。邪情宜舍矣。
　　又难曰。戒是小法。故不学之。以何知然。和尚序分义释大王八戒言戒是小缘。以中三品定遇小凡夫。戒是大乘。此文云何答曰。汝以和尚释为指南方设问难。我亦如是。以善导释为证文则摧邪林。先大王八戒是小乘之戒。以何知然。经大王证果言增进阿那含。知是受者小乘（是一证）亦目连阿难说授八戒。则知能授亦是小乘（是二证）能所俱小乘。受戒宁大。亦经言日日如是。则知二乘共戒。通受岂如是乎（是三证）以上来三文证。小乘戒明。故言戒是小缘。次遇小释文此亦非证。和尚释上三品言遇大凡夫。而彼下般舟赞释曰。持戒念佛诵经专（上品上生）读诵念佛专持戒（上品中生）深信因果莫生非（上品下生）又大经说上三品言舍家弃欲而作沙门。戒法一切小乘何指上三品言遇大（是一难）又以遇小得戒是小法。定及慈悲亦小乘。中品上生中有戒定慈悲故。若一切定慈悲小乘。大乘中无定学慈悲。若言定慈悲通大小二。戒亦尔也。何戒定小法余通大小（是二难）又一切戒法小乘。如御遗诫可言劝小法。如和尚行言学小人。和尚若小乘汝亦小乘（是三难）又上品上生下释曰。言诸具行者。若约人天三乘之器即名小戒。若约大心大行之人则名菩萨（已上）故知戒同戒依心有大小。法同法依机分大小。若一切戒小乘此文云何消（是四难）又曰。然戒即能持五乘三佛之持（已上）则知依心通大小。若但局小此文云何消（是五难）如是道理文证谅以繁多。何依一处文当谤一代说。
　　又难曰。戒非小法而是世善。以何知然。往生十因云。一日一夜持八斋戒持沙弥戒。此等世善尚得往生（云云）戒法则世善此文将明答曰。此文无违。凡就戒有种种别。若期人天持五戒等是名世善。若愿三乘圣道持之诸戒则非世善（是一重）又虽愿三乘圣道。若有相受持之则名世善。若离执心则非世善（是二重）又虽离执心。大以人法二空亡三轮相。则二执俱亡故非世善。小唯以治人执法空未立。故戒罪二全是法执。故望大乘二执俱亡当名世善。例如别请。虽小教许之大乘不许。故以小乘望大乘。言别请是外道法。七佛无别请法（已上梵网经说文意）虽大小俱内教。权实相望以小为外。此亦如是。若离执者何出世善权实相望岂无别。又六度俱非世善。若离般若智前五波罗蜜皆名世福。大乘犹以如是。小乘岂非世善（是三重）今十因以戒言世善。则当第三义。以何知然。一日一夜持戒中品中生业因。和尚释彼言遇小凡夫。则知永观所释以小戒言世善。若一切戒世善何别言一日一夜。既在此言。故知中品中生。何用世俗言宽通一切。如南山大师就戒立三门。第一凡福行。第二凡罪行。第三行圣行（云云）有相之戒名凡福。无相之戒名行圣（具列三观略之）胜他名闻贪着利养号凡罪。故知世善言不通一切。又和尚三福业下云。第一福则是世俗善（乃至）第二福者此名戒善（云云）疏第一世善上立第二戒善。故知一切戒非世善。何由近代十因弃上古判文。十因解释用不依时。纵不用之亦无违失。况又无违何及疑问。须知通方莫事冰消矣。
　　第三遣天台宗非义者问曰。世有天台末学立义云。戒体是法性。法性永不失。故杀一切生其戒永不失。故名一得永不失戒。本业经云。菩萨戒有受法无舍法。有犯不失尽未来际（云云）经文如是。故遂不失。此义云何破答曰。此义大误。梵网义记（智者）曰。次论兴废者。初菩萨律仪。方便求受。其体则兴。若舍菩提愿增上心以犯。其体则废（已上彼文）废者失也。若戒永不失。义记释文云何消之。亦止观中犯五篇戒出破器譬。系故略之。如本业文少似证据。而彼经亦曰。十重有犯无悔得使重受（是一）又曰。一切菩萨凡圣戒。尽心为体。是故心尽戒亦尽。心无尽故戒亦无尽（是二）上来三文同一经文。宁有相违。至汝证文宗要（太贤）委释。今略引之。彼曰。小乘向大有应舍法。舍菩萨戒无应尔故。亦菩萨戒无无余犯。无有总尽故（已上）何执一处文方乱一代说（若依慈恩意。缠言不失则由中下不失。非遮上注也）缠舍戒余文言失戒。则依上缠舍戒非遮中下不失也。次以法性戒体为证。是亦非证。三轮已上谈随缘真如故。有为众相全是真理。离真无法。故言起是法性起。灭是法性灭者。有为众相是真理故无假生灭。戒亦应尔。彼若有生灭。无作何无生灭。故知天台得法性戒体。且随缘以谈。都不遮失戒。义记文明。不可致邪义。况亦法性戒体诸宗所不许。强立私义。不足可依用矣。
　　第四摧恶禅邪情者问曰。禅宗学者问难曰。律是小乘。亦是法缚。我宗不尔。顿悟大乘不修小乘之法。教外别傅不学文字之教。隋达磨大师血脉论曰。除此心外终无别佛可得（乃至）自心是佛。亦不得将佛礼佛。不得将心念佛。佛不诵经。佛不持戒。佛不犯戒。佛无持犯。亦不造善恶。若欲觅佛须见佛性。即是佛。若不见性念佛诵经持斋持戒亦无益处。诵经得聪明。持戒得生天。布施得福报。生佛终不得也（已上）故知持戒以生天为至极。终不得佛（云云）此问云何答曰。大小事如上具明之。且取要义以息邪论。先大乘以利他为先。若缺慈悲是名小乘。汝今自赞言大乘。须寻内心。修行若为他当名大乘。百丈禅师坐禅仪曰。夫学般若菩萨。先当起大悲心发弘誓愿。精修三昧誓度众生。不为一身独求解脱（已上）故知大小界畔以大悲为界畔。未知以戒分差别。戒若小乘汝亦小乘。上古禅师谁人不受戒。汝若有两眼开录见之。僧宝传第一曰。抚州曹山本霁禅师。年十九弃家入福州灵石山。六年乃剃发受具。阅世六十有二。坐三十有七。焚香安坐而化。又传第三曰。汝洲穴禅师。从开元寺智恭律师剃发受具。以宋开宝六年八月十五日跏趺而化。阅世七十有八。坐五十九夏。又传第七曰。本先禅师年二十五为沙弥。诣天台国清寺受满分戒。祥符元年八月十五日开一目。微视而寂。阅世六十有七。坐四十有二夏。又第八曰。洞山守初禅师。十六出家。诣经州舍利律师受具足戒。住洞山四十年。道遍天下。淳化元年秋七月无疾跏趺而化。阅世八十有二。坐六十有五夏。又第九曰。智觉禅师讳延寿余杭王氏子。年二十八弃家剃发自受具。衣不缯纩。食无重味。持头陀行。尝习定。以开宝八年十二月示疾。二十六日辰时焚香告众跏趺而化。阅世七十有二。坐四十有二夏（已上）如是诸文散在传文。且引少分以为引证。戒若小法。上古禅师皆是小乘。彼若小乘。汝亦小乘。师资相承故。彼若大乘。戒亦大乘。上古禅师皆别受戒犹以大乘。况当时律津通受大乘。于汝所修摄善之中少分。未知律仪摄生之二戒。何不知此旨妄自立破。大㝹譬颇存此日。次不立文字者。颂曰。达磨西来。不立文字。直指人心。见性成佛（已上）此文但为遮文字法师空让上境滞学教执心。都不遮教文。圆悟真要曰。思免无间业谨勿谤如来正法轮（是一证）又宗镜录（智觉）曰。设不因教发明。亦须凭教印可。若不然者皆成自然外道闇证禅师。直饶而坐知之。亦是多生闻经熏修。或乃诸佛本愿冥加。净名经云。诸佛威神之所建立（是二证）又曰。六祖乃至洪洲马祖大师。及南阳忠国师。鹅湖大义禅师。思空山本净禅师等。所有示徒皆引诚证。终不出自胸臆妄有指陈。是以历岁花真风不堕。以圣言为定量邪伪难移。用至教为指南依凭有据。强诵教外别传不立文字之宗门。犹以圣教为定量。爰知不立文字者为遮文字执着。都不遮教文。明文如是。谁人致疑问。次血脉论文此亦无违。自宗亦谈此义。则南山大师释（行事抄沙弥篇）执则障道是世善法。违则障道不免三途。又曰（业疏）如造世善生极有顶。娑婆三界更增苦谛。如烧金丸不可触也（已上）世善者则有相之善。得人天之报。故言世善。血脉论亦此义。何遮大乘无相三轮清净戒。则所依金刚经曰。须菩提白佛言。世尊。颇有众生得闻如是言说章句生实信不。佛告须菩提。莫作是说。如来灭后后五百岁。有持戒修福者。于此章句能生信心以此为实。当知是人不于一佛二佛三四五佛而种善根。已于无量千万佛所种诸善根。闻是章句乃至一念生净信者。第六祖慧能大师注曰。若复有人能持大乘无相戒。不妄取诸相。不造生死业。一切时中心常空寂。不被诸相所缚。则是无住心。于如来深法能信入。此人所有言说真实可信等（已上）达磨宁不见经。慧能岂违达磨。故知论遮有相戒。都以戒法不为闲。既言生天。则同南山大师生极有顶。如太贤以二空亡三轮相。以不护圆满净戒波罗蜜。如是安心名持戒。如元晓著有相执心持菩萨戒。虽言能持持返犯（云云）何稀待汝言方知此义。若依执心三学俱法缚。何独戒法。金刚经云。如筏喻者。法尚应舍何况非法（已上）三学运载行人至三佛果。故喻之如筏。执筏是渡海大用不离筏宁到彼岸。执定是渡苦要法不舍定岂非法缚。戒亦如是。执之法缚。空之非缚。则菩提心论云。诸佛慈悲从真起用救摄众生。应病与药施诸法门。随其烦恼对治迷津。祇达于彼岸法已应舍。无自性故（已上）如是诸文何只戒法。若论文遮一切戒。花严戒是无上菩提本。应当具足持净戒。涅槃说欲见佛性证大涅槃。必须深心修持净戒。如是诸文谁人不用。达磨是观音垂迹（有说传文殊）菩萨宁劣圆悟谤正法轮造无间业。定有所由。末学不知任舌谤法。定堕无间。可哀夫。
　　重难曰。戒法是三生怨。由现世持戒。后生种姓高贵恣行十恶。第三生当堕恶道。故三生怨也。譬如有人向天放箭势尽堕地。此戒亦尔。戒势尽当堕恶道（云云）此义云何答曰。此难非也。若持小乘戒。有相执心戒诚如所问。虽金是宝烧即损手。水谅柔软冰则失流。此戒亦尔。若住无相心持之何三生怨。若亦依执心三学俱三生怨。如郁头监呬定学翻成三生怨。何只戒乎。若持大乘戒。则菩萨心上法。是究竟圆满戒。乃至佛果金刚无间道运运增长至解脱道。但顺旧住成佛果圆满功德。况亦无相持之其德不可称计。何不明此旨拨一切戒。具如表无表章。恐繁不引。
　　重难曰。若住无想持之则地上深位所行。不我等涯分。故知未断惑我等所持诸戒不免法缚乎答曰。此难大误。若空让上境自初发意不学之。何时修之。若依究竟圆满佛则持戒。道登四果尚忘珠于衣里。位高十地犹隔月于罗谷。况缚地凡夫乎。况底下异生乎。若依分分。轻毛我等何不修之。则元晓大师持犯要记如上问竟答曰。若使彼行由未曾修难可行故今不修者。今不习故后亦不修。如是久久弥在其难。故今从初仰习其难。习行渐增转成其果。是谓新好发趣大意（已上）爰知依分持日。初发何无。经劝空观皆可为地上所行乎。彼若通凡此亦尔。如南山大师诫劝初学。于有相戒出烧金譬。如青丘法师制作义疏。于初发意劝究竟戒。若通凡众一切戒何法缚。如是邪义可畏可畏。
　　问曰。戒防身口。定治意地。三业中意地是根本也。若尔修定莫持戒（云云）此问云何。
    答曰。戒防身口何戒。若言通受。彼戒禁十业。何言别受。难防身口意在防心。则资持记（元照）曰。譬夫伐树必刑枝。岂种果无依。抑使根株渐朽。毗尼为教厥旨在玆。又南山处处释言。无不殄我方药（云云）何不思此旨妄致疑难。
　　问曰。戒元防非。若不作恶是则持戒。涅槃经若不作恶是名持戒文。此明证也。故修禅者自然持戒。何劳持戒。答曰。由不知戒宗旨此难来。别脱功能始自坛场受之终至佛果。运运增长刹那刹那十支倍倍。则古迹曰。运运增长乃至成佛。犹如河水日夜不停。运运迁流自至大海（已上）何弃如是胜功能。化暂时一旦作俱无作。况定戒得无表。伏十地惑得上界定。方始得无表。而与作俱起。作失无作俱失。何同别脱胜功能。发得犹以非他授。况全不发。校量可知问曰。不依戒得定慧否。答曰。不得也。戒定慧依因。万行发趣。则遗教曰。若无净戒诸善功德皆不得生。又表无表章曰。经中尸罗不清净三昧不现前。由此故知须持净戒。由持戒故无悔。无悔故心安。心安故得定。得定故起圣道。起圣道故依俱时思立定道。又曰。亦有初定不由戒者。如劫坏时最初一人所得禅定法尔始故（已上）既除此一人知自余一切依戒。
　　问。定依戒。外道亦得定。而彼无戒者答曰。依十善得定。彼不作恶故。

　　菩萨戒问答洞义抄

　　于时德治第三之历（戊申）清和之天於越州禅兴寺草毕。
　　就菩萨戒有重重料简。委细如右。定其谬多欤。可畏可畏。虽然所传无私。偏从他授。予侍南都律津。传如是奥旨。远过方路将弘北国。爰讲论日浅。思之难悟。传受年隔。忆之易忘。故梗概以托纸上。探优长以染笔端毕。庶流通永代资菩萨行矣。

　　南都西大寺末学勤策如空谨记（生年四五）
