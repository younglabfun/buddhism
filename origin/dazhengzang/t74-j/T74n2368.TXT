　　No.2368

　　No. 2368
　　诸家教相同异集（一名甘露集）

　　智证大师
　　
    教相者。盖是出火宅之高门。开秘藏之妙术也。教者。圣人被下言。相者。以分别为义也。理有朱紫。教能诠之。物有缁素教能化。诠辨之功莫过教相者矣。夫以判立教相兴金口。若三照五味之文两字八教之说。是则判权实之格言。分浅深之明镜也。良以圣意甚深。难寻难测。玄中又玄。妙中又妙。是以英贤间生弘敷大教。睿圣权出阐扬妙法。遂使三圣三时各擅其美。五教七阶普畅其妙。教门观门荡凝滞于春风。浅分深分显妙理于秋月。古德判教诚宜可然者也。不备千日奚得一冥。非寻诸家宁知冥味者哉。故今略举数家以为龟镜
　　后代行者知甘露之门在兹（云云）。尔今明教相略为二门。先明诸家所立教相不同。次明研详。第一明诸家教相者。然秘藏将立教相者总有二十五家。今且略举十家以为规矩。余则准知之
　　第一隋朝嘉祥寺吉藏法师立三法轮二藏。三法轮者。一根本法轮。华严是也。二枝末法轮。阿含等是也。三摄末归本法轮。法华经是也。言二藏者。一声闻藏。接诸小乘经。二菩萨藏。通诸大乘也（云云）具如彼法华玄论等也
　　第二唐朝新罗国元晓法师立四教。一三乘别教。如四谛教。二三乘通教。如般若深密等。三一乘分教。如璎珞梵网经等。四一乘满教。谓华严经也（云云）具如华严抄也
　　第三大周法藏法师立五教。一渐教。谓诸部小乘经并小乘论。二大乘始教。谓解深密等经瑜伽唯识等论。三大乘终教。谓般若经起信论。宝性论等。四大乘顿教。谓诸大乘经中所用顿悟法门是也。五大乘圆教。就中有二。一别教。二圆教也。东大律师云。别教摄华严本会
　　圆教摄华严末会并法华也（云云）具如彼法师华严疏并法藏法师五教章也
　　第四法藏师入室惠苑法师自立四教。一迷真异执教。谓外道邪教。二者一分末教。谓诸部小乘教。三者一分满教。谓诸部大乘教。四真满教。谓华严经也（云云）具如彼新华严疏也
　　第五大唐遍学三藏立三时教。一人空法有教。谓阿含等。二人法皆空教。谓般若经等。三非空非有教。谓解深密经。法华金光明等经也。具如彼慈恩法苑林章并沼法师最胜
　　第六大周七宝。此近立五时教。就中三时同前。第四一乘。谓法华经。第五佛性教。谓涅槃也。具如彼涅槃疏并一乘究竟论也
　　第七庐山隐士刘虬立七阶五时教。彼注无量义序云。根异教殊其阶成七。先为波利等说五戒。所谓人天善根一也。次为狗邻等转四谛。所谓声闻乘二也。次为中根演十二因缘。所谓缘觉乘三也。次为上根举六波罗蜜。所谓授八大乘四也。众教宜融群类须通。次观无量义经既讲得道差别后云未显真实。便易成实之机用开一极之由序五也。故法华摄。唱显一除三。顺彼求实之去此施权之名六也。虽权开而实现犹掩常住之正体。在双而临庠乃畅我净之玄旨七也。过此以往法门虽多撮其大归。数等尽于此。亦由众声不出八音也。表百氏并在六家内也（云云）

　　第八大日本国上宫太子立五时教（与光宅所立五时教似同）。一小乘教。二般若教。三维摩教。四法华教。五涅槃教（具如彼御制法华义疏也）
    第九隋朝天台智者大师立五时八教。言五时者。约此有二。一云法五时。二云喻五时。初法五时者。一华严。二阿含。三方等。四般若。五法华涅槃也。次喻五时者。就中亦二。一云。法华信解品明五时喻。一追唤不来时。二诱喻还来时。三出入无难时。四令知家业时。五付与家业时（此中初二时在追诱喻中。后三时在领付财中也）。二云。涅槃圣行品明五味喻。一乳味。二酪味。三生苏味。四熟苏味。五醍醐味也。言八教者。一顿教。二渐教。三不定教。四秘密教。五小乘三藏教。六大乘通教。七大乘别教。八大乘圆教也。问。五时八教何同异
　　五时约竖明诸之次第。藏等四教约横判机理之浅深。顿等四教并该横竖也。五时就部得名。藏等四教就教得名。顿等四教并通部教也。又五时明化辰。顿等四教明化仪。藏等四教明化法也。问。横竖意云何。答。言横竖者云何。初出世最初说华严。次说阿含。次方等。次般若。最后说法华涅槃。喻如从牛出乳。从乳出酪。从酪出生苏。从生苏出熟苏。从熟苏出醍醐。又如日初出先照高山。次照幽谷。次照平地。是为竖义也。如云华严双说别圆。阿含但说三藏。方等具说四教。般若带说通别圆。法华唯说圆教。涅槃说同见佛性之四教。是为横义也。问。部教意云何。答。言部教者。如云五味束为三部。如乳味华严为顿部中间三味为渐部。醍醐味法华涅槃为非顿非渐部亦称开权显实部。是为部类。一家云法华居四味之上秀八教之表意在斯也。又经唯此一事实。余二则非真。即是前二部为二。后二部为一也（云云）。如云三教为渐教后圆教为顿教。亦云藏通为渐教引为亦渐亦顿。是为教法也。问。化辰者其意何。答。法王启运之日。大众嘉会之辰。是为化辰也。化仪如药方。化法似药味。意可知也。问。指何部经而为不定秘密两教。答。此之两教别无部帙阶降。但散在前顿渐两部中。宁于彼顿渐二教而建立之耳。具见教相章四教八教大意并五时次等图等也

　　第十近代睿山先入唐请益内供奉赠法印大和尚位慈觉大师。依龙猛释论立二种教。一显示教。总摄一切显教法门。二秘密教。总摄一切秘密真言教法。又真言教别名一大圆教也。具见金刚顶大教王经疏也。上来略明诸家教相不同竟
　　第二明研详者亦有两门。一总判同异。二别明研详今初总判同异者。若嘉祥三法轮。慈恩三时。上宫五时。刘虬七阶五时。亦大异小同也。若慈觉大师二教全异诸家也。上来总判竟也。第二别明研详者。具出广记也。上来略以两门明诸家所立教相不同竟也
　　问。何故必须教相。答。如人家以门为先。若得其门逆顺俱当。若失其户进退并迷。佛家亦尔。以教门自行化他。同入甘露城。同服甘露味。如经以佛教门出三界苦得涅槃乐。又云开方便门示真实相。然则一切众生莫不由此教门而出火宅。三世诸佛亦得以此教门而入秘藏。是故必须明教相也
　　问。常途所云我大日本国总有八宗。其八宗者何。答。南京有六宗。上都有二宗。是为八宗也。南京六宗者。一华严宗。二律宗。三法相宗。四三论宗。五成实宗。六俱舍宗也。上都二宗者。一天台宗。二真言宗
　　问。此之八宗并其高祖是为谁耶。答。华严宗元晓法藏两大德为其高祖也。律宗有两家。一众家。二妙家。今此间律宗恐以钞家为高祖耳。三论宗往家以罗什吉藏法师而为高祖也。唯识法相宗以慈恩三藏汉道法师而为高祖也。成实宗摄入于三论家。俱舍宗摄法相宗也。天台宗以南岳天台两大师而为高祖也
　　问。诸家高祖稍有可寻矣。然此诸宗以何经论而为所依。答。华严宗以华严经起信论等而为所依。法相宗以解深密经瑜伽唯识论等而为所依。三论宗以般若经中观论十二门论百论等而为所依。律宗恐以大小二乘戒本并诸律法门而为所依耳。
　　天台宗以法华涅槃大品经智度论等而为所依也
　　问。此八宗机是小乘耶。答。成实俱舍两宗并为小乘。律宗恐大小通用之耳。其余五宗皆是大乘也
　　问。此之八宗何时何人而将来耶。答。可寻古记也
　　问。相传之佛弟子徒党虽多不出三类。谓禅师律师法师是也。今诸宗中以何教为禅师耶。答。自以禅门宗天台宗真言宗等为禅师也。自以律宗为律师也。
　　自尔诸宗皆为法师也（云云）。然此三类师见昉法师十轮经疏者也
　　问。彼禅门宗为何宗。答。自有宗非八宗抄也
　　问。其宗教相何。答。未见立教相旨。唯以金刚般若维摩经而为所依。以即心是佛而为宗。以心无所著而为菩提。法云而为义。始自佛世衣钵授决师资相承更无异途。具出传记者也
　　问。此宗谁将来耶答。山上先云。入唐求法大师等亲承此道而归朝也。唯有国禅院大唐义宗和上。自宗人也。彼入室弟子源谞禅师面受得之也
　　问。彼上宫之义今谁依学之。答。今天台宗正依学之。所以尔者。彼圣德太子即我南岳大师后身也。为弘宣降生不世。为利苍生敷扬扶桑。自制三经疏八卷法华疏四卷维摩疏三卷胜鬘经疏一卷。其所立义全同天台。明知师资之隔生不改相承之义。殊地无易也
　　问。寻常所云三论五性两宗并立三车。天台华严开立四车。其同异云何。答。彼两宗三车是大同少异。此二宗四车亦大同少异也”
　　问。凡彼三论五性两家倾角所诤。其有几何。答。有人云。四种戒十四种也（云云）
　　问。诸法宝比丘义。今谁依用之。答。今论师急依用之
　　问。彼真言宗立三车耶。立四车耶。答。立四车。故大惠禅师大日经义释中。引彼华严经四乘之文判之。又彼义释中往往耳有三权一实文也
　　问。古人皆传云。彼华严师盗此天台大白牛车而已有。不审答。此事有。实见彼金钟寺唐院惠云律师所制法华四车义中者也。若欲知之。诣往而寻之耳
　　问。有一云。一行阿阇梨是天台。彼此事云何。答。相传云。章安大师弟子道素律师。道素律师弟子弘并律师。弘并律师弟子一行阿阇梨也。而窃学真言曰。有同名一行阿阇梨。此即我祖非彼天台一行禅师者也。犹大慢语也
　　问。古人亦传云。大唐鉴真和尚自持天台法文而来朝也。事实欤。答。实是也
　　问。彼大和上是律师祖师。而何以他家法文来。答。此事不然。何者。彼大和上是即天台之后。是故自持两宗法文而来朝也。若具欲验知彼和上行仪者。应被寻大和上东征传并招提寺记文等也
　　问。昔闻有人云。初其三论师自新旧两家各立三时教。今其两家为是谁耶。答。旧即嘉祥。是所立三时教。已上明也。新则中天竺大那兰陀寺智光论师是也。其所立三时教者。一心境俱有教。谓诸小乘教也。二境空心有教。谓法相大乘唯识道理也。三心境俱空教。谓缘生即空平等一味也。此三教次第。如智光论师般若灯论中。具取苏苦那摩诃经论。诸此云大乘妙智。此昔所未闻也。见法藏法师记。云疏第一卷也
　　问。古人亦云。嘉祥受法天台即为师资。身*妙化已护神。今此事实尔欤。答。实尔。
　　此事具出国清寺百录并近僧都沙弥威仪经疏及妙乐法华记等
　　问。常途所云天台真言三论等宗。皆以龙树等菩萨为其高祖也。法相宗以弥勒菩萨而为高祖也。而今何故文云天台宗以南岳天台两大师而为高祖等耶。答。若远取者实如所问。今且近限取之。不得以致疑执之
　　问。何故近限知取耶。答。只是为欲令瞳朦近判其宗故。都无他意也
　　问。常途所云彼南岳天台两大师为灵山听众。今此事实尔欤。实尔也。此事具见依凭天台集也
　　诸家教相同异略集





