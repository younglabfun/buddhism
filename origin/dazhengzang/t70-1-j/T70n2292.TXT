No.2292
金刚顶发菩提心论私抄卷第一

　　　　
          
          
          

    聊依随分见闻以抄此记矣。就中准的于安公之菩提心义意。兼指南于显蜜经论疏释文也。嗟以愚鲁器辄述秘论之奥旨。以多其惮哉。但不为后学之轨则。唯令莫一身妄失故也。抑此中所载文以多秘蜜之旨也。若未学大法人辄不可披览也。所以有越三昧耶罪也。问。金刚顶瑜伽中发阿耨多罗三藐三菩提心论者。意如何。答。此论题有二也。一者名金刚顶瑜伽中发阿耨多罗三菩提心论。二者名瑜伽总持教门说菩提心观行修持之义也。就初号有通别二名也。初金刚顶瑜伽者。通号也。所依之本经名也。所谓十万颂大本金刚顶经是也。发阿耨多罗三藐三菩提心论者。是论之别号也。于彼契经中拔取其纲要之义。而撰择此论教故。云金刚顶瑜伽中发阿耨多罗三藐三菩提心论矣。问。金刚顶瑜伽中者。意如何。答。先释金刚名者。如大日经义释云。金刚喻实相智。过一切语言心行。适无所依。不示悟法。无初中后。不尽不坏。离诸过罪。不可变易。不可破毁。故名金刚。如世间金刚宝有三事最胜。一者不可坏故。二者宝中之上故。三者战具中胜故（文）金刚顶经略开题云。言金刚顶者。且有三种。人法喻。喻者帝释有金刚宝。其色白黄赤青绀（文）又金刚顶经疏第一云。言金刚者。是坚固利用二义。即喻名也。坚固以譬实相不思议秘蜜之理常存不坏也。利用以喻如来智用摧破惑障显证极理。又极理从本具坚固以譬实相不思议秘蜜之理常存不坏也。又极理从本具摧破用故云利用义。智用自体无有灭坏故为坚固义。又世间金刚有三种义。一不可坏。二宝中之宝。三战具中胜。即显极理具三种义也。故云阿阇梨云。金刚者坚固义。以表一切如来法身坚固无坏无生无灭无始无终坚固常存不坏也。宝中之宝者。是显实相中道具恒沙万德也。战具中胜者。即表第一义空一切烦恼无敌对者。此三即是阿字三义。此等三法非佛所作。及以非人天所作。法然道理无始无终无生无灭。故云金刚。故毗卢遮那经云。此真言相非一切诸佛所作。不令他作。亦不随喜。何以故。以是诸法法尔如是故。若诸如来出现若诸如来不出现。诸法法尔如是住。诸真言真言法尔。若入此门者亦复如是。一切三惑等不能坏。一切邪魔等不敢坏乱。住法本际法然道故。如此一阿字余字亦然。故云金刚也。又金刚有五种。一者青色金刚。能除一切灾障。二者黄色金刚。能升空身轻。三者赤色金刚。能得出火。四者白色金刚。能得出水。亦能澄水。五碧色金刚。能消诸毒。如是金刚各具二义咸备功能以譬如来五智利碎坏烦恼满有情愿。或云七种金刚。五如前列。更加绿色及以紫色以为七种。今谓金刚何过五色。但今青碧双彼亦为五耳。释论明以金刚安龟甲上。以白羊角打之。金刚碎成微尘。若金刚譬如来智者。佛智岂不坏耶。然涅槃经云。夫喻不可全取。或取少分或取多分。令且取世间金刚少分相似以喻出世常住金刚耳。又如金刚不可坏此经亦尔。不为外道邪魔之所俎坏。一切法中极实法故如金刚宝中之宝。此经亦尔。诸经中最为第一。三世如来髻中宝故。如金刚战具中胜。此经亦尔。诸教中而为殊胜。若学此教不历劫数破烦恼贼早成佛故（文）次顶者。同疏云。金刚顶者。如人之身顶最为胜。此教于一切大乘教中最为尊上故。云金刚顶也。又金刚顶者。不是喻名。一切众生心界从本具足金刚坚固最胜最尊义。则于理体诸法兴起故。法华云。是法住法位。今正显说此秘蜜理故云金刚顶也（文）大师金刚顶经开题云。复次金刚者具显秘二义。显义者。金刚者。是世间所有坚宝名以喻如实智。金刚宝具多功德。此宝埋地不朽入火不销。贫人难见。得者富贵。战具中最胜。常恒坚固。如是如来实智具多功德。久埋无明烦恼地中不曾朽烂。入无间真恚火不消不融。下劣凡夫亿劫难见。若能得证为三界王。栉坚智杵摧坏四魔。常住不变自在安乐。复次金刚名约显乘有一百差别。五十位各有能入智所入定故。约秘蜜乘竖位有一百金刚义。又一一地位具能入所入故。约横义有一百别。五十位人各具能入所入故。复有一千金刚。一一地分十地故。复有微尘数不可说不可说金刚差别。虽有如是不可说金刚。然除浅就深摄枝归本有三十七金刚。就此三十七又分能入金刚智所入金刚定能证金刚人。总有一百二十金刚名。是三十七金刚金刚智慧之顶。金刚三摩地之尊。金刚人之王。此经能说如是三十七尊三十七王三昧。故名金刚顶。顶者头顶表佛行之无上。此三十七智三十七定。且约一曼荼罗上首名之。约三重曼荼罗眷属。有一千五十七尊。此各各具定惠及人。都有三千一百七十一尊人及定惠。悉皆余法所尊所宗。故共得尊名。若约一一曼荼罗。各具四种曼荼四智印。有无量无边金刚差别。何况十八会各具四种三十七乎。帝网非喻尘墨难记。自非如来智慧萨埵定力谁敢究尽（文）次瑜伽者此方云相应也。如义释云。瑜伽译为相应。若以女声呼之则曰瑜祇。所谓相应者即是观行应理之行人（文）私云。此文约人释瑜伽义也。若约法释瑜伽义。所观法与能观智相应冥会义是也。瑜伽者凡通显蜜两种教行法也。显教之瑜伽者。如瑜伽师地论也。今此中瑜伽者。是三蜜行相应之三摩地菩提心行法。是名为瑜伽也。故如此论下文云。三意蜜者。如住瑜伽相应白净月圆满观。菩提心也者。此义意也。以示说此三蜜瑜伽行法之教法。即名金刚顶瑜伽教也。次中者。是于此瑜伽教中。殊抽要义而撰择此发菩提心论也。其中者。是内也。又里也。次发阿耨多罗三藐三菩提者。是所发菩提心之梵名是也。此方翻言无上正等正觉也。此文中总含藏胜义菩提心行愿菩提心三摩地菩提心之三种菩提心义也。但约显教明其菩提心义之具意。是如法华基法师疏二云。阿云无。耨多罗云上。三云正。藐云等。又三云正。菩提云觉。即是无上正等正觉。此即有四觉。一无上觉是总也。即显菩提清净法界。二正觉。简外道邪觉故。三等觉。简二乘但了生空偏觉故。四又正觉。简菩萨因觉未满果位非正觉故。此显菩提道即四智品。下一觉字贯通上四。由具下三一切莫过超过等喻真理所觉。名无上觉（文）问。此文意何。答。准疏主意释之者。文一无上觉至法界者。明第一所觉菩提名为无上义也。如涅槃经云。此真如法界名为第一义空菩提是也。文二正觉至邪觉故者。从下第二约能觉义明正觉义也。此中以佛了法正理觉。而简别外道邪曲妄觉过也。文三等觉至偏觉故者。此中以佛之周遍觉。而简别二乘单了生空之偏觉失也。文又正觉至非正觉故者。以佛果圆满觉而简别等觉已还菩萨未圆分觉之劣义也。文显菩提道即四智品者。成能证智与所证真理都合为无上正等觉义也。四智者一大圆镜智。二平等正智。三妙观察智。四成所作智也。文下一觉至通上四者。是于此上所云四重义之中。以最末后菩提之字。而贯通上四重义。故成立彼四重觉义也。谓此四重义皆悉所以显示成觉义者。是待最下句之菩提字故云也。理实者可言。每四重之名义可安菩提之言也。而今略去其各各菩提字。而总于其四重次第之末后安此一菩提字也。文由具下三一切莫过超过等者。是从下一一。明于上所除简三重之随分邪曲粗劣觉智者。而是都于佛果无是上三失。中初是且明外道邪觉过者。是无佛果义也。文超者。是明佛智超越二乘人单了生空理之偏劣之少分觉咎义也。文过者。是明佛智出过等以还诸菩萨未圆满之分觉之劣智之德也。文等喻真理所觉名无上觉者。结成真觉之正体智与所觉之真理都合为无上菩提义也。此中等喻真理者。宝钥云。无分正智等真常函者。此义意境智冥合义也。上第一无上义又贯通下四智菩提故。即四智菩提又名为无上菩提也。今谓。若准之意释此论意者。以第九识于栗驮耶净心处之质多大菩提心普贤满月五相成身。及无相观胜义菩提心。并四弘六度等行愿菩提心。名无上正觉也。若且唯以此论所说三摩地菩提心。配释无上正等正觉者。论下文云。云何能证无上菩提。当知。法尔应住普贤大菩提心者。第一无上觉义也。亦下文云。亦名净法界者。即是法界体性智也。是即无上菩提总体也。论下文云。亦名无觉了者。简外道邪觉。及二乘但了生空观之偏觉。及菩萨未满果位随分觉也所以者何。佛内所证法故。不余有情所知境界故也。以亦名无觉了文。如次简邪觉偏觉等觉三种觉也。故论下文云。一切义成就菩萨初坐金刚座取证无上道。遂蒙诸佛授此心地。然能证（云云）此即等觉萨埵依未知此教故。遂待佛教化力也。然则五智即一菩提心之甚深功德。名为无上正等正觉也。次心者。是第六意识能求心也。或亦所求心第九识心也。如菩提心义云。发菩提心名质多。是修得菩提心。此则以第六识质多菩提心于第九识于栗多净心处求本有质多菩提心（文）次论者。元晓师起信论疏云。所言论者。建立决了可轨文言。判说甚深法相道理。依决判义名之为论（文）私云。若准之。于金刚顶瑜伽教中。决了要义判说性相。而观行者令发无上菩提心故。云金刚顶瑜伽中发阿耨多罗三藐三菩提心论也。六释中依主释也。金刚顶经之能依之论故也。亦有财释也。有于瑜伽教令发菩提心论故也。问。依金刚顶经十万颂撰择此论者。意如何。答。此论所说之观胜义菩提心者。依彼经所说阿娑婆那伽三摩地（此云无识身等念）观十缘生句证空寂实际义所立也。此论所说行愿菩提心者。依彼经所说。十度五大愿等一切万行也。此论所说三摩地门菩提心者。依彼经所说五相成身普贤大菩提心三摩地门也。第二复名总持教门说观行修持之义意如何。答此亦有通别二号也。初总持教门者通号也。谓金刚顶经大日经等所依本经。是经名总持教门也。说菩提心观行修持之义者。此论别号也。问。总持教门等者意如何。答。悉昙字母释云。所谓陀罗尼者梵语也。唐翻云总持。总者总摄。持者任持。言于一字中总摄无量教文。于一法中任持一切。于一义中摄持一切义。于一声中摄藏无量功德。故名无尽藏（文）门者。观行者之所游观出入故名曰门也。问。此别号如何。答。说者能敷教也。观行者能观察行解义也。是能观智也。修持者修习念持义也。是能习持教理等之义者。是所诠义也。亦观行者之境界义也。又解。初号依金刚顶宗义也。后号依大日宗胎藏教也。问。以何义知尔耶。答。一卷付法传云。又贞元录云。龙树菩萨弟子名龙智。年七百余岁今犹见在南天竺国。传授金刚顶瑜伽及毗卢舍那总持陀罗尼法门法。是其文证也。初题立金刚顶瑜伽等名之论题。是依金刚顶宗意也。后题立总持教门说观行修行义之论题。是依大日宗义意也。问。题目尔也。文义如何。答。此论无明疏释之流行于世间故。辄恣难判释文义也。但虽然恐依私愚闇见闻。而试略将分别文义。若适照览者莫笑乎。此论者是龙猛菩萨千部论中之肝心而蜜藏之大纲矣。总持之要文也。故无序分流通唯有正宗分也。
    就此正宗分大分为三。论大阿阇梨云至菩提心之行相者。先初略标菩提心行相门也。论其行相者至阙而不书者。第二略释菩提心行相门也。论初行愿者为修习之人下至末后颂者。是第三广释菩提心行相门也。初门是高祖金刚萨埵大阿阇梨所说也。从次第二门以下者。是龙猛大阿阇梨所释欤。此义意云。从论初至须知菩提心之行相者。是金刚手菩萨言也。其行相者以下文龙猛菩萨之说欤（此义随文便所用也）是虽无诚证文说之明释。文便可尔故也。就初中分四。论大阿阇梨云至大毗卢遮那佛身者。第一法说分也。论如人贪名官者至而后成其意者。是第二譬说分也。论所以求菩提者至修菩提行者。第三法譬合说分也。论既发如是心已至须知菩提心行相者。第四总结菩提心行相分也。第一法说分中总合说三种菩提心也。所谓胜义行愿三摩地菩提心也。论宜修佛乘当发如是心我今志求阿耨多罗三藐三菩提不求余果等者。总合说胜义行愿二种之发菩提心也。论若愿成瑜伽中诸菩萨身者亦名发菩提心等者。别说三摩地门中发菩提心也。初二菩提心者是常途显家所立之菩提心相通也。后一菩提心唯蜜宗所立也。初二菩提心是因也。后一菩提心是果也。初法说分之中有二。一者明能行人。二者明所行法也。论大阿阇梨云者。是举第二祖金刚萨埵也。此菩萨亲对大日如来受灌顶职位。兼传受金刚顶十万颂经等。亦此菩萨转授龙猛大阿阇梨也。龙猛菩萨受金刚萨埵教造此论也。故遍满菩提心论疏云。言大阿阇梨者。第二祖师也。金刚萨埵大菩萨（云云）又如十住心论第十云。若然谁传。答。初从大日尊下至青龙阿阇梨有七叶大阿阇梨耶。其法号名摩诃毗卢遮那究竟大阿阇梨耶。金刚萨埵大阿阇梨耶。龙猛菩提大阿阇梨耶等（云云）大者是十地究竟摩诃萨埵故也阿阇梨者。信行大般若经音义云。此云正行。云教授轨范（云云）菩提心义云。阿阇梨此云明解师（云云）问。安然菩提心义云。初云大阿阇梨者是妙吉祥也。龙猛承妙吉祥而造此论（文）然何舍此诚文。大阿阇梨者是示金刚萨埵云耶。答。今意依十住心论所列之次第作此释耳。彼安公意依海云阿阇梨金刚界相承次第记作此说也。故菩提心义云。问。金刚顶义决云。龙树咒白芥子打开南天竺铁塔户。入中诵得菩萨大藏经大本中十万偈（取意文）是龙树初得传真言之始也。非逢妙吉祥而得也。何言妙吉祥说龙树承之造论耶。答。海云阿阇梨金刚界相承云。大日如来付金刚手。金刚手付妙吉祥。妙吉祥付龙树。龙树付龙智。龙智付金刚智。金刚智付不空智。不空智付善无畏（取意文）依此诚文知龙树承妙吉祥。问。若尔彼义决文如何会之。答。彼义决云。龙树初诵毗卢遮那真言。蒙毗卢遮那自现真身授持诵法。龙树持其法咒白芥子打开塔户（取意文）夫真言者不随师受犯三昧耶。持之无验。现在中夭。死堕地狱。故知。龙树初承妙吉祥持诵之（已上菩提心义文）私今案。此义不妨龙树将入铁塔先文殊所受持诵法耶。但不云于妙吉祥所龙树受灌顶职位受瑜伽大教耶。故知。造论弘瑜伽大教日。犹可置亲受灌顶职位本师金刚萨埵之教诫词也。故作是释。问。真顶菩提心论注云。大阿阇梨者金刚智也（云云）是义可用如何。答。龙猛所造论端何不空忽置金刚智三藏词耶。是义难信用也。问。抑何故论初置金刚萨埵之词耶。答私云。是说非我自龙树所教诫也。是受职灌顶金刚萨埵之教诫也。谁人不信讵人不从耶。故论初置金刚手菩萨之词也。论若有上根上智之人不乐外道二乘法者。初第一明二种菩提心之机感相应能行者也。若有上根上智之人者。明能行人之中。此明本与习有大乘种姓者也。根者根性也。根谓机根。是从昔所依止执持义也。性者本性也。以不改为义也。智者决断义也。此上根上智者。菩提心义云。
    问。涅槃经云。下智观故得声闻菩提。中智观故得缘觉菩提。上智观故得菩萨菩提。上上智观故得佛菩提（取意）天台以为四教证文。下中智观二乘既非上根上智。何入真言门上智观菩萨。即菩提心论上根上智。应是天台别教菩萨上上智观圆教菩提。应胜真言菩萨。答。涅槃经四乘根性。约四教中以明四种。望今真言。前三为下。圆人为中。真言为上。故不违也。又凡夫外道三乘未入真言。久久得道不达心源故。真言人厌弃不修。若入真言开心实相一生成佛故。真言人自在皆修第三重曼荼罗中五乘三蜜行法。皆是真言门人所行（文）私案云。今于此上根上智人者。是分三品之中尚书圆教行人也。此正不说入真言门之顿入者也。若约真言门者。彼当此净菩提心门之渐悟菩萨也。问。二种渐语中之何。答。此顿渐者也。问。二种渐语意如何。答。金刚顶疏云。且渐有二种。谓渐渐。顿渐。所言渐渐者三乘教。是如来诱行众生之法。未说秘蜜圆顿法门。是名为渐。随此渐教经历三无数大劫。修行勤苦从浅至深。是为渐渐。若秘蜜顿教是如来随自意之法。一即无量无量即一。入有不有。入无不无。有无常一。名为秘密顿。一即无量故不妨于顿。亦有次第是为顿渐。无量即一故不妨次第。而亦有顿。是故渐渐不同顿渐（文）此中顿渐者。一切义成熟菩萨等是也。是非真言门之顿入人也。此人是始修行于显教一乘。终至真言门故也。论不乐外道二乘法者。简邪偏机性者也。外道法者邪类也。外道部类九十五种也。所立见者十六异论也。二乘法者偏类也。二乘者声闻缘觉也。此亦有二类。一者愚法二乘也。此中声闻乘者二十部少乘类也。缘觉中亦有少乘辟支佛也。二者不愚法二乘。谓三乘共教之所被机性也。是大乘教所立二乘也。此所修证法者。皆偏有偏空理也。乘者运载义也。谓教理行果之功能也。法者轨范义也。此等邪偏法故不可乐习也。问。何故简舍之二类。
    答。外道者执着生死而迷涅槃理。妄坚着邪执作究竟思故。二乘者迷无上菩提。于自分涅槃而生止息想故。难发大菩提心也。故此二类者大菩提心之障也。所以简去之也。论有大度量勇锐无惑者。于明能行人之中。显当时根熟受教者也。是人具三种德也。一者智惠聪明德。谓度者惠义。是推度义也。量者智义。谓决断义也。二者精进德也。勇锐者精进义也。法华玄赞云。勇者进锐者利。善精进也（云云）三者无惑德也。见思尘沙或障薄少。不必都无也。未究竟断故也。又解。大度量者智慧之自相也。是推度决断义也。勇锐者。此智慧心之猛利深解之胜用义也。无惑者。举此利智之断惑用也。所谓。利智者。是断疑破痴闇之用也者。者是具足此胜智用之人云。发大菩提之堪能者也。论宜修佛乘当发如是心者。将第二说所行法之胜义行愿二种菩提心。而教行人于发心轨则也。佛乘者。总标胜义行愿二菩提心也。佛所乘法也。论我今志求阿耨多罗三藐三菩提者。正第二合明所求修之胜义行愿二菩提心也。阿耨菩提等者。正是胜义菩提心也。志求此之愿求心名行愿菩提心也。不求余果者。不求二乘出世果及三界世间果报也。但可求佛乘无上果报也。论誓心决定故魔宫振动者。明行人之可发愿相也。谓明行人所发志求胜义菩提心及殊胜行愿之菩提心故。欲界主第六天王生瞋恚热恼也。如过去现在因果经云。时第六天魔王宫殿自然动摇。于是魔王心大懊恼精神躁扰声味不御。而自念言。沙门瞿昙今在树下。舍于五欲端坐思惟。不久当成正觉之道。其道若成广度一切超越我境（文）此意也。论十方诸佛皆悉证知常在人天受胜快乐所生之处忆持不妄者。更亦明可发求种种别誓愿之意也。谓怖畏此魔界故祈请冥助于诸佛也。故云十方诸佛皆悉证知也。恶趣多忧苦故。行法为障故也。所以云常在人天受胜快乐也。是示修行佛道间暂花报也。此意如显扬论说。曰。极戚非恶趣。极欣非上二。唯欲界人天佛出世现观（文）此受胜快乐者。是不指世间五欲乐也。只如俱舍论引经颂云。诸佛出现乐演说正法乐。僧众和合乐同修。勇进乐等者。此意也此有人天中事也。又设虽欣五欲乐无咎也。为利他故行财施时。若无自分之欲乐之具者。以何可行之耶。但可无贪着也。此意如法花云。我念过去世为求大法故。虽作世国王贪五欲乐。乃至。云亦不为己身及以五欲乐。遂致得成佛（云云）又于生生死中无宿住智而多妄失。故云忆持不妄也（已上文明通显教所说之二菩提心义也）论若愿成瑜伽中诸菩萨身者亦名发菩提心者。下别明发起第三三摩地门菩提心之顿入行之所以也。是入真言门之二类之中顿入行者是也。义释云。五种三昧皆开心实相门。一生成佛者是也。为显示显教与蜜教菩提心之浅深悬隔义故。别示三摩地菩提心相也。又解此三摩地门之顿入者。是当涅槃经所说上上智观人也。即是意。如大师遗诫云。若上上智观即身成佛之径路。上智观则三大证果。中智观者缘觉乘。下智观声闻乘也（文）大师授三摩耶戒序云。若有善男女比丘比丘尼清信男女等。欲入此乘修行者。先发四种心。一信心。二大悲心。三胜义心。四大菩提心。初信心者为欲决定坚固无退失故发此心。此有十种。一澄净义等。二大悲心者。亦名行愿心。言外道二乘不起此心。但有菩萨大士能发此心。观法界无余一切众生犹如己身。所以然者。善人之用心先他后已。又达观三世皆是我四恩。四恩皆坠三恶趣受无量苦。吾是彼之子也。亦彼之资也。非我谁能拔济。是故发此大慈大悲心。大慈能与乐。大悲能拔苦。拔苦与乐之本不如施本。施本之首不若授法。法药虽万差。前所说八种法门是彼之本。然犹随顺机根故有浅深迟速。为欲简择如是诸法教发第三胜义心。亦名深般若心。云何简择。若有上根上智人。欲行如是法早归自心本宅。先须简知乘之差别。欲简知此乘优劣。非是凡夫二乘及十地菩萨所知境界。但依如来所说知之耳。如来说其差别。四言菩提心者。此有二种。一能求菩提心。二所求菩提心。能求心者。譬如有人欲为善与恶必先标其心而后行其行（云云）求菩提之人亦复如是。又如狂人解毒忽起归宅之心。游客事毕乍发归土之思。求菩提之心亦复如是。既知。狂醉在三界之狱。熟眠卧六道之薮。何不驱神通之车速归本觉庄严之床。此即能求之心。所求心者。所谓无尽庄严金刚界身是也。大毗卢遮那四种法身四种曼荼罗。皆是一切众生本来平等共有。虽然。被五障之覆弊依三妄之云翳不得觉悟。若能观日月之光轮。诵声字之真言发三蜜之加持。挥四印之妙用。则大日之光明廓周法界。无明之障者忽为明。毒药乍为药。五部三部之尊森罗圆现。刹尘海滴之佛忽然涌出。住此三昧名秘密三摩地（文）瑜伽者此云相应。是涉入义也。如菩提心义云。如是六大无碍相入常住不变故云无碍常瑜伽。瑜伽此云相应。相应者涉入义也（文）私案云。瑜伽者是通三平等义也。云瑜伽中诸佛菩萨。云三摩地门诸佛菩萨者。是同意也。三平等者。如菩提心义云。若住佛位身等于口口等于心名三平等（文）义释云。三昧耶者三平等（云云）三昧耶者。即是三摩地之梵语略名也。可见菩提心义第一也。又大日经义释释三平等云。佛说何法。即是身语意平等句法门。言如来种种三业皆至第一实际妙极之境。身等于语语等于心。犹如大海遍一切处同一咸味。故云平等也。问。瑜伽中诸佛菩萨与三摩地门之诸佛菩萨义同云意如何。
    答。此论上文云。若愿成瑜伽中佛菩萨身者。亦名发菩提心。下文亦云。惟真言法中即身成佛义故。是说三摩地法。于诸教中阙而不书（云云）是瑜伽法即与三摩地义同意也。又瑜伽义具意者。彼菩提心义所引即身成佛义具文云。如是六大无碍相入常住不变故云无碍常瑜伽。瑜加此云相应。相应者涉入义也。是举法体。次四种曼荼各不离者。大三法羯四曼荼罗不离一体。是举法相。次三蜜加持速疾现者。修三蜜行加持速现大日。是举法用。次重重帝网名即身者。诸尊三蜜与我三蜜圆融无碍。犹如帝网名即身也。是举无碍。次言心数心王过刹尘者。心王者体性智。心数者多一识智。是举无数。次各具五智无际智者。心王心数各具五智无有际限。是举轮圆（云云）又上所引之义释文意同也。此等义即相当此论所说之若愿成瑜伽中诸菩萨身者。亦名发菩提心。何者为次皆同大毗卢遮那佛身云文意也。可思之。求是瑜伽极理佛自内证三平等菩提心者。名究竟发菩提心者也。论何者为次者。征问所以也。论皆同大毗卢遮那佛身者。答明为发菩提心所以也（已上文菩提心义云约人说发菩提心。取意抄文）谓此等菩萨皆此即随大日尊之智用所出现菩萨也。如是诸尊互涉入圆融无碍故。名瑜伽中诸菩萨也。依此等菩萨之本三摩地门修行者。皆速疾成本尊身也。如分别圣位云。自受用佛从心流出无量菩萨。皆同一性。谓金刚性。对遍照如来受灌顶职位。彼等菩萨各各说三蜜门。以献毗卢遮那一切如来。便请加持教敕。毗卢遮那佛言。汝等将来于无量世界。为最上乘者令得现生世间出世间悉地成就。彼菩萨受如来敕已。顶礼佛足。围绕毗卢遮那佛已。各还本方本位。成为五轮持标炽。若见若闻若入轮坛。能断有情五趣轮转生死业障。于五解脱轮中。从一佛至一佛大供养承事。皆令获得无上菩提。成决定性犹如金刚不可阻坏（文）又礼忏云。如上金刚界大曼荼罗三十七尊并是法佛现证菩提内眷属毗卢遮那互体（文）（已上第一辩法说分毕）论如人贪名官者至而后成其意者。第二譬说分也。此中有三也。论如人贪名官者。发名官心修理名官行者。第一约名闻明喻也。意云。贪名官者。先发志求官位心。而后随文武官作所可仕文武官行也。论若贪财宝者发求财宝心作经营财物行者。第二约利养明喻也。意云。求财物者。先发志求财物心。而后若入海中若登山岳营取财宝也。是则其例也。论凡人欲为善之与恶皆先标其心而后成其志者。第三约泛尔法说比类也。意云。凡作善恶道先发志求心而后修其业亦遂其果也（已上）（譬说分毕）论所以求菩提者。发菩提心修菩提行者。第三法譬合说分也。意云。如前喻求菩提之萨埵先发菩提心已后可修三种菩提心之行法也（合譬意云。以胜义行愿菩提心合名闻喻。以三摩地菩提心合利养喻。名闻者虚疏法故合初二菩提心。利养者实资身命故喻后菩提心也）论既发如是心已者下。是有二。第一结前发菩提心也。论须知菩提心之行相者。第二开生后修菩提行也。行相之行者是修行义。通能所二行也。相者是亦通能所二相也。是行之相状也。又体相义也。论其行相者三门分别者。第二正略释三门行相门也。就中更分二。初标释三门之名数。后略叹三种菩提心德也。是即其初义也。论诸佛菩萨昔在因地发是心已。胜义行愿三摩地为戒。乃至成佛无时暂妄者。第二略叹三种菩提心之功能也。谓是先为令行者生尊重心。而发起菩提心修菩提行故也。论诸佛菩萨昔在因地发是心已者。举依发菩提心而成菩萨道者。叹发菩提心之功能也。论胜义行愿三摩地为戒者。举依修三种菩提行而成菩提道人。而叹行菩提心之德也。此中列胜义行愿三摩地次第意者。依大日经所说。菩提心为因大悲为根方便究竟次第也。三种菩提心为戒者。戒是示佛菩萨所行之三聚净戒也。此约三聚以二门分别。第一释名。第二出体。初释通名。谓三聚净戒者。三者是数。蕴积名聚。离过名净。防非为戒。即带数释。从用为名。次释别名。又有二义。初释三聚。次释作无作义。初三聚者。一摄律仪戒。离恶有轨名曰律仪。律仪含多一名并收称之为摄。所谓静虑无漏及别解脱。律仪即戒名律仪戒。持业释也。二摄善法戒。顺益有轨名为善法。法众多故收在此门。故名为摄。摄善即戒名摄善法戒。亦持业释。三摄众生戒。众缘所生故名为众生。引令归善名之为摄。摄生即戒。亦持业释。次释作无作者。此三聚戒皆具二种。谓三业思有所动作故名为作。三羯磨后复无动作故名无作。若言表无表者。谓发动思发动身语表示自心令他了知。故名为表。然审决思作动意故亦有表示故。瑜伽云。唯发起心所造作思名意表。次出体者。依大乘作戒。用三业现行思为体。身语二业用发动思以为体性。意业则以审决二思而为体性。故唯识云。能动身思说名身业。发动语思说名语业。审决二思意相应故作动意故说名意业。其无作戒用三业思种。有防非功能以为体性。由菩萨心引起思愿熏识成种。流至后世及入有余心无心等位不失名。故唯识云。发胜身语善恶思种增长位立。意云。彼声闻别解脱戒但云身语。又通善恶二无表体故。云善恶思动增长位立。今约菩萨通三业思。以初要期防意罪故俱熏成种。然约功能增长分位假立无表。非实有也。若以三聚配三种菩提心者。此三种菩提心皆通摄三聚。一一皆具自利利他胜功德故。但若约偏增义者。行愿门中利益安乐行多是摄众生戒也。胜义三摩地二门是一一通摄律仪及摄善法戒也。故以三门为戒言也。大师三摩耶戒云。展转胜进以深般若观无自性故。自然离一切恶修一切善。饶益自他众生。即是三聚妙戒具足无缺。住秘蜜三摩地亦复如是。住此乘者。以此戒检知自身心教他众生。即此秘蜜三摩耶佛戒也（文）又大师授三昧耶戒序云。诸佛如来以此大悲胜义三摩地为戒无时暂妄。何故以此名戒。戒有二种。一毗奈耶。此翻调伏。二尸罗。翻云清凉寂静。观一切众生犹如己身及四恩。是故不敢杀害其身命。观众生犹如己身。故不敢夺盗其所有财物。观众生犹如四恩。故不敢凌辱污秽。观众生犹如己身。四恩故不敢欺诳。观众生如己身。四恩故不敢以粗恶语骂詈。观众生如己身。四恩故不散离间。观众生如己身。四恩故不敢瞋恚。前人观众生如己身。故不敢起愚痴心行。是则由大慈悲行愿故自然离十不善心。离十不善心等即是调伏戒。由离其恶心故心中得清凉寂静。是则尸罗之戒。亦是饶益有情之戒。又深以般若妙惠观前九种住心无自性。云何无自性。谓如冬冻遇春即泮流金石得火即消镕。诸法皆从缘无自性。是故异生羝羊凡夫一向恶心遇善知识教诱故。起愚童持齐心。愚童人乘人信因果故。起生天护戒心。婴童无畏心。婴童无畏心愿殊胜解脱智故。依善知识诱发唯蕴无我拔业因种。二乘心之人蒙诸佛警诱故。起他缘大乘心。他缘乘人愿最胜果故。起觉心不生心。觉心不生心人无自性故。起一道如实心。一道如实心人蒙诸佛警觉故。发极无自性心。极无自性心人愿究竟最胜金刚心故。发秘密庄严心。是皆由无自性故。展转胜进以深般若观无自性故。自然离一切恶修一切善。饶益自他众生。即是三聚妙戒具足无缺。住秘密三摩地亦复如是。住此乘者以此戒检知自身心。教他众生。即此秘密三摩耶佛戒也（文）论无时暂妄者。明三种菩提心之为至要法故。恒常可行此法也。论惟真言法中至阙而不书者。重别拔叹三摩地菩提心之殊胜功能也。或本惟字作唯字。此甚吉也。真言法者不妄语也。如义言说也。谓佛自内证法是也。义释云。真言梵曰曼怛罗。即是真语如语不妄不异之音。龙树释论谓之蜜号（文）所以此教中说即身成佛义者。有深教理教有胜机人故也。于诸教中阙而不书者。他受用及应化佛所说一乘三乘教中不说即身成佛三摩地法也。无胜机故说其浅教理故也。如菩提心义四云。圆教佛果未三平等三摩地。三平等行于诸教中阙而不书。今真言果名三平等（文）又二教论上卷云。菩提心论云。惟真言法中即身成佛义故是说三摩地法。于诸教中阙而不书。喻曰。此论者龙树大圣所造千部论中密藏肝心论也。是故显密二教差别浅深及成佛迟速胜劣皆说此中。谓。诸教者。他受用身及变化身等所说诸显教也。是说三摩地者。自性法身所说秘密真言三摩地门是也。所谓金刚顶十万颂经等是也（文）问。于显教经论中多说三摩地义。而何云于诸教中阙而不书耶。答。于显教中多虽说等持定三摩地义。而不能说法佛之身语意三平等秘密三摩地义。故云尔也。密教三摩地门是言总意别义也。故云尔也。问。若尔者。何华严法花等一乘教中说龙女及善财童子普庄严童子等速疾成佛义耶。然何余教中无说即身成佛义云耶。答。谓之有二义。一云。龙女等成道是皆因位分证成佛也。不谓究竟果海成佛也。故菩提心义云。龙女等成佛是初住分证成道也。不妙觉成道也（取意文）故不相违也。二云。若龙女等入究竟果海者。必修行三摩地法正所应证果分佛位也。但此果分非彼经显然所说法也。故善财童子等归此教三平等门遂证果海云也。故华严五教章中卷云。何故十信终心即辨作佛得果法也。答。今言作佛者。但初从见闻已上乃至第二生即成解行。解行终心因位穷满者。于第三生即得彼究竟自在圆融果矣。由此因体依果成故。但因位满者胜进即没于果海中为是证境界。故不可说耳。此如龙女及普庄严童子善财童子都率天子等。于三生中即克彼果义等。广如经辨。应准思之（文）若据是文。龙女等入究竟果海者。彼教中说经三生没果海故。不即身成佛义也。何况彼教中言果分不可说故。彼教不说三平等之分齐也。故不相违也。论一者行愿二者胜义三者三摩地者。列三门名也（已上第一略说菩提行相门了）第三大段广释菩提心行相门者。是分四。一者明行愿菩提心。二者明胜义菩提心。三者广叹胜义行愿二菩提心功也。四者明三摩地菩提心也。就初中亦二。初总明利益安乐行。二者别明利益安乐行。三者明利益行之方便也。论初行愿者至犹如己身者。是第一总明利益安乐意。论初行愿者总标也。菩提心义云。所行名行发愿为愿。故名行愿。又云。愿是愿波罗蜜即四弘。行六度一切万行。又云。以五大愿十度等一切万行为行愿（文）（又菩提心义云。论修习之人至无余有情界者。名为发愿。取意文）论为修习之人常怀如是心。我当利益安乐无余有情界者。以用大乘心之广大利他行愿心。而可劝修于行者也。论观十方含识犹如己身者。明当观察一切众生皆含藏佛性也。本觉佛性从本以来无自他差别也。一切有情与我同一本觉故也。故可利益安乐一切众生云也。论所言利益者至则得现前者。第二别先明利益行也。此中分二。初明利益行。第二引经为证也。利益者令得善利于他义也。此中多是法施也。论为劝发一切有情悉令安住无上菩提者。明成行人利他行时所可用法也。论终不以二乘之法而令得度者。明成利他行时终所以不可用小乘法也。论真言行人知一切有情皆含如来藏性皆堪任安住无上菩提者。明可用大乘法所以也。意云。一切众生具足性得佛性故。遂可堪发心修行故也。论是故不以二乘之法而令得度者。明终不可用小乘法所以也。意云。于具性得佛性而可堪发心修行一切众生。何终以少乘法济度此耶。若以小乘法化此。彼所化众生以自谓己得度之想。辄不求大乘法故也。故不可用此也。论故花严经云。无一众生而不具真如智惠。但以妄想颠倒执着而不证得。若离妄想一切智自然智无碍智则得现前者。第二引经为一切众生备佛性之证也。此当古译经第三十卷性起品。及新译花严经第五十一文也。无一众生而不具真如智惠者。谓一切有情皆悉有真如智惠也。此如如理如如智也。具如金光明经说。真者不虚义不假义不妄义也。唯识论第二云。真谓真实为简虚妄（文）起信论云。所谓心性不生不灭。一切诸法唯依妄念而有差别。若离心念则无一切境界之相。是故一切法从本已来离言说相离名字相离心缘相。毕竟平等无有变异不可破坏。唯是一心故名真如（文）如者常义又同一义也。唯识论云。如谓常如。表无变易（文）释摩诃衍第三云。性真如理平等平等唯同一相。亦无一相亦无多相。无一相故远离同缘。无多相故远离异缘。以此义故名为真如（文）又起信论云。亦无可立以一切法皆同如故（文）智者决断义。慧者推求义（摄论意也）真如是所证境也。智慧是能证心也。能证所证俱一体理也。此义有十种真如十种本觉。可捡释摩诃衍论第三卷。烦故不引之。论但妄想颠倒执着而不证得者。明本觉佛性虽备恒沙功德。被覆三细六粗五意六染云雾而不显义也。如摩诃衍论第三云。何名为染净本觉。自性净心受无明勋流轮生死无断绝故。云何名为清净始觉。无漏性智出离一切无量无明不受一切无明勋故。又同论第四卷云。一切众生从无始以来具足三身圆满四德。自性清净远离系缚。而由无明不知不觉。是故名为不觉住地（文）又妄想者三妄执也。谓一粗妄执。二细妄执。三极细妄执也。论若离妄想一切智自然智无师智则得现前者。明显修得菩提而离诸障时本有万德自然显现也。一切智者。智度论云。一切智共二乘。别名一切相智道相智。果上总名一切相智（取意文）自然智者。释摩诃衍论第五云。清净本觉从无始来不待修行非得他力。性得圆满本智具足（文）此自然智等意也。又法华玄赞云。一切智者观空智也。三乘同有佛智者。观有事智。唯佛独成由自觉生二智故。名自然智。不待他缘名无师智。或智性名自然智（文）无碍智者四无碍智也。摩诃衍论第一云。一者法无碍。了知诸法实相实性故。二者义无碍。了知诸法共差别相及灭相故。三者辞无碍。不坏假名而说实相故。四者乐说无碍。发无边言说。契经海次第不断绝故名为四无碍（文）云翳早晴白日忽现。妄想已除真性顿现。故云即得现前也。论所言安乐至便令悦乐者。第二别明安乐行也。是中行多用财施无畏施也。安乐者令快悦于他义也。行人济度众生大纲。为令显本觉佛性故也。所以于备佛性众生何成轻慢心耶。故云既知一切众生毕竟成佛故不敢轻慢。如不轻菩萨行。论又于大悲门中尤宜拯救。随众生愿而给仕之者。前依大智门知众生佛性故。令依大悲门可拯救众生也。随众生所欲可作财施无畏施也。论乃至身命而不吝惜者。意云。尚施极所吝惜身命。何况不施余物耶。论令其安存便令悦乐者。明于受者可令受用快乐施物也（菩提心义云。论所言利益至便令悦乐者。名所行。取意文）论既亲近已至方便引进者。第三明利益行之方便也。论既亲近已信任师言者。先以财施等供给众生已。渐亦诱近而以如实语令信受。亦以法施可教道之也。论众生遇朦不可强度。真言行者方便引进者。意云。所化众生中若有愚钝者。不可强以大乘法度之也。若强度此恐返成谤缘故也。故但随机性。以方便为彼说人天乘及三乘教。渐可引进之也（已上说行愿菩提心毕）论二胜义者至妙用无穷者。第三释胜义菩提心也。是释胜义菩提心心中亦二。第一总略释胜义菩提心无性义也。第二约九种住心广释胜义菩提心无性义也。论二胜义者观一切法无自性者。是第一总略释胜义菩提心无自性义也。观胜义者。菩提心义云。止息劣法观显胜义故名胜义（文）慈恩二谛章云。胜者殊胜。义者道理也。胜即义也。持业释也。胜智之境故云胜义也。依主释也（取意文）又三摩耶戒序云。真言门菩萨超此诸住心等发菩提心者。行菩提行。为知此乘差别发深般若胜义心（云云）论云何无自性者。第二约九种住心广明胜义无性之中总问也。无自性者。宝钥云。九种住心前前皆不住故名无自性（文）论谓凡夫执着至诚可弃舍者。第一明异生羝羊心相也。此中分二。初明异生凡夫虚妄行。第二劝可厌离行也。十住心论云。凡夫者正应云异生。谓由无明故随业受报不得自在。堕于种种趣中。色心像类各各差别。故曰异生也（文）是中凡夫是属爱烦恼凡夫也。论谓执著名闻利养资生之具。务以安身。恣行三毒五欲者。谓愚童凡夫。于五蕴假法。而生虚妄我我所执（是俱生我执等烦恼也）由是妄执故生我见我爱等（是通分别起烦恼也）故执著名闻及资养生命之诸财物资具。而欲养生命故。依贪嗔痴等诸烦恼故起诸恶业也。谓三毒者贪嗔痴也。余烦恼摄之。五欲者耽着五尘之境也。论真言行人诚可厌患诚可弃舍者。第二劝可厌离行也。宝钥云。初一气凡夫一向行恶行不修少善（文）论又诸外道等至亦同幻梦阳焰也者。第二明婴童无畏心无性义也。此亦分二。初明虚妄行。后陈可厌离所以也。论又诸外道等至以为究竟者。又第一明虚妄行也。诸外道者。谓诸属见烦恼外道类也。其部类及所立计不过六十二见。十六异论及九十五种徒类也。等者。今私案云。等取依外传法修人乘生人趣者欤。谓如晨旦国孔子颜回等类也。彼护五常法妨非止恶也。是即与内道五戒法渐相融法也。此等皆愚童持齐心所摄也。天竺境岂无如是类耶。论恋其身命者。总标上二类未离我爱等烦恼也。论或助以药物得仙宫住寿。或复生天以为究竟者。别拔明诸见外道之修因得果相也。或餐仙药有仙宫住寿者。其寿久远也。是人即尚人趣所摄也。或持十善戒等修四静虑四无色定。有生欲天色天无色天者。以是谓究竟果。彼如非想非非想天以八万大劫为其寿命之齐限也。诸天寿量等如十住心论第三具说。论真言行人至亦同幻梦阳焰也者。第二陈可厌所以正劝厌离。亦分二。论真言行人应观。彼等业力若尽未离三界烦恼尚存宿殃未殄恶念旋起者。下第二陈可厌所以也。谓明退没下界因缘也。业力若尽者。标诸人天之善业之力尽也。业者造作义也。体是遍行思心所也。此中业者福业及不动业也。福业者。欲界人天因业。不动业者色界无色界因业也。因此二业感人天果也。此业因势力尽故所得果报亦穷尽。而退堕下界三恶趣等也。论未离三界烦恼尚存者。明未断惑染法也。谓藏识中执持三界系惑种子也。然此未得无漏断道已来。三界惑种未灭故。生上二界者。以六行智唯制伏下界惑现行。未断种子故。乃至亦虽伏三空以还现行惑。犹种子惑不断故。设虽生非想天随缘起现惑退堕下界也。六行智者苦粗障净妙离也。六行智之所伏烦恼者。俱生烦恼也。三界九地九九八十一惑品也。但非想地九品不六行之所伏也。唯有净妙离义无苦粗障义故也。其体者。是欲界贪嗔痴慢边见我见六。及上二界除嗔各余五烦恼也。合三界数十六烦恼也。是俱生惑也。又分别所起烦恼有百一十二种。谓迷四谛理故欲界有四十。每四谛各起十烦恼故。上二界各各有三十六。每四谛起九故。嗔非彼地系也。故除之也。三界合百一十二种耳。体是贪嗔痴疑慢我见边见邪见见取见戒禁取见也。是皆发业烦恼也。由此作三界六趣受生业也。论宿殃未殄者。由未尽三界惑种故。亦先世恶业种子未灭也。论恶念旋起者。以六行智虽伏下界惑生上界。此善业力尽故将果报尽。依前世业种及下界惑种。而润当有时起自体爱。当生爱等故。云恶念旋起也。论当彼之时沉沦苦海难可出离者。正理退没苦也。故宝钥云。得上天妙乐。虽然道非究竟故不能出生死得涅槃。上射非想还堕地狱（文）苦海者行苦坏苦也。又三恶趣等苦也。行苦者。有为诸法有无常逼近相故名行苦也。坏苦者。乐喜受灭坏时生忧恼名坏苦也。此世果报也。尽前今二世宿业之可感当果期。已纯熟而润当有生。既决定故难可改转也。故难可出离云也。此中有七可厌咎也。一业力若尽。二未离三界。三烦恼尚存。四宿殃未殄。五恶念旋起。六沉沦苦海。七难可出离也。论当知外道之法亦同幻梦阳焰也者。第二正劝可厌离也。此三喻是示诸外道所计法之虚妄不实喻也。幻喻者密严经上卷云。识如幻事虚伪不实。譬如幻师若弟子以草木等物。幻作人及诸象马种种形体具足庄严。愚幻贪求非明智者。识亦如是（云云）又大日经疏第一云。譬如幻师以咒术力加持药草能现种种未曾有。五情所对悦可众心（云云）梦者是梦境也。谓睡眠心之住梦中其心所妄现。种种妄想之境界体相者。一一非实法也。梦心境是觉悟之后此梦境都无体用也。阳炎者。密严经上云。想亦以二法和合因缘所生。犹如热时焰譬如盛热地气蒸涌照以日光如水波浪。诸鸟兽等为渴所逼。远而见之生真水解。想亦如是无有体性（云云）宝钥云。次一表天乘。即是外道。下厌下界上欣生天。愿乐解脱遂堕地狱（文）论又二乘之人至亦不可乐者。第三合明唯蕴无我及拔业因种二种住心也。此中亦分二。论二乘之人至已为究竟者。第一明二乘所修之行果也。论真言行人至亦不可乐言。第二明二乘行果狭劣失。而正劝可厌行也。此中分五。二乘之人者。第十一明能行人。是愚法二乘也。才依折法空观。虽破人我执。犹于四谛十二因缘之染净诸法起实执也。故云愚法二乘也。菩提心义五云。若三藏教意。真如之性不成智相。譬如空光性相各别（文）声闻者因闻音声教发道心故云声闻也。或以音声教化他故也。执四谛者。第二辨是所缘之著相也。谓于此作染净法执也。四谛者苦集灭道谛也。苦集二谛生死因果。灭道二谛涅槃因果也（谛者审实义也）是正声闻所观。傍缘觉所观也。十住心论云。诸外道等计有我我所。因如是妄执不出生死。虽生非想非非想处。还复堕落故。佛为求声闻者说人空法有之理。所谓人则人我等。法则五蕴等法。此唯蕴无我一句中摄一切小乘法尽。令声闻乘名唯蕴无我住心。三释名者。华严经云。上品十善修自利行。以智慧狭劣怖三界阙大悲。从他闻声而得解了。故名声闻。四明三昧者。大日经云。复次秘密主声闻众住有缘地。识生灭除二边。极观察智得。不随顺修行因。是名声闻三昧道者。如何。毗昙明九相八念背舍胜处一切入三昧等。皆名住有缘地。依此等三昧为方便故。令其心恬然而静得正观察。觉世间出世间法皆悉有因有缘。世间以集为因以苦为果。出世间以道为因以灭为果。毗尼中举要言之。所谓诸法从缘起。如来说是因。彼法因缘尽。是大沙门说也。以知因缘生灭故。灭有无见。远离断常二边。得真谛智生。故名极观察智。以能极观察故不倒不谬。故名为谛也。从无明至老死。此有故彼有。此生故彼生。乃至轮回无际。若随此而转名之为顺。既见四真谛已。背生死流随行圣道。乃至能自记说我生已尽梵行。已立所作已辨。不受后有是名不随顺。如是种种不随顺行要三昧为因。故曰得不随顺修行因（文）缘觉者。谓观觉十二因缘故云缘觉。此有二类。一者麟角喻独觉。二者部行缘觉也。初不从佛化导。后或从佛化导也。论执十二因缘者。第二明缘觉所缘相也。谓一无明。二行。三识。四名色。五六入。六触。七受。八爱。九取。十有。十一生。十二老死也。谓无明缘行乃至生缘老死者。是生死染因果也。此三际两重因果也。过去二因现在五果。现在三因未来两果也。过去二因者。无明行也。现在五果者。识名色六入触受也。现在三因者。爱取有也。未来两果者。生老死也。无明灭即行灭。乃至生灭即老死灭者。是涅槃法因果也。因者亲因也。缘者疏因也。此于十二缘起生染净实执故。云执十二因缘也。正是缘觉观法也。傍声闻观法也。十住心论云。经云。拔业烦恼株杌无明种子生十二因缘。又云。是中辟支佛复有少差别。谓三昧分异。净除于业生。释云。业者恶业。因则十二因缘。种者无明种子。如声闻极观察智。解了唯蕴无我。以厌怖心重故。疾断烦恼自证涅槃。不能分柝推求十二因缘实相。辟支佛智慧深利故。能以总别之相深观察之。见一切集法皆悉灭法。此与声闻异。又辟支佛观一切集法皆悉如涅槃相。于种种有为境界中。皆亦戏论风息能证此二种三昧故。拔业烦恼株杌及无明种子。是则辟支佛学处证处。此拔业因种一句中悉摄辟支佛乘尽。故缘觉乘名拔业因种住心。华严经云。上品十善自利清净不从他教。自觉悟故大悲方便不具故。悟解甚染缘生法故（文）论知四大五蕴毕竟磨灭。染起厌离破众生执者。第三明因行相也。四大者。地水火风也。用大故云大。谓造作诸色用大故。又体相大故云大也。谓大海大地等也。五荫者色受想行识也。荫者覆盖义也。谓覆摄一切法故也。或荫覆涅槃净法故也。毕竟磨灭者。四大五蕴有为无常法故。遂归磨灭理也。是名为折法空观也。依了知此理发厌离心。不染着六尘。而于五蕴中求我自性。都无小分常一主宰义故。破我执而发生尽无生智也。故云深起厌离破众生执也。论勤修本法者。勤修三十七菩提分法也。论克证其果者。第四明证。有为果无为果之中是初有为果也。约有为果声闻四果。所谓预流一来不还阿罗汉果也。缘觉唯立一果也。如十住心论明也。论趣本涅槃已谓究竟者。是明得无为果也。趣向无余依涅槃界。以炭身灭智谓究竟果。故云趣本涅槃已为究竟也。问。法相宗所云。于预流等前三果有学位。云何乍有学位得变易身耶。答。唯识疏八云。旧云大力菩萨。今言已得自在菩萨。是第八地。于相及土二种之中已得自在故。故第八地说断二愚中有于相土自在愚也。彼言大力亦是于相于土得大力故。无上依经云。大地菩萨（乃至）此即二乘无学回心向大者。乃直往菩萨八地以去方受变易生死。此非尽理但随经文。佛地二卷说。声闻乘或除七生。或除一生。或除上界处处一生。即前三果。虽诸烦恼所润分段得。非择灭而由愿力受变易生。生三无数劫修菩提因无有过失。非择灭者。众缘不具。于此时中毕竟不生。非永不生。资此身因展转增胜乃至成佛。第八十说。复次回心菩提声闻或于学位即能弃舍。或无学位方能弃舍。乃至广说。故知。前三果亦得变易生。验知。此文非为应理。七地以前决定性者有受此生故。今此中说二乘无学八地以去受变易生。决定故。说其前三果及七地前不决定受变易生死故不说之。此三种定故说之也（云云）但胜鬘经佛性论等唯无学果入无余涅槃云也。是等义可寻知也。涅槃者此云圆寂也。或云大入息灭。谓此有四种。一本来寂静涅槃。二有余涅槃。三无余涅槃。四无住处涅槃也。初后二涅槃以二空真如为体。中间二涅槃以生空真如为体也。初后二涅槃者。唯佛菩萨所证也。中间二涅槃者。亦通二乘所证也。此中趣本涅槃者。入无余依涅槃也。谓虽灭业烦恼犹有有漏之身心微苦所依。故云有余依也。身智俱炭灭无微苦余依。故云无余涅槃也。愚法二乘虽谓究竟无余灰断。实者是于界外更受变易身也。依不断烦障故受分段身也。依所智障故受变易身也。二乘人依不知此义故。妄谓究竟涅槃也。故佛性论第三云。此无明住地为缘。及微细妄想所起无漏业为因。起三种意生身。又云。出三界外有三种圣人。谓声闻缘觉大力菩萨。又云。复次应知。无明住地如烦恼难。无漏业如业难。三种意生身如果报难。不可思议退堕如过失难（文）论真言行人至亦不可乐者。第二明二乘狭劣行劝可厌离也。当观者。正劝进词也。论虽破人执犹有法执者。于诸蕴虽遣人我执。犹依不了诸法如幻假有义即滞法执也。谓于诸法虽生折法磨灭空观。尚不了体法难解空观云也。问。何名折法空体法空耶。答。如菩提心义云。若诸部小乘观折实法以为实空。名折法空。若诸部大乘观诸法体即空。名体法空（文）论但净意识不知其他者。二乘人唯知粗显六识。而亦断第六识相应染法。得生空妙观察智也。故云但净意识也。不知微细七八九十识。故云不知其他也。论久久成果位者。声闻人利根者经六十劫修行。钝根者经三生修行。至果位也。缘觉人利根经百劫修练。钝根经四生练行。至果位也。故云久久成果位也。论以灰身灭智趣其涅槃者。明灭有漏依身及无漏智究竟入无余涅槃也。论如太虚空湛然常寂者。以譬明入无余涅槃寂静相也。因论。问。抑于法相宗所言二乘之无余涅槃。而无相宗等云界外变易及三昧乐。意何。答。宝法师一乘佛性论第五云。瑜伽等论依四十年前经作论。故所释经中说二乘实入涅槃身智俱尽三界之外无别生死。故是说四十年后二灭非真。前说二乘涅槃即三摩跋提三昧乐也。有阿梨耶识转堕不思议死。经既此说论亦随□。问。此三昧乐九次第定中为是何定。答。此定于前三时教八万四千法门之中名二乘涅槃。非诸定摄。后时教意。此是内身修行法中别有一种三昧。灭分段身非八解脱灭尽定摄。所以得知。前教说灭异熟识。入此三昧故。瑜伽八十云。问。住何等心于无余依般涅槃界当般涅槃。答。于一切相不复思惟。正思惟真无相界渐入灭定。灭转识等。次异熟识舍。所依止异熟识无有取故。依转识等不复得生。唯余清净无为离垢真如法界在。当楞伽经灭诸根不取未来境界。实是三昧。二乘谓为涅槃。即是四十年前说为涅槃。后时为三昧。而有变易生死。故知非灭定也。又灭定唯灭转识不灭依身。此灭有身及心。故不同也（文）以此文可知之也。问。深密经瑜伽论等云意。不定性罗汉今世果报将尽故为受变易身。以无漏有分别业为因。无明住地为缘。资现身因而受变易生也。言现身因者。亲生第八识因缘种子也。此种子之依有漏业种子之相资力。而相续生自第八也。业种子期若干年而相资也。若期尽时不相助也。尔时虽有自种子而不得生第八识也。是时名死也。然不弃此分段。此身上更增寿行变易依身。而以此身令住长时以取无上菩提也（云云）
    胜鬘经佛性论等意云。二乘无学圣者今世果报尽时。以无明住地为缘。以微细妄想所起无漏业为因。舍分段已。更别于三界外净土受变易身也（云云）此等经论相违如何。
    答。染密瑜伽等意是说权大乘义也。唯立增寿变易身。不立界外变易身也。胜鬘经佛性论等说实大乘义也。故立界外实变易身也。故不可和会也。权实意别故也。论有定性者难可发生者。第五明定性者与不定性者二种回心之中。此第一明定性二乘者难回心向大义也。有定性者。谓五种姓之中定性二乘也。但此论意。谓五种性中定不定性差别皆据于客性云也。不谓于本性住种性也。不同瑜伽等意也。客性者习所成性也。谓宿习善及不善差别有五乘串习力也。本性者无始法尔同一种姓。无五性差别种性也。然于客性不无五性差别假立也。谓宿生毁谤三乘等者云无性人。谓发菩提心无缘也。若于三乘教之随一法。宿生各结缘重习者。决定种姓声闻乃至名决定种性菩萨也。若于三乘教宿生遍结缘重修者。于后时随缘可学三乘之随一行故。云不定性也。虽有五种客性差别。然有同一之正因佛性也。本性住种姓故皆遂发心修行而证佛果菩提云也（宝法师一乘佛性究竟论意同也）定性二乘宿习偏深故。辄于界内不回心向大也。于界外回心定性者。必待劫限满故。云难可发生也。论要待劫限等满方乃发生者。明定性者难回心向大者。回心向大之本缘也。楞伽经云。阿罗汉入无余涅槃。经无量劫耽三昧酒醉逸而卧。后从彼起方发大心（文）又智度论九十三云。问。阿罗汉先世因缘所受身女应当灭。住在何处具足佛道。答。阿罗汉时三界有漏因缘尽更不复生三界。有妙佛土出于三界。乃至无有烦恼之名。于是国土佛所。闻法花经具足佛道。如法花经说。有阿罗汉若不闻法花经自谓得灭度。我于余国为说是事。汝当作佛（文）又涅槃经第十一云。迦叶。有五种人。于是大乘大涅槃典有病行处非如来也。何等为五。一断三结得须陀洹果。不堕地狱畜生饿鬼人天。七返永断诸苦入于涅槃。迦叶。是名第一人有病行处。是人未来过八万劫便当得成阿耨多罗三藐三菩提。迦叶。第二人者。断下三结薄贪恚痴得斯陀含果。一往来永断诸苦入于涅槃。迦叶。是名第二人有病行处。是人未来过六万劫。便当得成阿耨多罗三藐三菩提。迦叶。第三人者。断五下结得阿那含果。更不来此。永断诸苦入于涅槃。是名第三人有病行处。是人未来过四万劫。便当成阿耨多罗三藐三菩提。迦叶。第四人者。永断贪欲瞋恚愚痴得阿罗汉果。烦恼无余入于涅槃。亦非骐驎独一之行。是名第四人有病行处。是人未来过二万劫便当得成阿耨多罗三藐三菩提。迦叶。第五人者。永断贪欲瞋恚愚痴得辟支佛道。烦恼无余入于涅槃。真是骐驎独一之行。是名第五人有病行处。是人未来过十千劫便当得成阿耨多罗三藐三菩提。迦叶。是名第五人有病行处。非如来（云云）问。此文意如何。答。经云。须陀洹人亦复不定故。经八万劫则然到阿耨菩提心。乃至云独觉经十千劫得到阿耨菩提心。解云。此明最钝须陀洹人受七生。已方入涅槃灭心心法。如入灭定后经八万劫乃得生。心受佛教化即能发菩提心。若于一身得第二果。受生已即入涅槃。经六万即能发心。若于一身得第三果。不还欲界。即入涅槃。经四万劫能得发心。若得罗汉即现入灭。经二万劫即能发心。若独觉根利。经一万劫便能发心。此五人发心之时即入十信菩萨位。名发阿耨菩提心（云云）言最钝须陀洹人等者。意言。云极七返有人于初果而受七生。已得第四果复入无余。经八万劫回心向大言也。故法宝师涅槃疏云。第一人住初果经生多故劫数多也（云云）问。此人但于初果经生得第四果入无余。若二三果亦经生耶。答。此人更不经二三果。超中二果得第四果入无余。问。何故不经二三果。答。初果断后三果障得第四故。更不得也。问。何故此人必八万劫经。答。涅槃疏云。如得初果不越七生。由道力故不越其七生。由业力故不减七生。此亦如是（云云）言若于一身得第二果等者。意云。此人初果即身得第二果。其位而经一生得第四果。入无余。经六万劫发心云也。故涅槃疏云。第二人于初果不经生即至第三果。于二果上经欲界人天。各一生得第四果（云云）言若于一身得第三果等者。意云。此人从初二果即身得第三果。其位而经一生得第四果入涅槃。经四万劫发心也。故涅槃疏云。第三果于前果不经生。至第三果经色无色生得第四果（云云）言若得罗汉即现入灭等者。意云。此人从前三果不经生即得第四果入无余。经二万劫发心也。故疏云。第四人于前三果不经生直至第四果。谁同此阿罗汉果入于涅槃。前果生不同劫数不等（云云）问。此等四人俱得第四果方入无余。若尔。可言阿罗汉八万劫到等。如何须陀洹八万劫等（云云）答。从本立名云尔。问。尔前三果可尔。第四果如何耶。答。约不迳生人故云尔。此等经论之文。皆说定性者于界外回心向大也。等者。等取道力业力也。故宝法师佛性论云。如断见惑不越七生定断修惑。断人执已不越八万劫等必发大心。由道力业力能令唯八万劫等（文）如法藏师及惠远云。悉有佛性力为内熏因缘。故如来大悲力外缘不舍故。根本无明犹未断故。小乘涅槃不究竟故（云云）问。是五果发大菩提心者。发何菩提心耶。答。宝师涅槃疏八云。谓得阿罗汉果入于小乘无余涅槃。是人未来过八万劫得菩提者。谓涅槃后八万劫。显不灭八万亦非正满得菩提者。真谛法师云。是发心菩提。远云。大品说。菩提有五种。谓发心伏明出倒无上。发心在善趣位。伏在种性已上。明在地上。出倒在七地已上。无上在佛果。有人云。得成佛者谬也（文）法藏师五教下卷云。此五人发心时之即入十信菩萨位。名发阿耨菩提心。又有义。前五人从凡得小果入涅槃。后起回心从十信行信满心已堪入十住。初发心住位已来。随根利钝各迳彼劫。未必一向在涅槃中迳尔许也。如直往人既迳一万劫。修信满足堪能发心。彼独觉根最利故。亦似直人迳一万劫。余四钝根又差别故时得多别也（文）问。此所可迳劫数者何劫数耶。答。法花摄释云。今六十劫取增减劫（云云）准之可知之也。论若不定性者无论劫限。遇缘便回心向大。从化城起为以越三界者。第二明不定性者。于界外易回心相也。此中有三。一者正明易发大心。二者明回心向大因缘。三者明修因得果义也。此其初也。有不定性者。值佛世回心者。谓法花会得授记声闻等也。又不定性者。有于界外回心。多是佛灭度后不定性者是也。此论所说者。是界外回心不定性者是也。问。金刚仙论云。不定性人法花回心。定性二乘界外回心（文）然何舍此论说。有不定性人界外回心云耶。答。彼论总相说也。细谓之道理可有也。何况慈恩金刚般若疏上卷云。彼金刚仙论者非真圣教也。是南地吴人所作（文）问。不定性者于界内可回心。何故知。有界外回心耶。答。佛灭后不定性罗汉及缘觉不具法缘。故未回心。前先世业所受果报尽故。更生界外净土也。此人不定性故易回心故。速蒙佛教化力界外回心无妨也。如法花云。若我弟子自谓阿罗汉辟支佛者。不闻不知诸佛如来但教化菩萨事。此非佛弟子。非阿罗汉。非辟支佛。又舍利弗。是诸比丘比丘尼。自谓已得阿罗汉是最后身究竟涅槃。便不复志求阿耨多罗三藐三菩提。当知。此辈皆是增上慢人（已上文是说定性二乘增上慢者界内不回心也）除佛灭度后现前无佛。所以者何。佛灭度后如是等经受持读诵。解其义者是人难得。若遇余佛于此法中便得决了（文）（已上文说不定性界外易回心所以也）意云。佛在世不信解法花圣者此皆为定性二乘。亦为增上慢者也。定性人故不能信解法花也。佛灭后二乘圣者假使虽不定性人。不具法缘故不知法花。而已入无余涅槃。虽入涅槃不定性人故。于界外净土辄蒙余佛教化力。顿入大乘教云意也。必不待劫限等满也。经云若遇余佛便得决了。故知尔也。
一校了。点了。

金刚顶发菩提心论私抄卷第一

发菩提心论私抄卷第四

　　　　
          
          
          

    论夫会阿字者皆是决定观之。至卷舒自在者。第二称扬能观行者之分修证功德也。此中有二。初明初修业者分修德。后明久修业者分证德也。论夫会阿字者。至当观圆明净识者。是先总明此密教菩萨所可观察境相也。此所观境相者。如大日经第三颂云。摩诃萨意处说名曼荼罗。诸真言心位。了知得成果。诸有所分别悉皆从意生。分辩青黄赤。是等从心起。决定心欢喜说名内心处。真言住斯位能授广大果。念彼莲花处。八叶须蕊敷花台阿字门。焰鬘皆妙好。光晖普周遍照明众生故。如合会千电。持佛巧色形深居圆镜中。应现诸方所犹如净水月。普现众生前知心性如是。得住真言行（文）问。文夫会阿字者。当观圆明净识者。此文明何义耶。答。此文是别明三摩地门内所观阿字所诠甚密门之菩提心义也。其文言夫会阿字者。皆是决定观之。当观圆明净识者。是别明三摩地门中阿字所诠阿赖耶识。即体为真如无为义。为实相义。为甚深不思议义也。问。若尔者。于此说有指文证耶。答。密严经中卷云。诸仁者。心之体相不可思议。密严中人善能知见。诸仁者。一切众生阿赖耶识本来而有。圆满清净出过于世。同于涅槃。譬如明月现众国土。世间之人见有亏盈。而月体性未尝增减。藏识亦尔。普现一切众生界中。性常圆洁。不增不减。无智之人妄生计着。若有于此能正了知。即得无漏转依差别（文）今私解曰。一切众生阿赖耶识本来而有者。示果分内心识常住不生义也。本无今有名生故。已有还无为灭也。而此藏识本来常有物也。何名生耶。是即真如义也。圆满清净义名云实相也。于虚假不实之有为有漏法。无圆满清净义也。文出过于世同于涅槃者。是明阿赖耶识即无为常住义也。又阿赖耶识即为真如圆成实性义。又如密严经文言。体是圆成实。瑜伽者当见者。是义也。又大日经第七云。又观彼心处。圆满清月轮。炳现阿字门变作金刚色（云云）以阿字观圆明净识者。此意而已。又同经第六颂云。彼能有知此内心之大我。随其自心位导师所住处。八叶从意生。莲花极严丽。圆满月轮中无垢犹净镜。于彼常安住真言救世尊（云云）此等文是明阿字门之中圆明月轮义也。若证会阿字者。是方可解阿字即质多菩提心之圆明净识相也。应观想此阿字菩提心是其自体相湛然常住也。圆明皎净犹如世满月轮相也。净识者。是第九识净心处也。文当观圆明净识者。如菩提心义云。第九庵摩罗识此云无垢识。或云净识也。第九庵摩罗是善恶心体。第八阿梨耶是善恶用。又云。此则以第六识质多菩提心。于第九识干栗多净心处。求本有质多菩提心（文）问。何故观阿字者。必当观阿字即净识耶。答。观阿字即净识意。观察第九干栗驮耶之心处心。是即为八叶白莲花之台。亦即是观想圆明相之在八叶心莲台也。是心莲台者。是则心处心义也。此中净识者。质多心也。是即能有此心处心中之虑知心用。是质多心也。即以是为阿字菩提心义也。故此净心处上更可观本有不生不灭万德相也。是即具足觉了义边者。方指是即为质多菩提心。即为阿字性也。故论云。阿字是菩提心也。论若才见者则名见真胜义谛者。正初明初修业者之分见真理之德也。是则真言家之地前三贤位也。为简显家之假施设之胜义谛故。此真言家所存妙理。即别名为真胜义谛也。故大师所造理趣般若经开题云。自性之又性。法体之又体。三自三大未见其边。一如一心谁到其极。就此亦二。一法尔所起曼荼罗身人。二随缘上下迷悟身人（文）是法尔人法者。即真胜义谛耳。密严经云。密严中之人一切同佛相。超过刹那坏常游三摩地。密严微妙土是阿若悉檀。非诸因明者所量之境界。但是无功用妙智之所生（文）又六波罗蜜经一云。如来妙体则法身。清净解脱同真谛（文）论若常见者则入菩萨初地。至当具一切智者。后明观心纯熟者之分证真理之观行之利益相也。就此中有二。一者初明初地分证。二者总明后九地分证也。论若常见者则入菩萨初地者。是初也。问。此初地者。是为何教初地耶。答。菩提心义二云。住心品云十地此生满足。及具缘品等义释。云真言门菩萨入初地坐百叶台。百佛世界作佛利生。是约别教地位明真言门菩萨之地（文）又云。仁王仪轨及良贲仁王疏云。三藏所持金刚顶瑜伽经明四种地。一解行地。谓三十心也。二普贤地。谓十地也。三大普贤地。谓等觉也。四普照曜地。谓妙觉也（文）今谓。于真言门直有自乘内十住地义也。故弥勒仪轨云。初作如是悉地。即证五地八地已来真言菩萨（文）又云。七金山间甘露香水等海。其中诸圣而居又诸山中皆有诸贤圣。地前四十心贤圣。十信十住十回向十行等（文）今私云。若借彼别教教道门之假施设贤圣众者。以彼他宗家教所建立菩萨众者。何令居在真言门曼荼罗中哉。即知。于真言门中直实有五十二位也。又大疏九云。今此秘密藏中（乃至）今此菩萨律仪。亦复如是。虽复最初发心。乃至四十二地阶次不同。然一时普遍法界发起无作善根。以此义故名为秘密藏中无作功德也（文）是说既偏局真言一门直往菩萨之位地也。又秘藏记云。据密教十念成熟。谓十波罗蜜圆满也。或难云。经云十念成就得生西方净土。西方净土者。初地菩萨所居之土也。十波罗蜜者。于十地中地地修。地地圆满。若以十念成熟拟十波罗蜜论者。生净土时十地可究竟。何故云初地菩萨所生之土也。答云。是密教所谓横义也。初地与十地无高下故。今卿所难次第义耳。十地自布施波罗蜜至于智波罗蜜地地各有一波罗蜜。是显教所说地地迁登之义。今密教所说。言菩萨地者是心也。法也。佛也。菩萨也（文）问。初地名欢喜地意如何。答。用心次第云。所观月轮渐进遍周法界。如法所证名为初地。所以初地菩萨以证此法。昔所未得而今得之。生大喜悦。是故初地名欢喜地（文）论若转渐增长。则廓周法界量等虚空。卷舒自在者。第二总明观心纯熟者是之分证真理相也。用心次第云。即此自性清净心以三义故犹如于月。一者自性清净义。离贪欲垢故。二者清凉义。离真恚热恼故。三者光明义。离愚痴故。所以喻月。为世人皆共见取以为喻。令其悟入。观习成熟。不顺延促唯见心先明朗。更无一物亦不见身之与心。万法不可得犹如虚空。亦莫作空解。以无念体不可得故。说如虚空非为空相。久久纯熟。行住坐卧一切时处。作意与不作意。任运相应无所挂碍。一切妄想贪嗔痴等一切烦恼。不假断除自然不起。常得清净。依此习观乃至成佛。唯是一道更无别理（文）大疏第十七云。先观其八叶。开敷置阿字于其上。此阿字即有圆明之照也。将行者染欲之心与真实慧心。而相和合即同于真。而共一昧也。如是观者即是如来。故经云。彼若如是观作者即是我也。我者佛自指也（文）又秘藏记云。净菩提心观念诵分限了。即结定印观五字。谓阿卑罗吽欠也。是月轮观。又实相观。先月轮安心上。轮上布五字。声字实相逆顺往反观想。言声者口诵字声。字者观字体。实相者字义。了唯一向观月轮周遍。良久以后。月轮周遍法界。俄须妄身与月专注无分别智。然后为利众生住大悲门。出卷缩月轮收自心（文）（已上说十地分证）论当具一切智者。别明等觉菩萨不久当得佛果之种智也。义释云。一切智者智之中智也（文）论凡修习瑜伽观行。至证悟五相成身义也者。第三总述即身成佛殊妙行相也。此中有二。论凡修习瑜伽观行人当须具修三密行者。是初总明应修三密行也。是真言行者之因位之行法也。是行者之所修之三密行者。备即身成佛之不思妙用故。辄为非机人不可显示如是大事。故名曰三密也。论证悟五相成身义也者。是后总明五相成身行法之果德也。此五相成身行带因果二位也。初四相者因位。后一相果位也。具义如后解。论所言三密者。至观菩提心也者。下初别三密行相也。意云。手结印契。口诵诸尊之真言密号。意观本有菩提心普贤圆满月轮净识相。而召请本尊及法界海之诸尊。安置布烈于海会坛场。种种供养恭敬。而祈请行者之所求之可成佛事也。菩提心义云。自性净心名质多。是性得菩提心。发心名质多。是修得菩提心。此则以第六识质多菩提心。于第九识干栗多净心处。求本有质多菩提心（文）是意密义也。论次明五相成身者。至获金刚坚固身也者。后别明五相成身行相也。论一是通达心者。菩提心义云。问。何名通达心等耶。答。如瑜伽云。诸佛咸告言。心相难测量。授与心真言。即诵彻心明。观心如月轮。若在轻务中者。是通达心也。又云。今于第九净识真如理处。通达性得本有佛性大菩提心。故名通达本心也。又云。所通达心各有二义。一约九识。谓本净九识是所通达心。染秽九识是能通达心。如心地观经。自觉悟心有其四种。凡夫二心。一者眼识乃至意识。因缘自境名自悟心。二者离于五根。心心所法和合缘境名自悟心。私云。初心六识。后心七八九识。体相用故。二约五智。谓佛陀五智是所通达心。行者五智是能通达心。如心地观经贤圣二心。一者观真实理智。二者观一切境智。如是四种名自悟心。私云。初智法界性智。后智四智。又约九识。更有二义。第九净识是所通达。第六意识是能通达。又约五智更有二义。大圆镜智是能通达。法界体性智是所通达（文）今私云。以此经为文证。以染秽之第八第九识为能通达义。未得其意可寻知也。论二是菩提心者。菩提心义云。如瑜伽云。汝心本如是为客尘所翳菩提心为净。汝观净月轮得证菩提心。是菩提心也。又云。于性得菩提心发修得菩提心名菩提心也。又菩提心义引用心次第文云。故用心次第云。行者应当安住净住勿缘一切诸境。应须假一圆明犹如净月。亦如净镜不高不下。正当行者心中量同一肘。圆满先明内外莹彻。色白鲜洁世无类者。初虽未见。久久精研当即彻见。发明见已即更观察渐引令广。或四肘八肘。如是倍增乃至遍满三千大千世界极令分明。将出观渐渐收敛。量同先相。初观之时假月为喻。遍周之后无复延缩。作是观已即证解脱一切障三昧。但此三昧者名为地前三贤。依此渐进遍周法界。如法所证名为初地。所以初地菩萨以证此法。昔所未得而今得之生大喜悦。是故初地名欢喜地。亦莫作月解。即此自性清净心以三义故。犹如于月。一者自性清净义。离贪欲垢故。二者清凉义。离瞋恚热恼故。三者光明义。离愚痴闇故。所以喻月者。为世人皆共见取以为喻。令其悟入观习成熟。不须延促唯见心。光明朗更无一物。亦不见身之与心。万法不可得犹如虚空。亦莫作空解。以无念体不可得故。说如虚空非为空相。久久纯熟。行住坐卧一切时处。作意与不作意任运相应无所挂碍。一切妄想贪嗔痴等一切烦恼。不假断除自然不起。常得清净。依此习观乃至成佛唯是一道。更无别理（文）论三是金刚心者。菩提心义云。如瑜伽云。菩提心坚固。复授心真言。观金刚莲华是金刚心也。又云。为欲加持此菩提心能令坚固犹如金刚。于心月轮令观金刚故。名金刚心也（文）论曰是金刚身者。菩提心义云。如瑜伽云。汝于净月轮观八叶莲华。令普周法界唯一大莲华。是金刚身。又云。令心金刚为莲华界。摄入自身名金刚身。又云。今私云。此五相成身通五部也。但月轮上种子三摩耶形五部不同。又云。金刚莲华是金刚部。兼莲华部耳（文）论五是证无上菩提。获金刚坚固身也者。又菩提心义云。如瑜伽云。观身为本尊。复授此真言是证无上菩提也。又云。以金刚身为本尊身。名无上菩提也。又云。十八会指归云。五相。所谓通达心。修菩提。成金刚心。证金刚身。佛身圆满。此则五智通（取意文）又云。通达本心即是通达法界体性智。余四如次以通四智（已上菩提心义文）今私案云。此五相有二义。一者唯有佛果义。如安公所引指归及秘藏宝钥说。二者通因果二位明五相成身。如此论及教王经金刚界大仪轨等。然今就第二义作此释。谓彼指归及宝钥是约横义明五相成身也。此论及教王经约竖义明五相成身也。若约果地说五相成身义者。如彼十八会指归说文也。今私云。五相成身者五智通达者。是不谓必如次五相可相配五智也。但五相成身之佛果者。能通达成就五智功德义。即五相与五智是能互相融通云也。又许以五相成身配因行证入方便具足义者。可许以五相相配五佛五智义也。此五相摄尽性得修得因位果位之菩提心也。第一通达心摄性得普贤大菩提心及修得一分之普贤大菩提心之心也。问。性得菩提心亦名通达心耶。答。可名尔也。谓此性得菩提心是行者之所应觉了通达故。名通达心也。复次此性得菩提心离诸垢累。体相洞彻通达于一切众生。而量等法界海无有障碍故。名通达心也。故仪轨云。即诵彻心明。观心如月轮若在轻雾中（云云）此说者。是付一切义成就菩萨作是说也。此菩萨已断除多种惑。而未断残一重惑品故云尔也。修得菩提心名通达心如前记也。第二菩提心摄三贤十圣之修得菩提心也（义如上引用心次第文）问何故此心名菩提心。答。第六意识修得质多菩提心之于第九识净心处之性得质多菩提心处。而发求及修行修得之五智菩提心之心故名菩提心也。第三金刚心摄金刚无间道也。是因位最后心也。残一品无明障佛果菩提心之惑染将断尽时智也。是等觉位也。第四金刚身摄金刚解脱道。正是佛果最初心也。是妙觉智也。故出生义云。及乎大种性人法缘已熟。三秘密教说时。方至遂却住自受用身。据色究竟天宫入不空王三昧。普集诸贤圣。削地位之渐阶开等妙之顿旨（云云）此中所言之等者。是等觉金刚无间道也。即金刚心也。妙者妙觉金刚解脱道也。即金刚身也。故菩提心第一云。以金刚身为本尊身名无上菩提也（文）第五证本尊获金刚坚固身者。谓亦是所言妙觉金刚解脱道位也。然诸行者各各因位所修门。而果位所现之本尊身更说显义也。故菩提心义五云。今然复三世诸佛各从一门入心本源故。从本所通门出法界海。一一诸尊皆以一切如来为体。又第一卷云。问。第五自身成本尊者。成何尊耶。答。各随所尊成五部身（文）即是义也。问。付初义何故第四金刚身名为佛果之解脱道耶。答。安公菩提心义第一云。以金刚身为本尊身。名无上菩提也（云云）故顺古德义故今作此释也。问。若尔如大仪轨意。行者既成第四金刚身已后。启白本尊其偈颂文云。复白诸佛言。我为莲华身时。彼诸如来便敕行者言。观身为本尊。复授此真言（文）今依此文意者。若证第四金刚身既为解脱道佛果者。何仪轨云便敕行者言耶。已以敕行者云。故知。此金刚身未成佛也。况亦得金刚身已后。示观身为本尊之教。亦授证本尊真言法之后成佛也。然何是为解脱道佛果耶。智果未圆满也。答。理实此金刚身中内证虽圆满本尊身义。而为言显依从本所通达门出法界海。而随各各因位所尊。而成五部诸尊身之化用。之未显现以前时故。云便敕行者言复授此真言等者。假指前第三身也。非以此第四金刚身实指以为行者也。实是已成佛也。问。付后义。以何文证理证。得知第一通达心摄性得菩提心及修得最初之发求菩提心。第二菩提心摄三贤位。第三金刚心摄十地位。第四金刚身摄等觉之金刚无间道。第五本尊摄妙觉地金刚解脱道耶。答。第一通达心属本有性得菩提心及修得最初之发求菩提心者。仪轨说五相成身中。第一通达心属本有性得菩提心及修得之最初发求菩提心者。仪轨说五相成身中·第一通达心云。行者闻惊觉定中普礼足。唯愿诸如来示我所行处。乃至诸佛咸告言。心相难测量。授与心真言。即诵彻心明。观心如月轮若在轻雾中。如理谛观察（此文说性得通达心也）复白诸世尊。我已见自身清净如满月。离诸烦恼垢能执所执等（云云）（此中文明信位发菩提心。若通说。修得之中等二菩提心也）又此论下文云。一切有情于心质中有一分净性。众行皆备其体极微妙。皎然明白等（云云）（此文说性得通达心也）又云。诸佛大悲以善巧智说此甚深秘密瑜伽。令修行者于内心中观日月轮（云云）（此文说修得最初通达心及菩提心）仪轨说五相中。第二菩提心云。我已见自心清净如满月等（此文明行者之领解前通达心及第二菩提心也）汝观净月轮得证菩提心等（是佛敕授第二菩提心辞也）能令心月轮圆满益明显等（此依前佛敕授正明三贤菩萨之所观月轮圆满以显了义也）此论云。先会阿字者。皆是决定观之。当观圆明净识若才见者。则名见真胜义谛（云云）此文说真言行菩萨之三贤行相也。此位菩萨所观是相似观而未实证观也。问。此第二相是说三贤菩提心者。何此中可用发菩提心真言耶。答。是指初发心住之成佛。何必云初发信心真言耶。故华严等说初发心时便成正觉（云云）又第三金刚心摄菩萨十地者。仪轨说第三金刚心文云。汝于净月轮观八叶莲华。令普周法界唯一大莲华。应当知。自身金刚莲华界（云云）（是明佛敕教行者文也）又云。自身为莲华清净无染着。复白诸佛言。我为莲华身（云云）此等文说十地菩萨实证观菩提心月轮。周遍法界行相之犹如莲华无染着义也。彼仪轨者是金刚心与金刚身合一证莲华身云也。此论云。夫会阿字者皆是决定观之。当观圆明净识（明发菩提心相也）若常见者（明三贤之人彼菩提心相）即入菩萨初地（明三贤之人已入地用也）若转渐增长则廓周法界量等虚空卷舒自在（云云）此文初说初地菩提心。与次后总说九地以上所证菩提心广大周遍行相也。第四金刚身摄菩萨等觉位之金刚无间道者仪轨说第四金刚身文云。时彼诸如来便敕行者言。观身为本尊。复授此真言（此文于金刚无间道以前。而佛方敕教于行者也。此敕教以后可名成金刚无间道也）又此论说云。夫会阿字者皆是决定观之。当观圆明净识（乃至）若转增长则廓周法界。量等虚空。卷舒自在当具一切智（文当知。此文说实证观菩提心义。之中此通等觉位无间道也）又第五本尊属佛果解脱者。轨云。既成本尊身诸如来加持（云云）此以是第五身为佛果解脱义也。又此论云。然此五相具备方成本尊身也。其圆明则普贤身也。亦是普贤心也（云云）依如是文证。以五相配属五位于理无失。又于诸文而得便宜也（此后义好也）又教王经疏一云。此经正说文。初演说五相真言。初四是因位也。后一即果位也（云云）问。此二义有何意。答。初义意通自行化他也。意云。于第四金刚身位自行满。故既具足万德圆满菩提也。虽尔。以第五金刚坚固身为本尊身之妙觉位。意为利他出法界门。随各各因位所奉本尊而成本尊身。说显而于末代之行者以此法而欲令轨则。其故更说显第五本尊身也（菩提心义意也）后义意。偏据自行圆满义。以第五心为实证解脱道佛果也。此约自行为正成佛意也。第四金刚身尚属因位也。
    问。何故名金刚心及金刚身第五金刚坚固身耶。答。若约初义者。金刚心者就能断用立名也。金刚无间道起断惑犹如金刚杵摧破利用也。又金刚身及第五金刚坚固身者。但约体性不可破坏义立号也。大疏十一云。行者见此心佛之时即名悉地第一成就。所谓得第一常身。所谓成就第一常身。此常身即是诸佛金刚不坏身也（文）谓五智性相常住无有刹那生灭。犹譬如金刚不坏义也。故分别圣位云。于五解脱轮中从一佛至一佛供养承事皆令获得无上菩提成决定性。犹如金刚不可俎坏（文）若付后义。前二种金刚者。俱就能破义用立名也。但第五金刚坚固身之金刚。约体性不坏义立号也。论然论然此五相具备方成本尊身也。至故佛所宣说者。第四述证果菩提心之功德也。此有三。论然此五相下二行半文。第一明性海果分之法界体性智圆德也。论然此五相具备方成本尊身也者。明五相具足方成第五获金刚坚固身也。是即大日尊也。亦法界体性智也。一切行者所求之果位故名本尊身也。是成五相名五智故。此五智圆满即名大日尊也。论其圆明则普贤身也。亦是普贤心也者。意云。上来既开约十六尊明三摩地菩提心义毕。今此文遂摄十六尊即菩提心义。方令归普贤一尊意也。如菩提心义云。金刚顶经说云。三十七尊皆名普贤故（云云）又云用心次第云。大圆镜智是则三十七尊皆名普贤。亦各具足大圆镜智。如此智本有皆名自性清净心也（文）是即此义也。今私云。普贤者广通教理行果也。理普贤如金刚顶经颂云。普贤法身遍一切等者是也。果普贤今于此所辨文。是行普贤十六大菩萨中最初菩提萨埵等是也。教普贤者一切真言教法是也。论与十方诸佛同之者。明五相成身后诸佛同体合会义也。约一心一心识之法界体性智者。新成佛古成佛敢无有差别云也。论亦乃三世修行证有前后。及达悟已无去来今者。释三世诸佛同一体性之所以也。意云。约凡夫妄心前而言之者。有为诸法者有刹那生灭代谢不住之三世无常相也。而约虚妄假有法中而虽云。似约行者之情前有三世修行及证果前后。然约证性海果分后法界体性智之一心一心识。而无去来今三世假立法故。亦无新成旧成佛差别也。唯一味平等遂归一体故也。此义如心地观经颂云。因圆果满成正觉。住寿凝然无去来（云云）又云。自受用身诸相好一一遍满十方刹四智圆明受法乐。前佛后佛体皆同虽遍法界无障碍。如是妙境不思议是身常住法佛土自受法乐无间断（云云）又密严经云。阿赖耶识为分别心之所扰浊。若离分别即成无漏。无漏即常犹如虚空（文）又涅槃经云。菩萨五蕴三世所摄。如来五蕴非三世摄。又陈如云。舍无常色获常色。受想行识亦复如是（文）如是文说者。明法佛成果德以后。即成就常住五蕴义也。故应知。佛果中既远离三世无常过失也。如大唐超悟法师六波罗蜜经疏第一云。经云何乃令发如是愿。为佛应身刹那迁变。化身佛者疾入涅槃。功德法身湛然常住。以是归依清净法身。解曰。言应身者是胜应身。唯识论名他受用身。从佛平等性智显现应大菩萨名曰应身。此是有为无漏之身。故有刹那念念生灭故。言迁变化身佛者。是劣应身。唯识论名变化身也。成所作智出现此身八相成道。为于地前菩萨二乘凡夫故现此身。缘尽息化故曰疾入。功德法身湛然常住者。本有功德修成功德总名功德法身。修成功德自受用身。性同本有俱不生灭。是凝然常故曰湛然。真如法身并具四德常乐我净。故曰常住。常是法身。住是报身名为常住。佛报身者四智菩提。以之为体。此菩提智金光明经名如如智。佛法身者名法如如。故法与报并是凝然。又不生名常。不灭名住。亦名常住。以是归依清净法身者。总结愿求由是湛然常住身。故劝总求也（云云）又同疏第三云。经曰然我国土无有去来生灭灭相。若无去来即是圣智所行之处。若有去来即是世间生灭之相。解曰。不眴世界是彼普贤如来净土。是密严国实报净土。离生灭相佛身佛土正报依报皆是真常同无生灭。故曰我国无有去来生灭相也。若无去来即是圣智所行之处者。圣智如理理真常智亦真常。理同其智。智有妙用。理是真如。智是实智。无二无别如乳挟挟更无异相。故曰圣智所行处也。所行是理。智证于理名所行处。若有去来即是世间生灭相者。三界凡夫心有生灭境有生灭。二乘之人自共相观是生灭观。取生灭相总名世间。凡夫众生不离分段名为世间。二乘之人未免变易亦名世间（云云）故菩提心义云。若约行者证入因门三世修行。证有前后。约一切一心识转为法界体性智。若约佛地性海果分及证悟已。无去来今。此约一心一心识转为法界性智。又云。圆教说一心一性。今真言宗同天台圆故。龙树十识中第九名一切一心识。谓一切有情本来各有一心。一心各在一切有情。第十名一心一心识。谓一切有情本来共有一心一心。分成一切有情。一切有情还成一佛（文）论凡人心如合莲花。佛心如满月者。类喻明菩提心之周遍之圆净德相也。此中凡人心如合莲花者。是类喻明一切有情之第九一切一心识之性得菩提心相也。意云。一切众生与一切诸佛同从本已来虽大菩提心具足平等无差别。而众生未发心成佛以来。此菩提心含未开犹如莲花未开敷也。义释云。凡人汗栗驮心者。此是古译语讹也。正梵音云纥哩（云云）乃耶此云心。状如莲花合而未敷之像。有筋脉约之成八分。男子向上女人向下。先观此莲花令其开敷为八叶白莲花座（文）又菩提心义云。此心合莲花亦有二义。一男女心藏肉团八分如合莲花。大日宗云。众生自性八辨具足。故是肉心亦有八分。今云。第九识体之上自有八识之相。肉心类此一团八分。二如金刚顶疏云。如来开觉如莲花开。今例言之众生迷覆如合莲花（文）论佛心如满月者。是例喻明一切诸佛之一心一心识。法界性智圆德相也。故菩提心义云。且一众生本有菩提净心与一切佛本心一体。法界为量团圆皎然如世满月（文）又如此论上文云。湛然清净犹如满月光遍虚空无所分别（云云）意云。性海果分中。前佛后佛一体同如。而遍满法界宫。敢无有差别相云也。论此观若成下三行半。第二明成就此三摩地门之分证之观行者之所得利益相也。此观若成者。就明三摩地普贤菩提心之观行成熟者之相用中。而此中论言十方国土若净若秽六道含识三乘行位。及三世国土成坏众生业差别。菩萨因地行相。三世诸佛悉于中现者。是明成就此三摩地门之分证得智妙用之所现相也。此中十方国土者。尽十方无余一切国土也。若净者一切他受用佛所居净土及自受用佛土也。若秽者变化身所化一切离秽土也。此娑婆世界等类是也。六道含识者。未发心修行十方法界一切凡夫类也。三乘行位者。小乘教所立之声闻缘觉菩萨也。及大乘通教所说三乘因果位地也。三世国土成坏者。成者以成劫摄住劫。坏者以坏劫摄空劫也。众生业差别者。若干之众生善恶无记一切作业受果差别相也。菩萨因地行相者。大乘别教圆教密教等一切菩萨发心修行五十一位之行相也。三世诸佛者。显教所说种因海诸佛。及密教所说性德圆满海诸佛也。是等诸人法皆由是行者之所修三昧力故。悉于自身心中如是诸法显现其影像。犹如明镜内现色像也。是即十地菩萨所证得三摩地所现妙用也。此义如密严经中卷云。尔时金刚藏菩萨复告众言。诸仁者我念昔曾。蒙佛与力而得妙定。廓然明见十方国土修世定人及佛菩萨所住之处。于如是处中。密严佛土安乐第一。诸佛菩萨数如微尘处莲花藏我于尔时一心瞻仰。寻从定出即自见身。与诸菩萨在密严土。复于尔时见解脱藏住在宫中。其量大小如一指节。色相明洁如阿怛斯花。亦如空中清净满月。我时见已便生念言。此为是谁而有如是不思议事。作是念时即见我身。在其身内于中普见一切世间。尔时莲花藏中无量菩萨。以佛神力亦如是见。咸生是念。此为希有不可思议。时天中天所为事毕还摄神力。诸菩萨等悉复如故。我时见此希有事也。知诸菩萨种种变现是佛现界不可思议（已上文）私解曰。是经此文悬契此论文意也。可悉之也。问。十地菩萨何样得见法身佛耶。答。作自心所变影像得见法身佛也。此义如大日经疏第四卷云。若作深秘释者。如来妙严之相法尔无减不造作所成。故不以外宝为饰。乃至十住诸菩萨犹因承佛神力得见加持身。其于常寂之体如在罗谷。故以为况也（云云）解曰。是作影像见法身义意耳。涅槃经二十七云。十住菩萨闻见佛性者。即此义意也。论证本尊身满足普贤一切行愿者。总结会证果菩提心义也。故用心次第云。大圆镜智是则三十七尊皆名普贤（文）论故大毗卢遮那经云。如是真实心故佛所宣说者。第三引证文也。意云。如是第九识干栗驮耶真实之菩提心者（义释云。问。何名真实义等耶。答。如来藏自性清净心真实心。一切众生胸间肉团。其形八分。男作。女伏。其色丹赤。是五藏之中心藏也。文）是往古诸佛所说传也。是不当今之一佛独所说也。故可信仰云也。问。此经文具义意云何。答。大疏第十一云。心为照明。能见如来之道行即是道也。道者即是行及行果报也。非但我如是说三世如来所说亦复无异也。如上所说真言方便。乃至此心处无垢清净犹如圆镜常现在前。当知。此即是先佛共所宣说真实之心也。如是心性常恒安住无住无有变动。不可破坏即是诸佛大般涅槃。故名真实也。以啰字门等净此心。故生真实智惠光。故即见古佛所行之道。所谓秘密藏真言门也（云云）论问前言二乘之人有法执故不得成佛下。第五约问答决疑。述菩提心即身成佛妙用也。此中有二。论问前言二乘之人至如来一切智智者。第一正明问答决疑也。此中问答有三重。但初重疑难论文显然也。后二重伏疑。虽无论文而付答文寻之。理必可有故也。论问前言二乘之人有法执故不得成佛者。今复令修菩提心三摩地者。云何差别者。第一重疑问也。意云。上论文说当观二乘之人虽破人执犹有法执。但净意识不知其他（乃至）有定性者难可发生。要待劫限等满方乃发生（云云）今依此文发例难也。此二乘人难发心成佛事。犹滞法执故也。今真言行人于八分肉团心上修净月轮观。而何云即身成佛耶。岂是非法执耶。论答二乘之人有法执故久久证理。沈空滞寂限以劫数。然发大乘心者。是第一重答也。意云。二乘人于缘起诸法未解如幻假有即空义。故虽立心处心。而密宗意玄异也。彼犹滞法执故未得体法难解空观。而于五藏之中心藏作实心执故。是即法执也。密宗意不尔也。于前九种住心。心外矿垢既尽作体法难解空观。显现毕于八分肉心之中观净月轮之质多菩提心也。但不谓肉心即菩提心也。此肉心中更有干栗驮心处心。约此干栗驮心之觉了义边名曰质多菩提心也。譬如扶根中有正根。又黄石中必有一丈量之摩尼珠也。
    问。此中所举二乘人者。何二乘人耶。答。二十部小乘及诸愚法缘觉类也。问。二十部小乘宗乍皆关此中耶。答。乍皆可关此中。彼等皆于五藏之中心藏上立心意识故也。但依安公意者。此中胜可取婆多小乘部师所立义也。问。意如何。答。菩提心义云。若萨婆多小乘部师亦说八分干栗驮为心（文）是义相似密宗心处心义也。故胜以彼义例难密宗义也。又今助释曰。殊胜可摄取大众部一说部说出世部鸡胤部义也。宗轮论云。此中大众部一说部说出世部鸡胤部本宗义者。谓四部同说五种色根肉团为体（文）私云。此四师义意六识在肉团内云也。论有法执故久久证理者。彼虽断人我执犹在法我执。故经三生四生六十百劫得自乘菩提云也论沈空滞寂限以劫数然发大乘心者。定性二乘入无余涅槃。醉三昧酒卧湛寂。而待多劫满限而回心向大。具如上记。又第二重伏难意云。二乘人有法执故不即身成佛者。尔也。但他缘大乘等虽立心处义既无法执咎。何必经三祇广劫修行乃成佛耶。论云。又乘散善门中经无数劫。是故足可厌离不可依止者。第二重答也。意云修行于显教大乘者虽立心处义（陈世所译世亲摄论第五□引。法足经偈以成立此义。论曰。远行及独行无身住空处。释曰。五藏中心藏其中有孔。意在此所中。故名空处。文。此即不心处义耶。瑜伽论第一云。羯逻蓝时阿赖耶识最初托处。即名肉心。文）未入三平等门。而唯修单胜义行愿菩提心故。经无数劫成佛也。若入此三平等门时。大小乘等于自乘法中。皆证见中胎佛果也。故菩提心义一云。问。普于五乘自心开发普贤大菩提心云何。答。且如迦毗罗外道二十五谛中云。知根者。凡夫人胸间八分肉团名干栗驮（出因明数论师计中）若迦毗罗引入曼荼罗。即于彼计干栗驮心。令观大日如来自心八叶芬陀利花。如迦毗罗者。一切人天干栗驮心皆亦如是。若萨婆多少乘部师。亦说八分干栗驮为心。若引入时。亦于彼心令观心莲。若化地部小乘师。以前念后念念为心。若引入时。令观质多之心以为心处之心。令悟前后念中意生八叶之莲。若诸大乘师。说心无自性托缘而生。若引入时令观质多之心托缘而生本无自性。亦以质多为心处心令开心莲（此曰家计天竺相传）如三家计者。一切二十部五部等皆亦如是。问。若于诸外道大小乘计。皆开实心令观心莲者。何故大日经破外道三十计及诸大乘计耶。答。若未引入皆悉可破。若引入时顺世八心违世八心皆大悲藏之妙行也（文）散善门者。不三平等门之门云也。三平等门者。是三摩地之唐语也。又第三重伏难意云。显教之行人虽立心处心义。而断人法二执未入三平等门。故久久成佛者尔也。若然真言行人既遣人法二执。虽修三平等行。何有速成佛迟成佛不同者耶。论云。今真言行人既破人法上执。虽能正见真实之智。或为无始间隔未能证于如来一切智智者。第三重答也。意云。今真言行人修三平等门虽破人法二执。住实智从无始无明有厚薄差别也。若无明薄者速身成佛也。若无明厚者久久成佛也。无始无明者如璎珞经云。四住地前使无法起故名无始。依无始故得有生得住地。依生得住地故得有作得住地。生得即无明作得即四住（文）无明者摩诃论曰。云以不达一法界故心不相应。忽然念起名为无明（文）此中无明者。意云。亲生业识之能生种子也。故同论云。无始无明摄持烦恼令得住止。譬如诸种持隐显子（文）但彼论虽然说。此论今所明之无明者。是根本无明。又取过恒沙所知障及见爱等烦恼障也。此等皆明枝末无明故也。此无明亦从无始来恒具在。故名无始无明也。间隔者无明住地之隔本觉自性净心也。一切智智者。新仁王经云。体相平等名一切智智（文）私云。五智非一故曰一切智智也。摩诃衍论五云。一切众生从无始来皆有本觉。无舍离时。何故众生先有成佛后有成佛。今有成佛。亦有勤行。亦有不行。亦有聪明。亦有闇钝。无量差别。同有一觉。皆悉一时发心修行到无上道（私云。已上难问也）本觉佛性强劣别故。如是差别。无明烦恼厚薄别故。如是差别（私云。已上文外人救答也）若言如初者。此事则不尔。所以者何。本觉佛性圆恒沙之诸功德无增减故。若言如后者。此事亦不尔。所以者何。一地断义不成立故（私云。已上文外人伏难救答）如是种种无量差别皆依无明而得住持。于至理中无关而已（私云。已上总正答）又云。真如本一。而有无量无边无明。从本已来自性差别厚薄不同故。过恒河沙等上烦恼依无明记差别。我见爱染烦恼依无明起差别。如是一切烦恼依无明所起前后无量差别。唯如来能知故（私云。已上细正答也）此或为无始隔间者。亦取从本已来枝末无明义也。论故欲求妙道修持次第者。总结答劝修文也。意云。真言行人先于九种住心中人法二执既尽。次可修证三平等法云也。论从凡夫入佛位者。即此三摩地者下第二正明速身成佛人行相也。从凡入佛位者。即此三摩地者。明即身成佛机性人也。是入真言门二类行者中之是第二顿入行者也。谓其二类者。如上第一卷所引金刚顶经疏。又如菩提心义云。问。前云。凡夫外道二乘菩萨引入曼荼罗时。各于其人干栗驮心令观八叶莲花。若尔凡入四重坛人皆观心莲成佛。悉是超入之者有何次第入之别。答。情机不同。行相各异。或有有情但着世乐不乐出世。佛赴情乐。说人天中息灾增益等法。有情得益虽复归命。未心出世。渐次引导令知胜道。终至中胎。至中胎时始观心莲。是名次第入者也。若有众生。于其中间正因开发顿入中胎。入中胎时亦观心莲。是名不定入者也。若初入处直观心莲。是名超入者也。问。何以得知。答。义释云。于萨婆若平等心地画作诸佛菩萨乃至二乘八部等四重法界圆坛。此一一本尊身语心印皆是一种差别门也。且如有人志求五通智道。即从大悲胎藏现韦陀梵志形。为说瞿昙仙等真言行法。行者精勤不久成佛。此佛身更转方便即成毗卢遮那身也。或现佛身说种种乘。乃至现非人身说种种乘。随类形声悉是真言密印。或久或近无非毒鼓因缘。故经云。皆同一昧所谓如来解脱味（文）此中或久是次第入。或近是不定入。若云五种三昧皆开心实相门。一生成佛者是超入也（文）又解。论云。故欲求妙道修持次第从凡入佛位者。是三摩地者者。是正明真言门顿入行者。不经显教之修行。而直修行真言教法义也。如秘藏记云。谓真言行菩萨初从阿阇梨入曼荼罗灌顶。授法之人其所修之行是佛境界之行也。非十地菩萨分际。是故曰超过十地所修之行佛境界（云云）论能达诸佛自性者。明通达心也。论语诸佛法身者。明修菩提心等三种身也。论证法界体性智成大毗卢遮那佛自性身受用身变化身等流身者。明证金刚坚固本尊身也。此四种法身如菩提心义云。金刚顶疏云。一切色法究竟尽处心王境界名色究竟。非谓第四禅定（云云）故此宗义心王境界名色究竟。为法界宫。以此心王遍一切处此宫亦遍一切方处。以佛法身住自受用加持身处自受法乐。如金刚顶三十七尊皆名自受用身。然复一切众生感应和合能见佛身。闻声悟意。名他受用。随众生乐现生身成名变化身。现杂类身名等流身。花严此身名为摩拏摩化身。如是四身皆是法身。任运所作皆名法身。故瑜祇经云。四种法身故。又教时义云。又问。何以得知海会诸尊皆通三身。答。大日经疏中。能加持清净法身住所加持自受用身。一切内证法身眷属。亦现自受用身集会遍十方界。示现无尽海会庄严佛藏。与此会同。又于十方界现普贤等诸菩萨身。说真言道。而此法界空中唯有佛身。都无生死中人。如此一切海会诸佛皆是因地心心所法。九识心王成法性身之时。一切心所等法界入果界。转成法门眷属。是法身也。令住加持集法界宫。若受法乐是自受用身。遍现十方是他受用身。现诸菩萨是变化身。如具疏释。然此大日三身常一体故。众生随机即一开三。教分张亦复不同。故瑜祇经说大日如来与自性所成三十七尊俱住菩提心殿中。礼忏文说三十七尊并是法佛现证菩提。内眷属毗卢遮那互体又出生义分别圣位心要等说大日如来内证三十七尊三摩地法。遍满法界自受法乐已竟。为令菩萨受用法乐成诸尊身住诸教令。或文说大日是自受用。四佛是他受用。诸尊是变化身。或文说大日是法身。四佛是自受用。诸尊是他受用。外众是变化身。此是皆即法身。亦说自受用亦他受用。即他受亦说变化（文）论为行人未证故理宜修之者。劝进于行人词也。论故大毗卢遮那经云。至然能证果者。下第二引证也。此有二。初大日经。后金刚顶经也。大日经意云。修得之五智菩提心。从本有性得心地显现云也。悉地者成就义也。后经意。如菩提心义云。若金刚顶。一切义成就菩萨在尼吒天坐道场时。诸佛惊觉而令五相成身。又云。一切如来大菩提心普贤菩萨一切义成就五相成身。须三十七尊心王境界自受法乐欲现成佛亦现凡夫。是释尊会圆教菩萨外迹以为真言之行（文）问。一切义成就菩萨者顿悟欤。答。渐悟菩萨也。故菩提心义云。
    问。若顿入者亦不由之者。何故金刚顶经说一切义成就菩萨用入此定。答。此问云。是为渐学大乘者。示现此相耳（文）问。若尔何以此文为顿悟证耶。答。不谓顿悟证也。三界中调伏无余一切义成就菩萨犹遂归五相成身证登妙觉云也。此谈三摩地门胜功能意也。论凡令之人至应是成就本尊之身者。劝荣于当今行人即身成佛意也。论故大毗卢遮那经供养次第法云。至净日纯净法也者。又引证也。意云。若无势力广增益法者。不乐三祇广劫六度之万行之人也。此人当摩诃衍论四种机中第二略自力根也（彼论第一云。一者广自力根。二者略自力根。三者广无力依他根。四者略无力依他根。如是四种根性中。初二是修多罗众。后二是忧婆提那众文）住法但观菩提心者。心令住于性德干栗驮耶心。而可观万德具足质多菩提心之阿字本不生义云也。佛说此中具万行满足纯净法也者。明此菩提心含无漏清净福智万德也。菩提心义云。菩提心论所引供养次第法者。天竺本。见彼文非引三藏在于乌仗曩国所造文也（云云）论若修证出现则为一切导师者。明三贤十圣之分修证德及妙觉圆德也。论若归本则是密严国土者。重单明妙觉圆德也。密严者。菩提心义云。此文云密严者。是妙觉实报净土故。密严经云。密严佛土是大智惠是大寂静（云云）大日义释悉地宫中云。上品悉地密严佛土。中品悉地十方净严土。下品悉地诸天修罗宫（云云）彼文密严同今密严。彼文十方净严是他受用土。有方分故。诸天修罗宫得长寿住利生。是下品悉地（文）又二教论云。谓密者金刚三密。严者具种种德。言以恒沙佛德尘数三密庄严身土。是曼荼罗（文）今私云。此文者是明自性法身自受用佛土义也。六波罗蜜经超悟法师疏第三云。经曰。然我国土无有去来生灭之相。若无去来即是圣智所行之处。若有去来即是世间生灭之相（文）疏解曰。不眴世界是彼普贤如来净土。是密严国实报净土。离生灭相佛身佛土。正报依报皆是真常同无生灭。故曰我国无有去来生灭相也。若无去来即是圣智所行之处者。圣智如理。理是真常。智亦真常。理同其智。智有妙用理。是真如。智是实智。无二无别。如乳授乳更无异相。故曰圣智所行处也。所行是理。智证于理名所行处。若有去来即是世间生灭相者。三界凡夫心有生灭境有生灭二乘之人自共相观。是生灭观。取生灭相总名世间凡夫。众生不离分段名为世间二乘之人。未免变易亦名世间（文）又密严经云。密严中之人所同佛相超过刹那坏常游三摩地。密严微妙土是阿若悉檀。非诸因明者。所量之境界但是无功用妙智之所生（云云）论不起于座能成一切佛事者。结叹即身成佛妙用速得金刚三密业用也。论若人求佛惠通达菩提心父母所生身速证大觉位者。以颂述即身成佛妙用也。此中初一句明所求五智。次一句合明五相之中第一通达心及第二菩提心也。第三句合明金刚心及金刚身二相所在也。第四句别明本尊身也。又第三句明金刚心所在。第四句明金刚身及本尊身。意云。修行余教菩萨。舍分段身以后更得变易身。后而证佛果。故不即身成佛义。修行此教直生菩萨不舍分段身顿证佛身也。是真即身成佛正意也。即身成佛义之意如菩提心义云。抑言。即身成佛者。为即于一生成佛。为凡夫即身成佛。答。两义俱得。即于一生成佛如前文。凡夫即身成佛者如即身成佛义云。六大无碍常瑜伽（体）四种曼荼各不离（相）三密加持速疾现（甲）重重帝网名即身（无碍）法然具足萨婆若（法佛成佛）心数心王过刹尘（无数）各具五智无际智（轮圆）圆镜力故实觉智（所由此四句明成佛二字）问。颂意云何。答。若觉凡夫身中六大（地水火风空识）即是法界体性。即以凡夫六大直成诸佛六大。故名即身成佛。彼义释云。初六大者。大日经云。我觉（唵字义。即识大）本不生（阿字义。即地大）出过语言道（嚩字义。即水火）诸过得解脱（啰字义。即火大）远离于因缘（吽字义。即风大）知空等虚空（缺字义。即空大）如是六大无碍相入常住不变。故云无碍常瑜伽。瑜伽此云相应。相应者涉入义也。是举法体。次四种曼荼各不离者。大三法羯四曼荼罗不离一体。是举法相。次三密加持速疾现者。修三密行加持速现大日。是举法相。次重重帝网名即身者。诸尊三密与我三密圆融无碍。犹如帝网名即身也。是举无碍。次言心数心王过刹尘者。心王者体性智。心数者多一识智。是举无数。次各具五智无际智者。心王心数各具五智无有际限。是举轮圆。次圆镜力故实觉智者。心镜寂照不倒不谬。是举所由。此后四句共明成佛（云云）问。天台有云。一生心虽成佛。本业报身必可舍也。有云。父母生身变成法性。一切色心皆是法性。更何取舍。此二义中今同何义。答。今同后义（文）而今私曰。可用初义（云云）称真言意故。又涅槃经云。舍无常色受相行识。获常住色受想行识（云云）秘藏记意与初说同也。后说只称天台意也。不称此菩提心论之密宗义也。

    我由赞秘论奥旨  命终必生弥勒院
    如法修行三密教  自他顿证大菩提

发菩提心论私抄第四

　　（朱书）同年同月十八日午时写点了
　　一校了
