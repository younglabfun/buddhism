No.2297
一乘佛性慧日抄

        元兴寺沙门宗撰
        
        　
　　　　　
　　　　　

    夫入于一心大有二门。一三乘五性教。则法相宗。二一乘佛性宗。如三论教。然以性欲万殊随根非一。原乎其本何有异教。故今随教总观圣心。随机摄化终入一道。以此为宗。群生不穷大悲无限。力用奥弘众机斯应。岂舍一分非授圆果。今少论之。
    问。彼有所得三乘之家。远凭补处弥勒无著。近承护法难陀等贤。依于深密等经瑜伽等论建立五性有情佛性有无不同。谓声闻种性。独觉种姓。如来种姓不定种性。无佛种性。三论所立其义云何。答。此无所得一乘之宗。远凭寂光文殊龙树。近承提婆清辨等圣。依涅槃等经中观等论显于五种佛性。开示一切众生悉有佛性。谓境界佛性。观智佛性。菩提果性。涅槃果性。非因非果正因佛性。
    问。玄藉难解因何观圣。答。三门分别。初述因起。次明名体。后辨有无。
    缘起第一。问。三乘一乘五性佛性经论不同。西方此土自古迄今执见各异。如来在世圆音一演异类等解则不须论。圣泥曰后是非既深。爰自慧日遐照法海东流以来。凡如是论何晨谁起。答。晋道场寺释法显。本姓袭氏。平阳人。始立一分无佛性者。故名僧传第二十六云。晋隆安三年。从长安西入沙河。义凞十三年冬。于道场寺翻译泥洹经。云除一阐提皆有佛性。由斯什公入室。宋寻阳庐山西寺竺道生。本姓魏。冀州距鹿人。玄心独悟。睿哲若神。即造佛性当有等诸论。高致识者听其言莫不咨嗟叹息也。嫉胜之伦以为矫意。广说如传。遂叹仰凭大涅槃及法藏经破曰。一切含生之类皆有涅槃正因。一豪之善皆钟菩提。谁非成佛。故名僧传第十。高僧传第五云。沙门法显除一阐提皆有佛性。生曰。禀气二仪者皆是涅槃正因。三界受生盖惟惑果。阐提是含生之类。何得独无佛性。盖此经度未尽耳。显所得经尚多未译。于是旧学以为邪说。显众摈之。生于大众中正容誓曰。若所期不谬。诸佛菩萨当假我余龄。经文若至。一获讲说。便师子座随化。是所愿矣。高僧传云。若所说反于经义。请于现身即表疠疾。若与实相不相违背者。愿舍寿之时据师子座矣。文帝敕问僧正。生法师理思殊人。讵宜摈遣。答曰。后生好异。此而不治大法灭矣。仰。陛下放此一人兴建三宝。遂入吴中憩虎丘山东寺。学徒追从。旬日之中五百余人。其年夏震。龙光寺佛殿龙升于天光影西壁。时人叹曰。龙既已去。生公必行矣。龙光寺旧名青园。因此改之。义凞中天竺沙门昙无谶赍大涅槃至河西。河西王沮渠蒙逊。以伪玄始十年十月请忏译出。得三十六卷。元嘉五年传达京师。圣行品以下云。一阐提者不具信根。虽断善根犹有佛性。龙光寺学人请讲新涅槃经。道俗翕集千有余人。立义已毕。旧学深愧。竟无往复。遂不成讲。七年还住庐山萧然自得矣。学侣云从。声华日远。乃至远近倾请讲新涅槃。白黑云凑瞻敬无极。至阐提有佛性之文莫不怩惋。及讲经毕生告众曰。贫道忍死待此经。今果所愿矣请自此辞。言毕凭机如入禅定。四部衷恸惊震朝野。广如两传。准此观之。凡据三明敕佛性以为遗言。四依赞悉成以为真了之时尚多怨嫉。况乎末世岂有信矣。如闻西方生公独悟大众摈之。吾朝现见于法相识者既多。于三论求者甚希。山茂松柏不见栴檀。川多硭硝非闻金银。时节之理尔耳。玄奘三藏入室神昉法师种性差别集上云。如来高唱随机不同。相传各异。或说一切悉有佛性。如佛性论宝性论等。或说一分定无佛性。如瑜伽论庄严论等。前秦之代。童寿已前立五性别绝无诤论。童寿门徒有竺道生。依法藏经立一切众生皆有佛性。蒙逊之世。昙无谶法师翻出涅槃。由此渐立一切众生皆有佛性。至于陈代家依同说。后以大唐贞观四年朋友三藏翻大庄严论。立有毕竟不般涅槃。遂以贞观二十一年木叉提婆翻出瑜伽立五性别。亦同朋友。今于此国犹有新旧两宗别行。皛知悉有佛性圆教自生公始一分无性隘言从显师起。人承如是。圣说如前。
    问。有所得家建立一分无性有情有何所欲。答。为欲显示佛德无尽故。玄奘三藏译亲光菩萨佛地论如是广说。问。所立尤理。若一切生皆成佛者。诸佛功德应当有尽。无所度故。即违自教如来常住。不应无益常住世间。本期度生求佛果故。答。此难自害。众生无边佛德无尽。并是佛说。因何偏信佛德无尽而迷众生无边。若为无性佛智无限。一分有性今应度尽。过去之世无始故。
    问。众生修道尽成佛者。其最后佛即无所度应阙大悲。云何满行。答。子举弘广边邪之征以起如来置答之问。今反质答。最后之佛无所化故无慈悲者。最初之佛无能化应无三学。止观以教为先。尸罗三归为首。既无先佛即无教归。无教无归何有三学。若无三学因何得道。若以后佛无所化立一分无性。亦应先佛无能化故即立一分无因成佛。此问非俱不信佛性一乘。抑亦令疑佛法。有所得宗成立一分无性有情意在此矣。
    问。圣者龙猛深有宣说。诸佛为小非发梵音。说必有由。故法花云。为一大事故现世间。何因缘故说于佛性。答。圣天门人天亲释曰。能破五障得五胜德。是故如来深说一切众生悉有法身佛性。故真谛三藏译。世亲菩萨佛性论如是广说。
    问。其五种德五胜利何。答。五障。一下劣心（谓诸众生未闻佛说一切众生悉有佛性甚深之理。不知自身必定当得佛身之义。即于此身起下劣想。不能发起大菩提心。令其发心舍劣下意。是故佛说一切众生悉有佛性）二高慢心（谓有众生曾闻佛性。因此发心舍下劣意。便谓独我以有佛性而能发心。他者不能。作轻慢意。破此慢故佛说众生悉有佛性也）三虚妄执（谓诸众生以有此慢。本无人我作人我执。新无怨憎作怨骂想。起此二种虚妄执故正智不生。今除此执得正智故。佛说佛性。佛性即二空所显真如。达此离执）四谤真法（一切众生由解二空净智成就。不说佛性或以不了二空违谤真如。净智功德皆不成就。为此说性）五计我执（谓诸众生由闻佛说悉有佛性。明知虚妄过失真实功德。即于众生中起大悲心。无彼我想。能除我执。故说佛性）五功德。一起正勤（翻下劣心）二生恭敬（翻轻慢心）三生般若（此云智慧。翻虚妄执）四生阇那（此云正见。由此俗智能显实法及以功德法故。翻谤真法）五生大悲（由大悲故慈念平等而翻我执。由佛性故观诸众生二无所有息自爱念。由般若故舍凡夫执不舍涅槃成就佛法。由大悲故舍二乘心不舍生死成就众生。由二方便住无所住无有退转速证无上大菩提。广辨如彼）若据正玄寄大智论更有十义。恐繁不述。圣依如是大因缘故。师子吼说。一切众生悉有佛性。凡有心者悉皆当得阿耨菩提。乃至广说。无所得宗宣说一切众生悉有一乘佛性。大意如是。

名体第二

    问。法相所立五性显然。三论所开五种佛性名体如何。答。十二因缘不生不灭名境界性。菩萨观智为观智性。观智明了因之菩提。菩提默寂称之涅槃。其十二缘未曾因果。亦非境智。犹绝心言。强名正因。即是第五正因佛性。十二因缘是境界体。因位二智为观智体。智德之有名菩提体。断德之无即涅槃体废诠真如称正因体。

有无第三

    于中有二。初依内明遣虚存实。后就因明破邪显正内明第一。法相所推五性各异。三论所说五种佛性。若一一性有众生界。若五皆具。答。总说皆具。亦有何妨。如是五性。因缘一法转而为五。无别体故。别谈第五正因佛性一切平等。所余不共。缘正体用是差别故。
    问。五既不具。云何先言立五佛性开示众生悉有佛性。答。凡明诸法亦有两门。一从体起用门。二摄用归体门。先寄摄用归体。后约从体起用。故不相违。问。若尔唯说一法界性其义既圆。何以劳开五种佛性。答。此五佛性涅槃中止释师子吼故说此五。故嘉祥言。为显缘正境智智断之差别故说五佛性。此释意谓。说一正性令知一切悉有佛性。开五佛性示于众生有无差别。问。此义亦何。答。唯说众生悉有佛性。未觉正因缘因之别。故开五性令彼觉悟。正因佛性平等共有。缘因佛性有无不同。精进速证。懈怠迟入。乃至定性无性发心同进一道。其旨虽多大况如是。是义玄妙。具如别章。
    问。如圣教说。诸佛出世唯为众生悟佛知见。其佛知见谓令别知种别之法。非知此何异哑羊。既有与无法尔不同。因何浪谤圣教混杂有性无性。答。玄不及心。直就事论。子执一切众生之中一分有佛性一分无佛性。汝既明知诸佛本愿利益生界。慈父遣言大涅槃言。八地狱中受苦众生。一经其耳一切众生悉有佛性之响。应时离苦得生天上。又言。若闻一阐提等一切众生悉有佛性不生信心。是名一阐提。即堕三恶道。具如下引。一经之福尚其如是。况至信矣。不信之罪犹如向也。若信一分众生定无佛性之说获何福利。若不信者其福如何。请示翻前顺后诚文。若大乘中无明说者。汝所执义永灭生界似教非教因何劳论。
    问。设无明证理本定耶。答。此既世亲菩萨过同外道。也。何不愧之。故涅槃说。小乘经中无。大乘经不说一切悉有佛性。经虽不说。若说实有是人真我弟子。智度论云。若使十方虽无有佛。若说实有是人得无量福。纵令如来虽说一分众生定无佛性。犹寄于广说有佛性于理何罪。况乎据有明说者耶。六道四生皆是父母。三界九地谁非兄弟。故菩萨戒藏云。一切男子是我父。一切女人是我母。我生生无不从之受生。六道众生皆是我父母。乃至广说。不孝之重内外所载考妣之处有何怨敌。强令二乘定性永灭无余。一分众生常忧轮回。窃以世贼唯杀一生不杀后际。唯灭生身不灭法身。三乘学者永杀于三际。终灭于法身。甚可畏哉。晨蜉之语命。梦蝶之议乖。因何不怖堕常没中。抑令永灭深可哀矣。
    问。老庄有别其途无二。况乎释教岂有异哉。何故两宗有性无性如是差违。答。于迷常二。于解常一。诸佛出世唯为一事。一切众生出缠入道拔苦之镳驻于十二。与乐之源流于八万。离派无边。因果深统乎千区。虽因果繁。佛性唯贯乎万像。良由诸佛本愿群生所依。诸圣教中因有缘正果有远近。缘谓自乘相应善等。正谓八识如来藏性。果近谓无涅槃因授人天乐。求羊鹿别立二乘性。远谓五乘缘因皆至佛乘。五性正因齐归佛性。执近而迷远不信法华一乘。执缘而迷正不信涅槃佛性。遂使道分六区生有四趣。皆谓握隋侯之珠冠轮王之宝。若解不二岂有殊归。
    问。皆依圣说。何偏为迷。答。所化根机有熟未熟。能化说教亦有权实。由斯初时施鹿林中阿含等教。宣说粗心而唯说六。不说七八空佛性识。故说三乘无学身智实灭。一分无涅槃法。禀教之类根未熟故。第二时中。耆阇崛山深密等教。始显细识而唯说八。不显八识则真佛性。故说定性二乘必入涅槃。一分无涅槃法。机犹未堪闻圆因故。于第三时出过三界。于一切法自在无碍。神足力通。密严土中密严等教。方具究竟。显了八识则是佛性。法花说缘因之远果。令二乘知实所。涅槃说正因之究竟。令一切见佛性。故说二乘无灭。一切众生悉有佛性。凡是有心皆定当得无上菩提。根缘既熟。性欲亦定。堪禀圆教期当果故。摄机宽狭义理浅深分别如是。智光菩萨三时理亦无违。习初时教诸部小乘。唯知六识不信七八。况乎自心本觉佛性。故或虽无性得佛性因修成佛。学第二时诸三乘者。唯解八识不信是识即如来性。故许五性悉有八识。未知有心皆成法身。是即口言诸识所缘唯识所现。犹迷唯识之妙理也。禀第三时诸一乘者。具达八识即真佛性。圆信五性定当诸佛。三乘学者执缘谤正如盲论象。岂非迷哉。
    问。不知识性何为佛种。答。唯识论云。三乘五性平等虽有一如。八识非是法性。法尔别有有为无漏智种。依付第八识自体分是真佛性。若有得佛若无不成故分五性。
    问。所依如何。答。善戒经云。本性阴界六入次第相续无始无终。法性自尔。是名本性。瑜伽论云谓诸菩萨六处殊胜。有如是相。从无始世展转转来。法尔所得。是名本性住种性。地持摄论大意亦同。赖耶内六处中。第六意处功能最胜。故言六处殊胜。含藏一切无漏种子。言如是相智种。非始名之无始。非无为法言展转来。非薰习称法尔得。善戒经等教准之应悉。
    问。所立有道岂非尽理。答。彼分应尔。器有限故。观一乘宗推全非也。进害所依文。退违诸余教。瑜伽论即善戒为所依教。经云阴界六入。释论云六处殊胜。经论并既总举六处。汝别取第六处。四大五尘非是别名。三身四德亦是总数。六处之言何别矣。经云。阴界六入乃至法性自尔。此意举阴界六入取法性也。如涅槃举十二因缘取佛性。所依之经既举法性。能依之论何说智种。汝取教外种岂非害文。既迷依文况立义耶。违诸教者略叙三说。大般若胜天王分第四。最胜天王问如来言。因何得此微妙功德及大威神。佛言。如来法性。在有情类蕴处界中。从无始来展转相续。烦恼不染。乃至一切圣者。戒定慧品从此性生。蕴处界者同善戒经阴界六入。从无始来展转相续。善戒次第相续也。如来法性。即法性自尔名如来性。明是善戒本性是理。阴界六入是有为众生身也。二涅槃二十七云。善男子。佛性者名第一义空。三佛性论第一云。因有三种。一应得因。即三种佛性。唐摄论同。诸教皆说真如为佛正因本性。岂说智种。故依善戒勿立智种。
    问。既言次第相续。盍智种矣。答。举能得人而言次第相续。故波若云。如来法性在有性类蕴处界中。既言法性。波若亦云如来法性。岂非真如。答。是有为智种。何言无始无终法性自尔。
    问。若尔论文何成。答。今谓六处举事法。殊胜取理性。真如最上莫过。故言殊胜。彼六处中殊胜法性。有恒沙性功德故。有如是相。相者起信论相大也。呼能得人言展转来。能有理性六根。众生无始传来。非薰习得。言法尔得。亦寄瑜伽叵推智种。犹自任意。如搏生种。
    问。经论俱说理为本性。草木亦遍。真如法性何以说之非为本性。以此思之。称法尔得岂非事之有为智种。答。将有此迷经论必举六处。有情所得法性说为本性。犹如涅槃释于木石取有心理名为佛性。更不可迷。
    问。凡圣教文。随各所成如水随器谷应音也。别立何妨。答。维摩经云。不离文字说解脱义。三世诸佛说教无量。宗唯一事。十方众圣勤修无边。心全佛性。岂文之外自任穿凿欺其后学。诽谤一乘常处地狱。不信佛性堕常没中。别立无漏有为智种略有二过。一违理。一切众生同有理心。有何别因一分众生无无漏种不生无漏。若谓要有法尔有为无漏方生无漏。无即不生。此同雨众外道。有本定有。无本定无。无不可生。有不可灭。具破如佛性论一乘章。二违教。所违非一。且其所依瑜伽论云。真如所缘缘种子一切皆有。何因智种立五性别。
    问。违理应尔。瑜伽意别。西方两释。护法难陀。今依护法。缘真如智为种。非谓真如即体种子。答。智种者。可言众生有无不同。何故论云一切皆有真如所缘缘。问。彼是举所难能之意。所缘真如一切皆有。何因缘故能绿智种有无不同。非谓智种一切皆有释有种言难无种故。答。凡为难法必牒答语。其瑜伽论既自问答。弥勒菩萨岂迷答意谬将真如为难者哉。
    问。是例同难。因何妄难。答。若尔应依种子有无答之何故就障有无以答立五种性。之所以也。
    问。正应就种子有无显。但种泛隐之法难知。故就有障无障差别建立五性。故唯识论显此意云。然无漏种微隐难知。故约彼障显性差别。答。此释害文。论主既自就障分性。因何妄回声闻他文。非为定证。佛性论为小乘说故。菩萨地复说一切有真如所缘缘。就障分性。既明非言法尔五性。言寄瑜伽叵执五性。
    问。五性法尔非是新薰。故唯识第二云。如契经说。一切众生无始时来有种种界。如恶叉聚法尔而有。界即种子之异名也（其恶叉聚形如无食子落在地时多为聚。故以为喻）答。佛光记云。准密严经。人天等趣。常理为性。真如本性即一一众生蕴处界。及世出世诸法种性。故言一一众生有种种界。望差别名种种界。非谓有种种界故种性不同。此言法尔是本性故。非如性力所知种种界小乘说定。于大乘中即可转故。唯识疏云。此经是三乘通信之经也。眦婆沙等前分亦有此文。明是三乘通信未了义教。非一乘真了义说。设大乘经。是随转理门之说也。
    问。如何得知五性新薰。答。略述三说。一正法花云。本无三乘缘行致之。乃至泥本一等。作器别异。所受不同。本际亦尔。一等无异。各随所行成上中下。二大集经云。舍利弗。譬如陶师未成器时不得器名。菩萨亦复如是。若未发心亦不得名。三妙法花云。佛种从缘起。是故说一乘。如莲花色比丘尼。因戏被袈裟为声闻种。乃至童子戏聚沙为佛塔为佛种子等。得度因缘种种不同。故知三乘种性新薰故有。非法尔有。
    问。若不信有无漏智种有情勤修入见道位。初无漏智因何得生。答。先汝义何。问。无漏智种生无漏智。答。有漏位中元有无漏。生见道智为种子。体则无漏耶。当是无漏之种子耶。问。种即无漏。答若尔乳体即是应酪。酪即以乳为亲因故。纵许在凡位中有无漏种。不可此种即是无漏。如乳为酪种子为牙种。不可乳中有酪子中有牙。何凡位中有无漏种。种即无漏。唯其所执犹如外道。石中先有金性。尼俱陀子有五丈质。具破如涅槃及善生优婆塞戒经。
    问子说理心本性亦同此过。答。法性离言。今说行性非言理心。问。若尔因何生初无漏。答。有漏多闻熏习种为因得起。故摄论云。多闻熏习所依。非阿赖耶识所摄。如何赖耶成种子。涅槃经云。无明转为明。有漏生无漏。
    问。若有漏法生无漏者。无漏之法亦生有漏。若尔涅槃还成生死圣却成凡。答。此宗但说漏生无漏。非说有漏无漏相生。因生于果果非生因。若有此难。汝许有漏中有无漏故。无漏中亦有有漏。岂得以酪不生乳。即不许乳无酪性而生酪耶。圣无作凡之理。即不许凡无圣性而作圣耶。因何妄此例。误其后学。凡众论师。立义宗者。必依圣说。大小虽别非说见道已前。异生位中成就有为真无漏也。
    问。瑜伽论云。地狱成就三无漏根。答。应定当得。因中说果名为无漏。非克性也。犹如有乳即说有酪。
    问。我宗立义。法尔本有有漏种子名生自果。故因果理无杂乱矣。本无智种何生无漏。答。岂得金不生石即不许石生金耶。此如涅槃说。以水不生酪。即谓乳中先有酪性。不识由因异也。
    问。无漏如明。有漏类闇。明闇既别。云何得生。答。佛既释已。涅槃经乳酪为喻。乳性甘冷。酪性酢热。必先以酢热性物投之乳中。与乳甘冷其性相违。渐令前前甘冷性灭。后后酪热性生。以无漏教生闻熏习。与有漏相违。令前前有漏渐灭。于后后念无漏渐生。非有漏中前有无漏。此如以酢投之乳中令乳生酪。非是乳中先有酪性。岂得冷热相违。不许乳生酪哉。
    问。有漏轻熏。何生无漏胜解。答。箭竹生葱角生于蒜。遇小缘力异类相生。况闻薰习种多劫薰习不生无漏。因何唯信外道无不可生。不信如来说转无明为明。有漏生无漏耶。故顺正理论第二云。唯约无漏五蕴刹那无同类因而得生起。若大乘义无刹那者。出何经论破五类耶。既后无破义别同前。如说预流果人不落恶趣。
    问。若尔三论真如种子所依如何。答。圣说非一。如上略显。金刚三昧经云。信自身中真如种子为妄所翳。舍离妄心净心清白。知诸境界意言分别。晓法师释。信住自性佛性正第一义空中道种子。具如彼论。
    问。何以得知阿赖耶识即如来性。答。密严经上云。种子赖耶识。诸习所缠覆。譬如摩尼宝随缘现众色。虽住众生身。体净而无垢。是决定种性。亦有大涅槃。下卷云。如来清净藏。亦名无垢智。常住无始终。离四句言说。佛说如来藏。以为阿赖耶。恶惠不能知藏则赖耶识。如来清净藏。世间阿赖耶。如金与指环。展转无差别（述曰。如来清净藏名无垢智。同涅槃佛性者第一义空名为智慧。如来藏是理也。世赖耶是心也。如金是理也。指环是心也。金为环体喻真谛也。环为金相喻俗谛也。藏即赖耶识者。藏为真也。识为俗也。仁王云。于谛常自二。于解常自一。梁摄论云。智障极盲暗。谓真俗别故。恶惠不能知。口言唯识。意迷唯心。既理心外别有无漏有为。岂得诸识所缘唯识所现者耶。若少得悟藏即赖耶。唯识之妙兹显。恶惠之弊亦息。幸能审察欤）
    问。藏即赖耶。何入楞伽。如来藏不生。赖耶生灭。答。彼于真俗非一门也。此约真俗非异门说。故非相违。问。此意如何。答。藏为体如金。七识为相如金相。体相常不相离。金性常。相无常。如金或为秽器或造尊容。金性是常有相净秽。识藏亦尔。如来藏是真体。本识是俗本相。六趣三乘俗末相相末依本相故。六趣三乘以赖耶为性。相依体故。六趣三乘以如来藏为性。
    问。楞伽密严双说识藏为诸法因。涅槃兼说理心为佛正因。有何差别。答。理心虽同。无始不可说其前后。心依于理。理即无依。如维摩说。无住无本。余皆有本。故大乘经多说其理名为本性。事中以心为本。故说理心为本。
    问。何故善戒唯说法性不说心耶。答。理虽亦与染法为依。生善不善有恒沙性功德。无恒沙性尘劳。顺即净善。违即染污。由此修得为客性。理功德名本性。凡夫由此法界定得成佛。圣人不由法界定作凡夫。心未如是。
    问。夫论种子必具六义为能生因有所生果。故摄论为显种子六义颂曰。刹那灭俱有。恒随转应知。决定待众缘。唯能引自果。真如不生。何为种子。答。法界功能虽名种子。非是四义熏成。无其六义故说客性及有为故。
    问。既无六义何为佛因。答。法尔种亦不是与能熏相应熏成何得名种。故知六义种子。唯说有为。四义所熏唯说客性。不可例同。故胜天王分云。真如虽生诸法。而真如不生。
    问。四依所说岂鉾楯哉。答。三论教中就生灭门说一分义。故非相违。问。其义如何。答。依一心法有二种门。一心真如门。即一法界大总相法门体。二心生灭门。依如来藏有生灭心。所谓不生不灭与之生灭和合。非一非异名阿梨耶。据后无妨。
    问。赖耶何为染净法因。答。此识有二种义。则摄一切法生一切法。一本觉义。所谓心体离于念相。乃至如来平等法身。二不觉义。无明住地前净法性。后染法因。故密严下云。诸仁者。阿赖耶识。恒与一切染净之法而作所依是诸圣人现法乐住三昧之境。人天等趣诸佛国土悉以为因。常与诸乘而作种性。若能了悟即成佛道。楞伽胜鬘亦同此意。广如起信。
    问。染净既异。一识何生。答。如末尼宝因日见触则能生火。若因触月光即能生水。水火性乖。一珠能生。随光明昧多少不同若迷心缘习气生死无息。随迷轻重六趣不同。由闻熏习渐生悟心起观涅槃随悟胜劣三乘有别。故密严下云。如末尼宝体性清净。若有置于日月光中。随其所应各雨其物。阿赖耶识亦复如是。是诸如来清净之藏。与习气合。变似众花。同于世间。若无漏相应。即雨一切诸功德法。如乳变异而成于酪乃至酪浆。亦如出生风水龙王。
    问。若许无为以为本性生无漏者。即同外道常法为因。答楞伽第二佛自答言。我说法空为如来藏。不同外道数论冥谛及我遍计。法空圆成。佛已自释。何更妄难。
    问。理生无漏。何涅槃言我因无常果是常耶。答。若非因对正果。因无常果常。如发心加行与因果为因。
    问。理为佛种。无情真如亦是佛性。答。依大乘玄大有二门。一通门摄俗从真。二别门摄真从俗。若约通门。一切法中有一切法。如似因陀罗网。有情非情各有佛性。若约别门。即非佛性。情非情别。
    问。通无疑。别门如何。答。涅槃经就别别有情。各各当果说其因体。有当果性。名有佛性。故是有情非无情也。真如是一。所望不同得名各异。若望十方诸佛报身名佛性属主释。法身名佛性持业释。若望一切众生名佛性有财释。因取果名故。若望无情非佛性也。无当果故。故言为简非佛性说于佛性。非佛性者。谓瓦石等无情之物。
    问。理有何力定当成佛。答。涅槃三十六云。一阐提人烦恼因缘。现在之世能断善根。佛性力因缘故。未来还生善根。佛性论第二云。此清净性事能有二。一于生死苦中能生厌离。二于涅槃欲求愿乐。若无清净之性。如是二即不得成。唐摄论云。又佛界普为一切作证得因。今诸菩萨悲愿缠心勤求佛果。宝性起信亦同。
    问。理若有力即无阐提。答。其理佛性如水精珠能清浊水。水若常动。虽珠有力水不得清。有情亦尔。虽有理性能生善法妄心常动无漏不生。若制一处无事不辨。又水性清动则常浊。心即自清。众生亦尔。本性清净。若妄心恒动即生死轮回。若妄心不动即寂灭涅槃。准此理教若有理性定当成佛。既信一切众生平等悉有理性。岂得执一分众生不成佛耶。
    问。源既一心。何故四生六道嚣尘无息。三乘五性如是差别。答。夫生死涅槃理心为本。理为迷悟之依。心为迷悟之体。迷即理名如来藏性。心名二种生死。悟即理名法身涅槃。心名报佛化佛。由此理心名为本性。曰正因。迷有轻重六趣不同。悟有浅深三乘性别。迷悟之业名为客性。亦曰缘因。一切众生理心平等正因同也。迷悟有别缘因有异也。正因同故皆应证得阿耨菩提。缘因异故分为五性。故涅槃说。凡是有心当得菩提。佛性论云。二空真如应得圆果。大悲拔苦必尽不留。变易生死大慈与乐第一皆令得大涅槃。故法花云。诸佛世尊唯为开示悟入佛之知见出现于世。佛知见者。即是一乘佛性之异名也。
    问。正因既同。何故大圣三乘一乘存此两说。答。流有百千遂是一海。教虽万差道必无二理有浅深果有近远。如前既说。理深即难悟。果近即易求。随宜方便先浅后深。先近后远。所以法花前教五性决定。密严之后悉当成佛。由斯前后权实有殊。两说不同。佛自会前从后。无经将后同前。上代诸论师顺佛经。亦同此意。学三乘者违诸义例颠倒通经。谓破二一乘以为密意。悉有佛性为非了说。若依此释。即小是大非。后权前实。非但违佛四依会释。亦令无量众生不信佛性堕常没中。诽谤一乘常处地狱。自疑无性障发大心。疑他阙因废大悲愿。
    问。若尔方便之说真实之教有何差别。答。三乘一乘。五性佛性。二说相对其异无量。略述六相。一信谤罪福多小异。法花四云。其有读诵一句者。则为如来肩所荷担。乃至一念随喜。当知是人阿毗跋致。我皆与授无上道记。更有无量功德。如经广说。经云。若人不信。则断一切世间佛种。命终入无间狱。若以在家出家读法花者毁骂之罪。甚骂于佛有无量罪。如经。准此信唯一其福如是。不信之报如向。不信二乘实灭若有何罪。信有何福。有教请示。涅槃第七云。其有能信身中尽有佛性。则不远求三归依处。何以故。于未来世我身即当成就三宝功德无量。如经广说。二十六云。若一阐提信有佛性。当知是人不至三恶不名阐提。以不自信有佛种故则堕三恶。地狱众生若闻悉有佛性之声。即便离苦生人天中。三十六云。若人不信一阐提等悉有佛性。是名常没一阐提。罪过无边。如经。准此不信一切有情悉有佛性其罪如是。信福如向。不信一分无性若有何罪。信有何福。请示教文。深密等经。广说信谤罪福为空慧等。非为一分无性。检文自显。二所为说人胜劣异。法花云。浊时垢重众生。为此方便于一说三。为清净众说唯一乘。涅槃云。非为钝根弟子说一乘法。我为人中象王利根迦叶等开示一乘。又云。大功德人得闻佛性大事。斯下小人则不得闻。佛性论云。佛为小乘人及一阐提一分无性。宝性论同。三难解易解浅深异。四佛自会释有无异。五权实相对前后异。此三并准上下可知。烦故不述。六大小不同半满异。涅槃二十二云。我于声闻缘觉经中未说一阐提等悉有佛性。于今说之。是名不闻而闻。第七云。九部经中无方等经。是故不说一切众生悉有佛性。经虽不说。若知悉有。是人真我弟子。设九部经无佛性者是亦无罪。何以故。我于大乘大智海中说有佛性。二乘之人所不知见。故说无罪。毗婆沙云。有二有情。一有涅槃。二永无涅槃法。宗轮论云。萨婆多等本宗。一分无性。佛性论破立一分无性。名破小乘执品。并是唯识等论正宗。若尔小乘法中说一分无性者。大乘大智海中。说悉有佛性。设说无性随转理门。非大乘义。如父教子。故涅槃云。譬如长者唯有一子。幻小未堪且教半字。后渐长大方教满字。然则一分无性为小乘义。经论分明。悉有佛性为小乘说若出何处。请示教文。明知三乘一乘五性佛性教理悬殊。
    问。何以得知一分无性定小乘教。答。略有三义。一依经文。二准论释。此二并见上经论文。三承三藏。如真论说。
    问。诸佛说法意趣难解。四依出世重复释显。若尔何故圣慈氏等诸大论师。建立法尔三乘五性。慈尊现说岂得不了。答。诸论立义各据教时。随经权实。故依前教立五性三乘。若据后经述一乘佛性。如依初说。戒开三净。识唯有六。若依后经制食一切。识有八种。且如身子。深解一乘。依阿含教造六足论。三乘实灭。慈氏菩萨具悟正因一切平等。依深密等造瑜伽等建立五性。圣者龙猛圆达缘因有无不同。依涅槃等造中论等。举十二因缘说正因性。世亲菩萨依三时教造三分论义各随别。依小乘教造俱舍论三乘实灭。依大乘教解深密等造唯识颂依他有等。依深波若论显平等空。依一乘教造法花论。决定声闻得菩提记。依大涅槃佛性义理造佛性论及涅槃论。众生即佛。涅槃密义决无佛性。一阐提人说有佛性。然则随显当教分齐。非谓无至极说。故瑜伽论声闻地中引阿含经。如来性力知种种界成立一分无涅槃性。菩萨地复说真如所缘缘。种子一切平等。故教无量。宗必无违。惑者不得此意。一分无性以为真了。悉有佛性以为不了。说少分也。犹如聆木马谓为真马。见黄叶以为真金。
    问。若尔以何为龟镜矣。二乘实灭。一分无性非是究竟。二乘无灭悉有佛性究竟无余。答。圣说无边。略述一二。初明三乘方便一乘真实。后辨一分无性有余。悉有佛性无余。问。初说如何。答。略存三说。一胜鬘云。声闻缘觉得涅槃者。是佛有余不了义说。二楞伽云。说三乘者。为发起修行地诸性差别。非究竟地。三法花云。如来自知涅槃时到。众又清净信解坚固了达空法。集诸菩萨及声闻众为说是经。世间实无二乘而得灭度。唯一佛乘得灭度耳。涅槃经文至下应知。
    问。大乘基师。弥勒上生。法花疏云。胜鬘大意。四乘真实。一乘方便。故经云。若如来随彼所欲而方便说。则是大乘无有二乘。因何定执一实三权。答。此文正明一乘真实。三乘方便。夫释文之法。皆须不违一部之都意。始末相顺。此经先说摄受正法。量任无闻非法众生以人天善根而成就之。求声闻者授以声闻乘。求缘觉者授以缘觉乘。求大乘者授以大乘。此则随彼所欲说三乘也。即同法花楞伽涅槃随宜说三。次说声闻辟支得涅槃者。是佛有余不了义说。又云。究竟皆得阿耨菩提。又云。二乘皆入大乘。大乘者即是一乘。故三乘则是一乘。乃至最后佛言。此经断一切疑。决定了义入一乘道。准此一部始末之意。岂欲说四乘为究竟一乘为方便。因何浪释经文妄定宗旨。误其后学令谤一乘。
    问。若尔文段如何。答。若如来随彼所欲而方便说者。此是前为求三乘人说三乘也。则是大乘者。须说二乘皆入大乘。无有二乘者无二乘涅槃。入于一乘者。二乘皆为佛因。当成佛故。依二乘道出三界分段之身至其门外。与诸菩萨乘白牛车直至道场。一乘则第一义乘者。此说一乘为真实二乘非真实也。第一义即真谛异名也。如说第一义谛则是真谛。
    问。如是诸说非为定性。皆为行化不定种性二乘之类权说一乘。故摄大乘第十颂曰。为引摄一类。及任持所余。由不定种性。诸佛说一乘四依既释。何为明证。答。一乘有二。一四十年前密意一乘。二四十年后显了一乘。摄论所释密意一乘非显了一。既由不定等十义故说一乘。与开示悟入四义故说唯一佛乘其旨既别。岂得同哉。
    问。二意乐中第二意乐是法花事。何得非释法花一乘。答。虽引后经义同前说。不违教时。是为释成法花之前存三一乘引破二说而从三乘教意。此则摄实从权以正寄缘说之。非唯一旨。
    问。此释不尔。深密经第三时。法花以后显了之说。则会法花一乘颂言。故于其中立一乘非有情性无差别。既至深密存三分明。何言破二一乘必在存三一后。答。此甚可笑。略述三义。一违时。真谛三藏云。佛成道第三十八年。去涅槃七年。说解节经（此经即是解深密经胜义谛品。同本异译）四十余年。至涅槃时方说法花。岂可迷哉。二违人。深密经。世王未作逆罪之前说。故解节经同闻众中列于父王。法花经是作逆后说。故经同闻众内但有子王。三违理。趣寂实灭。穷子止宿草庵之时。商主说有化城之教。二乘无灭。则是长者付财之时。商主灭化城之教。止宿草庵不令在付财之后。灭化不令在说化之前。以后会前于理显然。以已说教会未所说。愚之甚也。
    问。若尔深密会何一乘。法花会何。答。深密所会即是深密以前十六年。说大集经等所说一乘。故第七云。我为劝进彼众生故说一乘无第二。是异时说非同时说一。法花所会即是法花前说深密存三之教。故言非有情性无差别。法花会之颂言。尔乃集大众。为说真实法。方便力分别说三乘。
    问。若尔何故汝为定镜。根本一乘云。如来言慧大药王树不生二处。所谓二乘堕于无为。及坏善根非器众生。答。是则正说一乘之文。惑者如文取义。三世佛怨。入无余位以根未熟无量时故作如是说。故宝性论释曰。故花严性起中言。邪见聚等众生身中皆有如来日轮光照。乃至为欲回转不求大乘心故无量时故如是说。以彼实有清净性故不得说言毕竟无性。具释如下。
    问。若尔会存三之大乘说唯一佛乘何亦开言三草二木生长不同。故药草喻品云。虽一地所生一雨所润。而诸草木各有差别。色分五乘。准此之说经所成岂非契理。答。是为得实而失权故。所谓不觉于一说三于缘成三不破唯一。故论明之。能详览了。
    问。虽说唯一分明不度趣寂二乘。何为决定。答。方便品云。十方佛土中唯有一乘法。无二亦无三。除佛方便说。又云。唯此一事实。余二即非真。天亲释曰。无二者无二乘涅槃。唯有如来究竟满足大般涅槃。既是度中不简定性二乘。衣中不显定性二乘。岂趣寂者有真灭哉。虽说唯一犹存定性。唯识犹简外一境。
    问。若以唯一为决定说何故法花以后。涅槃三十二。云我于经中告诸比丘。一乘一道一行一缘。乃至我诸弟子不解我意。唱言如来说须陀洹乃至罗汉皆得佛道。我于经中须陀洹人。人天七返往来便般涅槃。乃至不解我意。唱言如来说须陀洹至阿罗汉不得佛道。准此一乘岂决定耶。答。此是四十年前为三界戏童就分修身说七生等。为不定性说一道等。二说不定。四十年前一道一行。是存三说一决定一乘。四十年后无二无二。是破二归一。义既不同。因何为难。
    问。如何得言非是决定一乘。答。文义及人皆不同故。文不同者。决定一乘。法花胜鬘涅槃等说。此等经中无此文故。义不同者。法花一乘唯一佛乘。胜鬘一乘二乘入一乘。一乘即大乘。涅槃经云。一切众生皆归一道。一道者大乘也。皆从大乘以为一乘。非是合三乘为一乘。此文一乘异时说。同一道者。如深密说。三乘依三无性为一道等。一行一缘同显扬无差别行相。无差别相。人不同者。此文告诸比丘。法花为菩萨声闻。涅槃为迦叶。胜鬘夫人自说。
    问。此释非也。此正指法花一乘者。即方便品云但以一佛乘。一道者。药草品其所说法皆悉到于一切智地。一行者。次下汝等所行是菩萨道。一缘者。方便品但为化菩萨。义人不同。准之可知。答。存三破二虽同有此。其义必异。如前屡示。设使以此法花一乘非为定说。即为自害。汝深封执法花但化不定性类故。不定性法花教中亦不得道。最后涅槃既指此教皆得佛者。称为不解我意之故。岂如文取义哉。故涅槃云。我初得阿耨菩提时。有诸钝根声闻弟子。以无利根迦叶等不得演说一乘之实。随宜方便开示三乘。如来去来现在毕竟演说三乘法。者无有是处。人义准破。
    问。如何得知存三一乘。答。与摄论一乘大意同故。到于一有是同一解脱。如出生菩提心经同一道同至一城。谓同解脱。明知非是决定一乘（述曰。此上所存一乘业释。今助一释。此如涅槃一阐提等。或说有佛性。或说无佛性。皆是不解我意。分别现当准之应悉故。远法师释云。一乘者乘行一也。言一道者道法一也。言一行是乘体也。言一缘者道法体也。法是行缘故名为缘。据大摄小其唯一故。皆当作佛。愚闻不解。便言定作。如来复说须陀洹等得小涅槃。愚人不解便言二乘定不解佛）
    问。若法花教为决定说。不定一类得菩提记文义分明。定性二乘何处得道。答。第五言。此法花经多怨难信。前所未说而今说之。不定二乘成佛教起初转法轮。若前后教说不定因何劳言前所未说而今说之。故法花所说。佛为小根说一向趣寂声闻种性永灭无余。瑜伽毕竟所知障。乃至唯识法尔定五当得佛道。由此名为前所未说而今说之。金口之说靡不真。一乘之怨唯在是。末世弘法良属四依。故涅槃云。我灭度后。四依菩萨传教利生如佛无异。世亲菩萨弥勒后子。龙猛门人。善解中边彰瑜伽意。妙释百论。开三论旨。付法藏云。婆薮婆豆能解一切契经义理。如上具述。故法花论释曰。如来前说法异。今说法异。云何如来不成妄语。为断此疑如经舍利弗汝等当一心信解受持佛语。如来言无虚妄。无有余乘唯一佛乘。既是汝师。岂谤道哉。
    问。若尔违自。如汝所执楞伽既说定性二乘同入佛乘。法花所说岂非重烦。答。虽说定性成佛非如法花。故经云。世间无有二乘而得灭度。唯一佛乘得灭度耳。乃至广说。由此说前所未说而今说之。
    问。若尔法花一切二乘同入一乘之说。非一定性二乘。寄何正说皆归一乘。答。第三化城品云。我灭度后复有弟子不闻是经不知不觉菩萨所行。自于所得功德生灭度想。当入涅槃。我于余国作佛更有异名。是人虽生灭度之想入于涅槃。而于彼土求佛智慧得闻是经。唯以佛乘而得灭度。更无余乘。除诸如来方便说法。
    问。此是不定非诸定性。同正法花故。竺法护三藏所译正法花第三药草品云。谓临灭度佛在前立。劝发无上正真道意。明是不定。答。尔违同经第四往古品。故经云。当来末世或有发意学弟子。我成为声闻复不肯听受菩萨之教。不解佛意。所行菩萨一切行悉在无为之想。谓当灭度往至他佛世界。顺殊异行生异佛国。当求道惠悉听启受。尔乃解知如来之法。有一灭度无有二乘。既言悉在无为之想往至他佛世界岂不定。
    问。此亦不定。与第三药草品意同。答。此释违文。三四意别。第三不言佛灭度后。言佛前位。汝以要法。此即见佛闻法。花言临灭度。不言他佛界。第四云当来之世佛灭度后不闻法花者在无为之想。谓当灭度往他佛界生异佛国准此岂同。因何妄释谤一乘哉问。如何得知定性二乘。答。大智度论九十三云。问曰。阿罗汉先世因缘所受身必应当灭。住在何处具足佛道。答曰。得阿罗汉时三界诸漏因缘尽。更不复生三界。有净佛土出于三界。乃至无烦恼之名。于是国土佛所闻法花经具足佛道。如法花经说。有阿罗汉若不闻法花经。自谓得灭度。我于余国为说是事。汝皆作佛。
    问。若尔法花于诸声闻授菩提记。总有六种。谓别记。同记。后记。无怨记。通行记。具因记。决定二乘寄何记别。而期当果。答。具因记。是故论云。决定增上二种声闻根未熟。故如来不与授记。菩萨与授记。菩萨与记者方便令发大菩提心故。
    问。此言菩萨是何大士。答。是常不轻菩萨。故论云。言授记者六处示现五如来记。一菩萨记。乃至菩萨记者如常不轻菩萨品示现。礼拜赞叹言我不轻汝等皆当作佛者。示诸众生有佛性故。
    问。佛既不记。菩萨何授。答。嘉祥释言。佛就根熟未熟故与记不与记。菩萨约二种义所以与记。一有佛性故。二方便令发菩提心故。问。既有二义佛何不记。答。嘉祥又言。菩萨例佛义亦得也。问。何具因记定性成佛。答。既言具因因何生迷。
    问。虽同得记发心各异。增上慢者发趣向心。其趣寂者令发信解。于大乘心非趣向心。故基法师释云。其增上慢根现未熟。佛不与记。不轻菩萨与记。令信有佛性故。其趣寂者由无大姓。根不熟故佛不与记。菩萨与记令信大乘。不愚法故（又慧沼法师慧日论第四云。但决定者信发大心成不愚法亦得云发心）答。若尔金口所说虚妄。如来极智圆照三际。既无成佛之性何言有佛性耶。既自乘外无余所得。何说汝等皆当得佛。
    问。所说不虚信解大乘。令得不愚法之益故。答。不愚法益非本所记。所记不得非期而得。岂非欺诳众生界哉。三乘学者亦佛弟子。何引大师随妄语中。方便品云。佛自住大乘。若以小乘化。乃至于一人我即堕悭贪。此事为不可。何令大师成悭贪者。
    问。若尔何知安住佛道。答。不轻品云。尔时四部众常轻是菩萨者岂异人乎。今此会中发陀婆罗等五百菩萨。乃至皆于阿耨菩提不退转者是。颂曰。时四部众。着法之者。闻不轻言。汝当作佛。以是因缘。值无数佛。此会菩萨五百之众。并及四部。清信士女。今于我前。闻法者。乃至诸着法众。皆蒙菩萨教化成就。令住佛道。
    问。此但增上。非是定性。答。既言诸着法众皆蒙菩萨教化令住佛道。定性二乘何理非着法众矣。问。若尔何经唯举增上。答。增上慢者通其五性。一切凡夫具七慢故。若言定性唯是一类即不摄余。言增上即摄一切。总摄别故。故说增上非言定性。问。虽有此释未可指南。答。若尔天亲所说即应虚妄。品中无定性二乘故。将立邪执谤于大师以为虚妄。抑于大圣以堕悭贪。
    问。声闻授记以为了义。何故十法经云。声闻授记为密意耶。答。未具功德三平等故。同于菩萨授记名为密记。非不当得功德具足。故法花论云。彼声闻等得授记者。得决定心非成就法性故。如来依彼三平等说一乘法故。如来法身声闻法身等无异。故与授记。非即具足修行功德。故十法经下云。以佛性故与声闻授记。此如涅槃。佛以随自意语一切众生未有当果之性悉有佛性。楞伽准释。
    问。定性二乘既一乘中得菩提记。左何回心。答。不定性者三界之内发心入大乘。定性二乘三界之外回心向大。问。若尔二死分别云何。答。色形躯别。寿期长短报。称为分段无色形异寿期长短。但以心神念念相传前变后易名曰变易。界内回心在分段生。具粗形故。界外发心居变易死。受细身故。
    问。若尔不定二乘以分段身得成圆果。答。前之三界有分段业无不受后有智。要得第四无学之果。舍三界身。究竟四智。方受变易（我生已尽。梵行已立。所作已辨。不受后有。是为四智）故佛性论第二云。出于三界外有三种圣人。由四种怨障不得四德果（常乐我净是为四德。方便因缘有有无有名曰怨障）智论亦尔。其文如上。
    问。约无学圣有定不定。同受变易。有何差别。答。不定性者回心向大后入无余受变易身。定性二乘般于无余受变易报。报后入大。问。若尔定性及不定性同入无余。答。一乘宗义正如所问。
    问。定性二乘无成佛义。入无余灭其理决定。不定种性既有佛性。何入无余。答。三论化城说为无余。非同法相与大虚同。因何为难。问。其体何耶。答。如楞伽说。三摩跋提三昧乐也。
    问。此说预流等位向大。依边际定。何以为无余体。答。夫增寿法。必先心念口言。愿留此身后入边际定。从定出已同行者边化入涅槃。即于此界随乐而住。何三昧乐于无量劫不自觉知。是资身定。又入化城息求大果。既心城实有而入。商主未灭化城之前。如何有心趣大菩提而言向大留身定矣。至下具破。
    问。若尔此三昧乐九次第定中为何定。答。前教说之二乘涅槃非诸定摄。后教说为三昧乐也。此是同身修行法中。别有一种三昧灭分段身别受变易。非八解脱灭尽定摄。问。以何得知。答。灭尽定唯灭转识不灭依身。此灭有身及心故别。故瑜伽八十说入无余涅槃相云。不思余相。正思真不相界。渐入灭定。灭转识等。次异熟识舍所依止不复得生。楞伽云。灭诸根不取未来境界。
    问。三乘之人以定愿力资分段业令三界长时久住。令此粗身渐增胜妙。名之变易。何入无余舍分段身受变易。答。此义非真。但增寿行不别受变易者。变易生死之名从何而立。若谓刹那即违佛性论释。有有生死唯有一生名为有有。若谓命之始末。即违瑜伽增诸寿行。既言增寿如何说死。既无有死如何说生。大力菩萨亦有变易。此岂亦增寿行耶。又若不舍分段之身。瑜伽既无转根之文。女人罗汉增寿若为求佛。故此生死名不思议变易生死。但可依教。凡夫不得妄有思度。问。瑜伽既说增其寿行以为变易因何为难。答。瑜伽正意为显前教故说增寿。非真变易。
    问。如何得知后教不同。答。有十三别。今略存五。一楞伽。灭诸根方取变易。瑜伽留有根身。二胜鬘无上依等。无明住地,资无漏业别受变易。瑜伽等定愿资有漏业留分段身。三法花等。往他佛界。又生异佛国。瑜伽等云。于此世界瞻部州中随其所乐远离而住。四涅槃。是人未来过八万劫住等。瑜伽则留此身或余一劫。五法花智论。非三界摄因缘。非是三有业故。三界烦恼不能系故。瑜伽等说三界摄。资三界业引令住故。准此胜鬘无上依楞伽法花涅槃等经。智度佛性等论。虽文少异大意同也。不同瑜伽佛地唯识等论广辨如一乘章。
    问。二说何异。答。所弘教异。能释论然。随机摄化义则无违。如经中未说王宫以为化佛。弘此时教则说三十四心菩提树下成真佛也。如经中未说阿赖耶识。弘此时教即说灭定。唯依欲色及说种子依色心也。如后时教其义即改。如是等教其例非一。瑜伽等论依四十年前经作论故。所释经中二乘实灭身智俱尽。三界之外无别生死。故作此说。四十年后二灭非真。前说二乘即三摩跋提三昧乐也。有阿梨耶识转堕不思议死。经既此说。论亦随改。后代论师不会教时。妄将后经会同前论。岂异斛染提节蟹哉。
    问。若尔三乘众圣何为因缘感变易报。答。无漏业因。无明住地为缘受变易生。故胜鬘云。又如取缘有漏业因而生三有。如是无明住地缘无漏业因。生阿罗汉辟支佛大力菩萨三种意生身。此三地彼三种意生身。生及无漏业生。依无明住地有缘非无缘。是故三种意生身及无漏业缘无明住地。世尊如是有爱住数四住地不与无明住地业。
    问。此无漏业其体何耶。答。宝窟中云。三乘圣人各无漏解。其无漏立作意之义名为业也。问。若尔此业新古中何。答。此是新业。问。若是新业。违佛性论说须陀洹以上更不造新业耶。答。其性论于分段生有漏之业更不新造。非谓变易无漏之业。
    问。既言无漏破裂生死何感变易。答。如上地道破于下地感上地报。二乘无漏破裂分段生死感变易报。于理何失。问。意何。答。三乘无漏望界内业且称无漏。实是有漏感界外生。义则无违（述曰。若谓无漏破生死者。何故汝执无漏定□资分段业成变易身难他自害）
    问。生必由爱。二乘无学既断其爱。何得有生。答。异生染爱受三有身。罗汉习气之爱何废生于界外。问。既是有漏。何非摄界。既生界外何异外道。答。此身由有无明住地。粗重未尽。有漏随逐。非是无漏。三界爱心不能系缚。非三界也。先是三界。今界不系名非三界。非是三界之外别有众生。问。此是苦谛何非三界。答。是虽苦谛。唯菩萨知非二乘证。唯厌有累求羊鹿故。至其门外始知有苦无羊鹿也。故胜鬘说。无作四谛唯菩萨知断证修等。
    问。凡论变易有其三种。谓微细生灭变易二乘所得。法身神化变易。证得真实法身隐显自在变易。于何论之。答。宝窟中云。于第二说。具辨如彼。
    问。不定种姓有成佛义。受变易报其义决定。定住二乘既无佛性。何受变易。答。定性二乘有第五住必有四种生死。无二空定证必无三点涅槃。又断见惑时不可令修惑亦断。尽下界因不可令上界亦尽。二乘唯断人执不可令法执亦断。唯尽分段之因不可令变易果尽。由此前经虽说二乘实入涅槃。后经释言犹如化城。羊鹿定性既有理心。何但不定二乘。由迷轻重五住不同果胜劣故。三界变易有异。由见一故不越异生位。轮转恶趣。由三爱故受三有身。以无明地令无漏行招变易死。此是后经之了说也。
    问。如何得知定性二乘舍三界身受变易报。答。圣说非一。略述三说。一入楞伽第二云。诸声闻辟支佛畏生死妄想苦而求涅槃。灭于诸根不取未来境界。妄取以为涅槃。不知内身证修行法故。不知阿梨耶识转故。乃至我说五种乘性证法。一声闻乘性证法。彼声闻人邪见证智离起粗烦恼。不离无明薰习烦恼。见己身证相。谓初地乃至王品地同已所离。堕不思议变易死故。而作是言。我生已尽乃至不受后有。如是等得入人无我生心。以为得涅槃故。是名声闻乘。四卷楞伽第一。五性中云。声闻种性起烦恼断。习烦恼未尽。不度不思议变易死。度分段死。正师子吼言。我生已尽等。二法花如上。三涅槃第十病行中云。一断三结得须陀洹果。不堕三途。人天七返永断诸苦入于涅槃。是人未来过八万劫便当得成阿耨菩提。乃至五永断贪欲瞋恚愚痴得辟支佛道。烦恼无余入于涅槃真是骐驎独一之行。是人未来过十千劫便当得成阿耨菩提（第十九二十一亦同）如断见惑。不越七生定断修惑。断人执已。不越八万劫等必发大心。由道力业力能令唯八万劫等。不可以非想八万劫故。准此等教依初时教。三乘皆入无余涅槃。身智俱尽断灭而余。唯有无涅槃性。常处生死无有断灭。依第二时少分成佛。但有定性二乘身智断灭。无涅槃性永处生死。依第三时究竟一乘。二乘无实涅槃。五性皆当成佛。无断灭也。后说为了如前既述。故知留身变易为种。岂得执弘其前论非后经说。
    问。楞伽应尔。涅槃竟别。八万劫等所住之处名涅槃者。预流等位以定愿力留分段身。经八万劫等名住处。实非涅槃。于同行边示现涅槃。说为涅槃。如瑜伽八十说。中二果准是。即涅槃于四果圣回心。未至十信之间入无漏定。所经劫数称八万等。非是汝执住无余界所经劫限。答。此释违文。预流等位未尽诸苦入涅槃也。涅槃既言。永尽诸苦入于涅槃。是人未来过八万劫得无上道。瑜伽八十云。修四神足已能住一劫。或余一劫。彼既如是增寿行已。留有根身别作化身。同法者前现般无余。有根实身此界州中随乐而住。准此论文实身住处不名涅槃。示现涅槃不经多劫。何经八万劫等住处名为涅槃。同瑜伽矣。其五不同如何既释。因何妄同。
      问。无余之中有何所作。答。定性二乘以愚法故未入无余涅槃之前。于不解有三种之余。于自所得生究竟想。正师子吼。我生已尽乃至不受后有。灰身灭智而入寂灭。当于彼灭身智之时。即受细质堕变易生。虽然彼亦不知此事。住无余界。惛然无作。犹如醉人。故楞伽说。醉于寂灭酒。无量劫不觉。譬如惛醉人。问。醉三昧酒经几得觉。答。嘉祥释言。根有利钝悟有早晚。故楞伽云无量劫不觉。涅槃经说八万到乃至十千劫到。劫限不定。八万等义如涅槃疏。恐烦不述。
    问。深密等经皆说一向趣寂声闻种性。虽蒙佛化终不能得阿耨菩提。乃至无余依中诸受永尽。岂得菩提。答。权实有异。前既释讫。此说住无余之位也。非说已出无余之后。问。此释全非矣。夫论趣寂身智悉灭。既言一向趣寂诸受永尽。岂可发生。答。佛成道后四十年前未说二乘无实涅槃。舍分段身别有变易。一切众生皆无断灭。犹依小乘二乘实灭。四十年后。法花楞伽密严无上依涅槃等经。方说二乘无实涅槃。未得无余舍三界身。别有四种生死。一切众生皆无断灭。乃至八万劫后得无上道。深密等经既在前说。岂得还生。
    问。楞伽既言灰身灭智无诸作业。因何发生。答。瑜伽等亦为三乘教。方便说之。非尽理说。问。若尔何故汝师龙树菩萨菩提资粮论。举经八喻显说定性二乘终不得道。故论颂曰。如空及莲花。峻崖与深坑。男不男迦柘。亦如燋种子。十住毗婆沙亦有此意。答。此是呵啧之言。非究竟说。犹如慈父诫子。
    问。何以得知无余永灭非了义说。答。密严经下云。若解脱者。众生界灭。即坏如来一切智性。去来今佛所知之法不得平等。又若涅槃众生灭者。谁离于苦。有无余耶。降魔等事皆是妄说。是故当知诸观行者证于解脱其身常住。离众有蕴灭诸习气。譬如热铁投之冷水热势虽灭而铁不坏。又上卷云。涅槃若灭坏。众生有终尽。众生若有终。是亦有初际。应有非生法而始而作众生。无有众生而众生界。大法鼓经意亦同也。准此翻覆征诘。是决定说。既说二乘无灭众生不断。定性二乘必当成佛。在深密后。故知决定。龙树菩萨大智度论八十三云。问曰。凡夫人入无想定者无想天。圣人住有余涅槃入灭尽定。一切圣人入无余涅槃心心数法皆不行。是则心心数法不行。菩萨行般若时。云何心心数法不行。答曰。是事阿毗昙中说。非大乘中义。小乘大乘种种差别如先说。是故不应以毗昙义难摩诃衍（十二门疏云。此言大乘）菩提流支三藏所译。贤慧菩萨所造究竟一乘法性论云。声闻辟支有涅槃者。此是诸佛如来方便。胜鬘全同。问。若尔身智非灭。而说灰身灭智。慈氏所说即应妄耶。答。灭于分段之粗身智。非无变易细身智。所以慈氏之说非妄。
    问。何以得知有变易生微细身智亦得发生。答。入楞伽第四云。亦如水中木为波之所漂。如是痴声闻为诸相漂荡。彼无究竟处亦复不还生。得寂灭三昧。无量劫不觉。是声闻之定。非我诸菩萨。离诸随烦恼。依习烦恼缚。三昧乐境醉。住彼无漏界。如世间醉人酒消然后寤。彼人然后得我佛法身体。乃至广说（述曰。智严法师注云。彼觉法亦然得佛无上身。明声闻空势尽。若行愿具修。无不成佛。今依了说究竟皆成。接诸小教义无成理。具释如彼）
    问。种性集云。三昧乐醉。不定二乘回心向大以后。得入菩萨八地无相胜定。修本性故乐着久住。说名为醉。而诸佛常劝令不着行菩萨行。非说寂灭增上慢人。故彼楞伽第七云。大慧。声闻有三种。入八地寂灭门者。此是先修菩萨行者堕声闻地。还依本心能修菩萨行。回入八地寂灭乐门。非增上慢寂灭声闻。以彼不能入菩萨行乃至十地之行。是故决定寂灭声闻亦不能证菩萨所行寂灭乐门。决定声闻既不能证得菩萨寂灭乐门。先文则云彼人寤后得佛法身。二文既别。故知如灭。答。若尔既得菩萨八地无相胜定。何前文言是声闻之定。非我诸菩萨。亦复诸佛常劝不着。何无量劫不觉。此释甚愚。
    问。若尔何故以彼不能入菩萨乃至菩萨寂灭乐门。答。此是说显退菩提之声闻行相。决定增上二人。非先仰修菩萨诸行堕声闻地。故更不能仰修八地。亦非寂灭之后过八万等不能发心修行。检文自显。
    问。既言彼不能证菩萨诸行。岂异深密。答。如汝所崇定性声闻。岂不五性中声闻种性耶。因何入楞伽第二五性中云。声闻种性堕不思议变易死。四卷经云。起菩萨显。习烦恼未断。不度不思议变易死。度分段死。具文如上。准此经文。寂灭声闻既有变易。不同深密。二乘三摩跋提既如化城。虽不得八地寂灭乐。得二乘寂灭之后。回心向大得菩萨八地寂灭。具破如一乘章。大广智不空三藏译。龙树菩萨发菩提心论云。二乘之人虽破人执犹有法执。能净意识不知其他。久久成果位。以灰身灭智趣其涅槃。如太虚空湛然常寂。有定性者难可发生。要待劫限等满方乃发生。若不定性者。无论劫限遇缘则便回心向大（述曰。此中有云。初定性二乘。次定性大乘。后不定性。尚迷论文。岂知其义。既言犹有法执不知其他。久久成果位。下文言。有法执故久久证理。沈空滞寂限以劫数。然发大心因何妄释。有谤法者难会。述云。此可伪论。文引毗卢遮那经疏故。人身难得。不可与言。自他今起无间因故）佛性论云。二乘之人有三种余。一烦恼余。谓无明住地。二业余。则无漏业。三果报余。谓意生身。既言在果报余。菩提流支三藏所传金刚仙论云。然二乘人有二种。一者发菩提心声闻。如法花中舍利弗等受记作佛者是。二寂灭声闻。断三界惑尽。出分段生死。生究竟想起憍慢心。入寂灭定迳千万亿劫。于此定中而不勉变易生死微细行苦。后时定力既尽。从禅定出受无所依。故还觅善知识发菩提心。求无上道故。菩萨于此憍慢众生亦与救度。故次明（述曰。此中慈恩基法师难会。遂自谤云。非真圣教。设令非真。十云。此金刚般若甚深法门义释。非自智力解。乃近从胡名阿僧呿。汉云无障碍边闻。复远从弥勒世尊边。乃至弥勒世尊作金刚般若义释并地持论。付无障碍。令其流通。然弥勒世尊但作长行释。论主天亲既从无障碍比丘边学得。复以此论转教金刚仙论师等。此金刚仙转教无尽意。无尽意复转圣济。圣济转教菩提流支。迭相传授以至于今始二百年未曾断绝。尚谤文殊。而同外道。况乎三藏。若尔师资如是相传。令诸有情作无间因。唐胡如此。日本亦繁。宝龟年中。使法相学者德清法师。承大唐法详居士云。大佛顶经是房融之伪造。非真佛说。具如掌珍量抄。摄此为谤文殊之权质所说。弘仁年中。德一法师自居东夷边卑之地。世亲菩萨佛性论中说一阐提有佛性文。是三藏谬。具如彼师中边义镜章。此为毁灭一乘性佛。有云。法花论中定性声闻发大菩提心。三字后写之者所入置。有云。西方要决理趣疏皆非基师所造。如是之类不可具述。详咎皆在基公。因何苦因传其后学。非直违一乘之微辙。亦乃闇佛性之玄辕。谤教文深为呵啧。弥天释道安法师。尚商略于翻译为五失三不易云。结集之罗汉竞竞若此。末代之凡夫平平若是。改千代之上微言。同百王之下末俗。岂不痛哉。况乎具缚之流。妄率胸襟回扰圣教。诳后徒之幼识。诱初学之童蒙。现在者心由斯灭。当来慧眼因何生。诸有智者皆应依信三藏所述。又二声闻未不列者例之可破）
    问。如是诸教皆说化人非实行附。何为明证。答。瑜伽八十说权行云。修四神足已。能住一劫。或余一劫。彼既如是增寿行已留有根身。别化作身。同法者前方便示现。于无余依涅槃界而般涅槃。彼以所留有根实身。则于此界赡部州中。随其所乐远离而住。既是留有根身不灰身智。因妄释传其后学。过去无始。未来无终。若众生界如是断灭。诸佛如来深有过罪。故大品云。法若前有后成无者。诸佛菩萨则有过罪。密严显然如上既述。唯识学者亦佛弟子。于大师处有何怨仇。固执化城深至过罪永灭生界。
    问。如何得知一分无性随宜权说。悉有佛性究竟真说。答。略辨三说。一入楞伽第二五性中。说第五无性云。大慧。一阐提者有二种。何等为二。一焚烧一切善根。二怜愍一切众生。乃至大慧菩萨白佛言。世尊。此二种一阐提。何等一阐提常不入涅槃。佛告大慧菩萨。云何菩萨一阐提常不入涅槃。何以故。以能善知一切诸法本来涅槃。是故不入涅槃非舍一切善根阐提。何以故。大慧。彼舍一切善根阐提。若值诸佛善知识等。发菩提心生诸善根。便证涅槃。何以故。大慧。诸佛如来不舍一切众生故（述曰。阐提此翻恶边。此人穷造诸恶之边。亦名信不具足。具如涅槃第三十四。及嘉祥疏）二大云经第四云。是经即是诸经转轮圣王。何以故。是经典中宣说一切众生实性佛性常住法藏故。第五云。如是经典。诸佛封印所印者。一切众生悉有佛性。如来常住无有变易。善男子。若人能信是经者。当知是人真佛弟子。大云一部。如来常住。二乘无灭。一切众生悉有佛性为宗。又云。善男子。未来之人不修身不修戒不修心不修慧。轻笑贼慢为求过失及以利养。少多读诵书写听受。亦得远离无量恶业。永断贪欲恚痴等病。准此经文。闻说众生悉有佛性利益最多。闻说一分众生无性欲听其利。三大般涅槃经第二十五云。譬如有人家有乳酪。有人问言。汝有苏耶。答言我有。酪实非苏。以巧方便定当得故。故言有苏。众生亦尔。悉皆有心。凡有心者定当得成阿耨菩提。以是义故我常宣说一切众生悉有佛性。问。种性集及慧日论云。楞伽大意时边无性。非说毕无佛性。因何定执无。答。此经正说毕竟无性。若暂时者。涅槃云。譬如燋种。虽遇甘雨百千万劫终不生芽。芽若生者无有是处。一阐提辈亦复如是。虽闻如是大般涅槃微妙经典。终不能发菩提心芽。若能发者无有是处。种性集云。毕竟无性是应暂时。同烧善故。问。楞伽后时应得佛故。涅槃终不发道心故。答。此释迷文。既同称为焚烧善根因何生灭。涅槃次文则云。何以故。是人断灭一切善根。如彼烧种不能复生菩提根芽。既言断善毕竟哉。
    问。如是诸说。皆为断善非由毕竟。是故若说行性小分一切。若说理性五性皆有。故佛地论第二云。虽余经中宣说一切有情之类皆有佛性皆当作佛。然就真如法身佛性。或就小分一切有方便而说。四依既尔。何为明镜。答。说种性教有二。一四十年前五种性教。二四十年后一佛性教。佛地所释五种性教非一性教。既由缘因故说佛性。与正因故说于佛性。其义既别。岂为同哉。
    问。既释涅槃。因何有异。答。虽引后经义同前说。不违教时是为显释法花之前立五性教引佛性经而从五性教意。此即摄实从权取正寄缘说之。非佛性旨。问。此释不尔。第三时中根本法轮。新华严经五十一云。如来智慧大药王树唯于二处不能为作生长利益。所谓二乘堕于无为广大深坑。及坏善根非器众生。溺大邪见贪爱之水。既至根本一乘舍二分明。何言悉有佛性必在五性之后。答。此甚可笑。密观次文。则云然亦于彼曾无厌舍。
    问。若尔何故汝为定镜。胜鬘经云。离善知识无闻非法众生。以人天善根而成就之。答。此则是正一切众生悉有佛性之文。枢要以此立无性者。非但害前文。亦则违总宗。人天善根正大乘之远因也。是经随彼所欲而说四任。初以人天成就。乃至终入大乘之故。具释如前。故智度论释曰。不任涅槃者着人天福乐中作与涅槃因。故知离善知识非闻习者。人天乐中渐近师友渐闻熏习。乃至圆果。
    问。得人天福有二。一有种性。二无种性。论说种性非说无性。答。此人迷文。岂可有涅槃因着人天福乐中作与涅槃因耶。将有此迷。遗言之教重复决定。一阐提等悉有佛性。障未来故名为无性。必当得故名为有性。乃至广说。
    问。若显胜鬘重说一切悉有佛性。何亦说言有三病人所患各异。故涅槃云。譬如病有其三种乃至三遇与不遇必不可差。既分五性准此之说佛地所成岂不契理。何以惑之。答。说断善位非说续善之后能详觉耳。
    问。虽说悉有分明不说毕竟阐提。何为决定。答。师子吼品云。一阐提等悉有佛性。定当得阿耨菩提。乃至凡有心者定当成佛。一切众生悉有佛性天亲释曰。佛性有众生即非密。众生有佛性亦非密。众生即佛涅槃密义。既是表处不舍阐提。简处不简阐提。岂一阐提独无佛性。虽说悉有犹有无性。一切之言即应无用。
    问。既言少分一切。因何为难。答。将有此迷如来翻覆标别十二因及心而说佛性。故二十五云。十二因缘名为佛性。乃至一切众生平等共有。是故我今说一切众生悉有佛性。凡有心者定当得成无上菩提。
    问。此亦唯取可成佛者十二及心名为佛性。非约无性。答。由起此迷。汝师世亲菩萨深呵啧言。若执有一分无性者。应立一分无六根之众生。乃至广破。准此今难曰。应立一分无十二缘及无心众生。汝信因缘等有一言。何迷佛性平等一教。既彼心缘一切等有。因何佛性不平等耶。佛性非等因何心缘一切共有。迷之甚哉。
    问。如文取义三世佛怨。虽说一切悉有佛性。佛意非必一切。因何邪执。答。经言。佛性者谓十二因缘。一切众生平等具有。非佛性者谓墙石等无情之物。则三十六总结云。言虽信佛性是众生有。不信一切悉皆有。名信不具。准此经文。涅槃所明佛性。说一切众生皆有当果性。犹如十二一切有情皆有圆信佛性有心一切悉有名信具足。虽信佛性一分众生有之。一分众生无佛性者。名信不具足也。岂汝欲说少分耶。信不具足亦在谁矣。汝欲立一分无性者。如汝师教应立一分无十二类。则为石等。若尔则会教意自义亦立。
    问若尔有教一切无常一切皆苦。应无漏苦无为无常。岂如文取义耶。故知若于行性少分一切。若说理性非全一切。答。此非甚难。既言凡有心者悉皆当得阿耨菩提。此即简去无心。亦云为非佛性。说于佛性非佛性者。所谓墙壁瓦石无情之物。离如是等无情之物是名佛性。此简去无情取有情也。既唯取有心简去无心。唯取有情简去无情。分明简持。岂得同如说一切无常一切皆苦。无简持故容是少分。亦非唯理说当得故。故知是果。若有理性必有果性。故二十七云。一切众生不退佛性定当得故。定当见故。名一切众生悉有佛性。准此第一义空理名佛性。从当果立之故非同草木。若信五性有理心者。是信一切众生皆有果性。见有泥时知有瓶故。见乳酪时知有苏故。
    问。凡是有心即收一切有心。悉成十方诸佛菩萨。阐提亦是有心即应证果。答。此难不尔。大悲阐提是观世音。曩昔久成正法明佛。十方之尊已得圆果。当得之言。即简已成。又楞伽云。菩萨阐提能缘诸法本来涅槃。不入涅槃。今此文云。一切众生悉有佛性。以无明覆不能得见。已得未得已缘未缘。其致既别。因何妄难。设佛虽说小分一切。犹寄于宽以为大分。据理何失。况乎因圆无际广大智海如来。既敕悉有佛性以为最后遗言。因何执少误其后学。又有惑者。左右烦恼以不足破。更亦不述。
    问。四十年前犹说五性。成道十岁即说如来藏性。宁以五性先说为权。佛性后说为实。答。说理无别。当成有异。就缘因说即有不同。就正因说即无差别。如来藏经说性功德为如来藏。然除非情全取有心分段。简持唯在涅槃。故说佛性后为决定。故涅槃云。若得闻涅槃经则见佛性。喻如天雷见象牙花。又云。譬如泉流皆归于海。一切契经诸定三昧皆归大乘大涅槃经。何以故。究竟善说有佛性故。
    问。若以悉有为决定说。何故一切众生悉有佛性之文。后三十四云。或有说言须陀洹人乃至罗汉皆得佛道。或言不得。或有说言。犯四重禁造五逆罪阐提等悉有佛性。或说为无。乃至皆云不解我意。答。此是迦叶菩萨问也。广如经文。佛答。若有智者。我于是人终不作二说。是亦谓我不作二说。于无智者作不定说。如是无智亦复谓我作不定说。准此经文。说虽有二据义无别。如说阐提。障未来故名为无性。必当得名为有性。如楞伽说。度分段故名之为灭。未度变易名小灭也。由此智者知佛不作二说。
    问。若尔何故如来自言。我与波斯匿王说于象喻及箜篌喻。佛性亦尔。乃至不解我意。如盲说象。如盲问乳。犯四重禁谤方等经作五逆罪一阐提等悉有佛性。或说为无。答。准此经文不解有无义故二说不同。若能智障未来故名之为无。必当得故名之为有若能知如箜篌中声。乳中酪性。种中芽性。说有为执着。说无为虚妄。非有非无。亦有亦无。现在无故。未来有故。因中未有故。赖因方有故。非有如虚空。非无如兔角。如是名为解佛意也。故三十五云。众生佛性非有非无。所以者何。佛性虽有非如虚空。何以故。世间虚空虽以无量善巧方便不可得见。佛性可见。是故虽有非如虚空。佛性虽无不同兔角。何以故。龟毛兔角虽以无量善巧方便不可得生。佛性可生。是故虽无不同兔角。是以佛性非有非无。亦有亦无。云何名有。一切悉有。量诸众生不断不常犹如灯焰。乃至得阿耨菩提。是故名有。云何名无。一切众生现在未有一切佛法常乐我净。是故名无。有无合故即是中道。乃至如有。问言。是种子有果无耶。应定答言亦有亦无。何以故。离子之外不能生果。是故名有。子未生芽是故名无。以是义故亦有亦无。何以故。时节有异其体是一。众生佛性亦复如是。若言众生中别有佛性者。是义不然。何以故。众生即佛性。佛性即众生。宜以时节异有净不净。三十六亦尔。此与瑜伽五十二同。论云。无有别法名为种子。准此经文于未有义恒决定。然说阐提无性如乳无酪。现无当有。汝宗所执。无种性人如水中无酪毕竟无也。义既悬殊。如何将涅槃经中无性同兔角无。又准上教。汝教异生位中子有无漏智种。有无决定。世亲菩萨破同外道。岂非决定。
    问。若尔何故三十五云。若言一阐提等定有佛性。定无佛性。名置答耶。答。以有有无之二义故不应定答。汝若不解。应看分别答。障未来故为无。必当得故为有。名分别答。
    问。若尔何故三十六云。或有说言。一切众生定有佛性定无佛性。是人亦名谤佛法僧。准此经文。岂我所立非决定耶。答。远法师释。七人各一故法众生定有佛性名谤三宝。现未证故。一人具七故道众生定无佛性名谤三宝。必当得故。一乘章云。下自释言。若言一阐提未生善法便得菩提。是人名为谤佛法僧。若言一阐提人舍一阐提于异身中得大菩提名谤三宝。名言一阐提人能生善根。善根生已相续不断得大菩提。当知是人不谤三宝。准此岂欲当恒无哉。
    问。若尔何故又云。若言一切众生悉有佛性常乐我净。不作不生。烦恼因缘故不可见。若言一切众生都无佛性。犹如兔角从方便生。本无今有。有已还无。皆谤三宝。答。宝法师疏释。前当分别部佛性。以虚空为体。常乐乃至不生等。后当萨婆多部佛性。彼计无性得佛性。先无后有入无余依即无。前执瑜伽声闻地中破。后执佛性论破。小乘执品中破。一乘章云。次即释言。若有说言。众生佛性非有如虚空。非无如兔角。何以故。虚空常故。兔角无故。故言亦有亦无。有故破兔角。无故破虚空。如是说者不谤三宝。准此未来有义岂非定耶。又准此文。佛性非如虚空。先有后亦有。非如兔角先无后亦无。后阐提无性。破虚空之常有。说阐提有情破兔角常无。若言一分法尔先有。即同虚空常有。若言一分毕竟是无。即同兔角永无。如是说者谤三宝也。
    问。三十六云。善男子。我虽说言一切众生悉有佛性。众生不解佛如是等随自言语。如是语者后身菩萨尚不能解。况于二乘。其余菩萨是由一分众生实无佛性。说有佛性名随自意语。大地尚昧。汝何执定。答。上云。说十住菩萨少见佛性。是随他意语。一切众生悉有佛性。是随自意语。下云。如来或时因中说果果中说因。是名如来随自意语。今详上下经意。随自意语说佛性者。一切众生未有当果性。唯佛意知有当果性名随自意语。如说泥为瓶说乳为酪等。非如说水为酪说缕为瓶名随自意。因何枢要缪以为证。
    问。若尔何故三十五云。如是诤论是佛境界。非诸声闻缘觉所知。若于此中生疑心者。犹摧无量烦恼如须弥山。若于此中生决定者。是名执着不名为善。不能摧坏诸疑网故。准此佛性岂决定哉。答。教有三种。一始终无二说教。如须陀洹人不落恶趣等。二随机不定教。即如诤论中有无随机不定。三后说决定教。如四十年后决定说唯一切乘悉有佛性。故法花第一云。所以未曾说。说时未至故。今正是其时。决定说大乘。临般涅槃。决定说佛性故。涅槃二十七云。师子吼者是决定说。一切众生悉有佛性。随宜二说佛未会通。意难解故。疑即能坏无量烦恼。执即名恶。决定教佛自会。岂合更疑。故信即为阿惟越致。疑即为永失。故法花云。久默斯要不务速说。无知疑悔即为永失。不信即常处地狱如游园观。涅槃三十六云。所言没者。如来常住。一阐提等必当得成阿耨菩提。闻是说已不生信心。乃至是名常没。准此岂许疑决定教。涅槃会中岂不决定说种论中佛不生灭一阐提等定有佛果性耶。迦叶菩萨既请定说。因何更疑。若是诤论故谓不定。汝岂疑十方佛及十二缘是有为耶。具释如一乘章。
    问。若涅槃教为决定说。时边无性定有佛性文义分明。毕竟无性何处入道。答。涅槃经二十二云。一阐提等悉有佛性。于今说之是名不闻而闻。时边成佛前教已讫。若前后教同说时边。因何劳为不闻而闻。故知涅槃所说。佛为小乘说一阐提永无佛性。瑜伽毕竟二障。央掘摩罗耶定断善名不可治。菩萨藏经如来舍置。庄严论等毕竟无性当得成佛。由此名为不闻而闻。故天亲菩萨涅槃论释曰。佛性有众生不密。众生有佛性亦不密。众生即佛。涅槃密义。既汝大师。岂谤逆哉。
    问。若尔违自如汝所执。楞伽既说毕竟无性同有佛性。涅槃所说岂非重烦。答。虽说毕竟成佛非如涅槃。故经云。不信一阐提等悉当成佛名为常没。乃至广说。由此说为不闻而闻。
    问。若尔涅槃一切众生悉有佛性之说犹过百复次也。毕竟无性寄何正说悉有佛性。第三十一迦叶品云。善男子。如三病人俱至医所。一易治。二难治。三不可治。善男子。医若治者先当治谁。世尊。应先治易。次及第二。后乃第三。何以故。为亲属故。其易治者喻菩萨僧。难治者喻声闻僧。不可治者喻一阐提。现在世中虽无善果。以怜愍故为种后世诸善子故。不可治者。既言后世令种诸善。岂可迷哉。
    问。此是暂时非永无性同楞伽故。具文如前。答。涅槃经中。说三病人凡有四处。一第十现病品云。阐提二乘菩萨。二第三十一迦叶品如上与说。三第三十四德王品中菩萨问云。二乘阐提菩萨四则佛答云。菩萨声闻阐提。迦叶品同。因何立之。
    问。且依现病品说为定。故枢要上云。涅槃云。譬如病人有其三种。一者若遇良医妙药及以不遇必当得差。二者若遇即差不遇不差。三者遇不与遇必不可差。初是定性大乘。次为不定性。第三即是定性二乘及与无性。法花疏第一与七。法苑章一。引文皆同。于义少别。依枢要。答因此西土难曰。杂集宗有二谬。一二乘人。佛判为不定。而今为定不定二句故。二阐提人。佛判入定句。而今为定不定二句故。今亦难曰。现病品列三病云。有三种病人。一谤大乘。二五逆罪。三一阐提。如是三病世中极重。譬如有病乃定不可治必死无疑。是三种人亦复如是。乃至迦叶。譬如病人若有医药即差无不差。二乘亦尔。迦叶。譬如病人若有医药若无皆悉可差。一人亦尔有。准此经文。可言一阐提等二乘菩萨。因何枢要客文立义。非罢非罴孟谓之矣。
    问。既言必死盍毕无矣。答。第二十四德王品。佛自释言。如我上说若遇善友诸佛菩萨闻说深法。若不值遇俱不能发。是义云何。善男子。一阐提辈若遇善友诸佛菩萨闻说深法及以不遇俱不得离一阐提心。何以故。断善法故。一阐提辈亦得阿耨菩提。所以者何。若能发于菩提之心。则不复名一阐提也。既言断善亦言得道。岂欲毕竟。
    问。断有二种。一暂时断。二毕竟断。上句毕竟断。下句暂时断。答。夫论断者。本续今绝称断。既自元无何名为断。岂非颠倒。
    问。既言必死因何更疑。久必者必定义。决者决定义。二义既一。即佛性论决无涅槃性之阐提。亦应毕竟。因何种性集等以为时边。如下引文。又决必终永毕竟等。皆是一义。涅槃三十一云。世尊一阐提者终无善法故名一阐提耶。佛言如是如是。一切众生有三种善。去来现在。阐提不断未来善法。何言断诸善名一阐提。此应毕竟。瑜伽三十五云。谓诸菩萨最初发心略有二种。一永出。二不永出。乃至不永出者。谓发心已不极随转而复退还。此发心退复有二种。一者究竟。二不究竟究竟退者。谓一退已不能复发求菩提心。不究竟者。谓退已后数数更求发菩提心。此不永出及究竟退。是亦应毕竟无性耶。若尔有何菩萨发菩提心而究竟退。若菩萨于有永退者。因何涅槃第二十九云菩提道中终无退者耶。至论善戒经无性中当具破之。
    问。若尔涅槃经中叵说常没。阐提因何为立邪宗谤涅槃耶。故枢要上引涅槃云。恒沙七人。第七常没。乃至是为毕竟无性。答。咄枢要师。谁常没矣。三十六云。所言没者。有人闻是大涅槃经如来常住无有变易常乐我净终不毕竟入于涅槃。一切众生悉有佛性。一阐提人谤方等经作五逆罪犯四重禁必当得成菩提之道。须陀洹人斯陀含人阿那含人阿罗汉人辟支佛等悉当成佛。闻是说已不生信心。乃至是名常没。汝以此文亦永无性。非但无愧不畏当报。何异蚕蛾甚可愍哉。请其门徒详斯理趣。
    问。若尔如是常没阐提为定有耶为定无耶。若无。因何难我。若有。汝义既坏。答。为济常没上作此呵。三论大宗非永灭生。故经则言恒河中有七种众生。虽有鱼龟各异不离于水。如是微妙大涅槃中。从一阐提上至诸佛虽有异名。然亦不离于佛性水。善男子。七种众生若善若不善方便道。若解说道。若次第道。若因若果。悉是佛性。准此经文。但七人各别。一义犹迷。一人具足七义。何劳论之。两何七人具如别章。恐繁不述。
    问。善戒等经皆说无种性人。虽复发心勤修精进。终不能得无上菩提。汝岂成佛道。答。权实有别。先既释讫。此说客性非无本性。瑜伽地持皆准可悉。问。此释全非。夫论客性。加行精进既言勤修。岂说客性为无性耶。答。亦可见文。经言菩萨摩诃萨若无菩提性。虽复发心等。若无本性。何称菩萨摩诃萨耶。故知约无种姓发心之性。
    问。若尔既有本性。发心加行何不成佛。明知本性。答。未至种性。虽有轻微发心名为菩萨。非必定故非堪任持。喻若坏瓶。虽得器名。未成之间性不坚牢。无堪任用。虽有加行不随种性。非圆满转。故仁王云。习种性前犹如轻毛。未能决定必得菩提。至习种性方得决定阿耨菩提。
    问。种性集云。若尔何故经言菩萨虽有菩萨之性。若不发心勤修。即不疾得无上菩提。既不发心勤修精进。犹言彼有菩萨之性。故知种性非要入十信具二方得成乃至故知性有无非关发心等。答。若据永无本性因何经言虽复发心。
    问。种性集下两释。一云。微说而言显性胜用。实不能发。二云。无菩萨性亦有菩萨发心之义而非究竟。以无性故。故瑜伽论十发心中名不决定发心。答。难定生共就初。若记不发心者。何瑜伽决择七十二云。复次有十发心。谓世俗言发心。乃至已成果发心。第三不决定发心者。谓非彼种性。既言发心因何妄释。就后一乘章述六过。今略存三。一违人。大庄严论第一释毕竟无性云。无因缘故彼无般涅槃性。此记但求生死不乐涅槃人。此说发菩提心勤修精进。岂得执此定性二乘及无涅槃性耶。二违理。既无本性因何发心。又违行愿之理发心趣大菩提。勤行精进既不得菩提。此因为有果不。若言有行而无有果。不应理也。若言招生死果。复与愿不同。若心菩提得生死果。愿求生死应得菩提。违行愿理。三违体。彼执有为种子此说为法性。如种子中具破也。
    问。此义不尔。大菩萨藏经第五云。邪定众生非法器故。若使如来为彼说法若不说法。终不堪任证于解脱。如来如实知彼有情非法器故而便弃舍。央掘摩罗同之。仍摄论云。具障而阙因。诸佛不自在。既非法器亦言阙因。因何得道。答。世亲释曰。恶趣名邪性定。入恶名邪定。涅槃名正性定。得涅槃名正定。涅槃无邪却退恶趣收定出。出恶趣已非邪定。邪定时如来舍置。非邪定时菩萨化也。故次下云。舍利弗。菩萨摩诃萨应被弘誓铠教化摧伏。梁摄论十四世亲释曰。在此位中诸佛不自在。故知出此位已佛自在也。离同类文。皆准此释。
    问。瑜伽论云。有毕竟障种子名无涅槃法。庄严论同。既有毕竟障种。因何成佛。答。瑜伽等亦为三乘教方便说之。非尽理说。问。若尔何故汝师龙树菩萨中论云。虽复勤精进修行菩提道。若先非佛性。终不得成佛。释论云。如铁无金性。虽种种锻炼终无成金。答。汝密痴也。人被笑。此正立正因佛性文。彼有部计无性得佛性。由修得佛性成佛。因此破言。既无本性因何成佛。如铁无金性虽种种锻炼终不成金。师尚观此非证无性。汝今因何迷文倒执。
    问。何以得知立无种性非了义说。佛说如前。龙树菩萨发菩提心论云。所言利益者。为劝发一切有情。悉令安住无上菩提。终不以二乘之法而令得度。真定行人知一切有情皆含如来藏性。皆堪任安住无上菩提。是故不以二乘之法而令得度。故花严云。无一众生而不具足真如智慧。但以妄想而不证得。若离妄想。一切智自然智无碍智即得现前。菩提留支三藏所译贤慧菩萨宝性论第三云。是故花严性起中。邪见聚等众生身中皆有如来日轮光照。作彼众生利益。作未来因善根。增长诸白法。故向说一阐提常不入涅槃。无涅槃性者。此义云何。为示现谤大乘因故。此明何义。为欲回转诽谤大乘心不求大乘心故。依无量时故如是说。以彼实有清净性故。不得说言彼常毕竟无清净。故知无性非是障。有同虚空。因无如兔角。如毕竟退没定发心。真谛三藏所译世亲菩萨佛性第一破小乘执品。破一分无性已想问曰。若尔云何佛说众生不住于性永无般涅槃。答曰。若憎背大乘者是一阐提因。为令众生舍此法故。若随一阐提因于长时中转轮不灭。以是义故经作是说。若依道理。一切众生皆悉本即清净佛性。若永不得般涅槃者无有是处。是故佛性决定本有。离有无故。第二云。经中说一阐提人堕邪定聚。有二种身。一本性法身。二随意身。佛日慧光照此二身。法身即是真如。随意身者即从理起佛光明怜一阐提。二身者。一令法身得生。二为令加行得长修菩提行故观得成。复有经说。一阐提众生决定无涅槃性。若尔二经便自相违。会此二说。一了。二不了。故不相违。故言有性者是名了说。言无性者是不了说。故佛说。若不信乐大乘名一阐提。为令舍离一阐提心故说。作一阐提时决定无解脱。若有众生有自性清净永不得解脱者无有是处。故佛观一切众生有自性清净故。后时决定得清净法身。准此等论。故知诸经论中说一分无性为不了说。皆有佛性为真了说。
    问。如是诸论皆说暂时非永无性。故释佛性论西方两师。初玄奘三藏入室神昉法师着性差别集中卷云。若说真如理性一切有。是名了说非谓性。又解。断善阐提决定无性有般涅槃性。是不了说。非说毕竟言无般涅槃。又解。此对小乘萨婆多师不立空理名不了说。非对大乘性差别义。后慧沼法师慧日轮第三云。佛性论等说阐提决定无者。会楞伽第五无性。彼断者但无现行非无种子。而总相云决定无涅槃法者是非了义。现有清净无漏自性心种子故。言决定无。但无行性非无理性。今总相说无名非了义。答。楞伽无性。终说便证涅槃。不言决定无性。因何妄释。迷其后学。深密等经瑜伽等论。所说无性亦无行性。非无理性。而总相说永无佛性亦非了义。因何会深密佛性。初三师释准此可破。此土惑者难免。遂自谤云。佛性论文。是三藏师伪。非真论文。将遮一坐之迫。遂至长夜之轮。师资相传如是。说出于师。唯执违自宗论。即将为伪。犹同西方小乘学者不信大乘。世亲菩萨是千部论师也。为唯识教造三十颂立三能变。犹说佛性真赖耶识。故彼论第二本颂曰。初阿赖耶识。异熟。一切种。释家依此别推无漏智种。违立一分无性。本颂赖耶有情既等。因何释论种子有别世。岂非违害本论主旨。论主妙解一切修多罗义。圆照四明婆门宗。名擅五天。位居三忍。顺佛通经。将一乘有情性为了。以三乘无性为权。后代论师道卑前哲。岂令固违经论颠倒会释。迷其后学令谤佛性。

正理第二

    问。汝深执一谤三。何异步屈虫矣。所执违理故。枢要上依凭深密等经瑜伽等论立一量云。二乘之果应有定性。乘所被故。如大乘者。岂得非违此正理哉。答。夫论证成据犹预也。内明既定。因何假因。执缘迷正封权为实。其性既成固不可转。犹如佛说法花五千徒起诳惊怖。涅槃会上八万五千亿人不生信心。况今末世执见可回。哀哉像末。阿难教沙弥泥洹岂非此矣。夫着精进铠拔其常没。大悲菩萨宁任婴儿。随冰坑哉。基师永为灭众生界。立如是因。破曰。所称似因尘劫自陷。先贤既破。今略示相。宗旨相符。兼违教过。因法差别相违。喻有所立不成。兼有不定。
    问。众过相何。答。依深密等。我亦许有定性二乘。据缘因故因何论之谓相符也。依法花等终无趣寂。说理心故如前既决。谓违自教。因法差别。能别二意。谓定小性与定大性。立者意许定小性也。定小性名能别不成。敌不许故。定大相符。他极成故。由斯不显言陈意许。小性唯□定性故。能违云。二乘之果非定小性。因喻如前。例如数论立云。眼等必他用。积聚性故。如卧具等。能别二意。谓假我他与神我他。立者意许。神他用也。神他用者能别不成。敌不许故。假他用者即立已成。他极成故。由斯不显言陈意许。神我他用唯言他用故。能违云。眼等必为假我他用。因喻如前。喻过相者不定二乘。摄同喻者所立不成。非定性故。摄异喻者即有不定。因转彼故。
    问。宗过不尔。深密第三时显了说。依此许有。汝义既坏。依法华等难定用立正。因何有违教。答破曰。于说三性八识为了。后不改故。利益三乘以为不了。后时改故。纵彼教分非约后理。故许有之。我义圆融。法华等教非为定者。已师天亲既以为敌。何更对破。
    问。因过无道数论师宗。即有二义。假我他用劣。神我他用胜。是故成过。今无二别因何成失。答。破曰。天亲菩萨宗有二义。二乘实灭。二乘无灭。汝许二乘实灭为胜。定性本闻发菩提心为劣。岂非过哉。
    问。喻过亦非。既非定性非是异喻。因何为过。克性定大亦成所立。答。破曰。汝执五性非是新薰无始法尔。若不定性后时定大。可言无始法尔四性。因何佛地等论五性无始各异。若本有五后成四者。虽无有五终归一阿。于理何妨。总观此理大违比量。今云。寂灭二乘遂当成佛。圣者不舍之所说故。如增上慢。他执无性等取有法。故无法过。述曰。亦可有法。言所有性狭带说故。亦无诸过。
    问。且他随一不成。菩萨本意。非是必当得佛之说。有何正理。答。破曰。大论随一。据随不许。若尔非许菩萨说耶。亦是自害无性之量。圣所说因。亦有此过。未可逐北。请密察之。
    问。枢要亦立一正因云。所说无性。决定应有有无二性。随一摄故。如说有性。或圣所说故如有性。因此正理。定知实有无性有情。答。破曰。妄陈伪执。危犹累卵先哲具破。略示方隅。宗有相符兼有教如前。亦有所别不成。初因犯有法自相相违过。亦有不定。后因有体他随一所依不成。
    问。众过相何。答。相符违教两过如前。汝无智种名曰无性。是我亦许。即立已成。若据理心名之无性即违自教涅槃等教。佛性等论。真理及心说为正因。无性有情岂汝得执无理心耶。有法无性是永无性。敌者不许。谓所别不成也。初因过相。所说无性应非无性。有无二性随一摄故。如有性者。犹胜论师立共重云所说有性非实德业。有一实有德业故。如同异性。作能违云。所说有性非是有性。因喻如前。龟毛决定应有宗之异品。因即转故。彼成不定。后因过相依就正因说为无性。敌终不许。因即无依。谓有体他随一所依不成。即是显宗有他所别不极成过。
    问。宗过不尔。相符违教起难如前。有法无性是佛所说。若不许者即非佛子。答。破曰。如来障未来故依就缘因且说无性。非据正因。虚取圣心岂合理哉。
    问。因过无过且约初过。凡因明法有别意许是过方起。既无意许因何相违。龟毛是无体。何本因关。故无不定。答。破曰。无性有二。谓时边与毕竟。立者意许毕竟无性。故成相违。其龟毛等无种性故。彼因亦转。犹不定也。
    问。约后因过总说无性。彼此共许。因何不成。答。破曰。立者智种以为正因。本无法因执为无性。敌宗不许。岂可极成。如数论及佛弟子共同言我。其四十既别。犹不极成。由如是过。有迷之云。简别所说自许异名自比量故无诸过。破曰。设有此恼犹非无过。且犯有法自相相违。汝执无性非是无性。非无情故。如有性者。如胜论师立自比云。所说有性非四大种。许除四大体非无故。如色声等。作有法自相相违。汝有性。非有性非四大故。如色声等。一乘微妙佛性甚深。四大声闻二乘无灭。尚以信入。十住菩萨众生佛性因闻得见。但可依佛菩萨会释。不得师心自立宗因。总观此理大违比量。今云。无性有情定当成佛。具八识故。如有性者。定性等取有法。亦前已破。故无诸过。
    问。宗违自语。答。有法无性据客性无。非本性无。何违自语。述曰。又可有法无所有性有情。即简自语相违。若有自害。故基法师因明疏下云。外道立宗现比量外有至教等量云。非比极成现所有量非现量摄。极成现量所不摄。量所摄故。犹如比量有法言所有言。又简自语相违。若立言极成现量非现量摄。既言极成现量。复非现量摄故。有相违故。以所有遮之。陈那菩萨以此量无过。但与立量为相违决定云。非现比所有一分不极成量。是现量摄。比量所不摄故如现量。简过同前。具如彼所。两因应有自语相违。蟷螂之斧欲抗隆轮盖谓之矣。

一乘佛性究竟日抄一卷

　　德治二年九月十七日于新禅院驰笔了古本草书不见解之间文字不意也。以胜本具可交合而已。三论宗沙门。方□。
　　同年十二月二十五日一交之次加画点了。
