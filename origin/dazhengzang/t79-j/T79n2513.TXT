　　《大正藏》第79卷No.2513

No. 2513

.字义

　　夫此鑁字者。大日法身之妙体。遍照性佛之密语。秘教真言之帝王。深理实智之尊主。所以竖遮九种心智。独步五部之最顶。横贯十住人法。普遍两界之大虚。一百亿部显经。呑半音而不足。二十万颂密藏。入片画而无漏。声字实相各备无尽庄严。性相人法同圆过恒功德。是以见体闻声功。现生超九界心因。依法持念力。即身证三密佛果。不法持诵。天过如说之显行。无智信受。大优顺教之权修。毁谤违逆结缘。既逾权教之六度。信入归顺修因。孰比显乘之万行。论遮情用。则变极恶为妙善。语表德益。则即三妄证五智。佛道之难证也。犹已易到矣。法土之易往也。岂亦难生哉。何况应化净刹。况复世俗悉地。秘密神通宝辂独不共哉。法佛性身金言实不虚哉。余与自行密记此文。总有二八门。分为一十卷（云云）。
　　今释此一字略有十六义。章句略少义理广多。一离言。二水轮。三塔婆。四大悲。五金刚。六智身。七灌顶。八殊胜。九周遍。十证果。十一心。十二界。十三密。十四曼。十五佛。十六大。已上十六门各具十门。
　　大文第一.字离言说义者。此有十门。一胜义遮情。二密号差别。三遮表实义。四观修行相。五灭罪断惑。六往生净刹。七即身成佛。八总摄法界。九劝修利益。十问答决疑。
　　第一胜义遮情门者。悬秦镜于一心。正真伪于诸乘。诸乘无量。略摄十住。十住者。羝。人。天。声。缘。相。绝。一。建。秘。前九名权伪。后一称真实。后秘。则一虚之月。前显。则万水之影。今约二教浅深略出三十差别。所谓又云（已下未草也）。
　　.字者。离言说义。瑜珈经说自性离言说。大日经云出过语言道。又云。嚩字门一切诸法语言道断故。释云。梵音嚩劫跛名为语言。若见嚩字时。即知一切诸法不离语言地。以是诸法无不有因有缘故。若法本来不生即是离诸因缘。是故语言道断。复次若法是作相。则可宣说。无作则语言道断。若虚空相是有相。则可宣说。以诸法如虚空相。亦复无相。是故语言道断。若法有行有迁变有影像。则可宣说。若无行无迁变无影像。则语言道断。乃至诸法若是有相则可宣说。今一切法离一切相故。不可表示。不可授人。是故语言道断。复次。无相亦无定相。当知。一切法即相。无相即非相。非无相。如彼三自不可思议。是故语言道断。余法门例此可知也。嚩字者鑁字之字体。复次。.字离言说义。略有六意。一离因人言说故。谓三密诸法。甚深微细九界众生不觉。不知。心思既亡。言说岂及。故文云因人言语皆道断又云（巳下未草也）。

　　又.字略观之中十义。一能成法界塔婆义。秘藏记说（取意略钞）卒都婆或.....五字所成也。或.字一字所成（云云）是故当知。.字亦有地水火风空五大义也。故金刚顶经云。诸法本不生（地）自性离言说（水）清净无垢染（火）因业（风）等虚空（空）此颂明.字之五大之义也。二智法身义（秘藏记说）三大慈悲义（拔苦与乐义也）。四不被垢染义。谓譬。如大海水自性净故。一切不净流入而无被染污。.字乳水海义如此。若能持此字者。设发起烦恼染心无染污其行业也。五令垢清净义。谓譬如大海非只自体清净而不被染垢。一切种种不净流入海中者。皆悉令清净。.字水轮义亦如是。能令行者所起十恶不净六情染垢。悉皆成清净之善业。六令同自体义。譬如大海中所流入诸浊染水虽有种种无量味悉皆成一味。.字水轮义亦如是。能令行者善恶无记爱恶取舍忧喜欣厌种种无量杂业。悉成平等一味清净纯一解脱之法昧。七相续不绝义。譬如泉水无断绝。.字义亦尔。能令行者善根功德。念念增进无绝无退。八能令和合义。譬如旱时土地破破而不相和合若雨水润澍和合如本。.水义亦尔。能令行者除破戒之罪障和合心于佛智。九能活义。譬如天下作旱五谷烧失人民饥死。百川枯竭鱼鳞渴亡。甘雨大澍忽得苏生。.水义亦如是。于遇于恶业之旱将失善根之者。饥于功德之食垂亡慧命之人。澍智水于三业。与法食于四曼（云云）。十难破能破义。譬如长大厚坚之竹其[⺮/卽]难穿。若人入水于竹中。竹上下坚强其节忽摧。.字义亦尔。能令行者摧破人法两我之坚执。证得生法二空之妙理。（云云）上来十义除前二。已下八义依水轮义也。
　　自受法乐门（重重涉入若因网重重圆融越锭光）。盖闻。大日法身境界。同大虚而广大。遍照智佛作业。越深海以甚深。将语也则四种言说绝离。欲量者也九种心识亡亡。三自一道极圣。断言道于今门。绝空唯识至德。止心行于是处。六通声德失神足而不进。万才孔李卷辨舌而无谈。所以。佛华法华两教。唯绝唯心二宗。共难离言离识之旨。同论无色无形之相。形体俱无。作业何有。觉知绝离。受用岂存乎。因之自他受用唯克报身。事理法乐无被法佛。然而至如金刚遮那二经秘密漫荼一教。内证瑜伽法乐。专立遍照智佛。自境秘密受用。殊谈大日法身。三密法乐亘三世而常恒。六大禅悦遍十方而不变。事事理理互涉入。重重如帝珠。理理事事同受用。隐隐似锭光。事相作用等一如无待理平等。理性事业过刹尘。不假事差别。色心不二则离事理之异体。人法即一则泯能所之别相。名之自受法乐大概矣。故文云所谓法佛者。常住三世净妙法身。法界体性智。大毗卢遮那自受用佛。是也。又云。薄伽梵遍照如来。以五智所成四种法身。于本有金刚界（乃至）。光明心殿中。与自性所成眷属（乃至）微细法身秘密心地超过十地身语心金刚自受法乐故。各各说自所证圣智境界三摩地法（文）。今云自受法乐者。即是自受用义也。如此大日法身。自受法乐义。并法身名自受用之意。金刚顶经。大日经。彼二经开题十八会指归。十住心论。秘藏宝钥。二教论付法传。即身成佛义。性灵集分明显示而已。颂曰。
　　理智法身正遍知   四曼法乐亘三际
　　自他心体遍智尊   三密禅嬉通十世
　　色心人法互能所   重重涉入如帝网
　　事理性相同受用   隐隐圆融超锭光

　　.字义（终）
