《大正藏》第79卷No.2537
释摩诃衍论第十广短册（劝劣向胜不退门）

　　四信理观
　　论云。若观彼佛真如法身（文）意如何。
　　答。为赞自所说。引经文中云观彼佛真如法身。此文意也。
　　问。尔者今此观门者。四心下品人可云所修耶。
　　答。云此事学者意不同虽不一定。且存一义者。可云四心下品之观门也。
　　问。就答申不明。凡无相理观是深位之所修。利根之观门也。而十信是未得不退之浅位。心外差别之智品也。宁四心下品之人凝真如法身之观乎。依是第五卷论释以平等见诸佛说之文判发心已去。法藏和尚解今论文述入十住位得少分见法身住正定位也。如解释者。初位已上观门。而非住前浅位之行相（见）尔者所答申背此等文理。审定成立申。
　　答。自元所答申劝劣向胜不退门之意。四心下品之人劝西方不退土之教门也。彼引证经文岂交别类之观解耶。所以于净土修因有事理观门。专念西方等明有相之事观。若观彼佛等述无相之理观。有无观门虽异。俱是四心下品之所观也。但至云十信浅位不可修无相理观者。今论意云二心下品之人既止轮修行时修真如三昧。四心下品之位观真如法身。何过耶。次至第五卷论释者。彼云见法身。此云观法身。其意颇异欤。次至法藏释者。违论解释故。不及会通。如此成申者。御难自被遮者欤。无过可答申也。
　　问。所答申尚不可然。今论意正定聚称在初住已上。而今依观佛法身之修因所成得益。既云住正定聚爰知信满入住之人修理观往生净土。住位不退正定聚云事。但至云四心下品人劝西方引证经文何交别类者。论释且虽举四心下品之教门。经文广显多类之往生也。若不尔者。住正定聚之文招违害故。次至言有无观门俱四心下品所修者。今所立义科中更不出无相理观。何为四心下品之观门耶。忆念他方净土种种依正论判局有相事观故。次至云十住菩萨修真如三昧者。依教门仅虽修真如三昧。观门尚微劣也。何于往生业因可许理观耶。尔者会此等难今度分明成申。
　　答。凡净土因行者。论藏之施设仿佛。文义首尾易迷。且开作释引证之始终案经论所说之文相。于四心下品之修行。九品上生之业因。宜存事理之二门也。实夫云真如三昧之秋月既照止轮修行之窗。观佛法身之春花方熏专念西方之室事。岂有异论乎。既依教门自许理观者。何抂可妨往生之业因耶。但至住正定聚文者二意可存申。一云。指西方处不退土云正定聚也。故元晓法师释今文云。九品往生皆名正定（判）双观经其有众生生彼国者皆悉住于正定之聚（宣）一云。四心下品人终可至初住正定故云尔也。是以通法大师第一卷疏云。既得往生由见佛故终无有退。渐次得入正定聚故（云云）此意也。若如所难述初住已上行相者。已云住正定聚。何为得益文耶。次经文云显多类往生者不可尔。所引经文说相明故。不须重释论判。经论意全同也云事。诚明镜也。若非四心下品之观门者。引之何用乎。次至云所立义科中更不出无相之观门者。论且合释有无二观。经广别说事理二门故。以若观彼佛以下经文合谓以专意念佛因缘之文。以毕竟得生等文可合随愿得生以下论文也。凡轻毛之修行虽疏。乘愿力托报土。四心根机虽劣。属强缘许往生。是则虽无真如三昧之力用。依弥陀超世之愿生无漏无生真土。暂所难之文悉约此机释也。何塞一类劣钝之释文。可遮四心下品之理观乎。随诸文虽劝事行。强不遮真如理观修行耶。故无过可答申也。
　　问。所成申尚不叶理致。先就正定聚。二会释俱不明。就初会释。今论意以三贤十地定正定聚。马鸣菩萨须彼初门之论判分明故。而违论释以处不退云正定聚成申条甚不可然。但至元晓释者。彼师于正定聚有三释中。立者所依凭第三释欤。其义违论释故不可依用矣。故第二释云。十解已上名为正定。定不退位为正定故（文）此释同论家定判者耶。次双观经文者。净影大师彼经疏云。习种已去位分不退说为正定（述）释彼经文指初住已上为正定聚之旨明镜也。后会释又不可然。可举终可至之处者须举十地佛果等。何可指初住正定耶。是以新罗元晓。十解已上菩萨得少分见真如法。是故能得毕竟往生（判）长水子[王*(虍-七+一/(谷-口+目))]。十信满足及三贤位人。以观真如法身。观修习故愿生彼国（宣）诸师解释一致也。论藏何违此义耶。次至云非四心下品所修引之何用耶者。虽非正证。因为显有往生多类引之欤。或同文故来欤。次以若观彼佛等经文合谓以专意念佛因缘文云事不可然。论家释彼文云。忆念他方净土种种依正（文）观依正二报。是有相事观也。岂可合无相观门耶。所成申招此等难。分明成申。
　　答。凡四心下品人云可作无相观解事。文理两证如先重出申。问难及多重。立者愚昧难决者耶。但今论意以初住已上为正定聚御难。立者自元所不遮申也。然而今所引经正定聚者。指处不退所成申也。所以尔者。论家立得善处定不退门科名。作永离恶名从定不动之解释。成处不退义毕。所引证之正定聚。岂不有处不退义耶。就中所引经者是指观经等欤。笔削记中。修多罗等者即阿弥陀无量寿瑞相及观经等（判）而彼无量寿经既简无诸邪聚及不定聚。述皆悉住于正定之聚。今所引非指彼经文耶。若尔者净影释习种已去。违经论之施设者耶。依之群疑论中。位行虽浅唯遇胜缘念念进修大乘圣道。决定无退故得名为正定聚也（判）此释深叶经王之深旨者欤。次远指初住已上存申意。因果相对不一准故。四心下品是不定聚摄故。望之正定聚为得益也。所以毕竟得生者往生西方之义。住正定聚者生彼土后渐次至初住（为言）通法大师释既得往生由见佛故终无有退。渐次得入正定聚故。存此旨（见）彼元晓等释者违文理。必不可依用也。次至云依正二报有相观。何合无相行者。云有胜方便。云念佛因缘。不简无相理观故。何可局有相事观耶。若如所难者。今论遂于往生修因可忘无相之观门耶。但至种种依正论释者。且举色相观之一边欤。无过可答申也。
　　问。于十信位可许理观立申事。甚背论家之性相欤。所以三身章中。依遍分别妄想事识见应化身（乃至）见从外来取色分齐（文）。十信菩萨二乘人等者不作唯心观解故。依事识见心外佛身。若许无相理观者。岂不见无边色身耶。又分别事识云不缘真理事。论家定判也。未以如理为自境界之高断分明故。而十信既事识分齐也。更不可作真如法身之观解（矣）是以群疑论中释净土业因云。浅根之人未能观理。为作色观观报化身。深根之人能观实相。为说无相观于法身（判）轻毛浅位之人不可作理观云事分明也。加之吉藏大师观经疏。观诸法实相名念佛法身。观如来相好光明国土等云念佛生身。今论种种依正等释。当念佛生身。更非念佛法身义耶。以若观彼佛等经文合专意念佛之文成申事。难得其起尽。次正定聚经文指处不退会申。此又不可然。今论无处不退名正定聚。何猥正定聚之称可通位与处耶。但至得善处定不退之科门者。得善处之三言当即得往生之文。定不退之三字指住正定聚。何科名不退定处不退耶。或又处定不退指终无有退经文。住正定聚文非为正证。故不可混乱也。如何。
　　答。十信理观事止轮门之轮判分明也。又唯心观解举胜为论十解已上（判）十信又非无彼观解。故第八卷本论。当知唯心无外境界（宣）释论修此三昧通达一切无量诸法同体一相无差别故（判）既许唯心无境之行解。作诸法同体之观门。何成申旨背论深旨耶。但至三身章文者。于十信定散二心见佛不同故。且属心外见佛之类欤。云尔非遮定中见佛也。又四十心凡夫俱虽意识分齐。三贤位许业识唯心之观解。例又十信依事识虽缘心外境。何又不许业识见佛之义耶。故笔削记中委成此旨（矣）次至群疑论释者。虽述浅深二根之不同。未遮十信理观。何忽备难文耶。次至吉藏释者。彼具释云。但念佛有二种。一者念佛法身。二者念佛生身（文）既念佛言通法身生身。亘有相无相。今论念佛因缘之词云可通二种。谁疑之耶。次正定处不退事。所引经文就事理二观明二重因果。若观彼佛已下述理观之修因得果。已上文明事观之修行得益。虽因果二重。同以极乐为得果处也。何事观得果许处不退。理观得果不许处不退耶。第一卷八因缘中。云以胜缘力而为安立正定聚故。彼胜缘力者当义科中如来方便殊胜门。安立正定聚故非同今得善处定不退门耶。故彼第七因缘引今本文为能化教法。可思之。如此答成之上者。诸难悉被遮者欤。无过可答申也。观经疏（吉藏）云。但念佛有二种。一者念佛法身。二者念佛生身。念佛法身者。如须菩提在石室中端坐念诸法实相。名念佛法身。念佛生身者。念如来三十二相八十种好金容挺特。名念佛生身。今念无量寿佛是非念佛法身。乃念佛生身。何者。正观如来相好光明等故也。然念佛生身复二种。一者但念佛。二者通念五种。谓念佛念徒众国土时节等（文）探玄记第三云。四约退不退。谓入十住已去不退位三贤菩萨生处。名为净土。于中亦有四果二乘等。如阿弥陀土生彼皆住正定等。堪任已还轻毛退位三圣众生共生之处。不名净土（文）起信疏（法藏）下云。引经中二。先引经。从常见佛下释经文。言若观法身得毕竟往生等者。但往生之人约有三位。一如莲华未开时信行未满。未名不退。但以处无退缘故称不退。二信位满足以去花开见佛。入十住位得少分见法身住正定位也。三者三贤位满入初地已去。证遍满法身生无边佛土。如佛记龙树菩萨等住初地生净土等也。此中毕竟等是后二位也（文）同论疏（元晓）云。住正定者。通论有三。一者见道以上方名正定。约无漏道为正定故。二者十解以上名为正定。定不退位为正定故。三者九品往生皆名正定。依胜缘力得不退故。于中委悉如无量寿料简中说（文）。
　　报身报土。
　　问。引何经文证劝劣向胜不退门耶。
　　答。引若人专念西方极乐世界等文。证劝劣向胜不退门（见）故论云。如修多罗说。若人专念西方极乐世界阿弥陀佛。所修善根回向愿求生彼世界（文）。
　　问。尔者西方佛土可报身报土耶。
　　答。此事经论施设区。诸师解释非一。故或云报身报土。或云化身化土可有二传也。
　　问。所出申二传俱以明。先就云报身报土传难思。夫定能化之佛土专可任所化之机根也。既十信凡夫之所见也。宁云报佛之身土耶。是以本论云凡夫二乘心所见者名为应身。释论述随识粗细所见佛身随粗细故。明知十信凡夫之能化身土可非报身报土云事。次就化身化土传不明。思彼佛土者。佛身广大而说身量无边非是凡夫心力所及。国土宽广而究竟如虚空广大无边际（判）可知非化佛之身土云事。是以善导和尚释云。西方安乐阿弥陀佛是报身佛土（判）是岂非定报佛之身土耶。抑出申二传中。立者终何传可存申耶。
　　答。于西方极乐报土化土之诤论举旗鼓。论师人师解释成鉾楯。先哲尚迷是非。今愚岂辨邪正耶。虽然拾权实二教之判文。探显密两宗之义理。报身报土之义可立申也。今论中释报身。具胜妙因受极乐果。自然自在决定安乐远离苦相（文）阿弥陀经中。无有众苦但受诸乐故名极乐（说）经论之文义全同也。可知极乐自在之身可报身云事。是以善导和尚引三经说定报佛之身土。怀感禅师会诸论文成报土之义理（矣）但至云十信凡夫所见可非报身者。乘弥陀别愿力具惑凡夫生报土。何过耶。言他力往生此意也。依之观经玄义云。若论众生垢障实难欣趣。正由托佛愿以作强缘。致使五乘齐入（判）次至三身章本释二论文者。就大途之义相。西方佛土异彼欤。如此存申者。御难自被遮者欤。无过可答申也。
　　问。所答申不可尔。凡按诸经之施设。鼓音声经中。于弥陀如来出父母王国魔王调达等。他受用既非生身。何存父母等耶。又观音授记经示弥陀入灭之行相毕。定未来补处之弟子。他受用是不断常之佛也。宁存入灭等之相耶。依此等经说。变化身之佛土云事不可有异论（矣）是以净影大师定凡夫事净之土。智者禅师凡圣同居上品净土（判）文理俱指掌。会释盍迷心耶。但至报身章释者。受极乐果者简化身非受乐相之词也。何以此成弥陀报身义耶。次至阿弥陀经文者。且对娑婆世界云尔也。故天台释云。若望贤首犹是下品。但比娑婆故名极乐（文）次善导怀感两师释者。背文理故难信用者耶。次弥陀别愿事。谁所共许耶。西方是凡圣同居土故。异生等往生于彼。何猥成报土义。构他力往生之会通耶。会此等诸难分明答申。
　　答。凡安养净土者胜过三界之国。月朗无漏无生之光。广大无边之境。花发非有非空之匈。见色皆真色也。花池宝阁悉宝藏因行之所成。闻音悉法音也。水鸟树林皆弥陀果地之所作也。何滥准同居之庄严。强可抱界内之疑胎耶。重窥经论之施设。再详诸师之解释。观经说无量寿佛有八万四千相。心地观经。八万四千相好定地上能化。又初地二地等所坐之华叶。百叶千叶等也。而弥陀如来所坐之莲华。八万四千叶（云云）是岂还地前能化应化身耶。依之群疑论云。八万四千相好是唯他受用身佛（判）加之那伽罗树为八宗之高祖。述清净国者出于三界。娑薮般头为千部论师。判胜过三界道。爰知珠珍之台非界内之所有。宝玉之林非同居之庄严云事。是以礼忏经说受用智慧身阿弥陀佛。佛地论出报身土判或西方等处处不定。安养净土非化佛之身土云事。显密说根一揆耶。但至鼓音声经说者。慈恩大师会之云。此是他受用身示现亦有父母王国。实即无之。实无女人恶道等怖（文）化现父母等非实类父母（为言）次至观音授记经者。他受用身又有入灭相。故心地观经云。前佛入灭后佛成道不同化佛经劫现（文）又不断常者约多分欤。依之淄洲大师最胜疏云。言相续者约多分说。不同化身多百千劫始一现故（释）慈恩法师唯识疏云。言湛然者简他受用。及简化身彼时断故（述）此等释意于他受用许少时间断（见）次至净影释者。彼义章中明事相真三种土之时。以西方凡夫事土（判）是守往生人之一边。未知弥陀别愿之广大。故彼释难信用。次天台释者。不应经论之说文。所以者何。今论决定安乐远离苦相文。与阿弥陀经无有众苦但受诸乐言。其意全同也。何以彼经文望娑婆世界云名极乐耶。是以群疑论。无有众苦但受诸乐等故。唯是他受用土也（判）次弥陀别愿事。凡弥陀如来是浊世利物之导师。娑婆有缘之薄伽也。六八愿之弘誓远被未来之众生。三三品之净刹为在恶凡夫也。是以具缚底下之凡夫不断一毫之惑直生无漏之报土。是五劫思惟之所成。他力别愿之所果也。若如所难者。何更号别愿。又可称超世之愿耶。故无过可答申也。
　　问。所成申尚不明。凡以三乘同见之佛身定变化身。西方佛土既二乘凡夫杂居故。可化身之佛土云事勿论也。故观经中以声闻人分中三品。故于凡夫位分下三品。既二乘异生生在。岂云实报土耶。依之佛地摄论唯识等论中。地前生化土。地上居报土（定）但至八万四千之相好者。秽土佛尚具此相好。况净土佛身何不备之耶。所以观佛三昧经中。过去毗婆尸佛备八万四千之相好（云云）彼佛岂非变化身耶。加之检经轨说。无量寿仪轨云。想无量寿如来三十二相八十种好了了分明（说）观经云。若欲至心生西方者。先当观于一丈六像（宣）据两经之明文。谁此云报身耶。次所坐莲华准佛身相好可存之也。次至胜过三界道等文者。不及私会通。惠远义章云。后门之果形前非苦。是其相似出世果故。故论宣说无量寿国不属三界。实论苦谛生灭果故（释）妙乐释签云若大论中明安养国非三界者。且是非此娑婆三界耳。若就彼土具有三界故（宣）解释诚以明镜也。何以此为报身报土之的据耶。次至慈恩释者。殊胜妙颜实类女人（见）何云实即无之耶。又他受用身现父母等有何用耶。就中慈恩作报土化土之二释中。化土润色引彼经文成之者耶。次他受用有入灭相云事不可然。彼心地观经说。所化机从前位进后地之时。前地能化隐灭。后位能化显现。此且云入灭也。
　　更非弥陀入灭之后迳多劫如中观音成道也。次他受用身不断常事。庄严论云由无间常故一切诸佛命身常住。佛地论云。
　　谓受用身恒受法乐无间断故（宣）既云无间常云无间断。何许少时间断耶。凡所成申一一虽不称理致。不遑细细重难。先会此等难分明成立申。
　　答。凡净土秽土是如次报化二土不同也。既云安养净土。岂云化身之土耶。是以同性经中。净土成佛者皆是受用身。秽土中者皆是化身（云云）扑扬大师引此经文。故知化身所居土者不得名净（判）善导和尚以今经文证报土之旨（矣）爰知西方净土非化身土云事。但至云三乘人杂居故可化土者。此事诸师解释不同。所立义亦不一准。且依善导怀感两师之解释存之者。善导自问曰。彼佛及土既言报者。报法高妙小圣难阶。垢障凡夫云何得入。答曰。若论众生垢障实难欣趣。正由托佛愿以作强缘致使五乘齐入。怀感禅师。然以阿弥陀佛殊胜本愿增上缘力。为令彼地前诸小行菩萨等识心虽劣。依托如来本愿缘力（乃至）故名生他受用土（判）是则弥陀别愿之所致。何始为奇耶。次至佛地摄论等判文者。群疑论会之云。佛地论等说初地已上生他受用土。地前菩萨生变化土。此据自力分判地前地上居二土别。不据他力别愿胜缘而说（述）会释诚明镜也。谁可作疑贻耶。次至弥陀如来相好多少者。先观经说。弥陀如来实身广大无边。非下劣凡夫之所知故。为引入方便且令观一丈六像也。故经次下文云。无量寿佛身量无边。非是凡夫心力所及。然彼如来宿愿力故。有忆想者必得成就（文）依此义文按仪轨说。为初心行者且示三十二相等形相欤。又仪轨中云广如无量寿经所说。可知仪轨意不可违观经说云事。次于胜过三界文者。惠远妙乐等释俱不叶理致。恐似胸臆会释（矣）故昙鸾道绰善导等诸师。探经论之玄旨专成报土之义理（矣）次云妙颜天子实类女人事。文证何耶。无明证者不可作重难也。云示现父母等事。为化分段身菩萨。更现父母王城等也。依之太贤释云。既报上无实女。佛及菩萨化为母等。化分段等（文）次慈恩释。作报土化土二释中。唯报土义为所存正义（见）故上生经疏中。通报化二土之义为有人释。以唯报土义为自义（矣）次心地观经文。彼次下云不同化佛经劫现。此文所显他受用亦非许少时间断耶。依之淄洲大师释不同化身多百千劫始一现故。实冥契经说者欤。而约前后地之机见。御难颇不可尔也。次至佛地庄严等论文者。彼约自受用。未据他受用。故不可为相违。无过可答申也。
　　问。难答虽及多重。尚非无不审。报化二身之所化者。变易分段各别也。是以慈恩通赞疏云。报佛所化变易身化土菩萨分段身（文）而西方净土之往生人分段身故。不可言报佛身土。是以双观经中。疑心修善人在极乐边地受胎生等（说）嘉祥大师。又彼土寿虽无量必终讫。故知彼土分段生死（判）若尔者唯变化土可非报佛土也。依此等文理。天台嘉祥净影等诸师。盛谈化身化土之义（矣）但至同性经文者。对报土唯净。且化身土云秽土。非遮净土。是以唯识论云。变现无量随类化身居净秽土。为未登地诸菩萨众二乘异生称彼机宜（判）既云居净秽土。何西方净土非变化净土耶。荆溪湛然大师释虽是净土。由有男女及须弥等。此同居净土。既其不同。同居秽土亦应不等。专有所据（见）又扑扬大师会彼经文云。为对受用化称为秽亦不相违（文）但至所出申释者。扑扬于变化净土作长时暂变之二释中。不许长时净土义前作彼释也。述实义之时。今同前说。多经论中说生净故（文）。以西方为变化长时净土（见）次他受用有间断云事。尚不可然。能现智品平等性智也。佛果相续无间断。所现他受用何可有间断耶。又佛地庄严等不约他受用云事不然。淄洲大师释此中含身摄自他受用。通他受用云事分明也。如何。
　　答。总相粗论之时。二身所化分段变易虽殊。据实通论之日。二佛所化可通分段变易也。故彼七地以前悲增菩萨预他受用之教化。十地菩萨列变化身会座等。此意也。若尔者西方教主报身以分段身为所化。何过耶。况弥陀如来弘誓异他佛悲愿故。以常途之谓情不可为重难也。但至受胎生文者。天台法华疏云。处华台久者为胎生。非实胎也。例莲华化生者亦称湿卵而非湿卵（文）是即非实胎生也。次至唯识论居净秽土文者。慈恩释此文云。暂变净土（文）非长时净土也。扑扬释恐违慈恩释。故不可依用也。所以亲光论师释报土处处不定义。或云西方等处处不定。慈恩大师以西方唯报土义为实义。违此等判文变化长时净土（判）背师资禀承者耶。次他受用身间断事。设能现虽无间断。所现报身间断。何过耶。如此答成者。诸难悉被遮者欤。无过可答申也。
    观经疏第一云。问曰。弥陀净国为当是报是化也。答曰。是报非化。云何得知。如大乘同性经说。西方安乐弥陀佛是报身报土。又无量寿经云。法藏比丘在世饶王佛所行菩萨道时。发四十八愿。一一愿言。若我得佛。十方众生称我名号愿生我国。下至十念。若不生者不取正觉。今既成佛。即是酬因之身也。又观经中。上辈三人临命终时皆云阿弥陀佛及与化佛来迎此人。然报身兼化共来授手。故名为与。以此文证。故知是报（乃至）问曰。既言报者。报身常住永无生灭。何故观音授记经说阿弥陀佛亦有入涅槃时。此之一义若为通释。答曰。入不入义者。唯是诸佛境界。尚非三乘浅智所窥。岂况小凡辄能知也。虽然必欲知者。敢引佛经以为明证。何者。如大品经涅槃非化品中说云。须菩提言。何等是不生不灭非变化。佛言。无诳相涅槃。是法非变化。世尊。如佛自说。诸法平等。非声闻作。非辟支佛作。非诸菩萨摩诃萨作。非诸佛作。有佛无佛诸法性常空。性空即是涅槃。云何涅槃一法非如化。佛告须菩提（乃至）为是新发意菩萨故。分别生灭者如化。不生不灭者不如化耶。今既以斯圣教验知弥陀定是报也。纵使后入涅槃。其义无妨。诸有智者应知。问曰。彼佛及土既言报者。报法高妙小圣难阶。垢障凡夫云何得入。答曰。若论众生垢障实难欣趣。正由托佛愿以作强缘致使五乘齐入（文）同经疏（天台）云。安养清净池流八德。树列七珍（乃至）凡圣同居上品净土（文）群疑论第一云。问曰。今此西方极乐世界。三种土中是何土摄。释曰。此有三释。一是他受用土。以佛身高六十万亿那由他恒河沙由旬。其中多有一生补处。无有众苦但受诸乐等故。唯是他受用土也。二言唯是变化土。有何圣教言佛高六十万亿那由他恒河沙由旬等。即证是于他受用身土。何妨净土变化身之高六十万亿那由他恒河沙由旬。以观经等皆说为凡夫众生往生净土。故知是变化土。三通二土。地前见变化土。地上见他受用土。同是一处。各随自心所见各异。故通二土（乃至）问曰。前第一释。若是他受用土者。云何地前凡夫生。若是变化土者。云何地上圣人生。释曰。计彼地前菩萨声闻凡夫未证遍满真如。未断人法二执。识心粗劣。所变净土不可同于地上诸大菩萨微细智心所变微妙受用净土。然以阿弥陀佛殊胜本愿增上缘力。令彼地前诸小行菩萨等。识心虽劣。依托如来本愿胜力。还能同彼地上菩萨所变净土。微妙广大清净庄严亦得见。故名生他受用土。佛地论等说初地已上生他受用土。地前菩萨生变化土。此据自力分判地前地上居二土别。不据他力别愿胜缘而说（乃至）八万四千相好唯是他受用身佛。非是地前所能观见。下文言然彼如来宿愿力故。有忆想者必得成就。故知乘宿愿力观见他受用之身。亦乘宿愿之力生他受用土（文）往生论云。大乘善根界。等无机嫌名。女人及根缺二乘种不生（文）三身义林（慈恩）云。初地见佛坐百叶华。即是称可百大千界。且阿弥陀佛眼如四大海水。眉间毫相如五须弥山。身高六十万亿那由他恒河沙由旬。应是初地菩萨所见（乃至）此他受用虽有父母亦现受生。不先处天方下成佛。鼓音声经说。阿弥陀佛父名月上。母名殊胜妙颜。子名月明。奉事弟子名无垢称（乃至）无量寿论云女人及根缺二乘种不生。既是报土无实女人。佛及菩萨化为母等。化分段身故现此相。化变易身未见诚说（文）佛土义林云。观经所说诸观及孝养父母等（乃至）十念为净土因者。此有二义。一云。准摄大乘等。西方即是他受用土。观经自言阿鞞跋致不退菩萨方得往生故。非以小善根因缘而得生故。无著天亲净土论言女人根缺二乘种等皆不生故（乃至）又说阿弥陀佛身量毫相如五须弥。非他受用何容乃尔。又观音授记经言。阿弥陀佛灭度之后。观音菩萨次当补处。十地大形说当补处。非他受用是何佛耶。二云。西方通于报化二土。报土文证如前所说。化土证者。鼓音声经云。阿弥陀佛父名月上。母名殊胜妙颜。有子有魔。亦有调达。亦有王城。若非化身宁有此事。故观经说九品生中。亦有阿罗汉须陀洹等。故生彼者通有三乘。其土通是报化二土。若依前解。此是他受用身示现亦有父母王国。实即无之。实无女人恶道等怖。九品生中阿罗汉等借彼名说。实是菩萨。二释任情取舍随意（文）演秘七云。论三变化身至诸利乐事等者。问。瑜伽论七十九云地前菩萨不生净土。摄论亦云。生净土者是别时意。如何今云化居净土为未登地菩萨等耶。答。传有两释。一云。二乘异生亦生故。观经等皆诚说故。瑜伽摄论言不生者。据受用土。不遮化土。二云。不生。瑜伽摄论以自会故。又大乘同性经云。净土成佛者皆是受用身。秽土者皆是化身。故知化身所居土者不得名净。此言净土据暂变说。即如法华三变净方。维摩等同。详曰。今同前说。多经论中说生净故。同性经中为对受用化称为秽。亦不相违（文）净土论云。观彼世界相。胜过三界道。究竟如虚空。广大无边际（文）释签第六云。大论二十八云。有佛土说一乘。纯菩萨也。有佛土杂如弥陀也。多菩萨僧少声闻僧。若大论中明安养国非三界者。只是非此娑婆三界耳。若就彼土具有三界。故无量寿经（乃至）虽是净土。由有男女及须弥等。此同居净土。既其不同。同居秽土亦应不等（文）大乘义章十九（净土义）云。分别有三。一事净土。二相净土。三真净土。事净之中三门分别。一总辨相。二别显之。三约谛明定。总相云何。事净土者是凡夫人所居土也（乃至）次别显之。事净有二。一是凡夫求有净业所得之土。如上诸天所居等是（乃至）二是凡夫求出善根所得净土。如安乐国众香界等。由从出世善业得故。受用之时能生出道（文）又云。次约四谛辨定其相。前两门中。初门之因唯是集谛。分段因故。初门之果体唯苦谛。分段果故。后门之因有其两能。一正感佛果。二傍招净土。佛边一向非集能生功德。不集生死诸有果故。傍招土边亦集非集。形于向前初门之因得言非集。求出善根是其相似道谛摄故。当分实论。体性是集。能招有为生死果故。后门之果形前非苦。是其相似出世果故。故论宣说无量寿国不属三界。彼无贪欲故非欲界。以在地故不名色界。有形色故非无色界。以是相似道家之果。摄之属道。故不名苦。似佛净土菩提道摄。当分实论。体性苦谛。生灭果故。有漏报身所依处故。事净如是（文）净土论（迦才）云。言是化土者出观音授记经。经云（乃至）阿弥陀佛正法灭后。过中夜分明相出时。观世音菩萨于菩提树下成等正觉（文）心地观经云。他受用身诸相好（乃至）先佛入灭后佛成。不同化佛经劫现（文）最胜王经疏（惠沼）云。应身非化身者。是地前身故。问。若他受用云何。下云。应身者从无始来相续不断。一切诸佛不共之法能摄持故。众生无尽。用亦无尽。他受用身既现灭度。如何得言无始相续不共之法能摄持故。答。言相续者约多分说。不同化身多百千劫始一现故（文）唯识疏第十云。言相续者简自性身。有生灭故。言湛然者简他受用及简化身。彼时断故（文）。观经云。若欲至心生西方者。先当观于一丈六像在池水上。如先所说。无量寿佛身量无边。非是凡夫心力所及。然彼如来宿愿力故。有忆想者必得成就（乃至）何况观佛具足身相。阿弥陀佛神通如意。于十方国变现自在。或现大身满虚空中。或现小身丈六八尺。所现之形皆真金色（文）又云。阿难当知。无量寿佛身如百千万亿夜摩天阎浮檀金色。佛身高六十万亿那由他恒河沙由旬。眉间白毫右旋婉转如五须弥山。佛眼如四大海水清白分明（乃至）于圆光中有百万亿那由他恒河沙化佛。一一化佛亦有众多无数化菩萨以为侍者。无量寿佛有八万四千相（文）。
　　他方佛土。
　　论云。随愿得生他方佛土（文）意如何。
　　答。明专意念佛之胜利。云随愿得生他方佛土。此文意也。故论云。谓以专意念佛因缘随愿得生他方佛土（文）。
　　问。尔者今此他方佛土可云局西方净土乎。
　　答。义门不定。学者存知不一准。且依一义者。可云局西方也。
　　问。所答申不明。夫开本释二论之施设按他方佛土之宽狭。以诸如来之言不局一佛。随愿得生之文可通十方（觉）依之异译论。必得往生余佛刹中（宣）人师随意往生十方净土（判）他方佛土之言不局西方净土云事。解释诚分明也。尔者如何可答申耶。
　　答。本自所答申引证经文既云专念西方极乐世界阿弥陀佛。若他方佛土可通十方者。何可引局西方经说耶。是以论云即得往生妙乐土故。妙乐土称唯在西方极乐故。高祖大师又最上妙乐在其中故云极乐（判）（给）但至以诸如来文者。通释迦弥陀二佛故云诸如来欤。故无际大师释云。胜妙方便具通愿教。谓如西方弥陀如来本愿摄受。此土释迦说教诱导。皆方便故（文）。或又诸佛皆随众生愿乐化导西方净土故云尔也。如彼药师经等所说（矣）次至随愿之词者。凡生安养净土事。依愿力往生故。云随愿往生。是以论中释随自所愿即得往生此意也。次至异译论者。无违今论文。云他方云余刹。其意全同也。何为难端耶。对此土指西方云余佛刹也。人师释用否可任意。故无过可答申也。
　　问。所答申尚不可然。凡众生愿乐万差也。诸佛方便何局一佛土耶。依之长水子[王*(虍-七+一/(谷-口+目))]。如随愿往生经所说十方皆有净土。若欲生者随愿往生（判）加之唐朝无际。然此论中四五六门泛令念佛。即前所谓纵意宽缘一切诸佛（文）依此等解释。云不局西方事分明也。但至妙乐土称者。十方佛土皆妙乐也。何必局西方耶。随大师释既妙乐言在华藏界。岂局西方乎。次至引证经文者。无际大师释云。其第七门引证经说专念西方阿弥陀佛。以狭证宽（矣）尔者今度分明成申。
　　答。凡所立义科之大旨。劝四心下品之人令生西方不退之土意也。得善处定不退门专非成西方处不退义耶。依之笔削记中释如来有胜方便句。胜方便者即念佛三昧十六观门及佛愿力等（判）是则非指观经所说十三定善等观门耶。但至云众生愿乐万差者。今论且约四心下品一类之机也未尽一切机欤。次至大师释者。极乐与华藏为成同处义作此释。故知妙乐称局极乐云事。无际等释背当段大意。故不可依用也。
　　华开见佛。
　　问。以何人为劝劣向胜不退门所化耶。
　　答。以十信位中四心下品人为所化机也。故论云。所谓显示得十信位前四种心。更不胜进下品众生故（文）。
　　问。尔者四心下品人生西方佛土已。即时可云见佛闻法耶。
　　答。生彼土已即时可云见佛闻法也。
　　问。就答申难思。夫信行未满之人生七宝花之中。莲华未开之前如何可有见佛闻法义耶。依之贤首大师释中。如莲华未开时信行未满未名不退（乃至）信位满足已去。华开见佛入十住位（文）文理实明镜也。可知四心下品信行未满之位。云不可见佛闻法事。尔者会此等难审定分明成申。
　　答。本自所成申开论家之所释。生彼土已眼见如来具相好像。耳闻圣说深妙梵音（文）论判实分明也。何乍生彼土云不见佛闻法耶。但至御难者。设虽莲华未开之前。何无见佛等义耶。是以妙乐大师释中。如安养界下品生人。在莲华中常闻弥陀观音说法（文）闻法既有。见佛何无耶。或又释以十信上品上生人意。不生华中故。不可论华开前后（矣）次至贤首释者。违论释故不及劬劳。无过可答申也。
　　问。答申旨尚不明。莲华未开之前可见佛闻法成申事甚以不可然。开观经说。或云当华敷时大悲观世音菩萨及大势至放大光明住其人前。为说甚深十二部经。上文或云。华既敷已开目合掌赞叹世尊。闻法欢喜（宣）是皆华开已后云见佛闻法。何云未开已前见佛耶。是以论主余处释云。信心清净者华开则见佛（文）或又考善导观经疏。在华内时有三种障。一者不得见佛及诸圣众。二者不得听闻正法。三者不得历事供养（判）但至论释者。约华开已后云尔。非未开之位欤。次至妙乐释者。在莲华中者生有无量莲华中（为言）非谓合莲华中也。次十信上品上生存申事不可然。按观经所说。上品上生人生彼土已。见佛菩萨色相闻宝林演说妙法即悟无生法忍（略钞）四心下品人岂往生彼土即可证无生忍乎。准仁王经施设。无生忍在七地已上故。是以吉藏法师释。当知此是七地无生也（判）净影大师所释四地已去名为上品。生彼即得无生忍故（述）而背此等文理以十信云为上品上生人事。甚不可然。如何。
　　答。凡生合莲中是依罪障。若无见佛闻法之益者。依何有华开期耶。彼娑婆临终之时尚有见佛闻法。况生极乐之后无闻法等义者。极乐名言无其实欤。依之或释中举六时闻法乐。或论中出得大法乐益。但至观经文者。且明华开以后见佛。未遮华中见佛等。不可成相违。次善导释。彼又释下品下生五逆十恶故。是且抑止门意。更非实义欤。次妙乐释。莲华未敷之前未受彼土净味色香等故。以法味为食（为言）若如御难者。释意趣无其诠耶。次九品阶级次位配当事。诸师释义不一准。所诠合诸师释可任观经说。而经中说九品三辈业因专为五浊凡夫（见）依之善导和尚以十处经文云定为凡夫不为圣人。明知九品往生人皆于常没凡夫云分九品差降事。何况十信菩萨何遮上品上生义耶。依之一师释云。上品上生取十信及十信前能发三心（文）但至无生忍难者。于无生忍有重重不同。诸经所说不同。诸论解释各别也。华严经说无生法忍在十信位。本业经明无生法忍在十住位。依之迦才净土论。怀感群疑论。俱成无生忍在地前义。若尔者吉藏等解释违经说故不可信用耶。无过可答申也。起信论疏（法藏）下云。但往生之人约有三位一如莲华未开时信行未满未名不退但以处无退缘故称不退。二信位满足已去华开见佛。入十住位得少分见法身住正定位也。三者三贤位满入初地已去。证遍满法身生无边佛土。如佛记龙树菩萨等住初地生净土等也。此中毕竟等是后二位（文）笔削记第六云。料简往生之人。正是说于已生彼者。若观经中具明九品。天台所判。上三品人始从习种终至解行菩萨。中三品是十信已下。以能持戒孝养等而求生故。下三品是今时悠悠凡夫。以作众恶重罪临命终时遇善友劝方愿生故。上上品见佛闻法便证无生故是道种人。上中品位当性种。上下品位当习种（文）法华疏记第七云。法食等者。法食闻法也。如安养界下品生人。在莲华中常闻弥陀观音说法。喜食者闻法欢喜。正闻属法食。闻已为喜食（文）观经云。上品下生者（乃至）即自见身坐金莲华。坐已华合。随世尊后即得往生七宝池中。一日一夜莲华乃开。七日之中乃得见佛。虽见佛身于众相好心不明了。于三七日后乃了了见佛。闻众音声皆演妙法（文）又云。下品上生者（乃至）经七七日莲华乃敷。当华敷时大悲观世音菩萨及大势至放大光明住其人前。为说甚深十二部经。闻已信解发无上道心（文）又云。下品下生者。或有众生作不善业五逆十恶具诸不善。（乃至）具足十念（乃至）即得往生极乐世界。于莲华中满十二大劫莲华方开。观世音大势至以大悲音声为其广说诸法实相（文）善导疏第四云。又下品下生中取五逆除谤法者。其五逆已作。不可舍令流转。还发大悲摄取往生。然谤法罪未为。又止言若起谤法即不得生。此就未造业而解也。若造还摄得生。虽得生彼华合迳于多劫。此等罪人在华内时有三种障。一者不得见佛及诸圣众。二者不得听闻正法。三者不得历事供养。除此已外更无诸苦（文）十住毗婆沙论云。若人修善根疑则华不开。信心清净者华开则见佛（文）观经疏（善导）第一云。第二即以道理来破者。上言初地至七地已来菩萨者如华严经说。初地已上七地已来即是法性生身变易生身。斯等曾无分段之苦。论其功用已经三大阿僧祇劫（乃至）神通自在转变无方。身居报土常闻报佛说法（乃至）更忧何事乃藉韦提为其请佛求生安乐国也。以此文证。诸师所说岂非错也（文）又云。看此观经定善及三辈上下文意。总是佛去世后五浊凡夫。但以遇缘有异致令九品差别。何者。上品三人是遇大凡夫。中品三人是遇小凡夫。下品三人是遇恶凡夫（文）又云。第四出文显证者（乃至）定为凡夫不为圣人（文）观经疏（吉藏）云。前明上品上生发菩提心修行经七日则生彼国。见彼佛身闻说妙法则悟无生法忍。问。此是何地无生耶。解云。此是七地无生。何以得知耶。解云。上下品生百法明门得欢喜地。下品既得欢喜。当知此是七地无生也（文）双观经疏（惠远）云。细分九品者。前上品中（乃至）四地已去名为上上。生彼即得无生忍故。初二三地名为上中。生彼国已迳一小劫得无生忍（乃至）种性解行名为上下。生彼国已过三小劫得百法明门住于初地。故知地前乃至（文）群疑论第六云。细分九品者。且上品三人诸师取舍有多同异。一师云。上品上生四五六地菩萨。上品中生初二三地菩萨。上品下生地前三十心菩萨（乃至）一师云。上品上生取十信及十信前能发三心能修三行悉名上品上生（乃至）所以诸师判此三品高下不同者。以无生法忍经论判位或下或上。仁王般若说无生法忍在七八九地。诸论中说无生法忍在于初地或在忍位。菩萨本业璎珞经说无生法忍在十住位。华严经说无生法忍在十信位。占察经说无生法忍在十信前凡夫位。故诸师各据一位得无生法忍分上三品高下不同也（文）净土论（迦才）上云。
　　恶趣往生。
　　论云。即得往生妙乐土故（文）文意如何。
　　答。依如来方便即明生妙乐土。云即得往生妙乐土故文意也
　　问。尔者三恶趣有情同可有往生净土义耶。
　　答。此事虽无论判。三恶趣众生可往生净土也。
　　问。所答申不明。夫论云趣向假人。经云若人专念。此非简恶趣耶。何况所引经文说所修善根回向愿求生彼世界。鬼畜等类岂有回愿之心乎。尔者所答申不明。审定可成申。
　　答。本自所答申虽无论家之解释。伺余处之判文。或说三恶趣往生极乐。或述于五趣中悉能修西方净业得生极乐。爰知三恶趣之有情往生极乐土云事。但至御难者。且举胜为论云若人等欤。次至所引经文者。六趣有情皆列佛会作信受奉行之礼。何无回愿往生之义耶。如此成申者。御难自被遮者欤。
　　问。所成申尚不可然。开观经等说相案净土业因。致孝养仁义之行。依持戒修善之诚。十三定善正观依正二报。三心念佛专感无漏真土。恶趣愚昧之有情何致此等行相乎。彼小乘见道尚恶趣依身简之。况大乘善根之境岂得往生乎。
　　答。三恶趣众生云可往生净土事。如先重成申（矣）但至御难者。无量寿观经说。无量诸天龙夜叉闻佛所说皆大欢喜（文）称赞净土经。听法众中有诸天八部阿修罗等（见）既为听法众。何无愿求心乎。但至孝行持戒等难者。群疑论引经云。化生龙持八关斋戒（乃至）寿终之后皆当往生阿弥陀佛国（文）既有畜类持戒之行。孝养仁义之心何无乎。又净土论云。至于龙鬼八部。能发菩提心专念阿弥陀佛（乃至）临命终时正念现前者皆得往生也（文）释文诚分明也。谁成异论乎。故无过可答申也（文）净土论（迦才）上云。若男若女无根至于龙鬼八部。但能发菩提心专念阿弥陀佛。厌恶秽刹欣乐净土。临命终时正念现前者皆得往生也（文）群疑论第二云。问。往生众生唯此人趣得修净业而得往生。为通余趣亦得往生。及已终者于冥道中亦得往生否。释曰于五趣中悉能修西方净业得生极乐。案诸天既能来听观经。及观经下文言无量诸天龙夜叉闻佛所说皆大欢喜。称赞净土经列众中。言无量诸天阿素洛等为闻法故皆来听法。故知悉欲愿生净土。皆能习净业得生西方。又按菩萨处胎经第四卷说。化生龙持八关斋戒。金翅鸟欲食不得。请问其法。龙为说八关斋戒。金翅鸟随龙往海龙王宫中。尔时龙子复与金翅鸟而说于偈。是时龙子龙女心开意解。寿终之后皆当往生阿弥陀佛国（乃至）以此准知。五趣众生悉得往生极乐国也（文）。
　　无明所发。
　　问。回向所修善根可生极乐耶。
　　答。回向修善可生极乐也。故论中。所修善根回向愿求生彼世界即得往生（文）。
　　问。尔者今此所修善根可云无明所发乎。
　　答。此事虽难定。非无明所发可答申也。
　　问。所答申难思。凡往生净土人是具缚底下之异生。常没五浊之凡夫也。今论文又四心下品之人。烦恼未断之位也。既具惑所发之善根。岂非无明妄心之作业乎。是以惠沼大师释中。知足净土亦是生死由定信故摄彼无明是有覆性（判）可知净土之业因无明之所发云事。尔者所答申招此等难。分明成申。
　　答。本自所答申往生净土之业因可非无明之所发。凡欣求净土者。出离生死之行业。上求菩提之用心也。何同轮回之业因更为无明之所发乎。何况极乐世界者出过三界之净土。出世善根之所感也。若云无明所发者。岂云出世善根之所生乎。就中今论意。五十一位悉始觉净智之修行也。十信四心之菩萨修西方往生之业因。尤始觉智之所发。可非无明之所起（矣）是以对法论云。非业烦恼力所生故。非业烦恼增上起故（判）但至御难者。虽具惑凡夫之所修。菩提心所起之善故。非无明所发也。次至惠沼释者。二义中不正义故不可依用也。如此成申者。诸难悉被遮者欤。无过可答申也。
　　问。所成申尚不可尔。西方佛土凡夫往生皆分段身也。若尔者分段业因专可无明所发也。有漏业因四住为缘受分段身之诚说无异论故。但至云四心下品之所修可始觉净智之所发者。今论意十信位亦非不造生死之业因。所以十信菩萨修十善等。是非轮王业因乎。若尔者设起始觉智虽修菩萨行。又起发业无明造生死业。何过乎。次至对法论文者。约自受用土之因欤。尔者此难如何可会申耶。
　　答。凡安养净土之业因。诸师解释不一准。是非粉纭胜负难定。虽然今论意依诸佛如来之胜妙方。便念他方净土之种种依正之时。何忽可起无明妄想之心念乎。是以吉藏法师云。别则以菩提心为业因。余善为缘（判）慈恩大师云。净土因者。一由善根。二由大愿（乃至）如世有支资爱取润方感内外二土果故（宣）但至有漏业因四住为缘之经文者。彼约秽土分段。净土受生异彼也。次至云十信菩萨造轮王业者。彼权教意欤。今论者觉知生死轮回之业果是过患更止彼念。何造生死引业乎。依之无际大师释云。能至未来新业不起（判）次至云修十善者。第七卷本论文云。信业果报能起十善。厌生死苦欣求无上菩提（文）既欣无上菩提所修十善故。不可成轮王业因也。次对法论文约自受用土云事不可然。慈恩大师引彼文成依善根大愿因缘之义毕。生佛土义总相虽尔。然佛四土胜因各别（文）是总通四土之因。何云约自受用土乎。故无过可答申也。
　　问。所答申尚不明。净土因果者十二有支之所摄。欲色二界之分齐也。依之群疑论云。未离欲惑往生净土。无明支行支即是欲界（乃至）若已离欲界欲得色界心。十二有支即色界摄（文）既无明行之所感。岂不依烦恼力乎。又释润生义之时。现润种润虽二义不同。烦恼润生义决定。烦恼润生决定。无明所发勿论也。但十信不起新业云事难思。仁王经中说十信云。十善菩萨发大心（乃至）上品十善铁轮王（文）是则非依十善修因得铁轮报乎。今论又不可忘彼义。故慈行大师云。以至信满方能断尽（判）加之缘起经云。内法异生起福不动业无明所发（文）内法异生是三乘凡位也。今论十信内法异生故。造福不动二业何过。尔者如何。
　　答。凡依欣求无上佛果起回愿往生之心念修十六想观。念净土依正之时不可起无明烦恼之道理极成者。何必拘人师解释乎。况十二缘起摄不摄者。群疑论出二释中一释云。此十二有支据三界说故。于净土不分别也（文）此释叶道理之上者。所出难文不可依用也。次至烦恼润生释者。凡净土受生者圣众加被心不颠倒。弥陀来迎大圣授手更无恶境。何起烦恼润受生耶。是以慈恩大师引世有支资爱取润之例证。成以善根大愿为因缘生彼土之旨（矣）次十信新业事如先重成申。弃背生死乐求出离之菩萨。何可更造生死业因乎。小乘凡位尚不造彼业。何况于大乘十信乎。慈行释颇难信用者乎。但至轮王报者。是依古业感彼果。若依此难者。十住已上又作轮王。是可依新造业乎。彼既依古业。十信又可尔也。仍无过。
　　问。所立尚非无不审。观经云。孝养父母奉事师长慈心不杀修十善业（文）善导释此文云。第一福即是世俗善根。曾来未闻佛法。但自行孝养仁义礼智信故名世俗善也（文）既未闻佛法之行。岂云始觉智所发乎。就中罪福不动之三业同云无明所发事。缘起经所说分明也。西方净土之业因既福不动二业之所摄也。宁云非无明所发乎。依之群疑论云。西方业因者三业中福不动二业摄（文）又扑扬释云。若资粮道有漏善法皆向佛果。十王果业在何位造。若许此位造彼业者。云何得言皆向佛果（文）准此释于资粮位并发生死因及佛果因（见）今论十信起无明所发之业事。在何怪乎。
　　答。观经所说三福净业出世菩提之善根故非三业摄也。虽世俗仁义之行。依释尊之教行此善。岂同儒家五常之行乎。群疑论释者二释中一义也。同第二云。以三业并据秽土业说。不约净土论也（文）次扑扬释者亦一义也。同释云。感三界业若善若不善皆无明引。总名无明。资粮等道有无漏善皆向佛果。非无明发。总名为善。非谓无明所发福等不感三界（云云）释文分明也。仍无过。观经云。欲生彼国者。当修三福。一者孝养父母奉事师长慈心不杀修十善业。二者受持三归具足众戒不犯威仪。三者发菩提心深信因果读诵大乘劝进行者。如此三事名为净业（文）同经疏（善导）第四云。言三福者。第一福即是世俗善根。曾来未闻佛法。但自行孝养仁义礼智信故名世俗善也。第二福者此名戒善。就此戒中即有人天声闻菩萨等戒（乃至）第三福者名为行善。此是发大乘心凡夫自能行之。兼劝有缘。舍恶持心回生净土（文）群疑论第五云。问曰。又大小乘论引契经说有罪福不动三种业。未知三种业中为用何种业而得往生极乐国也。释云。有说。于三业中用福业及不动业生西方也。三福即是福业。十六观若得上界定心。即不动业也。有说。非三业摄。以三业并据秽土业说。不约净土论也。故净土业非三业也（文）净土义林云。佛地经论及摄大乘皆言。胜妙出世间善根所起唯说无漏善根为因。虽有如是诸文不同（乃至）对法云。非业烦恼力所生故。非业烦恼增上起故。然由大愿清净善根之所引发。总而言之。净土因者。一由善根。二由大愿若不修善根佛土无因。不发大愿佛土无缘。因缘具足方感果故。如世有支资爱取润方感内外二土果故（乃至）生佛土义总相虽尔。然佛四土胜因各别。谓法性土（云云）了义灯第六云。内法异生若诸放逸及不放逸起福不动。所有无明。一云有覆。信为依故（乃至）内法异生求善趣生。虽不能了彼生死苦。是于生死起定信故。又复求生知足净土亦是生死由定信故摄彼无明。是有覆性。一云。若放逸者起于福行。通有覆不善。无明所发。以放逸者当感恶趣。经唯说彼不放逸之者造非福行不感恶趣故。如何不起不善无明发于福行（乃至）若求知足希见佛等即有覆发。此释为胜（文）演秘第六云。问。准本业经佛母品云。一切善受佛果。无明受有为生灭之果。是故善果从善因生。是故恶果从恶因生名善不受生灭之果。唯受常住之果。论云善恶俱招异熟。岂不相违。答。有释云感三界业若善不善皆无明引。总名无明。资粮等道有无漏善皆向佛果。非无明发。总名为善。非谓无明所发福等不感三界。详曰若资粮道有漏善法皆向佛果。十王果业在何位造。若许此位造彼业者。云何得言皆向佛果。故义有余。今者会之略为二释。一经随转。随化地部。化地部言。善非有因。二据三乘无漏资粮加行正位漏善。远近皆名佛果因也。无明为缘故无明惑本所引漏善亦名无明。故云无明感三界果。由斯不言诸余烦恼及余漏善感生灭果。若也执文不许余善感异熟果。亦应取文唯一无明能感漏果。自余烦恼皆不能招。文中唯说无明得故。此既不尔。彼何则然。故知经论各据一义。并不相违（矣）。
　　永离恶道。
　　论云。常见于佛故永离恶道（文）意如何。
　　答。明善处不退义。云常见佛故永离恶道文意也。
　　问。就答成不明。夫思极乐世界者。宝池侧凫雁鸳鸯交声。树林间共命舍利调翅。既恶趣之随一也。岂非杂类之畜众乎。尔者论译不明如何可答申乎。
　　答。本自所答申任论释。但至难势者。慈行大师谓净土中无实恶道之名（矣）阿弥陀经说。皆是阿弥陀佛欲令法音宣流变化所作（文）非实类畜众者全不可成难（矣）无过可答申也。
　　教法无常。
　　论云。三世不动四相不迁（文）尔者可指所学教法乎。
　　答。可云指所学教法也。
　　问。答申旨难思。夫教法是色行二蕴之所摄。有为无常之法体也。依之性相释云。牟尼说法蕴数有八十千。彼体语或名。此色行蕴摄（判）若尔者何可云三世不动等乎。
　　答。本自所答申标归依所学教法门者。所述释义可云所学教法之义相也。但至难者。今论意异小乘之谓欤。依之上论云。三世诸佛为自恩师不能生灭不动轨则（文）况今论挟深密之义故。色尘文字尚存法尔常住义也。
　　身体明白。
　　论云。心海澄净身体明白（文）意如何。
　　答。明往生人之行相。云心海澄净身体明白也文意也。
　　问。今付之按四十八愿之随一设我得佛。国中人天不悉真金色者不取正觉（文）何违真金色经文云身体明白乎。
　　答。明白未必白色欤。是则显清净义也。故云依妙正清此意也。
　　称名念佛。
　　论云。谓以专意念佛因缘（文）尔者可云称名念佛乎。
　　答。依一义者可云尔也。
　　问。就答成开论释。谓专注意忆念他方净土种种依正（文）何云称名乎。
　　答。善导释中。六字之中摄在依正（文）唱六字名号摄依正二报。故更无相违。
　　去嘉元元年（癸卯）之冬。中性院先师上网寝病床之日。命愚质云。我化灭之后。每年忌辰可勤竖义决择。我顷日欲就劝劣向胜不退门记彼短册。然未遂其功。露命将消。尔须书此短册而勤彼竖问。遂乃至翌年正月朔旦未刻寂。然灭度愁伤屠肝。遗训止耳。由兹拭千行之泪缀十题之草而已。此草本经于醍醐寺报恩院上网宪淳之一览。即就第四重会释中少少被添句。因重书入此中。同九月十九日再治毕。
　　金刚佛子顺继（四十五岁）。

