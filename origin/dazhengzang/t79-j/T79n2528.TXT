　　《大正藏》第79卷No.2528
No. 2528
诸宗教理同异释序


　　窃以。心海湛然兮。虽湛本净之水。妄风飘飖兮。忽飘动之波。徒转生灭之海。未归真如之都。若非大圣之指南者。何悟无始之迷方（矣）因兹鉴机根于万品。彰教理于千殊。自鹿苑转四谛濯我有之尘。至鹫岭吐一实授开示之莲。或去依他之假相。求圆成之实性。或不坏诸法之假名。而表法性之真理。一心三观之智。达毗卢之身土于一念凡心。十玄六相之理。证遮那之相海于十信幽玄。如夫双圆海之中嫌十如十玄之水。重如殿之间玩法然法尔之月。羊鹿车隔境。二谛八不无谈者欤。权实同虽表德之谈。显密盍察遮情之旨乎。我师戒珠融朗兮。惠灯照物矣。广搜二宗之理窟。良判五家之教门。于是（予）虽怖贤览。慭缀一章云尔。

诸宗教理同异释

东山醍醐寺沙门赖瑜

　　真言问答云。问。修真言教所证理。与修行显教所得理者。为有胜劣耶。答。于究竟真实理。虽无优劣。但教门力致迟速耳。又约一往分齐。非无浅深异（云云）盖闻圣教万差不出显密。教理千殊亦摄同异。且初就教辨同异者。大分别有五宗差别。所谓大乘四宗各立教相。诤论举旗鼓。自他成鉾楯。然今真言宗察四家判浅深。显此自宗为究竟也。问。诸宗各各立教之方如何。答。法相宗依深密。瑜伽等。立三时教。故唯识疏云。佛初成道仙人鹿苑转四谛轮。说阿笈摩。除我有执。令少根等渐登圣位。次于鹫岭。说诸法空。所谓摩诃般若等令中根品舍小趣大。于第三时。演了义教。解深密等说。一切法唯有识等。心外无法。初破有执非无内识。遣执皆空。离有无边正处中道（取意）三论宗依法华。智度。立二藏教。三法轮也。二藏教者。嘉祥法华玄论云。今依大乘经论。详其得失。释论云。佛法有二种。一者大乘藏。二小乘三藏（乃至）故知。但应有二。不应立三也（文）三法轮者。如法华游意云。欲说三种法轮。故说此经。一根本法轮。二枝末法轮。三摄末归本法轮。谓佛初成道华严之会。纯为菩萨开一因一果法门。谓根本之教也。但薄福钝根之流。不堪闻一因一果故。于一佛乘分别说三。谓枝末之教也。四十余年说三乘之教。陶练其心。至今法华。初得会彼三乘归于一道。即摄末归本教也（云云）天台宗依法华。涅槃等。立五时八教也。五时者。玄义第十云。初成佛寂灭道场说圆顿教。譬如从牛先出乳。次顿后作老比丘。说三藏教。如从乳出酪。三藏后说方等。如从酪出生苏。方等后次说般若。譬生苏出熟苏。般若后次说法华。从熟苏转出醍醐。为第五时教也（略抄）八教者。智证释云。言八教者。一顿教。二渐教。三不定教。四秘密教。五小乘三藏教。六大乘通教。七大乘别教。八大乘圆教也（文）又云。五时约竖明说教之次第。藏等四教。约横判机理之浅深。顿等四教。并该横竖也。又五时就部得名。藏等四教。就教得名。顿等四教。并通部教也（云云）次华严宗依华严楞伽经等。立五教十宗也。故香象五教章分教开宗门云。初就法分教。教类有五。后以理开宗。宗乃有十。初门者。圣教万差。要唯有五。一小乘教。二大乘。三终教。四顿教。五圆教。二以理标宗。宗乃有十。一我法俱有宗。此有二。一人天乘。二小乘中犊子部等。二法有我无宗。谓萨波多等。三法去来宗。谓大众部等。四现通假实宗。谓说假部等。五俗妄真实宗。谓出世部等。六诸法但名宗谓一说部。七一切皆空宗。谓大乘始教。如般若等。八真德不空宗。谓终教。诸经说一切法唯是真如。如来藏实德故。九相想俱绝宗。如顿教中绝言之教。显绝言之理等。十圆明具德宗。谓如别教一乘。主伴具足。无尽自在。所显法门是也（略抄）探玄记第一云。以义分教类有五。初小乘可知。二始教者。以深密经第二第三时教。总为一教。此既未尽大乘法理。是故立为大乘始终。三终教者。尽大乘至极之说。立为终教。然上二教俱名渐教。四顿教者。但一念不生即名为佛故。立为顿。五圆者。依普贤法界帝网重重主伴具足故。名圆教（略抄）次真言宗依大日经菩提心论等。立二教十住心也。二教者。大师二教论云。佛有三身。教则二种。应化开说。名曰显教。法佛谈话。谓之密藏（文）十住心者。宝钥云。如来明说此。十种入金场。第一异生羝羊心。第二愚童持斋心。第三婴童无畏心。第四唯蕴无我心。第五拔业因种心。第六他缘大乘心。第七觉心不生心。第八如实一道心。第九极无自性心。第十秘密庄严心（略抄）此等诸教中显教诸乘谈三大远劫。真言明即身成佛。或显中三乘远劫。一乘顿成。谓顿中有显密故。故云但教门力致迟速耳。已上五宗立教不同也。又虽言三乘一乘别岐显教密教殊途。破邪显正之义。权实是同。出迷证觉之旨。显密岂异乎”
　　后就诸宗究竟理。亦依横竖二门。应作同异二义。若依二教对辨意者。诸教横离。皆密藏本分故。故大师释云。华严地论明果性不可说。法华止观述秘教不能传。空论则第一义中无言说。有宗则显真谛废诠谈旨。上自应化说下至论章疏。韫自证而不说。随他病而垂训（云云）故知。能绝离之言教。四宗有远近所绝离之理性。五家无差别。故云于究竟真实理无优劣等也。又嘉祥大师释云。诸大乘经显道无异（云云）道宣律师释云。大小二乘。理无分隔（云云）淄州大师释云。如来说教。解一真如平等。利生无差故（云云）此等章疏。又明理无浅深义。知而相让秘而传显（云云）盖此谓欤。若依住心浅深义者。五宗所证真理。非无浅深故。云一往分齐非无浅深也。
　　初法相宗意。有为诸法实性云无为真理也。所谓性相永异。事理全别。故真理非诸法是性故。诸法非真理是相故。依之唯识章立五重唯识中。第五重遣相证性唯识。遣依他诸法假相。证圆成真理实性也。故释云。事为相用遣而不取。理为性体。应求作证（文）又真理虽非诸法。而遍诸法故。云然诸法上各自有理也。又虽遍诸法而非诸法故。有为无为全别也。故大师释他缘心云。性相别论。唯识遮境（云云）此意矣。
　　次三论家意。色空不二故。诸法外无真理。真理外无诸法。故嘉祥大乘玄二智义云真故无有。虽无而有。即是不动真际而建立诸法俗故无无。虽有而无。即是不坏假名而说实相（乃至）以真际宛然诸法故。不滞于无。诸法宛然实相。即不累于有。不累于有故不常。不滞于无故非断。即中道也（文）斯则真俗无碍。明实相也。大师叙此宗心云。色不异空。建诸法宛然空。色不异色。泯诸相而宛然有。是故色即空。空即色（文）大疏又释觉心云。不滞有无。心无挂碍（文）二文意同嘉祥释也。故知。此觉心乘意。诸法空即真理故。事理不二。而异性相别论之义也。问。二谛义云。二谛唯是教门。不关境理（文）大师释云。真俗两谛。得教理于绝中（文）何今真俗云理乎。答。二谛义明四重二谛毕。次文云。问。前三皆是世谛。不三为真谛。答。如此若尔理与教何异。答。自有二谛为教。不二为理。皆是转侧适缘。无所妨也（云云）实范上人解云。上云此三教门不三为理故。有初问答也。次问意。上既云二谛唯是教门不关境理。然今不三理为第四重真谛。真理入二谛。教理无差别问也。答意自有二谛为教。不二为理。斯指上二谛唯教不关境理也。而言不二为理者。显不三谛也。故云不三。又云不二也。自有二谛为教。其中究极真理为理。即上第四重也。故知。理入二谛。又在谛外。二义俱是逗适机缘。无所妨碍云也。转者竖也。俗真理三有次故。侧者横也。真谛即理无次故。此皆称机耳（云云）珍海已讲云。真俗相望。以俗为教。以真为理。如教示凡夫执有圣人解空。所化众生闻之舍有入空。所入空法。即是理也。次说二为俗。不二为真。闻之入不二理。还以空为教。如是展转以理转名教。最后言亡卢绝真谛中。对缘施设之义边为教。所入正法起然之境为理也（云云）准知。今二智义释。又虽云有为俗。无为真。其终不有不无云中道故。故知。今又转侧适缘。真为理。中为理欤。又义。法相家以依圆为有故。圆成真理又有也。三论宗以诸法空为理。故大师此两宗云空论有宗也。又法相空为门故入于真性者。依遍计空而入圆成真理故。理即非空也。三论诸法空即真理故。故知。二宗真理。是有空为深浅耳。或又法相诸法实性云理。三论诸法实相即理。故智论云。离有为则无无为。有为法实相。即是无为。无为相者。即非有为。但为众生颠倒故。而分别说。有为相者。生住异灭。无为相者。不生不灭。不住不异（云云）。此释以法相性相别论。而似属颠倒欤。但无为相者。有为性云无为相。无为相即有为性故。
　　次天台宗意。明三谛不思议之妙理也。故止观云。此三谛理。不可思议。无决定性（文）。谓表圆融三谛故。云不思议。遮隔历三谛故。云无决定性也。当知。即一而三。不可作一思议。又即三而一。不可作三思议。又能三能一。非三非一不可作定空假中三法思议。故天台释云。约如明空一空一切空。点如明相一假一切假。就是论中一中一切中。非一二三而一二三。不纵不横名实相（文）故知。此不思议三谛云妙理。又云实相也。彼相宗且依常无常门。遍计依他为俗谛。废诠一实理云真谛。三论家若依三谛门。二谛为教。中道为理。今宗不然。三谛皆不思议妙理故。事事诸法。本真如妙理。故止观云。圆顿者。初缘实相。造境即中。无不真实。一色一香无非中道（文）又金錍论云。一家所立不思议。于一念中。具三千（文）安然云。百界千如。名为诸法实相。即三世诸佛所证境界。一色一香无非中道（文）此又一念三千世界互具之理。云不思议也。三千者。十界互具成百界。百界各具十如。成千如。千如各具三世间成三千世间也。此三千即不思议三谛。故弘决五云。即此假法即空中二谛。二无二也。心性不动。假立中名。亡泯三千。假立空称。虽亡而存假立假号（云云）此宗证知三千三谛。具一心不思议之理云佛也。弘决云。当知身土一念三千故。成道时称此本理。一心一念遍于法界（文）大师释云。一念心中。即具三谛。以此为妙（文）又授决集上云。一心具十法界。十法界是一心。心为芥子。十界如山。随缘不变故不增减。不变随缘故现大小。我辈若会如此妙理。自从名字能解脱。以山纳芥。况后后位无可难乎（云云）又依此释。一念三千约随缘不变也。故金錍论云。万法是真如。由不变故。真如是万法。由随缘故（文）释签云。俗即百千如。真即同居一念（文）故知。不变故一念。万法是真如故。即真谛也。随缘故三千。真如是万法故。即俗谛也。问。若然与前觉心乘真俗二谛义何异乎。答。觉心乘虽明真俗之旨。未必随缘真如义欤。本宗释义中。无真如随缘之言。故彼相宗虽明真俗不异。全非随缘真如。故唯识论云。此识若无便无俗谛。无俗谛。故真谛亦无。真俗相依而建立故（文）此识者。识性即真理也。彼以相依义云不异。故真俗不离云不二也。此诸法性空即真理故。非相依义也。然真如不作诸法故。非随缘义。故智论云。有为法实相。即是无为。无为相者。即非有为（文）故又异真如是万法由随缘之说耳。又三宗同虽明理智不二义。其意异。何者。唯识论中。虽云智与真如平等平等。智是有为。理是无为故。实非平等。故慈恩释佛智云。佛受用身。既堕法数。生者皆灭。是一向记（文）大乘玄云。岂有实相之境。异般若观耶。故境智不二（文）又义疏释佛智云。报佛寿量。有始有终。既无终义虽胜相宗。有始说还同彼故。何同天台无始无终理智。故天台释云。境既无量无边。常住不灭。智亦如是。函大盖大（文）相宗等方底覆圆盖。宁如天台函盖相称（矣）今真俗不二义。准可知耳。或又纵虽许随缘真如。异此宗之谈。故指要云。凡言诸法即理者。今用即体方可言即。全体之用方名不二。他宗明一理随缘作差别法。差别是无明之相。淳一是真如之相。随缘时有差别。不随缘时。无差别。故知。一性与无明。合方有差别。正是合义。非体不二。以除无明无差别故。故今家明三千之体随缘起三千之用。不随缘时。三千宛然故。差别法与体不二。以除无明有差别（文）既云不随缘时三千宛然。觉心乘真际位一理平等。未见诸法别相故。两宗真理。宁非有浅深乎。
　　次华严宗意。六相圆融。十玄无碍。是因分法门。全非果分不可说理。既圆融无碍外。更指果性不可说理。为十佛自境界。此岂同以三谛圆融妙理为极乎。五教章释因陀罗网境界门云。此上诸义。体相自在。隐映互现。重重无尽。故于一微尘中。各示那由他无数亿诸佛。于中而说法。于一微尘中。现无量佛国须弥金刚围世间。不迫迮。于一微尘中。现有三恶道天人阿修罗各各受业报。此三偈即三世间也（乃至）又云。如一微尘所示现一切微尘。亦如是（乃至）此等并是实义。非变化成。此是如理智中。如量境界也。其余变化等。皆不入此例。何以故。此并是法性实德法尔如是也。非诸分别情谓境界。但可去情思之（文）此又法性实德一尘中容无边身土也。观夫十界互具六相圆融。是无碍之义虽同。所存之趣终别。彼性具为恶故。指要云。他宗极圆。云性起不云性具。又不谈性具百界。但论变造诸法（云云）此事具为宗。故探玄立十重唯识中。以融事相入全事相即等。判约圆约中别教故也。凡一多无碍义。两宗无别故。天台又不遮尘具三千·。释中多云一念三千。本经无文欤。华严本经。中心尘俱得。经中或云心造。或云。一尘中故。故知。华严事融。出乎如来之诚说。天台性具。起于祖师之释义。宁无浅深乎。况复彼多云心。此多云尘。色心相望。尘犹事义胜（矣）但天台以华严性起。降一理随缘。而慢性具。华严以天台随缘。同而憍称性。皆以末学诤论。互违本宗释义。须俟密藏之决判。何者天台意。一心即三千故。云随缘。非真如作诸法也。三千即一心故。云不变。非诸法归真如也。天台释云横即不可竖则不可此意（矣）又智礼修忏要旨云。诸法即一心。一心即诸法。非一心生诸法。非一心含诸法。非前非后。无所无能。虽作诸法。性相本空。虽即一心。圣凡宛尔（文）指要释如先引。斯即专遮一理随缘之义。更成随缘不变之旨。何乱三乘缘起（矣）又华严意。事事即入法性实德。法尔如是。故云性起。全非从性起之义。故香象释性起云。以不起而起（文）若尔何云一理随缘之义乎。又言论变造诸法者。我于诸法。论事事即入尔。但与汝异。何者。汝释云。性中三千为体。修起三千为用（云云）既修起三千是但用。未见缘起诸法性起德。我于三乘一相缘起诸法。更谈事事即入无尽缘起。此岂同修起三千但用乎。故华严问答云。三乘缘起。缘集有。缘散无。一乘缘起不尔。缘合不有。缘散非无（文）又汝破他师理事分对一心云理。三千云事。虽云应知理具三千事用三千各有总别。性具三千终理。又云。又复应知。若事若理。皆以事中一念为总。以众生在事未悟理故。以依阴心显妙理故（文）此又若事中一念。非全理之事。那摄事三千。若云但事一念摄三千不可。事事相碍法故。故古师云真谛应知等。非即事心谈真心义欤。又释云。由一性立理事三千故。故两重三千。同居一念也（文）既云一性无性。设虽事中一念。须以理为本。况妙乐释明镜。故释云。真即同居一念。俗则百界千如（文）真俗二谛。相望分明也。应知。性具约理。性起约事。故两宗差降。性起犹胜。何况果性不可说理乎。所以彼宗以圆融三谛。云初住分得唯佛究尽。故止观云。从初住去。三谛玄微。唯智所照。乃至唯佛与佛乃能究尽（略抄）然华严以事事即入。云因人所了。未关果佛。故释云。普贤因人所了。名因分。遮那果人所下名果分。故分齐云十佛境界。普贤境界。既以天台果佛所证。而为华严因人所了。更举果分之理。是岂非二乘果佛之理有胜劣哉。问。大师住心论云。华严大意。厚始要终。明真如法界不守自性随缘之义（云云）。此乃以华严。判一理随缘之义蔽己膗脚。发他肿足。盖此谓欤。若尔密藏决判。疑殆犹残。是非未决如何。答。今不守自性随缘义者。无自性之谓也。然极无自性称。法身自立（经云。极无自性心生文）龙猛承恢（论云。又深知一切法无自性文）若尔何为大师自由释义矣。良以佛华所说事事即入。于是一心缘起摄。而未入性佛性然位。依之清凉释诸法圆融举十因之中。有唯心现故之因。又香象释指一多无碍。云十玄缘起。又云无尽缘起。又云随缘约因辨教义。指此等缘起。云真如法界不守自性随缘之义。未必一理随缘之义也。或望果海性德。六大三密。无尽庄严缘起。若华严无尽缘起。若天台一心即三千随缘。皆从果海起因分法门故。云真如缘起也。故释论云八种本法。从因缘起（文）五教章云。法界缘起乃自在无穷（文）或又对三密无尽缘起。彼于一心缘起故。属一理随缘欤。居高降低。其理可然。在劣凌胜。其咎难免耳。若尔佛华下法华。何为过。谓彼同乘同劫。此显密天地。不可为例耳。
　　次真言宗意。明性德轮圆之妙理。显无尽庄严之本具也。所谓本有六大是理。法然四曼即事也。或六大中。五大是理。识大即智也。或六大四曼是理。五智三密即智也。或皆理也。皆智也。理理无边也。智智无数也。如是六大四曼等。皆是于显家寂灭绝离一心无相极理。自性法身。以如义所说本具轮圆之德故。永异诸宗之理耳。诸教绝离。密藏本分者。即此意（矣）故宝钥云。真言密教法身说。秘密金刚最胜真。五相五智法界体。四曼四印此心陈（文）（私云。法界体者。本有六大也。故即身义云。故佛说六大。为法界体性文）又杂问答云。此教意。明无尽庄严藏本具故。证心实际时。万德庄俨自具（文）诚夫遮情雾晴。大虚湛寂。表德光现三辰历然耳。显密理。浅深盖以如此（矣）。问。性具三千。是天台之奥义。全同性德轮圆。圆融十玄。亦华严之幽旨。何异六大无碍。依之指要云。圆家明性。既非但理。乃具三千之性也（云云）又云。使三千色心相相宛然（云云）斯则一心位。三千宛尔而具。宁非无尽本具。华严又立事事无碍。理理无碍之义。是非理理无边。智智无数谓。若尔何定遮表之阶级。判理性之浅深乎。答。凡教浅深。是可依佛优劣。法身应化之说。无胜劣乎。理浅深亦可任教遮表。一心三密之理。无阶级乎。观夫本有六大。报化二身。秘而不谈。性然四曼。理智两佛。知而能说。谓性处性相。同摄相归性。是故秘藏记云。显教相常住者。摄相归性称常住。譬如水波风息时波即水也。密教谈性之处性相故。性相宛然而本有。譬如日月光明性相不离本有也（取意）良以。天台性具虽甚深。犹全修在性故。云三千宛然。华严性起虽希有。全理之事故。云事事无碍。是故指要修性不二门云。修谓修持。造作即变造三千。性谓本有不改。即理具三千。今示全性起修。则诸行无作。全修在性则一念圆成。是则修外无性。性外无修。互泯互融。故称不二（文）又云。一一行业。因果自他虽假修成。全是性德三千显现故。云全性成修也。又虽全性起修。而未尝少亏性德。以常不改故。而未始暂阙修德。以常变造故。然若知修性各论三千。则诸义皆显（云云）探玄记事融相摄门云。亦有二义。一相在。二相是。初中先一在一切中。谓如一教法。不碍存事。全是真理。真理遍余一切事中同理。教事亦如理遍。是故一切法中。常有此一。二一切在一中。谓无分限理。既不改性。而全是事。是故一事摄理。无不皆尽。余事如理。在一事中。以理无际限故。不可分故。随一事处。皆全摄也。是故一中常有一切。若具通说有四句。初一在一中。谓别说一切差别事中。一一各有彼一法故。二一在一切中。谓通说一切悉有一故。三一切在一中。谓别说一中摄一切故。一切在一切中。谓通说一切悉有一切故。二相是者。先一即是一切。谓如一教事。既全是真理。真理即为一切事故。是故此一即是一切。一切即一。翻上应知。通亦四句。准前思之。良以。全理之事。与全事之理。非一非异。由非一门故。得相在也。由非异门故。得相是也。深思可见（略抄皆引经为证。繁故略之）私按。相在相是。十重唯识中。如次第八九融事相入。全事相即也。相在相入约用。相即相是就体也。当知。前修性不二。约竖论即。此事事无碍。就横明即。何者。不二即义。虽当相是。无碍法是事理故云竖。谓一心是理。三千是事。斯乃事理无碍摄也。又新师意。一心通事理。三千亘体用。虽然此又以修起三千用。即性中三千体故。于是竖摄。谓事事边。虽同相是。体用义异此欤。心事理亦尔。又言彼彼三千互遍亦尔者。虽同横即。是约总别相对。犹似竖（矣）故指要云。若论诸法互摄。随举一法。皆得为总（文）然今事事无碍。于汝三千诸法。横一多相望作四句。或但约用明相在。谓融事相入是也。或但就体明相是。谓全事相即是也。非但有横竖胜劣。相入相即。第八第九唯识也。更有第十帝网无碍乎。然此等皆望真言。摄相归性。非性相历然义。天台既云修正不二。非所诤欤。况文句释是法住法位世间相常住文云。众生正觉。一如无二。悉不出如。皆如法为位也（乃至）以如为位。亦以如为相。位相常住（文）疏记云。位据理性。决不可改。相约随缘。缘有染净（文）本书释义明镜。又华严出事融所因。云全理之事与全事之理非异等。是又虽云事事无碍。相在相是。如次事理非一非异为因。即人同非归理。是故探玄释相入。云以理成事事亦镕融。释相即云依理之事事无别体。此又摄相归性摄也。又理理无碍。是本宗无文。设许从事云理理。全事之理故。全非同秘宗理理无边之义。若华严。若天台。理是一性。故探玄云。理既无此彼之异（文）妙乐释云。一性无性（文）若尔何滥性相历然之义。水波月光之譬。可悉之。良以。六代圆明之月。放四曼之光。诸法随缘之波。归一心之水。明文日耀。疑冰盍解。问。性相历然摄相归性浅深。义势宜然。但妙乐释云。一念心中。已有理性三密相海。一尘报色。同在本理毗卢遮那（七不二门）又清凉释云。十方诸佛。皆我本师。海印顿现。且总持教中。亦说三十七尊。皆是毗卢遮那一佛所现。然此三十七尊。各有种子。皆是本师智用流出。与今经中海印顿现。大意同也（演义抄）又般若经及璎珞经等说六大。此等皆显家章疏。本经明三密。四曼。六大。若尔何显乘贬摄相归性。密宗褒性相历然。况复即身成佛譬帝网而言六大无碍四曼不离。若事理共各各别别。无平等义。云何成无碍耶。答。六大。四曼。是密宗规模之说。五智。三密。即显乘绝离之法。故大师释云。法佛三密。曼荼四身。四种言语不及。九种心识不缘（云云）况理理无边。智智无数之说乎。大日经云。以心无量故。知身无量。知身无量故。知智无量等（云云）唐阿阇梨颂云。法然具足萨婆若。心数心王过刹尘。各具五智无际智等（云云）大师吽字义云。同一名如。多故如如。理理无数。智智无边。恒沙非喻。刹尘犹少。雨足虽多。并是一水。灯光非一。冥然同体。互相刹入帝珠锭光。重重难思各具五智。多而不异。不异而多。故名一如。一非一一。无数为一。如非如常。同同相似。不说此理。即是随转。地墨四身。山毫三密本圆满。凝然不变（文）既云不说此理即是随转。定知。密乘不共之谈也。所以华严云理无彼此异。天台云一如无二。彼他受应化随转之说故尔。此法身如义内证之谈故。理智俱无量也。所谓恒沙智智。刹尘理理。多非多多。同同相似。一非一一。无数为一。故理事各有差平二义。涉入无碍。显家理平事差故。事事无碍。又全理之事故圆融。理理无碍又尔。故香象释云。唯约理性即唯一味不可即入。唯约事相即其即相碍。不可即入。今则事理融通具此无碍（文）今谓不尔。性相历然。事理各各具差平二义故。全事之事。事事圆融。全理之理。理理无碍。又事理互涉入。此云六大无碍等也。或又显教诸乘极理。是真宗别事所生。理事犹非敌对。何况密理乎。故住心论云。诸显教皆以真如。为诸法体性。佛华。法华等。亦以此真如为至极理。今此真言法教。以吽字为一切真如等所依。真如则所生之法。真言则能生之法（文）又圣人释云。显理所生末。密事能生源（文）依此等释。显密理差别。非同日之论欤。但妙乐之释者。既云理性三密相海。指事三业。云三密。全修在性故。云理性三密。非法佛三密也。上文云。于化他门。事分三密。随顺物理。得名不同（云云）若法身关三密。可许色相说法。既云于化他门。下云现身说法。不许法身说法。又指要释云。而说必定应。法定无说。若相即者。法全是应无说即说。应全是法说即无说（文）妙乐疏记云。法定不说。报通二义。应化定说若其相即俱说俱不说（文）智证释云。法定不说。报通二义。应化定说。此约别教。若相即门（乃至）俱说俱不说法（文）安然释云。此亦即三身门只以他受变化说法。而为法身自受说法。亦以法身自受不说。而为他受变化不说（文）故知。天台一家意。师资相承。皆不许法身色说也。圆教相即三身俱说者。法即应故云说。非同秘宗法身说法耳。故知。理性三密者。全修在性义也。又理具三千即此意。然以智礼性具三千相相宛然。若同密家性相历然。则如我可许法身色说。既不尔。故指要云。非离应之法故。经云微妙净法身具相三十二等（云云）说法文。如前引。华严称性亦尔。故香象大师释云。此理法身与诸观智为所开觉故。经云法身说法。授与义故（文）然我家三身各别。法身具三密。谁混即三身并所开觉之义。又不可言同别教隔历三身。彼法身无色说故。报化无常故。或云。相即三身。是迹门意。若依本门。三身何异密故大疏释。释大日如来云。今此本地身者。妙法莲华最深秘处也。故寿量品云常在灵鹫山（乃至）而众见烧尽。即此瑜伽宗之意耳（文）。又智证显密二宗本地三身释云。迹门意。开权显实之时。跨[⺮/卽]三身。超于八教。一大圆佛也。故妙乐大师释云。若法华已前三佛离明。隔偏小故。来至此经。从劣辨胜。即三而一（已上）本门意。拂迹显本之时。本极三佛。毗卢遮那一无异也。发迹显本之前。法报二身非应。开迹显本了本迹各有三身。故妙乐大师释云。若未开法报非迹。若显本已。本迹各三。（已上略抄）既疏中以本地三身。同华台具体。智证以即三身。判为迹门。若尔何隐本地三身。但对迹门三身。显秘宗胜能乎。答。疏家或约开会之意。或以深秘之义。以显经论。而成密义也。所谓以般若经等。证一生成佛等义。岂般若又与今经全同焉。智证大师释。又即彼释中约教理。判显密优劣故。更不及苦劳欤。故彼释云。法华本佛。是理秘密。非事秘密。真言教事理俱密之佛也。其显密二教差别也。（略抄。此约能诠示显密异。）文云。本门三身者。法身如来者。如如境。报身如来者如如智。合时即实而权。以即实而权之智湛然能应一切故。名应身如来也。天台大师释。能成即报身。所成即法身。法报合故。能三世利益众生（已上）次秘密三身体者。胎藏漫荼罗。是三部诸尊也。其三部者。即是四重圆极三重即三身也。（略抄。此约所诠辨浅深也）此又本地三身中。法身是所成如如境。无色无形理。秘密佛也。宁同中台大日具三密（矣）况复于理秘密。犹有胜劣也。次清凉释者。彼师真言流布后。作华严抄故。引经轨为证欤。引凭深意未详。若彼本师者。卢遮那佛欤。若尔何从报身智用。流出法身乎。大本华严经云。圆圆海德诸佛胜。其一切佛。不能成就圆圆海劣故（文）（大师释云。圆圆海德诸佛者。自性法身也文）龙猛释云。卢遮那佛。虽摄三世间。而摄不摄故（文）。经论同云卢遮那不摄法身。何背彼诚说。猥作此释义释（矣）若指大日云本师者。其义然。显密有胜劣。流出·顿现·似同故。若又法身流出三十七尊。云十万诸佛皆我本师海印顿现摄者。以金刚顶经。似摄初时华严欤。恐似同大唐天台山佛陇禅寺和上广修。同山国清寺座主维蠲。以大日经判方等部欤。华严。方等。他受应化之说。大日金刚理佛智身之谈也。胜劣玄隔。相摄何然。又般若等经。虽说六大。是有为无常法。非性佛性然体。又六大悉非能造。若依有其名字。云同者。俱舍等中明六界。小乘中可云说本有六大乎。大师云。诸显教等。以四大等为非情。密教即说此为如来三昧耶身（文）又显中虽明四大能造之义。唯色法能造心法犹不造。何况无为法等。今意不尔。故大师释云。上达法身。下及六道虽粗细有隔。然犹不出六大。故佛说六大。为法界体性（文）故彼此六大全别耳。

诸宗教理同异释（终）

　　建治二年二月一日记毕。虽惮下愚之才判五宗之理。难背上纲之命。缀一章之文而已。
　　东山醍醐寺沙门赖瑜
