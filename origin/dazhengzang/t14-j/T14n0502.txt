大正新修大藏经第 14 册 No. 0502 佛为年少比丘说正事经


　　No. 502

　　佛为年少比丘说正事经

　　西晋沙门法炬译

　　如是我闻：

　　一时佛住舍卫国祇树给孤独园夏安居。尔时众多上座声闻，于世尊左右树下窟中安居。时有众多年少比丘诣佛所，稽首佛足，退坐一面，佛为诸年少比丘，种种说法，示教照喜。示教照喜已，默然住。诸年少比丘闻佛所说，欢喜随喜，从座起，作礼而去。

　　诸年少比丘往诣上座比丘所，礼诸上座足已，于一面坐。时诸上座比丘作是念：“我等当摄受此诸年少比丘，或一人受一人，或一人受二、三多人。”作是念已，即便摄受，或一人受一人，或受二、三多人，或有上座乃至受六十人。

　　尔时世尊十五日布萨时，于大众前敷座而坐。尔时世尊观察诸比丘已，告比丘：“善哉，善哉！我今喜诸比丘行诸正事，是故比丘！当勤精进。”

　　于此舍卫国满迦提月诸处人间比丘，闻世尊于舍卫国安居满迦提月已，作衣竟，持衣钵，于舍卫国人间游行。渐至舍卫国，举衣钵，洗足已，诣世尊所，稽首礼足已，退坐一面。尔时世尊为人间比丘种种说法。示教照喜已，默然。

　　尔时人间比丘闻佛说法，欢喜随喜，从座起，作礼而去。往诣上座比丘所，稽首礼足，退坐一面。时诸上座，作是念：“我等当受此人间比丘，或一人受一人，或二、三乃至多人，即便受之。”或一人受一人，或二、三乃至有受六十人者。彼上座比丘受诸人间比丘，教戒教授，善知先后次第。

　　尔时世尊月十五日布萨时，于大众前敷座而坐。观察诸比丘，告诸比丘：“善哉，善哉！诸比丘，我欣汝等所行正事，乐法等所行正事。诸比丘！过去诸佛亦有比丘众，所行正事，如今此众；未来诸佛所有诸众，亦当如是，所行正事，如今此众。所以者何？今此众中，诸长老比丘，有得初禅、第二禅、第三禅、第四禅、慈悲喜舍、空入处、识入处、无所有入处、非想非非想处，具足住；有比丘三结尽得须陀洹，不堕恶趣，法决定向三菩提，七有天人往生，究竟苦边；有比丘三结尽，贪恚痴薄，得斯陀含；有比丘五下分结尽，得阿那含，生般涅槃，不复还生此世；有比丘得无量神通境界，天耳、他心智、宿命智、生死智、漏尽智；有比丘修不净观断贪欲，修慈心断瞋恚，修无常想断我慢，修安那般那念断觉想。云何比丘修安那般那念断觉想？是比丘依止聚落，乃至观灭出息，如观灭出息觉，是名修安那般那念断觉想。”

　　佛说此经已，诸比丘闻佛所说，欢喜奉行。

　　佛为年少比丘说正事经
