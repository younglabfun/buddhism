大正新修大藏经第 14 册 No. 0509 阿阇世王授决经


　　No. 509 [No. 510]

　　阿阇世王授决经

　　西晋沙门释法炬译

　　闻如是：

　　一时，佛在罗阅祇国耆阇崛山中。

　　时阿阇世王请佛，饭食已讫，佛还祇洹。王与祇婆议曰：“今日请佛，佛饭已竟，更复所宜？”祇婆言：“惟多然灯也。”于是王乃敕具百斛麻油膏，从宫门至祇洹精舍。

　　时有贫穷老母，常有至心欲供养佛而无资财，见王作此功德乃更感激，行乞得两钱，以至麻油家买膏。膏主曰：“母人大贫穷，乞得两钱，何不买食以自连继，用此膏为？”

　　母曰：“我闻佛生难值，百劫一遇。我幸逢佛世而无供养，今日见王作大功德，巍巍无量激起我意，虽实贫穷故欲然一灯，为后世根本者也。”

　　于是膏主知其至意，与两钱膏应得二合，特益三合凡得五合。母则往，当佛前然之。心计此膏不足半夕，乃自誓言：“若我后世得道如佛，膏当通夕光明不消。”作礼而去。

　　王所然灯或灭、或尽，虽有人侍恒不周匝；老母所然一灯，光明特朗，殊胜诸灯通夕不灭，膏又不尽。至明朝旦，母复来前头面作礼，叉手却住。

　　佛告目连：“天今已晓，可灭诸灯。”目连承教，以次灭诸灯，灯皆已灭，惟此母一灯三灭不灭，便举袈裟以扇之，灯光益明；乃以威神引随蓝风以次吹灯，老母灯更盛猛，乃上照梵天，傍照三千世界悉见其光。

　　佛告目连：“止！止！此当来佛之光明功德，非汝威神所毁灭。此母宿命供养百八十亿佛已，从前佛受决，务以经法教授开化人民，未暇修檀，故今贫穷无有财宝。却后三十劫，功德成满当得作佛，号曰须弥灯光如来．至真，世界无有日月，人民身中皆有大光，宫室众宝光明相照如忉利天上。”

　　老母闻决欢喜，即时轻举身升虚空，去地百八十丈，来下头面作礼而去。

　　王闻之，问祇婆曰：“我作功德巍巍如此，而佛不与我决；此母然一灯便受决。何以尔也？”

　　祇婆曰：“王所作虽多，心不专一，不如此母注心于佛也。”乃更往请佛。宿敕诸园监，各令晨采好华，早送入宫至中。

　　佛便晨出祇洹，徐徐缓行，随道为人民说法，投日中至宫。有一园监持华适出园巷，正与佛会于大道之衢，闻佛说经一心欢喜，即以所持华悉散佛上，花皆住于空中当佛头上。佛即授决曰：“汝已供养九十亿佛，却后百四十劫，汝当为佛，号曰觉华如来。”其人欢喜，即时轻举身升虚空，来下作礼毕，即更自念：“我王为人性大严急，故宿敕我斋戒将华，当以供佛，而我悉自以上佛，空手而往，必当杀我。”便径归家，置空华箱于户外，入告妇言：“我朝来未食，王今当杀我，急为具食。”

　　妇闻大惶，懅曰：“王何故相杀？”便为妇本末说之。妇即出，至灶下具食，天帝释便以天华满空箱中。妇持食还，见户外箱中华满如故，光色非凡，即以告夫。夫出户视，知是天花，心大欢喜，止不复食便持华入。

　　王适出迎佛，道与王相逢。王见华大好，世间希有，即问监曰：“我园中大有此好华乃尔，而汝前后不送上，汝罪应死，宁知之不？”

　　监曰：“大王！园中无有此华。臣朝早将园华道路逢佛，不胜欢喜，尽以上佛，即授与我决。知当杀故，过家索食，比其顷出视空箱中，复见此华；必是天华，非园所有。今我生既卑贱，为王守园，拘制县官不得行道；一已授决，正尔而死，必生天上，十方佛前无所拘制，可得恣意行道。王若相杀，我无所在也。”

　　王闻授决，便生惭怖，肃然毛竖，即起作礼，长跪忏悔。佛至宫，饭食已讫，咒愿而去。

　　王复问祇婆曰：“我前请佛，而老母受决；今日设福，而园监受决；我独何故初无所获？心甚于悒，当复宜作何等功德耶？”

　　祇婆曰：“王虽频日设福，但用国藏之财，使人民之力，心或贡高、意或瞋恚，故未得决。今宜割损身中自供之具，并脱璎珞七宝珠环以作宝华，当与夫人、太子并力合掌，自就功勤一心上佛，佛照王至诚必得决也。”

　　于是王减彻厨膳昼夜斋戒，脱身上诸宝，合聚诸师曰前作华，王及夫人、太子皆自着手，至九十日所作悉成，敕外驾当往上佛。傍臣白言：“闻佛前到鸠夷那竭国，已般泥洹也。”

　　王闻心大悲号，涕泪哽咽曰：“我故至心手作此华，佛虽般泥洹，我故当赍诣耆阇崛山，以上佛坐处，展驰我意也。”

　　祇婆曰：“佛者，无身亦无泥洹，亦不常住无灭无在；惟至心者为得见佛，佛虽在世间，无至心者为不见佛，大王至诚乃尔，佛虽般泥洹，往必见佛。”

　　便至耆阇崛山中，见佛且悲且喜，垂泪而进，头面作礼，以七宝华前散佛上，华皆住空中化成宝盖正当佛上，佛便授与王决曰：“却后八万劫，劫名喜观，王当为佛，佛号净其所部如来，刹土名华王，时人民寿四十小劫。”

　　阿阇世王太子，名旃陀和利，时年八岁，见父授决甚大欢喜，即脱身上众宝以散佛上曰：“愿净其所部作佛时，我作金轮圣王得供养佛，佛般泥洹后，我当承续为佛。”其所散宝，化为交露帐正覆佛上。

　　佛言：“必如汝愿，王为佛时必当作金轮圣王，寿终便上生兜率天上，寿尽便下作佛，在药王刹土教授，佛号栴檀，人民寿命国土所有，皆如净其所部。”

　　佛时授决适竟，王及旃陀和利前为佛作礼，便㸌然不见佛所在。

　　阿阇世王授决经
