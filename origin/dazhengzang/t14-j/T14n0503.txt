大正新修大藏经第 14 册 No. 0503 比丘避女恶名欲自杀经


　　No. 503

　　比丘避女恶名欲自杀经

　　西晋沙门法炬译

　　如是我闻：

　　一时佛住舍卫国祇树给孤独园，时有异比丘，在拘萨罗人间住一林中。时彼比丘与长者妇女嬉戏，起恶名声。时彼比丘作是念：“我今不应共他妇女起恶名声，我今欲于此林中自杀！”

　　时彼林中，止住天神作是念：“恶、不善不类，此比丘不坏无过，而于林中欲自杀身，我今当往，方便开悟！”

　　时彼天神化作长者女身，语比丘言：“于诸巷路四衢道中，世间诸人，为我及汝起恶名声言：‘我与汝共相习近，作不正事。’已有恶名，今可还俗，共相娱乐。”

　　比丘答言：“以彼里巷四衢道中，为我与汝，起恶名声，共相习近，为不正事。我今且自杀身。”

　　时彼天神还复天身，而说偈言：

“虽闻多恶名，　　苦行者忍之，
　不应苦自害，　　亦不应起恼。
　闻声恐怖者，　　是则林中兽，
　是轻躁众生，　　不成出家法。
　仁者当堪耐，　　下中上恶声，
　执心坚住者，　　是则出家法。
　不由他人语，　　令汝成劫贼，
　亦不由他人，　　令汝得罗汉；
　如汝自知已，　　诸天亦复知。”

　　尔时比丘为彼天神所开悟已，专精思惟，断除烦恼，得阿罗汉。

　　比丘避女恶名欲自杀经
