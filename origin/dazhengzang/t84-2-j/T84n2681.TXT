
　　    No.2681

器朴论(并序)

　　                  黄台山前住托何述
　　爽以一代之教门者。吾宗之兴基也。夫高山顿说就日之德化远隔断灰之烟。平等大会望云之恩光未覃败种之霜。薄先鹤林之春八年。阐提逆恶之风星和暖日。辞鹫峰之月一时。五重业障之云光晴幽宫。亮超岸之风航。奔驿之鞭骏也。西土比丘黄老子为之出世。中天古峰玄耆山宅之常住。常住即真如莲华。蒂道芽于肉团。莲华即名号实相。原心水之淤泥矣。斯心济太虚融十界而千如也。之斯水湛性海。混百非而一心也。固道捷径独步教禅之月头。固芽布护卓荦显密之林巅。诸佛单班掌。法王之觉蕊离离。众生并绞跌。本家之悟台郁郁。谁家乘车为底下而拔济尚垂。何处书窗揭末世而缃帙未卷。都寻教教广波波兮。狂醉之徒讵人穷观。讯禅禅微悠悠兮。长眠之子何时惊觉。然不窥迂辙之艰难靡识端臬所正。肆约一代于卷。胁溢十有余篇。厥圣净难易鸿门者。论教位身土而验他力之扶翼矣。本怀非怀凤枢者。争方便真实而感出世之于鸩焉。二尊二教章者。聿抑扬之指矣。诸佛正觉条者。本久远之说焉。诸教出离要者。蒙被接之机兮。大小权实牒者。警教禅之猥也。二种三昧诠者。会定散之别矣。成佛往生简者。誉生身之忍兮。发菩提心纲者。赞名号之德兮。有相无相维者。思事理之融也。诸经通赞缃者。题归命之心矣。念佛多福帙者。举三世之利矣。末法弘通流者。彻持尊之益矣。临终要心縡者。因知识之缘焉。祖祖念佛录者。鉴三国之证兮。总言之者不为简择而集。不为确论而录。释曰。时机相感闻即悟植。啻为此物兮书。於戏舌相昌空。须凝信心于紫台云迎。眉间显瑞。莫疑。余身在白毫光接。讵嫌必往。将往辄是。尚讟不簇。信胥登庸者乎。



器朴论卷上

　　    第一。圣道难易门
　　问云。净土宗者。宗谓独尊。其判教意如何。答云。当宗以圣道难行为化前。以净土易往为正宗。圣道门者。大小权实诸教也。皆从凡至圣之门故名圣道。暂约四教言之。藏教者小乘有二。声闻者经七贤七圣之次位。断八十八使之见惑。尽九九之修惑证四四向果。缘觉者凝十二因缘之观送四生百劫之时。终证灰断共入无余。通教者于十地之中见地断见惑。辨地断思惑。菩萨尽习气。于三品被接有二入通义。佛地尽余残习气住方便土。别教者于五十二位第十信伏见思之惑。发心住(初住)断见惑。不退住(七住)断思惑。灌顶住(十住)除习气。断上品尘沙。十回向位断下品尘沙。十地断无明。圆教者谈六即。于分身即经四十一位。究竟于妙觉之位。虽有八宗无出四教。皆在断惑证理之域。共期此土入圣之分。故言圣道门。起信论云。或示超地速成正觉。以为怯弱众生故。或说于无量阿僧祇劫当成佛道。以为懈慢众生故。能示如是无数方便不可思议。而实菩萨种性根等。发心则等。所证亦等。无有超过之法。以一切菩萨皆迳三阿僧祇劫故。○凡佛法有教门实义二。教门虽谈不断。实义悉断也。故言难行道。净土门者弥陀如来本愿所成净土。念佛众生往生极乐要门也。宗家云。门门不同八万四。为灭无明果业因。利剑即是弥陀号。一声称念罪皆除。○圣道难行曾无证故。今开净土易往门。是为立宗大纲。起信论云。虽有正因熏习之力。若不遇诸佛菩萨。能自断烦恼。入涅槃者则无有是处。○正因者佛性也熏习者定慧也。纵有三学之分。难叶一实之道。故大智律师云。释迦世尊无缘大慈深悲堪忍未得度者。大启净土法门。曲示念佛三昧。○问曰。其净土者四土中何摄乎。教主者。三身中何佛乎。若言报土者有声闻人天。若言方便土者非通佛所居。况寂光土非指方立相之域。故天台判极乐同居土之摄也矣。佛身亦为何。自受用身者唯佛与佛之境界也。他受用身者十地菩萨感见也。欲谓之应化。身量华座异而言一座无移。然而又巍巍独坐度众生。身土并难测如何。答曰。大乘同性经曰。净土中成佛者悉是报身。秽土中成佛者悉是化身。又曰。阿弥陀如来莲华开敷如来龙主如来等诸如来。清净佛刹现得道。○文证分明也。礼赞文云。南无受用智慧身弥陀如来。○但至凡夫感见难者。不先言乎别愿所成之身土也。唯识论曰。大威德定力佛本愿力。唯识所不判。○通途性相非所可判。又至三乘同居之难。法华经曰。华光如来亦以三乘教化众生。彼佛国土虽非恶世。
　　以本愿故说三乘法○然彼国声闻人天因顺余方之名也。既曰二乘种不生。实不可有二乘根性。天台暂约四土建立释乎。宗家云。报法高妙小圣难阶。垢障凡夫云何得入。若论众生垢障实难欣趣。正由托佛愿以作强缘。致使五乘齐入。问曰。若尔何观音授记经。言弥陀入灭观音绍化乎。答曰。隐没休息者诸行生因之机所见也。授记经曰。唯有一向专念阿弥陀佛往生者。常见弥陀现在不灭。○于彻穷后际放身光佛体。有机见不同不可遮之。玄八云。像法决疑经曰。今日座中无央数众各见不同。或见如来入灭。或见如来住世无量劫。○签五云。如华严云。或有见佛种种说法。或见在于都率天上(乃至)皆言或者。一一相中皆八相故。○是感见不同也。昙鸾云。极乐为第一义谛妙境界相。佛号真实智慧无为法身。○此言无为法身者。是言法性生身佛乎。法华论释常在灵鹫山之常字云。第一义谛所证故。○妙乐释曰。第一义谛谓所证者。即是自受用故。以常字释成自受用身也。故宗家所所释云常住世。云湛然常。云法尔常。是以当流相传一义。以弥陀为自受用身。既云受用智慧身阿弥陀如来。自他二身者悲智之二也。以智慧身自受用身义应知。别因正觉佛为自受用身。济度众生有何妨乎。问云。未审隐没休息。机息应转以可相准。何以念佛生因机见不灭为报身乎。弘决九云。若入涅槃二土相者。方便土中通佛涅槃。不可亦同界内通佛灰身入灭唯留舍利等。彼法性佛机息转应名之为灭。若于彼土别机起时。即见无量相好之身。圆机即见虚空之身不灭。方便既尔。实报准知。净名疏一曰。问。经云。诸天同宝器。食随其福德饭色有异。此为一质异见如何。答。应作四句(乃至)异质一见如娑婆极乐垢净质异。别圆菩萨用天眼见但一有余。○以两文意可言方便有余土云何。净影观经疏云。真身常寂无迎摄相。○已有来迎愿。何可谓真身乎。答曰。弘决文者方便既尔。实报准知。还而可为润色。净名疏者别圆菩萨感见。又可异念佛生因之机见。来迎事别愿酬因报身虽巍巍不动。称名行者心眼开而直见真身也。弥陀正依经曰。弥陀非三身。别因正觉故。三僧祇万德代众生苦行。○代众生苦行者因行也。三僧祇万德者果德也。兆载永劫之苦行。恒沙尘数之法门。摄六字之中。故言之大愿业力。愿能圆满功行。行能成就名号。以弥陀功为众生力者。功即力彼持业释也。宗家云。一切善恶凡夫得生者。莫不皆乘阿弥陀佛大愿业力。为增上缘。○信外之凡夫乍到补处之位者。名号一念中超越五十二位不思议之愿力也。彼鸾师云。不断烦恼得涅槃分。焉可思议。○诚非乘他力超世之本愿。争见思未断凡夫得生无为报土乎。如彼圣道门断难断之烦恼。显难显之真性。纵虽上根犹可送劫数增进地位。况末世愚钝之下根。何期此土入圣得果乎。大智度论云。新发意菩萨机解软弱。虽言发心多愿生净土。何意然者。譬如婴儿若不近父母恩养。或堕坑落井火蛇火等难。或乏乳而死。要假父母养育可长大。菩萨亦尔愿生净土。亲近诸佛。增上法身。○又云。譬如鸟子翅翮未成。不可令高翔。先须依林传树羽成。菩萨亦尔。先须乘愿求生佛前。○又云。譬如四十里冰如有人以一升热汤投之。当时似如少减。若经夜至明。乃高于余者。凡夫在此发心救苦亦复如是。以贪瞋境界违顺多故。自起烦恼返堕恶道故也。诚大圣大权垂示何夫依违。须知机知时归净土易往门矣。难易二道者西天十四代师祖龙树尊者毗婆沙论曰。佛法如世间道有难有易。难行道者。五浊恶世求阿鞞跋致甚难可得。如跛人步行一日不过数里。极大辛苦依自力也。易行道者。念佛求生净土。如水路行船须臾千里依他力也矣。自力他力者。念佛镜云。自力修行者。准佛经教从初发心经一大阿僧祇劫。初到初地。又经一大僧祇劫修道乃至八地菩萨皆是自力。他力者准念佛法门。阿弥陀经疾则一日。迟则七日。念阿弥陀佛往生净土。即是八地菩萨。何以故。为乘阿弥陀佛大愿力故。阿弥陀经中。众生生者皆是阿鞞跋致。既是阿鞞跋致即是八地菩萨。喻自力者犹如小儿年始三岁宅去京地向。经千里遂遣小儿自行向京以求官职。无由得到。何以故。为幼少故。余门修道亦复如是。是要须多劫修道乃成。犹如小儿自力向京不可得到。由自力故。言他力者。小儿虽少乘父母及象马车乘力故。不久到京遂得官职。何以故。由他力故。念佛修道临终时乘阿弥陀佛愿力。如一念顷往西方得不退地。是乘即究竟一乘之妙道。五乘齐入之真门也耳。
　　    颂曰
　  一乘西教急要径  不费步功脚下成
　  趯起超过生死海  便行走入涅槃城
　　    第二。本坏非怀门
　　问云。诸佛出世本怀。为在念佛如何。答云。诸佛出世为对治六识心王战也。故无量寿经者说击大法鼓。○有大功勋者与髻中明珠。然释尊雄猛已归涅槃。财残诸教兵法。如彼三略者教军中法。聚香饵下之鱼。六韬者示战场谋。翔云山上之鸟。喻之诸教断道。或不动干戈而直谒无明王。自以力量欲得本分田地。喻之教外宗门。皆是突兵计略未得利剑。薄有六城门。前五识心所门力微易破。第六识心王门极固警。第七识内居也。第八识库仓也。第九识根本也。前五外守而力羸劣。后三内助无功用。唯第六识独好劲捷挫诸佛子。若不截断此之心王。无得本分田地。田地者是佛性之名。涅槃经二十五云。诸佛世尊眼见佛性。十住菩萨闻见佛性。○三贤犹以不能眼见。况信外轻毛去田地百万里。争见性成佛。此时弥陀愿王名号之中有利剑。唤名者则六识心王乍被伏断。此一段事诸佛如来更所不能。所以者何。断前五识见思粗内妄执。得成所作智。北方不空成就佛释迦如来是也。第六心断者。断见思粗妄执惑。离三界域也。断第六识相应见思之两惑得妙观察智。西方无量寿佛是也。断第七识相应见思之细妄执得平等性智。南方宝生佛是也。断第八识相应见思微细妄执得大圆镜智。东方阿閦佛是也。第九识者断见思极细妄执得法界体性智。中央大日如来是也。第十识总得五智也。非对治六识心王。众生出牢狱无由。故为之而诸佛出世。若依诸佛者。虽可治前五后三。为第六识不得胜。故诸教兵法唯徒储兮。然吾愿王独治六识戮无明。是故释尊出世本怀在说此名号。问。出世本怀者文在法华。今经本怀之言云何。答。法华经言唯以一大事因缘故出现于世。○称赞净土经言我观如是利益安乐大事因缘。○言意全同。今经称赞净土经同本异译。何言不言乎。凡论出世本怀有二意。一约教权实。二约机利钝。诸佛大悲于苦者。故大悲本怀偏济常没。此一道理谁人争之。然以一乘度最下机既在此经。二意并备故称本怀。诸教但明应佛素怀。此宗决了二尊本心。报佛弥陀遂本地愿在度底下。谁亦争之。底下出离在此经。故即是报佛畅本怀也。化从报垂。化岂乖报。故序分义云。显通悲化。○所以化以显报佛悲愿为本心也。又小经示诸佛证诚者。正显诸佛道同之本怀也。问曰。天台云。三乘根性感佛出世。余不能感。今家何言常没众生感出世耶。答。圣道所谈三乘之外不许出离。故云余不能感。今宗所明无善之机乘愿往生。入佛境界。故以常没为出世机。随义别也。谓若无佛性佛不出世。众生无可发义故。若无垢障者不出世。以无可度之苦故。疾前无药。机先无教。亦无所争。问云。法华念佛同为本怀乎。答云。诸佛利生通净秽二土。于净土为菩萨说一乘。可谓之诸佛本怀。出现娑婆为苦众生说一乘。可谓之出世本怀。故言舍彼庄严无胜土八相示现出阎浮。○若为圣人不可出世。若为凡夫无说余教。舍净土出阎浮。应知为净土门。是道理至极故以念佛一乘可为出世本怀。是又谁争。但念佛法华同一乘故共可为本怀。宗家曰。言无量寿者。是法。觉者是人。人法并彰故名阿弥陀佛。○法是妙法。人是莲华。言是人中芬陀利华。应知就经题有五重玄义。名体宗用教六字名号中应收。五重玄义所谓名者阿弥陀。体者佛。宗者命。用者归。教者归命。合而为教矣。名体彰兮。宗者命者当宗所诠无量寿也。一切众生所宗之命根归之彼佛体。共得无量寿。无量寿者是本门久远之说。故名为宗。用者归者因行果德内证名号。成光明无量外用。此光所照皆归无量寿觉体。故为用。教者归命者。净土教门二尊教意在归命。归者十方众生能归。八万圣教所归。命者本门久远之寿。涅槃常住寿命也。能所同体生佛一如言归命。故五重玄义者六字名号也。然者法华三昧即是弥陀三昧。妙法莲华者是弥陀三摩地法门也。飞锡禅师宝王论云。念佛法华同名佛慧。○显密二教差异者一往也。理实无相违。尔观经显法华冲花。法华述莲华三昧。法华论记曰。阿字不生微妙体。即是众生内心法。本来清净妙莲华。故题妙法莲华经。○问曰。虽有道理。无文证者是非佛教。念佛出世本怀有文释乎答曰。三世诸佛出世本怀。为说阿弥陀佛名号。故如来本意为说非他意念佛往生门。出现于五浊。经意六方恒沙诸佛异口同音赞释迦不可思议功德言。释迦牟尼佛出世成道本怀者为说念佛往生法门。文曰。释迦牟尼佛能为甚难希有之事。能于娑婆国土五浊恶世行此难事。得阿耨多罗三藐三菩提。为一切世间说此难信之法此为甚难。○以救净饭王为释尊本意。观佛三昧经曰。佛令劝父王行念佛三昧。父王白佛。佛地果德真如实相第一义空。何因不遣弟子行之。佛告王。诸佛果德有无量深妙境界神通解脱。非是凡夫所行境界。故劝父王行念佛三昧。今经非是凡夫心力所及与非是凡夫所行境界同被末世凡夫词也。爰知造罪凡夫出世正机也。天亲论云。求十方佛中以出离正觉为本怀。今此佛本愿不历僧祇行。不运一形理。一念消亿劫颠倒想。不舍凡身成佛身。然顿教中顿也。弥陀世尊本愿释尊出世之本怀也。诸佛解此本愿为三菩提。菩萨悟此愿意为六度。诸佛实智己证众生良药本源。但此本愿源底也。问曰。所出文证彰释尊本意。未知诸佛本意在弥陀。如何。答云。三世诸佛本怀也。观佛三昧经云。三世诸佛皆说如是念佛三昧。○平等觉经曰。十方三世佛一切诸菩萨八万诸圣教皆是阿弥陀。○加之已言三世诸佛。何重拒难。大论云。摩诃衍人说。三世诸佛从初发乃至苦尽。于其中间所作功德佛事皆是念佛三昧所摄。法华经说一称南无佛皆已成佛道。○降三世诸佛皆说之。○谓是则念佛一乘之极致也。念佛三昧经云。此念佛三昧即是一切善根之母。如是说者名为正说。○非是者为非怀明焉。
　　    颂曰
　　烦恼菩提战未休  涅槃生死诤央不
　　愿王利剑挥光处  古敌无明被刎头
　　    第三。二尊二教门
　　问云。宗家曰。今乘二尊教广开净土门。○弥陀发愿释尊弘教。凡一代经教或说诸佛净土。或明众圣济度。未言二尊二教。当宗立此名目。是依说弥陀事名弥陀教者有财释也。以能显所显义言二尊教者依主释也。以何义立此名乎。如何。答云。虽两义共有其理。不谢诸经通名之难。今者不然。广亘一代约显三部。广者一代化前义也。可委后章。约三部者有显益密益义。有随自随他别。有抑止摄取意。有要门弘愿教。故立二教别。此义亦可通一代。宗家曰。娑婆化主为物故住想西方。安乐慈尊知情故则影临东域。斯乃二尊许应无异。直以隐显有殊。正由器朴之类万差。致使互为郢匠。○至如彼毗舍离国显现如来今经第七观所现三尊。各施显密益。于是时中当机感弥陀直说。余者闻释尊开示。黑谷云。当知随他之前暂虽开定散之门。随自之后还闭定散门。一开以后永不闭者唯是念佛一门。○弥陀本愿释尊付属意在斯。四悉檀中为人悉檀。四意趣中众生巧欲意趣。今随他意说其义应相似。应韦提请说故为随他意。此定散能诠也。念佛一门者所诠也。故言若念佛者是人中芬陀利华。芬陀利华者莲华也。为名号故说定散门可言为莲故华。开随他而示随自者华敷莲现也。废诸行而立生因者华落莲成也。是譬喻莲华也。言上上人言上上华者当体莲华也。念佛法华虽眼目异名。法华为名譬喻显法。今经为名法体显譬。法譬全同故谓同名佛慧。可悉下章。抑止摄取者。大经曰。设我得佛十方众生至心信乐欲生我国乃至十念若不生者不取正觉。唯除五逆诽谤正法。○十方众生者指一切善恶凡夫。一众生而不可漏本愿谓决定时。自众生往生成弥陀正觉毕。然彼经说时者五逆谤法未造前也。故为禁戒言唯除等。今经阇王提婆恶逆者真宗由致也。自非此因缘争显佛本意。本意者在拯极重恶人。故未造前者抑止而言唯除。欲彰加于可加大道理。佛力不胜业力法令至极也。是释尊秘妙方便门也。至已犯后者摄取而言皆往。遂使所显一代设化之权实门在成此一大事。是弥陀觉王不思议愿力所致也。要门弘愿者。宗家云。上来虽说定散两门之益。望佛本愿。意在众生一向专称弥陀佛名。○定散要门者释迦教也。别意弘愿者弥陀教也。要门者开定散两门悟入名号一理为要。是开会意也。问云。开会者开尔前权门归平等大会共悟入一佛乘。更无有隔历。故宗家云。以佛愿力五逆之与十恶罪灭得生。谤法阐提回心皆往。○然于彼土有九品边地差别。有见佛闻法迟速者。九品各以己行而生故。依因别而为果异乎。如何。答云。有九品边地异者。释迦教抑止门说也。宗家云。人天善恶皆得往生。到彼无殊齐同不退。又云。九品俱会得不退。阿鞞跋致即无生○九品者释迦教。俱会者弥陀教也。五会赞云。十恶五逆至愚人永劫沉沦在垢尘。一念称得弥陀号。至彼还同法性身。○言法性身者法性生身。注论云。平等法身者。八地已上法性生身菩萨也。寂灭平等者。即此法身菩萨所证寂灭平等之法也。以得此寂灭平等法故名为平等法身。以平等法身菩萨所得故名为寂灭平等法也。此菩萨得报生三昧。以三昧神力能一处一念一时遍十方世界。种种供养一切诸佛及诸佛大会众海。能于无量世界无佛法僧处。种种示现种种教化。度脱一切众生常作佛事。初无往来想供养想度脱想。是故此身名为平等法身。此法名为寂灭平等法也。未证净心菩萨者。初地已上七地已还诸菩萨也。此菩萨亦能现身。若百若千。若万若亿。若百千万亿无佛国土施作佛事。要须作心入三昧乃能非不作心。以作心故名为未得净心。此菩萨愿生安乐净土即见阿弥陀佛。见阿弥陀佛时。与上地诸菩萨毕竟身等法等。龙树菩萨婆数槃头菩萨辈愿生彼者当为此耳。问曰。案十地经。菩萨进趣阶级渐有无量功勋。迳多劫数然后乃得此。云何见阿弥陀佛时毕竟与上地诸菩萨身等法等耶。答曰。毕竟者未言即等也。毕竟不失此等故言等耳。
    问曰。若不即等复何待言。菩萨但登初地。以渐增进自然当与佛等。何假言与上地菩萨等。答曰。菩萨于七地中得大寂灭。上不见诸佛可求。下不见众生可度。欲舍佛道证于实际。尔时若不得十方诸佛神力加劝。即便灭度与二乘无异。菩萨若往生安乐见阿弥陀佛即无此难。是故须言毕竟平等。问云。如今文者他方菩萨往生得益相也。十方众生往生彼国皆到阿鞞跋致者。是亦毕竟义而非即等。故同论注云。譬如有树名曰好坚。是树地生百围乃具。一日长高百丈。日日如此计。百岁之高岂类修松耶。见松生长日不过寸。闻彼好坚何能不疑。○是文意净土秽土升道虽迟速不同。共经劫可到阿鞞跋致见焉。如何答云。言于彼土进道历劫者。皆释迦教意也。宗家会云。微尘故业随智灭。不觉转入真如门。大劫小劫恒沙劫亦如弹指须臾间。○又云。十劫须臾不觉尽。进入明门欢喜地。○须臾者生死截断一念乎。以佛延促劫智力。众生一念间超升。是又他力最极也。般舟赞云。低头礼佛。在此国举头已入弥陀界。到彼华开寻见佛。闻说四谛证真如。定善一门韦提请。散善一行释迦开。定散俱回入宝国。即是如来异方便。○韦提请者显随他意。释迦开者释迦教意也。定散俱回者显随自意。即是如来者弥陀教意也。异方便者显非权方便也。二尊二教大意在此文。宗家又云。十方凡圣专心向。分身遣化往相迎。一念乘空入佛会。身色寿命尽皆平。○尽皆平者无地位阶级归平等大会言入佛会。一念乘空者有二意。名号一念内乘声往生。声即空故言乘空。又乘佛力故生死截断。一念中超升无边劫数。延促智是空智故言一念乘空。入须弥于芥子。收大海于毛端。不思议解脱法门也。苟非二尊之郢匠。争得生庄严实相之净土。又非二教之级引。何感见法性如来之境界。般舟赞云。弥陀告言诸佛子。极乐何如彼三界。新往化生俱欲报。合掌悲咽不能言。得免娑婆长劫苦。今日见佛释迦恩。
　　    颂曰
　　郢人匠石意相通  削垩无痕非至工
　　好恶想情由器朴  二尊垂手亦斯同
　　庄子云。郢人涂壁神也。郢处名。匠石削木妙也。互得名。郢误鼻端点垩。匠斧削成风○想情者。首楞严经云。依想情心感善恶生有十。其七情三想堕饿鬼。乃至九情一想落有间无间地狱。○器朴者。器已能用。朴未造为。故宗家言。娑婆化主住想。安乐慈尊知情者。二尊教意于善恶二机互有傍正在。欲彰此义。又通一代而已。问云。立二尊教有其例乎。答曰。药师经靖迈疏曰。此经二尊教也。
　　    颂曰
　　西土释迦黄老子  时时所说经经旨
　　皆开念佛一乘门  同至菩提要路矣
　　    第四。诸佛正觉门
　　问曰。诸佛因位未离我执时。各别发愿故。各修净土。各化众生。以何故言佛佛皆乘念佛三昧成正觉乎。答曰。诸佛皆逢弥陀成正觉者。西方极乐菩提门方。阿弥陀者妙观察智说法利生也。故诸佛皆归经说非一。般舟经云。佛告跋陀和菩萨。过去诸佛乃至现在未来诸佛。持是念佛三昧皆得作佛。○观佛三昧经云。过去未来现在三世诸佛皆说如是念佛三昧。我与十方诸佛及贤劫千佛。从初发心皆因念佛三昧力故得一切种智。○楞伽经云。十方诸刹土众生菩萨中所有法报佛化身及变化。皆从无量寿极乐界中出。○月灯三昧经曰。十方三世一切过去未来及现在佛。皆学念佛速证无上菩提。○问曰。弥陀者是十劫正觉佛也。十劫已前佛于谁成觉。又报佛智从因成故无常也。故授记经言。阿弥陀佛寿命无量百千亿劫当有终极观世音菩萨成觉。未来诸佛依普光功德山如来成觉乎。如何。答云。授记经如上章言。既言得念佛三昧常见阿弥陀佛。于依念佛三昧成觉争求他佛乎。言报佛智无常者权教所谈也。报佛所觉法者真如实相常住之理也。谓之无量寿。宗家曰。报身常住永无生灭。以如如智契如如境。境即常住智无生灭。函盖相应理智不二故也。况今别愿酬因报身者。众生往生即正觉体也。故以众生为所觉法。第八观曰。诸佛如来是法界身。○疏云。法界者是所化之境即众生界。○以众生界无尽故佛寿亦无量。度十方众生故法界身也。般舟赞云。十方众生未曾减。弥陀佛国亦不增。○依自觉智成众生所归之体。故以觉他之智名无量寿佛。佛寿无量者诸佛正觉何求他佛。次谓十劫以前诸佛于谁成觉者。诸佛道同故三世诸佛同说释迦一代法。佛佛皆说十劫正觉。十十无尽无始无终也。释尊者大通智胜十六王子说五百尘点迹门说也。本门释迦久远佛也。弥陀亦以彼王子也。释迦教前虽说十劫。弥陀教后久远正觉也。是故过去无数诸佛依念阿弥陀佛三昧成觉不疑。般舟经云。佛言乃往久远不可计阿僧祇劫有佛。号曰私诃提。国名跋陀和。有转轮王。名曰斯笒。往至佛所。佛知王意即为说是念佛三昧四事助欢喜。乃至其王终后。还自生其家作太子也。名梵摩达。时有比丘。名曰珍宝。太子出家承事其师八千岁日夜无懈。唯得一度闻是念佛三昧得成佛果。○首楞严经曰。大势至法王子白佛言。我忆往昔恒沙劫有佛出世。名无量光。十二如来相继一劫。其最后佛名超日月光。彼佛教我念佛三昧。○此十二光佛者。大经所说四十八愿阿弥陀也。既言久远又说沙劫。何定劫数。问曰。般舟赞言十方众生未曾减弥陀佛国亦无增者。可谓佛界众生界不增不减义乎。本门十界者事事圆融故本来常住十界。而地狱天宫皆法身具德也。何有增减。迹门十界事理融即实相之上无穷利生。约理本来不增不减。于事谓之何无增减。何况弥陀利物甚众生往生剧。如般舟赞言未审。如疾雨十方来生。何不增。如恒沙三世往去。何不减。有不更恶趣愿。不可谓再来三有。若谓尽七种生死虽归于本觉。又有迷心始。可出流来生死。诚轮转无际如旋火轮如何。答云寔如所难。案縡实义何无增减哉。本迹虽殊不思议一。不可凡虑覃。但言本觉无始有终始觉有始无终。不可再有流来生死以明。至彼土众生往而不还者。取喻试言。有人自东行西。纵使孟贲追之。设虽目连至之。百千万劫间终以东不成远。西亦不近。南北亦然。所以者何。虚空无边故。若如所难以道理言。应东方随行而远。西极所步而近。然而实不见其两端者。虚空无边也。众生无量极乐无边。般舟赞意可以得之。问曰。天台云。寂光理通如镜如器。诸土别异如像如饭。业力所隔感见不同。○迦才云。众生起行既有千殊。往生见土亦有万别。○此万别净土众生因圆果满成正觉时。各于何土何悉弥陀为师乎。答曰。极乐华藏界也。华藏者八叶心莲也。上自诸佛下至含情莫不具此心莲。久远弥陀心莲开悟从成就华藏界以来。一切诸佛心莲开时。皆莫不归华藏。华藏是寂光也。感见不同净土虽如像如饭而千殊不名华藏。如镜如器而极乐即寂光故。诸佛所开心莲谆谆归此华藏。故言凡有心者皆当作佛。○皆归弥陀之谓也。
　　    颂曰
　　过现未来三世佛  仍成正觉念弥陀
　　今时教主大雄猛  是亦乘弘誓坐华
　　    第五。诸教出离门
　　问云。净土门意言不许诸教出离者未审。玄义云渐顿则各称所宜。随缘者则皆蒙解脱。又曰。或教福慧双除障。或教禅念坐思量。种种法门皆解脱。无过念佛往西方。宗祖所判已言皆蒙解脱。今何言不许出离乎。答云诸教者初自华严终至涅槃。皆此土入圣道也。于中有大小渐顿权实显密不同。皆是解脱道也。争可不许诸教随分益乎。但宗家言。然众生障重。取悟之者难明。○此道理诸宗皆所不争也。然者言未有一人得者。言唯有净土一门可通入路。于末世万行万善无行证。经论说相甚分明也。问云。于末法者机教不相应故。圣道难行应无行证。正像两时机根胜利。盍得解脱然者宗家言时机相感闻即悟。净土利益唯可限末法乎如何。答曰。诸宗者诸教也。诸教者诸经也。其诸经除小乘部。显密权实经教莫谓不劝赞净土。应知一代宗要也。凡圣道门一乘宗有三。
　　一者根本一乘(华严)二者摄末归本一乘(法华)三者秘密一乘(真言)而根本一乘华严者。普贤行愿为宗要。其普贤回向偈言。愿我临欲命终时。尽除一切诸障碍面见彼佛阿弥陀。即得往生安乐国。我既往生彼国已。现前成就此大愿。一切圆满尽无余。利益一切众生界。○今大经四十八愿中。言设我得佛。他方国土诸菩萨众来生我国。究竟必至一生补处。乃至超出常伦诸地之行。现前修习普贤之德。○亦复天台法华三昧发愿文云。愿临命终心不乱。正念往生安乐国。面奉弥陀值圣众。修行十地证常乐○普贤忏悔之方法会行愿品。然者归本一乘秘密两部五悔九方便皆十愿意。菩提心论曰。法尔应住普贤大菩提心○又天台引华严经立念佛五方便门。十信三贤十地修行不离念佛念法念僧。五门者称名往生念佛三昧门○观相灭罪念佛三昧门○摄境唯心念佛三昧门○无碍俱离念佛三昧门○缘起圆通念佛三昧门○开此五门定判一乘无上第一方便唯念佛一法矣。五方便门云。将入佛法方便多门。若以一言而具众门无过念佛。所以者何。一切贤圣皆从念佛而生。一切智慧皆从念佛而有(乃至)但以念智差别随义立名。众生迷名妄生异解。漂堕魔界遂轻念佛。仍谓己修别为胜业○又华严贤首清凉等以三生成佛为一乘次位。十信见闻一生于秽土凡身可发普贤十愿。初住已上解行证果二生于净土中可修满也。行愿品说相分明。然圣道门于教行证三位中。或于教解位可有入净土者。或于起行位可有回入。或于证果初可有转入。教行者住前也。证位者信满若初住也。此等皆回入之门也。今观经说于彼教行位初心回定散二善而可入净土。名之释迦要门教。于信前常没位。无善造恶凡夫。而显往生直道。名之弥陀弘愿教。废其定散立专念宗。一乘真宗极致也矣。或云。于念佛往生有三生果遂文。四十八愿中。第二十系念定生愿是也。此义非宗本意当流意领解弘愿初一念时。安心决定而即便往生。能所一体而彼此三业不相舍离。直蒙不舍光益。此则法藏菩萨昔正觉浮众生往生之镜中。善恶凡夫今往生显久远正觉之面目。父子相向还归本家时节也。此顿教外何立三生之义乎。但性相意有顺现顺次顺后业。自非供出定罗汉。坏生身佛体者。无顺现业。顺后业者。业道如秤重者先牵之道理。善恶更互相灭故前善被隔后恶次生感苦果。业报尽后前善遂不腐而三生得乐果。谓之顺后业。是果遂义也。今净土门者。顺次往生直道也。二十愿者系念我国。殖诸德本。至心回向不果遂者。不取正觉○诸行机皆回念佛而可遂往生欣慕愿也。然以值遇大乘不出三生之文。为宗门之规模。所言三生者指何生乎。六趣之中为何生处。顿教岂可然哉。不出三生文者所前言之净土修满之义也。以之为本意者。弃回入宗门可归净土直路。一代化前者。先就说所谓之。以耆阇崛山为今经说所者。一代皆化前所也。所以者何。天台以耆山而摄一代之时处有本迹二门。迹门耆山者今日始成正觉释尊四十余年。以耆山而为依止住。以王舍城为境界住。一代摄化处处莫谓不归此本山。本门耆山者。寿量品云。于阿僧祇劫常在灵鹫山及余诸住处(文)耆山是久远实成栖也。故法华论曰。报佛如来真实净土第一义谛之所摄故○妙乐言。第一义谛谓所证者。即是自受用土○是释常在灵鹫山也。久远已来一切化仪莫谓不归此净土。是以天台为无胜庄严。真言谓密严净土。今家摄极乐世界矣。最初顿说寂灭道场尚是果后方便故。以耆山而为今经说所可成一代化前之义也。其故本门释迦则阿弥陀也。既言慧光照无量寿命无数劫○以光明无量寿命无量名阿弥陀者。同体异名也。然释迦如来久远成道皆在众生一念心中者。观心妙也。迹门大教发者尔前诸教废。本门大教发者迹门大教废。观心大教发者本门大教废。故言观己心之高广扣无穷之圣应。是三重废立之上立他力门也。己心高广难显。无穷之圣应易感。圣应则弥陀超世愿力也。前所引之五方便门专在此乎。次就说时谓之者。问云。善见论云。阇王即位八个年佛入灭○法华者八个年说也。列同闻众说韦提希子阿阇世王。观经说有一太子名阿阇世。前后显然也。何以法华为观经化前。又方等陀罗尼经解深密经楞伽经双林涅槃教。是皆观经已后说也。如何。答。念佛三昧者是一代正宗故。其余诸教皆为化前。纵虽今经已后说。自力难行教门可成今经化前。诸教例甚多。法相立三时教。以初顿华严置第三时。天台立五时教法华已后所说深密楞迦等皆属尔前。以法华一实为终穷极说。是皆义类相从。至谓观经说时妙经已前之难者。大集经者佛成道十六年说也。而二十一卷说阇王放象提婆盘石等因缘。二十八卷说频婆娑罗等五百人大王听闻大集经。或机见不同。或佛方便说成如是异。又心地观经序分佛放胸臆毛孔光。光中显现佛三世因果相释尊一代相貌。以为缘起现八塔。八塔者。净饭王宫生处塔。菩提树下成佛塔。鹿野园中法轮塔。给孤独园名称塔。曲女城边宝阶塔。耆阇崛山般若塔。庵罗卫林维摩塔。沙罗林中圆寂塔。此八塔又现心地观经已后塔。以前后塔为心地观经序。立宗建立强不谓前后。二尊素怀在此经故。化前之时远通法身地之照机。能待之处匪啻王城耆山而已。故一时通收一代。二处广含八处。二众发起之意。亦通诸经之中。是以宗家广判一代。而言皆蒙解脱者。即化前序玄意也。故经曰。但以假名字引导于众生○凡建立一代化前义。不许诸教之得益。应有始终二意。约始者莫谓在世。莫谓灭后。信前常没位谁曾得悟。故言新发意菩萨机下软弱多愿生净土○三生成佛顿教次位亦于净土修满。故不许圣道出离。约终者如言前章。三世诸佛皆依弥陀成正觉故。此二义不论显密禅律皆回入门也。或自始回净土易往道。或至终入弥陀正觉门。显密如前。律宗虽依受者心品而有大小不同。多是人天业因。不回念佛不生净土。念佛镜云。准目连所问经。破初篇戒取长寿诸天。计人间九百一十五俱低六百万岁堕地狱。准戒文中有五篇七聚。依校量第一篇重校量第二篇一倍。第二篇重校量第三篇一倍。第三篇重校量第四篇一倍。第四篇重校量第五篇一倍。第五篇最轻。犯突吉罗九百万岁堕地狱中。一夜不忏者舍本利。准破戒罪无量无边。持戒方中无一。故知损多益少○然末世持戒僧如市中虎。故五会赞云。禅律如何。是正法念佛三昧是真宗○禅宗者如言有相无相门。唯自宗独虽光教外。他家凡以不容果头。或属别教。就中佛有六根说法。纵虽传佛心是又意尘说教也。何曰教外。但言此土耳根利故偏用声尘○若非声教者无此土益。涅槃经云。文殊当为四部广说大法。今以此法付属于汝。乃至迦叶阿难等来复当付属如是正法。尔时如来说是语已。为欲调伏诸众生故。现身有疾右胁而卧。如彼病人。又近涅槃告摩诃迦叶曰。我有正法眼藏涅槃妙心付属汝。并敕阿难副。贰传化莫令断绝。二所正法同是涅槃妙心也。先付属文殊。言当为四部广说大法。是可说教。何云佛祖不传乎。既是言涅槃妙心。应以涅槃为宗。然又经言。涅槃者不灭也。为阿阇世王无量劫不入涅槃。阇王者一切众生未见佛性未发菩提心凡夫。又是王舍城一切妇女也(乃至)为者阿难迦叶二众也。又阿阇世者为涅槃。此经文深意付属观经所说名号为涅槃妙心。同十三曰。此法若人修习能净众生。灭除一切忧愁苦恼逮得正法。所谓念佛三昧○阇王起逆净土由致。夫人幽闭念佛来序也。故言为王舍城一切妇女。言为一切众生无量劫不入涅槃者。是弥陀悲愿也。又经言。见佛性者我终不为久住于世○是释尊一代说化让所诠于弥陀。彰本门无量寿体。弥陀同体言安住大般涅槃。又经言不见佛性者禅也。为扬难显易故付属迦叶阿难。故经言为者即是阿难迦叶二众应知。迦叶付属正法者念佛三昧也。涅槃经全文可见而信。依暗彼涅槃妙心之宗源。不汲此净土真性之法水。故或堕偏空为魔眷属。或称无相成邪定聚。念佛镜释金刚经文云。若望法身无相为正。色相音声以为邪。此对十地已上菩萨。观经及阿弥陀经观一相好。及以闻名见报身如来。此对凡夫二乘诸小菩萨。若望报身观佛称名以将为正。无相为邪。说般若经时。世尊先向忉利诸天为母说法。当时世尊初从天来至阎浮提。须菩提忆念世尊。入定观佛遂在先来。于时有一天女。不知所以先见世尊。既见佛已女即问佛言。我最在先见佛不。世尊言。汝在后见。天女白言。我初来到无一人来见佛者。何故在后。世尊语言。须菩提在先入定除去人我。观见法身在天女前。故在先见女为起人我心。观我色身故在后见世尊。为对彼天女故说颂言。若以色见我(乃至)不能见如来○又云。无生观成生长寿天。经八万大劫还堕恶道○无生观万中无一得成就者。为不是时宜。假令得成生长寿天不出三界。如是故诸宗先贤皆归净土。具如下章。
　　    颂曰
　　诸教吾宗是化前  皆修净土以为专
　　同归常住涅槃城  一代春花色几鲜
　　涅槃经观经同救逆恶。故宗家曰。念佛即是涅槃门○又言。双树林下往生乐。难思往生乐。寔惟难思议也。有斯密义故言为阿阇世者密义。阇王得此密意白佛言。世尊我未见世间从伊兰子生栴檀树。我今始见伊兰子者我身是也。栴檀树者即是我心无根信也。无根者我始不知恭敬如来。不信法僧是为无根○此则机法二种信心也。无有出离之缘言无根。开发念佛三昧言生栴檀树。观佛三昧经劝净饭王言。念佛三昧能变一切诸恶成大慈悲。如彼栴檀改伊兰林。以念佛三昧喻栴檀树。如来实语阇王领解谁疑之乎。涅槃经二十云。尔时世尊为阿阇世王入月爱三昧放大光明。光照王身身疮即愈郁烝除灭○此三昧令初发心诸善根本渐渐增长。乃至具足大般涅槃○又是诸善中王为甘露味。甘露者涅槃门。涅槃门者念佛也。真言密宗十甘露明。是即十念心也。以阿弥陀号甘露王者。孔雀尝露毒木毒草皆变生甘露。象之弥陀名号能灭十恶五逆毒。彰孔雀座光弥陀形像。是为言甘露妙药偏弥陀愿力。无量寿佛德彰事相而造此像也。宝性论曰。未证究竟甘露如来法身。以未远离不可思议变易生死○净业记云。甘露是长生不死之药故○文释意者未离变易生死者。未服甘露不死药而不得无量寿命故也。爰知归命弥陀甘露王。七种生死顿远离可得常住涅槃。论未证究竟甘露如来法身者。离阿弥陀更无生死出离门也。又涅槃经二十三曰。一因一果同一甘露。一切当得常乐我净。是为一味○既言一因一果。诸教所诠念佛一门弥陀一佛也。大乘义章云实相一味甘露等流八万甚深法○同谓八万诸圣教皆是阿弥陀。故宗家云。广开甘露门○甘露门者即涅槃妙心也。闇禅不知此密义非念佛门。胡夫鲁哉。直指净土决疑集引大品经曰。佛为钝根人说诸法空寂。以其动生执见也。为利根人说诸佛相好。以其任运不染尘也。则须菩提小乘解空第一无名无相。及末得记。当来成佛号曰名相如来。茍非大乘常恐声香味髑得其便耳逃遁未暇。安敢盘游名相之园华欤。既达名相故获佛记也○诸法空寂虽于阿鞞跋致可说。为初心钝根。说空者为除执也。非实相无相。暂时方便也。何谓实说。利钝共可修者弥陀实相名号也。故金刚经庄严净土分。告须菩提以实相教庄严净土。其实相者名号也。注金刚经庄严净土分云。假如以七宝庄严佛土者非也。六尘不染当以定慧之实庄严。口念阿弥陀佛。诸佛净土出生念佛故也。同注六祖解云。过去心不可得前念妄心瞥然已过。追寻无有处所。是名佛(释迦佛)现在心不可得真心无相。凭何得见。若心清净内离二法。外离诸相无诸心。是名为佛(弥陀佛)未来心不可得本无可得。习气已尽更不复生。了此三心皆不可得。是为佛(弥勒佛)○以三世心配当三佛。弥陀真心自无始之始至无终之终常住现在心也。于其中出世利生诸佛如来如微尘数。约此诸佛作三世心皆不可得者。过去已谢。未来无可得。现在弥陀本来常住始不可得。过去诸佛出生弥陀真心。未来诸佛出生于弥陀真心。皆利众生教得弥陀真心。真心名号。此名号外无可得法。故言三世不可得也。宜哉谓弥陀现在真心。亘三世而此外无法明矣。御注金刚经庄严净土分云。临命终时。阿弥陀佛与诸圣众现在其前。手执金刚台。决定引入西方极乐世界。须菩提则达此事故得记别焉。手执金刚台者。释金刚经名也。发愿文云。尽此一报身同生极乐国故为净土依经也。达磨和尚曰。见性者所谓明心也○明心者必归西方。僧问赵州和尚云。受大王如是供养将什么报。答曰念佛○见性明心禅祖皆归念佛回入净土。然今世暗禅者非净土者。言直心正当者。经曰。以思惟心测度如来圆觉境界。设如取萤火烧须弥山○若谓非思惟者。直心不直正当不当。以心而舍心以血洗血也。高僧传习禅篇云。见性成佛者。顿悟自心本来清净元无烦恼。无漏智性本自具足。此心即佛。毕了无异。如此修证是最上乘禅也○顿悟谁人乎。修证更无期。只徒啭口言与心相违。冷暖自知盖自耻乎。推心置文。空睡勿寝语。纵如法励自力难行。于今不成。何况当世望多欲甚。此心即佛毕了相背。可辱可叹耳。
       颂曰
    净土无生念佛门  五乘齐入辟金关
　　双林花落鸟鸣去  一代春阑归路间
　　   又云
　　试问本源心地风  更无形色若虚空
　　我搜诸教得要路  方是真宗孰不通
器朴论卷上



器朴论卷中

　　    第六。大小权实门
　　问曰。或人云。念佛是小乘。此义理如何。答曰。此难破未曾闻。上古通论家等才虽有破净土宗者。更无谓小乘。京师大师于太唐西京寺对金刚法师宗论时。堂中诸尊皆放光明。依显现证。一人稽首诸师卷舌以降。和汉妄见适谤念佛者皆属外道。终失正路者也。是以文依执见之情。虽谬解典籍。而有教眼见文释者不言小乘。以无一字而有也。始而应知。小乘见思外不知烦恼。分段之外不知生死。三界外不立土。应身外不知佛。判教大纲胡越天地焉。慈云法师小乘部括尽贝书。曾无一字说有净土。何况劝生。声闻乘中不谈他佛。亦无一字说有弥陀。是则净土弥陀一历耳根即下大乘成佛之种子。问曰。或人云。以自调自度为小乘。而念佛行者欣自往生。不发化他菩提心故谓小乘根性。道理之难也。此义如何。答曰。有小乘菩萨。如释迦菩萨者送三祇百大劫能行六度。可有通局乎。又念佛者六字名号也。南无者即是归命。亦是发愿回向之义。回向有往相还相菩提心。菩提心事可悉下章。初心菩萨于秽土利益众生者。佛所不许也。智度论等文如上引。言在此发心救苦。为贪瞋境界返堕恶道。圣道诸宗不谓教禅。皆学无相执无可救众生。是又谓无慈悲故可小乘者。以无缘为大悲。其理岂可然乎。七地菩萨尚得大寂灭欲舍佛道。况信外轻毛必可沈空。还欲成教禅小乘义。非自招科哉。问云。或云。小乘者六识外不知有识。舍苦求乐厌秽欣净。如是分别六识情量也。念佛安心不出此位。盖小乘乎。圣道不尔。无念之上见真性。遥出六尘。此义如何。答云。第六识缘法境。法境法界。法界法性。法性法身也。虽立无量识不出此识。此识言不到本源者。不可有一念顿悟机。七识者所依识也。无自功能。八识者含藏识也。熏习为能。九识十识虽依宗立俱为本源。若离六识无念上得佛者。无直指人身义。久衍三细六粗浪。遥到九识十重源。何谓超顿乎。还亦自责。凡夫位者纵言无念。暂时息虑凝心也理也实也。无相观者不关六识。故上古贤哲皆舍圣道归净土心在斯之。净土法门于六识粗动心心所。直契名号实相之本源。缅离情识位。但弥陀如来转六识得妙观察智。故因缘令然机感交通。何况六方证诚乎。小乘争有斯事。纵虽大乘于权教不可有证诚。无其理故。胡以诸佛证诚顿实鲁谓小乘浅略戏论矣。大乘诽谤罪报具如经说。可恐勿忽。十往生经曰。佛告山海惠菩萨。于后阎浮提或有比丘比丘尼。见有读诵此经者。或相瞋恚。心怀诽谤。由是谤正法故。是人现身之中来致诸恶重病。身根不具聋盲喑哑水肿鬼魅坐卧不安。求生不得。求死不得。或乃致死堕于地狱。八万劫中受大苦恼。百千世未曾闻水食之名。永不闻三宝名字。是故无智无信人中莫说此经○法华言谤此经故获罪如是○与之说相相同者。实乘唯一也。问云。法华与今经证诚虽相同。彼者正来会场。分身诸佛如云集如星列。何有所疑。此者虽闻诸佛证诚。众会不见之。可疑佛语。是亦讵信乎。答曰。彼虽诸佛来集。皆是分身也。让功于多宝。可谓一佛证诚。是十方恒沙诸佛证诚。焉足比量。致来不来者。大智度论云。亦如佛说阿弥陀世界种种严净。阿难言唯愿欲见佛。时即令一切众会皆见无量寿佛世界严净。见佛舌相亦复如是。一会皆见○何云不来。疑尚破舌。诽过等逆。问曰。或云。生净土虽不疑。为成佛者方便也。此义如何。答曰。既立一代化前义。何以浅近难乎。尝船中用水如量潮味。首楞严经云。众生心忆佛念佛。现前当来必定见佛。去佛不远。不假方便自得心开。如染香人身有香气○喻意如来如火。八万教门如香木。薰发如名号一理。经论如罗裓。烧栴檀沉水等香木。有分分薰烟喻诸教益。香木皆尽火与薰残譬佛意废诸教显念佛。火灭已后脱裳渐渐无薰。着衣独裹栴檀。烧不烧而触身益芬郁。譬如来灭后诸教渐渐废无行证时。机法相应念佛。独留利益弥盛。莫谓见烟而有诸教得益。所诠薰发本愿名号也。染香人身者。念佛行者也。有香气者。行者即得弥陀法性如来体也。不假方便显顿实也。问曰。渐顿名难辨。何以此土入圣道为渐。他土得益门为顿。先背道理。五教章云。理性渐渐显云渐。离思想言说而显云顿○非智慧者无显理性。智慧者戒定之所成也。三学无分下根争入渐顿墎乎。亦违文释。依何宗家言顿教一乘海乎。答曰。于末世无三学机实如问端。繇兹今时此土入圣道如无行证。月藏经曰。我末法时中亿亿众生。起行修道未有一人得者○渐机尚无况顿悟乎。念佛往生虽他土得益。亦于现世有声即无生之大利。是名号不思议他力也道理文证共不关净土门。还成圣道难证之谓。反对而立道理文证者。净土易修故顿也。圣道难行故渐也。是二谛共许大道理智愚皆所知也。文证繁多不暇给载。且出易见。大智律师云。正逆之中一念得生。得知名号顿中顿也。○文理共会。又云。非凭他力截业惑以无期。不遇此门脱死生而无路。安乐集曰。大经复云。生我国者。横截五恶趣。○今此约对弥陀净刹。娑婆五道齐名恶趣。地狱饿鬼畜生纯恶所归。名为恶趣。娑婆人天杂业所向。亦名恶趣。若依此方修治断除。先断见惑离三涂因。灭三涂果后断修惑。离人天因绝人天果。此皆渐次断除不名横截。若得往生弥陀净国。娑婆五道一时顿舍。故名横。截五恶趣者。截其果也。恶趣自然闭者。闭其因也。此明所离。升道无穷极者。彰其所得。若能作意回愿向西。上尽一形。下至十念无不皆往。一到彼国即入正定聚。与此修道一万劫齐功也○凡顿教有二。一者化仪之顿。净影疏曰。大从小入目之为渐。大不由小谓之为顿。二者化法顿教。历劫迂回道名为渐教。谈速疾顿成之旨名曰顿教。就此文二。一对渐之顿。二开渐之顿。般舟赞曰。璎珞经中说渐教。万劫修功证不退。观经弥陀经等说。即是顿教菩萨藏者。对渐顿也。观念法门曰。悟入人天回生弥陀佛国者。开渐顿也。文点可读人天弥陀佛国回生悟入。回圣道诸渐行。愿生弥陀佛国。以佛力故悟入声即无生。是开渐顿也。观经义疏云。言放眉间光者。表从中道流出诸法。初散后聚亦表摄多归一。即此经圆顿究竟一佛乘法故。现此相异常时。戒度记云。两眉已空有二边光发两眉之间故表中道。诸法不出十界。依正无非中道。本来具足。全具出生故能遍照。此即从一出多也。初散后聚者点经还住佛顶之文。即收多归一也。佛说法华亦是眉间放白毫光与今经同。验是一佛乘法。或说他经及偏小法则无此相。故异常时○问曰。慈觉大师教王经疏云。或大乘经虽明现证。但理无事。或大乘经虽粗明真言印契等。支分不具未尽佛心也。此宗佛意尽本源○真言问答曰。余教顿悟者根熟待时○此二宗顿教与净土顿教如何。安乐集会别时意曰。言以一金钱得千金钱。非一日得。多日得者。佛说因果前后有隐显。念佛往生者依往生值遇一念易成。以多日得者不曰未来○是岂非根熟待时乎。答曰。黑谷曰。真言天台者虽名顿教。尚断烦恼故是名为渐教。今净土一门者不断烦恼。即证究竟涅槃妙果。故名顿之中顿教。两宗顿教虽法位高妙依机显顿。故于今者有名无实也。净土顿教者虽机根愚钝。法本超顿故无器朴差。至别时意释者。言诵持多宝佛名至菩提者。唯行成佛别时意也。言唯发愿于安养往彼得生者。唯愿往生别时意也。唯行唯愿故共不实义为别时意。安心决定上唱本愿名号。心行相应则契实顿舍置弃答。宿善根熟非宗家意。各据一义诸师多会。又不所遮。问曰。一乘者佛乘也。三车诱引出火宅。与非本所望大白牛车。谓之一佛乘。三界无安犹如火宅。人天皆火宅中也。不截三界系缚。争脂一佛乘车。念佛为见思未断凡夫。盍凭三乘教。故九品说相以大小诸行为往生因。随而彼国有三乘人。何言顿教一乘海哉。答曰。经三乘位归一佛乘化仪四教也。化法四教不定当机。以本圆人为一实顿机。故言菩萨处处得入二乘唯在法华。何必经三乘方便而归一乘真实乎。今净土一乘者。以五乘齐入为名。宗镜录曰。众生皆乘故云一乘。○岂非此义乎。然此一乘与法华一乘全无有异。若别非一乘。言十方佛土中唯有一乘法故。但涅槃经云。一乘者名为佛性○名诠自性故名号为一乘。然者今此一乘者。以一代圣教为能诠。五乘齐入以为所诠。法华乃至初后佛慧无有众生皆乘义。故为一乘能诠。弥陀佛性一乘者。善恶凡夫皆运载。故所诠一乘也。九品俱回皆得往余行无生。二乘种不生净土者声闻有名。故智度论曰。一乘清净无量寿世界○净土决疑集曰。佛法有二。一者小乘不了义法。二者大乘了义法。大乘中复有了不了义。今谈净土。唯是大乘了义中了义之法也。且小乘经部括尽贝书。曾无一字赞劝往生他方净土○一章大纲在此文。阿弥陀经义疏曰。一乘极唱终归咸指于乐邦。万行之圆修最胜独推于果号。戒度记曰。一乘者乘以运载为义。究竟不二名一。即佛乘也。法华曰唯一佛乘无二无三。了义之谈故曰极唱。更无他趣故曰终归。群经遍赞故曰咸指○了义之中了义者。莫明于焉。顿教之中顿教者。莫速于焉。
　　    颂曰
　　贪痴爱水一心出  顺逆想风六识生
　　呼佛应声全体现  本来面目镜中明
　　苟以念佛镜之中本来面目分明也。此是十劫正觉时生佛一如。而正觉与往生决定。我等未取念佛明镜。本来面目遮分明处。知识提撕证得往生。谓之顿教。楞伽经云。顿者如镜中像。顿现非渐。此之谓也耳。
　　    第七。二种三昧门
　　问云。观佛念佛差异云何为同为异乎。答云。止心于一境照所缘之法。是言观念则同也。今经意者。观佛念佛同而别也。文云。观者照也。以净信心手持智慧之辉。照弥陀正依等事。言正依者十三观中所说别愿酬因之依正也。照彼观慧者领解弘愿之智也。然经中说此能观有定散差别。论所观不过十三观中所说依正。然于能观约定散二机开成十六。所以观有定散者。照摄取不舍依正之智。约机有闻思修之别。定机者能闻能信之上有息虑凝心。堪能故三慧具有之。十三观中定机。闻说生信者。即闻慧观。若至粗见位即思慧观。若得正受。了了见者即修慧之观。三辈散机者。闻十三观说。虽能发慧生信。而无思修之能。但有闻慧立想观名。上辈观曰。若有众生愿生彼国者。发三种心即便往生○发慧名观。起信名三心。故三心亦通十三。第四卷曰。又此三心亦通摄定善之义者是也。信慧二心且虽似别。总是领解依正二报弘愿所成。所以论体无别○故闻慧观通于十六。今家直言以信心手照彼正依。不云思修者。以闻慧为今观体。同者。虽定散机异。同领解弘愿归称名念佛之一行故也。别者。俱舍云。离通力依他。下无升见上○通力者义同净心功成。依他者佛力观成义也。于灭后今者。通力依他共以绝故观想无成就。然间观佛三昧者非佛本意。念声是一之念佛三昧者。不谓心散乱。不论身粗动。任口唱名即便往生。不经通教被摄如言本圆人。为是两三昧别。问曰。金刚经曰。若以色见我以音声求我。是人行邪道。不能见如来○观身土者以色而见也。称名号者以声而求也。既云邪道。争谓正定聚乎。答曰。在文可得。既言不能见如来。若有所见如来者。可有能见众生。何以色声不觅之乎。若无能所者。何言见不见哉。然色见我者。谓以有而求也。以音声者。谓以空而求也。止观曰。闻声即是空谛也。全不关声即无生之净土门之义也。但如者真如之理性。凝然无去来故言如来。十界是十如也。众生亦本来也。生佛混然。名之如来。大论释如来曰。如法相解。如法相说。如诸佛来○如法相解者。法身也理也。舍身何求。如法相说者报身也智也。以色声可得。诸佛安稳道来者应身也悲也。依因缘可值遇。经论共约三谛解之者。何有迷谬。性因佛性者在缠理具之真如也不可求。了缘佛性者出缠显得之如来也可修得。不识相即圆融之中道。无伺三因佛性之具显。故猥加推量谓无道可证徒堕邪见。执无集可断者损自损他。可恐可悲。无上依经云。佛告阿难。一切众生若起我见如须弥山我不惧。若起空见如芥子我不许。必背我化多堕恶道。○大智度论曰。若见般若是则为被缚。若不见般若是亦为被缚。若人见般若是为解脱。若不见般若是亦为解脱。龙树菩萨释曰。是中不离四句者为缚。离四句者为解脱。○今体菩提但能如此修。即是不行而行。不行而行者。不违二谛大道理也。不见者但空也。见者偏有也。共被缚。若得中道者见不见共为解脱。维摩经曰。虽行无作而现受身是菩萨行。虽行无起而起一切善行是菩萨行。○昙鸾云。菩萨观众生毕竟无所有。虽度无量众生。而实无一众生得灭度者。示度众生如似游戏。言本愿力者。亦大菩萨于法身中常住三昧。而现种种身种种神通种种说法。皆以本愿力起。譬如阿修罗琴虽无鼓者。而音曲自然。○文意。菩萨皆虽发四弘愿。自力难成。故生净土。以佛力契无相之理。得中道悟。虽观众生毕竟无所有。依四弘本誓力。于法身常住三昧中。现神通利众生。如不鼓自鸣也。昙鸾云。实相者无相。故真智无知也。法性寂灭故法身无相也。无相故能无不相。是故相好庄严即真实智慧也○此中道无相之观非是凡夫心力所及。智度论云。阿难佛言。此无相波罗蜜在何处说。佛言。如此法门在阿毗跋致中说。何以故有新发意菩萨。闻此无相波罗蜜门。所有清净善根悉当灭没也○在世之昔犹为不致阿鞞跋致之菩萨者。不说无相波罗蜜。依可堕空见之故也。况于末代恶世为五欲贪求之辈六尘爱着之人。争说无相之法门乎。能所共难测。有清净善根。否。纵虽有其分。起无相之见者善根皆可灭没也。非实相之无相故。直心正当宗源观心绝待之妙解。修性本有深密。何宗不归实相乎。若言不实相者皆可邪道。外道者似佛道。故动谬解而归九十五种外道。宗家曰。口说事空心行怨。是非人我如山岳。如此之人不可近。近即轮回长劫苦○若可归实相者。致阿鞞跋致后可行无相。不然者还可灭没善根。今时之人谁致不退之位哉。天台云。末世无证如市中无虎○然观佛三昧者非无相。观诸佛相好时则佛身入众生心想中。所以然者。心能成法界。法界能为佛身故也。注论曰。问云。观经云。诸佛如来是法界身。入一切众生心想中。是故汝等心想佛时。是心即是三十二相八十随形好。是心作佛。是心是佛。诸佛正遍知海从心想生○是义云何。答曰。身名集成。界名事别。如眼界缘根色空明作意五因缘生名为眼界。是眼但自行己缘不行他缘。以事别故。耳鼻等界亦如是。言诸佛如来是法界身者。法界是众生心法也。以心能生世间出世间一切诸法故名心为法界。法界能生诸如来相好身。亦如色等之能生眼识。是故佛身名法界身。是身不行他缘。是故入一切众生心想中。心想佛时。是心即是三十二相八十随形好者。当众生心想佛时。佛身相好显现众生心中也。譬如水清则色像现。水之与像不一不异。故言佛相好身即是心相也。是心作佛者。言心能作佛也。是心是佛者。心外无佛也。譬如火从木出。火不离木也。以不离木故则能烧木。木为火烧木即为火也。诸佛正遍知海从心想生者。正遍知者真正如法界而知也。法界无相故诸佛无知也。以无知故无不知也。无知而知者是正遍知也。是知深广不可测量。故譬海也。观佛身相好国土依正者。虽有相至正受镜像不二时即契当无相者。心与法界佛与众生全同故也。是言实相焉。念佛三昧者。非有相非无相。非色非心。名号则实相全体也。所以者何。弥陀因中行有相。则无诸佛而不供养。行无相则无般若而不修行。此德无量无边。积聚而成名号。故让功于无量无边众生。莫甘露不充足。甘露者名号也。触口得实相耳。可悉下章矣。康永元年三月五日予于备州尾道道场昼寝。梦中书法门而授人。其词云。往生者念佛即是也。全非能领解智。只偏所领解德也。能归智是观佛三昧也。所归法是念佛三昧也。能归所归一体而称念南无阿弥陀佛。即是愿行具足名号体。观佛念佛同所成往生也(云云)始知离机领解独法有领解。寔惟以能领解智能念念佛观佛念佛。释迦教诸经通赞念佛也。于所领解法所念念佛念佛念佛。弥陀教三经别愿念佛也。是则他力极致也。然入归佛心即诸经今经念佛一同。而所成观佛念佛往生唯在称名声中。还也称名声中绝机法亡迷悟。是难思法性也。苟以可谓离三业往生耳。端的者乎急用焉。
　　    颂曰
　　坐卧称名期命终  一生不退入莲宫
　　慈光常照摄心处  身在琉璃明镜中
　　    第八。成佛往生门
　　问云。净土门意。往生与成佛本意如何。若言以成佛为本意者。经释多劝往生不言成佛。若以往生为本意者。方便门也。佛之本意在大乘顿教。故虽初说华严。二乘之辈如聋如哑而无益。因兹赴鹿野苑转小乘四谛法轮。经四味调熟。送三教洮汰说法华一实。开方便门示真实相是也。本意虽在成佛下根难证。故暂劝净土者权方便门也。如何。答云。往生成佛共为本意。回圣道迂回难行定散两门诸善。归本愿他力名号。生净土不退国遂使证佛果释尊出世本意也。十方众生不谓善恶不论凡圣。等与万行圆备名号。直令得究竟涅槃法性生身弥陀正觉本怀也。故依此名号实相之力。感彼不思议变易异熟。华严中法性生身变易生身者。初以从真起用为名。谓初地上分见真如法性之理。是故或名法身菩萨。从此真性所现微妙清净色身。及以示现变化身等故名法性生身。如大论中法性生身佛是也。次就所受微妙生死报身为名。唯识论云。一分段生死。谓诸有漏善不善业。由烦恼障缘助势力所感三界粗异熟果身命长短。随因缘力有定齐限。故名分段。二不思议变易生死。谓无漏有分别业。由所知障缘助势力所感殊胜细异熟果。由悲愿力改转身命。无定齐限故名变易。今家云。净土依身名法性身及变易身。涅槃经曰。七种生死者。一分段(三界之果报也)二流来(迷真初也)三返出(背妄始也)四方便(入灭之二乘)五因缘(初地已上也)六有后(第十地之菩萨也)七无后生死金刚心等觉之位也。等觉一转入于妙觉之时。皆离七种生死也(取意)彼土众生七种生死顿超升致补处位。皆悉得如来同体之实相。大经云。其诸声闻菩萨人天(乃至)皆受自然虚无之身无极之体○涅槃经云。真解脱者。即是虚无。虚无之身者即是如来○净土论云。即得阿耨多罗三藐三菩提○注论意是往生也○成佛即往生见之。又注论云。弥陀佛体等同故。等无讥嫌之名。○又曰觉性事理为净土生○然者二尊二教本意同在成佛。当宗所谈。成佛往生名别义同。但经释多言往生不言成佛。释迦教意也。问云。言无生是境无所执生○闻彼净土快乐境界成欣慕心。是既背无生。何言声即无生第一义谛乎。心与行相违如何。答云。心藏本味苦。舌欲甘味。甘草本味苦故利藏而甘口。名号亦如是。于无漏无生净土生欣乐之心。如舌与藏味异。名号易唱声即无生。如利藏甘口。二谛和合事理融即。岂非佛智不思议力乎。然者往生即无生。无生即涅槃也。故言双树林下往生乐。法照云。念即无念佛不二门也。声即无生第一义谛也。问云。往生与无生同异如何。答云。观经上上品即悟无生。中品经一劫得无生。是二教别也。同一念佛无别道故弥陀教之意。往生即无生而不可有迟速。问云。无生与成佛同差如何。答云。如仁王经者有五忍。地前三十心名伏忍。折伏烦恼。故三贤不同而三品。谓下中上。初二三地名信忍。得不坏信相同世间。故修施等时因信起故。亦分三品。四五六地名顺忍。顺彼二乘出世间道顺菩提分等。亦分三分。七八九地名无生忍。长时任运观无相理。故旧云不起。新云无生。亦分三品。十地及佛位名寂灭忍。但分二品。都计乃是十四忍也。依此意者。七地已上名无生忍。十地已上云寂灭忍。但言唯佛一人究竟无生。无生之名广通诸地乎。圣道无生经地位而可升进故有十四忍。净上无生者或云即悟无生。亦云坐时即得无生忍。此是顿悟顿入法而佛果无生也。祖师云。往者最极理。生者不思议智。理智冥合故名往生。○理智冥合则报身位也。故宗家云。永证无为法性身○又云。至彼还同法性身。○是故当宗意。往生则无生。无生即成佛也。问云。以何言净土无生即佛果无生。如言永证无为法性身至彼还同法性身者法性生身也。初住已上皆法性生身菩萨也。往生成佛全同者自觉觉他觉行穷满应以庄严佛土。何故净土有菩萨人天乎。答云。三周声闻于法譬因缘三说段悟一实。证究竟虽预记别。却后多劫供养诸佛庄严佛土者。内证先明外用待时故也。彼土人天例同应知。大论云。或云无生。或云法性。龙舒净土文曰。能发一念念生其国。反志一念即此一念还生清净。共佛无异。
　　    颂曰
　　一念绝迷悟  无前无后去
　　不劳行步功  足下蹈他土
　　    又云
　　果极菩提道  位乘不退台
　　便行超十地  此是活如来
　　宗家云。净土无生亦无别究竟解脱金刚身。○又云。念佛即是涅槃门。○念佛行者可有大悟无生之义耳。在世韦提已得无生。何未来凡夫亦可不得证乎。在世未来一同之义应知。青龙禅师云。断安养别意之盘桓。驻同一刹土之思念。若夫往生极乐之望可成者。临终之顿证何疑之。最后顿证若可难者。往生极乐之愿岂以易哉。但安养具缚之所生也。顿证究竟菩提也。又可成往生之业者。何不成顿证哉。或现身登大觉位。或临终归本觉。名号一实者取证如返掌矣。
　　    颂曰
　　一念弥陀即往生  往生净土是无生
　　无生究竟金刚位  偏本愿他力所成
　　宗赜禅师云。终日念佛而不乖无念。炽然往生而不乘无生。天真尔也。
　　    第九。发菩提心门
　　问云。大经言。欲往生净土。要须发菩提心。又云。愿生彼国者发三种心。共以言当发。为同为异乎。答云。亦同亦别。大毗卢遮那成佛经曰。诸法无相为虚空相。作是观已名胜义菩提心。是别也。安乐集曰。菩提者乃是无上佛道之名也。若欲发心作佛者。此心广大遍周法界。此心究竟若虚空。此长远尽未来际。此心普备离二乘障。若能一发此心。倾无始生死有沦。所有功德回向菩提。皆能远诣佛果无有失灭。譬如寄华五净风日不萎。附水灵河世旱无竭。第二出菩提名体者。然菩提有三种。一者法身菩提。二者报身菩提。三者化身菩提也。言法身菩提者。所谓真如实相第一义空自性清净体。无秽染理出天真。不假修成名为法身。佛道体本名曰菩提。言报身菩提者。备万行修能感报佛之果。以果酬因名曰报身。圆通无碍名曰菩提。言化身菩提者。谓从报起用能趣万机名为化身。益物圆通名曰菩提(乃至)一者依智慧门不求自乐。远离我心贪着自身。故知进守退曰智。知空无我曰慧。依智故不求自乐。依慧故远离我心贪着自身。二者依慈悲门拔一切众生苦。远离无安众生心。故拔苦曰慈。与乐曰悲。故拔一切众生苦。依悲故远离无安众生心。三者依方便门怜愍一切众生心。远离供养恭敬自身心。故正直曰方。外己曰便。依正直故生怜愍一切众生心。依外己故远离供养恭敬自身心(已上)五门者。一者近门。二者大会众门。三者宅门。四者屋门。五者园林游戏地门。此五种示现入出次第相。入相中初至净土是近相。谓入大乘正定聚。近阿耨多罗三藐三菩提。入净土已便入如来大会众数入众数已当至修行安心之宅。入宅已当至修行所居寓。修行成就已当至教化地。教化地即是菩萨自娱乐地。是故出门称园林游戏地门(乃至)阿名无。耨多罗名上。三藐名正。三名遍。菩提名道。统而译之名为无上正遍道。无上者。言此道穷理尽性更无过者。何以言之。以正故。正者圣智也。如法相而知故称为正智。法性无相故。圣智无智也。遍有二种。一者圣心遍知一切法。二者法身遍满法界。若身若心无不遍也。道者无碍道也。经言。十方无碍人一道出生死。一道者一无碍道也。无碍者谓知生死即涅槃。如是等入不二法门无碍相也(已上)注意。初举菩提心大义。次述菩提心规矩。次显菩萨皆生净土而可成菩提心之旨。次训菩提心名。若约五门义者。菩提心与三心相似。余义不尔。故言亦同亦别。安乐集云。欲发菩提心。依经终须修十种行。谓信进念戒定慧舍护法发愿回向进诣菩提。然修道之身相续不绝。迳一万劫始证不退位。故名难行道。又但以一劫之中受身生死尚不可数知。况一万劫中徒受痛烧。愿生净土者。随寿长短一形即至位阶不退。与此修道一万劫齐功。俱舍论中明难易二道。于三大阿僧祇劫具福智资粮。有百万难行之道始充一位。若由别有方便有解脱者名易行道也(乃至)菩提是毕竟常乐处。若不令一切众生得毕竟常乐者。则违菩提门。此毕竟常乐依何而得。要依大义门。大义门者。谓彼安乐佛国是也。注论同以依大义门。释成菩提心。若不发菩提心非菩萨。故言菩提萨埵。非净土者不可成菩提。故言大义门。以知言要须发菩提心者。当发三种心之义也。是则所上言三心体内菩提心也。问云。玄义言。各发无上心。○又言共发金刚志。无上心者菩提心也。如先言。阿耨多罗三藐三菩提翻无上正遍道。无上心菩提心不二也。生死甚难厌佛法复难欣。○于此二句收四弘菩提。道俗时众先发菩提心。后可发三心见之。故重言共发金刚志。决偈颂言同发菩提心往生安乐国。是则结成二心别而可发之义。何况本愿之中十八愿有三心。十九愿有菩提心。何言三心体内菩提心乎。答云。先劝大众中有当机有结缘。道俗时众等者。道俗者结缘也。时众者当机也。广劝道俗故言各发。时众等者。等指未来故言共发。无上心金刚志同虽三心。可有浅深。菩提心者翻道心。故可有无上心亦通菩提心义。大乘通途本意故菩提名又不可遮也。同发菩提心者是亦三心也。言往生安乐国故依三心生净土。于彼国中五门成就终可证阿耨菩提。同发菩提心者。果中说因。往生安乐国。因中说果也。因果并彰故言愿以此功德。功因德果。因圆果满名号体。平等施一切弥陀愿。归此愿体时。佛所证菩提与行者回向三心。不二一体。言同发菩提心。以之言者名号之外无三心。三心之外无菩提心。是为净土菩提心。永异圣道家菩提心修十种难行经一万劫。一义云道俗时众等者。道俗共念佛当机也。故谓时众等者指未来众生。信难厌信难欣。此二种信心谓之无上心。此心具至诚回向二心。所谓匪啻信造恶不善身而已。信凡夫所作善者皆杂毒。曾不用自力募功于弥陀三业。称离三业名号。此时三心相即契弥陀无作三身。所归体者三藐三菩提也。能归信者名号具德三心也。能所一体而心行不离谓之菩提心。既信凡夫所作自力行者善恶共以杂毒故。为异学异见不被破坏。谓之共发金刚志。然者三心则菩提心也。菩提心则名号也。此是当流正义也。本愿之中菩提心又是三心也。发菩提心修诸功德者。万行万善回本愿名号预来迎。故心行并举。如彼言通达菩提心肉身即证大觉位者。虽法位超顿。于事理修行无上根通达机。净土门意名号则菩提。故彼此三业不相舍离。能归所归一体名菩提心。然者名号念念中通达菩提心。证得无生忍不思议法门。不谓利钝一形则往足为实顿耳。
　　    颂曰
　　菩提道淡薄难行  浊恶凡夫迷死生
　　何日超过烦恼海  何时回入涅槃城
　　    第十。有相无相门
　　问云。上章谓念佛非有相非无相。未审。既有生佛净秽别起取舍厌欣心。指方立相何非有相乎。答云。前谓非有相非无相者名号一法也。若偏无相者非实相。若偏有相亦非实相。既言名号实相法也。何有偏执。如彼言诸佛如来是法界身是心是佛是心作佛。虽闻思慧观有相。至修慧观得正受毕心眼了了。生佛一如契无相理。若不尔者。争得观见。无隔历故言法界身。念佛亦如是。能闻能信位安心决定得口称三昧者。名号实相故念念之中契无相理。父母所生肉身乍变法性生身得无量寿。谓之即便往生者。即得无生谓也。口称三昧者。三昧定名。安心决定无退动故谓之定。此安心上称名相续言口称三昧。依此定力自然流入无生忍位。生死分段异熟已尽如蝉蟺。而得于变易微妙异熟自己本分显位言来迎言往生。天台真言等或言父母所生身即证大觉位。或言须臾闻之即得究竟。共生身得忍菩萨上事也。而蟺之位言体达。此体达事。他宗自力难行之故有名无实也。净土他力易行故万修皆脱。念佛镜云。维摩经云。譬如虚空造立宫室终不能成。地上造作随意无碍。无生看心亦复如是。何以故。无生即是无相。无相即是虚空。所以难成念佛之法事理双修。犹如地上造立宫室。所以易成。又云。法华经曰。大通智胜佛十劫坐道场佛法不现前不得成佛道。○不现前者即是无生。既是十劫不得成佛。故知成佛迟。事理双修者。理是真如。事是万法。天台云。真如是万法由随缘故。万法是真如由不变故。○生佛净秽历然万法也事也。是皆有真如性法性也理也。随缘不变二真如具六字中故实相名号也。唱口于此名号。天真体达二真如之中。直指净土决疑集曰。回神亿刹实生自己心中乎。孕质九莲岂匪刹那际中乎。苟或事理被隔净秽相妨。安令五逆凡夫十念便登宝土。二乘贤辈回心即达于金池也哉。信此圆谈则事无不达。昧斯至理则触类皆迷。故华严云。心如工画师。造种种五阴。一切世间中无不从心造。如心佛亦尔。如佛众生然。心佛及众生是三无差别。○大日经开题曰。归表随顺命显不断。心佛众生本性和同如空与光。命名无量寿佛。归则能依人。无量寿者法身常恒不坏之德是也。身遍虚空法界。心亘性相理事。故名归命。秘藏记云。是华藏世界者最上妙乐在其中故曰极乐。当知极乐与华藏虽名异而非异处。○然则名假西方实遍法界。发愿欲生此心彼刹九品华台则开性德之心莲。无量庄严则显恒沙之已有。虽云法土。易往过化。十疑论云。弥陀之岸本无彼此。释迦之船实非往来。譬如一灯分照八镜。镜有东西光影无二。弥陀说法遍光影中。而释迦方便独指西镜。故已到彼岸者。乃可以忘彼此。宝珠集云。如镜含万像而无有去来。似月印千江。而本非升降。问云。佛心宗者不曰断不断。谈直心正当。俱胝之一指。德山之一棒。临济之一喝是也。大法禅头经说十品云。见性成佛道第一初道品。解第一义空第二生知品。明心唯一法第三执名品。真妄二分别第四转入品。真如分二道第五入道品。法身遍诸法第六广智品。法界遍佛道第七无障品。万法无一物第八离性品。寂灭无性理第九修禅品。见师决定悟第十超性品也。佛法大明录云。一明心。二净行。三破迷。四入理。五工夫。六入机。七见师。八大悟。九的意。十大用。十一真空。十二度人。十三入寂。十四化身也。初道品位见性成佛。见师决定悟第十超性品也。诸教所谈十品中尽。诸佛内证十四位极。而直此人身现入寂化身度人大用等不思议。苟可超顿。何假净土乎。答曰。禅家元来不假教文。不谈次位。直超诸教断道可得本来面目。然如斯有班品者。以教中断道与判禅家渐顿也。夺谓之从初道品至超性品。自明心及化身。其名虽殊不出别教五十二位。初道品见性成佛道者。初闻佛道也。可非眼见。闻见一同义也。终可见故。见闻之主依主释也。可读性者成佛道闻之。若不然者违唯佛眼见心文乎。性者正因佛性是也。众生理具。成佛道者了缘佛性。闻得此理明心净行破迷入理之后第五重可工夫。第六入机诸地历劫修行是也。言见师者等觉一转入于妙觉之位。奉逢弥陀觉王成正觉也。十品十四开合异也。无字宝箧经云。善男子复有一法。是佛所觉。所谓诸法不去不来。无因无缘无生无灭无思无不思无增无减。佛告罗睺罗云。汝今受持此正法不。九亿菩萨白佛。能以此法当为众生流通不绝。佛言善男等为两肩荷担菩提。命终时现见阿弥陀佛得往生。○正法者念佛也。涅槃经云。逮得正法所谓念佛三昧。○往生者无生。无生是念佛。声即无生第一义之故也。经文甚明。在世菩萨犹以如斯。况乎末世暗禅口说争自见性。净名经念佛疏云。世有邪见学禅之人。但信有心佛。不信诸佛威神所加。今世如此邪见者多皆是外道。虽谓不立文字而忝诽实教之谈。谬忘佛祖不传。奸尝故人之唾。学而能言似鹦鹉。言而被缚如猩猩。南山云。吾我自高截他人千尺之长为半分。扬自己一句之沙为万斛。此人气分与魔交接命终之日。傥不沦三恶道则生魔宫。○念佛镜云。问曰。准无生观唯遣看心。其心为赤为白为青为黄。观者为当成不成。答曰。无生看心非青非白。非赤非黄。亦不言成不成。心不相貌。复无成就虚费功夫。徒劳何益。难云。看心之时即得成佛者。看衣即得暖。看食应得饱。得道者看衣不着不废寒。看心之时亦不得果。准像法决疑经。坐禅不是末法时。所以大行和上在日数个禅师门徒从和上教授回心念佛。目连所问经云。我说无量寿佛国易往易修。而人不信佛经故。不能修行往生。返事九十五种邪道。我说是人名无眼人。名无耳人。○佛言。为钝根者说诸法空无相。动可生爱欲故。为利根者说诸佛相好。无染着故。须菩提解空第一也。故授名相如来记别。人皆所谓初心之位观无相者是利根人。不然佛意为钝根人除爱着故。实相无相为阿鞞跋致菩萨说之谓。
　　    颂曰
　　有山有水目前境  无色无相心里空
　　华落鸟鸣归路日  烟消霞尽本家风
器朴论卷中



器朴论卷下

　　    第十一。诸经通赞门
　　问曰。观无量寿经。无量寿经。大阿弥陀经。小阿弥陀经。称赞净土经。观佛三昧经等。所依经者且置不论。其余几许经教赞劝念佛乎。答曰。诸经通赞。若悉举之如一切经藏。暂世流布易得。文着才出三五。所谓华严经。法华经。大集经。大品经。摩耶经。般舟经。金刚经。楞伽经。首楞严经。行愿经。悲华经。思益经。像法决疑经。目连所问经。妙塔胜经。宝积经。弥陀正依经。清净觉经。随愿往生经。十往生经。念佛三昧经。文殊般若经。菩萨处胎经。鼓音声陀罗尼经。法鼓经。尊胜陀罗尼经。宝箧印陀罗尼经。阿弥陀思惟经。陀罗尼集经。随求陀罗尼经。光明真言经。请观音经。须弥四域经。药师如来本愿经。转女成佛经。大乘同性经。大悲经善王皇帝尊经。善信摩亲经。守护国界主经。千手陀罗尼经。如意轮经。大集贤护经。业报差别经。大乘宝月童子问法经。维摩经。大般若经。占察经。地藏本愿经。心地观经。诸佛境界经。华首经。海龙王经。大树紧陀罗惟无三昧经。月灯三昧经。遍至曼陀罗经。大般涅槃经。十住毗婆娑论。起信论。宝性论。摄大乘论。大智度论。净土论。如斯经论不遑罗缕。安乐集又略举经论之名。慧心正修观记曰。当知阿弥陀三字具备二千三百九十五卷大乘经。六百八十卷小乘经。五千五卷大乘律。四百四十卷小乘律。五百十五卷大乘论。六百九十五卷小乘论。五百九十三卷贤圣集法门。亦具金刚界一千四百五尊。胎藏界五百三尊。苏悉地七十三尊故。唱阿弥陀三字即唱一万三百二十四卷一切之圣教。念阿字时即灭四十二品无明同体见思烦恼成报身佛。念弥字时即灭无明四十二种尘沙烦恼三等恶业成应身佛。念陀字时即灭四十位根本无明烦恼二死苦果成法身佛。阿弥陀经执持名号以为大善根其意在斯。长舌证诚谁不生信哉。念佛镜云。如来虽说八万四千法门。唯有念佛一门成佛果菩提。可知念佛往生门。实非余门之所及也。○无量寿修观行供养仪轨云。尔时金刚手菩萨在毗卢遮那大集会中。白佛言。我为当来杂染世界恶趣众生。说无量寿陀罗尼。修三密门。证念佛三昧。得生净土入菩萨位。问云。除小乘部其余大乘一切之诸经。可谓悉赞弥陀如何。答云。尔也。大日经开题云。一切经首如是二字上皆有●●两字。译家略而不置。今准梵本合有此字。归表随顺命显不断。心佛众生本性和同如空与光。命名无量寿佛。归则能依人。无量寿者法身常恒不坏之德是也。身遍虚空法界。心亘性相理事故名归命。○一代诸经其首皆有归命二字。是则一切经教宗阿弥陀。言归命者归无量寿文意显著。若显若密不可有谓不说念佛。故慧心云。三世十方诸佛三身。普门尘数无量法门。佛种法界圆融万德无尘法界。备在弥陀一身。○然者观经说下辈观言。命欲终时遇善知识。为赞大乘十二部经首题名字。以闻如是诸经名故除却千劫极重恶业。智者复教合掌叉手称南无阿弥陀佛。称佛名故除五十亿劫生死之罪。尔时彼佛即遣化佛化观世音化大势至至行者前。赞言。善男子汝称佛名故诸罪消灭。我来迎汝。作是语已。行者即见化佛○前闻诸经名故灭千劫罪。后称名号故除五十亿劫之罪遂往生。化佛菩萨何不赞闻经功。唯言称佛名故乎。应知诸经灭罪于中皆说念佛法门。故让功于本别不谓闻经。合赞称佛名故我来迎汝。闻经同称名者有财释也。以思之者诸经诸论之所诠唯在念佛往生。是以妙乐云。诸教所赞多在弥陀。故以西方而为一准○天台智顗大师灵应传赞阿弥陀经偈曰。八万法藏妙肝心。一代圣教之结经。出离生死最要法弥陀来迎得往生○十住毗婆娑论云。十方现在佛以种种因缘叹彼佛功德。问云。念佛诸法王。于事相而有现证乎如何。答云。现瑞非一。念佛镜云。善导阇梨在西京寺内。与金刚法师校量念佛胜劣。升高座遂发愿言。准诸经中世尊说念佛一法得生净土一日七日一念十念阿弥陀佛定生净土。此是真实不诳众生者。即遣此堂中二像总皆放光。若此念佛法虚不生净土诳惑众生。即遣善导于此高座上即堕大地狱。长时受苦永不出期。遂将如意杖指一堂中像。又皆放光○若此念佛不实相。争于事相耀灵台乎。天子诸侯缨着地礼。显密高德沓捧手敬。同唱名号行道称赞。自尔以降诸宗皆悉舍本业而归伏。世举称京师大师。韦提亲拜三尊得无生。顿悟独在龙女谓之乎。法照禅师巡礼五台山记曰。法照遂入此寺。于讲堂之内见大圣文殊与普贤菩萨处师子座。文殊在西方。普贤在东方。其菩萨与师子座可高一百尺以来。文殊左右有一万二千菩萨。普贤左右有无数菩萨前后围绕。时二大圣为诸菩萨论说妙法。于大圣前师子座下稽首作礼二圣尊足而问文殊普贤二圣者。言末法凡夫去圣时遥智识转劣垢秽尤深。恒为烦恼尘劳之所缠缚。盖真如实性无由显现。佛法悬广浩汗无边。未审。于诸法门修何法门。易得成就。疾得成佛。速出三界利乐群生。行何法门最为其要。唯愿大圣为我解说令断疑网决意修行。时文殊师利言。汝已念佛。今正是时(乃至)诸佛正遍智海皆从念佛而生。故知念佛是诸法之王。汝等常应念无上法王。此世界正西有阿弥陀佛。愿力不可思议。汝当系念疾得成佛。说是语已时二大圣各。舒金色手摩法照顶为授记云。以念佛故不久。疾证无上菩提○大行禅师法华三昧道场普贤乘大白象教禅师曰。汝所求虽顿极之法深藏之教。当世时浊汝亦机浅。易不可证。正为甚难。是故速欲得出离生死。一心专念阿弥陀佛应往生极乐○如斯现证三国传录。又有现益。具如下章。张抡结莲社普劝文云。佛号甚易持。净土甚易往。八万四千法门。无如是之捷径○散善义云。念佛三昧德诸佛超过。实非杂善得以比类。佛言不思议深智。赞叹念佛人。此人当甚为希有。故如来引芬陀利为喻。言芬陀利者。名人中好华。名希有华。亦名人中上上华。亦名人中好好华。此华相传名蔡华○亦名含药华。此翻名灭除华。若念佛者人中最胜人。自他俱得益。自余行不然。如大佛经曰。若有人闻弥陀名号。系念相续。往生在掌。永致不退。是人名为含药华。亦名灭除华○应知譬如阿伽陀药遍治一切病。如念佛人名为药人。故以念佛为三昧中王三昧。弥陀诸佛王故念佛诸法王。譬之阿伽陀药。念佛三昧王故行者上上人。譬之芬陀利华。诸经皆赞劝诸宗普称扬。杂集经云。一度谤念佛人千劫堕泥梨地狱○异学异见来报为何。十往生经言现身受报具如前引。有识有眼者任经任论。
　　    颂曰
　　西天黄老子  所说经经旨
　　八万四千门  皆斯真实矣
　　    第十二。念佛多福门
　　问云。经言少善根福德因缘者。五戒十善人天生因故说小善根见焉。故安乐集云。人天小善尚难成○于大乘诸善者与念佛不可有胜劣乎如何。答云。相对念佛论胜劣者。大乘顿教中简择也。敢不关小乘人天。小乘自元因果别也。何及对扬。故祖师云。少善根者非念佛八万四千之法门也○多少义。言多少者。念佛者恒沙尘数无边法门皆悉摄在六字之中。故多善根也。余善不尔。如选择集屋舍譬。正修观记言。唱阿弥陀三字即唱一万三百二十四卷一切圣教。故阿弥陀经执持名号为大善根具如前引。是则皆悉摄在义也。般舟经曰。譬如人寿百岁亦生即能行走至老过于疾风。有人能计道里以不。跋陀和言。无能计者。佛言。我故语汝及诸菩萨等。若善男子善女人取是人行处着满中珍宝以用布施。所得功德不如有人闻是念阿弥陀佛三昧。四事供养助欢喜功德。过上布施者千万亿倍亦非比挍。阿弥陀思惟经曰。若转轮王千万岁中满四天下。七宝布施十方诸佛。不如苾刍苾刍尼优婆塞优婆夷。一弹指顷以平等心怜愍一切众生。念阿弥陀佛功德○陀罗尼集经曰。若四部众将持七宝满世界中。布施十方一切诸佛。不如一钱一华一香好心。布施阿弥陀佛者○涅槃经云。假使一月常以衣食供养一切众生。不如有人一念念佛。所得功德十六分之一。假使锻金为人车马。运载乃至众宝各满百数。以用布施不如发心向佛举足一步。假使有人以大象车尽载大秦国中种种珍宝。及以璎珞数各满百。以用布施犹亦不如发心向佛举足一步。若以四事供养所得功德无量无边。大经云。佛语弥勒。其有得闻彼佛名号。欢喜踊跃乃至一念。当知此人为得大利。则是具足无上功德。选择集云。此大利者是对小利之言也。然则以菩提心等诸行而为小利。以乃至一念而为大利也。又无上功德者。是对有上之言也。以余行而为有上。以念佛而为无上也。问云。念佛得益可亘三世乎如何。答云。尔也。能除过去无穷罪障。难转定业一念消灭。信外凡夫忽生报土。过未得益不可始言。论现益者。须弥四域经云。天地初开之时未有日月星辰。纵有天人来下。但用顶光照用。尔时人民多生苦恼。于是阿弥陀佛遣二菩萨。一名宝应声。二名宝吉祥。即伏牺女蜗是。此二菩萨共相筹议向第七梵天上。取其七宝来至此界。造日月星辰二十八宿以照天下。定其四时春秋冬夏时。二菩萨共相谓言。所以日月星辰二十八宿西行者。一切诸天人民尽共稽首阿弥陀佛。是以日月星辰皆悉倾心向彼故西流也。如老子曰。天地未分形如鸡卵。开成三岁。清升成天。浊降成地。中翀成人。谓之三岁。中翀者。日本记曰。空中有形如苇根物。是五行德成神。始而未彰形时也。伊奘诺尊(莳种)伊奘册命(收子)者。露坚为岛也。五行已形彰而谓天五神。日神其始天照太神是也。本地大日如来。故此国号大日本国。日神月神弥陀大日应声吉祥观音势至。我国草创因缘甚深。大日经疏云。摩诃者梵语。此土言大。毗卢遮那者又梵语。此土翻言日。佛有三明十号。日亦然。其中今举一名言毗卢遮那也。义翻言光明遍照者弥陀觉体也。故大日本国者弥陀本国也。天地开辟事匪啻扶桑国而已。一大三千界劫初也。他三千界亦如是。虽有无量须弥日月国土三世间事皆应一辙。然者一切世界莫谓非弥陀本国。三世诸佛皆依弥陀成正觉。故诸佛刹土又弥陀本国。以谓之者虚空法界悉弥陀具德也。约理者诸佛众生净土秽界本来虽无隔历。于事弥陀是独万法主也。是故纵使世间吉凶祸福可在弥陀。匪于兹者不可成就。天地本主故若使人知之者。三世悉地三世利益。谁不仰弥陀。应知念弥陀者。天真而无灾害有余庆也。故经云。现受无比乐后生清净土。直指净土决疑集云。经言我见是利者。温国云。结劝往生之益也。我者是佛引己为证也。见者五眼能见亦不虚也。是者指定弥陀名号也。利者众生专念必生极乐也。利有十种。一者舍秽得净利。二者舍苦得乐利。三者舍凡得圣利。四者舍愚得智利。五者舍黑闇得光明利。六者舍短寿得长寿利。七者舍退得不退利。八者舍恶友得善友利。九者舍女人身得男子利。十者舍胞胎身得化生利。如上是佛言。我了了见此胜利。故劝汝等往生也。一切病难亦能可除却。请观音经云。时毗舍离国人民遭五种恶病。有五夜叉。面黑如墨而有五眼。狗牙上出吸人精气。良医耆婆尽其道术所不能救。时有月盖长者。为首部领病人。皆来归佛叩头求哀。尔时世尊起大慈悲告病人曰。西方有阿弥陀佛观世音大势至菩萨。汝今应当五体投地烧香散华。令心不散经十念顷。于是大众如教求哀。尔时彼佛放大光明。观音大势至一时俱到说大神咒。一切病苦皆悉消灭平复如故。涅槃经有五百群贼。为旷野劫盗。波斯匿王投得已后排其两目。断其手足弃在坑中。时贼众中一人曾向佛边闻说念佛救人苦难。遂转相教齐心念佛。尔时诸贼同发愿言三称佛名。眼目平复。手足如故。刀兵盗贼难复自然远离○安乐集云。行念佛三昧者。一切恶魔诸障直过无难。又彼经云。譬如有人持翳身药处处游行。一切余人不见是人。若能菩提心中行念佛三昧者。一切恶神一切诸障不见是人。随所诣处无能遮障也。何故能尔。此念佛三昧。即是一切三昧中王故也。问云。为亡者追善。专可用真言陀罗尼等。经说分明也。于念佛者无其言乎。如何。答曰。安乐集引随愿往生经云。若有临终及死堕地狱。家内眷属为其亡者念佛及转诵斋福。亡者则出地狱往生净土。况其现在自能修念。何以不得往生者也。是故彼经云。现在眷属为亡者追福。如饷远人定得食也○纵虽用诸行莫谓不回向净土。宝箧印陀罗尼经云。若有恶人死堕地狱。受苦无间免脱无期。有其子孙称亡者名。诵上之神咒才至七遍。洋铜热铁忽变为八功德池。莲生承足。宝盖驻顶。地狱门破。菩提道开。其莲如飞至极乐界。一切种智自然显发。乐说无穷。位在补处○光明真言尊胜陀罗尼经。随求陀罗尼经等。或加持土沙或书写支提置之坟墓。皆出地狱忽生极乐○说相大底相似宝箧印陀罗尼经。凡为经而说亡者得脱。莫不谓生极乐。其故是诸真言陀罗尼等。皆此弥陀大悲心咒也。名号体内功德故悉生极乐。然者任佛本意唱书六字名号者。亡魂得脱最可为捷径。但不说为追福而念佛者。本愿名号一生即脱顿教故。无论冥土益不本意也。虽然为孝养又最可行念佛三昧。自他得脱离念佛者。实无得故也。涅槃经言。非此法者无救二十五有。是以天台楞严院二十五三昧诵经念佛为存亡。法事赞曰。存亡利益难思议(文)出要何劳设他方便乎。经言。极重恶人无他方便。唯称弥陀得生极乐。此外求道徒莫费功矣。
　　    颂曰
　　一称一念超生死  始识善根多福功
　　从教此方金玉塔  须居彼土碧楼中
　　    第十三。末法弘通门
　　问云。末法者为至万年之终。为后五百岁如何。答云。或言五五百岁。或言后五百岁。言五五者。正像二千年入末法五百年也。是诸经流通时也。言后五者有二义。一五五后五百年。是诸经渐灭时也。二万年终五百年。是念佛弘通时也。言止住百岁。同是万年末也。故言末法万年余经悉灭。弥陀一教利物偏增。又有正法五百年说。少教行证故。虽减说正像二千年也。安乐集云。辨经住灭者。谓释迦牟尼佛一代正法五百年。像法一千年。末法一万年。众生灭尽。诸经悉灭。如来悲哀痛烧众生。特留此经止住百年○是以念佛镜云。准像法决疑经说。坐禅不是末法时。何以故。彼经云。佛灭度后正法五百年持戒坚固。像法一千年禅定坚固。末法一万年念佛得坚固。准法王本记。入末法来二百余年。是念佛时。不是坐禅时。所以大行和上在日数个禅师门徒和上对教授回心念佛。大集贤护经云。我灭度后后五百岁末法坏时。比丘恶行时。诽谤正法持戒损减时。诸国相伐时。念佛三昧于阎浮提当广流布○斗诤坚固之劫浊正盛。比丘恶行满目满耳。大集月藏经云。我末法时中亿亿众生。起行修道。未有一人得者。当今末法是五浊恶世。唯有净土一门可通入路○问曰。末法者五浊中何乎。答云。五浊者。一劫浊者疾疫饥馑刀兵兴盛劫也。二烦恼浊一切众生烦恼炽然也。三命浊众生寿命短促也。四见浊邪慢无智诽谤正法。五众生浊无其佛道修行人。三恶盈满不善聚集。不谓在世灭后。不论正像末法。皆五浊时机也。诸佛必于减劫之中出世故也。释尊专出命浊之中众生易化。易化者知无常也。亦复本怀在净土法门。故命浊出现所以者何。生灵之所宗莫重于焉。厌短促命乐长寿报。含识所欲。于兹说无量寿佛名皆生欣慕。以此因缘诸经皆有归命二字。元晓起信论疏云。归者是还源义。所以然者。众生六根从一心起而背自源驰散六尘。命举命根总摄六情。还归其本一心之源。故曰归命○归本门常住寿命。是还源义也。大日经第二云。命者所谓风念随出入息。同疏云。命者风风者想也。想者念也。由三业平等清净。与念佛相应无碍○五大之中风大当妙观察智。有说法利生能。声尘说化佛则弥陀也。声随出入息主风大。故声则风也。息依异熟操长短命。故谓命者风。是以称名音声归彼佛命。归命之心混彼风大。声者色法而具想念故言三业平等清净。无量寿命佛故领风大。声尘佛故以名号为本愿。名号实相故声即无生也。法华云。佛种从缘起。是故说一乘○出现命浊是亦因缘。因缘深故说念佛一乘。一乘终极故诸经通唱归命。具此义故八万诸圣教皆是阿弥陀。八万法藏之妙肝心故独留斯经。然今入末法三百余岁五浊尤盛。佛法看看灭尽。才修道者猥诽念佛。诚见浊之谓也。见浊深故言难信之法。不信此法者形虽比丘为如畜生。又无眼人无耳人也。今时此类甚多哉乎。但浊秽虽最深。弥陀清净名号宝珠能使澄之。安乐集云。譬如净摩尼珠。置之浊水。以珠威力水即澄。若人虽有无量生死罪浊。若闻阿弥陀如来至极无生清净宝珠名号投之浊心。念念之中罪灭心净即便往生。一如清净摩尼珠。以玄黄帛裹投之于水。水即玄黄一如物色。彼清净佛土有阿弥陀如来无上宝珠名号。以无量功德成就帛裹投之所往生者心水之中。岂不能转生为无生智乎○虽诸教皆法宝。无行证故不譬宝珠。班固云。玉卮无当。虽宝不用○高野大师遗告云。予昔于鹫峰演说之筵。奉问释迦牟尼佛云。唯独自明了余人所不见何。佛独自明了余人不见哉。佛言。见三世众生。于未来众生。以念佛可利益。余教无其证故云余人所不见。遂记空海念佛入定承和住定崛三昧。是则涅槃经涅槃。又是定崛三昧意也。又是念佛三昧也。唯独自明了文者。法华六根净行者益也。如遗告者。念佛行者亦可契六根净。光明大师黑谷上人共是三昧发得之导师也。今亦可有其人。余人所不见。言利物偏增故念佛功验末世可弥新。经言。当来之世经道灭尽。我以慈悲哀愍特留此经。止住百岁。其有众生值此经者。随意所愿皆可得度○此文意止住百岁者。末法万年时人寿十岁减劫已穷。又百年增时。众生果报次第增长。值此经者随意一切之愿望悉成。是自减至增始百岁也。减劫不灭。况增劫乎。论语曰。极衰必有盛○佛法又可然。百一增渐至八万岁。及十一减初弥勒出世。念佛增可盛利益。故念佛者三世常住法也。是以言念佛即是涅槃门。涅槃常住佛性即是名号。一增一减各百岁故止住百岁更无终极。十方无量世界亦如斯。横竖无际。念佛利益亮大哉乎。
　　    颂曰
　　西路归程末法时  谁心不挂一莲丝
　　无移寸步登台上  足下华开大悟期
　　    第十四。临终要心门
　　问云。宗家言恒愿一切临终时者有几临终相乎。答云。依临终相定六道生处者经释分明也。念佛镜等引经文委悉之也。又就善恶无记判升沉。群疑论等细载之焉。但一切临终时者。依生处别非谓前相现依宗家意可有二义。一者就往生机。依死缘区或魇鬼病。乍侵怨敌。或顿死乍睡卒。是皆定业佛力无转。故谓一切临终。如斯时胜缘胜境悉现前。而相助正念欲遂素怀。因兹日夜朝暮忏悔回向。至心归命阿弥陀佛。是一往义。二者一切临终时者。非谓死缘区。无常迅速时不待人。何远期临终祈愿胜缘。又业力难转者权大乘意也。定业亦能转是实顿胜利也。涅槃经意。一切有为法皆空佛性独常住也。如来法僧皆空也。故云第一义空○况乎生死业报岂得实有。佛性常住力当转定业台宗有为报佛梦中权果。无作三身觉前实佛○前三教权果报佛尚以有为也。因缘生故。又名为空。亦名为假名。亦是中道义也。无作实佛盍转定业。但他宗者以智契理可转假业。若非明心性为难可转。净土门意他力不思议也。了义实顿教也。不谓智愚以名号智火力故千仞谷冻一时易冶。然者更不可有横死横病。然一切临终者念念即临终也。谓之一切。一归命佛更无分段。过去异熟无常而名号功用超顿也。于名号念念之中。无明果业殄灭体达在迩。胡延临终。应知念念生灭义异他宗所谈。但俱舍曰。如以一睫毛置掌人不觉。若置眼睛上心生大苦恼。愚夫如手掌不觉行苦睫。智者如眼晴心极生厌怖○名号超顿生身未蟺有行苦睫。宁可徒眠乎。所得功德不自觉知。宜任知识。故涅槃经云。名如来为丈夫也。善男子一切男女。若具四法则名丈夫。何等为四。一近善知识。二能听法。三思惟义。四如说修行。善男善女无此四法。则不名为丈夫。问曰经言。即便往生○上章以之释成顿之义。又释云。我亦在彼摄取之中。烦恼障眼虽不能见。大悲无倦。常照我身○在摄取之中。常二十五菩萨卫护○实如所解。不可有退缘业系。依之云尔者。平生不断念佛者。有临终不称名。又有遇横死横病。如何可解乎。答云。即便当得一机之始终也。摄取不舍又佛照鉴也。摄取不舍光益成临终来迎。即便往生实证彰最后十念。然者夸即便往生之文念佛懈者非摄取机。言蒙光触者心不退故。蒙光触者必可临终正念。言慈悲加祐令心不乱故。唯识论云。忍谓胜解。此则信因。乐谓乐欲。即是信果○弘愿领解为信因。念念称名为信果。因果具足信心唯在称名。临终平生即便当得不一不二余人所不测。至夭孽难万一依机可有然也。延年转寿转重轻受异方便也。若延定命若受微疾。不关凡虑须任佛意。佛意者知识也。佛与知识全是无二故。经曰佛心者大慈悲是○又云。遇善知识以大慈悲○涅槃经云。慈者佛也。法华经云。善知识者是大因缘○宗家释众所知识长老舍利弗言。知机识法谓知识○若于末世弘难行者。非佛敕非知识。不知机不知法故。又非丈夫不具四法故。有知识德言佛丈夫。宜哉知识之称在法王之家。世皆所赞也。故今经下辈观云。善知识知苦失念转教口称南无阿弥陀佛○言知苦言转教。知机识法义也。此意广亘九品。远包一代。然今于下四品说遇善知识一往废立。举难况易包一代者。莫谓在世。莫谓灭后。未除无明被缚烦恼。知苦失念转教口称何限末世乎。亘九品义例同应知。然者圣凡同以可参知识。故言宜任佛智矣。临终用心事。有京师大师临终要诀。谓常备忆持祖师又有言。不延临终。共以所诠念念则临终也。生死事大非善知识者不成。故言是大因缘。然则临终要心。唯恒在参知识。是故谓恒愿一切临终时胜缘胜境悉现前○念念正是临终者。声声恒以可在知识。故言慈悲加祐。知识即是佛慈悲也。努力莫疑。
　　    颂曰
　　念念即临终  声声何是空
　　往生成一息  出入本分风
　　    又曰
　　知识慈悲要往生  临终劝化最为精
　　佛心不背相通路  但以因缘大事成
　　于临终十念或成重心业成义。或言如是至心者机功也。两义共不契。如是至心者令声不绝也。指下具足十念而言如是。如言如是我闻。或云。既乘他力本愿何用知识。此义甚愚。虽云他力还属自力。从旷劫以来不遇真善知识故流转生死。谓之无有出离之缘。名号者是出离因也。知识者是出离缘也。应知机法二种信心者信知识信名号之义。此信心在上辈通九品。不信知识者为少三心。所以者何。无有出离之缘信心决定者。必可恃知识。知识者出离缘。故依知识缘成往生因。因缘和合成大事。故言是大因缘。是则增上缘义也。是苟他力门至极也。又往生知识莫论学无学。调达诵六万藏尚可为愚。唯如读医书不与良药。能知生死出要名为智者。与念佛醍醐妙药可为真善知识而已。
　　    第十五。祖祖念佛门
　　凡瑞应传。往生传。高僧传等所载。归念佛生净土古贤先哲。其名显焉。重不可述。自华严至涅槃。兴教立宗硕德博学。莫谓不慧眼已开入净土门。是废能诠偏得所诠者也。暂出三五。如乐邦文类云。或曰。净土乃圣人之权方。所以摄钝根化凡器也。苟能一超直入如来地。何藉他方乎。对曰。佛世文殊普贤。灭后马鸣龙树。此土智者智觉。皆愿净土应尽是钝根乎。释迦劝父王净饭并六万释种亦愿往生净土。应尽是凡器乎。此等圣贤应皆不逮今人之利根胜器乎。况若以此为权指何为实。权实之判非止一途。自非教眼了。焉何以甄别咨尔有识当信佛言。招报非轻。切勿容易。昔孙莘老学士始以此疑之。因会杨次公主客王敏仲侍郎论道契合。遂释其疑。故莘老曰。四方言禅者。唯黄檗慧林为最盛。临济之后有慈明。慈明传江西黄檗之道。次公实传之。云门之后唯雪窦。雪窦传怀。怀传本。本公居慧林时。敏仲早得其法。次公敏仲皆儒者。学禅得师如此。方且汲汲以净土为依归。则知净土非圣人之权设。真禅侣之栖止也。直指净土决疑集。杨杰云。有佛释迦是大道师。指清净土是安乐国。无量寿佛是净土师。尔诸众生但发诚心念彼佛号。亦有善士发三种不信心不求生者尤可嗟惜。一曰。吾当超佛越祖。净土不足生也。二曰处处皆净土。西方不必生也。三曰。极乐圣域。我辈凡夫不能生也。行海无尽普贤愿见弥陀。佛国虽空维摩修净土。十方有广舌之赞。十方菩萨有同往之心。试自忖量。孰与诸圣谓不足生者。何其自欺哉。至如龙猛祖师也。楞伽经有预记之文。天亲教宗也。无量论有求生之偈。慈恩通赞首称十胜。智者析理明辨十疑。彼皆上哲精进往生。谓不必生者。何其自慢哉○苇江集(宗赜)云。如世尊言。西方有国名为极乐。其土有佛号阿弥陀。寿命光明皆悉无量宫殿栖阁七宝所成。水鸟园林或宣妙法。众生生者皆紫金色。莲华化生皆得不退转。于阿耨多罗三藐三菩提。若有善男子善女人。至心称念阿弥陀佛。或于一日乃至十念皆得往生西方净土。况复有人久久称念。当知决定往生无疑○西方要义(慈云)问。见性悟道便超生死。何用念佛求生耶。答。通昧他心圣凡安测。除非遍知授记应难。真修行人自当审察。仁者汝观自己见性悟道。入师位能如马鸣龙树否。得三昧能如南岳智者否。宗说俱通能如忠国师寿禅师否。此等诸师皆明垂言教。深切劝往他自误人乎。况佛金口赞叹丁宁。昔贤禀佛诲定不谬也。又当自度命终得去住自在否。无始恶业不现前否。三涂险道中出没自由否。天上人间十方世界托生无碍否。若也了了自信得及何幸如之。或未然窃勿贡高不修净土。无量寿院弥陀像记(元照)曰。明教观孰如智者乎。临终举观经赞净土而长逝矣。达法界孰如杜顺乎。劝四众念佛陀。感胜相面西迈矣。参禅见性孰如高玉智觉乎。皆结社念佛而俱登上品矣。业儒有才孰如刘雷柳子厚白乐天乎。然皆秉笔书诚。而愿生彼土矣。以是观之。自非负刚明卓拔之识。达生死变化之数者。其孰能信于此哉(云云)龙舒净土文云。劝参禅者云。参禅大悟遂脱生死轮回固为上矣。然至此者百无二三。若修西方则直出轮回。而生死自如也。万不漏一。故子欲劝僧家上根器者。参禅之外每日以顷刻之暇修西方。若参禅大悟遂超脱轮回。尚去佛地极远。便往见阿弥陀佛展体致敬有何不可。若未得大悟而寿数忽尽。且往生西方见佛闻法。何患其不大悟也。若不修西方不免随业去。虽如青草堂戒禅师真如哲。皆汨没轮回。诚可畏者详见第七卷。若不忽此道。精进修仍转以化人。使更相劝化人则。以己为名僧。必乐从其言为利益无穷。己必上品上生。五祖戒禅师乃东坡前身。应验不一。以前世修行故今生聪明过人。以三毒习气未除故。今生多缘诗语。意外受窜谪。此亦大误也。若前世为僧。参禅兼修西方。则必径生净土。成就大福大慧。何至此世界多受苦恼哉。闻东坡南行。唯带阿弥陀佛一轴。人问其故。答云。此轼生西方公据也。若果如是。则东坡至此方为得计。亦以宿植善根明达过人。方悟此理故也。闻鲁直前世为妇人诵法华经。以诵经功德故今世聪明有官职。此随业缘来者也。若生西方岂如是而已哉。中峰和尚劝念佛偈言。祖师起教。劝多念佛。捷径法门。唯在念佛。历代宗师。个个念佛。古今名贤。人人念佛。我今有缘。得遇念佛。普劝有缘。一心念佛。若不念佛。失却本佛。续中峰和尚云。一大藏教。多劝念佛。从上祖师。指示念佛。若不念佛。无由成佛。若不信者。则为谤佛○是伶俐人必肯念佛。净土圆鉴录云。天衣怀禅师示众云。如今佛法淡薄。此丛林中有一般人。有少许之世智辨聪。便向初心后学道无迷无悟。祇将有限强识学得古人言语。或有胸襟流出尖新言句以为奇特。若是实头之处并无端的可据。才见人说佛说祖说经说论。便乃闇地哂叹。忽然被人问着。便道我宗门中自有本分事。如斯语话祇如世尊成道后三百六十会说法。还有本分事也无。若为有什么说经说论。一时拨却若言无。见佛之人得道者如河沙数。自古诸佛菩萨得道圣人未曾一人不修福智二严。去此之外尽是魔说。非是佛说。六祖是卖樵人不识字。正法却是他传。信知此事不在愚痴。多闻泯然枯绝。得之者即凡成圣。失之者汨没沉沦。或见人念佛诵经礼拜行道作福。便乃笑他却谓是魔痴人。你不见。经云。有为虽伪。弃之则功行不成。无为虽真。趣之则圣果难证○世间有此等人。佛法看看灭尽。滥哉矣。慈觉赜禅师净土解惑云。先以念为念。以生为生者。常见之所失也。以无念为无念。以无生为无生者。邪见之所惑也。念而无念。生而无生者。第一义谛也。是以实际理地。不立一尘。则上无诸佛之可念。下无净土之可生。佛事门中不舍一法。盖有念佛三昧。还源要术示开往生一门。所以终日念佛而不乖于无念。炽然往生而不乖于无生。其有浅闻单慧。或与小善相应便谓永断四流高超十地。诋诃净土耽恋娑婆。掩目空归。宛然流浪。并肩牛马。接武泥犁。不知自是何人。拟比大权菩萨。岂不甚迷哉。智觉禅师颂云。有禅无净土十人九嗟路。阴境若出现。瞥尔随他去。无禅有净土。万修万人去。但得见弥陀。何愁不开悟。无禅无净土。铁床并铜柱万劫与千生没个人依护。有禅有净土。犹如戴角虎。现世为人师。来生作佛祖。圆鉴录云。智觉禅师受具之后。既乐禅寂复欣净土。迟疑不决。乃作二阄于智者像前精心祈祷。一曰。一心禅定阄。一曰。诵经万善庄严净土阄。须求七返为证。乃至七返并得诵经万善庄严净土阄。于是诵法华经三年不辍。精事观音得无碍辨。着宗镜录一百卷万善同归集一卷。日々行一百八事。后绕山径专念阿弥陀佛。一日晨起焚香。跏趺而逝○智觉禅师舍工夫之功。归净土之门。得念佛三昧。悟教禅一致。因兹著作宗镜录并安养赋。至彼如秦皇得弄月之意。相如娶文君之娘者。教内别传也。一代说教机感不一。或得密意。或闻显说。菩萨处々得入二乘唯在法华。是皆非当机者得密益者也。故闻说念佛即是涅槃门。迦叶独得涅槃妙心之别意。何言教外别传乎。
　　    颂曰
　　历代宗师归净土  寔惟端的急要乎
　　称名一念不生处  吐本地风离有无
　　觉禅师能得密意。见本来面目。面目者名号也。名体不离云宗镜。世人谓。以此录著述禅家规矩。应知于彼宗镜察名号面目。故成教禅圆通。赞永明智觉禅师诗云。七反俱拈净土阄。毕生不退事精修。神栖安养因成赋。堪以慈容挂九幽。九幽者九界也。慈容者佛界也。九界为镜。看佛界是不变真如之面目也。佛界为镜看九界。是随缘真如之面目也。堪以慈容挂九幽。是本门不变十界也。以此理故阎王常礼慈容。然者为长卿天王寺九品诗云。九品莲台其最上。杭州智觉独当机。词华永馥神栖赋。宿鸟不惊寂定衣。直诣西方生死断不经阴府古今稀。阎王常拜画图像。苏息高僧面见归○总华严清凉三论慧布以下诸师。皆舍自宗尽归念佛。又真言天台源流虽区。并愿生净土。弘法大师贤圣集言。空海念佛入定承和○真言行者于六字名勿作浅略思。诸佛深秘咒也。天台大师言。是妙法华本迹二门。其义深远难称难入。绝于曩日。且置不论。即诣西方值佛开悟。传教大师言。生年半百。六道未定。为往生因。还山念佛○其枝末连续悉归念佛。就中禅祖有其悟道之名。闻世人者莫不归净土。百丈丛林堂主篇云。若非道眼精明者。劝令专念阿弥陀佛祈生净土。若劝率同袍。打磬念佛极妙。又荼毗亡僧时。先可唱南无西方极乐阿弥陀佛十声。是坛上念诵。禅家古今皆用此仪式。然诽念佛闇禅者。不知一大事妄见外道也。姑苏讷禅师云。业惑增新死生无际。背弥陀而不事。欲事何师。舍净土而不生。拟生何国○赵州和尚语录云。僧问。诸佛还有师也无。师云。有。如何是诸佛师。师云。阿弥陀阿弥陀○龙舒居士净土文云。有哲老者。住京师大刹四十年。不睡坐禅精苦如此。坐化后纸袄亦烧出舍利。中官有以三十千买一纸袄者。以有其舍利故也。其效验已如此。后身生大富贵处。一生多受忧苦。又有慧古长老。先住舒州太平。次住淅东大刹。亦名行尊宿也。死而后生于宰相家。以食肉色欲福贵为美。此等禅祖不念佛故如此轮回。古老足以鉴矣。若不归念佛皆汨没明焉。上古尚尔。况末代乎。悲哉以萤火欲烧须弥之类。何夫顽哉。忠国师。傅大士。杨杰次。龙舒居士。宗赜禅师。天台大师。智觉禅师。此等祖々宗说共通达祖也。虽教眼慧光了。皆齐同于凡夫归本愿。何况闇禅未证余师乎。又南岳大师言。愿临命终神不乱。正念往生安乐国。面奉弥陀值圣众。修行十地证常乐。章安大师三度称南无阿弥陀佛。颜貌怡悦而卒。道宣律师记之。妙乐大师念佛三千余声。二月初五子夜初分。安坐而逝。灵应传载之。
　　    颂曰
　　祖々相传惟念佛  更无余倳倳何物
　　同归净土入源家  谁谓行邪道动吻
　　原原流流。夫森罗之万像者众生之一心也。虚空为炉。真如为铜。十界为镕。一心为工。能成一法界。于此法界有器有朴。九界为朴。十界为器。谓器者赫智反。朴佛国切。九界即佛国者谓之朴。迷情乃赫智者谓之器。诸佛奕世出化。则荡九界而为佛国。翻迷情而成赫智。其教门有八万四千机法。故释曰。器朴万差○于兹圣道诸教虽成宗族。苟妙未俞故言朴。净土一宗更讵伦伍。其华爽曙。肆为器。曷者谓寂光理通如镜如器。大愿禅师庄严常寂光土。而能含藏诸佛国土。故言器。诸土异别如像如饭无量世界染净凡圣胥名号之所摄故为朴。难易渐顿了不了义并在器朴当体故。法譬圆通为此书铭。论縡废立。然尔杀青十五篇以甫就者。拟月爱三昧圆满义也。涅槃经云。以十五日入涅槃者。满月光能合优钵罗华。亦开敷莲华故也。凡有四华。优钵罗者青东。钵头摩者赤南。𤘽牟头者金西。芬陀利者白北。发心修行裹在弥陀。谓之合焉。菩提涅槃纠于诸佛。说之开焉。四方各因果二圆纳八叶心莲。还而庄严西方金刚台藏极乐世界。是摄大乘论十八圆净中依止圆净义也。论曰。无量功德所在庄严大莲华王为依止○释曰。大莲华王者。真如莲华也。探玄记云。如来愿力所感大宝莲华王为净土依止也。华藏之名因此立也。世莲华在泥不污。譬法界真如在世不为世法所污。亦莲华之性自开发。譬真如自性开悟众生。斯同满月开合。肆集十五篇。又经云。满月光能伏萤火高心兮。有如以熠耀之火烧须弥之比。欲遣盲教闇禅之邪道赴超顿之正路。故以满月名之兮。语曰。名有类言之乎。分三缃而成一致者。论三时利益在念佛一乘也。亦是三界唯一心触类应知。抑法王运开嘉会秋届。万国合率由孰愈之哉。我等客作以来竛竮生死未逢只且胜缘。裹珠旷饥不分。然今虽财闻有佛性已而。更讵关见甘从。渐顿诸教净土彼此声即无生第一义谛。无乃非丕祉乎。无明虽围烦恼虽战。予愿王利剑横获龛暴。真俗无二者。华夏永镇兮乎。观夫经有方便赴机之说。论有扬略互显之文。释有教文实义之别。师有口传笔授之重。所作皆是应非今案。但琢磨有窳。莫让瑕于玉人。文宣述而不作。后进英髦擅道裕夺迭有吴乎。以将言之。心圆法界。龌龊在言。文湛字海。绵幂所笔之而已.
器朴论卷下
　　      跋
　　  此书者宗门之键钥也久虽欲镂梓短绠难汲   而既将止矣或谓予曰若有未考文者何不出凡例   乎遵依斯言而采托何上人之真翰任本校对而属   剞劂氏者也。
　　               藤泽山隐臾尊遵志之
　于时宝永三丙戌祀二月谷日
　　  此器朴论三卷者我宗玄枢也。宝永中有存   冏师。舍资镂梓流传于世。然罹回禄变。印板   乌有。可惜矣哉。爰吾门宗将尊如上人。慨叹   此书湮没。征(予)兴复之志。(予)夙披方   袍浴法海一滴。虽无力掷衣资。幸得遇此胜     缘。岂敢堪默止耶。遂募有缘檀信。再刻斯     文。永为佛光山藏秘伏冀广布于法界。普垂     不朽。荡九有而再现佛国。翻迷情而大成赫     智。安永五年丙申三月既望。平安城第五桥南   庄严教寺沙门觉阿旭堂谨识



