《大正藏》第84卷No.2682

No.2682
往生要集卷上
　　
    天台首楞严院沙门源信撰
　　夫往生极乐之教行。浊世末代之目足也。道俗贵贱谁不归者。但显密教法其文非一。事理业因其行惟多。利智精进之人未为难。如予顽鲁之者岂敢矣。是故依念佛一门。聊集经论要文。披之修之。易觉易行。总有十门。分为三卷。一厌离秽土。二欣求净土。三极乐证据。四正修念佛。五助念方法。六别时念佛。七念佛利益。八念佛证据。九往生诸业。十问答料简。置之座右备于废忘矣
　　大文第一厌离秽土者。夫三界无安。最可厌离。今明其相总有七种。一地狱。二饿鬼。三畜生。四阿修罗。五人。六天。七总结
　　第一地狱亦分为八。一等活。二黑绳。三众合。四叫唤。五大叫唤。六焦热。七大焦热。八无间
　　初等活地狱者。在于此阎浮提之下一千由旬。纵广一万由旬。此中罪人互常怀害心。若适相见如猎者逢鹿。各以铁爪而互攫裂。血肉既尽唯有残骨。或狱卒手执铁杖铁棒。从头至足遍皆打筑。身体破碎犹如沙揣。或以极利刀分分割肉。如厨者屠鱼肉。凉风来吹。寻活如故。欻然复起。如前受苦。或云。空中有声云。此诸有情可还等活。或云。狱卒以铁叉打地。唱云活活。如是等苦不可具述（已上依智度论·瑜伽论·诸经要集撰之）以人间五十年为四天王天一日一夜。其寿五百岁。以四天王天寿为此地狱一日一夜。其寿五百岁。杀生之者堕此中（已上。寿量依俱舍。业因依正法念经。下六亦同之）优婆塞戒经。以初天一年为初地狱日夜。下去准之。此地狱四门之外。复有十六眷属别处。一屎泥处。谓有极热屎泥。其味最苦。金刚嘴虫充满其中。罪人在中食此热屎。诸虫聚集一时竞食。破皮啖肉折骨唼髓。昔杀鹿杀鸟之者堕此中。二刀轮处。谓铁壁周匝高十由旬。猛火炽然常满其中。人间之火比此如雪。才触其身碎如芥子。又雨热铁犹如盛雨。复有刀林。其刃极利。复有雨刃如雨而下。众苦交至不可堪忍。昔贪物杀生之者堕此中。三瓮熟处。谓执罪人入铁瓮中。煎熟如豆。昔杀生煮食之者堕此中。四多苦处。谓此地狱有十千亿种无量楚毒。不可具说。昔以绳缚人。以杖打人。驱人令行于远路。从险处落人。薰烟恼人。令怖小儿。如是等种种恼人之者。皆堕此中。五闇冥处。谓在黑闇处常为闇火所烧。大力猛风吹金刚山。合磨合碎犹如散沙。热风所吹如利刀割。昔唵羊口鼻。二砖之中置龟押杀者堕此中。六不喜处。谓有大火炎。昼夜焚烧。热炎嘴鸟。狗犬野干。其声极恶。甚可怖畏。常来食啖。骨肉狼藉。金刚嘴虫。骨中往来而食其髓。昔吹贝打鼓作可畏声。杀害鸟兽者堕此中。七极苦处。谓在险岸下常为铁火所烧。昔放逸杀生之者堕此中（已上。依正法念经。自余九处。经中不说）
    二黑绳地狱者。在等活下。纵广同前。狱卒执罪人卧热铁地。以热铁绳纵横拼身。以热铁斧随绳切割。或以锯解。或以刀屠。作百千段处处散在。又悬热铁绳交横无数。驱罪人令入其中。恶风暴吹交络其身。烧肉焦骨楚毒无极（已上。瑜伽论·智度论）又左右有大铁山。山上各建铁憧。憧头张铁绳。绳下多有热镬。驱罪人令负铁山从绳上行。遥落铁镬。摧煮无极（观佛三昧经）等活地狱及十六别处。一切诸苦十倍重受。狱卒呵责罪人云。心是第一怨。此怨最为恶。此怨能缚人送到阎罗处。汝独地狱烧。为恶业所食。妻子兄弟等亲眷不能救（乃至广说）后五地狱。各以前前一切地狱所有之诸苦十倍重受。例应知之（已上。正法念经意）以人间一百岁为忉利天一日夜。其寿一千岁。以忉利天寿为一日夜。此地狱寿一千岁。杀生偷盗之者堕此中。复有异处名等唤受苦处。谓举在险岸无量由旬。热炎黑绳束缚系已。然后推之堕利铁刀热地之上。铁炎牙狗之所啖食。一切身份分分分离。唱声吼唤无有救者。昔说法依恶见论。一切不实不顾一切。投岸自杀者堕此中。复有异处名畏鹫处。谓狱卒怒杖急打。昼夜常走。手执火炎铁刀。挽弓弩箭。随后走逐。斫打射之。昔贪物故杀人缚人夺食者堕此中（正法念经略抄）
　　三众合地狱者。在黑绳下。纵广同前。多有铁山两两相对。牛头马头等诸狱卒。手执器杖。驱令入山间是时两山迫来合押。身体摧碎血流满地。或有铁山。从空而落打于罪人。碎如沙揣。或置石上以岩押之。或入铁臼以铁杵捣。极恶狱鬼。并热铁师子虎狼等诸兽。乌鹫等鸟竞来食啖（瑜伽·大论）又铁炎嘴鹫取其肠已。挂在树头而啖食之。彼有大河。中有铁钩。皆悉火然。狱卒执罪人。掷彼河中堕铁钩上。又彼河中有热赤铜汁漂彼罪人。或有身如日初出者。有身沉没如重石者。有举手向天而号哭者。有共相近而号哭者。久受大苦无主无救。又复狱卒取地狱人置刀叶林。见彼树头有好端正严饰妇女。如是见已即上彼树。树叶如刀割其身肉。次割其筋。如是劈割一切处。已得上树已。见彼归女复在于地。以欲媚眼上看罪人。作如是言。念汝因缘。我到此处。汝今何故不来近我。何不抱我。罪人见已。欲心炽盛。次第复下。刀叶向上利如剃刀。如前遍割一切身份。既到地已。而彼妇女复在树头。罪人见已而复上树。如是无量百千亿岁。自心所诳。彼地狱中如是转行如是被烧。邪欲为因（乃至广说）狱卒呵啧罪人。说偈曰。非异人作恶。异人受苦报。自业自得果。众生皆如是（正法念经）以人间二百岁为夜摩天一日夜。其寿二千岁。以彼天寿为此地狱一日夜。其寿二千岁。杀生偷盗邪淫之者堕此中。此大地狱复有十六别处。谓有一处名恶见处。取他儿子强逼。邪行令号哭者。堕此受苦。谓罪人见自儿子在地狱中。狱卒若以铁杖若以铁锥刺其阴中。若以铁钩钉其阴中。既见自子如是苦事。爱心悲绝不可堪忍。此爱心苦于火烧苦。十六分中不及其一。彼人如是心苦逼已。复受身苦。谓头面在下。盛热铜汁灌其粪门。入其身内烧其熟藏大小肠等。次第烧已在下而出。具受身心二苦。无量百千年中不止。又有别处名多苦恼处。谓男于男行邪行者。堕此受苦。谓见本男子。一切身份皆悉热炎。来抱其身。一切身份皆悉解散。死已复活。极生怖畏。走避而去堕于险岸。有炎嘴鸟炎口野干而啖食之。复有别处名忍苦处。取他妇女者。堕此受苦。谓狱卒悬之树头。头面在下。足在于上。下然大炎烧一切身。烧尽复生。唱唤开口。火从口入烧其心肺生熟藏等。余如经说（已上。正法念经略抄之）
　　四叫唤地狱者。在众合下。纵广同前。狱卒头黄如金。眼中火出。着赭色衣。手足长大。疾走如风。口出恶声而射罪人。罪人惶怖叩头求哀。愿垂慈愍少见放舍。虽有此言弥增瞋怒（大论）或以铁棒打头。从热铁地令走。或置热鏊反覆炙之。或掷热镬而煎煮之。或驱入猛炎铁室。或以钳开口而灌洋铜。烧烂五藏从下直出（瑜伽·大论）罪人说偈。伤恨阎罗人言。汝何无悲心。复何不寂静。我是悲心器。于我何无悲。时阎罗人答罪人曰。已为爱罥诳。作恶不善业。今受恶业报。何故瞋恨我。又云。汝本作恶业。为欲痴所诳。彼时何不悔。今悔何所及（正法念经）以人间四百岁为兜率天一日夜。其寿四千岁。以兜率天寿为此地狱一日夜。而寿四千岁。杀盗淫饮酒者堕此中。复有十六别处。其中有一处名火末虫。昔卖酒加益水者。堕此中具四百四病（风黄冷杂各有百一病。合有四百四）其一病力。于一日夜能令四大州若干人皆死。又自身虫出。破其皮肉骨髓饭食。复有别处名云火雾。昔以酒与人令醉已。调戏弄之令彼羞耻者。堕此受苦。谓狱火满厚二百肘。狱卒捉罪人令行火中。从足至头一切洋消。举足还生。如是无量百千岁与苦不止。余如经文。又狱卒呵啧罪人。说偈云。于佛所生痴坏世出世事。烧解脱如火。所谓酒一法（正法念经）
　　五大叫唤地狱者。在叫唤下。纵广同前。苦相亦同但前四地狱及诸十六别处。一切诸苦十倍重受。以人间八百岁为化乐天一日夜。其寿八千岁。以彼天寿为此地狱一日夜。其寿八千岁。杀盗淫饮酒妄语者堕此中。狱卒呵啧罪人。说偈云。妄语第一火。尚能烧大海。况烧妄语人。如烧草木薪。复有十六别处。其中一处名受锋苦。热铁利针。口舌俱刺。不能啼哭。复有别处名受无边苦。狱卒以热铁钳拔出其舌。拔已复生。生则复拔。拔眼亦然。复以刀削其身。刀甚薄利如剃头刀。受如是等异类诸苦。皆是妄语之果报也。余如经说（正法念经略抄）
　　六焦热地狱者。在大叫唤之下。纵广同前狱卒捉罪人卧热铁地上。或仰或覆。从头至足。以大热铁棒或打或筑令如肉搏。或置极热大铁鏊上猛炎炙之。左右转之表里烧薄。或以大铁串从下贯之。彻头而出。反覆炙之。令彼有情诸根毛孔及以口中悉皆炎起。或入热铁镬。或置热铁楼。铁火猛盛彻于骨髓（瑜伽·大论）若以此狱豆许之火置阎浮提。一时焚尽。况罪人之身软如生苏。长时焚烧。岂可忍哉。此地狱人望见前五地狱之火。犹如雪霜（正法念经）以人间千六百岁为他化天一日夜。其寿万六千岁。以他化天寿为一日夜。此地狱寿亦然。杀盗淫饮酒妄语邪见之者堕此中。四门之外复有十六别处。其中有一处名分荼离迦。谓彼罪人一切身份。无芥子许无火炎处。异地狱人如是说言。汝速疾来。汝速疾来。此有分荼离迦池。有水可饮。林有润影。随而走趣。道上有坑。满中炽火。罪人入已。一切身份皆悉烧尽。烧已复生。生已复烧。渴欲不息便前进入。既入彼处。分荼离迦炎燃。高大五百由旬。彼火烧炙。死而复活。若人自饿死望得生天。复教他人令住邪见者堕此中。复有别处名闇火风。谓彼罪人。恶风所吹。在虚空中无所依处。如轮疾转。身不可见。如是转已。异刀风生。碎身如沙。分散十方。散已复生。生已复散。恒常如是。若人作如是见。一切诸法有常无常。无常者身。常者四大。彼邪见人受如是苦。余如经说（正法念经）
　　七大焦热地狱者。在焦热下。纵广同前。苦相亦同（瑜伽·大论）但前六地狱根本别处。一切诸苦十倍具受。不可具说。其寿半中劫。杀盗淫饮酒妄语邪见并污净戒尼之者堕此中。此恶业人。先于中有见大地狱相。有阎罗人。面有恶状。手足极热。捩身恕肱。罪人见之极大忙怖。其声如雷吼。罪人闻之恐怖更增。其手执利刀。腹肱甚大。如黑云色。眼炎如灯。钩牙锋利。臂手皆长。摇动作势。一切身份皆悉粗起。如是种种可畏形状。坚系罪人咽。如是将去。过六十八百千由旬地海洲城。在海外边。复行三十六亿由旬。渐渐向下十亿由旬。一切风中。业风第一。如是业风将恶业人去到彼处。既到彼已。阎魔王种种呵啧。呵啧既已。恶业罥缚出向地狱。远见大焦热地狱普大炎然。又闻地狱罪人啼哭之声悲愁恐魄受无量苦。如是无量百千万亿无数年岁。闻啼哭声。十倍恐魄。心惊怖畏。阎罗人呵啧之言。汝闻地狱声。已如是怖畏。何况地狱烧。如烧干薪草。火烧非是烧。恶业乃是烧。火烧则可灭。业烧不可灭（云云）如是苦呵啧已。将向地狱。有大火聚。其聚举高五百由旬。其量宽广二百由旬。炎然炽盛。彼人所作恶业势力。急掷其身堕彼火聚。如大山岸推在险岸（已上。正法念经略抄之）此大焦热地狱四门之外。有十六别处。其中一处。一切无间乃至虚空皆悉炎然。无针孔许不炎然处。罪人火中发声唱唤。无量亿岁常烧不止。犯清净优婆夷者堕此中。复有别处名普受一切苦恼。谓炎刀剥割一切身皮。不侵其肉。既剥其皮。与身相连。敷在热地。以火烧之。以热铁沸灌其身体。如是无量亿千岁受大苦也。比丘以酒诱诳持戒妇女。坏其心已。然后共行。或与财物之者堕此中余如经中说（正法念经略抄）
　　八阿鼻地狱者。在大焦热之下欲界最底之处。罪人趣向彼时。先中有位啼哭说偈言。一切唯火炎。遍空无中间。四方及四维。地界无空处。一切地界处。恶人皆遍满。我今无所归。孤独无同伴。在恶处闇中。入大火炎聚。我于虚空中。不见日月星。时阎罗人以瞋怒心答曰。或增劫或减劫。大火烧汝身。痴人已作恶。今何用生悔。非是天修罗健达婆龙鬼。业罥所系缚。无人能救汝。如于大海中。唯取一掬水。此苦如一掬。后苦如大海。既呵啧已。将向地狱。去彼二万五千由旬。闻彼地狱啼哭之声。十倍闷绝。头面在下。足在于上。迳二千年皆向下行（正法念经略抄）彼阿鼻城纵广八万由旬。七重铁城七层铁网。下有十八隔。刀林周匝。四角有四铜狗。身长四十由旬。眼如电牙如剑。齿如刀山舌如铁刺。一切毛孔皆出猛火。其烟臭恶。世间无喻。有十八狱卒。头如罗刹。口如夜叉。有六十四眼。迸散铁丸。钩牙上出。高四由旬。牙头火流满阿鼻城。头上有八牛头。一一牛头有十八角。一一角头皆出猛火。又七重城内有七铁幢。幢头火踊犹如沸泉。其炎流迸亦满城内。四门阃上有十八釜。沸铜踊出亦满城内。一一隔间有八万四千铁蜂大蛇。吐毒吐火。身满城内。其蛇哮吼如百千雷。雨大铁丸亦满城内。有五百亿虫。有八万四千嘴。嘴头火流如雨而下。此虫下时。狱火弥盛遍照八万四千由旬。又八万亿千苦中苦者。集在此中（观佛三昧经略抄）瑜伽第四云。从东方多百逾缮那三热大铁地上。有猛炽火腾焰而来。刺彼有情。穿皮入肉。断筋破骨。复彻其髓。烧如脂烛。如是举身皆成猛焰。如从东方。南西北方亦复如是。由此因缘。彼诸有情与猛焰和杂。唯见火聚从四方来。火焰和杂无有间隙。所受苦痛亦无间隙。唯闻苦逼啼叫之声知有众生。又以铁箕盛满三热铁炭而簸揃之。复置热铁地上。令登大热铁山。上而复下。下而复上。从其口中拔出其舌。以百铁钉而张之。令无皱𧚥
。如张牛皮。复更仰卧热铁地上。以热铁钴钴口令开。以三热铁丸置其口中。即烧其口及以咽喉。彻于府藏从下而出。又以洋铜而灌其口。烧喉及口。彻于府藏从下流出（已上瑜伽。言三热者。烧然。极烧然。遍极烧然）
　　前七大地狱并及别处。一切诸苦以为一分。阿鼻地狱一千倍胜。如是阿鼻地狱之人。见大焦热地狱罪人。如见他化自在天处。四天下处欲界六天。闻地狱气即皆消尽。何以故。以地狱人极大臭故。地狱臭气何故不来。有二大山。一名出山。二名没山。遮彼臭气。若人闻一切地狱所有苦恼。皆悉不忆。闻此则死。如是阿鼻大地狱处。于千分中不说一分。何以故。不可说尽。不可得听。不可譬喻。若有人说。有人听。如是之人吐血而死（正法念经略抄）此无间狱寿一中劫（俱舍论）造五逆罪。拨无因果。诽谤大乘。犯四重禁。虚食信施者堕此中（观佛三昧经）此无间狱四门之外。亦有十六眷属别处。其中一处名铁野干食处。谓罪人身上。火然十由旬量。诸地狱中此苦最胜。又雨铁砖如盛夏雨。身体破碎犹如干脯。炎牙野干常来食啖。于一切时受苦不止。昔烧佛像烧僧房烧僧卧具者堕此中。复有别处名黑肚处。谓饥渴烧身。自食其肉。食已复生。生已复食。有黑肚蛇绕彼罪人。始从足甲渐渐啮食。或入猛火焚烧。或在铁镬煎煮。无量亿岁受如此苦。昔取佛财物食用之者堕此中。复有别处名雨山聚处。谓一由旬量铁山从上而下。打彼罪人碎如沙揣。碎已复生。生已复碎。又有十一炎。周遍烧身。又狱卒以刀遍割身份。极热白镴汁入其割处。四百四病具足。常有长久受苦无有年岁。昔取辟支佛之食自食不与之者堕此。复有别处名阎婆度处。有恶鸟。身大如像。名曰阎婆嘴利生炎。执罪人遥上空中。东西游行。然后放之。如石堕地。碎为百分。碎已复合。合已复执。又利刃满道。割其足脚。或有炎齿狗。来啮其身。于长久时受大苦恼昔决断人困之令人渴死之者堕此。余如经说（已上正法念经）瑜伽第四通说八大地狱近边别处云。谓彼一切诸大那落迦。皆有四方四岸四门。铁墙围绕。从其四方四门出已。其一一门外置四出园。谓煻煨齐膝。彼诸有情出为求舍宅游行。至此下足之时。皮肉及血并即消烂。举足还生。次此煻煨无间即有死尸粪泥。此诸有情为求舍宅从彼出已。渐渐游行陷入其中。首足俱没。又尸粪泥内多有诸虫。名娘矩吒。穿皮入肉。断筋破骨。取髓而食。次尸粪泥无间有利刀剑。仰刃为路。彼诸有情为求舍宅。从彼出已游行至此。下足之时。皮肉筋血悉皆消烂。举足之时。还复如故。次刀剑刃路无间有刃叶林。彼诸有情为求舍宅从彼出已·往趣彼阴。才坐其下。微风逐起。刃叶堕落·斫截其身一切支节。便即躄地。有黑黧狗。揸掣脊胎而啖食之。从此刃叶林无间有铁设杜末梨林。彼诸有情为求舍宅便来趣之。遂登其上。当登之时。一切刺锋悉回向下。欲下之时。一切刺锋复回向上。由此因缘。贯刺其身遍诸支节。尔时便有铁觜大鸟。上彼头上。或上其髆。探啄眼精而啖食之。从铁设杜末梨林无间有广大河。沸热灰水弥满其中。彼诸有情寻求舍宅从彼出已。来堕此中。犹如以豆置之大镬。然猛炽火而煎煮之随汤腾涌周旋回复。于河南岸有诸狱卒。手执杖索及以大网行烈而住。遮彼有情不令得出。或以索罥。或以网漉。复置广大热铁地上。仰彼有情而问之言。汝等今者欲何所须。如是答言。我等今者竟无觉知。然为种种饥苦所逼。时彼狱卒即以铁钴钴口令开。便以极热烧然铁丸置其口中余如前说。若彼答言。我今唯为渴苦所逼。尔时狱卒便即洋铜以灌其口。由是因缘长时受苦。乃至先世所造一切能感那落迦恶不善业未尽。未出此中。若刀剑刃路。若刃叶林。若铁设杜末梨林。总之为一。故有四园（已上瑜伽·并俱舍意。一一地狱。四门之外各有四园。合名十六别处。不同正法念经八大地狱十六别处名相各别）复有頞部陀等八寒地狱。具如经论。不遑广述之
　　第二明饿鬼道者。住处有二。一者在地下五百由旬。阎魔王界。二者在人天之间。其相甚多。今明少分。或身长一尺。或身量如人。或如千瑜缮那。或如雪山（大集经）或有鬼名镬身。其身长大。过人两倍。无有面目。手足犹如镬脚。热火满中焚烧其身。昔贪财屠杀之者受此报。或有鬼名食吐。其身广大。长半由旬。常求呕吐困不能得。昔或丈夫自啖美食不与妻子。或妇人自食不与夫子。受此报。或有鬼名食气。世人依病。水边林中设祭。嗅此香气以自活命。昔于妻子等前独啖美食之者受此报。或有鬼名食法。于险难处驰走求食。色如黑云。泪流如雨。若至僧寺。有人咒愿说法之时。因此得力活命。昔为贪名利不净说法之者受此报。或有鬼名食水。饥渴烧身。周慞求水困不能得。长发覆面。目无所见。走趣河边。若人渡河。脚足之下遗落余水。速疾接取以自活命。或人掬水施亡父母。则得少分命得存立。若自取水。守水诸鬼以杖挝打。昔沽酒加水。或沈蚓蛾。不修善法之者受此报。或有鬼名悕望。世人为亡父母设祀之时。得而食之。余悉不能食。若人劳得小物。诳惑取用之者受此报。或有鬼生海渚中。无有树林河水。其处甚热。以彼冬日比人间夏。过逾千倍。唯以朝露而自活命。虽住海渚见海枯竭。昔行路之人病苦疲极。欺取其贾与直薄少之者受此报。或有鬼常至冢间啖烧尸火。犹不能足。昔典主刑狱取人饮食者受此报。或有鬼生在树中。逼迮押身如贼木虫。受大苦恼。昔伐阴凉树及伐众僧园林之者受此报（正法念经）复有鬼头发垂下遍缠身体。其发如刀剌切其身。或变作火周匠焚烧。或有鬼昼夜各生五子。随生食之。犹常饥乏（六波罗密经）复有鬼一切之食皆不能啖。唯自破头取脑而食。或有鬼火从口出。飞蛾投火以为饮食。或有鬼食粪涕浓血洗器遗余（大论）又有依外障不得食鬼。谓饥渴常急身体枯竭。适望清流走向趣彼。有大力鬼。以杖逆打。或变作火。或悉枯涸。或有依内障不得食鬼。谓口如针孔。腹如大山。纵逢饮食。无由啖之。或有无内外障而不能用鬼。谓适逢少食而食啖者。变作猛焰烧身而出（瑜伽论）以人间一月为一日夜成月年。寿五百岁。正法念经云。悭贪嫉妒者堕饿鬼道
　　第三明畜生道者。其住处有二。根本住大海。支末杂人天。别论有三十四亿种类。总论不出三。一者禽类。二者兽类。三者虫类。如是等类强弱相害。若饮若食未曾暂安。昼夜之中常怀怖惧。况复诸水性之属为渔者所害。诸陆行之类为猎者所害。若如像马牛驴骆驼骡等。或铁钩断其脑。或穿鼻中。或辔系首。身负重加诸杖捶。但念水草。余无所知。又蚰蜒鼠狼等。闇中而生。闇中而死。虮虱䖩等。依人身生。还依人死。又诸龙众·受三热苦昼夜无休。或复蟒蛇。其身长大。聋騃无足。宛转腹行。为诸小虫之所唼食。或复有如一毛百分。或如窗中游尘。或如十千由旬。如是诸畜生。或经一时顷或七时顷。或经一劫乃至百劫千万亿劫。或经一中劫乃至百千万亿劫。受无量苦。或遇诸违缘数被残害。此等诸苦不可胜计。愚痴无惭徒受信施他物不偿之者受此报（已上。诸文散在经论）
　　第四明阿修罗道者有二。根本胜者住须弥山北巨海之底。支流劣者在四大州间山岩之中。云雷若鸣谓是天鼓。怖畏周章心大战悼。亦常为诸天之所侵害。或破身体。或夭其命。又曰。日三时苦具自来逼害。种种忧苦不可胜说
　　第五明人道者。略有三相。应审观察。一不净相。二苦相。三无常相。
　　一不净相者。凡人身中有三百六十之骨。节节相拄。谓指骨拄足骨。足骨拄踝骨。踝骨拄𨄔骨。𨄔骨拄膝骨。膝骨拄髀骨。髀骨拄臗骨。臗骨拄腰骨。腰骨拄脊骨。脊骨拄肋骨。复脊骨拄项骨。项骨拄颔骨。颔骨拄牙齿。上有髑髅。复项骨拄肩骨。肩骨拄臂骨。臂骨拄腕骨。腕骨拄掌骨。掌骨拄指骨。如是展转次第锁成（大经）三百六十骨聚所成。如朽坏舍。诸节支持。以四细脉。周匝弥布。五百分肉犹如泥涂。六脉相系。五百筋缠七百细脉。以为编络。十六粗脉钩带相连。有二肉绳。长三寻半。于内缠结。十六肠胃绕生熟藏。二十五气脉犹如窗隙。一百七关肉如破碎器。八万毛孔如乱草覆。五根七窍不净盈满。七重皮裹。六味长养。犹如祠火呑受无厌。如是之身。一切臭秽。自性溃烂。谁当于此爱重憍慢（宝积经九十六）或云。九百脔覆其上九百筋连其间。有三万六千之脉。三升之血在中流注。有九十九万之毛孔。诸汗常出。九十九重之皮而裹其上（已上。身中间骨肉等）又腹中有五藏。叶叶相覆靡靡向下。状如莲华。孔窍空疏内外相通。各有九十重。肺藏在上。其色白。肝藏其色青。心藏在中央。其色赤。脾藏其色黄。贤藏在下。其色黑。又有六府。谓大肠为传送之府。亦为肺府。长三寻半。其色白。胆为清净之府。亦为肝府。其色青。小肠为受盛之府。亦为心府。长十六寻。其色赤。胃为五谷之府。亦为脾府。三升粪在中。其色黄。膀胱为津液之府。亦为肾府。一斗尿在中。其色黑。三膲为中渎之府。如此等物纵横分布。大小二肠赤白交色。十八周转如毒蛇蟠（已上。腹中府藏）又从顶至趺。从髓至肤。有八万户虫。四头四口。九十九尾。形相非一。一一户复有九万细虫。小于秋毫（禅经。次第禅门等）宝积经云。初出胎时。经于七日。八万户虫从身而生。纵横食啖。有二户虫名为舐发。依发根住常食其发。二户虫名绕眼。依眼住常食眼。四户虫依脑食脑。一户名稻叶。依耳食耳。一户名藏口。依鼻食鼻。二户。一名遥掷。二名遍掷。依唇食唇。一户名针口。依舌食舌。五百户依左边食左边。右边亦然。四户食生藏。二户食熟藏。四户依小便道食尿而住。四户依大便道食粪而住。乃至一户名黑头。依脚食脚。如是八万依止此身。昼夜食啖。令身热恼。心有忧愁。众病现前。无有良医能为除疗（出第五十七略抄）僧伽吒经说。人将死时。诸虫怖畏。互相啖食受诸苦痛。男女眷属生大悲恼。诸虫相食。唯有二虫七日斗诤。过七日已。一虫命尽一虫犹存（已上虫蛆）纵食上膳众味。经宿之间。皆为不净。譬如粪秽大小俱臭。此身亦尔。从少至老唯是不净。倾海水洗不可令净洁。外虽施端严相。内唯裹诸不净。犹如画瓶而盛粪秽（取大论·止观等意）故禅经偈云。知身臭不净。愚者故爱惜。外视好颜色。不观内不净（已上举体不净）况复命终之后。捐舍冢间。经一二日乃至七日。其身膀胀色变青瘀。臭烂皮穿脓血流出。雕鹫鸱枭野干狗等种种禽兽。揸掣食啖。禽兽食已。不净溃烂。有无量种虫蛆杂出臭处。可恶过于死狗。乃至成白骨已。支节分散。手足髑髅各在异处。风吹日暴雨灌霜封。积有岁年。色相变异。遂腐朽碎末与尘土相和（已上。究竟不净。见大般若止观等）当知此身始终不净。所爱男女皆亦如是。谁有智者更生乐着。故止观云。未见此相。爱染甚强。若见此已。欲心都罢。悬不忍耐。如不见粪犹能啖饭。忽闻臭气即便呕吐。又云。若证此相。虽复高眉翠眼皓齿丹唇。如一聚屎粉覆其上。亦如烂尸假着绘彩。尚不眼见。况当身近。雇鹿杖自害。况歍抱淫乐。如是想者。是淫欲病之大黄汤（已上）
　　二苦者。此身从初生时常受苦恼。如宝积经说。若男若女适生堕地。或以手捧。或衣承接。或冬夏时。冷热风触受大苦恼。如生剥牛触于墙壁（取意）长大之后亦多苦恼。同经说。受于此身。有二种苦。所谓眼耳鼻舌咽喉牙齿胸腹手足有诸病生。如是四百四病逼切其身。名为内苦。复有外苦。所谓或在牢狱挝打楚挞。或劓耳鼻及刖手足。诸恶鬼神而得其便。复为蚊虻蜂等毒虫之所唼食。寒热饥渴风雨并至。种种苦恼逼切其身。此五阴身。一一威仪。行住坐卧。无不皆苦。若长时行不暂休息。是名为外苦。住及坐卧亦复皆苦（略抄）余诸有苦相。眼前可见。不可俟说
　　三无常者。涅槃经云。人命不停过于山水。今日虽存。明亦难保。云何纵心令住恶法。出曜经云。此日已过。命即减少。如小水鱼。斯有何乐。摩耶经偈云。譬如栴陀罗驱牛至屠所。步步近死地。人命亦如是（已上）设虽有长寿业。终不免无常。设虽感富贵报。必有衰患期。如大经偈云。一切诸世间。生者皆归死。寿命虽无量。要必有终尽。夫盛有必衰。合会有别离。壮年不久停。盛色病所侵。命为死所呑。无有法常者。又罪业应报经偈云。水渚不常满。火盛不久然。日出须臾没。月满已复缺。尊荣高贵者。无常速过是。今当勤精进。顶礼无上尊（已上）非唯诸凡下有此怖畏。登仙得通者亦复如是。如法句譬喻经偈云。非空非海中。非入山石间。无有他方处脱止不受死（腾空入海隐岩。三人因缘如经广说）当知诸余苦患或有免者。无常一事终无避处。须如说修行欣求常乐果。如止观云。无常杀鬼不择豪肾。危脆不坚难可恃怙。云何安然规望百岁。四方驰求贮积聚敛。聚敛未足溘然长往。所有产货徒为他有。冥冥独逝。谁访是非。若觉无常过我暴水猛风掣电。山海空市无逃避处。如是观已。心大怖畏。眠不安席。食不甘哺。如救头然。以求出要。又云。譬如野干失耳尾牙。诈眠望脱。忽闻断头心大惊怖。遭生老病。尚不为急。死事弗奢。那得不怖。怖心起时。如履汤火。五尘六欲不暇贪染（已上取意）人道如此。实可厌离
　　第六明天道者有三。一者欲界。二者色界。三者无色界。其相既广难可具述。且举一处以例其余。如彼忉利天。虽快乐无极。临命终时。五衰相现。一头上华鬘忽萎。二天衣尘垢所著。三腋下汗出。四两目数眴。五不乐本居。是相现时。天女眷属皆悉远离弃之如草。偃卧林间。悲泣叹曰。此诸天女我常怜愍。云何一旦弃我如草。我今无依无怙。谁救我者。善见宫城于今将绝。帝释宝座朝谒无由。殊胜殿中永断胆望。释天宝象何日同乘。众车苑中无复能见。粗涩苑内甲胄长辞。杂林苑中宴会无日。欢喜苑中游止无期。劫波树下白玉软石更无坐时。曼陀枳尼殊胜池水沐浴无由。四种甘露卒难得食。五妙音乐顿绝听闻。悲哉此身独婴此苦。愿垂慈愍救我寿命。更延少日不亦乐乎。勿令堕彼马头山沃焦海。虽作是言。无敢救者（六波罗密经）当知此苦甚于地狱。故正法念经偈云。天上欲退时。心生大苦恼。地狱众苦毒。十六不及一。又大德天既生之后。旧天眷属舍而从彼。或有威德天。不顺心时。驱令出宫不能得住（瑜伽）余五欲天悉有此苦。上二界中虽无如此之事。终有退没之苦。乃至悲想不免阿鼻。当知天上亦不可乐（已上天道）
　　第七。总结厌相者。谓一箧偏苦非可耽荒。四山合来无所避遁。而诸众生以贪爱自蔽。深著于五欲。非常谓常。非乐谓乐。彼如洗痈置睫。犹盖厌。况复刀山火汤渐将至。谁有智者宝玩此身乎。故正法念经偈云。智者常怀忧。如似狱中囚。愚人常欢乐。犹如光音天。宝积经偈云。种种恶业求财物。养育妻子谓欢娱。临命终时苦逼身。妻子无能相救者。于彼三涂怖畏中。不见妻子及亲识。车马财宝属他人。受苦谁能苦分者。父母兄弟及妻子。朋友僮仆并珍财死去无一来相亲。唯有黑业常随逐（乃至）阎罗常告彼罪人。无有少罪我能加。汝自作罪今自来。业报自招无代者。父母妻子无能救。唯当勤修出离因。是故应舍枷锁业。善知远离求安乐。又大集经偈云。妻子珍宝及王位。临命终时不随者。唯戒及施不放逸。今世后世为伴侣。如是展转作恶受苦。徒生徒死轮转无际。如经偈云。一人一劫中。所受诸身骨。常积不腐败如毗布罗山。一劫尚尔。况无量劫。我等未曾修道。故徒历无边劫。今若不勤修。未来亦可然。如是无量生死之中。得人身甚难。纵得人身。具诸根亦难。纵具诸根。遇佛教亦难。纵遇佛教。生信心亦难。故大经云。生人趣者。如瓜上土。堕三途者。如十方土。法华经云。无量无数劫。闻是法亦难。能听是法者。此人亦复难。而今适具此等缘。当知应离苦海往生净土。只在今生。而我等头戴霜雪。心染俗尘。一生虽尽希望不尽。遂辞白日下独入黄泉底之时。堕多百逾缮那洞然猛火中。虽呼天扣地。更有何益乎。愿诸行者。疾生厌离心。速随出要路。莫入宝山空手而归。问。以何等相应生厌离心答。若欲广观如前所说。六道因果不净苦等。或复龙树菩萨劝发禅陀迦王偈云。是身不净九孔流。无有穷己若河海。薄皮覆蔽似清净。犹假璎珞自庄严。诸有智人乃分别。知其虚诳便弃舍。譬如疥者近猛焰。初虽暂悦后增苦。贪欲之想亦复然。始虽乐着终多患。见身实相皆不净。即是观于空无我。若能修习斯观者。于利益中最无上。虽有色族及多闻。若无戒智犹禽兽虽处丑贱少闻见。能修戒智名胜上。利衰八法莫能免。若有除断真无匹。诸有沙门婆罗门。父母妻子及眷属。莫为彼意受其言。广造不善非法行。设为此等起诸过。未来大苦唯身受。夫造众恶不即报。非如刀剑交伤割。临终罪相始俱现。后入地狱婴诸苦。信戒施闻慧惭愧。如是七法名圣财。真实无比牟尼说。超越世间众珍宝。知足虽贫可名富。有财多欲是名贫。若丰财业增诸苦。如龙多首益酸毒。当观美味如毒药。以智慧水洒令净。为存此身虽应食。勿贪色味长憍慢。于诸欲染当生厌。勤求无上涅槃道。调和此身令安隐。然后宜应修齐戒。一夜分别有五时。于二时中当眠息。初中后夜观生死。宜勤求度勿空过。譬如少盐置恒河。不能令水有咸味。微细之恶遇众善。消灭散坏亦如是。虽受梵天离欲娱。还堕无间炽然苦。虽居天宫具光明。后入地狱黑闇中。所谓黑绳等活地狱。烧割剥刺及无间。是八地狱常炽然。皆是众生恶业报。若见图画闻他言。或随经书自忆念。如是知时以难忍。况复己身自经历。若复有人一日中。以三百矛钻其体。比阿鼻地狱一念苦。百千万分不及一。于畜生中苦无量。或有系缚及鞭挞。或为明珠羽角牙骨毛皮肉被残害。饿鬼道中苦亦然。诸所须欲不随意。饥渴所逼困寒热。疲乏等苦甚无量。屎尿粪秽诸不净。百千万劫莫能得。设复推求得少分。更相劫夺寻散失。清凉秋月患焰热。温和春日转寒苦。若趣园林众果尽。设至清流变枯竭。罪业缘故寿长远。经有一万五千岁。受众楚毒无空缺。皆是饿鬼之果报。烦恼駃河漂众生。为深怖畏炽然苦。欲灭如是诸尘劳。应修真实解脱谛。离诸世间假名法。则得清净不动处（已上。有百十行偈。今略抄）若存略者。如马鸣菩萨赖吒和罗伎声唱云。有为诸法如幻如化。三界狱缚无一可乐。王位高显势力自在。无常既至谁得存者。如空中云须臾散灭。是身虚伪犹如芭蕉。为怨为贼不可亲近。如毒蛇箧谁当爱乐。是故诸佛常呵此身（已上）此中具演无常苦空无我。闻者悟道。或复坚牢比丘壁上偈云。生死不断绝。贪欲嗜味故。养怨入丘冢。虚受诸辛苦。身臭如死尸。九孔流不净。如厕虫乐粪。愚贪身无异。忆想妄分别。则是五欲本。智者不分别。五欲则断灭。邪念生贪着。贪着生烦恼。正念无贪欲。余烦恼亦尽（已上）过去弥楼揵驮佛灭后。正法灭时。陀摩尸利菩萨。求得此偈弘宣佛法。利益无量众生。或复仁王经有四非常偈。可见。若乐极略者。如金刚般若经云。一切有为法。如梦幻泡影。如露亦如电。应作如是观。或复大经偈云。诸行无常。是生灭法。生灭灭已。寂灭为乐（已上）祇园寺无常堂四隅。有颇梨钟。钟音中亦说此偈。病僧闻音苦恼即除。得清凉乐。如入三禅垂生净土。况复雪山大士舍全身而得此偈。行者善思念。不得忽尔之。如说观察。应当离贪瞋痴等惑业。如师子追人。不应作外道无益苦行。如痴狗追块。问。不净苦无常。其义易了。现见有法体。何说为空。答。岂不经说。如梦幻化。故例梦境当观空义。如西域记云。波罗痆斯国。施鹿林东。行二三里有涸池。昔有一隐士。于此池侧结卢屏迹。博习伎术究极神理。能使瓦砾为宝。人畜易形。但未能驭风云陪仙驾。阅图考古。更求仙术。其方曰。命一烈士。执长刀立坛隅。屏息绝言。自昏逮旦。求仙者中坛而坐。手接长刀。口诵神咒。收视返听。迟明登仙。遂依仙方。求一烈士。数加重贻。潜行阴德。隐士曰。愿一夕不声耳。烈士曰。死尚不辞。岂徒屏息。于是设坛场受仙法。依方行事。坐待日昏。昏暮之后。各司其务。隐士诵神咒。烈士按铦刀。殆将晓矣。忽发声叫。时隐士问曰。诚子无声。何以惊叫。烈士曰。受命后至夜分。惛然若梦。变异更起。见昔事主躬来慰谢。感荷厚恩忍不报语。彼人震怒。遂见杀害。受中阴身。顾尸叹惜。犹愿历世不言以报厚德。遂见托生南印度大婆罗门家。乃至受胎。出胎备经苦厄。荷恩荷德。尝不出声。洎乎受业冠婚丧亲生子。每念前恩忍而不语。宗亲戚属咸见怪异。年过六十有五。我妻谓曰。汝可言矣。若不语者。当杀汝子。我时惟念。已隔生世。自顾衰老。唯此稚子。因止其妻令无杀害。遂发此声耳。隐士曰。我之过也。此魔娆耳。烈士感恩。悲事不成。愤恚而死（已上略抄）梦境如是。诸法亦然。妄想梦未觉。于空谓为有。故唯识论云。未得真觉。常处梦中。故佛说为生死长夜。问。若作无常苦空等观。岂异小乘自调自度。答。此观不局小。亦通在大乘。如法华云。大慈悲为室。柔和忍辱衣。诸法空为座。处此为说法（已上）诸法空观尚不妨大慈悲心。何况苦无常等催菩萨悲愿乎。是故大般若等经。以不净等观亦为菩萨法。若欲知者。更读经文。问。如是观念有何利益。答。若常如是调伏心者。五欲心微薄。乃至临终正念不乱。不堕恶处。如大庄严论劝进系念偈云。盛年无患时。怠不精进。贪营众事务。不修施戒禅。临为死所呑。方悔求修善。智者应观察断除五欲想。精勤习心者。终时无悔恨。心意既专至。无有错乱念。智者勤捉心。临终意不散。不习心专至。临终必散乱（已上）又宝积经五十七偈云。应观于此身。筋脉更缠绕湿皮相裹覆。九处有疮门。周遍常流溢屎尿诸不净。譬如舍与篅盛诸谷麦等。此身亦如是。杂秽满其中。运动骨机关。危脆非坚实。愚夫常爱乐。智者无染着。洟唾汗常流。脓血恒充满。黄脂杂乱汁。脑满髑髅中。胸膈痰癊流。内有生熟藏。肪膏与皮膜。五藏诸腹胃。如是臭烂等。诸不净同居。罪身深可畏。此即是怨家。无识耽欲人。愚痴常保护。如是臭秽身。犹如朽城廓。日夜烦恼逼。迁流无暂停。身城骨墙壁。血肉作涂泥。画彩贪瞋痴。随处而枉饰。可恶骨身城。血肉相连合。常被恶知识。内外苦相煎。难陀汝当知。如我之所说。昼夜常系念。勿思于欲境。若欲远离者。常作如是观。勤求解脱处。速超生死海（已上）诸余利益可见大论·止观等
　　大文第二欣求净土者。极乐依正功德无量。百劫千劫说不能尽。算分喻分亦非所知。然群疑论明三十种益。安国抄摽二十四乐。既知称扬只在人心。今举十乐而赞净土。犹如一毛之渧大海。一圣众来迎乐。二莲华初开乐。三身相神通乐。四五妙境界乐。五快乐无退乐。六引接结缘乐。七圣众俱会乐。八见佛闻法乐。九随心供佛乐。十增进佛道乐也
　　第一圣众来迎乐者。凡恶业人命尽时。风火先去。故动热多苦。善行人命尽时。地水先去。故缓缦无苦。何况念佛功积。运心年深之者。临命终时。大喜自生。所以然者。弥陀如来以本愿故。与诸菩萨百千比丘众。放大光明皎然在目前。时大悲观世音申百福庄严手。擎宝莲台至行者前。大势至菩萨与无量圣众同时赞叹。授手引接。是时行者。目自见之。心中欢喜。身心安乐如入禅定。当知草庵瞑目之间。便是莲台结跏之程。即从弥陀佛后。在菩萨众中。一念之顷得生西方极乐世界（依观经·平等觉经·并传记等意）彼忉利天上亿千岁乐。大梵王宫深禅定乐。此等诸乐未足为乐。轮转无际不免三途。而今处观音掌托宝莲胎。永越过苦海初往生净土。尔时欢喜心不可以言宣。龙树偈云。若人命终时。得生彼国者。即具无量德。是故我归命
　　第二莲华初开乐者。行者生彼国已。莲华初开时。所有欢乐倍前百千。犹如盲者始得明眼。亦如边鄙忽入王宫。自见其身。身既作紫磨金色体。亦有自然宝衣。镮钏宝冠庄严无量。见佛光明得清净眼。因前宿习闻众法音。触色触声无不奇妙。尽虚空界之庄严。眼迷云路。转妙法轮之音声。听满宝刹。楼殿林池表里照曜。凫雁鸳鸯远近群飞。或见众生如駃雨从十方世界生。或见圣众如恒沙。从无数佛土来。或有登楼台望十方者。或有乘宫殿住虚空者。或有住空中诵经说法者。或有住空中坐禅入定者。地上林间亦复如是。处处复有涉河濯流。奏乐散华。往来楼殿。礼赞如来之者。如是无量天人圣众。随心游戏。况化佛菩萨香云华云充满国界。不可具名。又渐回眸遥以瞻望。弥陀如来如金山王。坐宝莲华上处宝池中央。观音势至威仪尊重。亦坐宝华侍佛左右无量圣众恭敬围绕。又宝地上宝树行列。宝树下各有一佛二菩萨。光明严饰遍琉璃地。如夜闇中然大炬火。时观音势至来至行者前。出大悲音种种慰喻。行者从莲台下。五体投地头面敬礼。即从菩萨渐至佛所。跪七宝阶瞻万德之尊容。闻一实道入普贤之愿海。欢喜雨泪渴仰彻骨。始入佛界得未曾有。行者昔于娑婆才读经文。今正见此事。欢喜心几乎（多依观经等意）龙树偈曰。若人种善根。疑则华不开。信心清净者。华开则见佛
　　第三身相神通乐者。彼土众生。其身真金色。内外俱清净。常有光明。彼此互照。三十二相具足庄严端正殊妙世间无比。诸声闻众身光一寻。菩萨光明照百由旬。或云十万由旬。以第六天主比彼土众生。犹如乞丐在帝王边。又彼土诸众生皆具五通。妙用难测。随心自在。若欲见十方界色。不运步即见。欲闻十方界声。不起座即闻。无量宿命之事。如今日所闻。六道众生之心。如明镜见像。无央数之佛刹。如咫尺往来。凡横于百千万亿那由他国。竖于百千万亿那由他劫。一念之中自在无碍。今此界众生。于三十二相。谁得一相。于五神通。谁得一通。非灯日无以照。非行步无以至。虽一纸不见其外。虽一念不知其后。樊笼未出。随事有碍。而彼土众生。无有一人不具此德。不于百大劫中而种相好业。不于四静虑中而修神通因。只是彼土任运生得之果报。不亦乐乎（多依双观经平等觉经等）龙树偈云。人天身相同。犹如金山顶。诸胜所归处。是故头面礼。其有生彼国。具天眼耳通。十方并无碍。稽首圣中尊。其国诸众生。神变及身通。亦具宿命智。是故归命礼
　　第四五妙境界乐者。四十八愿庄严净土。一切万物穷美极妙。所见悉是净妙色。所闻无不解脱声。香味触境亦复如是。谓彼世界以琉璃为地。金绳界其道。坦然平正无有高下。恢廓旷荡无有边际。晃耀微妙奇丽清净。以诸妙衣遍布其地。一切人天践之而行（已上地相）众宝国土。一一界上有五百亿七宝所成宫殿楼阁。高下随心。广狭应念。诸宝床座妙衣敷上。七重栏楯百亿华幢。垂珠璎珞悬宝幡盖。殿里楼上有诸天人。常作伎乐歌咏如来（已上宫殿）讲堂精舍宫殿楼阁。内外左右有诸浴池。黄金池底白银沙。白银池底黄金沙。水精池底琉璃沙。琉璃池底水精沙。珊瑚琥珀砗磲玛瑙。白玉紫金亦复如是。八功德水充满其中。宝沙映彻无深不照（八功德者。一澄净。二清冷。三甘美。四轻软。五润泽。六安和。七饮时除饥渴等无量过患。八饮已定能长养诸根四大。增益种种殊胜善根。出称赞净土经）四边阶道众宝合成。种种宝华弥覆池中。青莲有青光。黄莲有黄光。赤莲白莲各有其光。微风吹来华光乱转。一一华中各有菩萨。一一光中有诸化佛。微澜回流转相灌注。安详徐逝不迟不疾。其声微妙无不佛法。或演说苦空无我诸波罗密。或流出十力无畏不共法音。或大慈悲声。或无生忍声。随其所闻欢喜无量。随顺清净寂灭真实之义。随顺菩萨声闻所行之道。又𠒎雁鸳鸯鹙鹭鹅鹤。孔雀鹦鹉伽陵频迦等百宝色鸟。昼夜六时出和雅音。赞叹念佛念法念比丘僧。演畅五根五力七菩提分。无有三途苦难之名。但有自然快乐之音。彼诸菩萨及声闻众。入于宝池洗浴之时。浅深随念不违其心。荡除心垢。清明澄洁洗浴已讫各各自去。或在空中。或在树下。有讲经诵经者。有受经听经者。有坐禅者。有经行者。其中未得须陀洹者则得须陀洹。乃至未得阿罗汉者得阿罗汉。未得阿惟越致者得阿惟越致。皆悉得道莫不欢喜。复有清河。底布金沙。浅深寒温曲从人好。众人游览同萃河滨（已上水相）池畔河岸有栴檀树。行行相当叶叶相吹。紫金之叶白银之枝。珊瑚之华𤥭璖之实。一宝七宝或纯或杂。枝叶华果庄严映饰。和风时来吹诸宝树。罗网微动妙华徐落。随风散馥。杂水流芬。况出微妙音宫商相和。譬如百千种乐同时俱作。闻者自然念佛法僧。彼第六天万种音乐。不如此树一种音声。叶间生华。华上有果。皆放光明化为宝盖。一切佛事映现盖中。乃至欲见十方严净佛土。于宝树间皆悉照见。树上有七重宝网。宝网间有五百亿妙华宫殿。宫殿中有诸天童子。璎珞光耀自在游乐。如是七宝诸树周遍世界。名华软草亦随处有柔软香洁。触者生乐（已上树林）众宝罗网弥满虚空。悬诸宝铃宣妙法音。天华妙色缤纷乱坠。宝衣严具旋转来下。如鸟飞空下供散于诸佛。又有无量乐器。悬处虚空。不鼓自鸣。皆说妙法（已上虚空）复如意妙香涂香抹香无量香。芬馥遍满于世界。若有闻者。尘劳垢习自然不起。凡自地至空。宫殿华树一切万物。皆以无量杂宝百千种香而共合成。其香普薰十方世界。菩萨闻者皆修佛行。复彼国菩萨罗汉诸众生等。若欲食时。七宝之机自然现前。七宝之钵妙味满中。不类世间之味。亦非天上之味。香美无比。甜酢随意。见色闻香。身心清洁。即同食已。色力增长。事已化去。时至复现。又彼土众生欲得衣服。随念即至。如佛所赞应法妙服自然在身。不求裁缝染治浣濯。又光明周遍。不用日月灯烛。冷暖调和。无有春秋冬夏。自然德风温冷调适。触众生身皆得快乐。譬如比丘得灭尽三昧。每日晨朝吹散妙华遍满佛土。馨香芬烈。微妙柔软。如兜罗绵。足履其上。蹈下四寸随举足已。还复如故。过晨朝已。其华没地。旧华既没。更雨新华。中时晡时初中后夜亦复如是。此等所有微妙五境。虽令见闻觉者身心适悦。而不增长有情贪着。更增无量殊胜功德。凡八方上下无央数诸佛国中极乐世界所有功德。最为第一。以二百一十亿诸佛净土严净妙事。皆摄在此中。若观如是国土相者。除无量亿劫极重恶业。命终之后必生彼国（依二种观经·阿弥陀经·称赞净土经·宝积经·平等觉经·思惟经等意。记之）世亲偈云。观彼世界相。胜过三界道。究竟如虚空。广大无边际。宝华千万种。弥覆池流泉。微风动华叶。交错光乱转。宫殿诸楼阁。观十方无碍。杂树异光色。宝栏遍围绕。无量宝绞络。罗网遍虚空。种种铃发响。宣吐妙法音。众生所愿乐。一切皆满足。故我愿生彼阿弥陀佛国
　　第五快乐无退乐者。今此娑婆世界无可耽玩。轮王之位七宝不久。天上之乐五衰早来。乃至有顶轮回无期。况余世人乎。事与愿违。乐与苦俱。富者未必寿。寿者未必富。或昨富今贫。或朝生暮死。故经言。出息不待入息。入息不待出息。非唯眼前乐去哀来。亦临命终随罪堕苦。彼西方世界受乐无穷。人天交接两得相见。慈悲薰心互如一子。共经行于琉璃地上。同游戏于栴檀林间。从宫殿至宫殿。从林池至林池。若欲寂时。风浪弦管自隔耳下。若欲见时。山川溪谷尚现眼前。香味触法随念亦尔。或渡飞梯作伎乐。或腾虚空现神通。或从他方大士而迎送。或伴天人圣众以游览。或至宝池边慰问新生人。汝知不。是处名极乐世界。是界主号弥陀佛。今当归依。或同在宝池中。各坐莲台上。互说宿命事。我本在其国。发心求道之时。持其经典。护其戒行。作其善法修其布施。各语所好喜之功德。具陈所来生之本末。或共语十方诸佛利生之方便。或共议三有众生拔苦之因缘。议已追缘而相去。语已随乐而共往。或复登七宝山（七宝山。七宝塔。七宝坊。出十往生经）浴八功池。寂然宴默。读诵解说。如是游乐相续无间。处是不退永免三途八难之畏。寿亦无量终无生老病死之苦。心事相应无爱别离苦。慈眼等视无怨憎会苦。白业之报无求不得苦。金刚之身无五盛阴苦。一托七宝庄严之台。长别三界苦轮之海。若有别愿。虽生他方。是自在生灭。非业报生灭。尚无不苦不乐之名。何况诸苦耶。龙树偈云。若人生彼国。终不堕恶趣及与阿修罗。我今归命礼
　　第六引接结缘乐者。人之在世。所求不如意树欲静而风不停。子欲养而亲不待。志虽舂肝胆力不堪水菽。君臣师弟妻子朋友。一切恩所。一切知识。皆亦如是。空劳痴爱之心。弥增轮回之业。况复业果推迁生处相隔。六趣四处不知何处。野兽山禽谁辩旧亲。如心地观经偈云。世人为子造诸罪。堕在三途长受苦。男女非圣无神通。不见轮回难可报。有情轮回生六道。犹如车轮无始终。或为父母为男女。世世生生互有恩。若生极乐。智慧高明神通洞达。世世生生恩所知识。随心引接。以天眼见生处。以天耳闻言音。以宿命智忆其恩。以他心智了其心。以神境通随逐变现。以方便力教诫示导。如平等经云。彼土众生。皆自知其前世所从来生。及知八方上下去来现在之事。知彼诸天人民蜎飞蠕动之类。心意所念。口所欲言。何岁何劫。当生此国。作菩萨道。得阿罗汉。皆豫知之。又华严经。普贤愿云。愿我临欲命终时。尽除一切诸障碍。面见彼佛阿弥陀。即得往生安乐刹。我既往生彼国已。现前成就此大愿。一切圆满尽无余。利乐一切众生界。无缘尚尔。况结缘乎。龙树偈云。无垢庄严光。一念及一时。普照诸佛会。利益诸群生
　　第七圣众俱会乐者。如经云。众生闻者。应当发愿愿生彼国。所以者何。得与如是诸上善人俱会一处（已上）彼诸菩萨圣众德行。不可思议。普贤菩萨言。若有众生。未种善根及种少善声闻菩萨。犹尚不得闻我名字。况见我身。若有众生得闻我名。于阿耨菩提不复退转。乃至梦中见闻我者。亦复如是（华严经意）又云。我常随顺诸众生。尽于未来一切劫。恒修普贤广大行。圆满无上大菩提。普贤身相如虚空。依真而住非国土。随诸众生心所欲。示现普身等一切。一切刹中诸佛所。种种三昧现神通。一一神通悉周遍。十方国土无遗者。如一切刹如来所。彼刹尘中悉亦然（同经偈）文殊师利大圣尊。三世诸佛以为母。十方如来初发心。皆是文殊教化力。一切世界诸有情。闻名见身及光相。并见随类诸化现。皆成佛道难思议（心地观经偈）若但闻名者。除十二亿劫生死之罪。若礼拜供养者。恒生佛家。若称名字一日七日。文殊必来。若有宿障。梦中得见。所求圆满。若见形像者。百千劫中不堕恶道。若行慈心者。即得见文殊。若有受持读诵名者。设有重障。不堕阿鼻极恶猛火。常生他方清净佛土（文殊般涅槃经意。彼形像如经广说）又百千亿那由他佛利益众生。不及文殊师利于一劫中所作利益。故若称文殊师利菩萨名者。福多于受持彼百千亿诸佛名号（宝积经意）弥勒菩萨功德无量。若但闻名者。不堕黑闇处。一念称名者。除却千二百劫生死之罪有归依者。于无上道得不退转（上生经意）称赞礼拜者。除百千万亿阿僧祇劫生死罪（虚空藏·佛名经意）无量千万劫所修愿智行。广大不可量。称扬莫能尽（华严经偈。已上三菩萨。常在极乐世界。出四十华严经）地藏菩萨。每日晨朝入恒沙定。周遍法界拔苦众生。所有悲愿超余大士（十轮经意）彼经偈云。一日称地藏。功德大名闻。胜俱胝劫中称余智者德。假使百劫中赞说其功德。犹尚不能尽。故皆当供养（宝积经意）观世音菩萨言。众生有苦。三称我名。不往救者。不取正觉（弘猛海慧经）若有称念百千俱胝那庾多诸佛名号。复有暂时于我名号至心称念。彼二功德平等平等。诸有称念我名号者。一切皆得不退转地（十一面经）众生若闻名。离苦得解脱。亦游戏地狱。大悲代受苦（请观音经偈）弘誓深如海。历劫不思议。侍多千亿佛。发大清净愿。具足神通力。广修智方便。十方诸国土。无刹不现身。念念勿生疑。观世音净圣。于苦恼死厄。能为作依怙。具一切功德。慈眼视众生。福聚海无量。是故应顶礼（法华经）大势至菩萨曰。我能堪任度诸恶趣未度众生（宝积经）以智慧光普照一切。令离三途得无上力。故此菩萨名大势至。观此菩萨者。除无数劫阿僧祇生死之罪。不处胞胎。常游诸佛净妙国土（观经意）无量无边无数劫。广修愿力助弥陀。常处大众宣法言。众生闻者得净眼。神通周遍十方国普现一切众生前。众生若能至心念。皆悉导令至安乐（龙树赞）又云。观音势至大名称。功德智慧俱无量。具足慈悲救世间遍游一切众生海。如是胜人甚难遇。一心恭敬头面礼（已上）如是一生补处大菩萨。其数如恒沙。色相端严。功德具足。常在极乐国围绕弥陀佛。又诸声闻众。其数难量。神智洞达威力自在。能于掌中持一切世界设如大目连百千万亿无量无数。于阿僧祇劫悉共计挍彼初会声闻。所知数者犹如一渧。其所不知如大海水。其中般泥洹去者无央数。新得阿罗汉者亦无央数。而都不为增减。譬如大海虽减恒水。虽加恒水。而无增亦无减。诸菩萨众复倍上数。如大论云。弥陀佛国。菩萨僧多。声闻僧少（已上）如是圣众充满其国。互遥相见遥相瞻望。遥闻语声。同一求道。无有异类。何况复十方恒河沙佛土无量尘数菩萨圣众。各现神通至安乐国。瞻仰尊颜。恭敬供养。或赍天妙华。或烧妙宝香。或献无价衣。或奏天伎乐。发和雅音歌叹世尊。听受经法宣布道化。如是往来昼夜不绝。东方去西方来。西方去北方来。北方去南方来。四维上下互亦如是。更相开避犹如盛市。此等大士。一闻其名。尚非少缘。况百千万劫。谁得相见者。然彼国土众生常会一处。互交言语。同问讯恭敬。亲近承习。不亦乐乎（已上双观经·观经·平等经等意）龙树偈云。彼土诸菩萨。具足诸相好。皆自庄严身。我今归命礼。超出三界狱。目如莲华叶声闻众无量。是故稽首礼。又云。十方所来诸佛子。显现神通至安乐。瞻仰尊颜常恭敬。故我顶礼弥陀佛
　　第八见佛闻法乐者。今此娑婆世界。见佛闻法甚难。师子吼菩萨言。我等无数百千劫。修四无量三解脱。今见大圣牟尼尊。犹如盲龟值浮木。又儒童舍全身。而始得半偈。常啼割肝府。而远求般若。菩萨尚尔。何况凡夫。佛在舍卫二十五年。彼九亿家。三亿见佛。三亿才闻。其余三亿不见不闻。在世尚尔。何况灭后。故法华云。是诸罪众生。以恶业因缘。过阿僧祇劫不闻三宝名。而彼国众生。常见弥陀佛。恒闻深妙法。谓严净地上有菩提树。枝叶四布。众宝合成。树上覆宝罗网。条间垂珠璎珞。风动枝叶。声演妙法。其声流布遍诸佛国。其有闻者。得深法忍。住不退转。耳根清彻。睹树色闻树香。尝树味触树光缘树相。一切亦然。至成佛道。六根清彻。树下有座。庄严无量。座上有佛。相好无边。乌瑟高显。晴天翠浓。白毫右旋。秋月光满。青莲之眼。丹果之唇。迦陵频之声。师子相之胸。仙鹿王之腨。千福轮之趺。如是八万四千相好。缠络紫磨金身。无量尘数光明。如集亿千日月。有时在于七宝讲堂演畅妙法。梵音深妙悦可众心。菩萨声闻天人大众。一心合掌瞻仰尊颜。即时自然微风吹七宝树。无量妙华随风四散。一切诸天奏诸音乐。当斯之时。凞怡快乐不可胜言。或复现广大身。或现丈六八尺身。或在宝树下。或在宝池上。随众生本宿命求道时。心所喜愿大小。随意为说经法。令其疾开解得道。如是随种种机说种种法。又观音势至两菩萨。常在佛左右边。坐侍政论。佛常与是两菩萨共对坐。议八方上下去来现在之事。或时东方恒沙佛国无量无数诸菩萨众。皆悉往诣无量寿佛所。恭敬供养。及诸菩萨声闻之众。南西北方四维上下亦复如是。见彼严净土。微妙难思议。因发无量心。愿我国亦然。应时世尊动容微笑。口出无数光。遍照十方国。回光围身三匝入顶。一切天人众踊跃皆欢喜。大士观世音。整服稽首问佛。何缘笑唯然。愿说。时梵声犹雷。八音畅妙响。当授菩萨记。告言。仁谛听。十方来正士。吾悉知彼愿。志求严净土。受决当作佛。觉了一切法犹如梦幻响。满足诸妙愿。必成如是刹。知法如电影。究竟菩萨道。具诸功德本。受决当作佛。通达诸法性一切空无我。专求净佛土。必成如是刹（已上）况复水鸟树林。皆演妙法。凡所欲闻。自然得闻。如是法乐亦在何处乎（此中多依双观经·平等觉经等意）龙树赞曰。金底宝间池生华。善根所成妙台座。于彼座上如山王。故我顶礼弥陀佛。诸有无常无我等。亦如水月电影露。为众说法无名字。故我顶礼弥陀佛。愿共诸众生。往生安乐国
　　第九随心供佛乐者。彼土众生。昼夜六时。常持种种天华。供养无量寿佛。又有意欲供养他方诸佛。即前长跪叉手白佛。佛则可之。皆大欢喜。千亿万人各自翻飞。等辈相追俱同共散飞。到八方上下无央数诸佛所。皆前作礼供养恭敬。如是每日晨朝。各以衣裓盛众妙华。供养他方十万亿佛。及诸衣服伎乐一切俱具。随意出生供养恭敬。即以食时还到本国。饭食经行受诸法乐。或言。每日三时供养诸佛。行者今从遗教。得闻十方佛土种种功德。随见随闻遥生恋慕。各相谓言。我等何时得见十方净土。得值诸佛菩萨。每对教文无不嗟叹。而若适得生极乐国。或由自力。或承佛力。朝往暮来。须臾去须臾还。遍至十方一切佛刹。面奉诸佛值遇诸天士。恒闻正法受大菩提记乃至普入一切尘刹。作诸佛事修普贤行。不亦乐乎（阿弥陀经·平等觉经·双观经意）龙树偈云。彼土大菩萨。日日于三时。供养十方佛。是故稽首礼
　　第十增进佛道乐者。今此娑婆世界。修道得果甚难。何者。受苦者常忧。受乐者常着。苦云乐云。远离解脱。若升若沈。无非轮回。适虽有发心修行者。亦难成就。烦恼内催。恶缘外牵。或发二乘心。或还三恶道。譬犹水中之月随波易动。阵前之军临刃则还。鱼子难长。庵果少熟。如彼身子等六十劫退者是也。唯释迦如来于无量劫。难行苦行积功累德。求菩萨道未曾止息。观三千大千世界。乃至无有如芥子许非是菩萨舍身命处。为众生故然后乃得成菩提道。其余众生非己智分。象子力微。身殁刀箭。故龙树菩萨云。譬如四十里冰。如有一人。以一升热汤投之。当时似冰减。经夜至明。乃高于余者。凡夫在此发心救苦。亦复如是。以贪瞋境顺违多故。自起烦恼返堕恶道（已上）彼极乐国土众生有多因缘。故毕竟不退增进佛道。一佛悲愿力常摄持故。二佛光常照增菩提心故。三水鸟树林风铃等声。常令生念佛念法念僧之心故。四纯诸菩萨以为善友。外无恶缘。内伏重惑故。五寿命永劫共佛齐等。修习佛道。无有生死之间隔故。华严偈云。若有众生一见佛。必使净除诸业障。一见尚尔。何况常见。由此因缘。彼土众生。于所有万物。无我我所心。去来进止。心无所系。于诸众生得大悲心。自然增进悟无生忍。究竟必至一生补处。乃至速证无上菩提。为众生故示现八相。随缘在于严净国土。转妙法轮度诸众生。令诸众生欣求其国。如我今日志愿极乐。亦往十方引接众生。如弥陀佛大悲本愿。如是利益不亦乐乎。一世勤修是须臾间。何不弃众事求净土哉。愿诸行者努力匪懈（多依双观经并天台十疑等意）龙树偈云。彼尊无量方便境。无有诸趣恶知识。往生不退至菩提。故我顶礼弥陀佛。我说彼尊功德事众善无边如海水。所获善根清净者。愿共众生生彼国。愿共诸众生往生安乐国
　　大文第三明极乐证据者有二。一对十方。二对兜率
　　初对十方者。问。十方有净土。何唯愿生极乐耶。答。天台大师云。诸经论处处唯劝众生。偏念阿弥陀佛。令求西方极乐世界。无量寿经·观经·往生论等数十余部经论文。殷勤指授劝生西方。是以偏念也（已上）大师披阅一切经论凡十五遍应知所述不可不信。迦才师三卷净土论引十二经七论。一无量寿经。二观经。三小阿弥陀经。四鼓音声经。五称扬诸佛功德经。六发觉净心经。七大集经。八十方往生经。九药师经。十般舟三昧经。十一大阿弥陀经。十二无量清净平等觉经（已上。双观无量寿经·清净觉经·大阿弥陀经。同本异译也）一往生论。二起信论。三十住毗婆沙论。四一切经中弥陀偈。五宝性论。六龙树十二礼偈。七摄大乘论弥陀偈（已上。智憬师同之）私加云。法华经药王品。四十华严经普贤愿。目连所问经。三千佛名经。无字宝箧经。千手陀罗尼经。十一面经。不空罥索。如意轮。随求尊胜。无垢净光光明。阿弥陀等。诸显密教中。专劝极乐不可称计。故偏愿求。问。佛言。诸佛净土实无差别。何故如来偏赞西方。答。随愿往生经。佛决此疑言。娑婆世界。人多贪浊。信向者少。习邪者多。不信正法。不能专一。心乱无志。实无差别。令诸众生专心有在。是故赞叹彼国土耳。诸往生人。悉随彼愿。无不获果。又心地观经云。诸佛子等应当至心求见一佛及一菩萨。如是名为出世法要（云云）是故专求一佛国也。问。为专其心。何故于中唯撰劝极乐。答。设劝余净土。亦不避此难。佛意难测。唯可仰信。譬若痴人堕于火坑。不能自出。知识救之以一方便。痴人得力应务速出。何暇纵横论余术计。行者亦尔。勿生他念。如目连所问经云。譬如万川长流有浮草木。前不顾后。后不顾前。都会大海。世间亦尔。虽有豪贵富乐自在。悉不得免生老病死。只由不信佛经。后世为人。更甚困剧。不能得生千佛国土。是故我说。无量寿佛国易往易取。而人不能修行往生。还事九十五种邪道。我说是人名无眼人。名无耳人（已上）阿弥陀经云。我见是利故说是言。若有信者。应当发愿生彼国土（已上）佛诫殷勤。唯应仰信。况复非无机缘。何强拒之。如天台十疑云。阿弥陀佛别有大悲四十八愿接引众生。又彼佛光明遍照法界念佛众生。摄取不舍。十方各恒河沙诸佛。舒舌覆三千界。证诚一切众生。念阿弥陀佛。乘佛大悲本愿力。决定得生极乐世界。又无量寿经云。末后法灭之时。特留此经百年。在世接引众生。生彼国土。故知。阿弥陀佛与此世界极恶众生。偏有因缘（已上）慈恩云。末法万年余经悉灭。弥陀一教利物偏增。大圣特留百岁。时经末法满一万年。一切诸经并从灭没。释迦恩重。留教百年（已上）又怀感禅师云。般舟三昧经说。跋陀和菩萨请释迦牟尼佛言。未来众生云何得见十方诸佛佛教。令念阿弥陀佛即见十方一切佛。以此佛特与娑婆众生有缘。先于此佛专心称念。三昧易成（已上）又观音势至。本于是土修菩萨行。转生彼国。宿缘所追。岂无机应耶
　　第二对兜率者。问。玄奘三藏云。西方道俗并作弥勒业。为同欲界其行易成。大小乘师皆许此法。弥陀净土恐凡鄙秽。修行难成。如旧经论。七地已上菩萨。随分见报佛净土。依新论意。三地菩萨始可得见报佛净土。岂容下品凡夫即得往生（已上）天竺既尔。今何劝极乐耶。答。中国边州其处虽异。显密教门其理是同。如今所引证据既多。宁可背佛教之明文从天竺之风闻耶。何况祇洹精舍无常院。令病者面西作往佛净刹想。具如下临终行仪。明知。佛意偏劝极乐。西域风俗岂乖之耶。又怀感禅师群疑论。于极乐兜率立十二胜劣。一化主。佛菩萨别故。二净秽土别。三女人有无。四寿命长短。五内外有无（都率天内院不退。外院有退。西方悉无退）六五衰有无。七相好有无。八五通有无。九不善心起不起。十灭罪多少。谓称弥勒名除千二百劫罪。称弥陀名灭八十亿劫罪。十一苦受有无。十二受生异。谓天在男女膝下怀中。西方在华里殿中。虽二处胜劣其义如斯。然并佛劝赞。莫相是非（已上凡立二界胜劣差别）慈恩立十异。前八不出感师所立。故不更抄。其第九云。西方佛来迎。兜率不尔。感师云。来迎同也。第十云。西方经论殷勤劝极多。兜率非多亦非殷勤（云云）感师又于往生难易立十五同义八异义。八异义者。一本愿异。谓弥陀有引摄愿。弥勒无愿。无愿若自浮度水。有愿若乘舟而游水。二光明异。谓弥陀佛光照念佛众生。摄取不舍。弥勒不尔。光照如昼日之游。无光似暗中来往。三守护异。谓无数化佛观音势至。常至行者所。又称赞净土经云。十方十兢伽沙诸佛之所摄受。又十往生经云。佛遣二十五菩萨。常守护行人。兜率不尔。有护若多人共游不畏强贼所逼。无护似孤游险径必为暴客所侵。四舒舌异。谓十方佛舒舌证诚。兜率不尔。五众圣异。谓华聚菩萨山海慧菩萨发弘誓愿。若有一众生生西方不尽。我若先去。不取正觉。六灭罪多少（如前）七重恶异。谓造五逆罪亦得生西方。兜率不尔。八教说异。谓无量寿经云。横截五恶趣。恶趣自然闭。升道无穷极。易往而无人。兜率不尔。十五同义犹不可说于难生。况异有八门而乃说言难往。请诸学者。寻理及教鉴其难易二门。可永除其惑矣（已上略抄。但十五同义可见彼论）问。玄奘所传不可不会。答。西域行法暗以难决。今试会云。西域行者多有小乘（十五国学大乘。十五国大小兼学。四十一国学小乘）上生兜率大小共许。往他方佛土。大许小不许。彼共许故。并云兜率。流沙以东盛兴大乘。不可同彼西域杂行。何况诸教兴隆不必一时。就中念佛之教。多利末代经道灭后浊恶众生计也。彼时天竺未兴盛欤。若不尔者。上足基师岂容别着西方要决立十胜劣。劝自他耶。问。心地观经云。我今弟子付弥勒。龙华会中得解脱。岂非如来劝进兜率。答。此亦无违。谁遮上生心地等两三经。然不如极乐之文显密且千。又大悲经第三云。于当来世。法欲灭时。当有比丘比丘尼。于我法中得出家已。手牵儿臂而共游行。从酒家至酒家。于我法中作非梵行（乃至）但使性是沙门污沙门行。自称沙门。形似沙门。当有被着袈裟衣者。于此贤劫弥勒为首。乃至最后卢遮佛所。入般涅槃无有遗余。何以故。如是一切诸沙门中。乃至一称佛名。一生信者。所作功德终不虚设（已上）心地观经意亦如是。故彼经云龙华。不兜率。今案之。从释尊入灭至慈尊出世。隔五十七俱胝六十百千岁（新婆娑意）其间轮回剧苦几处乎。何不愿终焉之暮即托莲胎。而期留悠悠生死至龙华会耶。何况若适生极乐者。昼夜随念往来兜率宫。乃至龙华会中。新为对扬首。犹如富贵而归故乡。谁人不欣乐此事耶。若有别缘者。余方亦佳。凡可随意乐。勿生异执。故感法师云。志求兜率者。勿毁西方行人。愿生西方者。莫毁兜率之业。各随性欲任情修学。莫相是非。何但不生胜处。亦乃轮转三途（云云）
　　大文第四正修念佛者。此亦有五。如世亲菩萨往生论云。修五念门行成就。毕竟得生安乐国土见彼阿弥陀佛。一礼拜门。二赞叹门。三作愿门。四观察门。五回向门（云云）此中作愿·回向二门。于诸行业应通用之
　　初礼拜门者。是即三业相应之身业也。一心归命。五体投地。遥礼西方阿弥陀佛。不论多少。但用诚心。或应念观佛三昧经文。我今礼一佛。即礼一切佛。若思惟一佛。即见一切佛。一一佛前有一行者接足为礼。皆是己身（私云。一切佛者。是弥陀分身。或是十方一切诸佛）或应念能礼所礼性空寂。自身他身体无二。愿共众生体解道。发无上意归真际。或应依心地观经六种功德。一无上大功德田。二无上大恩德。三无足二足及以多足众生中尊。四极难值遇如优昙华。五独出三千大千世界。六世出世间功德圆满。一切义依。具如此等六种功德。常能利益一切众生（已上）经文极略。今须加言以为礼法。一应念一称南无佛皆已成佛道。故我归命礼无上功德田。二应念慈眼视众生平等如一子。故我归命礼极大慈悲母。三应念十方诸大士恭敬弥陀尊。故我归命礼无上两足尊。四应念一得闻佛名过于优昙华。故我归命礼极难值遇者。五应念一百俱胝界二尊不并出。故我归命礼希有大法王。六应念佛法众德海三世同一体。故我归命礼圆融万德尊。若乐广行者。应依龙树菩萨十二礼。又有善道和尚六时礼法。不可具出。设无余行但依礼拜。亦得往生。如观虚空藏菩萨佛名经云。阿弥陀佛至心敬礼。得离三恶道后生其国（已上）
　　第二赞叹门者。是三业相应之口业也。如十住婆娑第三云。阿弥陀佛本愿如是。若人念我称名自归。即入必定得阿耨菩提。是故常应忆念以偈称赞。无量光明慧。身如真金山。我今身口意。合掌稽首礼。十方现在佛。以种种因缘。叹彼佛功德。我今归命礼佛足千辐轮。柔软莲华色。见者皆欢喜。头面礼佛足。眉间白毫光。犹如清净月。增益面光色。头面礼佛足。彼佛所言说。破除诸罪根。美言多所益。我今稽首礼。一切贤圣众及诸人天众。咸皆共归命。是故我亦礼。乘彼八道船。能度难度海。自度亦度彼。我礼自在者。诸佛无量劫。赞扬其功德。犹尚不能尽。归命清净人。我今亦如是。称赞无量德。以是福因缘。愿佛常念我。以此福因缘。所获上妙德。愿诸众生类。皆亦悉当得。彼论有三十二偈。今略抄要。具在别抄。或复往生论偈。真言教佛赞。阿弥陀别赞。此等文一遍多遍。一行多行但应至诚。不论多少。设无余行唯依赞叹。亦应随愿必得往生。如法华偈云。或以欢喜心歌呗颂佛德。乃至一小音。皆已成佛道。一音既尔。何况常赞。佛果尚尔。何况往生。真言赞佛利益甚深。不能显露
　　第三作愿门者。以下三门是三业相应之意业也。绰禅师安乐集云。大经云。凡欲往生净土。要须发菩提心为源。云何菩提者。乃是无上佛道之名也。若欲发心作佛者。此心广大周遍法界。此心长远尽未来际。此心普备离二乘障。若能一发此心。倾无始生死有轮净土论云。发菩提心者。正是愿作佛心。愿作佛心者。即是度众生心。度众生心者。即是摄取众生生有佛国土心。今既愿生净土故。先须发菩提心也（已上）当知菩提心是净土菩提之纲要。故聊以三门决择其义。行者勿厌繁。一明菩提心行相。二明利益。三料简。初行相者。总谓之愿作佛心。亦名上求菩提下化众生心。别谓之四弘誓愿。此有二种。一缘事四弘愿。是即众生缘慈。或复法缘慈也二缘理四弘。是无缘慈悲也。言缘事四弘者。一众生无边誓愿度。应念一切众生悉有佛性。我皆令入无余涅槃。此心即是饶益有情戒。亦是恩德心。亦是缘因佛性。应身菩提因。二烦恼无边誓愿断。此是摄律仪戒。亦是断德心。亦是正因佛性。法身菩提因。三法门无尽誓愿知。此是摄善法戒。亦是智德心。亦是了因佛性。报身菩提因。四无上菩提誓愿证。此是愿求佛果菩提。谓由具足前三行愿。证得三身圆满菩提。还亦广度一切众生。二缘理愿者。一切诸法本来寂静。非有非无非常非断。不生不灭不垢不净。一色一香无非中道。生死即涅槃。烦恼即菩提。翻一一尘劳门。即是八万四千诸波罗蜜。无明变为明。如融冰成水。更非远物。不余处来。但一念心普皆具足。如如意珠非有宝非无宝。若谓无者即妄语。若谓有者即邪见。不可以心知。不可以言辩。众生于此不思议不缚法中。而思想作缚。于无脱法中。而求于脱。是故普于法界一切众生。起大慈悲兴四弘誓。是名顺理发心。是最上菩提心（可见止观第一）又思益经云。知一切法非法。知一切众生非众生。是名菩萨发无上菩提心。又庄严菩提心经云。菩提心者。非有非造。离于文字。菩提即是心。心即是众生。若能如是解。是名菩萨修菩提。菩提非过去未来现在。如是心众生亦非过去未来现在。能如是解。名为菩萨。然于是中实无所得。以无所得故得。若于一切法无所得。是名得菩提。为始行众生故。说有菩提（乃至）然于是中亦无有心。亦无造心者。亦无有菩提。亦无造菩提者。亦无有众生。亦无造众生者（乃至云云）此二四弘各有二义。一云。初二愿拔众生苦集二谛苦。后二愿与众生道灭二谛乐。二云。初一约他。后三约自。谓拔众生二谛苦。与众生二谛乐。总在初愿中。为欲究竟圆满此愿。更约自身发后三愿。如大般若经云。为利有情求大菩提。故名菩萨。而不依着。故名摩诃萨（已上）又前三是因是别。第四是果是总。四弘已后可云自他法界同利益。共生极乐成佛道。心中应念。我与众生共生极乐。圆满究竟前四弘愿。若有别愿者。四弘前唱之。若心不净。非正道因。若心有限。非大菩提。若无至诚。其力不强。是故要须清净深广诚心。不为胜他名利等事。而于佛眼所照无尽法界一切众生。一切烦恼。一切法门。一切佛德。发此四种之愿行也。问。于何法中求无上道。答。此有利钝二种差别。如大论云。如黄石中有金性。白石中有银性。如是一切世间法中。皆有涅槃性。诸佛贤圣以智慧方便持戒禅定引导。令得是涅槃法性。利根者即知是诸法皆是法性。譬如神通人能变瓦石皆使为金。钝根者方便分别求之。乃得法性。譬如大治鼓石然后得金（已上）又云。苦行头陀。初中后夜。勤心观禅苦而得道。声闻教也。观诸法相无缚无解。心得清净。菩萨教也。如文殊师利本缘。即引无行经喜根菩萨偈云。淫欲即是道。恚痴亦如是。如此三事中。无量诸佛道。若有人分别淫怒痴及道。是人去佛道。譬如天与地（已上）如是有七十余偈。又同论云。一切法不可得。是名佛道。即是诸法实相。此不可得亦不可得（略抄）又迦叶菩萨白佛言。一切诸法中。悉有安乐性。唯愿大世尊。为我分别说。又般若经云。一切有性皆如来藏。普贤菩萨自体遍故。法句经云。诸佛依贪瞋。而处于道场。尘劳诸佛种。本来无所动。五盖及五欲。为诸佛种性。常以是庄严。本来无所动。诸法从本来。无是亦无非。是非性寂灭。本来无所动。（已上六文是利根人菩提心耳）问。烦恼菩提若一体者。唯应任意起惑业耶。答。生如是解。名之为恶取空者。专非佛弟子。今反质云。汝若烦恼即菩提故欣起烦恼恶业。亦应生死即涅槃故欣受生死猛苦。何故于刹那苦果犹厌难堪。于永劫苦因欣自恣作。是故当知。烦恼菩提体虽是一。时用异故染净不同。如水与冰。亦如种果。其体是一。随时用异。由此修道者显本有佛性。不修道者终无显理。如涅槃经三十二云。善男子。若有人问是种子中有果无果耶。应定答言。亦有亦无。何以故。离子之外不能生果。是故名有。子未出牙。是故名无。以是义故亦有亦无。所以者何。时节有异。其体是一。众生佛性亦复如是。若言众生中别有佛性者。是义不然。何以故。众生即佛性。佛性即众生。直以时异有净不净。善男子。若有问言。是子能生果不。是果能生子不。应定答言。亦生不生（已上）问。凡夫不堪勤修。何虚发弘愿耶。答。设不堪勤修。犹须发悲愿。其益无量。如前后明。调达诵六万藏经。犹不免那落。慈童发一念悲愿。忽得生兜率。则知。升沉差别在心非行。何况谁人一生之中。不一称南无佛。不一食施众生。须以此等微少善根。皆应摄入四弘愿行。故行愿相应。不为虚妄愿。如优婆塞戒经第一云。若人不能一心观察生死过咎涅槃安乐。如是之人。虽复慧施持戒多闻。终不能得解脱分法。若能厌患生死过咎。深见涅槃功德安乐。如是之人。虽复少施小戒小闻。即能获得解脱分法（已上。于无量世。以无量财。施无量人。于无量佛所。受持禁戒。于无量世无量佛所。受持读诵十二部经。名为多施戒闻。以一把㲉施一乞人。一日一夜受持八禁读一四句偈。名少施戒闻。如经广说）是故行者随事用心乃至一善无空过者。如大般若经云。若诸菩萨行深般若波罗蜜多方便善巧。无有一心一行空过而不回向一切智者（已上）问。云何用心。答。如宝积经九十三云。须食施食为具足一切智力故。须饮施饮为断渴爱力故。须衣施衣为得无上惭愧衣故。施坐处为坐菩提树下故。施灯明为得佛眼明故。施纸墨等为得大智慧故。施药为除众生结使病故。如是乃至或自无财。当生心施。欲得开示无量无边一切众生有力无力。如上布施是我善行（已上。经文甚广。今略抄之。可见）如是随事常发心愿。愿令此众生速成无上道。愿我如是渐渐成就第一愿行圆满檀度。速证菩提。广度众生。发一爱语施一利行。同一善事。准此应知。若暂制伏一念恶时。应作是念。愿我如是渐渐成就第二愿行断诸惑业。速证菩提广度众生。若读诵修习一文一义时。应作是念。愿我如是渐渐成就第三愿行学诸佛法。速证菩提广度众生。触一切事常作用心。我从今身渐渐修学。乃至生极乐。自在学佛道。速证菩提究竟利生。若常怀此念。随力修行者。如渧虽微渐盈大器。此心能持巨细万善。不令漏落必至菩提。如华严经入法界品云。譬如金刚能持大地不令坠没。菩提之心亦复如是。能持菩萨一切愿行。不令堕落没于三界（云云）问。凡夫不堪常途用心。尔时善根为唐捐耶。答。若至诚心。心念口言。我从今日乃至一善不为己身有漏果报。尽为极乐。尽为菩提。发此心后。所有诸善。若觉不觉。自然趣向无上菩提。如一穿渠沟。诸水自流入。转至江河。遂会大海。行者亦尔。一发心后。诸善根水自然流入四弘愿渠。转生极乐遂会菩提萨婆若海。何况时时忆念前愿。具如下回向门。问。凡夫无力。能舍难舍。或复贫乏。以何方便令心顺理。答。宝积经云。如此布施。若无有力不能学之。不能舍财。是菩萨应如是思惟。我今当勤加精进时时渐渐断除悭贪吝惜之垢。我当勤加精进时时渐渐学舍财施与。常令我施心增长广大（已上）又因果经偈云。若有贫穷人。无财可布施。见他修施时。而生随喜心。随喜之福报与施等无异（已上）十住毗婆娑偈云。我今是新学。善根未成就。心未得自在。愿后当相与（已上）行者应当如是用心。问。此中缘理发菩提心。亦可信因果勤修行道耶。答。理必可然。如净名经云。虽观诸佛国。及与众生空。而常修净土。教化诸群生。中论偈云。虽空亦不断。虽有而不常。业果报不失。是名佛所说。又大论云。若诸法皆空则无众生。谁可度者。是时悲心便弱。或时以众生可愍。于诸法空观弱。若得方便力。于此二法。等无偏党。大悲心不妨诸法实相。得诸法实相不妨大悲。生如是方便。是时便得入菩萨法位住阿鞞跋致地（略抄）问。若偏生解。其过云何。答。无上依经上卷明空见云。若有人执我见如须弥山大。我不惊怖亦不毁呰。增上慢人执着空见。如一髦发作十六分。我不许可。又中论第二偈云。大圣说空法。为离诸见故。若复见有空。诸佛所不化。佛藏经念僧品。破有所得执云。有所得者。说有我人寿者命者。忆念分别无所有法。或说断常。或说有作。或说无作。我清净法。以是因缘渐渐灭尽。我久在生死。受诸苦恼所成菩提是诸恶人尔时毁坏（略抄）又同经净戒品云。我见人见众生见者多堕邪见。断灭见者多疾得道。何以故。是易舍故。是故当知是人宁自以利刀割舌。不应众中不净说法（有所得执名为不净）大论并明二执过云。譬如人得行陕道。一边深水。一边大火。二边俱死。著有着无。二事俱失（已上）是故行者常观诸法本来空寂。亦常修习四弘愿行。如依空地造立宫舍。唯地唯空终不能成。此是由诸法三谛相即。故中论偈云。因缘所生法。我说即是空。亦名为假名。亦是中道义（云云）更检止观。问。执有之见。罪过既重。缘事菩提心。岂有胜利耶。答。坚执有时。过失乃生。所言缘事非必坚执。若不尔者。应无见有得道之类。见空亦尔。譬如用火手触为害不触有益。空有亦尔。二明利益者。若人如说发菩提心。设少余行。随愿决定往生极乐。如上品下生之类是也。如是利益无量。今略示一端。止观云。宝梁经云。比丘不修比丘法。大千无唾处。况受人供养。六十比丘悲泣白佛。我等乍死。不能受人供养。佛言。汝起惭愧心。善哉善哉。一比丘白佛言。何等比丘能受供养。佛言。若在比丘数修僧业得僧利者。是人能受供养。四果向是僧数。三十七品是僧业。四果是僧利。比丘重白佛。若发大乘心者复云何。佛言。若发大乘心求一切智。不堕数不修业不得利。能受供养。比丘惊问。云何是人能受供养。佛言。是人受衣用敷大地。受揣食若须弥山。亦能毕报施主之恩。当知小乘之极果不及大乘之初心（已上消信施）又云。如来密藏经说。若人父为缘觉而害。盗三宝物。母为罗汉而污。不实事谤佛。两舌间贤圣。恶口骂圣人。怀乱求法者。五逆初业之瞋。夺持戒人物之贪。边见之痴。是为十恶者。若能知如来说因缘法无我人众生寿者。无生无灭无染无著。本性清净。又于一切法。知本性清净。解知信入者。我不说是人趣向地狱及诸恶道。何以故。法无积聚。法无集恼。一切法不生不住。因缘和合而得生起。生已还灭。若心生已灭。一切结使亦生已灭。如是解无犯处。若有犯有住。无有是处。如百年闇室。若然灯时。闇不可言。我是室主。住此久而不肯去。灯若生闇即灭。其义亦如是。此经具指前四菩提心（已上在彼经下卷。言前四者指四教菩提心）华严经入法界品云。譬如善见药王灭一切病。菩提心灭一切众生诸烦恼病。譬如牛马羊乳合在一器。以师子乳投彼器中。余乳消尽。直过无碍。如来师子菩提心乳着无量劫所积诸业烦恼乳中皆悉消尽不住声闻缘觉法中。大般若经云。若诸菩萨虽多发起五欲相应非理作意。而起一念无上菩提相应之心。即能折灭（已上三文灭罪益）入法界品云。譬如有人得不可坏药。一切怨敌不得其便。菩萨摩诃萨亦复如是。得菩提心不坏法药。一切烦恼诸魔怨敌所不能坏譬如有人得住水宝珠璎珞其身。入深水中而不没溺。得菩提心住水宝珠。入生死海而不沉没。譬如金刚于百千劫处于水中。而不烂坏亦无变异。菩提之心亦复如是。于无量劫处生死中。诸烦恼业不能断灭亦无损灭。又同经法幢菩萨偈云。若有智慧人。一念发道心。必成无上尊。慎莫生疑惑（已上。终不败坏必至菩提益）又入法界品云。譬如阎浮檀金除如意宝胜一切宝。菩提之心阎浮檀金亦复如是。除一切智胜诸功德。譬如迦楞毗伽鸟在㲉中时。有大势力余鸟不及。菩萨摩诃萨亦复如是。于生死㲉发菩提心。功德势力。声闻缘觉所不能及。譬如波利质多树华一日薰衣。瞻卜华婆师华虽千岁薰所不能及。菩提心华亦复如是。一日所薰功德香。彻十方佛所。声闻缘觉以无漏智薰诸功德。于百千劫所不能及。譬如金刚虽破不全。一切众宝犹不能及。菩提之心亦复如是。虽少懈怠。声闻缘觉诸功德宝所不能及（已上。经中有二百余喻。可见）贤首品偈云。菩萨于生死。最初发心时。一向求菩提。坚固不可动。彼一念功德。深广无涯际。如来分别说。穷劫不能尽（此言发心通于凡圣。具见弘决）又同经偈云。一切众生心。悉可分别知。一切刹微尘。尚可算其数。十方虚空界。一毛犹可量。菩萨初发心。究竟不可测。又出生菩提心经偈云。若此佛刹诸众生。令住信心及持戒。如彼最上大福聚。不及道心十六分。若此佛刹诸众生。令住信心于法行。如彼最上大福聚。不及道心十六分。若诸佛刹恒河沙。皆悉造寺求福故。复造诸塔如须弥。不及道心十六分（乃至）如是人等得胜法。若求菩提利众生。彼等众生最胜者。此无比类况有上。是故得闻此诸法。智者常生乐法心。当得无边大福聚。速得证于无上道。宝积经偈云。菩提心功德。若有色方分。周遍虚空界。无能容受者（云云）菩提心有如是胜利。是故迦叶菩萨礼佛偈云。发心毕竟二无别。如是二心前心难。自未得度先度他。是故我礼初发心。又弥伽大士闻善财童子已发菩提心。即从师子座下。放大光明照三千界。五体投地礼赞童子（已上。总显胜利）问。缘事誓愿亦有胜利耶。答。虽不如缘理。此亦有胜利。何以知者。上品下生业云但发无上道心。不云解第一义。故知唯是缘事菩提心。若不尔者。与彼中生业应无别（其一）往生论明菩提心但云。以拔一切众生苦故。以令一切众生得大菩提故。以摄取众生生彼国土故（云云）若缘事心无往生力。论主岂不示缘理心（其二）大论第五偈云。若初发心时。誓愿当作佛。已过诸世间。应受世供养（云云）此论亦但云愿作佛。明事菩提心亦毕消信施（其三）止观引秘密藏经已云。初菩提心已能除重重十恶。况第二第三第四菩提心耶（云云）所言初者。是三藏教缘界内事菩提心也。何况深信一切众生悉有佛性。普愿自他共成佛道。岂无灭罪（其四）唯识论云。不执菩提有情实有。无由发起猛利悲愿（已上）大士悲愿尚执有起。则知事愿亦有胜利（其五）余如下回向门。问。信解众生本有佛性。岂非缘理。答。此是信解大乘至极道理。非必第一义空相应观慧。问。十疑引杂集论云。若有愿生安乐净土。即得往生者。若人闻无垢佛名。即得阿耨菩提者。此是则别时因全无行（已上）慈恩同云。愿行前后。故说别时。非谓念佛不即生也（已上）明知。有愿无行。是别时意。云何上品下生之人。但由菩提愿即得往生耶。答。大菩提心功能甚深。灭无量罪生无量福。故求净土随求即得。所言别时意者。但为自身愿求极乐。非是四弘愿广大菩提心。问。大菩提心若有此力。一切菩萨从初发心。决定应无堕恶趣者。答。菩萨未至不退位前。染净二心间杂而起。前念虽灭众罪。后念更造众罪。又菩提心有浅深强弱。恶业有久近定不定。是故退位升沉不定。非菩提心无灭罪力。且述愚管。见者取舍。三料简者。问。入法界品云。譬如金刚从金性生非余宝生。菩提心宝亦复如是。大悲救护众生性生非余善生。庄严论偈云。虽恒处地狱。不障大菩提。若起自利心。是大菩提障。又丈夫论偈云。悲心施一人。功德大如地。为己施一切。得报如芥子。救一厄难人。胜余一切施。众星虽有光。不如一月明（已上）明自利行非是菩提心之所依。得报亦少。云何独愿速生极乐。答。岂不前言。愿极乐者要发四弘愿。随愿而勤修此岂非是大悲心行。又愿求极乐非是自利心。所以然者。今此娑婆世界多诸留难。甘露未沾苦海朝宗。初心行者。何暇修道。故今为欲圆满菩萨愿行自在利益一切众生。先求极乐。不为自利。如十住毗婆娑云。自未得度。不能度彼。如人自没于泥。何能拯济余人。又如为水所漂不能济溺。是故说我度已当度彼。又如法句经偈说。若能自安身。在于善处者。然后安余人。自同于所利（已上）故十疑言。所以求生净土。欲救拔一切众生苦。故即自思惟。我今无力。若在恶世烦恼境中。以境强故。自被缠缚。沦溺三途。动经数劫。如此轮转。无始已来未曾休息。何时能得救众生苦。为此求生净土亲近诸佛证无生忍。方能于恶世中救众生苦（已上）余经论文具如十疑也。应知念佛修善为业因。往生极乐为华报。证大菩提为果报。利益众生为本怀。譬如世间植木开华。因华结果。得果餐受。问。念佛之行。于四弘中。是何行摄。答。修念佛三昧。是第三愿行。随有所伏灭。是第二愿行。远近结良缘。是第一愿行。积功累德。成第四愿。自余众善。例知不俟。问。一心念佛。理亦往生。何要经论劝菩提愿。答。大庄严论云。佛国事大。独行功德不能成就。要须愿力。如牛虽力挽车。要须御者能有所至。净佛国土由愿力引成。以愿力故福慧增长（已上）十住毗婆娑论云。一切诸法。愿为根本。离愿则不成。是故发愿。又云。若人愿作佛。心念阿弥陀。应时为现身。是故我归命（已上）大菩提心既有此力。是故行者要发此愿。问。若不发愿者。终不往生耶。答。诸师不同。有云。九品生人皆发菩提心。其中品人。本虽是小乘。后发大心得生彼国。由彼本习暂证小果。其下品人虽退大心。而其势力犹在得生（慈恩同之）有云。中下品但由福分生。上品具福分道分生（云云）道分者。是菩提心行也。问。如菩提心。诸师异解。欣净土心亦不同耶。答。大菩提心虽有异说。欣净土之愿。九品皆应具。问。若净土业依愿得报。如人作恶不愿地狱。彼不应得地狱果报。答。罪报有量。净土报无量。二果既别。二因何一例。如大论第八云。罪福虽有定报。但作愿者。修小福有愿力。故得大果报。一切众生皆愿得乐。无愿苦者。是故不愿地狱。以是故。福有无量报。罪报有量（略抄）问。以何等法世世增长大菩提愿而不忘失。答。十住婆娑第三偈云。乃至失身命。转轮圣王位。于此尚不应忘语行谄曲。能令诸世间一切众生类。于诸菩萨众而生恭敬心。若有人能行如是之善法。世世得增长无上菩提愿（文中亦有二十二种失菩提心法。可见）

往生要集卷上

往生要集卷中（尽第六别时念佛门）
　　　　　　
　　天台首楞严院沙门源信撰
　　第四观察门者。初心观行不堪深奥。如十住毗婆娑云。新发意菩萨。先念佛色相（云云）又诸经中。为初心人多说相好功德。是故今当修色相观。此分为三。一别相观。二总想观。三杂略观。随意乐应用之
    初别相观者亦有二。先观华座。观经云。欲观彼佛者。当起想念于七宝地上作莲华想。令其莲华一一叶作百宝色。有八万四千脉。犹如天画。脉有八万四千光。了了分明皆令得见。华叶小者纵广二百五十由旬。如是华有八万四千叶。一一叶间有百亿摩尼珠王。以为映饰。一一摩尼珠放千光明。其光如盖。七宝合成遍布地上。释迦毗楞伽宝以为其台。此莲华台。八万金刚甄叔迦宝。梵摩尼宝。妙真珠网。以为挍饰。于其台上自然而有四柱宝幢。一一宝幢如百千万亿须弥山。幢上宝幔如夜摩天宫。有五百亿微妙宝珠。以为映饰。一一宝珠有八万四千光。一一光作八万四千异种金色。一一金光遍其宝土。处处变化各作异相。或为金刚台。或作真珠网。或作杂华云。于十方面随意变现施作佛事。是为华座想。如是妙华。是本法藏比丘愿力所成。若欲念彼佛者。当先作此华座想。作此想时。不得杂观皆应一一观之。一一叶一一珠一一光一一台一一幢皆令分明。如于镜中自见面像。作此观者。名为正观。若他观者。名为邪观（已上。观此座想者。灭除五万劫生死之罪。必定当生极乐世界）次正观相好。谓阿弥陀佛座华台上。相好炳然庄严其身。一。顶上肉髻无能见者。高显周圆犹如天盖。或乐广观者次应观。彼顶上有大光明具足千色。一一色作八万四千支。一一支中有八万四千化佛。化佛顶上亦放此光。此光相次乃至上方无量世界。于上方界有化菩萨。如云而下围绕诸佛（大集经云。恭敬父母师僧和上得肉髻相（云云）若于此相生随喜者。除却千亿劫极重恶业不堕三途）二。顶上八万四千发毛。皆上向靡右旋而生。永无褫落亦不杂乱。绀青稠密香洁细软。或乐广观者应观。一一毛孔旋生五光。若申之时。修长难量（如（下）释尊发长。从尼𤘽 楼陀精舍至父王宫。绕城七匝（上））无量光普照。作绀琉璃色。色中化佛。不可称数。现此相已。还住佛顶。右旋宛转即成蠡文（大集经云。不（下）以恶事加（中）众生（上）故。得发毛金精相）三。于其发际有五千光。间错分明。皆上向靡围绕诸发。绕顶五匝。如天画师所作画法。团圆正等。细如一丝。于其丝间生诸化佛。有化菩萨以为眷属。一切色像亦于中现。乐广观者可用此观。四。耳厚广长轮埵成就。或应广观。旋生七毛流出五光。其光千色。色千化佛。佛放千光遍照十方无量世界（此随好之业因可勘。观佛三昧经云。观此好者。灭八十劫生死之罪。后世常与陀罗尼人为眷属（云云）下云诸利益。亦依观佛三昧经而注）五。额广平正。形相殊妙（此好业因并利益可勘）六。面轮圆满光泽熙怡。端正皎洁犹如秋月。双眉皎净似天帝弓。其色无比绀琉璃光（见来求者生欢喜。故面轮圆满。观此相者。除却亿劫生死之罪。后身生处面见诸佛）七。眉间白毫右旋宛转。柔软如睹罗绵。鲜白逾珂雪。或次应广观。舒之直长大。如白琉璃筒。放已右旋如颇梨珠（丈六佛白毫。长五丈。右旋径一寸。周围三寸）于十方面现无量光。如万亿日不可具见。但于光中现诸莲华。上过无量尘数世界。华华相次团圆正等。一一华上一化佛坐。相好庄严眷属围绕。一一化佛复出无量光。一一光中亦无量化佛。是诸世尊。行者无数。住者无数。座者无数。卧者无数。或说大慈大悲。或说三十七品。或说六波罗蜜。或说诸不共法。若广说者。一切众生至十地菩萨。亦不能知之（大集经云。不隐他德称扬其德。得此相。观佛三昧经云。从无量劫昼夜精进。身心无懈。如救头然。勤修六度三十七品十力无畏大慈大悲诸妙功德。得此白毫。观此相者。除却九十六亿那由他恒河沙微尘数劫生死之罪）八。如来眼睫犹若牛王。绀青齐整不相杂乱。或次应广观。上下各生。有五百毛。如优昙华须。柔软可爱乐。一一毛端流出一光如颇梨色。绕头一匝。纯生微妙诸青莲华。一一华台有梵天王。执青色盖（大集经云。至心求于无上菩提。故得牛王睫相。大经云。见于怨憎生于善心故）九。佛眼青白上下俱眴。白者过白宝。青者胜青莲华。或次应广观。眼出光明。分为四支。遍照十方无量世界。于青光中有青色化佛。于白光中有白色化佛。此青白化佛复现诸神通（大集经云。修集慈心爱视众生得绀色目相（云云）于少时间观此相者。未来生处。眼常明净。眼根无病。除却七劫生死之罪）十。鼻修高直。其孔不现。如铸金铤。如鹦鹉嘴。表里清净。无诸尘翳。出二光明。遍照十方。变作种种无量佛事（观此随好者。灭千劫罪。未来生处。闻上好香。常以戒香为身璎珞也）十一。唇色赤好如频婆果。上下相称如量严丽。或次应广观。团圆光明从佛口出。犹如百千赤真珠贯。入出于鼻白毫发间。如是展转入圆光中（此唇随好业等可勘）十二。四十齿齐。净密根深。白逾珂雪。常有光明。其光红白映耀人目（大集经云。远离两舌恶口恚心。得四十齿鲜白齐密相（云云））十三。四牙鲜白。光洁锋利。如月初出（大集经云。身口意净故得四牙白相（云云）观此唇口齿相者。灭二千劫罪）十四。世尊舌相薄净广长。能覆面轮至耳发际乃至梵天。其色如赤铜。或次可广观。舌上五画犹如印文。笑时动舌出五色光。绕佛七匝还从顶入。所有神变无量无边（大集经云。护口四过得广长舌相（云云）观此相者。除百亿八万四千劫罪。他世值八十亿佛）十五。舌下两边有二宝珠。流注甘露滴舌根上。诸天世人十地菩萨。无此舌根亦无此味（大般若经有异说可勘。大集经云。饮食施与故得上味相）十六。如来咽喉如琉璃筒状。如累莲华。所出音声。词韵和雅无不等闻。其声洪震犹如天鼓。所发言婉均。如伽陵频音。任运能遍大千世界。若作意时无量无边。然为利众生。随类不增减（大经云。不讼彼短不谤正法。得梵音声相。大集经云。于诸众生常柔软语故（云云））十七。颈出圆光。咽喉上有点相分明。一一点中出一一光。其一一光绕前圆光满足七匝。众画分明。一一画间有妙莲华。华上有七佛。一一化佛各有七菩萨以为侍者。一一菩萨执如意珠。其珠金色光。青黄赤白及摩尼色皆悉具足。圆绕诸光上下左右各各一寻。围绕佛颈。了了如画（无上依经云。衣服饮食车乘卧具诸庄严物。欢喜施与。得身金色圆光一丈相（云云））十八。颈出二光。其光万色。遍照十方一切世界。遇此光者成辟支佛。此光照诸辟支佛颈。此相现时。行者遍见十方一切诸辟支佛掷钵虚空作十八变。一一足下皆有文字。其字宣说十二因缘。十九。缺［分/瓦］骨满相。光照十方作琥珀色。遇此光者发声闻意。是诸声闻见此光明。分为十支。一支千色。十千光明。光有化佛。一一化佛有四比丘以为侍者。一一比丘皆说苦空无常无我（已上三种。乐广观者应用之）二十。世尊肩项圆满殊妙（法华文句云。恒令施增长故得此相）二十一。如来腋下悉皆充实放红紫光。作诸佛事利益众生（无上依经云。于众生中为利益事。修四正勤心无所畏。得两肩平整而腋下满相）二十二。佛双臂肘明直佣圆。如像王鼻平立摩膝。或次应广观。手掌千辐理。各放百千光。遍照十方。化成金水。金水之中有一妙水。如水精色。饿鬼见除热。畜生识宿命。狂像见者为师子王。师子见金翅鸟。诸龙亦见金翅鸟王。是诸畜生各见所尊。心生恐怖合掌恭敬。以恭敬故命终生天（大集经云。救护怖畏得臂肘佣。见他事业佐助故得手摩膝相）二十三。诸指圆满。充密纤长甚可爱乐。于一一端各生卍字。其爪光洁如华赤铜（瑜伽云。于诸尊长恭敬礼拜合掌起立。故得织长指相）二十四。一一指间犹如雁王。咸有鞔纲金色交络。文同绮画。胜阎浮檀金百千万亿。其色明达过于眼界。张时则见。敛指不见（大经云。修四摄法摄取众生故得此相）二十五。其手柔软如睹罗绵。胜过一切内外俱握（大集经云。父母师长若病苦。自手洗拭。捉持按摩。故得手软相）二十六。世尊颔臆并身上半威容。广大如师子王（瑜伽云。于诸有情如法所作。能为上首而作助伴。离于我慢无诸獚悷。故得此相）二十七。胸有卍字名实相印。放大光明。或次应广观。光中有无量百千众华。一一华上有无量化佛。是诸化佛各有千光利益众生。乃至遍入十方佛顶。时诸佛胸出百千光。一一光说六波罗蜜。一一化佛遣一化人端正微妙状如弥勒安慰行者（见此相光者除十二亿劫生死之罪）二十八。如来心相如红莲华。妙紫金光以为间错。如琉璃筒。悬在佛胸。不合不开团圆如心。万亿化佛游佛心间。又无量尘数化佛。在佛心中坐金刚台放无量光。一一光中亦有无量尘数化佛。出广长舌放万亿光作诸佛事（念佛心者。除十二亿劫生死之罪。生生得值无量菩萨（云云）乐广观者应作此观）二十九。世尊身皮皆真金色。光洁晃曜如妙金台。众宝庄严。众所乐见（大经云。施衣服卧具得此相）三十。身光任运照三千界。若作意时无量无边。然为怜愍诸有情故。摄光常照。面各一寻（大经云。以香华灯明等施人得此相（云云）观大光者。但发心见除却众罪）三十一。世尊身相修广端严（大论云。恭敬尊长迎送侍绕。得身直广相）三十二。世尊体相纵广量等。周匝圆满如尼𤘽陀树（大集经云。常劝众生修三昧得此相。报恩经云。若有众生四大不调能为疗治。故得身方圆相。文句云。慈心平等得此相（云云））三十三。世尊容仪洪满端直（瑜伽云。于疾病者卑屈瞻侍给施良药故得身不偻曲相。）三十四。如来阴藏平如满月。有金色光犹如日轮。如金刚器。中外俱净。（大经云。见裸施衣服故得阴藏相。大集经云。覆藏他过故。大论云。多修惭愧及断邪淫故道禅师云。佛言。若多贪欲色者即想如来阴藏相者。欲心即止。罪障除灭。得无量功德）三十五。世尊两足。二手掌中。项及双肩。七处充满（大经云。行施之时所珍之物。能舍不吝。不观福田及非福田。得七处满相）三十六。世尊双腨渐次纤圆。如翳泥耶仙鹿王膊。膊钩锁骨盘结之间出诸金光（瑜伽云。自于正法如实摄受。广为他说。及正为他善作给使。得翳泥耶膊相）三十七。世尊足跟广长圆满。与趺相称胜诸有情（大经云。不杀不盗。于父母师长常生欢喜故。得跟长相）三十八。足趺修高犹如龟背。柔软妙好与跟相称（瑜伽云。感足下平满·千辐轮·纤长指三相之业。总能感得跟·趺二相。是前三相所依止故）三十九。如来之身。前后左右及以顶上。各有八万四千毛生。柔润绀青。右旋宛转。或次应广观。一一毛端有百千万尘数莲华。一一莲华生无量化佛。一一化佛现诸偈颂。声声相次犹如雨渧（无上依经云。修诸胜善法。无中下品。恒令增上。得身毛上靡右旋宛转相。优婆塞戒经云。亲近智者乐闻乐论。闻已乐修。乐治道路除失棘剌故）四十。世尊足下千辐轮文。网谷众相无不圆满（瑜伽云。于其父母种种供养。于诸有情诸苦恼事种种救护。由往来等动转业。故得此相（云云）见千辐轮相除却千劫极重恶业）四十一。世尊足下有平满相。妙善安住犹如奁底。地虽高下。随足所蹈皆悉怛然无不等触（大经云。持戒不动。施心不移。安住实语。故得此相（云云）其足柔软。诸指纤长。鞔网具足。内外握等相。及业因同前手相）四十二。乐广者应观。足下及跟各生一华。围绕诸光满足十匝。华华相次。一一华上有五化佛。一一化佛。五十五菩萨以为侍者。一一菩萨顶生摩尼珠光。此相现时。佛诸毛孔生八万四千微细小光明。严饰身光。极令可爱。此光一寻。其相众多。乃至他方诸大菩萨观此之时。此光随大（已上）是诸相好行相利益废立等事。诸文不同。然今三十二略相多依大般若。广相随好及诸利益依观佛经。又相好业有其总别。言总因者。瑜伽四十九云。始从清净胜意乐地。一切所有菩提。资粮无有差别。能感一切相乃随好（云云）言别因者。彼论有三种。一者六十二因。具如论文。二者净戒。若诸菩萨毁犯净戒。尚不能得下贱人身。何况能感大丈夫相。三者四种善修。一善修事业。二善巧方便。三饶益有情。四无倒回向（已上）别因之中亦有多差别。今者且取因果相顺者也。前后次第。诸文亦不同。今者随宜取为次第也。相好间杂以为观法。亦是观佛经之例也。顺观次第。大途如是。逆观反之从足至顶。观佛三昧经云。闭眼得见以心想力。了了分明如佛在世。虽观是相不得众多。从一事起复想一事。想一事已复想一事。逆顺反覆经十六反。如是心想极令明利。然后住心系念一处。如是渐渐举舌向腭。令舌政住。经二七日。然后身心可得安稳。导和尚云。十六遍后。住心观白毫相。不得杂乱
　　二总相观者。先观如前众宝庄严广大莲华。次观阿弥陀佛坐华台上。身色如百千万亿阎浮檀金。身高六十万亿那由他恒河沙由旬。眉间白毫右旋婉转。如五须弥山。眼如四大海水。清白分明。身诸毛孔演出光明。如须弥山。圆光如百亿大千界。光中有无量恒河沙化佛。一一化佛以无数菩萨为侍者。如是有八万四千相。一一相各有八万四千随好。一一好复有八万四千光明。一一光明遍照十方世界。念佛众生摄取不舍。当知一一相中各具七百五俱胝六百万光明。炽然赫奕神德巍巍。如金山王在大海中。无量化佛菩萨充满光中。各各现神通。围绕弥陀佛。彼佛如是具足无量功德相好。在于菩萨众会之中演说正法。行者是时都无余色相。须弥铁围大小诸山悉不现。大海江河土地树林悉不现。溢目之者但是弥陀佛相好。周遍世界之者亦是阎浮檀金光明。譬如劫水弥满世界。其中万物沉没不现。滉漾浩汗唯见大水。彼佛光明亦复如是。高出一切世界上。相好光明靡不照曜。行者以心眼见于己身。亦在彼光明所照之中（已上依观经·双观经·般舟经·大论等意。此观成后。随乐作次观耳）或应观。彼佛是三身一体之身也。于彼一身所见不同。或丈六或八尺。或广大身。所现身皆金色。所利益各无量。与一切诸佛其事同一（应化身）又一一相好。凡圣不得其边。梵天不见其顶。目连不穷其声。无形第一体。非庄严庄严。十力四无畏。三念住大悲八万四千三昧门。八万四千波罗蜜门。恒沙尘数法门究竟圆满。与一切诸佛其意同一（报身）微妙净法身。具足诸相好。一一相好即是实相。实相法界具足无减。不生不灭无去来。不一不异非断常。有为无为诸功德依此法身。常清净。与一切诸佛其体同一（法身）是故三世十方诸佛三身。普门尘数。无量法门。佛众法海。圆融万德。凡无尽法界。备在弥陀佛一身。不纵不横。亦非一非异。非实非虚。亦非有无。本性清净。心言路绝。譬如如意珠中非有宝非无宝。佛身万德亦复如是。又非即阴入界名为如来。彼诸众生皆悉有之。故非离阴入界名为如来。离之则是无因缘法。故非即亦非离。寂静但有名。是故当知。所观众相即是三身即一之相好光明也。诸佛同体之相好光明也。万德圆融之相好光明也。色即是空。故谓之真如实相。空即是色。故谓之相好光明。一色一香无非中道。受想行识亦复如是。我所有三恶道与弥陀佛万德。本来空寂一体无碍。愿我得佛齐圣法王（已上依观经·心地观经·金光明经·念佛三昧经·般若经·止观等意）
　　三杂略观者。彼佛眉间有一白毫。右旋宛转如五须弥。于中复有八万四千好。一一好有八万四千光。其光微妙具众宝色。总而言之。七百五俱胝六百万光明。十方面赫奕。如亿千日月。其光中现一切佛身。无数菩萨众会围绕。复出微妙音宣畅诸法海。彼一一光明遍照十方世界。念佛众生摄取不舍。我亦在彼摄取之中。烦恼障眼虽不能见。大悲无倦常照我身。或应起自心生极乐国。于莲华中结跏趺坐。作莲华合想。寻莲华开时。瞻仰尊颜观白毫相。时有五百色光来照我身。即见无量化佛菩萨满虚空中。水鸟树林及与诸佛所出音声皆演妙法。如是思想令心欣悦。愿共诸众生往生安乐国（已上依观经·华严经等意。具在别卷）若乐极略者应念。彼佛眉间白毫相旋转。犹如颇梨珠。光明肩照摄我等。愿共众生生彼国。若有不堪观念相好。或依归命想。或依引摄想。或依往生想。应一心称念（已上。意乐不同故明种种观）行住坐卧语默作作。常以此念在于胸中。如饥念食。如渴追水。或低头举手。或举声称名。外仪虽异心念常存。念念相续寤寐莫忘。问。彼佛真身非是凡夫心力所及。但应观像。何观大身。答。观经云。无量寿佛身量无边。非是凡夫心力所及。然彼如来宿愿力故。有忆想者必得成就。但想佛像得无量福况复观佛具足身相（已上）明知。初心亦随乐欲得观真身。问。所言弥陀一身即一切佛身者。有何证据。答。天台大师云。念阿弥陀佛即是念一切佛。故华严经云。一切诸佛身即是一佛身。一心一智慧力无畏亦然（已上）又观佛三昧经云。若思惟一佛即见一切佛。问。为如诸佛体性无二。念者功德亦无别耶。答。等无差别。故文殊般若经下卷云。念一佛功德无量无边。亦与无量诸佛功德无二。不思议佛法等无分别。皆乘一如成最正觉。悉具无量功德辩才。如是入一行三昧者。尽知恒沙诸佛法界无差别相（已上）问。诸相功德。肉髻梵音是为最胜。今多劝白毫。有何证据耶。答。其证甚多。略出一两。观经云。观无量寿佛者。从一相好入。但观眉间白毫极令明了。见眉间白毫者。八万四千相好自然当见。又观佛经云。如来有无量相好。一一相中。八万四千诸小相好。如是相好不及白毫小分功德。是故今日为于来世诸恶众生。说白毫相大悲光明。消恶观法。若有邪见极重恶人。闻此观法具足相貌生瞋恨心。无有是处。纵使生瞋。白毫相光亦复覆护。暂闻是语。除三劫罪。后身生处生诸佛前。如是种种百千亿种诸观光明微妙境界。不可悉说。念白毫时。自然当生。又云。粗心观像。尚得如是无量功德。况复系念观佛眉间白毫相光。又云。释迦文佛现行者前告言。汝修观佛三昧力。故我以涅槃相力示汝色身。令汝谛观。汝今坐禅不得多观。汝后世人多作诸恶。但观眉间白毫相光。作此观时。所见境界如上所说（已上略抄。上所说者。见佛种种境界也。诸余利益。至下别时行及利益门应知）问。观白毫一相亦名三昧耶。答。尔。故观佛经第九云。若能系心观一毛孔。是人名为行念佛定。以念佛故。十方诸佛常立其前。为说正法。此人即为能生三世诸如来种。何况具足念佛色身。问。何故不观净土庄严耶。答。今为不堪广行之者。唯劝略观。若欲观者。应读观经。何况前明十种事。即是净土庄严也。问。何故不观观音势至耶。答。略故不述。念佛已后。应观二菩萨或称名号。多少随意
　　第五回向门者。五义具足。是真回向。一聚集三世一切善根（华严经意）二萨婆若心相应。三以此善根共一切众生。四回向无上菩提。五观能施所施施物皆不可得。能令诸法实相和合（大论意）依此等义。心念口言。所修功德及以三际一切善根（其一）回向自他法界一切众生。平等利益（其二）灭罪生善共生极乐。普贤行愿速疾圆满。自他同证无上菩提。尽未来际利益众生（其三）回施法界（其四）回向大菩提（其五）问。未来善根未有。以何回向。答。华严经说第三回向菩萨行相云。以三世善根而无所著。无相离相悉以回向。刊定记有二释。一未来善根虽未有。今若发愿。愿薰成种。摄持力故。未来所修任运注向众生菩提。不待更回向也。二依此教中。菩萨乃至修一念善。摄法性故。遍于九世故。用彼善根回向也。问。第二何名萨婆若相应心。答。论云。阿耨菩提意。即是应萨婆若心。应者。系心愿我当作佛。问。第三第四何故要共一切众生。及以回向无上菩提。答。六波罗蜜经云。云何少施功德多耶。以方便力。小分布施回向发愿。与一切众生同证无上正等菩提。以是功德无量无边。犹如小云渐遍法界（乃至以一华一果施亦尔。大论意亦同之）宝积经四十六云。菩萨摩诃萨所有已生诸妙善根。一切回向无上菩提。令此善根毕竟无尽。譬如小水投于大海。乃至劫烧中无有尽。又大庄严论偈云。行施不求妙色财。亦不愿感天人趣。专求无上胜菩提。施微便感无量福（已上）故以诸善根尽回向佛道。又大论云。譬如悭贪人无因缘。乃至一钱不施。贪悭积聚但望增长。菩萨亦如是。福德若多若少。不向余事。但爱惜积集向萨婆若（已上）问。若尔唯应回向菩提。何故更云往生极乐。答。菩提是果报。极乐是华报。求果之人盍期华耶。是故九品业皆云。回向愿求生极乐国。问。发愿·回向有何差别。答。誓期所求。名之为愿。回所作业趣向于彼。谓之回向。问。萨婆若与无上菩提。二无差别。何分为二。答。论明回向。分之为二。故今顺之。更检论文。问。次何故观所有事。悉令空耶。答。论云。着心取相菩萨修福德。如草生火易可得灭。若体得实相菩萨。以大悲心行众行。难可得破。如水中火无能灭者。问。若尔应唱言空无所得。何故今云回施法界。答。理实可然。今顺于国土风俗。故云法界。理亦无违。所以然者。法界即是圆融无作第一义空。以所修善回趣相应彼第一义空。名回施法界。问。最后何意唱言回向大菩提耶。答。此是令与萨婆若相应也。此亦顺土风置之末后。言萨婆若即是菩提。如前论文。问。有相回向无利益耶。答。如上数论。虽有胜劣。犹有巨益。如大论第七云。有小因大果小缘大报。如求佛道赞一偈一称南无佛。烧一捻香。必得作佛。何况闻知诸法实不生不灭。不不生不不灭而行因缘业亦不失（已上）此文深妙髻中明珠。则知我等成佛无疑。归命龙树尊。证成我心愿
　　大文第五助念方法者。一目之罗不能得鸟。万术助观念。成往生大事。今以七事略示方法。一方处供具。二修行相貌。三对治懈怠。四止恶修善。五忏悔众罪。六对治魔事。七总结行要
　　第一方处供具者。内外俱净。卜一闲处。随力辨于华香供具。若有阙少华香等事。但专念佛功德威神。若亲对佛像。须辨灯明。若遥观西方。或须闇室（感禅师许闇室）若供华香时。须依观佛三昧经供养文意。其所得福无量无边。烦恼自减少。六度自圆满（其文不异通途所用。故不更抄）若用念珠时。欲求净土。用木槵子。欲多功德。用菩提子乃至或水精莲子等（见念珠功德经）
　　第二修行相貌者。依摄论等用四修相。一者长时修。要决云。从初发心乃至菩提。恒作净因终无退转。善导禅师云。毕命为期。誓不中止。二者殷重修。谓于极乐佛法僧宝。心常忆念专生尊重要决云。行住坐卧不背西方。㖒唾便痢不向西方。导禅师云。面向西方者最胜。如树先倾倒必随曲。必有事碍不及向西者。但作向西想亦得。三者无间修。要决云。谓常念佛作往生心。于一切时心恒想巧。譬若有人被他抄掠。身为下贱备受艰辛。忽思父母欲走归国。行装未辨。由在他乡日夜思惟。苦不堪忍。无时暂舍不念爷娘。为计既成便归得达。亲近父母纵任欢娱。行者亦尔。往因烦恼坏乱善心。福智珍财并皆散失。久沉生死。制不自由。恒与魔王而作仆使。驱驰六道苦切身心。今遇善缘忽闻弥陀慈父不违弘愿济拔群生。日夜惊忙。发心愿往。所以精勤不倦。当念佛恩报尽为期。心恒计念。导师云。心心相续。不以余业间。又不以贪瞋等间。随犯随忏。不令隔念隔时隔日。常令清净私云。昼夜六时或三时二时。要具方法精勤修习。其余时处。不求威仪。不论方法。心口无废。常应念佛。四者无余修。要决云。专求极乐礼念弥陀。但诸余业行不令杂起。所作之业。日别须修念佛读经不留余课耳。导师云。专称彼佛名。专念专想专礼专赞彼佛及一切圣众等。不杂余业（已上）问。其余事业有何过失。答宝积经九十二云。若有菩萨。乐作世业。营于众务。为所不应。我说是人住于生死。又同偈云。戏论净论处。多起诸烦恼。智者应远离。当去百由旬（云云）自余方法具如止观。问。若尔在家人难堪念佛行。答。世俗人难弃缘务。但常系念西方。诚心应念彼佛如木槵经琉璃王行。又迦才净土论云。譬如龙行云即随之。心若西游。业亦随之（云云）问。既知。修行总有四相。其修行时。用心云何。答。观经云。若有众生愿生彼国者。发三种心即便往生。一至诚心。二深心。三回向发愿心。善导禅师云。一至诚心。谓礼拜赞叹念观。三业必须真实故。二深心。谓信知自身是具足烦恼凡夫。善根薄少。流转三界未出火宅。今信知弥陀本弘誓愿。及称名号下至十声一声等。定得往生。乃至一念无有疑心。三回向发愿心。谓所作一切善根。悉皆回向愿往生故。具此三心必得往生。若少一心即不得生（略抄之。经文虽在上品上生。如禅师释者。理通九品。余师释不能具）鼓音声经云。若能深信无狐疑者。必得往生阿弥陀佛国。涅槃经云。阿耨菩提。信心为因。是菩提因虽复无量。若说信心则已摄尽（已上）明知。修道以信为首。又善导和尚云。若入观及睡时。应发此愿。若坐若立。一心合掌正面向西。十声称阿弥陀佛观音势至诸菩萨清净大海众竟。而发见佛菩萨及极乐界相之愿。即随意入观及睡得见。除不至心。问。行者常途计念往生。其相似何。答。前所引要决欲归本国之譬。是其相也。又安乐集云。譬如有人于空旷迥处。值遇怨贼拔剑奋勇直来欲杀此人径走观渡一河未及到河即作此念。我至河岸。为脱衣渡。为着衣浮。若脱衣渡。唯恐无暇。若着衣浮。复畏首领难全。尔时但有一心作渡河方便。无余心想间杂。行者亦尔。念阿弥陀佛时。亦如彼人念渡。念念相次无余心想间杂。或念佛法身。或念佛神力。或念佛智慧。或念佛毫相。或念佛相好。或念佛本愿。称名亦尔。但能专至相续不断。定生佛前（已上）元晓师同之。问。念佛三昧。为唯心念。为亦口唱。答。如止观第二云。或唱念俱运。或先念后唱。或先唱后念。唱念相继无休息时。声声念念唯在阿弥陀。又感禅师云。观经言。是人苦逼不遑念佛。善友教令可称阿弥陀佛。如是至心令声不绝。岂非苦恼所逼念想难成。令声不绝至心便得。令此出声学念佛定亦复如是。令声不绝遂得三昧。见佛圣众皎然目前。故大集日藏分言。大念见大佛。小念见小佛。大念者大声称佛也。小念者小声称佛也。斯即圣教。有何惑哉。现见。即今诸修学者。唯须励声念佛。三昧易成。小声称佛遂多驰散。此乃学者所知。非外人之晓矣（已上。彼经但云欲多见多欲小见小等。然感师既得三昧。彼所释应师信。更勘诸本）
　　第三对治懈怠者。行人不能恒时勇进。或心蒙昧。或心退屈。尔时应寄种种胜事劝励自心。或以三途苦果比净土功德。应作是念。我已恶道经多劫。无利勤苦尚能超。修行少行得菩提大利。不应生退屈（恶趣苦净土相一一如前）或缘往生净土众生。应作是念。十方世界诸有情。念念往生安乐国。彼既丈夫。我亦尔。不应自轻生退屈（往生人如下利益门料简门）或应缘佛奇妙功德。略举其要。
　　一。应思念四十八本愿。又无量清净觉经云。阿弥陀佛与观世音大势至。乘大愿船泛生死海。就此娑婆世界。呼唤众生令上大愿船送着西方。若众生肯上大愿船者。并皆得去。此是易往也（此文出三卷净土论）心地观经偈云。众生没在生死海。轮回五趣无出期。善逝恒为妙法船。能截爱流超彼岸。应念我何时乘悲愿船去
　　二。名号功德。如维摩经言。诸佛色身。威相种性。戒定智慧。解脱知见。力无所畏。不共之法。大慈大悲。威仪所行。及其寿命。说法教化。成就众生。净佛国土。具诸佛法。悉皆同等。是故名为三藐三佛陀。名为多陀阿伽度。名为佛陀。阿难。若我广说此三句义。汝以劫寿不能尽受。正使三千大千世界满中众生。皆如阿难多闻第一得念总持。此诸人等以劫之寿亦不能受。要决云。维摩经云。佛初三号。佛若广说。阿难经劫不能领受。成实论释佛之号。前之九号皆从别义。总前九号名义功德为佛世尊。说初三号历劫难周。阿难领悟莫能具悉。更加六号以制佛名。胜德既圆。念其大善也（已上要决）华严偈云。若有诸众生。未发菩提心。一得闻佛名。决定成菩提（首楞严经文如下料简门）应作是念。我今既得闻佛尊号。愿我当作佛如十方诸佛
　　三。佛相好功德。六波罗蜜经云。于诸世间所有三世一切众生学无学人及辟支佛。如是有情无量无边所有功德。比于如来一毛功德。百千万分中不及其一。如是一一毛端。皆从如来无量功德之所出生。一切毛端所有功德。共成一发功德。如是佛发八万四千。一一发中各具如上功德。如是合集共成一随好功德。一切随好功德共成一相功德。一切相功德合集至百千倍。成眉间毫相功德。其相圆满宛转右绕。如颇胝迦宝。明净鲜白。夜闇之中犹如明星。毫相舒之上至色界阿迦腻吒天。卷之如旧复为毫相。于眉间住。豪相功德至百千倍。成肉髻相。如是肉髻千倍功德。不及梵音声相功德。又宝积经有无数校量。学者可勘。又大集念佛三昧经第五云。如此世界及十方无量无边诸世界中所有众生。假使尽皆一时成佛。彼诸世尊经无量劫皆还叹佛一毛功德。终亦不尽。华严偈云。清净慈门刹尘数。共生如来一妙相。一一诸相莫不然。是故见者无厌足。应作是念。愿我当见佛无边功德相
　　四。光明威神。谓平等觉经云。无量清净佛（无量清净佛者是阿弥陀佛也）光明最尊第一无比。诸佛光明皆所不及也。有佛顶光明照七尺。有佛照一里。有佛五里。有佛二十里。四十里八十里。乃至百万佛国。二百万佛国。八方上下。无央数诸佛顶光所照。皆如是也。无量清净佛顶中光明。炎照千万佛国（已上取意。私云。观经云。彼佛圆光如百亿大千界。此经云。顶中光照千万佛国。二经意同耳）双观经云。无量寿佛威神光明最胜第一。诸佛光明所不能及。或有佛光照百佛世界或千佛世界。取要言之。乃照东方恒河沙佛刹。南西北方四维上下亦复如是。是故无量寿佛。号无量光佛·无边光佛·无碍光佛·无对光佛（玄一师云。无与等故）炎王光佛（一师云。最胜自在故）清净光佛（一师云。灭三垢故。憬兴师云。无贪善根所生故）欢喜光佛（一云。遇者悦意故。兴云。无瞋所生故）智慧光佛（一云。智慧所发故。兴云。无痴所生故）不断光佛（一云。恒相续故）难思光佛·无称光佛（一云。不可称叹尽其所有故。自余名义可知。不烦记）超日月光佛。若在三途勤苦之处见此光明。无复苦恼。寿终之后皆蒙解脱。非但我今称其光明。一切诸佛亦复如是。若有众生闻其光明威神功德。日夜称说至心不断。随意所愿得生其国。我说无量寿佛光明威神巍巍殊妙。昼夜一劫尚不能尽（已上取意。平等觉经别云顶光。观经总云光明）譬喻经第三明释迦文佛光明相云。佛灭百年有阿育王。国内民庶歌佛遗典。王意不信念言。佛有何德过逾于人。而共专信诵习其文。即问大臣。国中颇有见佛者。答曰。闻波斯匿王妹出家作比丘尼。年在西垂。云言见佛。王即自出往诣问曰。道人见佛不耶。答云。实尔。问曰。有何殊异。道人曰。佛之功德巍巍难量。非我愚贱所能陈之。粗说一事可知殊特。我时八岁。世尊来入王宫。即前礼足。头上金钗堕落在地。求之不得。怪其所以。如来过去。足迹有千辐轮。现光明晃。七日即灭。登时金钗与地同色。是以不见。光灭后得钗。乃知为殊特。王闻欢喜。心焕开悟（略抄）华严经偈云。一一毛孔现光云普遍虚空发大音诸幽冥所靡不照。地狱众苦咸令灭。应作是念。愿佛光照我。灭生死业苦
　　五。无能害者。宝积经三十七云。风劫起时。世有大风。名僧伽多。彼风举此三千世界须弥铁围及四大州八万小州大山大海。高百逾缮那。乃至无量百千逾缮那。已碎末为尘。又击坏灭焰摩天宫。乃至遍净天所有宫殿。亦皆散灭。即以此风吹如来衣。一毛端际尚不能动。何况衣角及全衣者（已上）十住论云。诸佛不可思议。假喻可知。假使一切十方世界众生皆有势力。设育一魔有尔所势力。复令十方一一众生力如恶魔。欲共害佛。尚不能动佛一毛。况有害者。偈云。若诸世间中。欲有害佛者。是事皆不成。以成不杀法。应作是念。愿我当得佛金刚不坏身
　　六。飞行自在。同论云。佛于虚空举足下足行往坐卧。皆得自在。若大声闻神通自在。一日过五十三亿二百九十六万六千三千大千世界。如是声闻百岁所过。佛一念过。乃至恒河中沙。一沙为一河。是诸恒河沙大劫所过国土。佛一念中过。若欲蹈宝莲华而去。即能成辨。如是飞行一切无碍。观佛经云。于虚空举足行时。千辐轮相皆雨八万四千莲华。如是众华有尘数佛亦步虚空（已上略抄）又蹈空行。而千辐轮现于地际。悦意妙香钵特摩华。自然踊出承如来足。若畜生趣一切有情。为如来足之所触者。极满七夜受诸快乐。命终之后往生善趣乐世界中（宝积经）若以四十里盘石从色究竟天下。经一万八千三百八十三年到此地。直下尚尔。推之应知。声闻飞行。如来飞行。展转不可思议。华严经慧林菩萨赞佛偈云。自在神通力。无量难思议。无来亦无去。说法度众生。应作是念。愿我得神通。游戏诸佛土
　　七。神通无碍。十住论云。佛能末恒河沙等世界令如微尘。又能还合。或又能变无量无边阿僧祇世界。皆令作金银等。又能变恒河沙等世界大海水。皆使为乳苏等（已上）净名经说菩萨不思议解脱云。断取三千大千世界。如陶家轮。着右掌中掷过恒河沙世界之外。其中众生不觉不知己之所住。又复还置本处。都不使人有往来想。而此世界本相如故。又于下方。过恒河沙等诸佛世界。取一佛土举着上方。过恒河沙无数世界。如持针锋举一枣叶。而无所娆。以须弥山纳芥子中。以四大海入一毛孔。亦复如是。其中众生不觉不知。唯应度者乃知见之（已上）菩萨尚尔。何况佛力。故度诸佛境界经云。能令十方世界入一毛孔（乃至）于一微尘能现无量无数不可说世界。一切众生亦无迫窄。无量无数不可说劫威仪果报事。能于一念中现。一念威仪果报事。于无量无数不可说劫中现。如是所作。心无功用。不作思惟（云云）华严经真实幢菩萨偈云。一切诸如来。神通力自在。悉于三世中。求之不可得。应作是念。我今亦不知为佛神力转在何佛土在谁毛孔。我于何时得觉知之
　　八。随类化现。十住论云。佛一念中。于十方无量无边恒河沙等世界。变化无量佛身。一一化佛亦能施作种种佛事（已上四事神境通）度诸佛境界经云。如来所现无异功用无异思惟。随众生性自见不同。如十五日夜。阎浮提人各见月现在其上。月不作意我现其上。华严偈云。如来广大身。究竟于法界。不离于此坐。而遍一切处。又云。智慧甚深功德海。普现十方无量国。随诸众生所应见。光明遍照转法轮。应作是念。愿我当见遍法界身
　　九。天眼明彻。十住论云。大力声闻以天眼见小千国土。亦见中众生生时死时。小力辟支佛见十小千国土。见中众生生时死时。中力辟支佛见百小千国土。见中众生生时死时。大力辟支佛见三千大千国土见中众生生死所趣。诸佛世尊见无量无边不可思议世间。亦见是中众生生时死时（已上）华严经偈云。佛眼广大无边际。普见十方诸国土。其中众生不可量。现大神通悉调伏。应作是念。今弥陀如来。遥见我身业
　　十。闻声自在。十住论云。假令恒河沙等三千大千世界众生。一时发言。又一时作百千种伎乐。若远若近。随意能闻。若欲于中闻一音声。随意得闻。余者不闻。又过无边世界最细声。能亦得闻。若欲令众生闻。能令得闻（略抄）华严文殊偈云。一切世间中。所有诸音声。佛智皆随了。亦无有分别（已上）应作是念。今弥陀如来。定闻我语业
　　十一。知他心智。十住论云。佛能知无量无边世界现在众生心及诸染净所缘等。又能知无色众生诸心（略抄）华严文殊偈云。一切众生心。普在于三世。如来于一念。一切悉明达。应作是念。今弥陀如来。必知我意业
　　十二。宿住随念智。十住论云。佛若欲念自身及一切众生无量无边宿命。一切事皆悉知。无有不知。过恒河沙等劫事。是人何处生。姓名贵贱饮食资生苦乐。所作事业所受果报。心何所行本从何来。如是等事。即能知见。偈云。宿命智无量。天眼见无边。一切人天中。无能知其限。应念愿佛令我宿业清净
　　十三。智慧无碍。宝积经三十七云。假使有人。取恒河沙等世界所有一切草木。悉烧为墨。掷置他方恒河沙等世界大海。于百千岁就以磨之尽为墨汁。佛从大海中取一一墨滴分别。了知是某世界如是草木。其根其茎其枝其条华果叶等。又如有人持一毛端沾水一滴。来至佛所。而作是言。敢以滴水持用相寄。后若须者当还赐我。尔时如来取其滴水置殑伽河中。而为彼河流浪回复之所旋转。和合引注至于大海。是人满百年已而白佛言。先寄滴水。今请还我。尔时佛以一分毛端就大海内。沾本水滴用还是人（略抄）六波罗蜜经云。如是四州及诸山王用为纸素。八大海水以为其墨。一切草木用为其笔。一切人天一劫书写。比舍利弗所得智慧。十六分中不及其一。又于此三千大千世界。其中众生所有智慧。如舍利弗等无有异。菩萨了达布施波罗蜜多所有智慧。过彼百倍。又此三千大千世界所有众生。皆具布施波罗蜜多智慧。不及一菩萨净戒波罗蜜多智慧。乃至般若亦复如是。又此三千大千世界所有众生。皆具六波罗蜜智慧。不及一初地菩萨智慧。乃至十地展转如是。又此十地菩萨智慧。比汝慈氏一生补处菩萨智慧。百千分中不及其一。此三千大千世界一切众生所有智慧。皆如慈氏等无有异。如是菩萨坐于道场降伏魔怨将成正觉所有智慧。于佛智慧。百千万分不及其一。宝积经云。假使十方无量无边一切世界所有众生。皆悉成就系属一生补处菩萨之智。欲比如来十力之一处非处智。百千万分不及其一（乃至）乌波尼沙陀分不及其一。乃至算数譬喻所不能及。华严经偈言。如来甚深智。普入于法界。能随三世转。与世为明道。同经普明智菩萨赞佛偈云。一切诸法中。法门无有边。成就一切智。入于深法海（已上）应作是念。愿今弥陀。照见我三业。愿得如世尊慧眼第一净
　　十四。能调伏心。十住论云。诸佛若入定若不入定。欲系心一缘中。随意久近如意能住。从此缘中更住余缘。随意能住。若佛住常心。欲令人不知则不能知。假使一切众生知他心智。如大梵王。如大声闻辟支佛。成就智慧知他人心。欲知佛常心。若佛不听则不能知。应念愿令我得佛觉三昧
　　十五。常在安慧。同论云。诸佛安稳常不动。念常在心。何以故。先知而后行。生随意所缘中。住无碍行故。断一切烦恼故。出过动性故。如佛告阿难。佛于此夜得阿耨菩提。一切世间。若天魔梵。沙门婆罗门。以尽苦道教化周毕。入无余涅槃。于其中间。佛于诸受。知起知住。知生知灭。诸相诸触。诸觉诸念。亦知起知住。知生知灭。恶魔七年昼夜不息。常随逐佛不得佛短。不见佛念不在安慧。偈云。其念如大海。湛然在安稳。世间无有法而能扰乱者。应念愿佛除灭我粗动觉观心
　　十六。悲念众生。大般若经云。十方世界无一有情如来大悲所不能照。宝积经云。假使过于兢伽沙等诸佛世界。唯一众生是佛化限。尔时如来躬往其所。为说法要令其悟入。同经偈云。为利一众生。住无边劫海。令其得调伏。大悲心如是。华严经文殊赞佛偈云。一一地狱中。经于无量劫。为度众生故。而能忍是苦。大经偈云。一切众生受异苦。悉是如来一人苦（乃至）众生不知佛能救。故谤如来及法僧。大论云。佛以佛眼一日一夜各三时观一切众生谁可度者。无令失时。有论云。譬如鱼子。母若不念。子则烂坏。众生亦尔。佛若不念。善根即坏。庄严论偈云。菩萨念众生。爱之彻骨髓。恒时欲利益。犹如一子。故由此等义。有忏悔偈云。如父母有子。始生便盲聋。慈悲心殷重。不舍而养活。子不见父母。父母常见子。诸佛视众生。犹如罗睺罗。众生虽不见。实在诸佛前（已上）应作是念。弥陀如来常照我身。护念我善根。观察我机缘。我若机缘熟。不失时被引接
　　十七。无碍辨说。十住论云。若三千界所有四天下。满中微尘数三千大千世界众生。皆如舍利弗。如辟支佛。皆悉成就智慧乐说。寿命如上尘数大劫。是诸人等。因四念处。尽其形寿问难如来。如来还以四念处义答其所问。言义不重。乐说无穷。又云。佛有所说。皆有利益。终不空言。是亦希有（乃至）若一切众生。智慧势力皆如辟支佛。是诸众生。若不承佛意欲度一人。无有是处。若是诸人说时。乃至不能断无色界结使一毫厘分。若佛欲度众生有所言说。乃至外道邪见诸龙夜叉等。及余不解佛语者。皆悉令解。是等亦能转化无量众生（乃至）是故佛名最上导师。偈云。于四问答中。超绝无伦匹。众生诸问难。一切皆易得。若于三时中。诸有所说者。言必不虚设。常有大果报（已上）华严经偈云。诸佛广大音。法界靡不闻。菩萨能了知。善入音声海。净名经偈云。佛以一音演说法。众生随类各得解。皆谓世尊同其语。斯即神力不共法。又譬喻经第三云。阿育王意不信佛。时海边有鸟。名为鴹随。其音甚哀和。颇有仿佛似佛音声万分之一。王闻其音欢喜。即发无上道意。宫中彩女凡七千人。复发无上道意。王从是遂信三尊。鸟之音声所度如是。况于至真清净妙音者乎（取意略抄）应念我何时得闻彼辨说
　　十八。观佛法身。如文殊师利菩萨言。我观如来。即真如相。无动无作。无所分别。无异分别。非即方处。非离方处。非有非无。非常非断。非即三世。非离三世。无生无灭。无去无来。无染不染。无二不二。心言路绝。若以此等真如之相观于如来。名真见佛。亦名礼敬亲近如来。实于有情能为利乐（大般若）占察经下卷。地藏菩萨言。一实境界者。谓众生心体。从本已来不生不灭。自性清净无障无碍。犹如虚空。离分别故。平等普遍无所不至。圆满十方究竟一相。无二无别。不变不异。无增无减。以一切众生心。一切声闻辟支佛心。一切菩萨心。一切诸佛心。皆同不生不灭。无染寂静真如相故。所以者何。一切有心起分别者。犹如幻化无有定实（乃至）一切世界求心形状。无一区分而可得者。但以众生无明痴闇薰习因缘。妄现境界令生念着。所谓此心不能自知无。妄自谓有起觉知想。计我我所。而实无有觉知之想。以此妄心毕竟无体不可见故（乃至广说以信解观念此理。为菩萨最初根本业也）此一实境界即是如来法身也。华严经一切慧菩萨偈云。法性本空寂。无取亦无见。性空即是佛。不可得思量（已上）应念我何时得显本有性
　　十九。总观佛德。如普贤菩萨云。如来功德。假使十方一切诸佛。经不可说不可说佛刹极微尘数劫。相续演说不可穷尽（已上）又阿弥陀佛威神无极。如双观经云。无量寿佛威神无极。十方世界无量无边不可思议诸佛如来。莫不称叹。龙树偈云。世尊诸功德。不可得度量。如人以尺寸量空不可尽。同赞弥陀偈云。诸佛无量劫。赞扬其功德。犹尚不能尽。归命清净人。应念愿我得佛齐正法王
　　二十。欣求教文。般舟经云。是三昧难得值。正使求是三昧。至百亿劫。但欲得闻其名声。不能得闻。何况得学者。转复行教人。偈言。我自识念往世时。其数具足六万岁。常随法师不舍离。初不得闻是三昧。有佛号曰具至诚。时智比丘名和邻。彼佛世尊泥洹后。比丘常持是三昧。我时为王君子种。梦中逮闻是三昧。和邻比丘有斯经。王当从受此定意。从梦觉已即往求。辄见比丘持三昧。即除鬓发作沙门。学八千岁一时闻。其数具足八万岁。供养奉事此比丘。时魔因缘数兴起。初未曾得一反闻。是故比丘比丘尼。及清信士清信女。持是经法嘱汝等。闻是三昧疾受行。常敬习持是法师。具足一劫无得懈（乃至）假使亿千那术劫。求是三味难得闻。假令世界如恒沙。满中珍宝用布施。若有受是一偈说。敬诵功德过于彼。双观经云。设有大火充满三千大千世界。要当过此闻是经法。欢喜信乐。受持读诵。如说修行。所以者何。多有菩萨欲闻此经。而不能得。若有众生闻此经者。于无上道终不退转。是故应当专心信受。持诵读诵。如说修行（已上）应作此念。或过大千猛火聚。或经亿劫应求法。我既值遇深三昧。如何退屈不勤修。行者于此诸事。若多若少随乐忆念。若不能忆念。须披卷对文。或决择或诵咏。或恋慕或敬礼。近为勤心之方便。远结见佛之因缘。凡三业四仪勿忘佛境界矣。问。信受忆念如来如是种种功德。有何胜利。答。度诸佛境界经云。若于十方世界微尘等诸佛及声闻众。施百味饮食微妙天衣。日日不废满恒沙劫。彼佛灭后。为一一佛。于十方界一一世界。起尘数塔众宝庄严种种供养。一日三时。日日不废满恒沙劫。复教无数无量众生设诸供养。若有一人信此如来智慧功德不可思议境界。所得功德胜彼无量（取意）又华严偈云。如来自在力。无量劫难遇。若生一念信。速证无上道。余如下利益门。问。凡夫行人逐物意移。何常得起念佛之心。答。彼若不能直尔念佛。应寄事事劝发其心。谓游戏谈笑时。愿于极乐界宝池宝林中。与天人圣众。如是得娱乐。若忧苦时。愿共诸众生。离苦生极乐。若对尊德。当愿生极乐如是奉世尊。若见卑贱。当愿生极乐。利乐孤独类。凡每见人畜。常应作是念。愿共此众生。往生安乐国。若饮食时。当愿受极乐自然微妙食。衣服卧具。行住坐卧。违缘顺缘。一切准知（寄事作愿。是华严经等例也）
　　第四止恶修善者。观佛三昧经云。此念佛三昧若成就者。有五因缘。一者持戒不犯。二者不起邪见。三者不生憍慢。四者不恚不嫉。五者勇猛精进如救头然。行此五事正念诸佛微妙色身。令心不退。亦当读诵大乘经典。以此功德念佛力故。速疾得见无量诸佛（已上）问。此六种法有何义耶。答。同经云。以净戒故。见佛像面。如真金镜。了了分明。又大论云。佛如医王。法如良药。僧如瞻病人。或如服药禁忌（已上）故知。设服法药不持禁戒。无由除愈烦恼病患。故般舟经云。不得破戒大如毛发（已上戒品）观佛经云。若起邪念及贡高法。当知此人是增上慢破灭佛法。多使众生起不善心乱和合僧。显异惑众生。是恶魔伴。如是恶人。虽复念佛。失甘露味。此人生处。以贡高故。身恒卑小。生下贱家。贫穷诸衰无量恶业以为严饰。如此种种众多恶事。当自防护令永不生（已上邪见憍慢）六波罗蜜经云。无量劫中修行诸善。无安忍力及智慧眼。一念瞋火烧灭无余。又遗教经云。劫功德贼无过瞋恚。又或处说云。能损大利莫过瞋。一念因缘悉焚灭俱胝广劫所修善。是故殷勤常舍离。大集月藏分说无瞋功德云。常与贤圣相会。得著于三昧（已上瞋恚）双观经云。今世恨意微相憎嫉。后世转剧至成大怨（云云）又嫉毁他人。其罪甚重。如宝积经九十一云。佛在施鹿园。时有六十菩萨。业障深重诸根闇钝。顶礼佛足悲感流泪。不能自起。时佛告言。汝等应起。勿复悲号生大热恼。汝曾于俱留孙佛法中出家为道。自执着多闻持戒头陀少欲。时有二说法比丘。多诸亲友名闻利养。汝等以嫉妒心妄言诽谤。令彼亲友诸众生无随顺心断诸善根。由此恶业。于六十百千岁中生阿鼻地狱。余业未尽。复于四十百千岁中生等活地狱。复于二十百千岁中生黑绳地狱。复于六十百千岁中生烧热地狱。从彼殁已。还得为人。五百世中生盲无目。在在所生忘失正念障碍善根。形容丑缺。人不喜见。常生边地贫穷下劣。从此殁已。于后末五百岁中法欲灭时。还于边地下劣家生。遗乏饥冻忘失正念。设欲修善多诸留难。五百岁后。恶业乃灭。于后得生阿弥陀佛极乐世界。是时彼佛。当为汝等授阿耨菩提记。时诸菩萨闻佛所说。举身毛竖深生忧悔。便自收泪白言。我从今日至未来际。若于菩萨乘人见有违犯举露其过。我等即为欺诳如来。我从今日至未来际。若见在家出家菩萨乘人以欲乐游戏欢娱。终不伺求其过。常生信敬起教师想。我从今日至未来际。若不善能摧伏其身。生下劣想如旃陀罗及于狗犬。则为欺诳如来。若于持戒多闻头陀少欲知足一切功德身自炫曜。则为欺诳如来。所修善本不自矜伐。所行罪业惭愧发露。若不尔者。为欺诳如来。时佛赞言。善哉善哉。以如是决定心。一切业障皆悉消灭。无量善根亦当增长（略抄）是故大论偈云。自法爱染故。毁訾他人法。虽持戒行人。不脱地狱苦（已上嫉妒）同论偈云。马井二比丘。懈怠堕恶道。虽见佛闻法。犹亦不自勉（已上）又若无精进。行难成就。故华严经偈云。如钻燧求火。未出而数息。火势随止灭。懈怠者亦然（已上精进）读诵大乘功德无量。如金刚般若论偈云。福不趣菩提。二能趣菩提。于实名了因。于余名生因（已上观佛经六种法毕。彼经嫉恚精进不具说之。故以余文释成经意）般舟经亦有十事。如彼经言。若有菩萨学诵是三昧者。有十事。一不嫉妒他人利养。二悉当爱敬人孝顺于长老。三当念报恩。四不忘语离非法。五常乞食不受请。六精进经行。七昼夜不得卧出。八常欲布施终无惜悔。九深入慧中无所著。十敬事善师如佛（略抄）问。般舟经亦有四四十六种法。十住婆沙第九有百四十余种法。念佛三昧经有种种法。又华严经入法界品偈云。若有信解离憍慢。发心即得见如来。若有谄诳不净心。亿劫寻求莫值遇。观佛经云。昼夜六时勤行六法。端坐正受当乐少语。除读诵经广演法教。终不宣说无义之语。常念诸佛心心相续。乃至无有一念之间不见佛时。心专精故不离佛日。又遗日摩尼经说。沙门堕牢狱有多事。或求人欲得供养。或多欲积衣钵。或与白衣厚善。或常念爱欲。或喜交结知友（文有多法略抄）今何不举彼等法耶。答。若广出之。还令行者生退转心。故略举要。若坚持十重四十八轻戒。理必助成念佛三昧。亦应任运持得余行。况具六法或具十法。何行不摄。故略不述。然粗强惑业令人觉了。但无义语。其过不显恒障正道。善应治之。或应依大论文。如人失火四边俱起。云何安处其内语说余事。此中佛说。若说声闻辟支佛事。犹为无益之言。何况余事（已上）行者常于娑婆依正生火宅想。绝无益语想续念佛。问。往生论说念佛行法云。远离三种菩提门相违法。何等三种。一者依智慧门不求自乐。远离我心贪着自身故。二者依慈悲门拔一切众生苦。远离无安众生心故。三者依方便门怜愍一切众生心。远离供养恭敬自身心故。是名远离三种菩提门相违法。故菩萨远离如是三种菩提门相违法。得三种随顺菩提门法满足故。何等三。一者无染清净心。不为身求诸乐故。二者安清净心。拔一切众生苦故。三者乐清净心。以令一切众生得大菩提大故。以摄取众生生彼国土故。是名三种随顺菩提门法满足（已上）此中何故不依彼论。答。前四弘中具足此六法。文言虽异。其义无阙。问。念佛自灭罪。何必坚持戒。答。若一心念。诚如所责。然尽日念佛。闲捡其实。净心是一两。其余皆浊乱。野鹿难系。家狗自驯。何况自恣心。其恶几许乎。是故要当精进持净戒。犹如护明珠。后悔何及。善思念之。问。诚如所言。善业是今世所学。虽欣动退。妄心是永劫所习。虽厌犹起。既尔以何方便治之。答。其治非一。如次第禅门云。一治沈惛闇塞障者。应观念应佛。三十二相中随取一。或先取眉间毫相闭目而观。若心闇钝悬成不成。当对一好严形像。一心取相缘之入定。若不明了。开眼更观。复更闭目。如是取一相明了。次第遍观众相。使心眼开明。即破惛睡沈闇之心。念佛功德则除罪障。二治恶念思惟障者。应念报佛功德。正念之中。缘佛十力四无所畏十八不共一切种智。圆照法界。常寂不动。普现色身利益一切。功德无量不可思议。何以故。此念佛功德从缘善法中生心数。恶念思惟从缘恶法中生心数。善能破恶故应念报佛。譬如丑陋少智之人。在端正大智人中即自鄙耻。恶亦如是。在善心中则耻愧自息。缘佛功德。念念之中灭一切障。三治境界逼迫障者。应念法佛。法佛者即是法性平等。不生不灭。无有形色。空寂无为。无为之中既无境界。何者是逼迫之相。知境界空故。即是对治。若念三十二相。即非对治。何以故。是人未缘相时。已为境界恼乱。而更取相者。因此着魔。狂乱其心。今观空破相。除诸境界。在心念佛功德无量。即灭重罪（略抄）别相治如是。今加三通治。一能了惑起惊觉其心。呵责烦恼如驱恶贼。防护三业如擎油钵。如六波罗蜜经云。结跏趺坐正念观察。以大悲心而为屋宅。智慧为鼓。以觉悟杖而扣系之。告诸烦恼。汝等当知。诸烦恼贼从忘想生。我法王家有善事起。非汝所为。汝宜速出。若不时出。当断汝命。如是告已。诸烦恼贼寻自散。次于自身善起防护不应放逸。又菩萨处胎经偈云。如彼犯罪人。擎持满钵油。若弃油一渧。罪交入大僻。左右作伎乐。惧死不顾视。菩萨修净观。执意如金刚。毁誉及恼乱。心意不倾动。解空本来净。无彼此中间。二通用四句推求一切烦恼根源。谓此烦恼为由心生。为由缘生。为共生为离生。若由心生者。更不待缘。或于龟毛兔角应生贪瞋。若由缘生者。应不用心。或令眠人生于烦恼若共生者。未共各无。共时安有。譬如二沙虽合无油。或心境俱合。那有不生烦恼时。若离生者。既离心离缘。那忽生烦恼。或虚空离二。常应生烦恼。种种观察既无实生。无所从来亦无所去。非内非外亦非中间。都无处所。皆如幻有。非唯惑心。观心亦尔。如是推求。惑心自灭。故心地观经偈云。如是心法本非有。凡夫执迷谓非无。若能观心体性空。惑障不生便解脱（云云）又中论第一偈云。诸法不自生。亦不从他生。不共不无因。是故知无生。应依此偈用多四句。三者应念。今我惑心具足八万四千尘劳门。彼弥陀佛具足八万四千波罗蜜门。本来空寂一体无碍。贪欲即是道。恚痴亦如是。如水与冰性非异处。故经云。烦恼菩提体无二。生死涅槃非异处（云云）我今未有智火分故。不能解烦恼冰成功德水。愿佛哀愍我。如其所得法。定慧力庄严。以此令解脱。如是念已。举声念佛而请救护。如止观云。如人引重。自力不前。假傍救助则蒙轻举。行人亦尔。心弱不能排障。称名请护。恶缘不能坏（已上）若惑覆心不令欲修通别对治。须知其意。常为心师不师于心。问。若破戒者三昧不成。云何观佛经云此观佛三昧是一切众生犯罪者药。破戒者护答。破戒已后。为灭前罪一心念佛。为此名药。若常毁犯。三昧难成
　　第五忏悔众罪者。设为烦恼迷乱其心毁禁戒者。应不过日营修忏悔。如大经十九云。若覆罪者。罪则增长。发露忏悔。罪即消灭。又大论云。身口意恶不悔欲见佛。无有是处（已上）忏法非一。随乐修之。或五体投地遍身流污。归命弥陀佛。念眉间白毫相发露涕泣。应作此念。过去空王佛眉间白毫相。弥陀尊礼敬灭罪今得佛。我今礼弥陀亦当复如是。须随罪相哀请佛光。谓放檀光灭悭蔽罪。放戒光灭毁禁罪。放忍辱光灭瞋恚罪。放精进光灭懈怠罪。放禅定光灭散乱罪。放智慧光灭愚惑罪。如是若一日若至七日。除百千劫烦恼重障。或须臾间。坐禅入定念佛白毫。令心了了无谬乱想。分明正住注意不息。除却九十六亿那由他等劫生死之罪。或一心念彼佛神咒。一遍能灭四重五逆。七遍能灭根本之罪（出仪轨）或复心地观经明理忏悔云。一切诸罪性皆如。颠倒因缘忘心起。如是罪相本来空。三世之中无所得。非内非外非中间。性相如如俱不动。真如妙理绝名言。唯有圣智能通达。非有非无非有无。非不有无离名相。周遍法界无生灭。诸佛本来同一体。唯愿诸佛垂加护。能灭一切颠倒心。愿我早悟真性源。速证如来无上道。问。直观念佛既能灭罪。何故更修理忏悔耶。答。谁言一一修之。但随意乐。何况观众罪性空无所有。即是真实念佛三昧。如华严偈云。现在非和合。未来亦复然。一切法无相。是即佛真体。佛藏经念佛品云。见无所有名为念佛。见诸法实相名为念佛。无有分别无取无舍。是真念佛（已上）诸余空无相等观。准之皆应摄入念佛三昧。问。如是忏悔有何胜德。答。心地观经偈云。在家能招烦恼因。出家亦破清净戒。若能如法忏悔者。所有烦恼悉皆除（乃至）忏悔能出三界狱。忏悔能开菩提华。忏悔能见佛大圆镜忏悔能至于宝所。问。此中何者为最胜耶。答。若约一人。顺机为胜。若泛尔判。理忏为胜。故如来秘密藏经下卷。佛告迦叶言。若少不善。若其坚住坚执坚着。一切我说名之为犯。迦叶五无间罪。若不坚住坚执坚着生于见者。我不说彼名曰为犯。况复余少不善业道。迦叶我不以不善法而得菩提。亦不以善法而得菩提（乃至）解知烦恼从因缘生名得菩提。迦叶云何为解知从因缘所生烦恼。解知是无自性起法是无生法。如是解知名得菩提。又决定毗尼经云。于大乘中发起修行。日初分时有所犯戒。于日中分不离一切智心。如是菩萨戒身不坏。若日中分有所犯戒。于日后分不离一切智心。如是菩萨戒身不坏（乃至）若夜后分有所犯戒。于日初分不离一切智心。如是菩萨戒身不坏。以是义故。菩萨乘人持开遮戒。设有所犯。不应失念妄生忧悔自恼其心。于声闻乘有所犯者。便为破坏声闻净戒（云云）一切智心者。准余处说。是第一义空相应心。或可是愿求佛种智心也。问。若修忏悔能灭众罪。云何大论四十六云。戒律中戒虽复细微。忏悔即清净。犯十善戒虽复忏悔。三恶道罪不除。又十轮经说。造十恶轮罪。一切诸佛之所不救。答。观经。十念能灭五逆。观佛经。念佛一相能灭十恶五逆。大经。阇王忏除杀父之罪。般若经。读诵解说能灭杀害三界众生之罪不堕恶趣。华严经。诵普贤愿一念能灭十恶五逆。明知。大乘实说无不灭罪然此论文。或是转重轻受非全不受。名之不除。或是随转理门之说。又感禅师会十轮经云。如来密意。欲令畏罪等（云云）余如下料简念佛相门。此等皆是别时忏悔。然行者常当修三事。如大论云。菩萨必须昼夜六时修忏悔随喜劝请三事（略抄）五念门中。礼拜之次应修此事。十住婆沙忏悔偈云。十方无量佛。所知无不尽。我今悉于前。发露诸黑恶。三三合九种。从三烦恼起。今身若前身。是罪尽忏悔。于三恶道中。若应受业报。愿于今身偿。不入恶道受（三三合九种者。身口意各有现生后业。从三烦恼起者。三界烦恼也）劝请偈云。十方一切佛。现在成佛者。我请转法轮安乐诸众生。十方一切佛。若欲舍寿命。我今头面礼。劝请令久住（已上）随喜偈云。所有布施福。持戒修禅行。从身口意生。去来今所有习行三乘人。具足三乘者。一切凡夫福。皆随而欢喜（已上）又常行三昧。法华三昧。真言教等。皆各有文。随意用之。若乐略者。可依弥勒菩萨本愿经一偈。经云。佛语阿难。弥勒菩萨本求道时。不持耳鼻头目手足身命。珍宝城邑妻子及以国王。布施与人以成佛道。但以善根安乐之行得致无上正真之道。阿难白佛。弥勒菩萨以何善根得致佛道。佛语阿难。弥勒菩萨昼夜各三正衣束体。叉手右膝着地。向于十方说偈言我悔一切过。劝明众道德。归命礼诸佛。令得无上慧。佛语阿难。弥勒菩萨以是善根得于无上正真之道（已上）问。修此忏悔劝请等事得几处福。答。十住论偈云。若于一时中。福德有形者。恒河沙世界。乃自不容受
　　第六对治魔事者。问。种种魔事能障正道。或令发病患。或令失观念。或令得邪法。所谓若有见若无见。若明了若昏闇。若邪定若攀缘。若悲若喜。若苦若乐。若祸若福。若恶若善。若憎人若恋着。若心强若心软。如是等事。若过若不及。皆是魔事悉障正道。何以对治之。答。治道虽多。今但应依念佛一治。此中亦有事理。一事念者。言行相应一心念佛时。诸恶魔不能沮坏。问。何故不坏。答。佛护念故。法威力故。不能沮坏。如大般若对治魔事出番番二法。其中云。一如所言皆悉能作。二为诸佛常为护念。又般舟经云。若阅叉鬼神坏人禅夺人念。设欲中是菩萨者。终不能中（云云）余如下利益门。二中理念者。如止观第八云。知魔界如佛界如。一如无二如。平等一相。不以魔为戚。以佛为欣。安之实际（乃至）魔界即佛界。而众生不知。迷于佛界横起魔界。于菩提中而生烦恼。是故起悲。欲众令生于魔界即佛界。于烦恼即菩提。是故起慈悲（已上）应作是念。魔界佛界及自他界。同空无相。此诸法无相。是即佛真体。当知魔界即是佛身。亦即我身。理无二故。而诸众生妄想梦未觉。不解一实相。生是非想轮回五道。愿令众生入平等慧。如是深起无缘大悲。乃至虽观佛妙色身。入三空门不应执着。如热金丸虽见色妙不可手触。况于余事生着生慢。作是观时。魔不沮坏。故大般若经亦说其治云。一观诸法皆毕竟空。二不弃舍一切有情。又大论云。十二入皆是魔网。虚狂不实。于此中生六种识。亦是魔网虚狂。何者是实。唯不二法。无眼无色。乃至无意无法等。是名实。令众生离十二入故。常以种种因缘说是不二法（已上）问。何故观空魔不得便。答。彼论云。一切法中皆不着。不着故无违错。无违错故魔不能得其便。譬如人身无疮。虽卧毒屑中。毒亦不入。若有小疮则死（云云）又大集经月藏分中。他化天魔王发菩提心。受记发愿云。我等护念现在未来诸佛弟子与第一义相应住者。供给供养。若不顺我教恼乱行者。即令彼类得种种病退失神通（取意）明知。实魔不得便。权魔护念耳。前二种治皆有证据。故不更引诸师所释
　　第七总结行要者。问。上诸门中所陈既多。未知何业为往生要。答。大菩提心。护三业深信。至诚常念佛。随愿决定生极乐。况复具余诸妙行。问。何故此等为往生要。答。菩提心义如前具释。三业重恶能障正道。故须护之。往生之业念佛为本。其念佛心必须如理。故具深信至诚常念三事。常念有三益。如迦才云。一者诸恶觉观毕竟不生。亦得消于业障。二者善根增长亦得种于见佛因缘。三者薰习熟利临命终时正念现前（已上）业由愿转。故云随愿往生。总而言之。护三业是止善。称念佛是行善。菩提心及愿扶助此二善。故此等法为往生要。其旨出经论。不能具之
　　大文第六别时念佛者有二。初明寻常别行。次明临终行仪
　　第一寻常别行者。于日日行法不能常勇进故。应有时修别时行。或一二三日乃至七日。或十日乃至九十日。随乐修之。所言一日乃至七日者。导和尚观念门云。般舟三昧经。佛告跋陀和。持是行法便得三昧。现在诸佛悉在前立。其有比丘比丘尼优婆塞优婆夷。如法持戒完具。独一处止念西方阿弥陀佛。今现在彼。随所闻当念。去此十万亿佛刹。其国名须摩提。一心念之。一日一夜若七日七夜。过七日已后见之。譬如梦中所见。不知昼夜亦不知内外。不由在冥中。有所蔽碍故不见。跋陀和。四众常作是念时。诸佛境界中。诸大山须弥山。其有幽冥之处。悉为开辟无所蔽碍。是四众不持天眼彻视。不持天耳彻听。不持神足到其佛刹。不于此间终生彼间。便于此坐见之。佛言。四众于此间国土念阿弥陀佛。专念故得见之。即问。持何法得生此国。阿弥陀佛报言。欲来生者。常念我名。莫得休息。即得来生。佛言。专念故得往生。当念佛身三十二相八十种好。巨亿光明彻照。端正无比。在菩萨僧中说法莫坏色。何以故不坏色。故由念佛色身故得是三昧。已上明念佛三昧法（此文在彼经行品中。若觉不见佛。于梦中见之）欲入三昧道场时。一依佛教方法。先须料理道场安置尊像香汤扫丽。若无佛堂有净房亦得扫洒。如法取一佛像西壁安置。行者等。从月一日至八日。或从八日至十五日。或从十五日至二十三日。或从二十三日至三十日。月别四时佳。行者等。自量家业轻重。于此时中入净行道。若一日乃至七日。尽须净衣。鞋靺亦须新净。七日之中皆须一食长斋。软饼粗饭随时。酱菜俭素节量。于道场中昼夜束心。相续专念阿弥陀佛。心与声相续。唯坐唯立。七日之内不得睡眠。亦不须依时礼佛诵经。数珠亦不须捉。但知合掌念佛。念念作见佛想。佛言。想念阿弥陀佛真金色身。光明彻照端正无比。在心眼前。正念佛时。若立即立念一万二万。若坐即坐念一万二万。于道场内不得交头窃语。昼夜或三时六时。表白诸佛一切贤圣天曹地府。一切业道发露忏悔。一生已来身口意业所造众罪。事事依实忏悔竟。还依法念佛。所见境界不得辄说。善者自知。恶者忏悔。酒肉五辛极发愿。手不捉口不吃。若违此语。即愿身口俱着恶疮。愿诵阿弥陀经满十万遍。日别念佛一万遍。诵经日别十五遍。或诵二十遍三十遍。任力多少。誓生净土愿佛摄受。又白。诸行者但欲今生日夜相续专念弥陀佛。专诵弥陀经。称扬礼赞净土圣众庄严愿生者。除入三昧道场。日别念弥陀佛一万。毕命相续者。即蒙弥陀加命得除罪障。又蒙佛与圣众常来护念。既蒙护念即得延年转长命安乐。因缘一一具如譬喻经·惟无三昧经·净度三昧经等说。又观佛经云。若诸比丘比丘尼若男女人。犯四根本罪十恶等罪五逆罪。及谤大乘。如是诸人。若能忏悔日夜六时身心不息。五体投地如大山崩。号泣雨泪合掌向佛。念佛眉间白毫相光。一日至七日。前四种罪可得轻微。观白毫毛闇不见者。应入塔中观像眉间白毫。一日至三日合掌啼泣（已上观念门略抄之）大般若五百六十八明七日行云。若善男子善女人等。心无疑惑。于七日中。澡浴清净着新净衣。华香供养。一心正念如前所说如来功德及大威神。尔时如来慈悲护念。现身令见。便愿满足。若有阙少华香等事。但一心念功德威神。将命终时必得见佛（已上）言前所说功德等者。如来大慈大悲说法无碍。静虑一念能现无边类身。天眼天耳他心智无失念。无漏离垢。得一切法自在平等功德威神也。大集贤护经亦有七日行。如次利益中说。又迦才净土论云。绰禅师检得经文。但能念佛一心不乱得百万遍已去者。定得往生。又绰禅师依小阿弥陀经七日念佛。检得百万遍也。是故大集经·药师经·小阿弥陀经。皆劝七日念佛者。此意明矣（已上迦才）所言十日行者。出鼓音声经·平等觉经。至次利益门当知。所言九十日行者。止观第二云。常行三昧者。先明方法。次明劝修。方法者。身开遮。口说默。意止观。此法出般舟三昧经。翻为佛立。佛立三义。一佛威力。二三昧力。三行者本功德力。能于定中见十方现在佛在其前立。如明眼人清夜观星。见十方佛亦如是多。故名佛立三昧。十住毗婆沙偈云。是三昧住处。少中多差别。如是种种相亦应须论议。住处者。或于初禅二三四中间。发是势力能生三昧。故名住处。初禅少。二禅中。三四多。或少时住名少。或见世界少。或见佛少故名少。中多亦如是。身开常行。行此法时。避恶知识及痴人亲属乡里。常独处止。不得希望他人有所求索。常乞食不受别请。严饰道场备诸供具香肴甘果。𤃗沐其身。左右出入改换衣服。唯专行旋。九十日为一期。须明师善内外律能开除妨障。于所闻三昧处。如视世尊。不嫌不恚。不见短长。当割肌肉供养师。况复余耶。承事师如仆奉大家。若于师生恶。求是三昧终难得。须外护如母养子。须同行如共涉险。须要期誓愿。使我筋骨枯朽。学是三昧不得终不休息。起大信无能坏者。起大精进无能及者。所入智无能逮者。常与善师从事。终竟三月不得念世间想欲如弹指项。终竟三月不得卧出如弹指项。终竟三月行不得休息。除坐食左右。为人说经不得望衣食。婆沙偈云。亲近善知识。精进无懈怠。智慧甚坚牢。信力无妄动。口说默者。九十日身常行无休息。九十日口常唱阿弥陀佛名无休息。九十日心常念阿弥陀佛无休息。或唱念俱运。或先念后唱。或先唱后念。唱念相继无休息时。若唱弥陀即是唱十方佛功德等。但专以弥陀为法门主。举要言之。步步声声念念。唯在阿弥陀佛。意论止观者。念西方阿弥陀佛。去此十万亿佛刹。在宝地宝池宝树宝堂。众菩萨中央坐说经。三月常念佛。云何念。念三十二相。从足下千辐轮相。一一逆缘念诸相乃至无见顶。亦应从顶相顺缘乃至千辐轮。令我亦逮是相。又念我当从心得佛。从身得佛。佛不用心得。不用心身得。不用心得佛色。不用色得佛心。何以故。心者佛无心。色者佛无色。故不用色心得三菩提。佛色已尽乃至识已尽。佛所说尽者。是痴人不知。智者晓了。不用身口得佛。不用智慧得佛。何以故。智慧索不可得。自索我了不可得。亦无所见。一切法本无所有。坏本绝本（其一）如梦见七宝。亲属欢乐。觉已追念不知在何处。如是念佛。又如舍卫有女名须门。闻之心喜。夜梦从事。觉已念之。彼不来我不往。而乐事宛然。当如是念佛。如人行大泽饥渴。梦得美食。觉已腹空。自念一切所有法皆如梦。当如是念佛。数念莫得休息。用是念当生阿弥陀佛国。是名如想念。如人以宝倚琉璃上。影现其中。亦如比丘观骨。骨起种种光。此无持来者。亦无有是骨。是意作耳。如镜中像不外来不中生。以镜净故。自见其形。行人色清净。所有者清净。欲见佛即见。佛见即问。问即报。闻经大欢喜（其二）自念佛从何所来。我亦无所至。我所念即见。心作佛心自见心。见佛心是佛心是我心。见佛心不自知心。心不自见心。心有想为痴。心无相是泥洹。是法无可示者。皆念所为。设有念亦了无所有。念空耳（其三）偈云。心者不知心。有心不见心。心起想即痴。无想即泥洹。诸佛从心得解脱。心者无垢名清净。五道鲜洁不受色。有解此者成大道。是名佛印。无所贪无所著。无所求无所想。所有尽所欲尽。无所从生。无所可灭。无所坏败。道要道本。是印二乘不能坏。何况魔耶（云云）婆沙明新发意菩萨。先念佛色相相体相业相果相用得下势力。次念佛四十不共法。心得中势力。次念实相佛得上势力。而不着色法二身。偈云。不贪着色身。法身亦不着。善知一切法永寂如虚空。劝修者。若人欲得智慧如大海。令无能为我作师者。于此坐不运神通悉见诸佛悉闻所说悉能受持者。常行三昧。于诸功德最为第一。此三昧是诸佛母佛眼佛父。无生大悲母。一切诸如来从是二法生。碎大千地及草木为尘。一尘为一佛刹。满尔世界中宝用布施。其福甚多。不如闻此三昧不惊不畏。况信受持读诵为人说。况定心修习如构牛乳项。况能成是三昧。故无量无边。婆娑云。劫火官贼怨毒龙兽众病侵是人者。无有是处。此人常为天龙八部诸佛皆共护念称赞。皆共欲见共来其所。若闻此三昧如上四番功德皆随喜。三世诸佛菩萨皆随喜。复胜上四番功德。若不修如是法。失无量重宝。人天为之忧悲。如齆鼻人把栴檀而不嗅。如田家子以摩尼珠博一头牛（云云）（四番功德者。弘决云。又有四番果报。一不惊二结信受定心修。四能成就也）
　　第二临终行仪者。先明行事。次明劝念。初行事者。四分律钞瞻病送终篇引中国本传云。祇洹西北角。日光没处为无常院。若有病者安置在中。以凡生贪染。见本房内衣钵众具。多生恋着无心厌背。故制令至别处。堂号无常。来者极多。还反一二。即事而求专心念法。其堂中置一立像。金薄涂之。面向西方。其像右手举。左手中系一五彩幡。脚垂曳地。当安病者。在像之后。左手执幡脚。作从佛往佛净刹之意。瞻病者烧香散华庄严病者。乃至若有屎尿吐唾。随有除之。或说佛像向东。病者在前（私云。若无别处。但令病者面向西方。烧香散华种种劝进。或可令见端严佛像）道和尚云。行者等若病不病。欲命终时。一依上念佛三昧法。正当身心回面向西。心亦专注观想阿弥陀佛。心口相应声声莫绝。决定作往生想华台圣众来迎接想。病人若见前境。则向看病人说。既闻说已。即依说录记。又病人若不能语。看病必须数数问病人。见何境界。若说罪相。傍人即为念佛。助同忏悔必令罪灭。若得罪灭。华台圣众应念现前。准前钞记。又行者等眷属六亲若来看病。勿令有食酒肉五辛人。若有必不得向病人边。即失正念。鬼神交乱。病人狂死堕三恶道。愿行者等。好自谨慎。奉持佛教。同作见佛因缘（已上）作往生想迎接想。其理可然。如大论说神变作意云。取地相多故。履水如地。取水相多故。入地如水。取火相多故。身出烟火等（云云）明知。于所求事取彼相时。能助其事而得成就。非唯临终。寻常准之。绰和尚云。十念相续似若不难。然诸凡夫。心如野马识剧猿猴。驰骋六尘。何曾停息。各须宜致信心豫自克念。使积习成性善根坚固也。如佛告大王。人积善行。死无恶念。如树先倾倒必随曲也。若刀风一至。百苦凑身。若习先不在。怀念何可辨。各宜同志三五预结言要。临命终时迭相开晓。为称弥陀名号愿生极乐。声声相次使成十念（已上）所言十念虽有多释。然一心十遍称念南无阿弥陀佛。谓之十念。此义顺经文。余如下料简。次临终劝念者。善友同行有其志者。为顺佛教为利众生。为善根为结缘。从染患初。来问病床幸垂劝进矣。但劝诱之趣应在人意。今且为自身结其词云。佛子年来之间。止此界悕望。唯修西方业。就中本所期。是临终十念。今既卧病床。不可不恐。须闭目合掌一心誓期。自非佛相好勿见余色。自非佛法音勿闻余声。自非佛正教勿说余事。自非往生事勿思余事。如是乃至命终之后。坐宝莲台上。从弥陀佛后。圣众围遮。过十万亿国土之间。亦复如是。勿缘余境界。唯至极乐世界七宝池中。始应举目合掌见弥陀尊容。闻甚深法音。闻诸佛功德香。尝法喜禅悦味。顶礼海会圣众。悟入普贤行愿。今有十事。应当一心听一心念。每一一念莫生疑心。一先应发大乘实智知生死由来。如大圆觉经偈云。一切诸众生。无始幻无明。皆从诸如来圆觉心建立。当知生死即涅槃。烦恼即菩提。圆融无碍无二无别。而由一念妄心入生死界来。无明病所盲。久忘本觉道。但诸法从本来常自寂灭相。如幻无定性。随心而转变。是故佛子应念三宝翻邪归正。然佛是医王。法是良药。僧是瞻病人。除无明病开正见眼。示本觉道引接净土。无如佛法僧。是故佛子先应生大医王想一心念佛。南无三世十方一切诸佛。南无本师释迦牟尼佛。南无药师琉璃光佛（三念已上）南无阿弥陀佛（十念已上）次应生妙良药想一心念法。南无三世佛母摩诃般若波罗蜜。南无平等大慧妙法莲华经。南无八万十二一切正法。次应生随逐护念想。一心念僧。南无观世音菩萨。南无大势至菩萨。南无普贤菩萨。南无文殊师利菩萨。南无弥勒菩萨。南无地藏菩萨。南无龙树菩萨。南无三世十方一切圣众。南无极乐界会一切三宝。南无三世十方一切三宝（三念。已上。或随宜同音助念。或令闻钟声增正念。下去准之）二法性虽平等。亦不离假有。如弥陀佛言。通达诸法性一切空无我。专求净佛土。必成如是刹。故为往生净土。先应厌离此界。今此娑婆世界。是恶业所感。众苦本源也。生老病死轮转无际。三界狱缚无一可乐。若于此时不厌离之当于何生离轮回耶。然阿弥陀佛有不思议威力。若一心称名。念念之中灭八十亿劫生死重罪。是故今当一心念彼佛离此苦界。应作是念。愿阿弥陀佛决定拔济我。（南无阿弥陀佛。见其十念以上信心势尽应劝次事下去准之）三应欣求净土。西方极乐是大乘善根界。无苦无恼处。一托莲胎永离生死。眼瞻弥陀之圣容。耳闻深妙之尊教。一切快乐无不具足。若人临终时十念弥陀佛。决定往生彼安乐国。佛子适得人身亦值佛教。犹一眼龟值浮木孔。若于此时不得往生。还堕三恶八难之中。闻法尚难。何况往生。故应一心称念彼佛。应作是念。愿佛今日决定引接于我往生极乐（南无阿弥陀佛）四凡欲往生彼国者。须求其业。如彼佛本愿云。设我得佛。十方众生闻我名号。系念我国殖诸德本。至心回向欲生我国。不果遂者。不取正觉佛子一生之间。偏修西方业。所修业虽多。所期唯极乐。今须重聚集三际一切善根。尽回向极乐。应作是念。愿由我所有一切善根力。今日决定往生极乐（南无阿弥陀佛）五又本愿云。设我得佛。十方众生发菩提心修诸功德。至心发愿欲生我国。临寿终时。假令不与大众围绕现其人前者。不取正觉。佛子久已发菩提心。及诸善根回向极乐。今须重发菩提心念彼佛。应作此念。愿我为利乐一切众生。今日决定往生极乐（南无阿弥陀佛）六既知佛子本来具往生业。今须专念弥陀如来令业增盛。然彼佛功德无量无边不可具说。今现在十方各恒河沙等诸佛。恒常称赞彼佛功德。如是称赞设经恒沙劫。终不可穷尽。佛子总应一心归命彼佛功德。应念我今一念之中尽以归命弥陀如来一切万德（南无阿弥陀佛）七佛子应念阿弥陀佛一色相。令心住一境。谓彼佛色身如阎浮檀金。威德巍巍如金山王。无量相好庄严其身。其中眉间白毫。右旋婉转如五须弥。七百五俱胝六百万光明。炽然赫奕如亿千日月。是即无漏万德之所成就。大定智悲之所流出也。须臾之间忆此相者。能灭九十六亿那由他恒河沙微尘数劫生死重罪。是故今当忆念彼相决定灭除罪业。应作此念。愿白毫相光灭我诸罪（南无阿弥陀佛）八彼白毫相若干光明。常照十方世界念佛众生。摄取不舍。当知大悲光明决定来照。如华严偈云。又放光明名见佛。彼光觉悟命终者。念佛三昧必见佛。命终之后生佛前。故今应作是念。愿弥陀佛放清净光。遥照我心觉悟我心。转境界自体当生三种爱。令得念佛三昧成就往生极乐（南无阿弥陀佛）九弥陀如来非唯以光遥照自与观音势至常来拥护行者。何况父母于病子。其心偏重。动法性山入生死海。当知是时佛放大光明与诸圣众俱来引接拥护。惑障相隔虽不能见。大悲愿不可疑。决定来入此室。故佛子应作是念。愿佛放大光明决定来迎往生极乐（南无阿弥陀佛。以上第七八九条事。常应劝诱。其余条时时用之）若病者气力渐渐羸劣时。应云佛与观音势至无量圣众俱来。擎宝莲华引摄佛子。十正临终时。应云。佛子知不。但今即是最后心也。临终一念胜百年业。若过此刹那。生处应定。今正是其时。当一心念佛决定往生西方极乐微妙净土八功德池中七宝莲台上。应作是念。如来本誓一毫无谬。愿佛决定引摄我（南无阿弥陀佛）或渐渐取略应念。愿佛必引摄（南无阿弥陀佛）如是瞻病者气色。随顺其所应。但以一事为最后一念。不得众多。其词进止可殊用意。勿令病者生攀缘。问。如观佛三昧经说。佛告阿难。若有众生。杀父害母骂辱六亲。作是罪者。命终之时。铜狗张口化十八车。状如金车。宝盖在上。一切火焰化为玉女。罪人遥见。心生欢喜。我欲往中。风刀解时。寒急失声。宁得好火。在车上坐。燃火自爆。作是念已。即便命终。挥攉之间。已坐金车。顾瞻玉女。皆捉铁斧。折截其身。又言。复有众生。犯四重禁虚食信施。诽谤邪见不识因果。断学般若。毁十方佛。偷僧祇物。淫佚无道。逼略净戒诸比丘尼姊妹亲戚。不知惭愧。毁辱所亲。造众恶事。此人罪报。临命终时。风刀解身。偃坐不定。如被杖楚。其心荒越发痴狂想。见己室宅。男女大小一切皆是不净之物。屎尿臭处盈流干外。尔时罪人即作是语。云何此处无好城廓及好山林使吾游戏。乃处如此不净物间。作是语已。狱卒罗刹以大铁叉。擎阿鼻地狱及诸刀山。化作宝树及清凉池。火焰化作金叶莲华。诸铁嘴虫化为凫雁。地狱痛声如咏歌音。罪人闻已。如此好处。吾当游中。念已寻时。坐大莲华（云云）宁知今日莲华来迎非是火华。答。感和尚释云。以四义故知非火车。一以行。二以相。三以语。四以佛。此四义异火华。一以行者。观佛三昧经说。罪人造罪犯四重禁。乃至毁辱所亲不生悔过。不遇善友教令念佛。故所见华是地狱相。今此下品等三人。虽复生来造罪。终时遇善知识至心念佛。以念佛故。灭多劫罪成胜功德。感得宝池中华来迎。岂同前华也。二相者。彼经说。风刀解身。偃卧不定。如被楚挞。其心荒越发狂痴想。见己室宅。男女大小一切皆是不净之物。屎尿臭处盈流于外。今此念佛。身心安稳。恶想都灭。唯见圣众。闻有异香。故不类也。三语者。彼经中说。地狱痛声如咏歌音。罪人闻已。如此好处。吾当游中。观经中言赞。善男子。汝称佛名故。诸罪消灭我来迎汝。彼是咏歌之音。此陈灭罪之语。二音既别故不同也。四佛者。彼经。一切火焰化为玉女。罪人遥见。心生欢喜。我欲往中。坐金车已。顾瞻玉女。皆捉铁斧。折截其身。观经言。尔时彼佛即遣化佛化观世音化大势至至行者前。以此四义准知。莲华来迎不同观佛三昧经说（已上）看病之人能了此相。数问病者所有诸事。依前行仪种种教化
往生要集卷中


往生要集卷下
　　天台首楞严院沙门源信撰
　　大文第七明念佛利益者。大分有七。一灭罪生善。二冥得护持。三现身见佛。四当来胜利。五弥陀别益。六引例劝信。七恶趣利益。其文各多。今略举要
　　第一灭罪生善者。观佛经第二云。于一时中分为少分。少分之中能须臾间念佛白毫。令心了了无谬乱想。分明正住注意不息念白毫者。若见相好若不得见。如是等人除却九十六亿那由他恒河沙微尘数劫生死之罪。设复有人但闻白毫。心不惊疑欢喜信受。此人亦却八十亿劫生死之罪。又云。佛去世后。三昧正受想佛行者。亦除千劫极重恶业（佛行步相如上助念方法门）又云。佛告阿难。汝从今日持如来语遍告弟子。佛灭度后。造好形像令身相足。亦作无量化佛色像及通身色。及画佛迹。以微妙丝及颇梨珠安白毫处。令诸众生得见是相。但见此相心生欢喜。此人除却百亿那由他恒河沙劫生死之罪（优填王作佛形像经云。作佛形像功德无量。世世所生不堕恶道。后皆得生无量寿佛国。大作菩提当得成佛。云云略抄）又云。老女见佛。邪见不信。犹能除却八十万亿劫生死之罪。况复善意恭敬礼拜（须达家老女。因缘如彼经广说）又云。诸凡夫及四部弟子。谤方等经作五逆罪。犯四重禁偷僧祇物。淫比丘尼破八戒斋。作诸恶事种种邪见。如是等人。若能至心一日一夜系念在前。观佛如来一相好者。诸恶罪障皆悉尽灭。又云。若有归依佛世尊者若称名者。除百千劫烦恼重障。何况正心修念佛定。宝积经第五云。如有宝珠名种种色。在大海中。虽有无量众多駃流入于大海。以珠火力令水销灭而不盈溢。如是如来应正等觉证菩提已。由智火力能令众生烦恼销灭亦复如是（乃至）若复有人。于日日中称说如来名号功德。是诸众生能离黑闇渐次当得烧诸烦恼。如是称念南无佛者语业不空。如是语业名执大炬。能烧烦恼。遗日摩尼经云。菩萨虽复数千巨亿万劫在爱欲中。为罪所覆。若闻佛经一反念善。罪即消尽（已上诸文灭罪）大悲经第二云。若三千大千世界满中须陀洹·斯陀含·阿那含·阿罗汉。若有善男子善女人。若一劫若减一劫。以诸种种称意一切乐具。恭敬尊重谦下供养。若复有人。于诸佛所但一合掌一称名。如是福德比前福德。百分不及一。百千亿分不及一。迦罗分不及一。何以故。以佛如来诸福田中为最无上。是故施佛成大功德（略抄。以（下）满三千界辟支佛（上）挍量亦尔）普曜经偈云。一切众生成缘觉。若有供养亿数劫饮食衣服床卧具捣香杂香及名华。若有一心叉十指。专心自归一如来。口自发言南无佛。是功德福为最上。般舟经说念佛三昧偈云。假使一切皆为佛。圣智清净慧第一。皆于亿劫过其数。讲说一偈之功德。至于泥洹诵咏福。无数亿劫悉叹诵。不能究尽其功德。于是三昧一偈事。一切佛国所有地。四方四隅及上下。满中珍宝以布施。用供养佛天中天。若有闻是三昧者。得其福祐过于彼。安谛讽诵说讲者。引譬功德不可喻（破一佛刹为尘。取一一尘亦碎如一佛刹尘数。以此一尘为一佛刹。若干佛刹满中珍宝供养诸佛。以之为比也。已上生善）度诸佛境界经说。若诸众生缘于如来生诸行者。断无数劫地狱畜生饿鬼阎魔王生。若有众生一念作意缘如来者。所得功德无有限极。不可称量。百千万亿那由他诸大菩萨。悉得不可思议解脱定。不能计挍知其边际。观佛经说云。佛告阿难。我涅槃后。诸天世人。若称我名及称南无诸佛。所获福德无量无边。况复系念念诸佛者。而不灭除诸障碍耶（已上灭罪生善。其余如上正修念佛门）
　　第二冥得护持者。护身咒经云。三十六部神王。有万亿恒沙鬼神为眷属。护受三归者。般舟经云。劫尽坏烧时。持是三昧菩萨者。正使堕是火中。火即为灭。譬如大罂水灭小火。佛告跋陀和。我所语无有异。是菩萨者持是三昧。若帝王若贼。若火若水。若龙若蛇。若阅叉鬼神若猛兽（乃至）若坏人禅。夺人念。设欲中是菩萨者。终不能中。佛言。如我所语无有异。除其宿命其余无有能中者。偈曰。鬼神乾陀共拥护诸天人民亦如是。并阿须伦摩睺勤。行此三昧得如是。诸天悉共颂其德。天人龙神甄陀罗。诸佛嗟叹令如愿。讽诵说经为人故。国国相伐民荒乱。饥馑荐臻坏苦穷。终不于中夭其命。能诵此经化人者。勇猛降伏诸魔事。心无所畏毛不竖。其功德行不可议。行此三昧得如是（十住婆娑引此等文已。云唯除业报。必应受者）十二佛名经偈云。若人持佛名。众魔及波旬。行住坐卧处。不能得其便
　　第三现身见佛者。文殊般若经下卷云。佛云。若善男子善女人。欲入一行三昧。应处空闲。舍诸乱意不取相貌。系心一佛专称名字。随佛方所端身正向。能于一佛念念相续。即于念中能见过去未来现在诸佛。导禅师释云。众生障重。观难成就。是以大圣悲怜。直劝专称名字。般舟经云。前所不闻经卷。是菩萨持是三昧威神。梦中悉自得。其经卷各各悉见。悉闻经声。若昼日不得者。若夜于梦中悉得见佛。佛告跋陀和。若一劫若过一劫我说。是菩萨持是三昧者。说其功德不可尽竟。何况能求得是三昧者。又同经偈云。如阿弥陀国菩萨。见无央数百千佛。得是三昧菩萨然。当见无央百千佛（乃至）其有诵受是三昧。已为面见百千佛。假使最后大恐惧。持此三昧无所畏。念佛三昧经第九偈云。若欲尽见一切佛。现在未来及十方。或复求转妙法轮。亦先修习此三昧。十二佛名经偈云。若人能至心。七日诵佛名。得于清净眼。能见无量佛
　　第四当来胜利者。华严经偈云。若念如来少功德。乃至一念心专仰。诸恶道怖悉永除。智眼于此能深悟（智眼天王颂）般舟经偈云。其人终不堕地狱。离饿鬼道及畜生。世世所生识宿命。学是三昧得如是。观佛经云。若有众生。一闻佛身如上功德相好光明。亿亿千劫不堕恶道。不生邪见杂秽之处。常得正见勤修不息。但闻佛名获如是福。何况系念观佛三昧（已上）安乐集云。大集经云。诸佛出世。有四种法度众生。何等为四。一者口说十二部经。即是法施度众生。二者诸佛如来有无量光明相好。一切众生但能系心观察。无不获益。即是身业度众生。三者有无量德用神通道力种种神变。即是神通道力度众生。四者诸佛如来有无量名号。若总若别。其有众生系心称念。莫不除障获益。皆生佛前。即是名号度众生（云云）正法念经有此文（云云）十二佛名经偈云。若人持佛名。不生怯弱心。智慧无谄曲。常在诸佛前。若人持佛名。七宝华中生。其华千亿叶。威光相具足（已上诸文。永离恶趣往生净土）观佛经云。若能至心系念在内。端坐正受观佛色身。当知是人心如佛心。与佛无异。虽在烦恼。不为诸恶之所覆蔽。于未来世雨大法雨。大集念佛三昧经第七云。当知。如是念佛三昧。则为总摄一切诸法。是故非彼声闻缘觉二乘境界。若人暂闻说此法者。是人当来决定成佛。无有疑也。同经第九云。但能耳闻此三昧名。假令不读不诵。不受不持。不修不习。不为他转。为他不说。亦复不能广分别释。然彼诸善男子善女人。皆当次第成就阿耨菩提。同经偈云。若欲圆满诸妙相。具足众妙上庄严。及求转生清净家。必先受持此三昧（已上）又有经言。若于佛福田。能殖少分善。初获胜善趣。后必得涅槃。大般若经云。依敬忆佛必出生死至涅槃。置此乃至为供养佛。以一华散虚空亦如是。又置此。若善男子善女人等下。至一称南无佛陀大慈悲者。是善男子善女人等。穷生死际善根无尽。于天人中恒受富乐。乃至最后得般涅槃（略抄。大悲经第二同之）宝积经云。若有众生。于如来所起微善者。尽于苦际毕竟不坏。又云。若有菩萨以胜意乐能于我所起于父想。彼人当得入如来数如我无异。十二佛名经偈云。若人持佛名。世世所生处。身通游虚空。能至无边刹。面睹于诸佛。能问甚深义（乃至）为说微妙法。授彼菩提记。法华经偈云。若人散乱心。入塔庙中。一称南无佛。皆已成佛道。大悲经第三。佛告阿难。若有众生闻佛名者。我说是人毕定当得入般涅槃。华严经法幢菩萨偈云。若有诸众生。未发菩提心。一得闻佛名。决定成菩提（已上诸文得菩提）但闻名号胜利如是。况暂观念相好功德。或复供养一华一香。况一生勤修。功德终不虚。则知。值佛法闻佛号。非是少缘。是故华严经真实慧菩萨偈云。宁受地狱苦。得闻诸佛名。不受无量乐。而不闻佛名已上四门。总明念诸佛之利益。其中观佛经以释迦为首。般舟经多以弥陀为首。理实俱通一切诸佛。念佛经通三世诸佛。问观佛经云。是人心如佛心。与佛无异。又观经云。佛告阿难。诸佛是法界身。入一切众生心想之中是故汝等心想佛时。是心即是三十二相八十随形好。是心作佛。是心是佛。诸佛正遍知海从心想生（已上）此义云何。答。往生论智光疏释此文云。当知众生心想佛时。佛身相皆显现众生心中。譬如水清即色像现。而水与像不一不异。故言佛相好身即是心想。是心作佛者。心能作佛。是心是佛者。心外无佛。譬如火从木出不得离木。以不离木故即能烧。木为火烧。木即是火（已上）亦有余释。学者更勘。私云。大集经日藏分云。行者作是念。是等诸佛无所从来。去无所至。唯我心作。于三界中。是身因缘唯是心作。我随觉观。欲多见多。欲少见少。诸佛如来即是我心。何以故。随心见故。心即我身。即是虚空。我因觉观见无量佛。我以觉心见佛知佛。心不见心。心不知心。我观法界性无牢固。一切诸佛皆从觉观因缘而生。是故法性即是虚空。虚空之性亦复是空（已上）此文意同观经。光师释亦无违。问。知心作佛有何胜利。答若观此理。能了三世一切佛法。乃至一闻即得解脱三途苦难。如华严经如来林菩萨偈云。若人欲求知三世一切佛。应当如是观。心造诸如来。华严传曰。文明元年。京师人。姓王失其名。既无戒行。曾不修善。因患致死。被二人引至地狱门前。见有一僧。云是地藏菩萨。乃教王氏诵此一偈。谓之曰。诵得此偈能排地狱。王氏遂入见阎罗王。王问此人。有功德。答云。唯我受持一四句偈。具如上说。王遂放免。当诵此偈时。声所及处。受苦之人皆得解脱。王氏三日始苏。忆持此偈。向诸沙门说之。示验偈文。方知是华严经第十二卷。夜摩天宫无量诸菩萨云集说法品。王氏自向空观寺僧定法师说云然也（略抄）
　　第五念弥陀别益者。为令行者其心决定故别明之（灭罪生善。冥得护念。现身见佛。将来胜利。如此）观经说像想观云。作是观者。除无量亿劫。生死之罪。于现身中得念佛三昧。又云。但闻佛名二菩萨名。除无量劫生死之罪。何况忆念。又云。但想佛像得无量福。况复观佛具足身相。阿弥陀思惟经云。若转轮王。千万岁中。满四天下七宝布施十方诸佛。不如苾刍苾刍尼优婆塞优婆夷等。一弹指顷。坐禅以平等心怜愍一切众生。念阿弥陀佛功德（已上灭罪生善）称赞净土经云。或善男子或善女人。于无量寿极乐世界清净佛土功德庄严。若已发愿。若当发愿。若今发愿。必为如是住十方面十殑伽沙诸佛世尊之所摄受。如说行者。一切定于阿耨菩提得不退转。一切定生无量寿佛极乐世界。观经云。光明遍照十方世界。念佛众生摄取不舍。又云。无量寿佛化身无数。与观世音大势至。常来至此行人之所。十往生经释尊说阿弥陀佛功德国土庄严等已云。清信士清信女。读诵是经流布是经。恭敬是经不谤是经。信乐是经供养是经。如是人辈缘是信敬。我从今日常使前二十五菩萨护持是人。常使是人无病无恼。恶鬼恶神亦不中害。亦不恼之亦不得便（已上。乃至睡寤行住。所至之处皆悉安稳云云）唐士诸师云。二十五菩萨拥护念阿弥陀佛愿往生者。此亦不违彼经意也（二十五者。观世音菩萨。大势至菩萨。药王菩萨。药上菩萨。普贤菩萨。法自在菩萨。师子吼菩萨。陀罗尼菩萨。虚空藏菩萨。德藏菩萨。宝藏菩萨。金藏菩萨。金刚藏菩萨。光明王菩萨。山海慧菩萨。华严王菩萨。众宝王菩萨。月光王菩萨。日照王菩萨。三昧王菩萨。定自在王菩萨。大自在王菩萨。白象王菩萨。大威德王菩萨。无边身菩萨也）双观经彼佛本愿云。诸天人民闻我名字。五体投地稽首作礼。劝喜信乐修菩萨行。诸天世人莫不致敬。若不尔者不取正觉（已上冥得护持）大集经贤护分云。善男子善女人。端坐系念。专心想彼阿弥陀如来应供等正觉。如是相好。如是威仪。如是大众。如是说法。如闻系念。一心相续。次第不乱。或经一日。或复一夜如是。或至七日七夜。如我所闻具足念故。是人必睹阿弥陀如来应供等正觉。若于昼时不能见者。若于夜分或梦中。阿弥陀佛必当现也（已上）观经云。见眉间白毫者。八万四千相好自然当见。见无量寿佛者。即见十方无量诸佛。得见无量诸佛故。诸佛现前授记。是为遍观一切色相（已上见佛）鼓音声经云。十日十夜。六时专念。五体投地。礼敬彼佛。坚固正念。悉除散乱。若能念心念念不绝。十日之中必得见彼阿弥陀佛。并见十方世界如来及所住处。唯除重障钝根之人。于今少时所不能睹。一切诸善皆悉回向。愿得往生安乐世界。垂终之日。阿弥陀佛与诸大众。现其人前。安愈称善。是人即时甚生庆悦。以是因缘。如其所愿即得往生。平等觉经云。佛言。要当斋戒。一心清净。昼夜常念。欲生无量清净佛国。十日十夜不断绝。我皆慈愍之。悉令生无量清净佛国（一日一夜亦如是。或可（下）以（二）此文（一）置（中）下诸行门中（上））双观经偈云。其佛本愿力。闻名欲往生。皆悉到彼国。自致不退转。观经。下品上生人。临命终时合掌叉手。称南无阿弥陀佛。称佛名故。除五十亿劫生死之罪。从化佛后生宝池中。同品中生人。临命终时。地狱猛火一时俱至。闻弥陀佛十力威德光明神力戒定慧解脱知见。除八十亿劫生死之罪。地狱猛火化为清凉风。吹诸天华。华上皆有化佛菩萨。迎接此人即得往生。同品下生人。临命终时。苦逼不能念佛。随善友教。但至心令声不绝。具足十念称南无无量寿佛。称佛名故。于念念中除八十亿劫生死之罪。如一念顷即得往生（已上往生净土）双观经说弥陀佛本愿云。诸佛世界众生之类。闻我名字不得菩萨无生法忍诸深总持者。不取正觉。他方国土诸菩萨众。闻我名字不即得至不退转者。不取正觉。观经云。若念佛者。当知。此人是人中分陀利华。观世音菩萨大势至菩萨为其胜友。当坐道场生诸佛家（已上成菩提将来胜利。余如上别时念佛门）
　　第六引例劝信者。观佛经第三。佛告诸释子言。毗婆尸佛像法中。有一长者名曰月德。有五百子同遇重病。父到子前涕泪合掌。语诸子言。汝等邪见不信正法。今无常刀截切汝身。为何所怙。有佛世尊名毗婆尸。汝可称佛。诸子闻已。敬其父故称南无佛。父复告言。汝可称法。汝可称僧。未及三称。其子命终。以称佛故生四天王所。天上寿尽。前邪见业堕大地狱。狱卒罗刹以热铁叉刺坏其眼。受是苦时。忆父长者所教诲事。以念佛故还生人中。尸弃佛出。但闻佛名不睹佛形。乃至迦叶佛时亦闻其名。以闻六佛名因缘故。与我同生。是诸比丘。前世之时。以恶心故谤佛正法。但为父故称南无佛。生生常得闻诸佛名。乃至今世值遇我出诸障除。故成阿罗汉。又云。燃灯佛末法之中有一罗汉。其千弟子闻罗汉说心生瞋恨。随寿修短各欲命终。罗汉教称南无诸佛。既称佛已得生忉利天（乃至）于未来世当得作佛号南无光照（已上第三卷略抄）又第七卷文殊自说。于值遇礼拜过去宝威德佛。尔时释迦文佛赞言。善哉善哉。文殊师利。乃于昔时一礼佛故。得值尔许无数诸佛。何况未来我诸弟子勤观佛者。佛敕阿难。汝持文殊师利语。遍告大众及未来世众生。若能礼拜者。若能念佛者。若能观佛者。当知。此人与文殊师利等无有异。舍身他世。文殊师利等诸大菩萨为其和上（云云）又云。时十方佛来跏趺坐。东方善德佛告大众言。我念过去无量世。时有佛出世号宝威德上王佛。时有比丘。与九弟子往诣佛塔礼拜佛像。见一宝像严显可观。礼已谛视。说偈赞叹。后时命终悉生东方宝威德上王佛国。大莲华中结跏趺坐。忽然化生。从此已后恒得值佛。于诸佛所净修梵行。得念佛三昧。得三昧已。佛为授记。于十方面各得成佛。东方善德佛者则我身是。东南方无忧德佛。南方栴檀德佛。西南方宝施佛。西方无量明佛。西北方华德佛。北方相德佛。东北方三乘行佛。上方广众德佛。下方明德佛。如是十佛。由过去礼塔观像一偈赞叹。今于十方各得成佛。说是语已。问讯释迦文佛。既问讯已。放大光明各还本国。又云。四佛世尊从空而下。坐释迦佛床。赞言。善哉善哉。乃能为于未来之时浊恶众生。说三世佛白毫光相。令诸众生得灭罪咎。所以者何。念我昔曾空王佛所。出家学道。时四比丘共为同学。习佛正法烦恼覆心。不能坚持佛法宝藏。多不善业当堕恶道。空中有声语比丘言。空王如来。虽复涅槃。汝之所犯谓无救者。汝等今可入塔观像。与佛在世等无有异。我从空声入塔。观像眉间白毫。即作是念。如来在世光明色身。与此何异。佛大人相。愿除我罪。作是语已。如大山崩五体投地。忏悔诸罪。从是已后。八十亿阿僧祇劫不堕恶道。生生常见十方诸佛。于诸佛所受持甚深念佛三昧。得三昧已。诸佛现前授我记别。东方妙喜国阿閦佛。即第一比丘是。南方欢喜国宝相佛。即第二比丘是。西方极乐国无量寿佛。第三比丘是。北方莲华庄严国微妙声佛。第四比丘是。时四如来各申右手。摩阿难顶告言。汝持佛语。广为未来诸众生说。三说此已。各放光明还归本国（已上略抄）又云。财首菩萨白言。世尊。我念过去无量世。时有佛世尊。亦名释迦牟尼。彼佛灭后。有一王子名曰金憧憍慢邪见不信正法。知识比丘名定自在。告王子言。世有佛像众宝严饰。可暂入塔观佛形像。时彼王子随善友教。入塔观像。见像相好白言比丘。佛像端严犹尚如此。况佛真身。比丘告言。汝今见像不能礼者。当称南无佛。是时王子合掌恭敬称南无佛。还宫系念念塔中像。即于后夜梦见佛像。见佛像故心大欢喜。舍离邪见归依三宝。随寿命终。由前入塔称南无佛因缘功德。值九百万亿那由他佛。逮得甚深念佛三昧。三昧力故。诸佛现前为其授记。从是已来。百万阿僧祇劫不堕恶道。乃至今日获得甚深首楞严三昧。尔时王子今我财首是也。又云。佛言。我与贤劫诸菩萨。曾于过去栴檀窟佛所。闻是诸佛色身变化观佛三昧海。以是因缘功德力故。超越九百万亿阿僧祇劫生死之罪。于此贤劫次第成佛（乃至）如是十方无量诸佛。皆由此法成三菩提。迦叶经云。昔过去久远阿僧祇劫。有佛出世。号曰光明入涅槃后。有一菩萨。名大精进。年始十六。婆罗门种。端正无比。有一比丘。于白㲲上画佛形像。持与精进。精进见像心大欢喜。作如是言。如来形像妙好乃尔。况复佛身。愿我未来亦得成就如是妙身。言已思念。我若在家。此身叵得。即启父母求哀出家。父母答言。我今年老。唯汝一子。汝若出家。我等当死。子白父母。若不听我者。我从今日不饮不食。不升床座亦不言说。作是誓已。一日不食乃至六日。父母知识八万四千诸婇女等。同时悲泣礼大精进。寻听出家。既得出家。持像入山。取草为坐。在画像前结跏趺坐。一心谛观此画像。不异如来。像者非觉非知。一切诸法亦复如是。无相离相体性空寂。作是观已。经于日夜。成就五通具足无量得无碍辩得普光三昧。具足大光明。以净天眼见于东方阿僧祇佛。以净天耳闻佛所说。悉能听受满足七月。以智为食。一切诸天散华供养。从山而出来至村落。为人说法。二万众生发菩提心。无量阿僧祇人住于声闻缘觉功德。父母亲属皆住不退无上菩提。佛告迦叶。昔大精进。今我身是。由此观像。今得成佛。若有人能学如此观。未来必当成无上道。譬喻经第二云。昔有比丘。欲度其母。母已命过。便以道眼天上人中𤢌狩薜荔中求索。了不见之。观于泥黎。见母在中懊惋悲哀广求方便。欲脱其苦。时边境有王。害父夺国。比丘知此王命余有七日。受罪之地与比丘母同在一处。夜安靖时。到王寝处。穿壁现半身。王怖秡刀斫头。头即落地。其处如故。斫之数反。化头满地。比丘不动。王意乃解知其非常。叩头谢过。比丘言。莫恐莫怖。欲相度耳。汝害父夺国不耶。对曰。实尔。愿见慈救。比丘曰。作大功德恐不相及。王当称南无佛七日不绝便得免罪。重告之曰。慎莫忘此法。即便飞去。王便叉手。一心称说南无佛昼夜不懈。七日命终。魂神向泥黎门称南无佛。泥黎中人闻佛音声。皆一时言南无佛。泥黎即冷。比丘为说法。比丘母王及泥黎中人皆得度脱。后大精进得须陀洹道（已上诸文略抄）优婆塞戒经云。善男子。我本往堕邪见家。惑网自我盖我。于尔时名曰广利。妻名女。精进勇猛度脱无量。十善化导。我于尔时。心生杀猎。贪嗜酒肉。懒堕懈怠。不能精进。妻时语我。止其猎杀。戒断酒肉。勤加精进。得脱地狱苦恼之患上生天宫与一处我于尔时杀心不止。酒肉美味不能割舍。精进之心懒堕不前。天宫息意。地狱分受。我于尔时居聚落内。近僧伽蓝数闻揵钟。妻语我言。事事不能闻揵钟声。三弹指一称佛。敛身自恭莫生憍慢。如其夜半。此法莫废。我即用之无复舍失。经十二年。其妻命终生忉利天。却后三年。我亦寿尽。经至断事。判我入罪向地狱门。当入门时闻钟三声。我即住立。心生欢喜。爱乐不厌。如法三弹指。长声唱佛。声皆慈悲。梵音朗彻。主事闻已心甚愧感。此真菩萨。云何错判。即遣追还送往天上。既往到已。五体投地。礼敬我妻白言。大师幸义大恩。如见济拔。乃至菩提不违教敕（已上）又震旦国东晋已来至于唐朝。念阿弥陀佛往生净土者。道俗男女合五十余人。出净土论并瑞应传。我朝往生者道俗男女亦有其数。具在庆氏日本往生记。何况朝市隐德山林逃名之者。独修独去。谁得知耶。问。下下品人五百释子。临终同念。升沉何别。答。群疑论会云。五百释子但依父教一念佛。而不发菩提心求生净土殷勤惭愧。又彼不至心。复唯一念不具十念故（略抄）
　　第七明恶趣利益者。大悲经第二云。若复有人。但心念佛一生敬信。我说是人当得涅槃果尽涅槃真际。阿难且置人中念佛功德。若有畜生。于佛世尊能生念者。我亦说其善根福报当得涅槃（已上）问。何等是耶。答。同经第三。佛告阿难。过去有大商主。将诸商人入于大海。其船卒为摩竭大鱼欲来呑噬。尔时商主及诸商人。心惊毛竖各皆悲泣。呜呼奇哉。彼阎浮提如是可乐。如是希有。世间人身如是难得。我今当与父母离别。姊妹妇儿亲戚朋友别离。我更不见。亦不得见佛法众僧。极大悲哭。尔时商主。偏袒右肩右膝着地。住于船上一心念佛。合掌礼拜高声唱言。南无诸佛得大无畏者。大慈悲者。怜愍一切众生者。如是三称。时诸商人亦复同时如是三称。时摩竭鱼闻佛名号礼拜音声。生大爱敬。闻即闭口。尔时商主及诸商人。皆悉安稳得免鱼难时摩竭鱼闻佛音声。心生喜乐。更不食啖余诸众生。因是命终得生人中。于其佛所。闻法出家。近善知识得阿罗汉。阿难汝观。彼鱼生畜生道。得闻佛名已乃至涅槃。何况有人得闻佛名听闻正法（略抄）又菩萨处胎经八斋品云。龙子与金翅鸟而说颂曰。杀是不善行。灭寿命中夭。身如朝露虫。见光则命终。持戒奉佛语。得生长寿天。累劫积福德。不堕畜生道。今身为龙身。戒德清明行。虽堕六畜中。必望自济度。是时龙子说此颂。时龙子龙女心意开解。寿终之后皆当生阿弥陀佛国（已上。八斋戒龙子也）余趣信佛语生净土。准之。地狱利益如前国王因缘并下粗心妙果。诸余利益如下念佛功能
　　大文第八念佛证据者。问。一切善业各有利益各得往生。何故唯劝念佛一门。答。今劝念佛非是遮余种种妙行。只是男女贵贱。不简行住坐卧。不论时处诸缘。修之不难。乃至临终愿求往生。得其便宜不如念佛。故木槵经云。难陀国波琉璃王。遣使白佛言。唯愿世尊。特垂慈愍。赐我要法。使我日夜易得修行。未来世中远离众苦。佛告言。大王。若欲灭烦恼障报障者。当贯木槵子一百八以常自随若行若坐若卧。恒当至心无分散意。称佛陀达摩僧伽名。乃过一木槵子如是若十若二十。若百若千乃至百千万亿。若能满二十万遍。身心不乱无诸谄曲者。舍命得生第三炎魔天。衣食自然常受安乐。若复能满一百万遍者。当得除断百八结业。背生死流趣涅槃道获无上果（略抄。感禅师亦同之）况复诸圣教中。多以念佛为往生业。其文甚多。略出十文。一占察经下卷云。若人欲生他方现在净国者。应当随彼世界佛之名字。专意诵念一心不乱。如上观察者。决定得生彼佛净国。善根增长速成不退（如上观察者。观于地藏菩萨法身及诸佛法身与己自身。体性平等无二。不生不灭。常乐我净。功德圆满又观己身无常如幻可厌等也）二双观经。三辈之业虽有浅深。然通皆云一向专念无量寿佛。三四十八愿中。于念佛门别发一愿云。乃至十念。若不生者不取正觉。四观经。极重恶人无他方便。唯称念佛得生极乐。五同经云若欲至心生西方者。先当观于一丈六像在池水上。六同经云。光明遍照十方世界念佛众生摄取不舍。七阿弥陀经云。不可以少善根福德因缘得生彼国。若有善男子善女人。闻说阿弥陀佛。执持名号。若一日乃至若七日。一心不乱。其人临命终时。阿弥陀佛与诸圣众现在其前。是人终时。心不颠倒即得往生。八般舟经云。阿弥陀佛言。欲来生我国者。常念我数数。当专念莫有休息。如是得来生我国。九鼓音声经云。若有四众。能正受持彼佛名号。以此功德临欲终时。阿弥陀即与大众往此人所。令其得见。见已寻生。十往生论。以观念彼佛依正功德为往生业（已上）此中观经下下品·阿弥陀经·鼓音声经。但以念名号为往生业。何况观念相好功德耶。问。余行宁无劝信文耶。答。其余行法。因明彼法种种功能。其中自说往生之事。不如直辩往生之要多云念佛。何况佛自既言当念我乎。亦不云佛光明摄取余行人。此等文分明。何重生疑耶。问。诸经所说随机万品。何以管见执一文耶。答。马鸣菩萨大乘起信论云。复次众生初学是法。其心怯弱惧畏信心难可成就。意欲退者。当知如来有胜方便摄护信心。谓以专心念佛因缘。随愿得往生他方佛土。如修多罗说。若人专念西方阿弥陀佛。所作善业回向。愿求生彼世界。即得往生（已上）明知。契经多以念佛为往生要。若不尔者。四依菩萨即非理尽
　　大文第九明往生诸行者。谓求极乐者。不必专念佛。须明余行任各乐欲。此亦有二。初别明诸经文。次总结诸业
　　第一明诸经者。四十华严经普贤愿·三千佛名经·无字宝箧经·法华经等诸大乘经。随求尊胜·无垢净光·如意轮·阿噜力迦·不空罥索·光明阿弥陀·及龙树所感往生净土等咒。此等显密诸大乘中。皆以受持读诵等为往生极乐业也。大阿弥陀经云。当斋戒一心清净。昼夜当念欲生阿弥陀佛国。十日十夜不断绝。我皆慈愍之。悉令往生阿弥陀佛国。殊使不能尔。自思惟熟挍计。欲度脱身者。不当绝念。去爱勿念家事。莫与妇女同床。自端正身心。断于爱欲。一心斋戒清净至专。念生阿弥陀佛国。一日一夜不断绝者。寿终皆往生其国。在七宝浴池莲华中化生（此经以持戒为首）十往生弥陀佛国经云。吾今为汝说。有十往生。云何十往生。一者观身正念常怀欢喜。以饮食衣服施佛及僧。往生阿弥陀佛国。二者正念世妙良药施一病比丘及以一切众生。往生阿弥陀佛国。三者正念不害一生命。慈悲于一切。往生阿弥陀佛国。四者正念从师所受戒。净慧修梵行。心常怀喜。往生阿弥陀佛国。五者正念孝顺于父母。敬重于师长。不怀憍慢心。往生阿弥陀佛国。六者正念往诣于僧坊。恭敬于塔寺。闻法解一义。往生阿弥陀佛国。七者正念一日一宿中受持八戒斋。一日一宿中受持不破一。往生阿弥陀佛国。八者正念若能斋月斋日中远离于房舍。常诣于善师。往生阿弥陀佛国。九者正念常能持净戒。勤修乐禅定。护法不恶口。若能如是行。往生阿弥陀佛国。十者正念若于无上道不起诽谤心。精进持净戒复教无智者。流布是经法教化无量众生。如是诸人等。悉皆得往生阿弥陀佛国弥勒问经云。如佛所说。愿阿弥陀佛功德利益。若能十念相续不断念佛者。即得往生。当云何念。佛言凡有十念。何等为十。一者于诸众生常生慈心不毁其行。若毁其行终不往生。二者于诸众生常起悲心除残害意。三者发护法心不惜身命。于一切法不生诽谤。四者于忍辱中生决定心。五者深心清净不染利养。六者发一切智心。日日常念无有废忘。七者于诸众生起尊重心。除我慢心谦下言说。八者于世谈话不生味着。九者近于觉意。深起种种善根因缘。远离愦闹。散乱之心。十者正念观佛除去诸想。宝积经第九十二。佛亦以此十心答弥勒问。其中第六心云。求佛种智。于一切时无忘失心。其余九种。文虽少异意同前经。但结文云。若人于此十种心中随成一心。乐欲往生彼佛世界。若不得生。无有是处（云云）明非必具十为往生业也。观经云。欲生彼国者。当修三福。一者孝养父母奉事师长。慈心不杀修十善业。二者受持三归具足众戒不犯威仪。三者发菩提心深信因果。读诵大乘劝进行者。如此三事名为净业。佛告韦提希。汝今知不。此三种业。过去未来现在三世诸佛净业正因。又云。上品上生者。若有众生愿生彼国者。发三种心即便往生。何等为三。一者至诚心。二者深心。三者回向发愿心。具三心者必生彼国。复有三种众生当得往生。何等为三。一者慈心不杀具诸戒行。二者读诵大乘方等经典。三者修行六念。回向发愿愿生彼国。具此功德。一日乃至七日。即得往生。上品中生者。不必受持方等经典。善解义趣。于第一义心不惊动。深信因果不谤大乘。以此功德回向愿求。生极乐国。上品下生者。亦信因果不谤大乘。但发无上道心。以此功德回向愿求生极乐。中品上生者。若有众生。受持五戒持八戒斋。修行诸戒不造五逆无诸过患。以此善根回向愿求。中品中生者。若有众生。若一日一夜受八戒斋。若一日一夜持沙弥戒。若一日一夜持具足戒威仪无缺。以此功德回向愿求。中品下生者。若有善男子善女人。孝养父母行世仁慈。下品上生者。或有众生作众恶业。虽不诽谤方等经典。如此愚人。多造众恶法无有惭愧。临终闻十二部经首题名字。及合掌称南无阿弥陀佛。下品中生者。或有众生。毁犯五戒八戒及具足戒。如此愚人。命欲终时。地狱众火一时俱至。遇善知识以大慈悲为说阿弥陀佛十力威德。广赞彼佛光明神力。亦赞戒定慧。解脱知见。此人闻已除八十亿劫生死之罪。下品下生者。或有众生作不善业。五逆十恶具诸不善。如此愚人。以恶业故应堕恶道。临命终时遇善知识。虽不能念佛。但至心令声不绝。具足十念称南无无量寿佛。称佛名故。于念念中除八十亿劫生死之罪。双观经三辈业亦不出此。又观经以十六观为往生因。宝积经说佛前莲华化生有四因缘。偈云。华香散佛及支提。不害于他并造像。于大菩提深信解。得处莲华生佛前（已上）余不繁出
　　第二总结诸业者。慧远法师出净土因要有四。一修观往生。如十六观。二修业往生。如三福业。三修心往生。至诚等三心。四归向往生。闻净土事归向称念赞叹等也。今私云。诸经行业。总而言之不出梵网戒品。别而论之不出六度。细明其相有其十三。一者财法等施。二者三归五戒八戒十戒等多少戒行。三者忍辱。四精进。五禅定。六般若（信第一义等是也）七发菩提心。八修行六念（念佛法僧施戒天。谓之六念。十六想观亦不出之）九读诵大乘。十守护佛法。十一孝顺父母奉事师长。十二不生憍慢。十三不染利养也。大集月藏分偈云。如树果繁速自害。竹籚结实亦如是。如任骡怀丧自身。无智求利亦复然。若有比丘得供养。乐求利养坚著者。于世更无如此恶。故令不得解脱道。如是贪求利养者。既得道已还复失。又佛藏经迦叶佛记云。释迦牟尼佛多受供养故。法当疾灭（云云）如来尚尔。何况凡夫。大象出窗。遂为一尾所碍。行人出家。遂为名利所缚。则知。出离最后之怨莫大名利者也。但净名大士身在家心出家。药王本事避尘寰居云山。今世行人亦应如是。自料根性而进止之。若不能制其心。犹须避于其地。麻中之蓬屠边之厩。好恶由何乎（可见。佛藏经知是非也）
　　大文第十问答料简者。略有十事一极乐依正。二往生阶位。三往生多少。四寻常念相。五临终念相。六粗心妙果。七诸行胜劣。八信毁因缘。九助道资缘。十助道人法
　　第一极乐依正者。问。阿弥陀佛极乐净土是何身何土耶。答。天台云。应身佛同居土。远法师云。是应身应土。绰法师云。是报佛报土。古旧等相传皆云化土化身。此为大失。依大乘同性经云。净土中成佛者。悉是报身。秽土中成佛者。悉是化身。又彼经云。阿弥陀如来·莲华开敷星王如来·龙主如来·宝德如来等诸如来清净佛刹。现得道者。当得道者。如是一切皆是报身佛也。何者如来化身。由如今日踊步健如来·魔恐怖如来等（已上安乐集）问。彼佛成道为已久如。答。诸经多云十劫。大阿弥陀经云十小劫。平等觉经云十八劫。称赞净土经云十大劫。邪正难知。但双观经璟兴师疏会平等经云。十八劫者。其小字阙其中点矣。问。未来寿几何。答。小经云。无量无边阿僧祇劫。观音授记经云。阿弥陀佛寿命。无量百千亿劫。当有终极。佛涅槃后正法住世。等佛寿命。善男子。阿弥陀佛正法灭后。过中夜分明相出时。观世音菩萨于菩提树下成等正觉。号普光功德山王如来。其佛国土无有声闻缘觉之名。其佛国土号众宝普集庄严。普光功德如来涅槃正法灭后。大势至菩萨即于其国成佛。号善住功德宝王如来。国土光明寿命。乃至法住等无有异。问。同性经云报身。授记经云入灭。二经相违诸师何会。答。绰禅师会授记经云。此是报身现隐没相。非灭度也。迦才会同性经云。净土中成佛判为报者。是受用事身。非实报身也。问。何者为正耶。答。迦才云。众生起行既有千殊。往生见土亦有万别也。若作此解者。诸经论中。或判为报。或判为化。皆无妨难也。但知。诸佛修行具感报化二土也。如摄论加行感化正体感报。若报若化皆欲成就众生。此则土不虚设。行不空修。但信佛语依经专念即得往生。亦不须图度报之与化也（已上）此释善矣。须专称念。勿劳分别。问。彼佛相好何以不同。答。观佛经说诸佛相好云。同人相故说三十二。胜诸天故说八十好。为诸菩萨说八万四千诸妙相好（已上）彼佛准之。问。双观经云。从佛道树高四百万里。宝积经云。道树高十六亿由旬。十往生经云。道树高四十万由旬。树下有师子座。高五百由旬。观经云。佛身量六十万亿那由他恒河沙由旬（云云）树座佛身何不相称。答。异解不同。或释佛境界大小不相碍。或释寄应佛说树量。寄真佛说身量。又有多释。不可具述。问。华严经云。娑婆世界一劫。为极乐国一日一夜等（云云）由此当知。上品中生经宿华开。当此间半劫。乃至下下生十二劫。当此间恒沙尘数劫。何名极乐。答。设经恒沙劫。莲华不开。既无微苦。岂非极乐。如双观经云。其胎生者所处宫殿。或百由旬或五百由旬。各于其中受诸快乐。如忉利天（已上）有师云。胎生是中品下品。有师云。九品所不摄。虽有异说。快乐不别。何况判彼九品所经日时。诸师不同。怀感·智憬等诸师。许彼国土日夜劫数。诚当所责。有师云。佛以此土日夜说之。令众生知（云云）今谓。后释无失。且以四例助成。一者彼佛身量若干由旬。不以彼佛指分叠为彼由旬也。若不尔者。应似如须弥山长大之人。以一毛端为其指节。故知。不以佛指量说佛身长短。何必以净土时刻说华开迟速耶。二者如尊胜陀罗尼经说。忉利天上善住天子。闻空声告汝当七日死。时天帝释承佛教敕。令彼天子七日勤修。过七日后寿命得延（取意）此是人中日夜而说。若据天上七日者。当于人中七百岁。不应佛世八十年中决了其事。九品日夜亦应同之。三者法护所译经云。胎生之人。过五百岁得见于佛。平等觉经云。于莲华中化生在城中。于是间五百岁不能得出（取意）憬兴等师以此文证此方五百岁也。今云。彼胎生岁数。既依此间说。九品时刻。有何别义不同彼耶。四者若据彼界说九品者。上品中生一宿。上品下生一日夜。即当此界半劫一劫。若许尔者。胎生疑心者。尚经娑婆五百岁而速得见佛。上品信行者。岂过半劫一劫而迟开莲华耶。有此理故。后释无失。问。若以此界日夜时刻说彼相者。彼上上品生彼国已。不应即悟无生法忍。所以然者。此界少时修行为胜。彼国多时善根为劣。既尔。上上品人于此世界。一日至七日具足三福业。尚不能证无生法忍。云何生彼闻法即悟。故知。经彼国土长远时刻悟无生忍。然约彼名即悟。望此即亿千岁。或可上上人必是方便后心行圆满者。若不尔者。诸文桙楯。答。未知彼国多善劣。此界少善胜。问。双观经说。于是广植德本。布恩施慧。勿犯道禁。忍辱精进。一心智慧转相教化。立善正意斋戒清净一日一夜胜在无量寿佛国为善百岁。所以者何。彼佛国土无为自然。皆积众善无毛发之恶。于此修善十日十夜。胜于他方诸佛国中为善千岁（已上）是其胜劣。答。二界善根克对可尔。然值佛缘胜。速悟无失。或此经但显修行难易。非显善根胜劣。譬如贫贱施一钱。虽可称美而不辨众事。富贵舍千金。虽不可称而能辨万事。二界修行亦复如是。如金刚般若经云。佛世信解未足为胜。灭后为胜。或有余义。不能委曲。问。如随娑婆行因极乐阶位有别。所感福报亦有别耶。答。大都无别。细分有差。如陀罗尼集经第二云。若人不以香华衣食等供养者。虽生彼净土。而不得香华衣食等种种供养之报（文。彼违此佛本愿。更思择之）又玄一师·因法师同云。约实而论亦有胜劣。然其状相似故。说无好丑。问。极乐世界去此几处。答。经云。从此西方过十万亿佛土有极乐世界。有经云。于是西方去此世界。过百千俱胝那庾多佛土有佛世界。名曰极乐。问。二经何故不同。答。论智光疏意云。言俱胝者。此为亿也。那庾多者。当此间垓数也。世俗言。十千曰万。十万。曰亿。十亿曰兆。十兆曰经。十经曰垓。垓犹是大数也。百千俱胝即十万亿。亿有四位。一者十万。二者百万。三者千万。四者万万。今言亿者即是万万。为显此义举那由多（已上）此释可思。问。彼佛所化为唯极乐。为亦有余。答。大论云。阿弥陀佛亦有严净不严净土。如释迦文。问。何等是耶。答。极乐世界即是净土。然其秽土未知何处。但道绰等诸师。以鼓音声经所说国土为彼秽土。如彼经云。阿弥陀佛与声闻俱。其国号曰清泰。圣王所住。其城纵广十千由旬。于中充满刹利之种。阿弥陀如来应正遍知父名月上转轮圣王。其母名曰殊胜妙颜。子名月明。奉事弟子名无垢称。智慧弟子名曰揽光。神足精勤名曰大化。尔时魔王名曰无胜。有提婆达多名曰寂静。阿弥陀佛与大比丘六万人俱（已上）问。彼佛所化为唯极乐清泰二国。答。教文随缘且举一隅。论其实处不可思议。如华经严偈云。菩萨修行诸愿海。普随众生心所欲。众生心行广无边。菩萨国土遍十方。又云。如来出现遍十方。一一尘中无量土。其中境界亦无量。悉住无边无尽劫。问。如来施化事不孤起。要对机缘。何遍十方。答。广劫修行成就无量众。故彼机缘亦遍十方界。如华严偈云。往昔勤修多劫海。能转众生深重障。故能分身遍十方。悉现菩提树王下
　　第二往生阶位者。问。瑜伽论云。三地菩萨方生净土。今劝地前凡夫声闻有何意。答。净土差别故无有过。如感师释云。诸经论文说生净土。各据一义。净土既有粗妙胜劣。得生亦有上下阶降。又道宣律德云。三地菩萨始见报佛净土。问。设非报土。惑业重者岂得净土。答。天台云。无量寿佛国虽果报殊胜。临终之时忏悔念佛。业障便转即得往生。虽具惑染。愿力持心亦得居也。问。若许凡夫亦得往生。如何通会弥勒问经云。念佛者非凡愚念。不杂结使得生弥陀佛国（已上）答。西方要决释云。知娑婆苦永辞染界。非薄浅凡。当来作佛意专广度法界众生。有斯胜解故非愚也。正念时结使眠伏。故言不杂结使念也（已上略钞）意云。凡夫行人具此德也。问。彼国众生皆不退转。明知非是凡夫生处。答。所言不退者。非必是圣德。如要决云。今明不退有其四种。十住毗婆沙云。一位不退。即修因万劫不复退堕恶律仪行流转生死。二行不退。已得初地。利他行不退。三念不退。八地已去无功用。意得自在故。四处不退。虽无文证。约理以成。何者。如天中得果即得不退。净土亦尔。命长无病。胜侣提携。纯正无邪。唯净无染。恒事圣尊。由此五缘。其处无退（已上略钞）问。九品阶位异解不同。如远法师云。上上生四五六地。上中生初二三地。上下生地前三十心也。力法师云。上上行向。上中十解。上下十信。基师云。上上十回向。上中解行。上下十信。有云。上上十住初心。上中十信后心。上下十信初位。有云。上上十信及以前能发三心能修三行者也。上中上下唯取十信以前发菩提心修善凡夫。起行浅深以分二品也。所以诸师所判不同者。以无生忍位不同故。仁王经无生忍在七八九地。诸论在初地或忍位。本业璎珞经在十住。华严经在十住。占察经说修一行三昧得相似无生法忍者也。故诸师各据一义也。中品三生。远云。中上是前三果。中中是七方便。中下是种解脱分善人。力法师同之。基云。中上四善根。中中三贤。中下方便前人。有云。如次软顶忍。有云。三生并是种解脱分善根人也（已上六品亦有余释。见感禅师论·龙兴记等）下品三生无别阶位。但是具缚造恶人也。明往生人其位有限。宁知犹是我等分耶。答。上品之人阶位设深。下品三生岂非我等分耶。况彼后释既取十信以前凡夫为上品二。又观经善导禅师玄义。以大小乘方便以前凡夫判九品位。不许诸师所判深高。又经论多依文判义。今经所说上三品业。何必执为深位行耶。问。若尔。生彼不应早悟无生法忍。答。天台有二无生忍位。若别教人。历劫修行悟无生忍。若圆教人。乃至恶趣身亦有顿证者。秽土尚尔。何况净土。彼土诸事莫例余处。何处一切凡夫未至其位终无退堕。何处一切凡夫悉得五神通妙用无碍耶。证果迟速例亦可然。问。上品生人得益早晚。一向尔耶。答。经中且举一类。故慧远和尚观经义记云。九品人生彼国已。得益之劫数依胜而说。理亦有过之者（取意）今谓。泛论九品。或复可有少分速于此者。问。双观经中。亦有如弥勒等诸大菩萨当生极乐。故知。经中九品得益依劣而说。何言依胜耶。答。约生彼国始悟无生前后早晚。谓之依胜。更不论彼上位大士。然彼大士于九品中摄与不摄。别应思择。问。若凡下辈亦得往生。云何近代。于彼国土求者千万。得无一二。答。绰和尚云。信心不深。若存若亡故。信心不一不决定故。信心不相续。余念间故。此三不相应者不能往生。若具三心不往生。者。无有是处。导和尚云。若能如上念念相续毕命为期者。十即十生。百即百生。若欲舍专修杂业者。百时希得一二。千时希得三五（云云。言如上者。指礼赞等五念门。至诚等三心。长时等四修也）问。若必毕命为期者。如何感和尚云长时短时多修少修皆得往生耶。答。业类非一故。二师俱无过。然毕命为期。勤修无怠。令业决定。是为张本。问。菩萨处胎经第二说。西方去此阎浮提十二亿那由他。有懈慢界国土快乐作倡伎乐。衣被服饰香华庄。严。七宝转开床。举目东视宝床随转。北视西视南视。亦如是转前后。发意众生欲生阿弥陀佛国者。皆深着懈慢国土。不能前进生阿弥陀佛国亿千万众。时有一人能生阿弥陀佛国（已上）以此经准。难可得生。答。群疑论引善导和尚前文而释此难。又自助成云。此经下文言。何以故。皆由懈慢执心不牢固。是知。杂修之者为执心不牢之人故生懈慢国也。若不杂修专行此业。此即执心牢固。定生极乐国（乃至）又报净土生者极少。化净土中生者不少。故经别说。实不相违也（已上）问。设虽不具三心。虽不期毕命。彼一闻名。尚得成佛。况暂称念。何唐捐耶。答。暂似唐捐。终非虚设。如华严偈说闻经者转生时益云。若人堪任闻。虽在于大海及劫尽火中。必得闻此经（大海者是龙界）释文云。由余业故。生彼难处。由前信故。成此根器（云云）信华严者既而如是。信念佛者岂无此益。彼一生作恶业。临终遇善友。才十念佛即得往生。如是等类。多是前世欣求净土念彼佛者。宿善内熟今开发耳。故十疑云。临终遇善知识十念成就者。并是宿善强。得善知识十念成就（云云）感师意亦同之。故不唐捐。问。下下品生若依宿善。十念生本愿即有名无实。答。设有宿善若无十念。定堕无间受苦无穷。明临终十念。是往生胜缘
　　第三往生多少者。双观经云。佛告弥勒。于此世界六十七亿不退菩萨往生彼国。一一菩萨已曾供养无数诸佛。次如弥勒。诸小行菩萨及修行少功德者。不可称计。皆当往生。他方佛土亦复如是。其远照佛国百八十亿菩萨。宝藏佛国九十亿菩萨。无量意佛国二百二十亿菩萨。甘露味佛国二百五十亿菩萨。龙胜佛国十四亿菩萨。胜力佛国万四千菩萨。师子佛国五百菩萨。离垢光佛国八十亿菩萨。德首佛国六十亿菩萨。妙德山佛国六十亿菩萨。人王佛国十亿菩萨。无上华佛国无数不可称计不退诸菩萨。智慧勇猛。已曾供养无量诸佛。于七日中即能摄取百千亿劫大士所修坚固之法。无畏佛国七百九十亿大菩萨众诸小菩萨及比丘等。不可称计。皆当往生。不但此十四佛国中诸菩萨等当往生也。十方世界无量佛国其往生者亦复如是。甚多无数。我但说十方诸佛名号及菩萨比丘生彼国者。昼夜一劫尚未能竟（已上）此诸佛土中。今娑婆世界。有修少善当往生者。我等幸遇释尊遗法。亿劫一适预少善往生之流。应务勤修。莫失时焉。问。若少善根亦得往生。如何经云不可以少善根福德因缘得生彼国。答。此有异解。不能繁出。今私案云。大小无定。相待得名。望大菩萨名之少善。望轮回业名之为大。是故二经义不违害
　　第四明寻常念相者。此有多种。大分为四。一定业。谓坐禅入定观佛。二散业。谓行住坐卧散心念佛。三有相业。谓或观相好或念名号。偏厌秽土专求净土。四无相业。谓虽称念佛欣求净土。而观身土即毕竟空。如幻如梦。即体而空。虽空而有。非有非空。通达此无二真入第一义。是名无相业。是最上三昧。故双观经阿弥陀佛言。通达诸法性一切空无我。专求净佛土必成如是刹。又止观常行三昧中有三段文。具如上别行中引。问。定散念佛俱往生耶。答。殷重心念无不往生。故感师说念佛差别云。或深或浅。通定通散。定即于凡夫终于十地。如善财童子于功德云比丘所请学念佛三昧。此即甚深法也。散即一切众生。若行若坐。一切时处。皆得念佛不妨诸务。乃至命终亦成其行（已上）问。有相无相业俱得往生耶。答。绰和尚云。若始学者未能破相。但能依相专至无不往生。不须疑也。又感和尚云。往生既品类差殊。修因亦有浅深各别。不可但言。唯修无所得而得往生。有所得心不得生也（云云）问。若尔如何佛藏经说。若有比丘教余比丘。汝当念佛念法念僧念戒念施念天。如是等思惟观涅槃安乐寂灭。唯爱涅槃毕竟清净。如是教者名为邪教名恶知识。是人名为诽谤于我助于外道。如是恶人。我乃不听受一饮水。又言。宁成熟五逆重恶。不成就我见众生见寿见命见阴入界见等耶（已上略钞）答。感师释云。有圣教复言。宁起我见如须弥山。不起空见如芥子许。如是等诸大乘经。诃有诃空赞大赞小。并乃逗机不同。又有经言。今者阿弥陀如来应正等觉。具有如是三十二相八十随形好。身色光明如聚融金如是乃至不念彼如来。亦不得彼如来。已如是次第得空三昧。又观佛三昧经云。如来亦有法身十力无畏三昧解脱诸神通事。如此妙处非汝凡夫所觉境界。但当深心起随喜想。起是想已。当复系念念佛功德。故知。初学之辈观彼色身。后学之徒念法身也。故言如是次第得空三昧。当须善会经意勿生毁赞之心。妙知。大圣巧逗根机者（已上）观佛经第九说。观佛一毛乃至观具足色身已。有所引之十力无畏三昧等文。问。念佛之行。于九品中。是何品摄。答。若如说行。理当上上。如是随其胜劣。应分九品。然经所说九品行业。是示一端。理实无量。问。为如定散俱得往生。亦为现身俱见佛耶。答。经论多说三昧成就即得见佛。明知。散业不可得见。唯除别缘。问。有相无相观俱得见佛耶。答。无相见佛。理在不疑。其有相观。或亦见佛。故观经等劝观色相。问。若有相观亦见佛者。云何华严经偈云。凡夫见诸法。但随于相转。不了法无相。以是不见佛。有见则为垢。此则未为见。远离于诸见。如是乃见佛。又云。了知一切法。自性无所有。如是解法性。即见卢舍那。金刚经云。若以色见我。以音声求我。是人行邪道。不能见如来。答。要决通云。大师说教义有多门。各称时机等无差异。般若经自是一门。弥陀等经复为一理。何者。一切诸佛并有三身。法佛无形。体非色声。良为二乘及小菩萨。闻说三身不异。即谓同有色声。但见化身色相。遂执法身亦尔。故说为邪。弥陀经等劝念佛名。观相求生净土者。但以凡夫障重。法身幽微。法体难缘。且教念佛观形礼赞（略钞）问。凡夫行者虽勤修习。心不纯净。何辄见佛。答。众缘合见非唯自力。般舟经有三缘。如上九十日行所引止观文。问。以几因缘。得生彼国。答。依经案之。具四因缘。一自善根因力。二自愿求因力。三弥陀本愿缘。四众圣助念缘（释迦护助出平等觉经。六方佛护念出小经。山海慧菩萨等护持出十往生经）
　　第五明临终念相。问。下下品人临终十念即得往生。所言十念。何等念耶。答。绰和尚云。但忆念阿弥陀佛若总相若别相。随所缘观。经于十念无他念想间杂。是名十念。又云。十念相续者。是圣者一数之名耳。但能积念凝思不缘他事。便业道成辨。亦未劳记之头数也。又云。若久行人念。多应依此。若始行人念者。记数亦好。此亦依圣教（已上）有云。一心称念南无阿弥陀佛。经此六字之顷。名一念也。问。弥勒所问经。十念往生彼。一一念深广。如何今云十声念佛得往生耶。答。诸师所释不同。寂法师云。此说专心称佛名时。自然具足如是十。非必一一别缘慈等。亦非数彼慈等为十。云何不别缘而具足十。如欲受戒称三归时。虽不别缘离杀等事。而能具得离杀等戒。当知此中道理亦尔。又可具足十念称南无阿弥陀佛者。谓能具足慈等十念称南无佛。若能如是。随所称念。若一称若多称。皆得往生（云云）感法师云。各是圣教。互说往生净土法门。皆成净业。何因将彼为是。斥此言非。但自不解经。亦乃惑诸学者（已上）迦才师云。此之十念现在时作。观经中十念临命终时作（已上）意同感师。问。双观经云。乃至一念得往生。此与十念云何乖角。答。感师云。极恶业者满十得生。余者乃至一念亦生。问。生来作诸恶不修一善者。临命终时才十声念。何能灭罪永出三界即生净土。答。如那先比丘问佛。经言。时有弥兰王。问罗汉那先比丘言。人在世间作恶至百岁。临死时念佛。死后生天。我不信是说。复言。杀一生命。死即入泥梨中。我亦不信也。比丘问王。如人持小石置在水中。石浮耶没耶。王言。石没也。那先言。如令持百丈大石置在船上没不。王言。不没。那先言。船中百丈大石。因船不得没。人虽有本恶。一时念佛。不没泥梨便生天上。何不信耶。其小石没者。如人作恶不知经法。死后便入泥梨。何不信耶。王言。善哉善哉。比丘言。如两人俱死。一人生第七梵天。一人生罽宾国。此二人远近虽异。死则一时。到如有一双飞鸟。一于高树上止。一于卑树上止。两鸟一时俱飞。其影俱到耳。如愚人作恶得殃大。智人作恶得殃少。如烧铁在地。一人知烧。一人不知。两人俱取。然不知者手烂大。知者少坏。作恶亦尔。愚者不能自悔。故得殃大。智者作恶知不当。故为日自悔。故其罪小（已上）十念灭众罪。乘佛悲愿船。须臾得往生。其理亦可然。又十疑释云。今以三种道理挍量。轻重不定不在时节久近多少。云何为三。一者在心。二者在缘。三者在决定。在心者。造罪之时。从自虚妄颠到心生。念佛心者。从善知识闻说阿弥陀佛真实功德名号心生。一虚一实。岂得相比。譬如万年闇室。日光暂至而闇顿除。岂有久来之闇不肯灭耶。在缘者。造罪之时。从虚妄痴闇心缘虚妄境界颠倒心生。念佛之心从闻佛清净真实功德名号。缘无上菩提心生。一真一伪。岂得相比。譬如有人被毒箭中。箭深毒碜。伤肌致骨。一闻灭除药鼓声即毒箭除。岂以深毒不肯出也。在决定者。造罪之时。以有间心有后心也。念佛之时。以无间心无后心。遂即舍命。善心猛利。是以即生。譬如十围之索。千夫不制。童子挥剑。须臾两段。又如千年积草以大豆火焚之时即尽。又如有人。一生已来修十善业。应得生天。临终之时起一念决定邪见。即堕阿鼻地狱。恶业虚妄以猛利故。尚能排一生善业令堕恶道。岂况临终猛利心念佛。真实无间善业。不能排无始恶业。不得生净土者。无有是处（已上）又安乐集云。以七喻显此义。一少火喻如前。二躄者寄载他船。因风帆势一日至千里。三贫人获一瑞物。而以贡王。王庆重赏。斯须之顷富贵盈望。四劣夫若从轮王行。便乘虚空飞腾自在。五十围索喻如前。六鸩鸟入水。鱼蜂斯毙。皆犀角触诸死者还活。七黄鹄唤子安。子安还活。岂可得言坟下千龄决无可苏也。一切万法皆有自力他力自摄他摄。千开万闭无量无边。岂得以有碍之识疑彼无碍之法乎。又五不思议中。佛法最不可思议。岂以三界系业为重。疑彼小时念法为轻（已上略抄）今加之云。一栴檀树出成时。能变四十由旬伊兰林普皆香美。二用师子筋以为琴弦。音声一奏。一切余弦悉皆断坏。三一斤石汁能变千斤铜为金。四金刚虽坚固。以羚羊角扣之。则灌然冰泮（已上灭罪譬）五雪山有草。名为忍辱。牛若食者。即得醍醐。六于沙诃药。但有见者得寿无量。乃至念者得宿命智。七孔雀闻雷声即得有身。八尸利沙见昴星。则出生果实（已上生善譬）九以住水宝璎珞其身。入深水中而不没溺。十沙砾虽小。尚不能浮水。磐石虽大。寄船能浮（已上总譬）诸法力用难思如是。念佛功力准之莫疑。问。临终心念其力几许。能成大事。答。其力胜百年业。故大论云。是心虽时顷少。而心力猛利如火如毒。虽少能成大事。是垂死时心决定勇健。故胜百岁行力。是后心名为大心。以舍身及诸根事急故。如人入阵不惜身命名为勇健。如阿罗汉舍是身着故得阿罗汉道（已上）由此安乐集云。一切众生临终之时。刀风解形死苦来逼。生大怖畏乃至便得往生（云云）问。深观念力灭罪可然。云何称念佛号灭无量罪。若尔以指指月。此指应能破闇。答。绰和尚释云。诸法万差不可一概。自有名即法。自有名异法。名即法者。如诸佛菩萨名号禁咒音辞修多罗章句等是也。如禁咒辞曰。日出东方乍赤乍黄。假令酉亥行禁。患者亦愈。又如有人被狗所啮。炙虎骨熨之。患者即愈。或时无骨。好攋掌摩之。口中唤言虎来虎来。患者亦愈。或复有人患脚转筋。炙木瓜杖熨之。患者即愈。或无木瓜。炙手摩之。口唤木瓜。患者亦愈也。名异法者。如以指指月是（已上）要决云。诸佛愿行成此果名。但能念号具包众德。故成大善（已上彼文引净名成实文具如上助念方法）问。若下下品造五逆罪。由十念佛得往生者。云何佛藏经第三云。大庄严佛灭后有四恶比丘。舍第一义无所有毕竟空法。贪乐外道尼揵子论。是人命终堕阿鼻狱。仰卧伏卧左胁卧右胁卧。各九百万亿岁。于热铁上烧。燃燋烂死已。更生灰地狱·大灰地狱·活地狱·黑绳地狱。皆如上岁数受苦。于黑绳死。还生阿鼻狱。彼在家出家亲近并诸檀越。凡六百四万亿人。与此四师俱生俱死。在大地狱。受诸烧煮。劫尽转生他方地狱。劫成还生此间地狱。久久免地狱。生人中五百世。从生而盲。后值一切明王佛出家。十万亿岁勤修精进如救头燃。不得顺忍。况得道果。命终还生阿鼻地狱。于后值九十九亿佛。不得顺忍。何以故。佛说深法。是人不信。破坏违逆破毁贤圣持戒比丘。出其过恶。破法因缘。法应当尔（已上略抄。四比丘者。苦岸比丘。萨和多比丘。将去比丘。跋难陀比丘）十万亿岁如救头燃。尚不灭罪还生地狱。如何念佛一声十声。即得灭罪往生净土。答。感师释云。念佛由五缘故灭罪。一发大乘心缘。二愿生净土缘。小乘人不信有十方佛故。三阿弥陀佛本愿缘。四念佛功德缘。彼比丘但作四念处观故。五佛威力加持缘。是故灭罪得生净土。彼小乘人不尔。故不能灭罪（略抄）问。若尔。云何双观经说十念往生。云唯除五逆诽谤正法。答。智憬等诸师云。若唯造五逆者。由十念故得生。若造逆罪亦谤法者。不得往生。有云。造五逆不定业得往生。造五逆定业不往生。如是有十五家释。感法师不用诸师释。自云。若不造逆人。论念之多少。一声十声俱生净土。若造逆人必须满十。阙一不生。故言除也（已上）今试加释。余处遍显往生种类。本愿唯举定生之人。故云不尔不取正觉。余人十念定得往生。逆者一念定不能生。逆十余一皆是不定故。愿唯举余人十念。余处兼取逆十余一。此义未决。别应思择。问逆者十念何故不定。答。由宿善有无念力别故。又临终寻常。念时别故。问。五逆是顺生业。报时俱定。云何得灭。答。感师释之云。九部不了教中。为诸不信业果凡夫。密意说言有定报业。于诸大乘了义教中。说一切业悉皆不定。如涅槃经第十八卷云。耆婆为阿阇世王。说忏悔法罪得灭。又云。臣闻佛说。修一善心破百种恶。如少毒药能害众生。小善亦尔。能破大恶。又三十一云。善男子。有诸众生。于业缘中心轻不信。为度彼故作如是说。善男子。一切作业有轻有重。轻重二业复各有二。一决定。二不决定。又言。或有重业可得作轻。或有轻业可得作重。有智之人以智慧力。能令地狱极重之业现世轻受。愚痴之人现在轻业地狱重受。阿阇世王忏悔罪已不入地狱。鸯掘摩罗得阿罗汉。瑜伽论说。未得解脱说决定业。已得解脱名不定业。如是等诸大乘经论。说五逆罪等皆名不定悉得消灭（转重轻受相具出放钵经）问。所引文云。智者转重轻受。下品生人但十念已即生净土。何处轻受。答。双观经说彼土胎生者云。五百岁中不见三宝不得供养。修诸善本而以此为苦。虽有余乐犹不乐彼处（已上）准之。应以七七日六劫十二劫不见佛不闻法等为轻受苦耳。问。为如临终一念佛名。能灭八十亿劫众罪。寻常行者亦可然耶。答。临终心力强能灭无量罪。寻常称名不应如彼。然若观念成亦灭无量罪。若但称名随心浅深。得其利益应有差别。具如前利益门。问。何以得知浅心念佛亦有利益。答。首楞严三昧经云。如有大药王名曰灭除。若斗战时以用涂鼓。诸被箭射刀矛所伤。得闻鼓声箭出毒除。如是菩萨住首楞严三昧时。有闻名者。贪恚痴箭自然拔出。诸邪见毒皆悉除灭。一切烦恼不复动发（已上。观见诸法真如实相。见凡夫法佛法不二。是名修习首楞严三昧）菩萨既尔。何况佛。闻名既尔。何况念。应知浅心念利益亦不虚
　　第六粗心妙果者。问。若为菩提于佛作善证得妙果。理必可然。若为人天果修善根云何。答。或染或净于佛修善。虽有远近必至涅槃。故大悲经第三。佛告阿难言。若有众生乐着生死三有爱果。于佛福田种善根者。作如是言。以此善根愿我莫般涅槃。阿难。是人若不涅槃。无有是处。阿难。是人虽不乐求涅槃。然于佛所种诸善根。我说是人必得涅槃（已上）问。所作之业随愿感果。何乐世报得出世果。答。业果之理不必一同。以诸善业回向佛道。是即作业随心而转。以鸡狗业。乐求天乐。是即恶见不令业转。是故于佛修诸善业。意乐虽异必至涅槃。故彼经举譬言。譬如长者依时下种于良田中。随时溉灌常善护持。若是长者于余时中到彼田所。作如是言。咄哉种子。汝莫作种莫生莫长。然彼种子必应作果。非无果实（取意略抄）问。彼于何时得般涅槃。答。设虽久久轮回生死。善根不亡必得涅槃。故彼经云。佛告阿难。如捕鱼师为得鱼故。在大池水安置钩饵。令鱼呑食。鱼呑食已。虽在池中不久当出（乃至）阿难。一切众生于诸佛所得生敬信。种诸善根修行布施。乃至发心得一念信。虽复为余恶不善业之所覆障。堕在地狱畜生饿鬼（乃至）诸佛世尊以佛眼观见此众生。发心胜故。从于地狱拔之令出。既拔出已置涅槃岸。问。如此经意。以敬信故遂得涅槃。若尔。但一闻应非涅槃因既尔云何华严偈云。若有诸众生未发菩提心。一得闻佛名决定成菩提。答。诸法因缘不可思议。譬如孔雀闻雷震声即得有身。又尸利沙果先无形质。见昴星时。果则出生足长五寸。依佛名号。即结佛因亦复如是。从此微因遂着大果。如彼尼𤘽陀树从芥子许种生枝叶。遍覆五百两车。浅近世法犹难思议。何况出世甚深因果。唯应信仰。不可疑念。问。以染心缘于如来者亦有利益耶。答。宝积经第八。密迹力士告寂意菩萨云。耆域医王合集诸药。以取药草作童子形。端正殊好世之希有。所作安谛所有究竟。殊异无比往来周旋。住立安坐卧寐经行。无所缺漏。所显变业。或有大豪国王太子大臣百官贵姓长者。来到耆域医王所。视药童子与共歌戏。相其颜色病皆得除。便致安稳寂静无欲。寂意且观其耆域医王疗治世间。其余医师所不能及也。如是寂意。若菩萨奉行法身（信解观（四）察无阴种诸入。则名奉行法身也）假使众生淫怒痴盛。男女大小欲想慕乐。即共相娱。贪欲尘劳悉得休息。奉行法身。菩萨尚尔。何况证得法身佛耶。问。如欲想缘有此利益。诽谤恶厌亦有益耶。答。既云淫怒痴。明非唯欲想。又如来秘密藏经下卷云。宁于如来起不善业。非于外道邪见者所施作供养。何以故。若于如来所起不善业。当有悔心究竟必得至于涅槃。随外道见。当堕地狱饿鬼畜生。问。此文便违因果道理。亦复增于众生妄心。如何以恶心得大涅槃乐耶。答。以恶心故堕三恶道。以一缘如来故必至涅槃。是故不违因果道理。谓彼众生堕地狱时。于佛生信生追悔心。由此展转必至涅槃（见大悲经）染心缘如来利益尚如是。何况净心一念一称佛大恩德。以之可知。问。诸文所说菩提涅槃。于三乘中是何果耶。答。初虽随机得三乘果。究竟必至无上佛果。如法华经云。十方佛土中。唯有一乘法。无二亦无三。除佛方便说。又大经明如来决定说义云。一切众生悉有佛性。如来常住。无有变易。又云。一切众生定得阿耨菩提故。是故我说一切众生悉有佛性。又云。一切众生悉皆有心。凡有心者定当得成阿耨菩提。问。何故诸文所说不同。或说一闻佛定成菩提。或说应勤修如救头燃。又华严偈云。如人数他宝。自无半钱分。于法不修行。多闻亦如是。答。若欲速解脱。不勤如无分。若期永劫因。一闻亦不虚。是故诸文理不相违
　　第七诸行胜劣者。问。往生业中念佛为最。于余业中亦为最耶。答。余行法中此亦最胜。故观佛三昧经有六种譬。一云。佛告阿难。譬如长者将死不久。以诸库藏委付其子。其子得已随意游戏。忽于一时值有王难无量众贼竞取藏物。唯有一金。乃是阎浮檀那紫金。重十六两。金铤长短亦十六寸。此金一两价直。余宝百千万两。即以秽物缠裹真金置泥团中。众贼见了不识是金。脚践而去。贼去之后。财主是金。心大欢喜。念佛三昧亦复如是。当密藏之。二云。譬如贫人执王宝印逃走上树。六兵追之。贫人见已即呑宝印。兵众疾至。令树倒僻。贫人落地身体散坏。唯金印在。念佛心印不坏亦复如是。三云。譬如长者将死不久。告一女子。我今有宝。宝中上者。汝得此宝密藏。令坚莫令王知。女受父敕。持摩尼珠及诸珍宝藏之粪秽室家大小皆亦不知。值世饥馑。持如意珠随意即雨百味饮食。如是种种随意得宝。念佛三昧坚心不动亦复如是。四云。譬如大旱不能得雨。有一仙人诵咒。神通力故。天降甘雨地出涌泉。得念佛者如善咒人。五云。譬如力士数犯王法幽闭囹圄。逃到海边。解髻明珠持雇船师。到于彼岸安稳无惧。行念佛者如大力士挽心王锁到彼慧岸。六云。譬如劫尽大地洞燃。唯金刚山不可摧破。还住本际。念佛三昧亦复如是。行是定者住过去佛实际海中（已上略抄）又般舟经问事品说念佛三昧云。常当习持。常当守不复随余法。诸功德中最尊第一（已上）又至不退转位有难易二道。言易行道即是念佛。故十住毗婆沙第三云。如世间道有难有易。陆道步行则苦。水道乘船则乐。菩提道亦如是。或有勤行精进。或有以信方便易行疾至阿惟越致（乃至）阿弥陀等佛及诸大菩萨称名。一心念亦得不退转（已上）文中举过去现在一百余佛。弥勒·金刚藏·净名·无尽意·跋陀婆罗·文殊·妙音·师子吼·香象·常精进·观音·势至等一百余大菩萨。其中广赞弥陀佛也。于诸行中唯念佛行。易修证上位。知是最胜行。又宝积经九十二云。若有菩萨多营众务。造七宝塔遍满三千大千世界。如是菩萨不能令我而生欢喜。亦非供养恭敬于我。若有菩萨。于波罗蜜相应之法。乃至受持一四句偈读诵修行。为人演说。是人乃为供养于我。何以故。诸佛菩提从多闻生不从众务而得生也（乃至）若一阎浮提营事菩萨。于一读诵修行演说菩萨之所。应当亲近供养承事。若一阎浮提读诵修行演说诸菩萨等。于一勤修禅定菩萨亦当亲近供养承事。如是善业。如来随喜如来悦可。若于勤修智慧菩萨承事供养当获无量福德之聚何以故。智慧之业无上最胜。出过一切三界所行。大集月藏分偈云。若人百亿诸佛所。于多岁数常供养。若能七日在兰若摄根得定福多彼（乃至）闲静无为佛境界。于彼能得净菩提。若人谤彼住禅者。是名毁谤诸如来。若人破塔多百千。及以焚烧百千寺。若有毁谤住禅者。其罪甚多过于彼。若有供养住禅者饮食衣服及汤药。是人消灭无量罪。亦不堕于三恶道。是故我今普告汝。欲成佛道常在禅。若不能住阿兰若。应当供养于彼人（已上）泛尔禅定尚既如是。况念佛三昧是王三昧耶。问。若禅定业胜读诵解义等。云何法华经分别功德品。以八十万亿那由他劫所修前五波罗蜜功德。挍量闻法华经一念信解功德。百千万亿分之一分。何况广为他说耶。答。此等诸行各有浅深。谓偏圆教有差别故。若当教论胜劣如前。若诸教相对。偏教禅定不及圆教读诵事业。大集·宝积约一教论。法华挍量偏圆相望。是故诸文义不相违。念佛三昧亦复如是。偏教三昧当教为胜。圆人三昧普胜诸行。又定有二。一者慧相应定。是为最胜。二者暗禅。未可为胜。念佛三昧应是初摄
　　第八信毁因缘者。般舟经云。不独于一佛所作功德。不于二若三若十。悉于百佛所闻是三昧。却后世时闻是三昧者。书学诵持经卷。最后守一日一夜其福不可计。自致阿惟越致。所愿者得。问。若尔。闻者决定应信。何故声闻有信不信。答。无量清净觉经云。善男子善女人。闻无量清净佛名。欢喜踊跃。身毛为起如拔出者。皆悉宿命已作佛事。其有人民疑不信者。皆从恶道中来。殃恶未尽。此未得解脱（略抄。无量清净佛是阿弥陀也）又大集经第七云。若有众生。已于无量无边佛所殖众德本。乃得闻是如来十力四无所畏不共之法三十二相（乃至）下劣之人不能得闻如是正法。假使得闻未必能信（已上）当知生死因缘不可思议。薄德得闻难知其缘。如乌豆聚有一绿豆。但彼虽闻而不信解。是即薄德之所致耳。问。佛于往昔具修诸度。尚于八万岁不能闻此法。云何薄德辄得听闻。设许希有。犹违道理。答。此义难知。试案之云。众生善恶有四位别。一恶用偏增。此位无闻法。如法华云。增上慢人。二百亿劫常不闻法。二善用偏增。此位常闻法。如地住已上大菩萨等。三善恶交际。谓垂舍凡入圣之时。此位中有一类之人。闻法甚难。适闻即悟。如常啼菩萨须达老女等。或为魔所障。或为自惑障。虽隔闻见。不久即悟。四善恶容预。此位善恶同是生死流转法故。多难闻法。非恶增故。非一向无闻。非交际故。虽闻无巨益。六趣四生蠢蠢类是。故上人中亦有难闻。凡愚之中亦有闻者。此亦未决。后贤取舍。问。不信之者得何罪报。答。称扬诸佛功德经下卷云。其有不信赞叹称扬阿弥陀佛名号功德。而谤毁者。五劫之中当堕地狱具受众苦。问。若无深信生疑念者终不往生。答。若全不信不修彼业不愿求者。理不应生。若虽疑佛智。而犹愿彼土修彼业者。亦得往生。如双观经云。若有众生。以疑惑心修诸功德愿生彼国。不了佛智不思议智不可称智大乘广智无等无伦最上胜智。于此诸智疑惑不信。然犹信罪福修习善本愿生其国。此诸众生生彼宫殿寿五百岁。当不见佛不闻经法。不见菩萨声闻之众。是故于彼国土谓之胎生（已上）疑佛智慧罪当恶道。然随愿往生。是佛悲愿力。清净觉经以此胎生为中辈下辈人。然诸师所释不能繁出。问。言佛智等。其相云何。答。憬兴师以佛地经五法今名五智。谓清净法界名佛智。以大圆镜等四如次当不思议等四也。玄一师。佛智如前。以后四智逆对成事智等四也。有余异解。不可烦之
　　第九助道资缘者。问。凡夫行人要须衣食。此虽小缘能辨大事。裸馁不安。道法焉在。答。行者有二。谓在家出家。其在家人家业自由。餐饭衣服何妨念佛。如木楼经琉璃王行。其出家人亦有三类。若上根者草座鹿皮一菜一果。如雪山大士是也。若中根者常乞食粪扫衣。若下根者檀越信施但少有所得即便知足。具如止观第四。况复若佛弟子专修正道无所贪求者。自然具资缘。如大论云。譬如比丘贪求者不得供养。无所贪求则无所乏短。心亦如是。若分别取相则不得实法。又大集月藏分中。欲界六天日月星宿天龙八部。各于佛前发誓愿言。若佛声闻弟子住法顺法。三业相应而修行者。我等皆共护持养育。供给所须令无所乏。若复世尊。声闻弟子无所积聚。护持养育。又云。若复世尊。声闻弟子住于积聚。乃至三业与法不相应者。亦当弃舍不复养育。问。凡夫不必三业相应。若有缺漏应无依怙。答。如是之问难是即懈怠无道心者之所致也。若诚求菩提诚欣净土者。宁舍身命岂破禁戒。应以一世勤劳期永劫妙果也。况复设虽破戒。非无其分。如同经佛言。若有众生。为我出家剃除须发被服袈裟。设不持戒。彼等悉已为涅槃印之所印也。若复出家不持戒者。有以非法而作恼乱骂辱毁訾。以手刀杖打缚斫截。若夺衣钵及夺种种资生具者。是人则坏三世诸佛真实报身。则挑一切天人眼目。是人为欲隐没诸佛所有正法三宝种故。令诸天人不得利益堕地狱故。为三恶道增长盈满故（云云）尔时复有一切天龙乃至一切迦吒富单那人非人等。皆悉合掌作如是言。我等于佛一切声闻弟子。乃至若复不持禁戒。剃除须发着袈裟片者。作师长想护持养育。与诸所须令无乏少。若余天龙乃至迦吒富单那等作其恼乱。乃至恶心以眼视之。我等悉共令彼天龙富单那等所有诸相缺减丑陋令彼不复得与我等共住共食。亦复不得同处戏笑。如是摈罚（已上取意）又云。尔时世尊告上首弥勒及贤劫中一切菩萨摩诃萨言。诸善男子。我昔行菩萨道时。曾于过去诸佛如来作是供养。以此善根与我作于三菩提因。我今怜愍诸众生故。以此报果分作三分。留一分自受。第二分者。于我灭后与禅解脱三昧坚固相应声闻。令无所乏。第三分者。与彼破戒读诵经典相应声闻。正法像法剃头着袈裟者。令无所乏。弥勒我今复以三业相应诸声闻众比丘比丘尼优婆塞优波夷寄付汝手。勿令乏少孤独而终。及以正法像法毁破禁戒着袈裟者寄付汝手。勿令彼等于诸资具乏少而终。亦勿令有旋陀罗王共相恼害身心受苦。我今复以彼诸施主寄付汝手（已上）破戒尚尔。何况持戒。声闻尚尔。何况发大心至诚念佛耶。问。若破戒人亦为天龙所护念者。云何梵网经云五千鬼神拂破戒比丘迹。涅槃经云国王群臣及持戒比丘。应当苦治驱遣呵啧破戒者耶。答。若如理苦治。即顺佛教。若非理恼乱。还违圣旨。故不相违。如月藏分佛言。国王群臣见出家者作大罪业大杀生大偷盗大非梵行大妄语及余不善。如是等类但当如法摈出国土城邑村落。不听在寺。亦复不得同僧事业利养之分。悉不共同不得鞭打。若鞭打者。理所不应。又亦不应口骂辱。一切不应加其身罪。若故违法而谪罪者。是人便于解脱退落。必定归趣阿鼻地狱。何况鞭打为佛出家具持戒者（略抄）问。人间摈治。差别可然。非人之行犹未决了。梵网经一向拂迹。月藏经一向供给。那忽乖角。答。为知罪福旨。要须决人行。不可必决非人所行。若制若开。各生巨益。或复如人意乐不同。非人愿乐亦不同耳。学者应决。问。因论生论。于彼犯戒出家之人供养恼乱。得几罪福。答。十轮经偈云。被恒河沙佛解脱幢相衣。于此起恶心。定堕无间狱（袈裟名为解脱幢衣）月藏分云。若恼乱彼。其罪多于出万亿佛身血之罪。若供养之。犹得无量阿僧祇大福德聚（取意）问。若尔。一向应供养之。何可治之招大罪报耶。答。若有其力不苦治之。彼亦得罪过。是佛法大怨。故涅槃经第三云。持法比丘见有破戒坏正法者。即应驱遣呵啧举处。若善比丘见坏法者。置不呵啧驱遣举处。当知是人。佛法中怨。若能驱遣呵啧举处。是我弟子。真声闻也（乃至）诸国王及四部众。应当劝励诸学人等。令得增上戒定智慧。若有不学是三品法。懈怠破戒毁正法者。王者大臣四部之众。应当苦治。又云。若有比丘。虽持禁戒。为利养故。与破戒者坐起行来共相亲附同其事业。是名破戒（乃至）若有比丘。在阿兰若处诸根不利。闇𧄼钝瞢少欲乞食。于说戒日及自恣时。教诸弟子清净忏悔。见非弟子多犯禁戒。不能教令清净忏悔。而便与共说戒自恣。是名愚痴僧（已上略抄）明知。若过若不及皆是违佛敕。其间消息都在得意
　　第十助道人法者。略有三。一须明师善内外律。能开除妨障。恭敬承习。故大论云。又如雨堕不住山顶必归下处。若人憍心自高。则法水不入。若恭敬善师。功德归之。二须同行如共涉险。乃至临终互相劝励。故法华云。善知识者是大因缘。又阿难言。善知识者是半因缘。佛言。不尔。是全因缘也。三于念佛相应教文。常应受持披读习学。故般舟经偈云。此三昧经真佛语。设闻远方有是经。用道法故往听受。一心讽诵不忘舍。假使往求不得闻。其功德福不可尽。无能称量其德义。何况闻已即受持（以四十里四百里四千里为远方也）问。何等教文念佛相应耶。答。如前所引西方证据。皆是其文。然正明西方观行并九品行果。不如观无量寿经（一卷。姜良耶舍译）说弥陀本愿并极乐细相。不如双观无量寿经（二卷。康僧铠译）明诸佛相好并观相灭罪。不如观佛三昧经（十卷或八卷。觉贤译）明色身法身相并三昧胜利。不如般舟三昧经（三卷或二卷。支娄迦译）念佛三昧经（六卷或五卷。功德直共玄畅译）明修行方法。不如上三经并十往生经（一卷）十住毗婆娑论（十四卷或十二卷。龙树造。罗什译）日日读诵。不如小阿弥陀经（一卷五纸罗什译）结偈总说不如无量寿经优婆提舍愿生偈（或名净土论或名往生论。世亲造。菩提留支译。一卷）修行方法多在摩诃止观（十卷）及善导和尚观念法门并六时礼赞（各一卷）问答料简。多在天台十疑（一卷）导绰和尚安乐集（二卷）慈恩西方要决（一卷）怀感和尚群疑论（七卷）记往生人。多在迦才师净土论（三卷）并瑞应传（一卷）其余虽多。要不过此。问。行人自应学彼诸文。何故今劳着此文耶。答。岂不前言。如予之者难披广文。故聊抄其要耶。问。大集经云。或抄写经法洗脱文字。或损坏他法。或闇藏他经。由此业缘今得盲报（云云）而今抄经论。或略多文。或乱前后。应是生盲因。何为自害耶。答。天竺震丹论师人师。引经论文。多略取意。故知。错乱经旨是为盲因。省略文字非是盲因。或复于彼十法行中。初书写行脱文是过。为开解等抄非过。况今所抄多引正文。或是诸师所出文也。又至不能出繁文者。注或云乃至。或云略抄。或云取意。是即欲令学者易勘本文也。问。所引正文诚可生信。但屡加私词。盖招人论谤耶。答。虽非正文。而不失理。若犹有谬。苟不执之。见者取舍令顺正理。若偏生谤亦不敢辞。如华严经偈云。若有见菩萨修行种种行起善不善心。菩萨皆摄取（已上）当知生谤亦是结缘。我若得道。愿引摄彼。彼若得道。愿引摄我。乃至菩提。互为师弟。问。因论生论。多日染笔劬劳身心。其功非无期。何事耶。答。依此诸功德。愿于命终时。得见弥陀佛无边功德身。我及余信者。既见彼佛已。愿得离垢眼。证无上菩提

往生要集卷下

　　永观二年甲申冬十一月。于天台山延历寺首楞严院。撰集斯文。明年夏四月。毕于其功矣。有一僧梦。毗沙门天。将雨丱童。来告云。源信所撰往生要集。皆是经论文也。一见一闻之伦。可证无上菩提。须加一偈广令流布。他日语梦。故作偈曰
　　已依圣教及正理　　劝进众生生极乐
　　乃至展转一闻者　　愿共速证无上觉

　　佛子源信。暂离本山头陀于西海道诸州名岳灵窟。适远客着岸之日。不图会面。是宿因也。然犹方语未通。归朝各促。更封手札述以心怀。侧闻。法公之本朝三宝兴隆。甚随喜矣。我国东流之教。佛日再中当今。刻念极乐界归依法华经者炽盛焉。佛子是念极乐其一也。以本习深故。着往生要集三卷备于观念。夫一天之下一法之中。皆四部众。何亲何疏。故以此文敢附归帆。抑在本朝犹惭其拙。况于他乡乎。然而本发一愿。纵有诽谤者。纵有赞叹者。并结共我往生极乐之缘焉。又先师故慈惠大僧正（讳良源）作观音赞。著作郎庆保胤作十六相赞及日本往生传。前进士为宪作法华经赋。同亦赠欲令知异域之有此志。嗟乎一生苒苒。两岸苍苍。后会如何。泣血而已。不宣以状
　　正月十五日    天台楞严院（某）申状
　　大宋国（某）宾旅下

　　返报
　　大宋国台州弟子周文德谨启。仲春渐暖和风霞散。伏惟法位无动尊体有泰。不审不审。悚恐悚恐。唯文德入朝之初。先向方礼拜禅室。旧冬之内。喜便信启上委曲。则大府贯首。丰岛才人附书状一封。奉上先毕计也。经披览欤。郁望之情朝夕不休。驰愤之际遇便脚重启达。唯大师撰择往生要集三卷。捧持诣天台国清寺。附入既毕。则其专当僧请领状予也。爰缁素随喜。贵贱归依。结缘男女弟子伍佰余人。各发虔心。投舍净财。施入于国清寺。忽饰造五十间廊屋。彩画柱壁庄严内外。供养礼拜瞻仰庆赞。佛日重光。法灯盛朗。兴隆佛法之洪基。往生极乐之因缘。只在于斯。方今文德忝遇衰弊之时。免取衣食之难。仰帝皇之恩泽。未隔诏敕。并日之食甑。重欲积尘。何避饥馑之惑。伏乞大师垂照鉴。弟子不胜愤念之至。敬表礼代之状。不宣谨言
　　二月十一日    大宋国弟子周文德申状
　　谨上　　天台楞严院源信大师禅室（法座前）

　　（原本之异本奥书曰）
　　往生要集者。一代圣教之肝心。九品往生之目足也。流布之虽多。折写之本惟鲜。仍雕文字于形木整句偈于贯花。其志相企其力不叶。祈请三宝劝进诸人。以其助成熟此功德。纵秘之阃内。将弘之世间。若有借请之辈。可勿吝惜之心而已
　　于时仁安三年六月十九日雕刻毕
　　承元四年四月八日刻雕毕。愿主大法师实眼。励微力于自心抛财宝于佛界。迄功于一百枚。但此模者。先年之比。有圣人劝进十方刻雕之。于此所不虑之外逢失火烧失毕。仍以自力刻之偏是为四恩七世无缘法界成佛得道也

　　（甲本奥书曰）
　　今此要集者。源出横川。流传四海但文字加减。何是何非。文义俱妙。取舍无据。广考诸文。或古本云。自本此文有两本。遣唐本留和本。今本是遣唐本也。祇园精舍无常院文有二行余。是留和本也（已上）故知。遣唐本再治本明矣。今以送唐本开板镂印。以此功德自利利他。我与众生同会乐邦
　　建长五年岁在癸丑四月肇雕九月毕功愿主道妙

　　（乙本奥书曰）
　　延久二年四月十日。平等院南泉坊。多本取集读相给。其中以善本日野点毕。其众皇宫大夫殿。其为张护桦尾阿阇梨以为讲师（云云）
　　承安元年十二月十一日书写毕
　　                   沙门弘惠本也
　　                       传领十达
　　                       传领英弘
　　右往生要集上中下三卷令感得也
　　于时庆安三年十一月中旬传领老僧
　　　　　　　　　　　　　 尊纯记之


















































