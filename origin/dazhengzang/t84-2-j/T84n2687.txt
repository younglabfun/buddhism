　　No.2687

　　净土法门源流章一卷
　　东大寺沙门凝然述
　　夫净土教义由来尚矣。王舍城内启须摩之嘉会。祇陀林中彰舌相之祥验。论译神州。二十九严始弘。疏传日域。四十八愿昌玩。源广流远。根深枝繁。今略举源流。粗精梢条。烈示名义。显扬旨归耳
　　净土所依本经
　　两卷无量寿经二卷
　　此经曹魏代康僧铠三藏译。此经古来新旧三藏有十二代译。而五存七阙。言五存者。一此僧铠译。二清净平等觉经二卷。魏帛延译。三阿弥陀经二卷。吴月氏支谦译。四大宝积经无量寿会二卷。大唐菩提流支译。当彼经第十七及第十八卷。大宝积经有四十九会。此无量寿会当第五会。五大乘无量寿庄严经三卷。大宋西天法贤三藏译。已上五经同本异译。虽有五本震旦月域世多依行。读诵讲敷。造疏述义。举世竞玩者。啻康僧铠译无量寿经而已
　　观无量寿经一卷
　　宋代姜良耶舍三藏译。古虽有复异译而欠逸不行。唯此一本昌行世间。震旦诸师竞作疏解。日域讲敷述章极多
　　阿弥陀经一卷
　　姚秦罗什三藏译。震旦日本人多诵持。制疏述钞。十有余家兰菊诤美。金玉夺光。大唐玄奘三藏亦译此经。名称赞净土摄受经。亦有一卷。与罗什本同本异译。靖迈法师作一卷疏。解释此本。罄精美焉。已上三经为净土所依。无量寿经以阿难弥勒为对告人。特嘱弥勒令广弘持。观无量寿经以阿难为对扬。并令弘演流通未来。阿弥陀经以舍利弗为对告人。告舍利弗意令流布。故善导云。释迦如来告身子。即是普告苦众生（已上）慈恩大师以四部经为净土本经。上三经外加鼓音声陀罗尼经。名四部经。昙鸾·道绰·善导·怀感等弘通净教之诸师等。多以两卷无量寿经观经弥陀经三部。为净土所依本经。今依此躅举三部经
    净土所依本论
　　无量寿经优婆提舍一卷
　　亦名净土论。亦名往生论。亦名无量寿经论。此论天亲菩萨所造。后魏菩提留支三藏译。东魏昙鸾法师注往生论成二卷焉。日本元兴寺智光法师。作往生论疏五卷。彼取昙鸾以为义节。昙鸾智光俱是三论
　　右以三经一论为净土所依。据此立义。庄严宗旨。问。此往生论为宗所凭。为是宗论。为释论耶。答。此是宗论。非释文论。论师造论有种种相。或通申论。或别申论。如龙树中论十二门论等。是一代通申。总陈大乘故。如龙树智度天亲十地。是一经别申。别释大乘故。今往生论是别申论。既言无量寿经优婆提舍。优婆提舍此云论义。即无量寿经论。是故名为一经别论。就一类经总撮宗旨。建立法义。名为宗论。别解文句。名为释论。今往生论即是别申净土契经之宗义论。问。所释本经三部名同。为局一经。通三部耶。答。无量寿名既无所局。所说义理亦无不通。此即通申净土三经。问。何以得知。通释三经。答。论中所立通三经故。论有二重。初说偈总摄分。说二十四偈。摄三经义故。二释偈解义分。长行释偈颂。解所摄义故。解义分中说五念门。一身业礼拜门。二口业赞叹门。三作愿门。四意业观察门。五回向门。净土三经所说义理不过五门。是故论主樀经宗要。立此五念。论说二十四偈已云。无量寿修多罗章句。我以偈诵总说竟（已上）此即总偈摄经宗要。虽明五念。论所归宗。正是意业观察而已。自余四门或是安心。或是助业方便眷属。昙鸾注中二十四偈随应配对五念门相。论中解义唯配观察门中偈颂解释句义。作此论意显示观察极乐净土依正二报二十九种庄严相故。故以观行为论宗旨。此观行者。全依观无量寿经。建立此法。彼经明修十六观故。十六观中尽依正故。依正二报在所观境。具观彼土二报庄严故。注家释此随其所当。引观经文。如座功德引华座观。身业功德引真身观。未必皆对本经之文。若一一对无不契会。双卷无量寿经具说法藏比丘本愿弥陀如来所成果相依报正报。引接众生。令生极乐。所生众生得益行相。其所成就依正二报。即观察中所观行相。是故论中接两卷义。小弥陀经亦说极乐依正二报。亦是本论观察中境。是故具摄小弥陀义。是故此论通释三经问。观察门中二十九严为三经通成。一经各成耶。答。二十九严对经言之。三经合成义门备足。三经各成二十九句。亦无不当。随解即得。义寂法师解双卷经。配论十七种等功德。玄一法师释小弥陀经。具配十七种等庄严。元晓法师小经疏中。随所应对引论配文。此即诸师各尽本论所说诸严。净土论中五念门法解义立理。势变多端。或是止观定惠双行。作愿是止奢摩他故。观察是观毗婆舍那故。余三随应助业安心。或是入出二门行相。前四念门入自证宫门。回向一门出教化地门。依五念门自利利他速疾成就。究竟圆满。或作愿回向俱是安心。身口意行是所起行。或五念俱行。作愿回向取行边故。言念行故。问。三经一论既是净土所依教典。若余经论中有净土所凭教耶。答。净土义理。念佛法门。诸大乘教处处广说。彼教典余法为宗。然亦兼说净土义门。此等并是于安养门。与今三经所说全同。彼彼教中说净土处。劝安养处。皆取为今净土所凭。虽非纯说净土。如此三经一论。而义门一同。皆咸依用。是净土所依有二。一正所依教。如今三经一论是也。二兼所依教。诸经论中说净土义。陈演往生极乐是也。即如般舟三昧经·悲华经第二第三卷·鼓音声王陀罗尼经·弥勒问经·贞元花严经第四十卷·大乘同性经·十往生经·请观音经·观音授记经。如是等经不简显密二教诸经。皆取以为兼所依教。诸论之中。起信论劝生净土一段。十住婆娑第三卷中易行品等。并说往生西方是也
　　弘通净教祖裔次第
　　天竺净教弘通
　　释迦如来开法大师。于王舍城耆阇崛山。说无量寿经。于王舍城频婆娑罗王宫。说观无量寿经。于舍卫国祇桓精舍。说小阿弥陀经。各有对告。及有付嘱。如来灭后。大迦叶等五百罗汉。于毕婆罗窟结集小乘三藏。文殊弥勒阿难陀等。于铁围山结集大乘藏。各弘阎浮。俱利众生。净教三经弥勒文殊阿难结集。流布世间。付法藏传。二十四祖次第相承。即迦叶·阿难·末田池·商那和须（田池商那同时弘教。依师资传前后相承）优婆鞠多乃至第二十四师子尊者。其中马鸣菩萨是第十二之祖。龙树即第十四之祖。婆修盘陀第二十一。即是天亲。此三菩萨于净土教所立有功。故即依凭。马鸣菩萨造大乘起信论。建立往生净土不退方便。道绰禅师引此为据。龙树菩萨造华严十住毗婆娑。建立难行易行二道。陈弥陀愿。劝安养土。昙鸾法师依此立教。龙树亦造大智度论。往往陈宣弥陀净土事义。亦造十二礼。为安养行式。故昙鸾法师立龙树菩萨。为净土高祖。故彼师大经赞云。大师龙树摩诃萨。诞形像始理颓网（乃至）南无慈悲龙树尊。至心归命头面礼（已上）道绰禅师亦仰龙树为净土祖。即依彼论建立二道。天亲菩萨造净土论。陈五念门。明三经意。是故立为净土祖师。文殊师利菩萨结集大乘。四百五十年。住世弘通。佛灭度后三百七十年。马鸣菩萨出世。五百三十年龙树菩萨出世。至八百年之时。九百余年天亲菩萨出世。弘通大小诸教。报年八十余岁住世。文殊马鸣龙树天亲四圣次第。为净土祖。弥勒菩萨佛世亲闻。升兜率天教化天众。如来灭后九百年时。翻无著菩萨请降下中天阿逾阇国。于四月夜说五部论。无著受之弘通世间。无著以法付属世亲。旧云天亲。新云世亲。净土法门弥勒授无著。无著授世亲。世亲禀之造净土论。瑜伽论中。地前菩萨及诸异生望受用土。为别时意。不能即生。愿行虽具非堪能故。地前异生望化净土。愿行具足即得往生。非别时意。是堪能故。引净土经非此会通。庄严经论亦弥勒说。以唯愿事名别时意。反显愿行具足即生。此望化净应成此义。对法论者。是无著造觉师子菩萨造其释论。安惠菩萨糅合本释。名杂集论。彼别时意唯约唯愿。愿行具足即往生故。无著菩萨亦造摄大乘论。天亲释此。别时意相全同杂集。唯愿无行。是别时意。不能即生。以无行故。彼于异时。前愿之上修习行业。愿行已具即得往生。他受用土地前异生虽愿行具。是别时意。位未至故。彼于后时升初地上。得生报土。堪能位故。若望化土。地前异生愿行具足。即得往生。唯有欲愿无行业者。不得往生。以行阙故。天亲论主造无量寿论。立五念门。明往生业。造总摄颂。名愿生偈。陈五念门。为其行业。总说偈义俱明愿行。各举一名互显具足。五念门中。作愿回向并是欲愿三业修习。即是行业。此五念门愿行具足。乘佛本愿。即生莲华藏世界中。莲华藏界即极乐土。极乐净土即是他受用报净土
　　问此所被机何等众生。答。论偈云。普告诸众生。往生安乐国。长行论云。若善男子善女人。此即劝诱诸凡夫类。发愿修行令生净土。
　　问。如瑜伽论。地前异生望受用土。是别时意。纵具愿行。阶位未至。净土论主何劝凡夫生受用土。岂不违论。答。瑜伽大论约就性相决判之门。是故凡夫不生报土。即是得成别时意趣。若约不思议门为言。凡夫得生受用净土。弥陀愿力不思议故。净土论专劝凡夫。令生莲华藏世界海。若约地上依性相门。圣人即入莲华藏界。往生论中即有此门。净教相承。弥勒文殊俱是如来在世亲闻。弥勒禀此授阿僧伽。阿僧菩萨授之天亲。三祖相承全同法相大乘血脉相继次第。文殊等三祖同三论相承。天亲菩萨传持二门。弥勒相传面承无著。文殊传持居其苗裔。流通沽润至其身田。上明天竺传持净教。
　　震旦净教传通次第
　　如来灭后一千十六年。后汉第二主显宗明帝永平十年丁卯。迦叶摩腾来至汉地。创弘佛宗。次年戊辰。竺法兰来。俱传教法为其滋基。自尔已后。三藏诸师相继来到。各传佛法后汉已来。无量寿经异释渐起。荒途始惑。东晋之始。弥天道安法师造净土论。开显法义。同代年历匡庐山惠远禅师。创开山𡍸建立净社。择朋结众修净土业。十八贤哲同志修业。僧俗一百二十三人。立誓要期行安养法。东土净教斯时初昌。后魏之代。北天菩提留支三藏。游化来至大译经论。无量寿论所译之一。于时昙鸾法师宗朗三经研涅槃。一方哲匠。各振遐迩德闻异邦。南地帝主向此礼云鸾菩萨焉。鸾公见于三藏。三藏授以观无量寿经叹。为长生不死之法。鸾公乃投作师事之礼。受指授。注往生论。又作弥陀偈奉赞大经（两卷无量寿经名为大经）作安乐土义明净土相。此净土教正从西天相承而来。血脉连续。天亲已后流行天竺。往生论宗相继连绵至留支身。虽不知人名血脉不坠地。震旦净教留支为始。昙鸾为二。道绰禅师为三。善导和尚为四。怀感法师为五。少康法师为六。若自鸾公取之。即为五祖。世多依用以为所尊。五祖皆弘净土教法教人令念阿弥陀佛。修诸善根回向令生往生极乐为其所宗。
　　问。既有五祖。以谁为本。答。大唐诸师崇净教者。多以善导为净土祖。多施章疏。究尽解行。昙鸾法师上古高匠。传受留支广播行化。道绰禅师本业涅槃。弘佛性宗。讲涅槃经二十四遍。深入玄致。兼弘净教。造安乐集。即是善导所承根本。怀感法师是法相宗。后投善导弘净土教。作决疑论。明决疑滞。少康法师通达律藏。习学华严。研精法相。神解洞朗。匠成有功。念佛法门自修劝人。举世崇敬号后善导。作瑞应删传一卷。编古来往生人。怀感之后少康之前有法照禅师大解法匠。弘通英哲。善导之后身也。时于钵中再见清凉山文殊境界。后诣五台。亲见文殊善财等。问访出要授以念佛。亲蒙文殊指诲。大弘五会念佛。作五会法事赞一卷。流行世间。此即净教所依祖师。昔道绰后有迦才师。作净土论三卷。大立义道决判疑滞。后代大宋之代有天竺寺慈云遵式法师。是天台教观之名匠。弘通净教。依行被物。次有灵芝大智律师。是天台宗之哲。律藏教之英也。兼弘净教。自行化他。制观经弥陀经义疏。大行于世。门人玩习多作记章。大宋净教天下一均用灵芝行仪。为宗旨规矩。自昔已来解释净土教典。诸师代代非一。净影寺惠远大师。天台智者大师。嘉祥寺吉藏大师。普光寺法常法师。慈恩寺窥基大师。西明寺圆测法师。及道訚法师。又龙兴法师。元晓大师。慧净法师。法位法师。玄一法师。义寂法师。慈藏法师。璟兴法师。知礼法师。智圆法师。宗晓法师等。其数极多。皆解净教发挥宗旨。各弘本宗。兼通净教。世常所用。虽五六祖。若依折中应用九祖。谓菩提留支·昙鸾·道绰·迦才·善导·怀感·法照·少康元照也。震旦净教弘通如是
　　大日本国净教弘通次第
　　昔百济佛法创传日域。大唐佛宗次传此国。三论法相弘布世间。厥后渐次诸宗流传。净土教观不为别宗。各随自宗解释法义。昔元兴寺智光礼光各弘三论。兼通净教。法相昌海欣乐安养。撰西方念佛集一卷并阿弥陀悔过。次天台慈惠大僧正归西方教。释九品义。次源信僧都承法慈惠。研究台宗。兼通净教。修习净业。撰往生要集弥陀经略记等。中古有三论永观律师。兼归净教作弥陀要记往生十因等。有中河实范大德。法相真言兼研律藏。并玩净教。大施章钞流行世间。彼世同时有光明山重誉大德。即三论硕匠也。兼研密藏。归投净土撰西方集三卷。东大寺三论珍海已讲兼研净教。撰决定往生集一卷。净影义章作净土义私记二卷。天台胜范作西方集三卷。如是诸哲皆修净业。近代有睿山黑谷源空大德。后机敏利智虑深浚。人王第七十六代。近卫天皇御宇。久安六年岁次己巳。龄方十八。厌世闲居。专欣安养。修往生业。净土教义从此渐昌。自行化他唯在此。人王八十二代。后鸟羽天皇御宇。建久九年岁次戊午。于时源空年六十六。录选择本愿念佛集一卷。（开为二卷）立净土宗。大显义理。自此已后净教甚昌。贵贱俱修。都鄙咸遵。人王等八十四代。顺德天皇御宇。建历二年岁次壬申。源空入灭。年满八十。日域古来弘净土者。解义修业其数甚多。其最要者。即智光·昌海·源信·永观·实范·源空。此之六祖。此之六哲也。此并非亲承血脉祖。唯是依凭归投而已。总通三国言所凭者。有十八祖。谓天竺三祖。马鸣龙树天亲也。震旦九祖。菩提留支昙鸾等如前烈也。日本六祖。即如上烈。此十八中。马鸣龙树即面受之祖。菩提留支昙鸾亦是亲承。道绰善导怀感亦面承祖。自余诸祖非是亲承。啻是归仰依投而已。如道绰禅师安乐集中总举六祖。虽非亲承。唯逐彼躅归敬依凭。弘净土教。昔源信僧都作往生要集。传之后世。自尔已来历世相传。乃至黑谷睿空大德传持此集。成辨净业。源空随睿空学此集得旨。彼要集中引善导玄义等文。因此即寻善导所制。果获观经疏礼赞法事赞等（般舟赞者彼世未获）并研穷精详通达义理。乃以善导和尚为所依宗师。选择集中具明此义。自尔已来净土教行弘通华夷。不可胜计。偏是源空上人秉持之功者也。问。源空已后弘通云何。答。源空大德门人非一。各扬净教。互恣弘通。俱立门叶。横竖传灯。即有幸西大德·长乐寺隆宽权律师·小阪证空大德（后居西山）镇西圣光大德·信空大德（道号法莲）美州行空大德（道号法宝）九品寺长西大德等。并源空大德亲承面受之弟子也。各随所承弘净土教。念佛宗旨所传虽同。立义巨细异解多端。幸西大德立一念义。言一念者。佛智一念。正指佛心为念心。凡夫信心冥会佛智。佛智一念是弥陀本愿。行者信念与佛心相应。心契佛智愿力一念。能所无二。信智唯一。念念相续决定往生。大经偈云。如来智慧海深广无崖底（已上）如来是总通名。智慧举果当体。善导引云。弥陀智愿海深广无崖底（已上）弥陀别约极乐教主。智愿彼佛因果双举智。是果体。酬因所感。愿是因心四十八愿。酬愿行故。得此果智。果智当体皆有愿心。愿心所成即是佛智。智上具有诸宿愿力。是故智体愿力所成。是故弥陀所有种智名为智愿。是名佛智一念之心。行者信心契此智故。念念即与佛智相应。善导云。我依菩萨藏顿教一乘海。说偈归三宝与佛心相应（已上）言佛心者。即是佛智。疏主归心与智相应。能所冥契。是一念义。幸西略料简云。言一乘海者。法喻双标也。一乘者。即弘愿。弘愿即佛智。佛智即一念也。海者如众流入海。一切善恶凡夫皆归彼智愿海得生也（已上）彼师一渧记云。如来能度是心。心者智能度物。真实唯一念心也。众生所度是亦心。心者智。智所度。正门无外。是即心一乘。不他是即心。舍邪心也。归正心也。舍小心也。采大心也。舍渐心也。采顿心也。舍圣心也。采凡心也。二河亦心也。自道亦心也。是亦唯一念心也。是名真实心。是名深心是名愿心。故云。具此三心必得生也（已上）约义有三心。克体唯一念。信愿诧愿。契智之心。与佛智冥体无二故。诸教是为圣之教。念佛是为凡之宗。圣道诸教皆被圣人。于此秽土证获圣果。净土教门唯被凡夫。令诸凡夫往生净土。顿登初地证无生忍。略料简云。学法有九十六种道。东为二。九十五种外道。一种佛道。佛道有八万四千门。亦为二。声闻藏菩萨藏。菩萨藏有二。渐教顿教。顿教有二。圣顿凡顿。圣者十圣。凡者五乘。今我依菩萨藏顿教者。正为凡顿教也。或云。横超断四流。或云速证无生身。或云即证彼法性之常乐。或云。证彼无为之法乐。是皆报高妙土。以五乘齐入故也（已上）具缚凡夫乘佛本愿。生报佛土。顿入初地。是名凡顿。顿登圣故。称佛记云。直愿佛果而即得当名如来藏。顿教一乘是即为圣教。先求净土。顺次生阶菩萨初地。是名菩萨藏顿教一乘海（已上）凡夫往生登初地者。此约上上初益为言。下八得益渐有阶降。略料简颂云。对圣凡二顿。采凡为正门。释迦为凡出。唯说顿一乘（已上）大师释迦舍无胜土。惊入娑婆秽土次宅。说净土教。令诸凡夫顿生报土顿证初地。为此如来出此娑婆。问。法藏弥陀以何专为报佛净土生因本愿。答。四十八中第十八愿称名念佛为生因愿。略料简云。报佛报土而指方。本誓重愿唯名号。十念念数。不指时。别意弘愿全异余（已上）既言唯名号。故生因愿唯称佛名。非身意业。凡夫至心称佛名号。顿超娑婆入初地位。良以如来不可思议宿愿增上强缘力故。略料简偈云。尘沙法中不可思议者。即此意也。称佛记云。弥陀有二种。一化身像观弥陀是也。玄义云。由众生障重染惑深处。佛恐乍想真容。无由显现。故使假立真像以住心想同彼佛以证境。故言假正报也。今此观经所说称名彼假立弥陀名号也。若依此行行者。可得假立生。假立者胎生也。是即通诸佛。即文云。言念佛者。即专念阿弥陀佛。一切诸佛亦如是。下品等念佛同之。此弥陀诸佛相望互可论亲疏得失。是名为机。且虽有顺彼佛愿利益。若比增上大利全非比挍也。二报身。是别意弘愿弥陀也。玄义云。又无量寿经云。法藏比丘在世绕王佛所（乃至）今既成佛即是酬因之身也。诧彼愿为增上缘。如说大经。念彼弥陀。即念十方一切诸佛也。全无彼此不同差别。故名念佛三昧。具如真身观文（已上）念弥陀佛有二种别。观经第八形像观者。先模真身为形像身。假想观察为真方便。故念此像计为假念。念化身故。真身观佛正说真身。即是报身。念此名为真正念佛。称念化身受胎生报。生化净土。称念报身受化生报生报净土。念像唯顺彼佛本愿。非契真实如来本愿。称念报佛正契本愿。超凡直因初地妙业。称佛记亦云。然正十方诸佛所护念有愿极乐。称弥陀若实欲得不退者。且转菩提心愿极乐。阁诸佛称弥陀。但称礼念化身。唯弥陀与众生彼此三业不相舍离。无诸佛三业外加。唯有念真身名号。诸佛与众生彼此三业不相舍离。何以故。念真弥陀。即由念十方一切诸佛故。弥陀经中云。闻是诸佛所说名及经名者。乃至一切诸佛共所护念。皆不退转者。正指真身名也（已上）此意说云。三业不离。有其二重。称念化身唯与弥陀三业不离。称念报身行者三业与诸佛三业不相舍离。称佛记偈云。通举定散诸万行别取念佛之一行。念佛往生入初地。万行圆备坐道场（已上）初之二句流通付属名号之意。第三一句生净土证忍。后之一句佛果成满。具足三经净教义成。用大经为取本愿。用观经者为归称名。用小经者为取佛证。是故净土三经具足。念佛往生成就圆满。故略料简云。具三经者必持心。若少一经即不成（已上）念佛往生具周成立。必由信心与彼佛智一念之心。相应契会此事成立。任运往生。不由时节久近早晚念修多少事业浅深。略料简云。佛心相应时业成。无问时节之早晚（已上）彼所立义名一念义。专由如是所成旨归。略料简亦云。命欲终时佛来现。从心不生。依彼愿（已上）行者生彼唯由愿力。非由凡夫自身自力。罪障凡夫烦恼垢重。如来报土悬绝分故。唯仰佛愿直成就故。如是等义幸西所立。幸西门人有正定大德·正缘大德（后投长西）明信大德·入真大德·善性大德·勤信大德（住于木幡）并承幸西各事弘敷。善性门人有永信大德仙戈大德。并弘所承流通遐迩。洛阳波州（阿波）于今有之。长乐寺隆宽律师立多念义。闻净土教。信顺趣向厌离秽土。欣求净土修习薰练。乃至临终称念不断。决定往生。行者修习念佛妙行。其业成就必在临终。平生之间虽相续修往生业因。未能成就。是故一形至最后念相续勤修临终业成即见佛等。命终坐莲即生彼土。
　　问。临终业成最后应念。何用平生恒勤行为答。平生恒修为欲相续至终业成见如来故。若不练习在已前者。何由临终业得成就。是故一期相续得成。念佛正是弥陀本愿。自余诸行皆非本愿。余行非是佛本愿行而业成就即得往生。虽得生彼。而生边地。九品生者皆边地故。是故余行不生报土。非本愿故。粗劣业故。称名念佛即生报土。问。何故念佛必生报土。答。念佛弥陀本愿行故。是故念佛必生报土。所以然者。弥陀是酬愿因之身。极乐亦酬愿因之土。念佛三昧是宿愿行。佛酬愿因引接此业。故宿愿行必生报土。非本愿行无有此义。故念佛业往生报土。观经所说九品行相并是边地化土之相。此九品外别有报土。净土本论所说二十九句庄严即是报土。华藏界故。此即本愿所成土故。问。凡夫念佛欣求净土。临终见佛有何等益。
　　答。具缚凡夫临终见佛。即断一分无明。一分证中道理。即当天台圆教初住。若约别教即当初地。成此断证即生报土。问。若尔非乘愿力。自既见法身故。答。弥陀愿力不思议故。顿断无明得生报土。不乘愿力无此事故。问。弥陀愿力唯于报土引接众生。何关断证。答。唯于报土摄引凡夫。此即法藏愿力旨归。为令入报土。任运有断证。问。既断无明。其见思等何时断灭。岂得超之。答。临终见佛。见思尘沙一分无明同时断灭。无有遗余。三惑同时断天台宗义故。此是宽公附顺天台所说宗旨。建立此义。弥陀光明照念佛人。不念之时不蒙光照。如是等义非一众多。此即隆宽律师所立。宽公宗研天台。智解深广。后弘净土。解行兼包。善导[蟲*巳]文创致讲敷。大作钞章建立义理。源空上人授以撰择。宽公受之为其龟镜。隆宽门人有敬日大德智庆大德等。各弘所承教化道俗。敬日公云。修余诸行亦生报土。而非是佛本愿之行。九品之中上品上生是报净土。自下八品并是边地。此等义略违本所承。日公弟子有洛东慈信大德。天台教观研精幽致。随从日公学净土教。而立义云。余行亦是弥陀本愿。非唯念佛以本愿故得生报土。此亦违师所立义也。信公住洛。大播化导。信公门人有唯性大德。亦在洛阳弘传所承。智庆法师（道号南无）本在关东学天台宗。后入华洛随依隆宽。学净土宗。后还关东昌弘净教。东土净教乃彼力也。智庆门人有信乐大德隆庆大德等。乐公初随隆宽。学念佛法（隆宽道号皆空。讳无我也）后承智庆也。隆庆（房号敬愿）学台宗时即与智庆同一师学。后上华洛诣长乐寺。初承隆宽。后承智庆。又延历寺法印权大僧都信承学究天台。深入幽理。兼随智庆学净土教。隆庆门人长空大德（道号信教隆庆甥也）能念大德俱承净教研穷宗旨。教公门人有宽海大德（道号空藏）随信教公宽研净教。洛阳立寺。名大光明寺。随戒坛院圆照上人。受比丘戒。传受真言。管领寺院。建立门辈。弘敷所承。称通宗旨。信阿圣实理观如性等并随宽公。受学净教弘持宗旨。念公门人有观念大德及了念大德。受学有功。昌弘宗致。宽海亦随能念习学净教。隆宽已后长乐门流别作血脉。秉宗旨（焉）洛阳西山证空大德（道号善惠）门人甚多。并随学法。乃证入大德（房号观镜）观真大德·实信大德·圣达大德（镇西）证惠大德（房号道观）修观大德·净音大德·道门大德·隆信大德·佛教大德·游观大德等也。证空从幼年随源空上人（道号法然）习学净教。精详义途。源空上人作撰择集。证空年二十三是勘文役。深达彼义。证空谓日野愿莲上人（后住太子御庙之处）学天台宗。专弘净教。高提纲宗。即立义云。念佛即是弥陀本愿。诸余行业非是本愿。三心正因必在念佛。九品正行普该万行。念佛既是本愿之行。乘本愿故。罪恶凡夫直尔得生安养报土。三心念佛不即不离。三心即信本愿之心。离本愿外无有三心。言本愿者。称名行故。是故三心念佛不离。三心唯是行者安意。念佛即是所修妙行。是故三心念佛不即。三心总名愿往生心。修行之大地正修之能成。必定牵引往生大果。故以三心名为正因。自余诸行不独往生。非本愿故。非正因故。为念佛行之所任持。即得往生。名之正因上之正行。念佛是能成。成诸正行故。诸行是所成。念佛所持故。若非念佛诸行不成往生正行。念佛所成一切诸行成往生业。故九品中说诸行门为往生业。名为正行。三心念佛必定牵引往生大果。余行即得华开已后种种胜益。经中所说由其九品正行多少浅深阶降。得有九品华开已后闻法得益种种异故。取信作解。必在一念十念功能。修行策励一形长时相续不断。深信如来本愿不虚。正因深入正行。勇进名信上之行。号解上之行。非谓不以自余诸行为本愿故。弃舍诸行不修余善。为念佛行而所持故。诸行皆成往生正业。是故策励令修诸行。以正因上正行法故。华开已后应得益故。但非离念佛诸行得独生。九品俱是报佛净土。顺娑婆机遇大等绝。暂时显示种种差别。克实言之。唯是弥陀酬因所感一种报土。而愿上建立名极乐报土。约此义边胜余佛报。别愿所成胜余报故。是故如来令韦提希别选西方。有别意故。克实而言。九品说相唯是释迦随娑婆机。说其阶降。非净土中实有九品。唯是教文施设安立。如定性二乘灰身入寂。即生方便有余土中。直尔遇佛听法华经。回心向大。曾无八六四二万等经劫之事。说八六等教文施设。无有实事。即回心故。鸾师注往生论下云。愿往生者本则三三之品。今无一二之殊（已上）述曰。三三品者。娑婆发足有九品故。言无一二殊者。既往生已唯是一味极乐清净海会大众。无有三辈九品差别。但不可遮随娑婆机华开初益有斯差降。教文施设显示分齐。昙鸾法师释论文如来净华众正觉华化生。是庄严眷属功德成就不可思议云。此云何不思议。凡是杂生世界。若胎若卵若湿若化眷属若干。苦乐万品。以杂业故。彼安乐国土莫非是阿弥陀如来正觉净华之所。化生同一念佛无别道故。远通夫四海之内皆为兄弟也。眷属无量。焉可思议（已上）既是同一念佛所生。不由自余诸善杂行。如来出世成道说法。为度凡夫令生净土。直尔获得无上菩提。凡夫得度专在观经。观经所宗唯在念佛。韦提缘起未现。已前随顺圣道大小乘机。施设诸教。因韦提缘说观经时。弥陀本愿念佛法门显示开说。畅佛本意。二尊本怀朗然开显。此时宣陈观经。已外诸教方便。观经念佛是真实门。弥陀本愿念佛现起。诸余杂善忽然废舍。以非诸善独得往生。本愿净土教行显已。还取余行念佛中摄。念佛摄持得往生故。是故念佛独是出道。诸教法门安置观经化前序中。以是观经方便故。观经已前假施设故。如天台宗释法华题迹门三譬。化前序法如为莲故华为实施权。观经法门如花开莲现开三显一。亦名开权显实。观经已后念佛独出。如华落莲成废权立实。亦名废三立一。证空上人随愿莲上人学天台宗。模彼宗义立此义门。韦提夫人观经定善示观缘中。闻如来言汝是凡夫。开悟佛意。信显他力弃自力执。彰凭他地。是名韦提定善示观序中开悟。是凭他力深信意乐。此开悟心名观经观。十六观法皆归念佛。显示他力往生旨故。是故观门亘十六观法。皆显念佛。称念名号。皆得生故。观佛三昧名为能诠。念佛三昧为所诠。不同声义能诠所诠。彼门语声名句文身名能诠教。理事境智行位等法名所诠义。此约能显所显名为能诠所诠。十六观法总名观佛。玄义释名如是说故。一一观中皆显称名故。以念佛为所显法。韦提夫人显行缘时。未显他力。非开悟心。存诸教门。故顺诸教名显行门。示观缘时领受他力。故净土门所立法义名示观门。杂修杂行混为一类。专修正行合为一具。此依选择立此义理。如是等义所立多端。其诸门人并弘此义。证空初住小阪弘法。后移西山弘通净教。西山善峰寺延历寺别院。彼寺北尾名往生院。证空兴隆彼处永为净教行处。宇律宫实信上人彼处有功。立庵留躅。证空门流继持彼处。证空上足有证入者。如孔门有颜回。深得师意大弘宗义。住东山宫辻子讲敷净教。听徒如市。门辈成林。正因正行广开园亩。彼门人有觉入大德·观日大德·观明大德·唯觉大德等。觉入门人有见性大德。本长门国人。于备后国莲台院。弘所学法。彼立三心所废之义。流通付属废前定散十六观门。唯立名号。以本愿故。是九品散善亦废。上上三心亘通九品。各有十一门故。既废十一门。故三心亦废。三心正因第四门故。称名念佛即成半自力半他力。南无二字是自力故。阿弥陀佛即他力故。性公门人有观莲公。在备后国宇多岛。弘通净教。性公门下有快喜者。住豫州宇和郡。弘持所传。观日门人有东大寺范承得业·洛阳了观公·豫州成信·并同国圣入公。成信还与州弘传净教。圣入往信州善光寺。教化道俗。观明公于华洛弘通念佛。证入所立五祖一彻成净土义。故其门人观日·观明皆成五祖一彻之义。证入门人亦有赞州正乘公·豫州莲宿公·备中证佛公。各学净教弘之远近。镇西圣达真资有圣观者。传师净教。讲敷弘通。证惠上人初承证入。后附证空。西山法门深得渊府。后嵯峨天皇御宇甚播法威。以所承法奉授于天皇。净金刚院即彼御愿。以道观上人为开山之师。学净土宗。为永规矩。观公于善导疏等多施章钞。净金刚院代代住持皆择硕学为弘通近。即觉道圆道公等也。证惠门人有道念公。学业优长。早从物故。修观大德住御殿。后往关东弘敷净教。隆信公下有道教公。研究净教讲敷传通。居住嵯峨。弘布净教义路精详甚播嘉美。净音大德住仁和寺西谷。弘通净教。音公所立唯用善导一家解释。诸余异解未必和会。事一师故。音公门人有观智公·乘信公·觉证公·道戒公等。各弘所承互化品物。证空门流如是。流演。仅举少分不能具陈。
　　镇西筑后国善导寺本愿圣光上人者。净教贤哲学解英近。随法然上人久营学业。镇西弘教多生门辈。乃庆莲社招莲社等是也。摸匡卢山古风故也。光公门人亦有良忠公。学解英哲宗教鸾凤也。五祖虬文多播钞解。字号然阿。初住镇西。学业独步。中比游住下总国。大弘净业。多生法近匠。后上花洛。弘通宗旨。然阿门人有礼阿公。住仁和西谷。弘演所宗。建立净社。修学净教。光公门人亦有满愿上人。初承长西。兼随光公。光公所立唯念佛行。是佛本愿。自余诸行非弥陀愿。然阿等义诸行非本愿。虽非本愿而得往生。愿公所立诸行非是弥陀别愿。虽非别愿而得往生。约就四弘总愿门故一切万行随意得度。在总愿门。故得往生。观佛念佛两三昧字虽有两名。唯是一体。两名互通定散门故。愿公门人有廓鍐公。花洛立寺。任持秉御。为诸门辈讲敷净教。
　　郊北九品寺长西上人（房号觉明）久事源空练净土教。长西十九出家即附源空。源空其时年满七十。长西常随给仕不懈。空公八十入灭。于时长西年二十九。首尾十一年。随逐学法。长西门人英哲甚多。谓澄空（房号如输）上人·理圆上人·觉心大德·阿弥陀房空寂上人·十地上人·道教上人·上衍大德·证忍大德·如是诸辈各随所承弘通净教。澄空理圆两上人者宗研天台。说法流美。兼随长西习学净教。法藏比丘五劫思惟唯思修行两哲诤论。西公作章。名五劫思惟诤论钞。决判两英诤论。即决判云。五劫修行。非唯思念。净影等师如是判故。觉心大德赞州西三谷盛弘净教。彼处是长西上人建兴之寺也。长西乃赞州人。九岁上洛随管家长者。服膺俗典。出家入缁。源空寂后游学非一。学研天台。传三观法。随住心大德。学止观等。谒[亻*犮]芿法师。亦习止观。值佛法禅师。久经禅学。起信释论无不谱练。净土法门温习极大。寻古知今。达此通彼。穷幽尽理。陶贯洞朗无有所遗。所立义云。念佛诸行皆是弥陀如来本愿。随所修业皆生报土。一切秽土修业之人有九品别机。宜异故。九品行者俱生报土。随机任业有来迎别。生已即是齐同不退。通是极乐华藏世界海会大众直受法乐。普至十方。于诸佛所历事供养。现前蒙记。顿历十地。忽至补处。或于十方速成正觉。或以大悲起阐提愿。自证化他应化齐拔。尽未来际业用无方。第十八愿念佛往生。第十九愿圣众来迎。第二十愿诸行往生。第十八中有三业念。前十三观是观行观。修习定善。思惟方便。正受观成。三辈散善。临终见佛。眼开证境。是观瞩观。观佛念佛定散门异。得定证境。三昧是同。故观佛念佛两三昧为宗。或约韦提请。定善为宗。约佛自开。散善为宗。由定善故观佛为宗。由散善故念佛为宗。二门互取互成一宗。如是等义即彼所立。长西立西三谷。弘念佛宗。上足觉心住彼弘教。北洛泉涌住持觉阿上人。随觉心公习学净教。觉心兼学俱舍。通练释论。觉阿随心公兼学俱舍论。觉心门人有西觉公。兼承证忍。大达净教。弥陀公下有禅信公。开敷有功。钻仰不倦知足院了敏大德随弥陀公习学净教。修练无懈。阿弥陀公立十六定善义。依玄义释名门成立义理。空寂上人多作章钞。大经有五卷疏。善导观经疏述八卷记。又弘元照弥陀疏集三卷钞。如是等也。道教上人关东弘教。天台教观讲敷弘通。讲净土教广被道俗。门辈非一。连续弘化。上衍证忍两哲俱守师躅。住九品寺。恒讲净教。绍隆宗义。忍公门人远近兴宗。各生门辈。开演甚昌。上来所陈横竖相承。并源空上人门流苗裔。略举少分。不可备列。或在花洛。或满诸国古来横竖不能见闻。不得知及。如何烈之。如何举之。了观上人建三福院弘观日义。元是证入所说。名东山义。彼师门流在三福院。显扬宗旨连续不绝。道教上人住释迦院。弘所承义。禀隆信公开畅宗旨。名西山义。教公门人有戒圆公及良圆公。良圆公者。住龙御殿显扬净教。法然上人门流如是。近代已来时有英哲。弘净土教。遐迩流布。未必依据源空所立。即出云路住心上人（天台学者）生马良遍法印（法相英哲）木幡真空上人。本讳定兼。官升律师。三论真言美誉绝伦。东大寺知足院悟阿上人习学律并法相。如是等师皆学净教。研究精详。弘通化导。或制章钞。或自行化他各有门辈。横竖燃灯。长西上人兼承住心。良遍法印道号信愿。官位居法印权大僧都。法相因明研精究尽深获奥旨。四十有八弃舍世荣居住生马大圣竹林寺。随唐招提寺觉盛和上。受具足戒。律藏宗旨通别相状习学精研。陈菩萨戒义有六卷章钞。明律藏义造五卷章。陈净土义作数卷章。自行利他唯事净土。建长四年迁神净邦。于时春秋六十有九。竹林精舍现有遗房。先有空寂公。住竹林寺。弘持净教。大施化导。长西门人学解神足。后至甲斐国。弘净土教。真空上人三论名哲。遁世之后专弘真言。事相教相甚致精详。教相义解辞辨纵横。立敌对论无并肩者。兼研净教。建立义门。昙鸾注论有六卷钞记。永观十因作三卷文集。随觉盛上人受具足戒。住持木幡观音院。后往关东。弘化导引。悟阿上人大弘净土。五祖虬文皆作钞记。制述繁多。数满百卷。特研群疑论。飞名遐迩。悟阿门人有制心了敏两哲。俱研净教。大播化导。制心上人法相学者。法华玄赞深获幽旨。讲敷繁多。大立门辈。兼习净教。盛施化导。了敏上人元学法相。后随悟阿专学净教。讲弘行业。唯事净土。东大寺有圆照上人。道号实相。聪睿敏利。多闻深悟。大小化制显密禅教解行通练。无不贯括。随良遍上人。习学法相。研精净教。随觉盛上人。受通门具足戒随睿尊（兴正菩萨）上人。受别受具戒。兴隆戒坛。住持竹林。开善法寺。兴金山院。讲律授戒。弘通真言。说法开导德量多端。兼弘净教。深入幽致。住心·良遍·真空等师皆立诸行本愿义。与长西所立一同契会。悟阿所立亦本愿亦非本愿。依第十八愿成立此义也。夫法海深广。可度而难越。义山险峨。可仰而难升。净土教义岂可测量。今随诸流各陈纲要。诸流所说随人各异。见此尘露。难应印可。非无凭据。互契人解。委细义道非此应尽。仅记一渧而已
　　于时应长元年（辛亥）十二月二十九日。于东大寺戒坛院沙门凝然记之。春秋七十有二。是今于中最后述作者也
　　净土法门源流章一卷























