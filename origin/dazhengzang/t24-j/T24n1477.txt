大正新修大藏经第 24 册 No. 1477 佛说戒消灾经


　　No. 1477

　　佛说戒消灾经一卷

　　吴月支优婆塞支谦译

　　闻如是：

　　一时佛在舍卫国。

　　尔时有一县，皆奉行佛五戒、十善，一县界无酿酒者。中有大姓家子，欲远贾贩，临行父母语其子言：“汝勤持五戒，奉行十善，慎莫饮酒，犯佛重戒。”受教而行。往到他国，见故同学、亲友相得欢喜。将归，出蒲萄酒，欲共饮之。辞曰：“吾国土奉佛五戒，无敢犯者，饮酒后生为人愚痴，不值见佛。且辞亲行，父母相诫，以酒蒸仍违教犯戒，罪莫大也。知识区区，别久会同，心虽悦喜，不宜使吾犯戒，违亲教也。”

　　主人言：“吾与卿同师，恩则兄弟，吾亲则是子亲，父母相钦，岂可违之！若吾在卿家，必顺子亲。”事不获已，乃听饮之。醉卧三日，醒悟，心悔怖惧。

　　事讫还家，具首于亲，父母报言：“汝违吾教，加复犯戒，乱法之渐，非孝子也。无得说之，为国作先。”便以所得物逐令出国，无宜留此。

　　子以犯戒，为亲所逐，乃到他国，住客舍家。主人所事三鬼神能作人，现对面饮食、与人语言。主人事之，积年疲劳，居财空尽，而家疾病、死丧不绝，患厌此鬼，私共论之。

　　鬼知人意而患苦之，鬼自相共议：“此人财产空讫，正为吾耳，未曾有益，令相厌患。宜求珍宝以施与之，令其心悦！”便行盗他方国王库藏好宝，积置园中，报言：“汝事吾历年，勤苦甚久，今欲福汝，使得饶富，此乃快乎？”主人言：“受大神恩。”鬼曰：“汝园中有金银，可往取之，方有大福，令得汝愿。”主人欣然入园，见物奇异，负摙归舍，辞谢受恩：“明日欲设饮食，愿屈顾下。”施设肴馔皆办，鬼神来诣门，见舍卫国人在主人舍，便奔走而去。主人追呼请还：“今设微供皆已办具，大神既已顾下，委去何为？”神曰：“卿舍尊客，吾焉得前。”重复惊走。

　　主人还归坐自思惟：“吾舍之中，无有异人，正有此人耳！”即出语言，恭设所有，极相娱乐，饮食已竟，因问之曰：“卿有何功德于世？有此吾所事神畏子而走？”客具说佛功德、五戒、十善；实犯酒戒，为亲所逐，尚余四戒，故为天神所营护，卿神不敢当之。主人言：“吾虽事此神，久厌之，今欲奉持佛五戒。”因从客受三自归、五戒、十善，一心精进，不敢懈怠。问佛所在，可得见不？客曰：“佛在舍卫国给孤独园中，往立可见。”

　　主人一心到彼，经历一亭，中。有一女人端正，是啖人鬼妇也。男子行路迥远，时日逼暮，从女人寄止一宿，女即报言：“慎勿留此，宜急前去。”男子问曰：“用何等故，将有意乎？”女人报曰：“吾已语卿，用复问为？”男子自念：“前舍卫国人，完佛四戒，我神尚为畏之乃尔，我已受三自归、五戒、十善，心不懈怠，何畏惧乎！”遂自留宿。啖人鬼见护戒威神徘徊其旁，去亭四十里，一宿不归。

　　明日男子进路，见鬼所啖人骸骨狼藉，衣毛为起，心怖而悔，退自思惟：“我在本国，家居衣食极快足用，空为此人所化，言佛在舍卫国，未睹奇妙，反见骸骨纵横，恶意更生。”自念不如还彼女人，将归本土，共居如故，不亦乐乎。即时回还还至亭所，因从女人复求留宿。女人谓男子：“何复还耶？”答曰：“行计不成，故回还耳，复寄一宿。”女言：“卿死矣，吾夫是啖人鬼，方来不久，卿急去。”此男子不信，遂止不去，心更迷惑，淫意复生，不复信佛三自归之德、五戒、十善之心，天神即去，无复护之。鬼得来还，女人恐鬼食此男子，哀愍藏之瓮中，鬼闻人气谓妇言：“尔得肉耶？吾欲啖之。”妇言：“我不行。何从得肉？”妇问鬼：“卿昨夜何以不归？”鬼言：“坐汝所为而舍尊客宿，令吾见逐。”瓮中男子逾益恐怖，不复识三自归意。妇言：“卿何以不得肉乎？”鬼言：“正为汝舍佛弟子，天神逐我出四十里外，露宿震怖，于今不安，故不得肉。”妇闻默喜，因问其夫：“佛戒云何悉所奉持？”鬼言：“我大饥极，急以肉来，不须问此，此是无上正真之戒，非吾所敢说也。”妇言：“为说之，我当与卿肉。”

　　鬼类贪残，欲食无止，妇迫问之，因便为说三自归、五重戒：一曰慈仁不杀；二曰清信不盗；三曰守贞不淫；四曰口无妄言；五曰孝顺不醉。鬼初说一戒时妇辄受之，五戒心执口诵，男子于瓮中识五戒，随受之。天帝释知此二人心自归佛，即选善神五十人，拥护两人，鬼遂走去。

　　到明日，妇问男子：“怖乎？”答曰：“大怖！蒙仁者恩，心悟识佛。”妇言男子：“昨何以回还？”答曰：“吾见新久死人骸骨，纵横恐畏，故屈还耳。”妇言：“骨是吾所弃者也，吾本良家之女，为鬼所掠，取吾作妻，悲穷无诉，今蒙仁恩，得闻佛戒，得离此鬼。”妇言：“贤者今欲到何所？”男子报言：“吾欲到舍卫国见佛。”妇曰：“善哉！吾置本国及父母，随贤者见佛。”便俱前行，逢四百九十八人，因相问讯：“诸贤者从何所来，欲到何所？”答曰：“吾等从佛所来。”问言：“卿等已得见佛，何为复去？”报言：“佛日说经，意中罔罔故尚不解，今还本国。”

　　两贤者具说本末，以鬼畏戒，高行之人，意乃开解，俱还见佛。

　　佛遥见之，则笑，口中五色光出，阿难长跪：“佛不妄笑，将有所说。”佛语阿难：“汝见是四百九十八人还不？”对曰：“见之。”佛言：“此四百九十八人，今得其本师，来见佛者，皆当得道。”五百人至佛所前，为佛作礼，一心听经，心开意解，皆作沙门，得阿罗汉道。

　　佛言：“犯酒戒者，则是客舍主人，与此女人累世兄弟也；然此二人是四百九十八人前世之师也。世人求道，要当得其本师及其善友，尔乃解耳。”

　　佛说经竟，诸比丘皆大欢喜，前为佛作礼而去。

　　佛说戒消灾经一卷
