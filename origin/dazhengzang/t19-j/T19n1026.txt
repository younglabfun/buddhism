大正新修大藏经第 19 册 No. 1026 佛说造塔延命功德经


　　No. 1026

　　佛说造塔延命功德经

　　罽宾国三藏沙门般若奉　诏译

　　如是我闻。一时佛在舍卫国祇树给孤独园。与大苾刍众及菩萨摩诃萨众俱。尔时波斯匿王在大众中。即从座起整理衣服。偏袒右肩右膝着地。礼佛双足合掌恭敬。而白佛言。希有世尊。相师占我。却后七日。必当寿尽。我为无常苦所逼恼。无所依仰来投世尊。唯愿世尊为我救护。云何令我得离忧苦。佛告言。大王善自安慰勿得忧怖。诸佛如来有善方便。能令大王获殊胜利近延寿命。当得阿耨多罗三藐三菩提。谛听谛听善思念之。吾当为汝分别解说。大王当知。若欲免离无常苦恼超入如来法身寿量。应先发心持佛净戒修最上福。能发此心延王寿命。王白佛言。唯愿世尊为我救护。所说发心持佛净戒修最上福。我便奉行亦令国人奉行此法。未知发心何等心。持何等戒何福最上。唯愿如来为我宣说。佛告大王言。发心者发四无量心。言持戒者持不杀戒。修上福者无过造塔。悲愍救护一切众生。诸天善神常来守护。不相舍离如影随形。发生大王无边福利。大王建立佛塔福利难思。三世如来所共称赞。我为大王略说因缘。王当谛听。乃往古昔有一小儿此地牧牛。有诸相师来共占相谓言。此牧牛儿却后七日必当寿尽。是牧牛儿又于异时。与诸小儿聚沙为戏。中有小儿摧沙为堆。言作佛塔高一磔手。或二或三至四磔手。时此小儿戏聚沙塔高一磔手。却后更延七年寿命。于聚沙时。有辟支佛持钵而行。时诸小儿以嬉戏心。将沙奉施言我施麨。时辟支佛引钵受之。以神通力沙变成麨。时诸小儿见此因缘。皆悉获得清净信心。时辟支佛与诸小儿悉授记莂作如是言。汝诸童子所造之塔高一磔手者。于未来世作铁轮王。王一天下。二磔手者作铜轮王。王二天下。三磔手者作银轮王。王三天下。四磔手者作金轮王。王四天下。时诸小儿以嬉戏心造如是塔感如是果。何况大王发至诚心。若有善男子善女人。以决定心如法造塔。乃至一肘量一磔手一指节一穬麦。所得功德无有限量。常有诸天雨花供养。是故大王。若善男子善女人欲造塔时。先于一切众生起大悲心而为先导。以菩提心而为根本。然后净地作坛供养。以瞿摩夷涂之烧香散花。面正东坐作是思惟。佛薄伽梵自利利他功德圆满。复能满足众生之愿。我今成就第一法身发菩提心。于薄伽梵所有造塔轨仪法则。一一次第如法奉行。

　　第一采集妙华。以陀罗尼加持七遍。散布坛上供养如来。陀罗尼曰。

　　
na 　maḥ 　sa 　ttha 　ya 　tā 　a 　nu 　ka 　ta 　pra 
曩　谟　萨　怛他(二合)　耶　埵　阿　耨　羯　多　跛
　　ti 　ṣṭi 　te 　pū 　ṣpa 　ke 　tme 　ta 
罗　底　瑟耻(二合)　帝　布　数波　罽　答迷　怛
thā 　ga 　tā 　ya 　saṃ 　mya 　ksa 　bu 　ddhā 　ya 　ta 　dya 
他　蘖　多　耶　三　藐　三　母　驮　耶　怛　你也(二合)
thā 　pū 　ṣpe 　pū 　ṣpe 　su 　pū 　ṣpe 
他　补　涩闭　补　涩闭(二合)　苏　补　涩闭(二合)
svā 　hā 
娑缚(二合)　贺(引)

　　第二埏埴作泥团时。作a 婀字观。此是如来法界身。先当归命作如是言。

　　
na 　mo 　da 　śā 　dhaḥ 　kṣo 　rthi 　ya 　da 
曩　谟　捺　阇　溺　崛刍(二合)　悉底(二合)　耶　捺
va 　sa 　rva 　ta 　thā 　ga 　ta 　naṃ 　va 　nde 　ra 　tna 
嚩(平)　萨　嚩　怛　他　蘖　多　难　满　泥(上)　啰　怛
　　tra 　yaṃ 　śu 　vaṃ 　a 　kṣo 　bhya 　a 　mi 
曩(二合)　怛罗(二合)　演　输　梵　阿　閦　鞞　阿　弥
tā 　bha 　sya 　bha 　ga 　vaṃ 　ā 　ryā 　va 　ru 
陀　畔　差(子阿反)　薄　伽　梵　阿　哩也(引)　嚩　噜
ki 　te 　śca 　rā 　ya 　gu 　ru 
枳　帝　湿嚩(二合)　罗　耶　麌　噜

　　正埏埴时。以俱胝陀罗尼。加持其泥二十一遍。造一佛塔如造一俱胝佛塔。所获功德等无有异。是故此陀罗尼名为俱胝陀罗尼。陀罗尼曰。

　　
ta 　dya 　thā 　oṃ 　se kha ṣma 　se kha ṣma 
怛　你也(二合)　他　唵　苏(上)佉涩茗(四合)　苏佉涩茗(四合)
se kha ṣma 　a 　nu 　ka 　te 　ca 　nte 　ca 
苏佉涩么(四合)　阿　耨　羯　谛　讪　谛　讪
nte 　ta 　nta 　ta 　nta 　ṭha 　ra 　ku 　re 　ye 　śo 
谛　诞　谛　诞　谛　你(平)　啰　拘　黎　曳(八)　戍
va 　dhi 　te 　śu 　va 　dhi 　sa 　rva 　bu 　ddhā 　a 
嚩　提(九)　谛　主　嚩　提(十)　萨　嚩　母　驮(十一)　阿
dhi 　ṣṭa 　na 　a 　dhi 　ṣṭi 　ta 　a 　bu 
地　瑟姹(二合)　曩　阿　地　瑟耻(二合)　多　阿　母
ti 　te 　svā 　hā 
底　羝(十四)　娑嚩(二合引)　贺(引)

　　第三次于泥团作spha 娑颇(二合)字观。当观此泥团犹如水精。又如颇胝迦宝。内外清净分明莹彻。以陀罗尼加持一遍。陀罗尼曰。

　　
oṃ 　va 　jra 　u 　ta 　bha 　bha 　ya 　svā 
唵　嚩　日罗(二合)　嗢　多　皤　嚩　耶　娑嚩(二合引)
hā 
贺(引)

　　第四次涂赤土时。作火色观。即知一切世间出世间法。皆从微尘而得成就。作此观已。取干赤土遍涂泥团。观一切法本来无生毕竟空寂。作haṃ 含字观。想此泥团如镕金色。然后造塔。以陀罗尼加持一遍。陀罗尼曰。

　　
oṃ 　a 　ra 　ca 　vi 　ra 　ca 　svā 　hā 
唵　阿　罗　左　尾　罗　左　娑嚩(二合引)　贺

　　第五次以泥团入模时。用陀罗尼加持一遍。然后入模。陀罗尼曰。

　　
oṃ 　va 　jra 　dhā 　tu 　ga 　rbhe 　svā 　hā 
唵　嚩　日罗(二合引)　驮　都　蘖　陛　娑嚩(二合引)　贺(引)

　　第六次入法身真言时。用此陀罗尼加持一遍。然后入印子中。陀罗尼曰。

　　
oṃ 　dha 　rmma 　dhā 　tu 　ga 　rbhe 　svā 　hā 
唵　达　摩　驮　都　蘖　陛　娑嚩　贺(引)

　　第七次椎打塔印时。用陀罗尼加持一遍。然后椎打。陀罗尼曰。

　　
oṃ 　va 　jra 　pū 　nu 　gha 　ra 　ku 　ṭa 　ya 　ku ṭa ya 
唵　嚩　日啰(二合引)　补　特　伽　罗　拘　吒　耶　拘吒耶
svā 　hā 
娑嚩(二合引)　贺

　　第八次椎打竟。以手作塔阶时。用陀罗尼加持一遍。安置塔阶。陀罗尼曰。

　　
oṃ 　va 　jra 　ya 　ṣe 　svā 　hā 
唵　嚩　日罗(二合引)　喻　晒　娑嚩(二合引)　贺

　　第九次塔正从模中出时。用陀罗尼加持一遍。然后出之。陀罗尼曰。

　　
oṃ 　dha 　rmma 　ti 　śu 　svā 　hā 
唵　达　摩　底　珠　娑嚩(二合引)　贺

　　第十次脱塔出模已安置塔时。用陀罗尼加持一遍。陀罗尼曰。

　　
oṃ 　su 　pra 　ti 　ṣṭi 　ta 　va 　jra 
唵　苏　钵罗(二合引)　底　瑟耻(二合)　多　嚩　日(入)罗(二合)
svā 　hā 
娑嚩(二合)　贺(引)

　　第十一次安置塔座了。以手按塔顶上。以陀罗尼加持一遍。陀罗尼曰。

　　
oṃ 　paṃ la 　ma 　ta 　nāṃ 　ye 　svā 　hā 
唵　跛罗蓝(三合)　摩　哆　喃　曳(平)　娑嚩(二合引)　贺(引)

　　第十二次于塔上安伞盖时。以陀罗尼加持一遍。陀罗尼曰。

　　
oṃ 　paṃ la 　ma 　a 　yo 　ye 　svā 　hā 
唵　跛罗蓝(三合)　摩　婀　喻　晒　娑嚩(二合)　贺

　　佛告大王。若善男子善女人。以清净心依此轨仪造作佛塔。若自作若教人作。若复赞叹若当信受。所得功德与造佛塔等无差别。当知是人于此一生。不为一切毒药所中。寿命长远无有横死。究竟当得不坏之身。一切鬼神不敢逼近。五星七曜随顺驱使。一切怨家悉皆退散。随所生处身常无病。一切众生见皆欢喜。无净戒者净戒满足。不调伏者能令调伏。不清净者能令清净。破斋戒者斋戒复生。若犯四重及五无间极重罪业悉得消灭。无始劫来障累皆尽。若有女人欲求男者。即生勇健福德之男。四大天王常随拥护。造塔功德其福如是。若塔破坏变作微尘。风吹一尘散落他处。尘所经过山林河海。一切众生触斯尘者。永更不受杂类之身。舍身受生常得见佛。大王若善男子善女人。若于造塔及陀罗尼。想观分明一心忆念。永离水难火难王难贼难。刀兵等难无能伤害。若于旷野若空闲处。若于聚落及大会中。能以此经宣告大众。即为救护众生身命。所获福德量与空等。若于后世书写流通。塔虽未造造塔功德等无有异。我为大王及未来世一切众生。广开造塔延命功德。王当忆持。

　　尔时波斯匿王及诸大众。闻佛所说皆大欢喜信受奉行。

　　佛说造塔延命功德经

　　　中天竺三藏牟尼室利　　　说梵语

　　　　西明寺大德赐紫沙门圆照　笔　授

　　　　章教寺大德沙门鉴虚　　　润文

　　灵云校本云　贞享四丁卯稔中春二十三日一校了　　　　　　净严(四十九载)
