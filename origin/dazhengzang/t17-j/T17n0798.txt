大正新修大藏经第 17 册 No. 0798 佛说进学经


　　No. 798

　　佛说进学经

　　宋居士沮渠京声译

　　闻如是：

　　一时佛游舍卫祇树之园须达精舍，大贤众千二百五十人。佛告诸比丘：“有四雅行，智者常遵、丈夫所修、达士恒奉，不才愚夫所不好乐。何等为四？孝事父母，悦色养足；守仁行慈，终始不杀；惠施济乏，未曾吝逆；遭值圣世，捐荣履道。是四雅行，智者所遵、丈夫所修、达士所奉，不才愚夫所不好乐。”

　　佛时颂曰：

“智者称孝，　　愍命慈活，　　放施普给，
　超俗崇寂。　　如是正业，　　明士所习，
　圣见已具，　　定至无为。”

　　佛告比丘：“复有二法，若在闲宴，或处大众，心行莫懈：一者静寂，贤圣默定；二者博学，讲论邃义。又有二施：饮食美味以安身命；敷散经典开微悦听。食施安身，法施迁神；一事虽快，法施为最。是以比丘念演妙法，宣慧莫痴；既自洗濯，并净尘着。如是道法永度无穷，乃名出家，具足觉了。”

　　佛说经竟，比丘欢喜，作礼受教。

　　佛说进学经
