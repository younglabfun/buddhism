No.2696
四信五品钞
　　

    青凫一结送给候了
　　近来学者一同御存知云。在世灭后虽异。修行法华必具三学。缺一不成（云云）余又年来存此义处。一代圣教且置之。入法华经见闻此义。序正二段且置之。流通一段末法明镜。尤可为依用。而于流通有二。一所谓迹门之中法师等五品。二所谓本门之中自分别功德半品终于经十一品半。此十一品半与五品合十六品半。此中入末法修行法华相貌分明也。是尚事不行。引来普贤经涅槃经等纠明之。无其隐欤。其中分别功德品四信与五品。修行法华之大要。在世灭后之龟镜也。荆溪云。一念信解者。即是本门立行之首（云云）其中现在四信之初一念信解与灭后五品第一初随喜。此二处一同百界千如一念三千宝箧。十方三世诸佛出门也。天台·妙乐二圣贤定此二处位有三释。所谓或相似十信铁轮位。或观行五品初品位。未断见思或名字即位也。止观会其不定云。佛意难知。赴机异说。借此开解。何劳苦诤（云云）等。予意云。三释之中名字即者叶经文欤。灭后五品初一品说云。而不毁呰起随喜心。若此文渡相似五品。而不毁呰言不便欤。就中寿量品失心不失心等皆名字即也。涅乐经若信若不信乃至熙连。勘之。又一念信解四字之中信一字。四信居初。解一字被夺后故也。若尔者无解有信当四信初位。经说第二信云。略解言趣（云云）记九云。唯除初信。无解故。随次下至随喜品。上初随喜重分明之。五十人是皆展转劣也。至第五十人有二释。一谓第五十人初随喜内也。二谓第五十人初随喜外也。云者名字即也。教弥实位弥下云释此意也。自四味三教圆教摄机。自尔前圆教法华经摄机。自迹门本门尽机也。教弥实位弥下六字。留心可案。问。入末法初心行者必具圆三学不。答曰。此义为大事故。勘出经文送付贵边。所谓五品之初二三品。佛正制止戒定二法。一向限慧一分。慧又不堪。以信代慧。信一字为诠。不信一阐提谤法因。信慧因名字即位也。天台云。若相似益隔生不忘。名字观行益隔生即忘。或有不忘。忘者若值知识宿善还生。若值恶友则失本心（云云）恐中古天台宗慈觉·智证两大师。违背天台·传教善知识。心迁无畏·不空等恶友。末代学者被诳惑惠心往生要集序。失法华本心入弥陀权门。退大取小者。以过去推之。未来经无数劫处三恶道。若值恶友即失本心是也。问曰。其证如何。答曰。止观第六云。前教所以高其位者方便之说。圆教位下真实之说。弘决云。前教下正判权实。教弥实位弥下。教弥权位弥高故。又记九云。判位者显观境弥深实位弥下（云云）他宗且置之。天台一门学者等。何阁实位弥下释惠心僧都用笔。畏·智·空与觉证事追习之。大事也大事也。一阎浮提第一大事也。有心人闻后外我。问云。末代初心行者制止何物乎。答曰。制止坛戒等五度。一向令称南无妙法莲华经。为一念信解初随喜之气分也。是则此经本意也。疑云。此义未见闻。惊心迷耳。明引证文请苦示之。答曰。经云。不须为我复起塔寺及作僧坊。以四事供养众僧。此经文明初心行者制止坛戒等五度文也。疑云。汝所引经文。但制止寺塔与众僧计。未及诸戒等欤。答曰。举初略后。问曰。何以知之。答曰。次下第四品经文云。况复有人能持是经。兼行布施持戒等（云云）经文分明。初二三品人制止坛戒等五度。至于第四品始许之。以后许知初制。问曰。经文一往相似。将又有疏释。答曰。汝所寻释者。月氏四依论欤。将又汉土日本人师书欤。舍本寻末。离体求影。忘源贵流。阁分明经文请寻论释。相违本经有末释。可舍本经付末释欤。虽然随好示之。文句九云。初心畏缘所纷动妨修正业。直专持此经。即上供养。废事存理。所益弘多。此释云缘者五度也。初心者兼行五度。妨正业信也。譬如小船积财渡海。与财俱没。云直专持此经者。非亘一经。专持题目不杂余文。尚不许一经读诵。何况五度。云废事存理者。舍戒等事专题目理（云云）所益弘多者。初心者诸行与题目并行。所益全失（云云）文句云。问。若尔持经即是第一义戒。何故复言能持戒者。答。此明初品。不应以后作难等（云云）当世学者不见此释。以末代愚人同南岳·天台二圣。误中误也。妙乐重明之云。问。若尔者。若不须事塔及色身骨。亦应不须持事戒。乃至不须供养事僧耶等（云云）传教大师云。二百五十戒忽舍毕。唯非限教大师一人。鉴真弟子如宝·道忠并七大寺等一同舍了。又教大师诫未来云。末法中有持戒者是怪异。如市有虎。此谁可信（云云）问。汝何不劝进一念三千观门。唯令唱题目许。答曰。日本二字摄尽六十六国之人畜财一不残。月氏两字岂无七十个国。妙乐云。略举经题玄收一部。又云。略举界如具摄三千。文殊师利菩萨·阿难尊者。三会八年之间佛语。举之题妙法莲华经。次下领解云。如是我闻（云云）问。不知其义人。唯唱南无妙法莲华经。具解义功德不。答。小儿含乳。不知其味。自然益身。耆婆妙药。谁办服之。水无心消火。火烧物岂有觉。龙树·天台皆此意也。重可示。问。何故题目含万法。答。章安云。盖序王者叙经玄意。玄意述于文心。文心莫过迹本。妙乐云。出法华文心办诸教所以（云云）浊水无心。得月自清。草木得雨岂有觉花。妙法莲华经五字。非经文非其义。唯一部意耳。初心行者不知其心。而行之自然当意也。问。汝弟子无一分解。但一口称南无妙法莲华经。其位如何。答。此人但非超过四味三教极位并尔前圆人。将又胜出真言等诸宗元祖畏·严·恩·藏·宣·摩·导等百千万亿倍也。请国中诸人勿轻我末弟等。进寻过去。八十万亿劫供养大菩萨也。岂非熙连一恒者。退论未来。超过八十年布施可备五十功德天子缠襁褓。大龙始生。勿蔑如勿蔑如。妙乐云。若恼乱者头破七分。有供养者福过十号。优陀延王蔑如宾豆虑尊者。七年之内丧失身。相州流罪日莲。百日内遇兵乱。经云。若复见受持是经典者出其过恶。若实若不实。此人现世得白癞病乃至诸恶重病。又云。当世世无眼等（云云）明心与圆智现得白癞。道阿弥成无眼者。国中疫病头破七分也。以罚推德。我门人等福过十号无疑者也。夫人王三十代钦明御宇。始佛法渡以来。至于桓武御宇。二十代二百余年之间。虽有六宗佛法未定。爰延历年中有一圣人出现此国。所谓传教大师是也。此人自先弘通。纠明六宗为弟子七寺。终建睿山为本寺。取诸寺为末寺。日本佛法唯一门。王法非二。法定国清。论其功源出已今当文。其后弘法·慈觉·智证三大师。寄事于汉土。谓大日三部胜法华经。剩教大师所削真言宗宗一字。副之八宗（云云）三人一同申下敕宣弘通日本。每寺破法华经义。是偏为破已今当文。成释迦多宝十方诸佛大怨敌矣。然后佛法渐废。王法次第衰。天照太神正八幡等久住守护神失力。梵帝四天去国已为成亡国。有情人谁不伤差哉。所诠三大师之邪法所兴。所谓东寺·睿山总持院与园城寺三所。不禁止国土灭亡与众生恶道无疑者欤。予粗勘此旨虽示国主。敢无叙用。可悲可悲。

四信五品钞

