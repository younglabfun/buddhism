　　No.2685

　　安养知足相对抄
　　言八异者
　　一本愿异（弥勒本无来迎愿。法藏比丘发四十八愿。有誓愿如乘舟）二光明异（慈氏神光不摄受）三守护异（慈氏不来守护行者。弥陀与二土常来）四舒舌异（兜率无诸舒舌证。劝极乐有之）五众圣异（兜率无有众圣守护。发愿西方即有花聚菩萨山海惠菩萨发愿。若有一人生西方不尽。我不先去）六灭罪异（称弥勒除千二百劫罪。称弥陀念念八十亿劫。此即上十二优劣之第十也）七重恶异（上生经云。凡诸禁戒。造众恶业。观经云。五逆十恶具诸不善。说此则五逆不生兜率。乃至西方）八教说异（无量寿经言。横截五恶趣。乃至易往而无人。私云。无人言别须详之。至下当知）同文十五犹不可说难生。况异有八门。而乃说言难往（云云）已上群疑论竟迦才云。此云难易亦有七种差别。一报别。极乐是人。兜率是天。此则天难人易（私云。西方虽土地而非人趣。胜诸天故。经云。非天非人也。感师不取此义。以知此是一往言耳）二因别。极乐但持五戒。亦得往生。兜率具修十善。方得上生（上生经言。持佛禁戒一日至七日思念十善行十善道。又云。若一念须受八戒斋。又云。应持五戒八戒。又天女珠出音说三归五戒。又亦十五同中云。十善同。慈恩疏云。或一称名品下下亦理亦应许于天。何废五戒许九品故。故知互通摄此中。约人天故。品分五戒十善也）三行别。极乐乃至十念。兜率具施戒修（上生经云。闻弥勒名。观喜礼拜即得往生。故知此亦不可别也）四自力他力别。极乐凭四十八愿他力往生。兜率无愿可凭。唯自力生（感师八异以此为首也。今案理实弥勒亦应有愿摄。此品经学者专敬故）五善友有无别（观音势至常来此土。乃至临终擎花台来。兜率无此。但自进生。私云。兜率虽无观音势至。而慈尊自而诸天子来迎。岂言唯自进生乎）六经说劝生处多小别。七古来大德趣向多小别（今谓净影慈恩并玄奘嘉祥等亦趣兜率。又无著天亲岂非大德可知也）由此义故往生西方易生。兜率稍难也。已上净土论竟。
　　往生要集上品云。问。玄奘三藏云。西方道俗并作弥勒菩萨图。为同欲界其行易成。大小乘师皆许此法。弥陀净土恐凡鄙秽修行难成。如旧经论。七地已上菩萨随分见报佛净土。依新论意。三地菩萨始可得见报净土。岂容下品凡夫即得往生（已上）天竺既尔。今何劝极乐耶。答。中国边州其处虽异。显密教门其理是同。如今所引证据既多。宁可背佛教之明文。从天竺之风闻耶。何况祇洹精舍无常院。令病者面西作往佛刹想。明知佛意偏劝极乐。西域风俗岂乖之耶。又怀感禅师立十二胜劣。西方要决立十异。前八不出感师所立。其第九云。来迎有无异。感师云。来迎同也。第十云。西方经论殷勤劝极多（今谓。此二品不出迦师之所立也）感师又于难易立十五门义八异义（云云）会前玄奘所传云。西域行者多有小乘（十五国学大乘。十五国大小兼学。三十一国学小乘）上生兜率大小同许故。并云兜率。而流沙以东盛兴大乘。不同西域。何况念佛之教多利末代。应彼时天竺此教未兴盛也（云云往生粗以如此）问。古德意异闻已。今于此复如何。答如上已云。道理齐过不可论取。但可随机缘而修行之。然考经意。以专心为先。故随愿往生经云。十方世界实无差别。令诸众生专心有在（在者明也。又在说也）是故赞叹彼国土耳（云云）十方既尔。兜率亦然。若不偏取专心安在。故今且依西方一门。况于二所非无雌雄哉。今取要枢异有二意。一者安养无有退缘。天有杂秽女人等事。此义决定更无异论。以此胜故专求净土。二者西方八他力往生愿力光明力强。若福惠弱者岂可不持哉。如十疑引十住毗婆娑云。于此世界修道有二种。一难行道。在五浊世于无量时求不退位。甚难得。二易行道。信佛语故。念佛三昧愿生净土。乘弥陀愿力决定往生（云云）专趣西方文理之略也。先德虽明多意而至要在斯耳。又更于此明七种难易。以助高说。一境。二心。三魔。四事缘。五无滥。六疑心。七经教。第一境有胜劣。修分难易。依胜境界人易成就。作业决定。若微劣境与此相违。极乐证文纯是大乘。故彼国土是大乘善根界。化主亦依报佛相现。此界行人缘之修业速得成就。作决定业。兜率不尔。以小乘为根本。显小密大。化主依具缚凡夫相现。行者心弱行劣。作不定业。虽于早劣所而不得定生也（意云。如阿鼻地狱业。决定业。余轻地狱等非必果业。善业翻此可知。凡难易之起正在此门。宜须善果之）第二心者。因求出心见圣乃易。若怖畏净土退趣生天者。其心滞有难见慈尊安生内院。若总厌娑婆进求安养者。乃以求出心往生甚易也。第三魔者。魔由心来。兜率主伴国土并是有漏故。行者心缘之。魔乃得便。别须对治。勤励方可脱之。西方化主果地清净。所现国土由无漏愿力。非无明分位。故魔绝分也。如释英师云。西方一门果地清净。乃无魔事也（云云）故修业者致心于西方更无勤劳。所以易也（灭罪亦尔。念弥陀者但自然灭罪。不劳别修忏悔也）第四事缘者。日月西流。心想自随。端身西向。不劳头面。何构禅房。斜于干偶手香执香炉。仰彼苍乎。伽蓝精舍多在弥陀亲疏见闻先言西方。如此事缘诚初心之要也。第五无滥者。境界有纯杂。西方九品纯是净土。兜率下辈于外院。若乐知足自他心想皆有滥异。西方纯故心想不明。作业者谬。岂非易乎。第六疑心者。凡夫行者疑心自随。而极乐有疑心胎生。兜率不尔。清净觉经云。不信布施有福。亦不信有极乐不信生极乐国。其志犹豫无所专据。如此二人亦得往生也。第七经教者。经说有三决定。一作业决定。如云有决定者必得成就（观经说念佛三昧修者必成）二见佛决定。如言是人必观阿弥陀如来（大集贤护经说修因时）三感果决定。如云一切定生无量寿佛极乐世界（谓赞净土经）教文既有决定之言。故知甚易。上生经云。设不生天未来世中龙花树下亦得值遇（云云）经教自致不定之说。谁敢为决。二教相对疑决。自分依经起行难易可辨。七义相对亦以如此。问。上生经慈恩疏下品云。□恶果生于季俗之末。佛前佛后长于无暇之中。欣生净土妙行不成。若冀天宫恐胜因无净土。虽无恶染圣教自有参差。天宫虽有欲乐。道理定无疑惑。厌尘境者触事染而不染。耽欲乐者是事不染而染。戒业缺然福惠浅薄。佛既应物机而现秽。凡亦契圣境而欣生。上圣上贤皆为此业。下凡下位何得越之。故行同者皆应专习。率已穿凿。望充生因（已上）此中正明兜率应假。其旨可尔欤。如何过耶。答。群疑论中明十二优劣已云。然此二处往生。并是佛经劝赞。随人所愿依之修行。并得往生。咸蒙利益。如志求兜率者。勿毁西方行人。愿生西方者。莫谤兜率之业。各随性欲任情修学。莫相是非。若递相非便是魔业。何但不生胜处。亦乃轮转之途。诸修学士当思勉励（已上）此中既言并得往生咸蒙利益（云云）但可两是。何得相非。盖相非既是魔业。谁敢不慎乎。又慈恩疏自云。故行同者是应专习（云云）是知偏劝上生。但为行愿同者而已。该释不寻他志乐也。然诸师互赞一方。各引有缘。故其言义并有不尽也。今所引疏文之中。言净土虽无恶染等者。西方净土无女身故。虽胜而圣教参差。以有摄种别明意□等说故。犹恐凡夫难趣也。通之先德二意。可唯愿无行为别明意耳。二云望报佛土言别明耳。若约化净土□非别明意也。言天宫虽有欲乐道理定无疑惑者。天以□□境正为巨患。而是欲天□凡夫得生理定无疑也。言染而不染者。遍染境之患也。虽有此言而于凡类犹为难脱。言戒业缺然等。意显净土难及也。今谓于生天此亦为妨也。言上贤皆为此业者。马鸣龙树岂非大圣。惠远僧睿是为上贤矣。恐百本之疏主致一言之迟滞欤。何厥师之谬乎。盖故示不乖耳。如迦才以空地辨优劣。以人天分□易者。岂复为理尽乎。又要决于来迎。定有无举加力辨难易。只是一往之言也。推其旨归并通理为正矣。而今专依西方者。亦非无差降故也（已上已明七种难易也）问。天台十疑云。求生兜率一目闻道。见佛势欲相似。若细比挍大有优劣（云云西方有愿力光明力。兜率有退有不生）今案此文。直申自义优未遣他人疑。夫极乐凡□虽生而多时不见佛。兜率具缚感报须臾即遇圣。此难何通耶。
　　答。学者或舍西方而求上生者。多起自此也。然兜率有外院。如师子觉生外处。去此以来都不见佛。十疑云。文举此以答即解前疑。故生天者未必速遇圣。又西方者于花胎中亦得□佛。而悔先罪（经说明也）又闻弥陀观音说法（他宗人）又于花胎中修十信满。贤首位中得海印等尘数三昧。故知下辈于花胎中能得见佛（准净影释云尔）然经文云五百岁等不见佛者。且据外相得显差降。彼土三辈九品果报差别外相使尔。若约三昧神通等力。才生即得见佛闻法。又本愿云。生者皆具五通□说。彼土众生相之肉眼彻见靡不分了（云云）故知外□虽隔见佛。而果报眼耳能远见闻。不妨见佛闻法益也。化生诸根顿得具故。何畏见佛之迟脱乎。
　　问。菩萨处胎经云。西土去此阎浮提。十二亿那由他。有懈慢国。其土快乐作倡伎乐。前后发意。欲生阿弥陀国者。皆染着懈慢国土。不能前进生阿弥陀国。亿千万众时有一人。生阿弥陀国（云云）准此经说难得往生耶.答。群疑论第四解此云。只由此经。有斯言故。善导禅师劝诸众生。专修西方净业。废余一切诸愿。唯行西方一行矣。杂修之者万不一生。专修之人千无一失（云云）随愿往生经言。令诸众生专心有在。诸往生者悉随彼愿。故知离行堕懈慢国。专其蒙者生安乐刹。又报净土生者极少。化净土中生者不少。故经别说。实不相违（已上感师记有二释也）禅林十因云。设宫于边地为引疑心之者。假懈慢于道中以接杂修之辈。勿于易□之处自作难生之想也（云云）处胎经自云。自不杀生。亦教化不杀生有此。福报生无量寿国（云云）今谓准感师初释。准乐西□不愿余生。而修善者名为专修。唯生净土。设不专修堕懈慢国者。准十因外虽暂滞懈慢。而遂得生极乐耳。若依群疑后解。杂修之者多不生报土。处胎经说据此以明。虽杂修之者□多生化土。观经等意据此而说。若准此释。杂修之者生懈慢国者。即以安养化土为懈慢耳。平等觉经中下辈边地胎生对懈慢说事云相当。故知。二经言辞虽少异而定义不殊也。经言由不杀福生无量寿国者。由前娑婆修不杀业。生极乐界寿命无量。此意即显已生无量寿国非复转生也。若不尔者。平等觉经下辈应堕恶道。佛威神力引之去耳。于懈慢者应生极乐。佛何不摄任而堕之。故知懈慢□□胎宫。心不牢固者即疑心也。若尔既懈慢留难之畏。谁□□修不定之因哉。
   问。去阎浮道数与极乐不同。何二处即一耶答。感师云。故经别说。实不相违（云云）如阿弥陀经说极乐去此道数。由□□异遂致不同。准此二经言虽改反义亦应一（若依现文。十万亿者少。十二亿那由他者乃多。岂可以此为道中耶。故知不必如文数也。且应言数四天下故言十二亿那由他也。故云此阎浮提也。既去此四天下亦以四天下显去数量。云云）
　　问。双卷经云。升道无穷极。易往而无人（云云）此文虽有易往之言。亦即言无人。应是无其往生人也。若无往生人。其土应难生。若易往者即应有人。何复言无人耶。答。净影义记云。修因即去名为易往。无人修因往生者鲜□故曰无人（云云）若任理而言。一切凡夫皆可修因得生。而教□不发趣不修因故。不生者多。生者乃少。故云无人。非但修因故易生。亦修因为易也（如是人于易往之所而误为难。不欲趣也）。
　　问。嘉祥观经疏云。发菩提心以为业主（云云）
　　如今凡夫心狭。诚亦不堪发广济之心。何得辄生净土耶。答。上生经亦□□敬无上菩提心者。当作是观。又经名观弥勒上生。观发菩提心（云云）若畏菩提心不乐西方者。亦应不兜率天也。若言但□爱敬□土菩提心耳。非即发心者。爱于发心即近发心。西方发心亦近发心。故经自云。生彼国已莲花敷时方始发菩提心。故知。此方但是爱敬随顺为发心耳。又弥勒经文亦应直发心也。爱乐菩提之心发。名爱乐菩提心也。若尔行者须亘通之道理。互许其外而推宿缘之所引各立其行。若怖畏余教而妨碍他行。非但不生乐处。还应坠堕恶道。汝不彼五劫泥梨之说哉。又不耻彼殃咎未尽之言哉（称赞诸佛经云。闻赞弥陀为毁谤者。五劫之中当堕地狱具受众苦。平等觉经云。闻净土法门都不信者。此人从三恶道来殊各未尽并略抄□□)
   夫净影慈恩欣兜率。皆许西方为易往矣。天台嘉祥□安养。未废知足。言难生也。若后学闇期道更互作谤。近背师资之仪。远失佛经之旨。宜止诤论以专自业。若疑比校难易推求优劣者。德在励惠学失于□专心。学者宜须消息之也
　　安养知足相对抄
　　久安二年三月九日抄毕末学珍海

















