　　《大正藏》第84卷No.2720


　　声明源流记 
    东大寺沙门凝然述
    夫声明之道由来尚矣。声相清雅悦诸人耳。音体哀温快众类心。直尔语言备贫富相。歌咏引曳显吉凶旨。高下随时示殊功于冥众。屈曲顺物彰祥德于幽类。四大扣击出大小之声。众微聚集作高下之韵。心法执受成歌咏之曲。情识分别作好恶之相。声分吕律精阴阳于二六。韵有甲乙割乾坤于一五。悦人心者是调子也。五调六调七调子各有灵德。劝物情者是音韵也。五音七声十二律俱合律雅。宫商角征羽二变德摄吕律。平下双黄盘上一切罄甲乙。横笛是乐之精髓导乐器于弦管。方磬乃音之骨目穷屈曲于调韵。精音曲于内外之典自合伎乐。施声飨于显密之教暗应弦管。种种之声明不离吕律。一一歌咏事通甲乙。难陀尊者佛世腾呗匿之德。道璇律师边方播诵经之威。慈觉大师昔傅弥陀之引声。良忍上人近弘忏法之美曲。常乐大会之内梵音传之兜卒内院。唯局兴福寺。实忠和尚之修二月习之观音一院。单行东大寺。惠心檀那尽台宗也。兼习声曲悦物情意。真喜仲算穷唯识也。傍学音韵导人信解。华严有夜礼三昧通雅音于十愿。法相有总料简章施亮声于三时。唯识妙论腾歌诵于哀温。俱舍本颂定吟咏于雅亮。天台要文通暗诵于三塔学窗。律宗之布萨行唱白于诸寺殿阁。四个之法用古来通行规式也。诸宗玩之无局。六根忏悔今昔兼修循则也。众哲习之不偏。长音供养文罗汉劝请是声明之秘曲。忏法悲叹声梵网说戒乃音韵密事。九条锡杖重清曲也。冥众密传雅音。两个梵音崇亮韵也。高僧遥习天语。四智吉庆赞各通梵汉五悔九方便俱传唐言。诸家真言皆立声明。众哲雅韵咸随自意。东寺天台互有秘赞。隐密赏玩俱罄涯底。外典声曲种种极多惊冥悦显引咏延歌游戏欢笑大罄俗风。今且就内典陈梗概而已。然五明中有其声明。彼乃通达诸方言音。对机说法穷事义。三声之相。六释之义。七例之美。八转之声。此等行相是彼宗旨也。今此声明唯论音曲。诵文有高下。唱偈有屈曲。宝号作歌声。赞颂致吟咏。甲音乙音随宜歌赞。引声短声任时诵咏。吕曲举雅质而悦耳。律曲合哀温而劝心。屈曲之音。声明之眉目。质直之韵。唱引之纲领。唯吕单律示纯一之音。吕律之交参显兼通之声。精合宫征唱和平盘。五音数重循环。引唱七调多回。往还啭称啻以悦耳快心为本。如是等相名为声明。异五明中声明相状。然亦精音似彼声明。然日本声明昔来名匠各有所司。或穷四个五个。虽有兼通精研之能。而有所秀各存所司。至良忍上人。普随诸哲广值多般。谙练诸曲贯括多门。入大原松林院。别建立来迎院。弘所习声明。传所研音曲。感应数彰祥瑞频现。门辈多般徒属森罗。清曲万端习传一依。家宽法印是良忍声明高足门人。泻瓶不遗传灯无坠。于时妙音院大相国者。九流之麟凤。三玄之镜玉也。诗歌管弦穷幽尽旨。音律声曲洞微明理。内典声明听之众英。或禀家宽或闻玄澄。或习睿泉或访俊玄。普习不傥取舍随意。遂立一流摄尽内典。佛法声曲周备在兹。自尔已来灯灯相传。偏通诸方无不赏玩。有行家阿阇梨。是家宽法印之甥也。习声明于宽公传之遐迩。有觉照上人。亦宽公之门人。声明一道是厥透逸也。有慈心上人。是家宽上足门人。声明之道钻仰出萃。有净心湛智两哲。俱承声明于智俊慈心上人。声曲妙旨研精穷美。各分门流传灯远近。净心上人亦承行家阿阇梨。湛智后裔遍通日下。声明一道本源是一。后分诸流鉾楯森罗。及至后代更立门族。而汪洋潺潺不可胜计者也。今聊作图明其师承。粗列源流仅举干枝。声明之相承历焉易见。随所见闻举其梗概。后代之贤哲委曲质旃。
　于时（长者供养文）觉灯（戒本）  广源（檀那院）  法圆    贤源  寻宴  觉运赠（戒本）僧正（惠心院）皇贤三昧  觉尊上人  瞻西上人  慈惠大僧正  源信僧都  觉超僧都  坏空僧都  宽誓  日藏上人（九条锡杖道贤）净藏贵所  真义僧正  觉忍（小山僧都）  盛时（和泉守）  坏空僧都延殷（大原法桥）宽誓（彼空别当）大原良忍上人    本觉房尾张国人也。本者睿山东塔阿弥陀坊堂僧也。慈觉大师弘传声明以后。各达一曲。习学练磨飞名。良忍上人谒彼哲。习聚精研以为一。流传弘通。即于大原建立来迎院。除兴福寺之内梵音。余诸音曲谙练一统。道心坚固专欣安养。融通念佛直显感应。苦行精进烧臂诵经。阿弥陀经引声勇猛。春秋六十一。天承二年二月朔日卒逝先知死期用心勇励。终焉寂静灵瑞极多。异香薰草庵。紫云耸山空。举棺轻犹如鸿毛。大原觉严律师感梦。良忍来告云。我生极乐上品上生。是融通念佛功也云云。寔是声明祖师。音曲宗匠。后代声哲。无及由而已    赖澄   尧云房。多武峰住僧。本于彼山值古老僧。习传舍利赞叹。于时鸟羽天皇御宇。相毫阿阇梨与赖澄法师。俱往良忍上人之所。欲习传舍利赞叹。良忍上人云。吾持彼本记之舍利赞叹。准百石曲。虽然吾未习此曲。爰赖澄法师依自所感传此赞曲。良忍上人随赖澄习于此曲。自余诸曲随良忍习之。故今良忍下列赖澄法师。
　　乃专依旧记也。玄澄  妙音院太政大臣师长（亦禀家宽法印。亦禀俊玄。亦禀睿泉房）澄惠（少将僧都）孝道（木工权头）圣宣（顺良房。兴福寺内梵音）隆范（永延房。兴福寺内梵音）圣玄（延真房。兴福寺）宪隆（内梵音。大辅公）延证房（圣玄息。讳宠玄。兴福寺内梵音）信禅房（圣玄息。怀玄。兴福寺内梵音）乘惠（三位律师。本莲轮上人）快庆（大辅公。兴福寺）信长房（内梵音。祐玄。兴福寺）学宗坊（兴福寺）延禅坊（赖玄）学现坊（隆范息。兴福寺）印圆（深宽房。兴福寺。内梵音）乘喜（胜公。兴福寺）赖宪（寻胜坊。阿阇梨。菩提山）玄印（觉现房父。隆范没后附于印圆。）庆真坊圣澄（菩提山）尧觉坊（亦游华洛。普请众哲。多禀重音）唯日房（菩提山）专空（照本房。白毫寺长老）觉鉴（观照坊。招提寺。亦禀圣玄）重阿（圣玄坊。灵山院长老。亦禀贞遍及戒实）庆胤（尊律房。招提寺）宗春（禅空房。招提寺）镜海（善胜房。同寺）明圆（静照房。同寺。亦禀重阿）显誉（胜圆房。招提寺）实胤（行信房。招提寺）了胤（寂胜房。招提寺。庆胤泻瓶也）澄圆（大辅阿阇梨）范真（赞佛房。揔习二流。妙音流弘。中川山寺。行家流弘东小田原并菩提山）经玄（宰相阿阇梨。关东弘声明）仙观房。圆祐房（多宝寺长老）圆一坊（极乐寺）明忍房（金泽长老）良达房。贤空房。

     刻声明源流记跋
     夫梵声呗颂源起天竺广流诸方。其感圣众格天龙祭神祇荐灵魂者莫不藉此。故古今赞仰以作佛事。然未见记其源流者。学者憾之。东大寺示观国师凝然。高才博达贯统诸宗。慕蔺千部论主。制作千卷书典。声明源流记一卷。此其一也。先师艺公得此书宝袭惟谨迁后余传之有年。窃谓自秘不如与人共乃为订正永传不朽。序曰。今聊作图。则知旧有图。惜乎今本阙之。冀好古之获其正本以补。则令人见全璧云。
    时
    享保四年己亥仲春既望谈峰沙门莲光院光薰盥和南书  