永乐北藏第 168 册 No. 1581 首楞严经义海


　　首楞严经义海总序　　　　　　　翦一

　　大佛顶首楞严经是诸佛之法印群生之心宗得此印者成正觉于十方迷此心者沦生死于尘劫是以释迦如来独佩此最上乘之法印而出现于世全提直指曲折开遮五十年间普印群生心地末后再垂洪范重起真慈故以阿难示遭魔娆而启发宣明遂有首楞严王无见顶法之称审问心见拣辨圆通宣胜义中真胜义性是故于中一为无量现宝刹于毫端无量为一转法轮于尘里全彰顿悟并销权乘发真归元入如来藏以至天魔外道咸悟心宗无量法门一印印定所谓是名无上宝印者不虚语也已而般剌蜜谛持此印逾海越漠弥伽释迦用此印译梵成华相国房公秉笔授而润其文主法璇师立科条而䟽其义自唐至宋阅五百年凡笺注解释者故不可胜数皆此印之力也今有闽僧咸辉上人念佛祖之嘱累慨法道之陵夷力于禅学之余综集多书圆成大部且以楞严义海为题求檀镂板确志流通实有助于王化而补于宗教以开悟后来若非乘曩愿力安能及此华严主山之神所得法门名出现无边大义海者诚有在于是焉比因姑苏定慧长老显公特以此经远来相云余三复其文究其深旨随喜赞扬乃援笔乐与叙其大略书以授之伟乎义海冲深法流弥漫事理俱备性相混融惟心法之大旨尽于兹矣后世读是经者能颖脱名相旋复根尘修然游戏宝明空海而直下取证楞严圆照三昧岂非悟自本心而得此法印者欤。

　　旹皇宋乾道八年十一月十五日左太中大夫参知政事鲁郡开国[仁-二+(亡/大)]食邑一千一百户食实封二百户赐紫金鱼袋曾怀谨序

　　义䟽序

　　大佛顶密因了义首楞严经者乃竺干之洪范法苑之宝典也昔能仁以出震五夭独尊三界假金轮而启物现玉毫而应世观四生之受苦也惠济庶物愍群机之未悟也力垂善诱于是俯仰至理述宣微言辟大慈之门廓真如之海以为一切诸法唯依妄念而起一切众生不出因缘而有乃知生死轮转贪欲为本修证常乐禅慧为宗则斯经也可以辨识诸魔破灭七趣谓止及观修圆教妙明之心发真归元证上乘至极之说懿其般剌译其义房相笔其文今江吴释璇师学识兼高辩才无碍以是经典为时教于一代分妙理于十门功济大千道传不二瞪目合手以明妄毁相泯心以会宗信受则为世津梁开悟则入佛知见乃显经以作䟽因䟽以明理故可以开前疑而决后滞披迷云而睹慧日然后知色空无异同归实际在佛靡殊不离方寸随志在外护惭无内学因获览阅辄述序引归依法宝幸精究于真诠赞杨佛乘愿普沽于圣果者已。

　　大宋天圣八年青龙庚午孟冬二十一日辛丑中散大夫守御史中丞充理检使权判吏部流内铨上护军琅瑘郡开国[仁-二+(亡/大)]食邑一千九百户食实封二百户赐紫金鱼袋王随撰

　　惟净上王中丞书

　　译经三藏朝散大夫试鸿胪卿光梵大师赐紫惟净谨上书于中丞合下近蒙新制首楞严经䟽序特赐宠示者鸿儒大士嘉赞宝乘浅学缁流叨窥法句身心适悦种智增明顶奉依归不任庆幸窃以大佛顶如来密因修证了义诸菩萨万行首楞严经者菩萨行门诸佛心印开有为即尘沙妙用归无相即法界真源不有不空绝名相于言[穴/弟]之外现因示果分阶位于神化之中境不碍心惑不碍智七大之性大无所待八还之法还无所从所以了真如心息虚妄本起方便慧宣秘密言万法以之圆融诸佛以之自在入不二之二谛悟不空之三空伟矣真宗不可思议聿有高士著述䟽章焕决秘诠简谈佛旨恭惟中丞入佛知见解法因缘学佛修行祛拂有空之病宣法性相融明起灭之端为护法城作不请友高制序引恢阐教乘永代作程长冥示炬惟净夙承道顾忝玩奇文佩戴恩私不任抃跃不宣惟净顿首

　　标指序

　　长老月公向者游黄龙时予为西安令而走檄他郡不及见也近移掌郡𢈔乃因其嗣延庆居𣈆者来而寄予以书询之云月公居道济庵日与其徒论楞严要义而参学应乾者记而集之因嘱予为之序为予以为真无自性全物而彰物无自体全真而现故妙性无为者其光明受用历然素备非言迹之所测而昧者迷方以徇物则偏滞染缚之不穷虽复以学解驰求而去真愈背矣夫学解于声论起于本闻闻明循声则能所兹建而国土由之以生故此经开示密路使学者知根归元以消垢念则六门真用本尔圆成如木人息机则诸幻皆灭而月所在者则于表亦亡故兹论集以标指为目斯尽之矣若闻义者超然证悟与群圣交光其所密非从外得乃可知月公未尝言也熙宁六年二月十五日将仕郎秘书省著作郎洪州监苗米仓兼发遣纲运。

　　范峋序

　　集解序

　　夫经者传道之器复性之路虽妙有之韫固息于名言而解脱之说弗离于文字因心以会道见月而遗指此圣者所以有作明者所以能述微言之绪㡭㡭不绝焉大佛顶密因了义首楞严经者迦文转物之机庆喜开权之教实第一之义谛不二之法门也原夫真心常住本体无生三界缘兴始由于妄念一精体变遂汩于前尘色相外冥心目随转涅槃迷而生死作菩提昧而烦恼兴流为众生溺于浊劫如来哀其然也为说斯经近取诸身诱致于性除攀缘之妄七处而推其心破封执之迷八还以研其𧷤以至飞光左右宝手开合显真性不动之妙展观智无涯之照洞诸相之幻妄识自心之广大则是经也以三摩为根力以六入为藏性真如常遍妙用在前无法而弗圆无入而非道所谓证金刚三昧超妙严之一门者不其然乎当是时佛尚住世人未去圣室罗筏之会千二百五十人俱皆是大阿罗汉妙堪遗嘱故佛与之说法其言简其旨明真破咎根不存枝叶而阿难酬诘犹多悲泪系辞云作易者其有忧患乎乃知天权起教不为佛世众生正忧五浊末世耳去圣既远遗文但存外说实繁上根盖寡非妙解之士广为诠释则入神精义大惧沦晦先是唐神龙初梵僧般剌蜜谛三藏于广州制止道场译此经适会宰相房融领南铨于此为之润文笔高语奇音旨清畅冥契佛志绰同神会乃知大经因缘岂偶然哉宋长水大士子璇解行高妙名称普闻特禀圆机振发大教为之注解王丞相冠其篇福唐沙门可度亦复胜流尝笺了义夏英公序其首吴兴大士仁岳辩才无碍多闻第一道力全于正定智性了于真空栖神斯文入佛正解多历年所广集言诠有若孤山智圆槜李洪敏资中弘沇真际崇节兴福惟悫并邃乎此经雅于言道咸即法句注其章旨岳公惧诸家之文不表于后即正经之说传致其下仍以地着各以义解独于己说标为私谓总成十卷题之曰首楞严经集解莫不文义璀璨华梵宣明亦犹室中千灯多光互入堂下六乐正声相通鼓吹大经藻火圆教噫佛灭后仅二千年经初至于唐又四百年而教始兴于宋神僧大士精文密旨续佛慧命为世导师津梁未来药石病者法施功德岂有涯哉后之济彼岸入法界者当以此经为舟楫为门户云。

　　时嘉祐己亥七月十一日翰林学士兼侍读学士朝散大夫尚书左司即中知制诰充史馆修撰判馆事兼判尚书礼部提举在京诸司库务上骑都尉安定郡开国[仁-二+(亡/大)]食邑一千三百户赐紫金鱼袋胡宿撰

　　首楞严经义海缘起序

　　若夫半满偏圆之教皆先大觉圣人被众生机器所宜权实开遮耳会其至要问难致诘对辨酬酢终始研穷究竟发明乎胜净明心者其惟大佛顶首楞严经欤此经乃三世如来无见之顶法亦是十方诸佛一门超出妙庄严路欲脱生死超证圣位最初方便唯此门为捷迳矣子初学楞严即依泐潭月禅师标指要义也就而书之且以弊文题其后及得长水法师璇公义䟽遂宗师之仍寄鄙辞托之卷末则知月亦师长水也其标指之作是本乎义䟽虽名题不同而其语意实不可得而异也但广略为小差耳或者疑璇之文不行假月而后行或谓月虽善标终借璇之所说更相矛盾互为是非以予考诸年岁先后月既得之非不行也标䟽相资学者遵之非不说也明矣矧乎宗师立意必有所㨿岂取次而为之耶然大率长水识量远大自制义䟽以集名之盖是于中援引佛祖经论证其深义以故不肯掩前人之善此则善之至矣泐潭宗眼明白见彻法源不务名相直尔撷掇枢要精义发明佛意则意亦大焉二者皆前辈禅讲中圭璋小子何敢辄议其优劣耶今尽取乎义䟽标指并科合经而集之至于标指文句与义䟽大同处即色目焉不重录也庶几资此二说以辅翼性宗大教使流通于无穷不唯断两宗学者之疑抑亦俾长水之璧缺而复全泐潭之弦断而复续文虽重叠不妨义亦反显譬如精金百炼而愈见精明兼采吴兴净觉法师岳公所集诸家之解用以参之贵得义天星象灿然教海波澜浩尔其间或各以智证递递铨𢖍者亦是相与抑扬圣教洗荡物情若执文生解则反堕疑网昧于权宜而失乎指归之意要须以理契会同融通之可也且夫一经而具多释非摩尼吐耀众珍自至乎政所谓百川同会于海者其在斯焉故统名之曰楞严义海亦欲后来学楞严者便于观览易为和会岂不至简哉何言其繁也科行线路䟽标解等并依元所安处随经文下入之于中唯䟽或本一段而标分三四䟽本三四而标通之者此要知也其他临卷自悉起尽之详兹不备言之耳噫楞严秘典密因了义情识不到心缘莫及况语言文字而能造之耶然善学楞严者不住心相不著文言而自然得乎无见顶法不传之妙云。

　　尔时钜宋乾道改元乙酉岁福唐禀释迦遗教比丘咸辉谨序

　　首楞严经义海卷第一(经一之一)

　　中天竺沙门般剌蜜谛译经

　　乌长国沙门弥伽释迦译语

　　唐菩萨戒弟子前正议大夫同中书门下平章事清河房融笔授

　　唐罗浮沙门怀迪证译

　　宋江吴长水沙门子璇集义䟽注经并科

　　宋泐潭沙门晓月标指要义

　　宋吴兴沙门仁岳集解

　　宋福唐沙门咸辉排经入注

稽首我大师　十方调御尊　佛顶首楞严
大觉如来藏　圆明诸圣众　上首龙尊王
常辟大慈门　救摄众生者　愿垂加护我
显说妙难思　普共诸含灵　速证真如海

　　将释此经十门分别一教起因缘二藏乘分摄三教义分齐四所被机宜五能诠体性六所诠宗趣七教迹前后八传译时年九通释名题十别解文义初中二一总二别总者谓酬因酬请显理度生一代教兴皆由此矣若原佛本意唯为一大事因缘欲令众生开示悟入佛之知见虽三车通许唯赐白牛但为一乘无三及二也别者有十故说此经一为克示真三昧故谓阿难遭难盖无真定故谓诸佛得成菩提妙奢摩他三摩禅那最初方便及佛告许云有三摩提名大佛顶首楞严王具足万行十方如来一门超出妙庄严路至于再请责己将谓惠我偈赞希有等乃至如来讽叹名金刚王如幻三昧来说圆通文殊拣显指三世佛同此一门道场加行成就圣位立此经名破灭七趣辨识诸魔皆为此也二为广破诸妄执故谓阿难执妄迷真匿王执常为断七处征诘三疑拒诤佛再语云若汝执吝分别觉观为汝心等故约心见二门随执广破此之执相不离人法也三为开显妙明心故谓阿难初请三昧佛先审问发心既陈爱见之源全迷真实之体遂云众生无始生死相续皆由不知常住真心此真妙明即是菩提涅槃元清净体故阿难自责不知寂常如来许可发妙明性先就心见二门乍征乍显后约三科七大分明显会令于法法咸见性常俱遍俱融含摄无碍众皆领悟自知心遍十方诸所有物皆即菩提妙体元明心遍含里十虚身土虚空了无所得唯一本妙常住不灭洎满慈疑于有相庆喜再责因缘佛随开示令得知见矣四为决断众疑网故谓佛显示真见阿难随见疑生或缩断离身因缘自尔和合非合执相疑性诸大遍圆灭妄生妄成真不真修无常因获常住果疑网既众佛随断之矣五为辨析修行门故谓佛广示藏体庆喜深解现前举喻天王赐与华屋虽知所赐将入无门已悉多闻不逮修习故请问云从何摄伏畴昔攀缘入佛知见佛举二义决定以为发觉初心谓止及观斯为要也初令以湛旋妄成不生灭次令审详烦恼知根降伏一根既返余根自旋诸妄销亡不真何待六为分别邪正行故谓阿难已悟修行后代罔知邪正虽期正道多䧟邪宗水灌漏卮若为取满庆喜请云众生去佛渐远邪师说法至多欲令心入佛乘远魔无退佛举四种明诲诸圣同途戒根不亏定慧可据如其不切清禁禅慧洪深鬼属魔民斯难逭免析进却步诚可悲夫七为显咒功能胜故谓庆喜难在登伽如来遣咒往救承力虽至密言阙闻况能潜护根门防闲宿习斋戒不禀而自备果证不远而可得消难获利自行化他因人果人靡不由此而辨其事也八为证入有阶降故谓理绝修证事存阶渐偏一则病空有圆通则融真俗故不损寂灭而建立诸位阿难知机为请如来就行开示始从渐次终乎极果于无生忍中立五十七位不断而断惑障必亡非证而证神用斯备岂同魔外都无位次耶文云是种种地皆以金刚观察如幻十种深喻奢摩他中用诸如来毗婆舍那清净修证渐次深入耳九为广示诸魔境故修禅观人靡不有初而鲜克有终者盖不谙其魔境妄生取着不了唯心遂𣲖诸道佛慈无缘不问自说观中破阴每阴十种五十境界分析邪源末代修禅免为所惑十为究尽妄想源故谓五阴诸经皆说未闻五妄想成今明破一阴时出一妄想破则从粗至细起则自细现粗其之根源唯一识阴识阴无体但是圆常文云湛入合湛归识边际既知五阴咸是妄想五阴摄法何所不该论云一切诸法唯依妄念而有差别若离心念则无一切境界之相也由斯十意而说此经二藏乘分摄者谓三藏之中修多罗摄二藏之中菩萨藏摄若此摄彼则兼该二三持戒证果有小乘故征难辨析最明显故诸乘之中一乘所摄若此摄彼亦该诸乘十二分中契经方广二分所摄摄彼如前三教义分齐者依贤首大师二义分别一约教诠法通局显分齐谓以义分教教类有五一小乘教但说我空纵少说法空亦不明显但依六识三毒建立染净根本未尽法源故多诤论二大乘始教亦名分教但说诸法皆空未尽大乘法理故名为始但说一切法相有不成佛故名为分三大乘终教亦名实教说如来藏随缘成阿梨耶识缘起无性一切皆如定性二乘无性阐提悉当成佛方尽大乘至极之说故名为终以称实理故名为实四大乘顿教总不说法相唯辨真性亦无八识差别之相呵教劝离毁相泯心但一念不生即名为佛不依地位渐次故说为顿五一乘圆教所说唯是法界性海圆融缘起无碍相即相入帝网重重主伴无尽也若于五中显此经所诠正唯终教兼于顿圆若将此经与五教通局摄者五唯后三摄此此总摄彼诸教二约法生起本末显分齐依起信论明诸染法本末五重论中初唯一心为本源二依一心开二门一心真如门所谓心性不生不灭二心生灭门谓依如来藏与生灭合名阿梨耶识三依此识明二义一觉义谓心体离念等二不觉义谓不如实知真如法一不觉心动等四依后义生三细一依不觉故心动名业相二依动故能见名转相三依见故境界妄现名现相五依最后生六粗一智相(依境分别也即法执俱生)二相续相(依智起念不断即法执分别)三执取相(心起着故即我执俱生)四计名字相(我执分别上四皆惑)五起业相(业也)六业系苦相(报也)若以诸宗就此五重显分齐者谓人天唯齐业报小乘齐后四粗法相极于三细终顿圆通诠本末方穷初一心源初一心源即此经常住真心性净明体经标此心为宗本故一切因果世界微尘因心成故二根本中说为无始菩提涅槃元明体故(第一重)约见约心或破或会至于备历三科七大咸言妙真如性等即心真如门经喻瞪目合手眚见灯光性明圆故因明发性识精元明性一切心等即生灭门(第二重)满慈致疑佛举本觉明妙性觉必明妄为明觉觉非所明因明立所等即本觉不觉也了然自知发真归元觉迷迷灭等即始觉也(第三重)三相四轮晦昧为空空晦暗中结暗为色等即三细(第四重)引起尘劳烦恼聚缘内摇趣外奔逸业果众生二种相续等即后六粗(第五重)由是此经具诠本末学者备览足见幽深四所被机宜者依圆觉䟽略有二种初料拣后普收初谓乐著名相以文为解者系滞行位高推圣境者情尚于空触言宾无者自恃天真轻猒进习者固执先闻担麻弃金者如上皆非其器反上即皆是器后普收一切众生皆有佛性但得闻之无不获益谓宿种深者悟入浅者信解都无种者亦皆熏成圆顿种性如华严经食金刚喻若约五性正被菩萨性及不定性兼为余性作远因缘三聚之中为正定聚令增妙行为不定聚令修信心为邪定人作远因缘也五能诠体性者略作四门一随相门复二一声名句文体体用假实二相资故二通摄所诠体若不诠义文非教故二唯识门前二不离识所变故然有本质影像之异三归性门此识无体唯真如故四无碍门心境理事交彻相摄以一心法有二门故六所诠宗趣者即有通别初谓统论佛教因缘为宗以佛圣教自浅至深说一切法不出因缘二字若佛灭后贤圣弟子相承传习通大小乘宗途有五如起信䟽别明此经者又有总别总以心境空(遍计如蛇鬼经云如虚空花本无所有又经云妄为色空及与闻见)寂(依他如影像等经云当处出生随处灭尽等)藏性圆满(由空寂故圆满成实经云此见及缘元是菩提妙净明体等)凡圣平等为宗(下云迷悟死生了不可得又圣凡无二路又生死涅槃皆即狂劳等)令修行者忘情(由悟宗故下云即汝心中狂性自歇旋流无妄)等佛(由情忘故经云歇即菩提即同如来等)观行速成(文云方便易成就)为趣又以前趣为宗令惑业消灭(三缘断故三因不生)永绝轮回(若得妙发三摩提者则妙常寂有无二无无二亦灭)起大神用(不须天眼自然观见等)安乐(身心快然获大安隐)自在(一为无量小中现大等)为趣别有五对一教义二事理三境行四行寂五寂用皆初宗后趣此五亦是从前起后渐渐相由也若以要言之不出解行修证初解如来藏为宗行首楞严为趣谓佛许示真修却约心见征解故次修此真定为宗证彼藏体为趣故下请云虽获大宅要因门入等七教迹前后者佛说此经非谓一时顿说说必前后集者约类总为一部谓佛初说匿王在座叙外致疑破彼断见后至阿难疑问七趣举琉璃王诛释种姓善星比丘妄说法空二俱生身䧟入地狱琉璃岂非匿王之子王死为嗣方诛瞿昙岂有事之未形而预致问耶故知此经非一时说若以文义往定即法华后涅槃前也经文明指耶输受记持地证经以义往推序叹声闻非约小行应身无量度脱众生法华已前无此叹故声闻入实法华已前亦无显露今经有故各说圆通诸小乘者皆叙本时或述今遇尽证圆妙法华前无应知在后然又不唱入灭之期定涅槃前二经同部此经居中俱醍醐味无所疑也八传译时年下云大唐神龙元年乙巳岁五月二十三日中天竺沙门般剌蜜谛于广州制止道场译先是三藏将梵本泛海达广州制止寺遇宰相房融知南铨闻有此经遂请对译房融笔授乌长国沙门弥伽释迦译语翻经才竟三藏被本国来取奉王严制先不许出三藏潜来边境被责为解此难遂即去回房融入奏又遇中宗初嗣未暇宣布目录阙书时禅学者因内道场得本传写好而秘之遂流北地大通在内亲遇奏经又写随身归荆州度门寺有魏北馆陶沙门慧振搜访灵迹常募此经于度门寺遂遇此本初得科判又据开元中沙门智升撰释教目录二十卷其第九云大佛顶首楞严经十卷大唐沙门怀迪于广州译迪循州人住罗浮山南楼寺久习经论备诸五梵因游广府遂遇梵僧未详其名对文共译勒成十卷经之题目纸数文句与今融本并不差异迪笔受经旨缉缀文理等今详二经译人虽别译本是同或恐迪因证义各据流行故今目录书写有异不尔岂无一处差别译主名字何得未详耶二本既同今解融本九通释名题者。

　　大佛顶如来密因修证了义诸菩萨万行首楞严经

　　(经有五名题目三号者谓该教行人理因果显密悉具足故先略配者上之三字是总即一经法体总含教理行果教行明指理果义含明指者文云有三摩提名大佛顶此指行也又云虽蒙如来佛顶神咒又云亦说此咒名如来顶此指教也教有显密显了宣示令悟修无妄即前后诸文秘密受持令障尽功着即是咒辞义含者寂照含空故名为大性觉妙明等故名为佛此显理也我以不灭不生合如来藏周遍法界等故名大明极即如来等故名佛此显果也顶者至极无上之义也若以此三字全约理说藏体周遍无不含容曰大即体大灵照不昧离诸妄想曰佛佛有二义一自性显照义即相大二随缘现益义即用大此大及佛是至尊至极无上无过诸佛所师之法故名为顶三大之义不离一心故名一心为大佛顶如来下别显胜能初八字约果人自行修证说教利他以别显即十方如来依此法门修因证果显了宣说究竟利他也诸菩萨下八字约因人修习具足自他诸行以别显菩萨行门自利利他广多无量此之真定咸具足故文殊叹云此是微尘佛一路涅槃门等次广释者大者当体得名常遍为义当体者不同法相宗拣小名大大外有小可拣犹是分限岂为至大今以藏体性无边涯绝诸分量强名为大常遍者常则竖穷三世遍则横该十方竖者过去无始未来无终无有一法先之唯此先于诸法故名大也涅槃云所言大者名之为常遍者十方穷之无有涯畔涅槃又云所言大者其性广博今经常遍广有其文仍具三义如下可见佛颂者究竟觉也觉有二义一本二始本谓藏体灵鉴无昧绝诸妄想具足无量性功德故起信云所言觉义者谓心体离念离念相者等虚空界无所不遍法界一相即是如来平等法身依此法身说名本觉始觉义者依本觉故而有不觉依不觉教而有始觉始觉是用本觉是体用合体时始本不二名究竟觉究竟觉者即前藏性显现时也无上最极名之为顶此约果位以显法体名佛顶也若约现事即今佛顶放光化佛所说教行是故教行俱号佛顶也如来者如谓本觉来谓始觉始本合故名为如来此指一佛即该诸佛下说教行俱约诸佛以显同故密四者有二一教二行教者下说心咒是佛密语唯佛与佛乃能知之不通他解但言而受之思而持之灭障成德也行者以此奠定具空假中即是一心非纵横并别不可思议具足万行三世诸佛同此法门此行成时名三秘藏是故称密修谓行因证谓克果地前地上缘真二种俱名为修初地妙觉分满二果同名为证所修所证俱大佛顶此自行也如观音圆通了义者说教化他诠表义理无有覆相穷理尽性称实该故下文云宣胜义中真胜义性令汝会中定性声闻皆获一乘寂灭场地非有余说故名了义诸菩萨万行者三世因人各修其行自利利他有无量义今举大数故名万也此之三昧具斯多义故下文云有三摩提名大佛顶首楞严王具足万行等首楞严者梵语也涅槃云首楞者含一切事竟严者名坚即一切事究竟坚固也得此三昧观法如幻于法自在能破最后微细无明能获二种殊胜之力现身说法无碍自在故下经中名为如幻金刚王佛母妙莲华等此三昧以无分别智寂用为体以一切法皆同智性穷尽法界更无遗余名一切事究竟一切事言无离染净此智现时染净都尽一法不立又染法究竟尽净用究竟显如下文云我以不灭不生合如来藏而如来藏唯妙觉明圆照法界是故一为无量等又云尘垢应念消成圆明净妙等既观如幻不为物坏能破无明故名坚固经者训法训常是贯是摄谓依此言说诠显性相今物生解故称为法一切诸佛皆同此说故名为常能令义理无有散失名之为贯以此化生令不颠坠称之为摄若约所诠如来藏体说名经者亦具四义谓此心性诸佛所师可䡄可则故名为法不生不灭无有变异故名为常上圣下凡情与非情无不同此故说为贯具诸功德遍含染净故称为摄心性既尔一切法亦然故下文云五阴六入生灭去来本如来藏故一切法任运有四义悉名为经)。

　　一名中印度那烂陀大道场经于灌顶部录出别行

　　(此别目也印度月名具云即特伽此云月邦以此大国形诸小国如星中月彼有五印此当中也即一境之邻名此境之中有多国别最尊大者号摩竭提此云大体以总摄故或云不害皆义翻也那弥陀此云施无猒即龙名也四域记云庵没罗国有池池中有龙名施无猒寺近彼池故以标号大道场者沙门体心修道之地也佛灭度后六帝缉兴遐疏维宇园林普合都建一门主客万僧住持增峻印度名寺莫先于此故名曰大灌顶部者彼有五部此当其一毗卢为主既标部处寻检可凭无谓近翻疑非正说)。

　　大唐神龙元年龙集乙巳五月己卯朔二十三日辛丑

　　(长安三年则天罢政中宗嗣位是岁改为神龙元年龙集者龙星亦曰岁星岁行一次也集居也乙巳即所舍之次朔稣也月死复稣稣生也)。

　　中天竺沙门般剌密谛于广州制止道场译

　　(天竺亦云乾竺干豆身毒印度等沙门云勤息取生善灭恶之称般剌密谛此云到彼岸译者以有才智通四方语名曰象胥之学四方各有其名今取比方掌语者也)。

　　菩萨戒弟子前正谏大夫同中书门下平章事清河房融笔授

　　(虽为宰官而受大乘戒者经云欲受国王位时乃至百官受位时应先受菩萨戒一切鬼神救护王身百官之身也资于师长以父兄之道事之故云弟子正谏者今之谏议也举贤达能大扶进人故曰大夫中书门下二者之名平和章明国政之事曰平章事笔授或云笔受谓以此方文体笔其所授梵本缉缀润色令顺物情不失正理也)。

　　乌长国沙门弥伽释迦译语

　　(国名未详弥伽释迦此云能降伏翻梵为华故云译语其中证义应有别录余如翻译时年中说)。

　　标

　　(宜阳参学比丘应干集录师云文字性空无离文字说解脱法必也舍文字而见法非见法也谓此娑婆界声论得宜明众生迷本闻循声故流转此经故假阿难示遭魔娆溺在爱坑虽具多闻未全道力故殷勤启请十方如来得成菩提最初方便亦是十方如来究竟修证最后垂范今标指要义道济和尚就依长水璇师科节仍更删繁补阙后之学者无滞于名言耳此经一部十轴先释题目后销本文题有总别总即二十字其中十九字所诠之义经之一字能诠之文本有五名今智具三号正宗经中七大科第五出圣教名殊经云文殊师利法王子在大众中即从座起而白佛言当何名是经佛答五名见第八卷不复录耳大佛顶三字是一部经之宗本含摄教行人理因果显密悉具足故教行明指理果义含明指者文云有三摩提名大佛顶首楞严王具足万行十方如来一门超出妙庄严路此指行也又云虽蒙佛顶神咒又云亦说此咒名如来顶此指教也教有显密显即十轴中前后诸文密即四百十九句心咒义含者谓大佛顶三字寂照含虚曰大此指当人法身体大非对小得大也性觉妙明曰佛即指当人般若也至极无上曰顶指当人解脱也谓当人得此首楞严三昧勇健定力更是此三德秘藏不纵不横不并不别亦具体相用三大不离当人一心也如来密因八字别显妙用三世果人依此大佛顶之体从果入因不滞名相直显心源于无修而修无证而证自利利他随机设教直指人心决了大义更无不了之设诸菩萨下八字谓三世因人从生死地而反妄归真修五十七位差别智门从因入果如下经中阿难请问如是修证佛三摩提未到涅槃云何名为干慧之地四十四心至何渐次得修行曰诣何方所名入地中云何名为等觉菩萨故佛答阿难指大佛顶妙性圆明离诸名相本无世界众生因妄有生因生有灭生灭名妄灭妄名真是有菩提涅槃二转依号故圣人立三渐次令行人从因入果返妄归真举喻如净器中除去毒蜜以诸香水及杂灰汤洗涤其器后贮甘露一者除其助因不食五辛二者刳其正性杀盗邪妄不起三者违其现业根境解脱谓尘既不缘根无所偶返流全一六用不行十方国土皎如琉璃内含宝月从是渐修入干慧地此自利也未与如来法流水接即以此心起十信十住十行十回向暖顶忍世第一位十地等觉妙觉也五十七位皆从三种渐次以金刚观察如幻十种深喻奢摩他中用诸如来毗钵舍那清净修证渐次深入金刚观察者即是首楞严定也亦名勇健三昧亦名一切事竟坚固也下文云是名妙莲华金刚王宝觉如幻三摩提弹指超无学又文殊叹云此是微尘佛一路涅槃门是故三世果人因人皆以大佛顶为体建法幢竖宗旨也此上十九字是所诠之义经之一字是能诠之文字般若也谓义理须假此文字为教贯摄流通后代也若㨿西竺梵语修多罗此华夏翻为线或云素怛览此翻为契线者能贯华不散契者契佛理契生机此华夏云经者经能持纬此方组织布帛不散乱也又经者圣人之教也具常法摄贯四义常则道轨百王法乃德模千叶生资教摄永出樊笼理籍文贯长离散灭百王不易千代良规利物诠真目为经也此依名相而解若约当人如来藏性为经者亦具四义谓此心性不生不灭无有变异名常诸佛所师可轨可则名法上圣下凡情与非情无不同此名贯具诸功德遍含染净名摄心性既尔一切法亦然故下文云五阴六入生灭去来本如来藏故一切法任运有四义悉名为经上来略解释总题意)。

　　首楞严经义海卷第一

　　音释

　　璇

　　(句宣切)。

　　镂

　　(卢修切雕刻也)。

　　确

　　(苦角切坚也)。

　　铨

　　(此缘切谓▆选也)。

　　罤

　　(音题筌罤也)。

　　抃

　　(皮变切拊手也)。

　　峋

　　(相伦切)。

　　㡭

　　(吉诣切与继同)。

　　研

　　(倪坚切穷究也)。

　　𧷤

　　(士华切深也)。

　　[雋-隹+椎]

　　(将遂切[雋-隹+椎]李地名)。

　　沇

　　(以转切)。

　　悫

　　(克角切)。

　　璀璨

　　(璀七罪切璨七旦切璀璨玉壳也)。

　　噫

　　(于其切叹也)。

　　诘

　　(溪吉切问也)。

　　酬酢

　　(酬市流切酢仕各切酬酢谓以言相咨报也)。

　　矛盾

　　(予莫浮切盾食尹切)。

　　撷掇

　　(撷奚结切掇都活切撷掇采取也)。

　　卮

　　(章移切饮酒器也)。

　　逭

　　(胡玩切逃也)。

　　眚

　　(所景切目病生翳也)。

　　▆

　　(音枯奢也)。
永乐北藏第 168 册 No. 1581 首楞严经义海


　　首楞严经义海卷第二(经一之二)翦二

　　(䟽此下第十别解文义准常三分谓序正流通序中二证信发起证信之立由阿难问佛今置之意为断疑息诤及异邪故然此虽具六种成就今均广略总分为二○标谓圣人说法须假此六成就方可随宜说教也)。

　　如是。

　　(䟽若兼我闻合释即指法之辞也如是之法我从佛闻佛地论云谓结集时众共请言如汝所闻当如是说传法菩萨便许可言如是当说如我所闻离释如是者信成就也智度论云佛法大海信为能入智为能度信者言是事如是不信者言是事不如是肇公亦云信顺之辞也信则所言之理顺顺则师资之道成故万行中以信为首故云如是又契理契机曰如永离过非曰是如理而说如理而信故言如是若约今经如来藏心体性不动曰如真实义故曰是又一切诸法本无生灭皆如来藏故名为如离一切相即一切法故称为是更有余义繁而不论)。

　　我闻。

　　(闻成就也我即阿难自指五蕴假者然一切法佛说无我今称我者我有四种一凡夫遍计二外道宗计三诸圣随世假立宾主四法身真我经指后二非邪慢心而有所说故无过矣闻谓耳根发识听受虽因耳处废别从总故称我闻无相宗说我既无我闻亦无闻从缘生故不据假名即不闻闻也若约法性此经旨趣传法菩萨以我无我不二之真我根境非一异之妙耳闻真俗无碍之法门○标此非凡夫外道执神我此显法身真我假立世谛流布我为宾主也)。

　　一时。

　　(䟽时成就也师资合会说听究竟总言一时一者拣异余时时者随世假立如来说经有无量时不能别举一言略周但云一时涅槃经云一时在恒河岸等又诸方时分延促不定故但言一时若约法义释者即说听之时心境泯理智融凡圣如本始会此诸二法皆一之时○标不标春夏秋冬日月岁时但是佛说法时　解孤山曰如是所传之法我闻能传之人会机会理之时故云一时真际曰阿难指下如是之经我从佛闻一时说教时也)。

　　佛。

　　(䟽主成就也具云佛陀此云觉者谓觉了真妄性相之者即究竟觉也论云以觉心源故名究竟觉未觉心源故非究竟觉然具三义一自觉觉知自心本无生灭二觉他觉一切法无不是如三觉满二觉理圆称之为满佛地论中具有十义谓具一切智一切种智出烦恼障及所知障觉了一切诸法性相能自闻觉亦能开觉一切有情如睡梦觉如莲华开故称为佛○标即法报化三身随机应现也)。

　　在室罗伐祇洹精舍。

　　(䟽处成就也处有二种一所化处即伐城二所住处即祇圆具云室罗伐悉底此云丰德或云闻物或云好道此乃城名非是国号以其城中多财物好欲境饶多闻丰解脱道德名称五天共闻故或云闻者城昔有老仙于此修道后有少仙从其受学厥号闻者老仙没后少仙于此建城而住故以名焉国都号为憍萨罗但以就胜易彰故举城号祇洹者具云祇陁或云逝多制多此云战胜即太子名林主是彼故云胜林洹即林也精舍者即沙门精行所舍处也谓须达买园置舍太子舍树造门二人共建以延僧佛标同○解孤山曰在者住也以佛内住首楞严能建大义故迹住精舍以利群生室罗伐或云舍卫战胜生时父王兴外国战胜因立羙号○䟽△二引众同闻者同闻之众匪唯三乘亦该诸趣下具天龙八部王臣菩萨发起序中今文但有二类盖译之巧也)。

　　与大比丘众。

　　(䟽标类也与者并兼共及也佛与阿难及大比丘等证非虚谬梵云摩诃此具三义谓大多胜也器量尊重为天王大人之所恭敬故云大遍知内外经书故言多胜出九十五种外道故言胜比丘名舍三义乞士怖魔破恶谓出家者上于诸佛求法以内资令慧命增长下于擅越离邪正命乞食以外资令色身无损故云乞士又出家者最初发出家心或菩提心或至成道皆令魔怖失人众故名为怖魔又能破断身口七支九十八使业烦恼故称为破恶四人已上乃至无量能作说恣羯磨法故名为众矣)。

　　千二百五十人俱。

　　(举数也佛初成道先度陈如等五人次度三迦叶兄弟兼徒总一千次度舍利弗目连各兼徒一百次度耶舍长者等五十人经举大数故减五人此众先并事外勤苦累劫一无所证才遇见佛便得上果感佛恩深常随佛化为常随众也标此皆应化声闻故称大也)。

　　皆是无漏大阿罗汉。

　　(䟽总指也漏有三种皆断尽故阿罗汉名含三义故翻为应应已永害烦恼贼故应不受分段生故应受人天妙供养故此皆无疑故名为大已下别叹○标漏有三称谓无明漏欲漏有漏○解孤山曰无漏者内冥中道不漏落二边也阿罗汉含三义应供杀贼无生也准涅槃四依品第四依即十地菩萨名阿罗汉)。

　　佛子住持善超诸有。

　　(䟽从佛口生从法化生得佛法分堪绍佛种故云佛子安住觉性三德秘藏任持万善功德不失故云住持诸有者二十五有皆得二十五种三昧不为界系故云善超此叹自利已下叹利他（标文同䟽）○解此众已经法华开权发迹故今叹德从实从本而言也)。

　　能于国土成就威仪。

　　(䟽无刹不见故云能于国土有威可畏有仪可则行住坐卧皆成轨范可为标准故云成就等净名所谓不起灭定现诸威仪也此仪止可观也（标同）)。

　　从佛转轮妙堪遗嘱。

　　(智堪遗付也常随从佛转大法轮法有摧辗业烦恼义喻之若轮自既摧破惑障亦能转教令他破惑于一法中作无量说一一进机一一耨性以善巧方便令其得入如来知见妙好堪任护持法藏今灯灯相然明明不绝嘱法今传嘱生令度总名遗嘱也（标同）○解兴福曰从佛受教自证已圆能演佛言转化群品孤山曰此诸尊者见佛始卒佛所说法皆悉随从故于今经及以涅槃妙堪遗嘱下文佛告阿难汝今未须先取寂灭纵得无学留愿入彼末法之中救度众生涅槃中佛语文殊今以此法付嘱于汝乃至迦叶阿难未来复当付嘱如是正法即其事也)。

　　严净毗尼弘范三界。

　　(䟽戒可遵依也毗尼云律律法也断割重轻开遮持犯非法不定弘大也范法也既严持清禁身心弗违大能轨则世间真是法中纲纪也○解毗尼是三界之大法禀之则出生死故)。

　　应身无量度脱众生。

　　(䟽定能现化也住首楞严化复作化普现色身随十界机宜何身相现而说法令彼度苦解脱业惑得自在故法华所谓内秘外现从法身地随缘赴应如一月不降百水不升慈善根力法尔如是若非发迹之复无如是叹醍醐味教于兹现矣)。

　　㧞济未来越诸尘累。

　　(结悲化无尽也㧞令脱苦济使得乐佛灭度后故曰未来烦恼与业染污系缚喻之尘累皆令清净自在无碍故称越也○解孤山曰垂应益物实通三世今从部意正为未来)。

　　其名曰大智舍利弗。

　　(䟽具云奢利弗怛啰此云鹙子其人母眼黑白分明转动流利从彼所生连母为号亦云身子是佛右面弟子慧解过人故云大智增一云我佛法中智慧无双决了诸疑者舍利弗第一○标从眼识入圆通也五百弟子各称行业第一盖漏证示现未具遍知觉母怀圣子有辩如春莺才生其子无辩似鹙鹭不鸣也○解诸经列名不同或尚年腊则先陈如或尚声德则先身子今从尚德之例也槜李曰此翻身子以其母好身形故以子连母而呼也)。

　　摩诃目犍连。

　　(䟽具云摩诃没特伽罗此云大采菽氏又云胡豆即尊者母姓上古仙人所嗜因以命族左面弟子神通无过下经云我游十方得无挂碍神通发明推为无上○标神通第一从意识入圆通也　解上古有仙好食胡豆尊者是彼苗裔故)。

　　摩诃拘絺罗。

　　(䟽此云大膝舍利弗舅常论胜姊姊怀身子论则不胜知孕智人寄辩母口何况出胎遂往南天学十八经人笑之曰累世难通一生非冀闻而立誓学不休止无暇剪爪号长爪梵志学毕还家知甥为佛弟子起大憍慢往佛所夺佛令立论因即义堕负愧低头得法眼净成阿罗汉获四辩才触难能答南方天王常随侍彼也○标与难陁孙陁罗观鼻识入圆通也)。

　　富楼那弥多罗尼子。

　　(䟽富楼那父名此云满父是满江祷天求得正值江满又愿获满梦满器宝入于母怀从此有孕由此多义得有此称弥多罗尼母名此翻为慈亦云知识其母慈行仍诵韦陀知识品故尼女声也是彼所生连父母召云满慈子此于如来说法人中最为第一下经云我旷劫来辩才无碍宣说苦空深达实相河沙如来秘密法门我于众中微妙开示得无所畏等标因说法舌识入圆通也○解孤山曰那男也尼女也增一云我父名满我母名慈诸梵行人谓我为满慈子)。

　　须菩提。

　　(䟽此云空生或云善吉善现等生时家中库藏器皿皆空故相者谓言儿必善吉此善吉相现于器故从是得名于大众中解空第一入无诤定喜说空法所修行业以空为本如下经云我旷劫来心得无碍初在母胎即知空寂如是乃至十方成空亦令众生证得空性蒙如来发性觉真空空性圆明得阿罗汉○标从意根入圆通也)。

　　优波尼沙陁。

　　(观色性入圆通也)。

　　等而为上首。

　　(䟽此云近少义翻尘性观尘性空而得道故微尘即是色近少分邻近虚空是色边际故云尘性为近少也如下经云我悟色性以从不净白骨微尘归于虚空空色二无成无学道如来印我名尼沙陁更有余人经不具载故云等也即三迦叶辈此皆头角为众知识纲领佛法各有弟子故云上首也○标等诸大罗汉此六为首)。

　　复有无量辟支无学并其初心同来佛所。

　　(䟽具云辟支迦罗此云缘觉以观十二因缘而觉悟故此是部行非同麟喻然不预叹德列名者以猒喧乐静不为众所知识故主伴咸集故云并其初心遇佛回向必证大果故下经云有学二乘及诸一切新发心菩萨等皆获本心远尘离垢得法眼净通序竟○标若独觉者出无佛世起无师自然智常居岩冗春观百花秀秋看黄叶落无师禅自解端坐证无余○解资中曰若麟喻者出无佛世三千界中独一而出如麟一角也孤山曰今云无量辟支者将非他方无佛之土大权引实而来此会乎故下文云十方大阿罗汉辟支佛等俱愿乐闻此其证也私谓经家既云并其初心正似师徒共集实部行也纵是独觉如圆师说来亦无妨况部行亦出无佛世然则大权引实或佛知此众当获大益成神摄至不亦可乎)。

　　(䟽二别序者诸经不同发起各别或放光微笑乞食入禅自唱位号劝人令问等今经由夏满众集王臣请斋庆喜外归无供循乞因遭淫室邪术所加自无定慧不能降伏由是外假秘密摄护令归意显生死轮回莫过淫爱超证圣位岂逾定慧定慧内具秘密外资尘飏顺风有何艰险文四)。

　　属诸比丘休夏自恣。

　　(属值遇会也圣禁三月满在此日故云休夏也自述所犯恣任僧举当悔清净故云自恣制限恣法如律所明○解孤山曰自恣律阙三日七月十四十五十六也)。

　　十方菩萨咨决心疑钦奉慈严将求密义。

　　(䟽具云菩提萨埵此云觉有情此有三释一菩提所求果萨埵所度生二菩提所求果萨埵能求人三菩提觉悟智萨埵情虑识总约悲智能所真妄以立名也此等安居非止一处故云十方限内修行莫尽通达从师指授夏满方遂故云咨决心疑恭敬遵承故曰钦奉思念威重故曰慈严将求密义者意请宣说如来密因修证了义之法门也○解孤山曰大论云菩提名佛道萨埵名成众生用诸佛道成就众生故又菩提是自行萨埵是化他左传云访问于善为咨钦奉显菩萨之心慈严明如来之德欲请楞严之秘说故曰将求密义)。

　　即时如来敷座宴安。

　　(疏非禅不慧故先入定为后轨也即敷尼师坛静然安坐如金刚法华皆先入定后方始说常法尔也○标问戒生定因定发慧圣人随宜盖不出此三无漏法也)。

　　为诸会中宣示深奥。

　　(䟽前求密义今宣深奥随其所问皆与说示如法华先说无量义经以为一乘之本今此会中亦复如是必有经目隐而不言也○标即直指觉心也○解未谈密义先说余经不散其众乃演斯典亦犹法华以前说无量义净名以前说普集经但今所指未来此耳)。

　　法筵清众得未曾有。

　　(䟽教主既非生灭心行说实相法能听之众亦无一法可为领受称实说听无有垢染故云清众斯为究竟无上法会得未曾有)。

　　迦陵仙音遍十方界。

　　(佛声和稚众所爱乐听之无猒如迦陵频伽在于卵㲉鸣胜余鸟故堪喻佛声此鸟非常故云仙也遍十方界者显其圆义如来梵音于诸相中最为胜故如别处说○标佛以一音演说法众生随类各得解○解迦陵频伽此翻妙声)。

　　恒沙菩萨来聚道场文殊师利而为上首。

　　(䟽正云曼殊室利此云妙吉祥或妙德下文将神咒拣圆通与夺众心无私不伏智德之尊故为上首前文十方菩萨咨决心疑今此复云恒沙来聚者或因结上首重指前文或因前说法声遍十方后始来集二义无在○标文殊是根本智始末皆归文殊也○解文殊以分证法身般若解脱三德故也)。

　　时波斯匿王为其父王讳日营斋请佛宫掖自迎如来广设珍羞无上妙味兼复亲延诸大菩萨。

　　(䟽具云钵罗斯那恃多此云胜君先王崩日忌讳之晨故云讳日即自恣后之一日讳忌也以忌举吉事讳避其名宫掖内庭也后妃居所在天子左右如肘腋耳王之宫禁䇿掖者所居故（标同）○解祭义云忌日必哀称讳如见亲斋者斋也不过中食以齐身口而内表中道焉方言云羞熟也谓熟食也周礼膳夫掌王者之羞)。

　　城中复有长者居士同时饭僧伫佛来应佛来文殊分领菩萨及阿罗汉应诸斋主。

　　(十德具足三品居财故云长者居士又守道自怡寡欲蕴德故曰居士佛为化主王请须临臣为辅佐余圣可赴○标长者为辅相也十德具足三品居财名长者十德者一姓贵二位高三大富四威德五智深六年耆七行净八礼备九上叹十下归○解天竺以积斗钜亿为长者守道居正为居士)。

　　唯有阿难先受别请远游未还不遑僧次。

　　(䟽阿难此云欢喜佛初出家净饭忧恼闻子成道王大忻然复有斛饭奏云生儿举国大喜因立斯号又彼端正或语或默行住坐卧进止动转见者咸喜故云欢喜先受别请者涅槃经说不受别请乃不随佛故受别请或因他事而非斋也遑暇也○标阿难陀云庆喜年二十世尊化令出家为佛侍者总持多闻第一即如来成道夜生)。

　　既无上座及阿阇梨途中独归其日无供。

　　(䟽同辈上下曰上座阿阇梨此云轨范谓与众中作轨范故○标律中僧远出须此二人也)。

　　即时阿难执持应器于所游城次第循乞。

　　(䟽当日初分乞食易得故云即时钵多罗此云应量器色与体量皆应法度也无问净秽故云次第顺于䡄则故云循乞乞食十利如宝雨经说)。

　　心中初求最后檀越以为斋主无问净秽刹利尊姓及旃陀罗方行等慈不择微贱发意圆成一切众生无量功德。

　　(檀越此云施者阿难乞食意祈末后来请僧者我当赴彼故曰斋主净秽即刹利旃陀也刹帝利此云四主即王种也故云尊姓旃陀罗此云杀者即魁刽淫酒家也方法也轨则如来行平等慈不取贵择贱俾施者见者得福无量○解欲令净秽皆趣菩提故云圆成无量功德)。

　　阿难已知如来世尊诃须菩提及大迦叶为阿罗汉心不均平钦仰如来开阐无遮度诸疑谤。

　　(䟽迦叶波此云饮光氏上古元祖是仙身有光明吞蔽灯光人皆异之曰饮光仙因立族姓尊者头陀上行第一故云大也标同不均平者善现舍贫从富迦叶舍富从贫皆为净名所诃今言如来者就其印可功归佛也然佛常乞食无遮问者由五义故一由内证平等理故外不见贫富相二心离贪慢慈无偏利三表威德不惧恶象沽酒淫女家四息凡夫猜嫌五破二乘分别故得仰效行平等耳度疑谤者即凡夫猜嫌也)。

　　经彼城隍徐步郭门严整威仪肃恭斋法。

　　(城之濠堑曰隍斋庄齐整不失威仪安静恭谨（标同上文）足成今则以斯行乞物无不从仰效尊仪故云斋法也)。

　　尔时阿难因乞食次经历淫室遭大幻术摩登伽女以娑毗迦罗先梵天咒摄入淫席淫躬抚摩将毁戒体。

　　(尔时此时也摩登迦义翻本性下经云性比丘尼是也娑毗迦罗亦云劫毗罗此言金头或云黄发食米齐外道也师事梵天而得此咒咒是梵天先说外道施行世人讽习以为幻术将毁戒体者别解脱戒白四所发形愿业体体即无作从作戒生是第三聚非色非心为戒所依持之则肥犯之则羸故云戒体阿难无心遭逼入舍欲犯未犯故云将毁若据下云八万行中只毁一戒心清净故尚未沦溺应知阿难不毁吉罗缘起如别○标摩登伽经云此女过去为婆罗门女名曰本性今从者号○解摩登伽经云阿难昔五百世曾与摩登伽女而为夫妇爱习未忘故有斯事将毁戒体者经家明危窘之意生起如来往护之文也其实初果圣人得道具戒虽遭咒摄任久居淫室终无毁犯何者见惑已除唯存正使是故虽有于贪非妇不淫虽有于瞋望地不天虽有于痴不计性实若在僧中惑心设起则舍戒还家故有欲饱还来之事故涅槃云初果生恶国道具不为恶大论云初果生杀羊家宁死不杀此皆道具戒故自然无犯也世人准律同凡结罪将恐通经之功未补毁圣之过私谓据摩邓女经女之母名摩邓耳长水所翻未见其义详夫将毁戒体之语盖言此女欲破阿难所持之体也故下文云彼唯咒汝破佛律仪八万行中只毁一戒心清净故尚未沦溺历观诸解悉以将毁二字属于阿难虽曰不犯岂无疪乎)。

　　如来知彼淫术所加斋毕旋归王及大臣长者居士俱来随佛愿闻法要。

　　(䟽如来知者知即是见也谓以生死智明不二天眼见也如来常仪受请斋了皆为说法今日速归知佛必有所为故随而来愿闻法要然大众根熟妙悟是时不有因缘无由发起故托庆喜淫逼摩登爱缠俾知生死轮回贪欲为本修证常乐禅慧是基故下文中天龙八部有学二乘及诸一切新发心菩萨其数凡有十恒河沙闻是法已皆得本心远尘离垢获法眼净性比丘尼成阿罗汉无量众生发无上道心等是知机应相扣啐啄同时形对像现故无差滥矣（标同）)。

　　于时世尊顶放百宝无畏光明光中出生千叶宝莲有佛化身结加趺坐宣说神咒。

　　(归园既毕主伴咸臻于此之际故曰于时佛顶体也寂无相故光明相也具性德故莲华用也成万行故化佛果也理智行三所成就故宣神咒者自果既圆说咒利他故又释迦显果海无说顶光莲现表大定智悲三法冥熏而起大用故现化佛说神咒也○标此经一部五次放光第一从顶表体无说第二面门表说显心三从卍字表因心显见四诸佛顶表一多无碍五从五体表耳根圆通总摄五根○解孤山曰顶表法身光表报身化佛表应身光从顶出即智由理发遍照百界故云百宝而有化佛说咒者即理智相冥能起大用折恶摄善也)。

　　来文殊师利将咒往护恶咒销灭提奖阿难及摩登伽归来佛所。

　　(䟽提携奖劝也文殊显传佛旨密护阿难先令登伽见佛离欲闻法增道意显咒力不可思议也如下文云彼尚淫女无心修行神力冥资速证无学何况汝等在会声闻求最上乘决定成佛等序分竟○标智能解惑明能破暗也下文云自我出家恃佛憍爱求多闻故未证无为遭彼梵天邪术所禁心虽明了力不自由赖遇文殊令我解脱虽蒙如来佛顶神咒冥获其力尚未亲闻○解登伽得益证阿那含而经家不叙者下文显故然约实行则机熟得道之时由阿难牵以欲钩故使后入佛智也若是大权则同阿难发起斯教以益群机耳私谓长水科经齐此为序分诸家皆至佛告以下方入正宗今观阿难启请已涉楞严法门一经所○䟽谈皆酬斯请当依璇师为正△次下正宗分由阿难正请如来正说解行圆备不偏不邪当机得益也文三)。

　　阿难见佛顶礼悲泣恨无始来一向多闻未全道力。

　　(多闻习定止观双修若但偏攻岂全道力故涅槃云先以定动后以慧㧞定如缚贼慧如杀贼定慧双运目是更资到清凉池保无留难佛与阿难空王佛时同发大心为乐多闻匪勤修习佛今成道我始入流仍值恶缘不能免脱良由偏失诚可悲夫故下文云汝闻微尘佛一切秘密门欲漏不先除畜闻成过误○解孤山曰法华云昔于空王佛所同时发心汝常好多闻我常勤精进是则如来由全道力定慧均修故能速证菩提降魔制外我由偏着小慧于今尚住初果反遭邪术劳佛慈救悲泣恨悔其在此焉)。

　　殷勤启请十方如来得成菩提妙奢摩他三摩禅那最初方便。

　　(䟽如来极证人也菩提极证法也人法双举者简所请行非眇劣耳奢摩他云止三摩提云观禅那云静虑释其相者如圆觉经此三种义只在一心非三而三不一而一举一则具故称为妙即天台一心三观也此观若成即证涅槃三德名秘密藏故举十方如来得成菩提等最初方便者然方便多种今问成佛妙行复云最初者意请成妙行之方便也浅深虽异俱方便尔如圆觉经方便随顺圆摄所归即有三种此指妙行即方便也如下经文佛问圆通从何方便入三摩地即指入妙行之方便也今文请即通问下文答则别说如下文云有大佛顶首楞严等即许说成道妙行也复先征诘发心推逐妄执破群疑显藏性令信解不谬阿难因此了悟发菩提心等此即信解真正成本起因若无此因纵历多劫修诸行门皆成邪僻犹如者沙欲成嘉馔终不能得故圆觉中示三观显诸轮一一皆云悟净圆觉此经亦尔从初至第四卷半已来则总明信解真正为最初方便也信解虽正明识藏心多闻无功不逮修习如得大宅同知入门故请修行从何摄伏佛即具辨止观为正修法止观成处名真三昧入此行时须有方便方便之法不离根门入一无妄余皆清净故同二十五圣复来文殊今拣此即以根门顺机为最初方便如下文云我今欲令阿难开悟二十五圣谁当其根何方便门得易成就此则的取从闻思修为初方便最初之义先解后行无出于斯或可最初是无上第一之义即指真定为方便耳如别有说吾弗知也○标七处㣲心破执八还四义三因不生即令信解真正为最初方便○解资中曰准圆觉经奢摩他以寂静为相三摩提以幻化为相禅那俱离静幻二相此大意与一心三观相应寂静相即空观也幻化相即假观也俱离相即中观也孤山曰涅槃明三一奢摩他此云止二毗婆舍那此云观三优毕义此云止观等今阿难虽专请于止以即一而三故此止即观亦即平等三一互融是以称妙妙故方曰楞严大定耳今于一止复有三名奢摩他即体真止止于真谛三摩提亦曰三摩地此云等持即方便随缘止止于俗谛禅那此云静虑即息二边分别止止于中道第一义谛私谓圆觉三名既同今经沇师所解固如其义涅槃中三虽二名有异其体亦同但禅那以双遮为离优毕以双照为等而孤山专用天台三止配今三名者斯又得经之深也何则止属于定观属于慧阿难既以多闻小慧自咎正以楞严大定为请大定非三止而何况三摩禅那显是定名虽此定即慧而所主从别若然则岂唯见孤山得经之深抑亦知天台三止𡨋符圣言矣最初方便者阿难所请有通有别通谓奢摩他等是诸佛成道之法也别谓最初方便即当机发行之由也应知下文从破心见以去训其通请如佛告阿难有三摩提名大佛顶首楞严王具足万行十方如来一门超出妙庄严路汝今谛听等至辨诸圣圆通本根训其别请如佛告大众吾今问汝最初发心悟十八界谁为圆通从何方便入三摩地举要言之唯观音所观耳根圆通方是此经最初方便旧有多说今无取焉)。

　　于时复有恒沙菩萨及诸十方大阿罗汉辟支佛等俱愿乐闻。

　　(䟽如渴思冷水如饥思饮食如病思良药如众蜂依蜜我等亦如是愿闻甘露法)。

　　退坐默然承受圣旨。

　　(大众欲闻假其请主三乘贤圣八部王臣洁己虚心收视返听而寂默也智论偈云听者端视如渴饮一心入于语义中踊跃闻法心悲喜如是之人可为说斯受圣旨岂合不然△此下如来乘机广为开演古人科判各是一途春兰秋菊互擅其美振公八段资中显称今详经文复有理在文中前后两度说经初从此去至标经名是训问正说分次从说是经已下至不恋三界为请益再陈分初有四段一开妙解二示修行三显妙位四立妙名此四即八段中前五科开合之异也次再陈中有二一辨趣生差别二示禅境差别即八中后三段也然开判之设各随其人吾今从古依振公判略没第八但取七名○解孤山曰前通序同闻不言菩萨别序集众不言二乘此中备有三乘验前二序影略互现耳)。

　　佛告阿难汝我同气情均天伦。

　　(䟽庆喜是佛堂弟祖父相传亦名同气或可但是兄弟同一气类也兄弟之序上下相次恩爱相属盖自然而然非使之然也故曰天伦伦理均等也　标汝我者权分宾主也　解诗云兄弟天伦汝虽堂从我之情爱实同天理言同父兄弟也)。

　　当初发心于我法中见何胜相顿舍世间深重恩爱。

　　(䟽父母妻子是恩爱之深者世人以舍粗重恩爱为其至道而不知修行见爱尚是妄心故审问之后方推破○解私谓阿难既猒多闻而欣妙定如来欲谈是义先诘妄缘故问发心见相之由为止散入寂之本迷解之要并在于兹)。

　　阿难白佛我见如来三十二相胜妙殊绝形体映彻犹如琉璃。

　　(䟽如来大相有三十二谓足下安平至顶成肉髻小相有八十种谓无见顶至手足有德相从大相海流出小相故名为好释梵轮王亦有大相然无其好暗昧不明不名胜妙殊绝形状体质清净无垢喻琉璃也标此经一部只从我见而发起也)。

　　常自思惟此相非是欲爱所生何以故欲气粗浊腥臊交遘脓血杂乱。

　　(䟽从戒定慧所成就故故非欲爱欲爱之生纯是不净大集经中具说受生皆由父母与己识情互生爱欲由是托彼赤白二滴为识所依一处和合名歌罗逻而渐增长至于出胎五谷长养虽成人相如革囊盛粪故云脓血杂乱)。

　　不能发生胜净妙明紫金光聚。

　　(阎浮檀金展转比至迦叶身金犹如聚墨若比佛身迦叶如墨欲爱所招终非如此)。

　　是以渴仰从佛剃落。

　　(胜相妙绝知非爱生思渴瞻仰故求舍爱愿从佛化俾易妙身斯不知以爱舍爱转增妄矣○标阿难我见未忘故见净秽是以见佛净妙之身故渴仰从佛剃落○解孤山曰见相实有生灭宛然缘此发心安趣常果故下经云若于因地以生灭心为本修因而求佛乘不生不灭无有是处交遘者易曰男女遘精万物化生)。

　　佛言善哉阿难汝等当知一切众生从无始来生死相续。

　　(䟽久成积苦也○标非但今日)。

　　皆由不知。

　　(一念情生三细便起此根本无明曰不知也)。

　　常住真心性净明体。

　　(䟽迷自本真也无始晦昧故曰不知不生不灭名为常住离诸伪妄灵鉴不昧故曰真心三德具足为一切法之所依止故云性净明体众生悉尔故曰皆由○标摩诃般若解脱法身三德具足惑者不知)。

　　用诸妄想此想不真故有轮转。

　　(䟽认他妄想也下文云此是前尘虚妄相想惑汝真性从无始来认贼为子失汝兄常故受轮转举世修行多同此计故托阿难总彰其失标总指执于我见○解常住真心即下文如来藏心圆融三谛也用诸妄想谓九界众生不达此三本唯一心于是六趣见其俗二乘见其真菩萨见其中皆由不了圆融妄生取着故致轮转二种生死)。

　　汝今欲研无上菩提真发明性应当直心酬我所问。

　　(䟽下文识精元明即是无始菩提涅槃元清净体此体非妄无有变异故云真性研究穷也净名云直心是道场无虚假故今推本意岂得异想发言欲正修行当须确实故今劝也)。

　　十方如来同一道故出离生死皆以直心。

　　(诸佛同道脱苦得乐皆由直心者此有二种一发言无虚假如此文所劝净名道场二向理之心无别岐路即如起信三心之真心也故论云一者直心正向真如法故此为二行根本也今此经意须具二焉始今发言无妄终成向理心绝方为十方同道)。

　　心言直故如是乃至终始地位中间永无诸委曲相。

　　(因苗辨地言直心直苟或反此罪非轻小如下经云若大妄语即三摩提不得清净成爱见魔失如来种若诸比丘心如直弦一切真实入三摩地永无魔事我印是人成就菩萨无上知觉也发心曰始究竟名终弹指能超故无委曲○标先圣云发心毕竟二无别如是二心前心难○解言者心之声由心直故所以言直三谛真常名心直了义顿说名言直由此心言乃能趣道)。

　　阿难我今问汝当汝发心缘于如来三十二相将何所见谁为爱乐。

　　(䟽心见两门由兹所问下既认心不迭指见谬称故成二障为缠三空罔契故下微诘俾识妄源)。

　　阿难白佛言世尊如是爱乐用我心目。

　　(单牒双指巧略故也)。

　　由目观见如来胜相心生爱乐故我发心愿舍生死。

　　(此正陈妄体也目即眼根心即意识根识虚妄犹如空华若执有体能见能乐岂唯迷于法空亦起人我见爱故下文云六为贼媒自劫家宝无始虚习住地无明皆由根识更非他物想相为尘识情为垢生死轮转莫不由斯故下推征令知虚妄（标同上文）)。

　　首楞严经义海卷第二

　　音释

　　旃陀罗

　　(梵语也此云屠者旃诸𨒌切)。

　　刽

　　(古外切)。

　　窘

　　(巨殒切穷迫也)。
永乐北藏第 168 册 No. 1581 首楞严经义海


　　首楞严经义海卷第三(经一之三)翦三

　　(凡遇圆相即是标辞与䟽同其上文)。

　　佛告阿难如汝所说真所爱乐因于心目若不识知心目所在则不能得降伏尘劳。

　　(䟽心目是本尘劳为末若迷本之依处群末难除染污故名尘扰恼故名劳即通指二障也○标尘劳者通指烦恼所知二障)。

　　譬如国王。

　　(䟽真性也)。

　　为贼所侵。

　　(烦恼迷真也)。

　　发兵讨除。

　　(用智也)。

　　是兵要当知贼所在。

　　(兵人所执器也○标穷尽妄源也○解孤山曰发兵讨除喻修止观)。

　　使汝流转心目为咎。

　　(䟽示过也)。

　　吾今问汝唯心与目今何所在。

　　(总问所依也○标心为万法之源见为六根之首若知心见根本尘劳即清净也)。

　　阿难白佛言世尊一切世间十种异生同将识心居在身内纵观如来青莲华眼亦在佛面。

　　(䟽下文有十二类今举大数凡夫造业不同感果差别名为异生一切世间者举依显正也前举凡心在内后指佛眼在面欲取例已亦复然也○标圣凡心目亦同译人巧略凡夫识心在身内眼在面上文略其眼圣人青莲相眼在佛面识心亦在身内文略其心也)。

　　我今观此浮根四尘只在我面如是识心实居身内。

　　(䟽以眼根色是不可见故指浮根圣凡既尔在己必然面与身中心眼定处也○标浮尘根假地水火风内外八法成体如蒲桃朵胜义根元一精明净色不可见心也○解槜李曰浮根四尘即外五根名浮尘根然内五根皆清净四大所造属不可见有对色也又内外五根皆具八法所成能造四大地水火风所造四尘色香味触今浮尘眼根中能造四大性不可见故指所造也)。

　　佛告阿难汝今现坐如来讲堂观祇陁林今何所在世尊此大重阁清净讲堂在给孤园今祇陁林实在堂外。

　　(䟽堂在园中林居堂外内外既分计宗危矣)。

　　阿难汝今堂中先何所见世尊我在堂中先见如来次观大众如是外望方瞩林园。

　　(䟽定先后者欲破阿难在内之心不能如此次第见故)。

　　阿难汝瞩林园因何有见世尊此大讲堂户牖开豁故我在堂得远瞻见。

　　(讲堂身也阿难心也如来大众五脏也户牖根也○解孤山曰此三问将破心目之执故先定之)。

　　尔时世尊在大众中舒金色臂摩阿难顶告示阿难及诸大众有三摩提名大佛顶首楞严王具足万行十方如来一门超出妙庄严路。

　　(䟽以慈摄也如父嘱子拊背而告此有三意一安慰其心令无恐惧二嘱其谛受令无忘失三示令许说无有虚妄故舒其手现慈相也下云十方薄伽梵一路涅槃门直道无异通至宝所故云一门清净果海众德具足故曰庄严真三摩提因行所履故名为路)。

　　汝今谛听阿难顶礼伏受慈旨。

　　(破妄意欲显真故略标宗叹德令其忻慕岂谓徒然谴责问知所归于是阿难伏而谛受○解阿难向以三名为请今如来但举三摩提者圆融三止举一即三故下云奢摩他路其意亦尔)。

　　佛告阿难如汝所言身在讲堂户牖开豁远瞩林园亦有众生在此堂中不见如来见堂外者。

　　(䟽反常理以致问引庆喜以直答)。

　　阿难答言世尊在堂不见如来能见林泉无有是处。

　　(只知据理直中不觉计宗危矣○解欲破执心在内故泛指其人以例之案定阿难之答也身喻内心堂喻人事林喻外物)。

　　阿难汝亦如是。

　　(䟽心在身内如人在堂)。

　　汝之心灵一切明了若汝现前所明了心实在身内尔时先合了知内身。

　　(解如人在堂先见如来)。

　　颇有众生先见身中后观外物。

　　(䟽心能虚鉴内外俱缘故云一切明了向外既了万缘在内合知五脏○颇犹可也亦语辞也汝观众生可有此者○解以无有人先见身内故兹责问即是破也)。

　　纵不能见心肝脾胃爪生发长筋转脉摇诚合明了如何不知。

　　(䟽腑脏内密设使不知筋脉肤浅宁容难了)。

　　必不内知云何知外。

　　(五脏同居最为亲昵万象离异诚谓疏遥若使不了身中岂合能观外物○解身内至近尚不见知况外物至远乎)。

　　是故应知汝言觉了能知之心住在身内无有是处。

　　(䟽境风外动妄想内熏识浪潜生为自心相空花幻化起灭无从不了本如遂成久执及推所在妄谓身中反覆穷研理无所据故佛结指令悟其非)。

　　阿难稽首而白佛言我闻如来如是法音悟知我心实居身外。

　　(䟽身中无救身外必然不遇尊言莫悟斯旨故稽首于佛谢非立是以头至地稽留少时名稽首)。

　　所以者何譬如灯光然于室中是灯必能先照室内从其室门后及庭际。

　　(引喻例法伏受前非也)。

　　一切众生不见身中独见身外亦如灯光居在室外不能照室。

　　(室外之烛不及内明身外之心何能反照此计心有离身之过故下破之)。

　　是义必明将无所惑同佛了义得无妄耶。

　　(身外之理法喻正齐以此观之合无疑暗佛说了义可得同乎)。

　　佛告阿难是诸比丘适来从我室罗筏城循乞抟食归祇陁林我已宿斋汝观比丘一人食时诸人饱不。

　　(前云赴请此云乞食者乞食乃是常仪泛举为喻又前虽赴请未必僧尽余人乞食故此举也宿预也)。

　　阿难答言不也世尊何以故是诸比丘虽阿罗汉躯命不同云何一人能令众饱。

　　(前问一食众饱今答躯命不同反前问也意显心若离身即同他食他食既非我饱心知何关我身身心相外自他可例○解孤山曰提奖阿难在赴请日为他演法事应隔宵故指即日循乞为例)。

　　佛告阿难若汝觉了知见之心实在身外。

　　(䟽牒也)。

　　身心相外自不相干。

　　(定其相外外犹离也心既离身不相干涉如前所答一人食时不令众饱)。

　　则心所知身不能觉觉在身际心不能知。

　　(释成其相心若在外理合如是文显可见○标眼见心不知也)。

　　我今示汝兜罗绵手汝眼见时心分别不阿难答言如是世尊佛告阿难若相知者云何在外。

　　(䟽具云兜沙罗此云霜佛手柔软如兜罗绵三十二相中一相也眼属身分心若离者合不分别若分别者应不离身以不离故名为相知故此责云若相知者云何在外○解槜李曰兜罗此云细香)。

　　是故应知汝言觉了能知之心住在身外无有是处。

　　(䟽可知)。

　　阿难白佛言世尊如佛所言不见内故不居身内身心相知不相离故不在身外我今思惟知在一处。

　　(双叙别立文显易知)。

　　佛言处今何在阿难言此了知心既不知内而能见外如我思忖潜伏根里。

　　(知外而不知内非根如何此即妄计识心潜立五根里)。

　　犹如有人取琉璃碗合其两眼虽有物合而不留碍彼根随见随即分别。

　　(䟽琉璃喻根眼喻于识眼根色净不能碍心同琉璃碗不碍于眼随照一境心随根知若此成立乍观可尔洎乎推破同喻不成)。

　　然我觉了能知之心不见内者为在根故分明瞩外无障碍者潜根内故。

　　(但知妄计不觉随语过生下文即破)。

　　佛告阿难如汝所言潜根内者犹如琉璃。

　　(略牒语简可以意知)。

　　彼人当以琉璃笼眼当见山河见琉璃不如是世尊是人当以琉璃笼眼实见琉璃。

　　(远观物象近见琉璃问答极成故云如是)。

　　佛告阿难汝心若同琉璃合者当见山河何不见眼。

　　(喻则近远俱见法则唯见山河既失近观何成同喻法喻不等潜根理亏下更纵破今无所据)。

　　若见眼者眼即同境不得成随。

　　(设使见眼即成敌对云何前言随即分别此有自语相违过也)。

　　若不能见云何说言此了知心潜在根内如琉璃合。

　　(结成法喻不齐过也二过既彰潜根理丧○标若不见眼法喻不齐○解真际曰喻见琉璃法不见根纵许见根根即是境若是境者不得言随以前文云彼根随见随即分别故)。

　　是故应知汝言觉了能知之心潜伏根里如琉璃合无有是处。

　　(标已上破潜根境)。

　　阿难白佛言世尊我今又作如是思惟是众生身腑脏在中窍冗居外有脏则暗有窍则明我今对佛开眼见明名为见外闭眼见暗名为见内是义云何。

　　(䟽此中立意复宗归内最初所计心在身中佛即推征不合在内以不能见身中物故由此转计身外潜根及至穷研二俱不当再思理道在内义长遂立脏暗窍明责无不见内过七窍明露五脏黯然开窍缘明合眼对暗明暗若见内外俱缘由是在内决无所惑○标白虎通云五脏即肝心肺肾脾六腑者即五脏之宫府也胃为脾之府膀胱为肾之府三焦为命之府胆为肝府大小肠为心府肺府○解私谓初计心在身内佛以不见腑脏为破次计在外复招身心相离之难又计潜根且乖琉璃笼眼之喻今立内外欲免前之三过也何者良以有脏则暗故见暗时即名为内何必须见身内之物耶有窍则明故见明时即名为外岂应更责外不相干耶内外若成自显此心不在一处亦异潜根也然虽云见外所执心体还成在内以开眼见明不同灯在室外故)。

　　佛告阿难汝当闭眼见暗之时此暗境界为与眼对为不对眼。

　　(䟽㣲讫标对与不对俱不成理)。

　　若与眼对暗在眼前云何成内。

　　(䟽对眼在前前岂成内)。

　　若成内者居暗室中无日月灯此室暗中皆汝焦腑。

　　(若谓不论前后但是见暗便即内者汝处幽室无三光时此室黯然应是汝内以同暗故焦腑即内也应立量云汝处幽室应汝焦腑以是暗故同汝见暗)。

　　若不对者云何成见。

　　(未曾见有境不对眼而称见物)。

　　若离外见内对所成。

　　(牒转计也此计由前以暗室暗例眼前暗不合成内恐彼计云我所见暗与暗室暗二体不同何也彼暗室暗是身外暗名为外见以是开眼之所缘故我所见暗是身内境名为内对以是合眼之所缘故今取合眼所对之暗名为见内非同所见室中暗尔如何不得见暗名内故此牒也然诸师叙计殊不分明盖谭人巧略但牒而已有智请详无执麻矣○解此纵计也)。

　　合眼见暗名为身中开眼见明何不见面若不见面内对不成。

　　(䟽夺破也设许合眼对暗名见身中亦应开眼对明而见自面内属于暗尚许返见面属于明岂无返见一成则俱成一破则俱破故云若不见面内对不成○解牒计难之若谓合眼见暗名为内对焦腑义者何不开眼见明亦有外对面目之相乎外相既无内义安在)。

　　见面若成。

　　(复以前难纵其所计)。

　　此了知心及与眼根乃在虚空何成在内若在虚空自非汝体。

　　(䟽设汝执言能见面者汝心及眼应处虚空以眼境相对方成见故若许处空显是在外如何复执心居身内又若在空即同他人自然不是汝之心体此之二过应立量云汝之心灵定不在内见汝面故犹如他人破次过者但改宗云定非汝体同喻如前)。

　　即应如来今见汝面亦是汝身。

　　(汝或执言虽见我面定是我体即复破云佛亦见汝应是汝身应立量云如来之身定是汝体见汝面故如汝心眼设或不许佛身是汝汝之心眼亦非是汝便同前文自非汝体也)。

　　汝眼已知身合非觉。

　　(又若汝心能见面者本分身处应无知觉以在眼根处虚空故身若有觉眼必无知在一不在一经文巧略故不言也○解汝眼在空空中有知知既离身身合无觉)。

　　必汝执言身眼两觉应有二知即汝一身应成两佛。

　　(䟽必汝现今眼根自知身处自觉非互阙者须有二心知即心也凡有心者皆当作佛岂汝一身成两佛耶此之四段展转破逐皆由前文内对所成见面之执妄情纷扰执计多端故尽破之令无所救○解所执与难岂其然乎盖防至纯者耳)。

　　是故应知汝言见暗名见内者无有是处。

　　(不言见明为外者略也又见外为成见内从正计结也)。

　　阿难言我常闻佛开示四众由心生故种种法生由法生故种种心生。

　　(䟽引教也第八本识变生三境故云心生法生境界风动能起识浪故云法生心生今虽通举要取后句法生心生以为据也○解孤山曰心生法生境从心起也法生心生心逐境迁也)。

　　我今思惟即思惟体实我心性随所合处心则随有亦非内外中间三处。

　　(䟽现今思惟诚有缘虑及推所止三处元非应知随境而生心与境合境既不一心亦随多颇合佛言必无虚论○解根与尘合故心随生亦非三处翻前四计也内即在内见内外即在外中间即潜根)。

　　佛告阿难汝今说言由法生故种种心生随所合处心随有者。

　　(䟽牒前计也)。

　　是心无体则无所合。

　　(既言因法有心应知心本无体无体言合理必不然一法云何合斯之谓矣)。

　　若无有体而能合者则十九界因七尘合是义不然。

　　(若汝坚执无体能合十九界第七尘体毕竟无亦应有合世间学者谁信有之故云不然○解心既随合而有则自无体若本无体而能合者则十九界与七尘一俱无体亦应能合彼既不尔此云何然以界但十八尘唯有六故)。

　　若有体者如汝以手自挃其体汝所知心为复内出为从外入若复内出还见身中若从外来先合见面。

　　(䟽挃犹触也以手触身必先知觉既言有体不无所止内外二处必从一缘故今双诘难同前破○解既无来处心体自无)。

　　阿难言见是其眼心知非眼为见非义。

　　(䟽转救也若如前难令见而等理恐不然以心能鉴觉但名为知眼有照明方称曰见若将心知为眼见者必无此理故云非义○解真际曰阿难意谓见自是眼心但能知不可以心为见故云非义而不知根不自见心依根见故下破其眼独能见)。

　　佛言若眼能见汝在室中门能见不。

　　(䟽引喻难也如世间人称见外者必待出门方名人见若人居室门岂自见门眼也人心也汝称眼见理恐不然)。

　　则诸已死尚有眼存应皆见物若见物者云何名死。

　　(举事破也若眼名见死者眼存心识离体岂说有见有见非死死必无见称见在眼不其谬哉)。

　　阿难又汝觉了能知之心若必有体为复一体为有多体今在汝身为复遍体为不遍体。

　　(一多心体也遍局身体也余文可知)。

　　若一体者则汝以手挃一肢时四肢应觉若咸觉者挃应无在若挃有所则汝一体自不能成。

　　(破一也心体若一四处咸同一肢受触四应俱觉设许俱觉失本触处故云无在若觉元所触处一体之义岂存○解孤山曰挃应无在者谓非定在一肢也)。

　　若多体者则成多人何体为汝。

　　(䟽破多也汝心唯一岂合言多若许多心汝亦多体多体之内谁为阿难故云何体为汝○解若言四肢各自有心故触一肢余肢不觉则成四人何肢是汝)。

　　若遍体者同前所挃。

　　(䟽破遍也挃一肢时四肢应觉故云同前○解同一体也)。

　　若不遍者当汝触头亦触其足头有所觉足应无知今汝不然。

　　(䟽破不遍也若汝执心不遍身者头足之触同时而下一合有觉一当不知今汝咸知孰成不遍故云今汝不然○解既俱触俱觉则非不遍)。

　　是故应知随所合处心则随有无有是处。

　　(标已上破随合竟)。

　　阿难白佛言世尊我亦闻佛与文殊等诸法王子谈实相时世尊亦言心不在内亦不在外。

　　(䟽引教文也)。

　　如我思惟内无所见外不相知内无知故在内不成身心相知在外非义。

　　(合教理也不相知者合云外又相知恐文误耳)。

　　今相知故复内无见当在中间。

　　(正立中也○解相知故不在外尘内无见故不在内根)。

　　佛言汝言中间中必不迷非无所在今汝推中中何为在为复在处为当在身。

　　(䟽若心在中中应无惑必有所在何者为中故举身处以定中位○标在身在处义无所取)。

　　若在身者在边非中在中同内。

　　(䟽若汝于身立中位者身有中边若居身中与内何别应合见内若就身边边则非中便有自语相违过也○标身中如前执心在内)。

　　若在处者为有所表为无所表无表同无表则无定。

　　(解若无表示心则无体若有表示中则无定)。

　　何以故如人以表表为中时东看则西南观成北表体既混心应杂乱。

　　(䟽若身外处立中位者必须约表何处见中若不可表即毕竟无犹如兔角若可表示即成不定东西南北皆可道故能表既乱心应混杂理应不然○标无表同龟毛兔角有表中位四望不定)。

　　阿难言我所说中非此二种如世尊言眼色为缘生于眼识眼有分别色尘无知识生其中则为心在。

　　(䟽身处二种非我立意眼色为缘生眼识者岂非尊言今约根境两楹之间以立中位心在此也根能照境故云分别)。

　　佛言汝心若在根尘之中此之心体为复兼二为不兼二。

　　(以此为中为复兼带根尘二法为不尔耶○标兼与不兼义无所取也)。

　　若兼二者物体杂乱。

　　(䟽因心所兼根尘相杂尘亦分别根亦无知物即尘也体即根也○标物是境亦有心分别体是根亦带心有分别世间不成安立)。

　　物非体知成敌两立云何为中。

　　(䟽今若不杂物自无知体自照境宛成相敌但有二相中云何存○标阿难救云虽兼于二物体不杂物非体知者物不知体自知若如此佛破云物是境境既无知体是根有知一知一不知成敌如牛角相对也○解资中曰物无所知体有所知故云物非体知知与无知相形而立故云成敌两立)。

　　兼二不成非知不知即无体性中何为相。

　　(䟽不兼根故名为非知不兼境故名非不知二义既非将何以表心之体性体性不有中位自无○标其义转疏也非知者去根也非不知者无境也根境既无非犹无也自无中位云何分中○解离知不知之外复以何相表心有体既无体性将何为中)。

　　是故应知当在中间无有是处。

　　(标已上破中间竟)。

　　阿难白佛言世尊我昔见佛与大目连须菩提富楼那舍利弗四大弟子共转法轮常言觉知分别心性既不在内亦不在外不在中间俱无所在一切无著名之为心则我无著名为心不。

　　(䟽既非内外中间即知心无所著而不知佛意破妄无体令识本真如云三际求心心不有心不有故妄元无妄心无处即菩提生死涅槃本平等不了此意谬指其文妄立无著○便谓合教举世修行多作此计但一切时都无所著即我真心而不如执此无著亦是妄想楞伽经云无心为心量我说为心量故下破之)。

　　佛告阿难汝言觉知分别心性俱无在者世间虚空水陆飞行诸所物象名为一切汝不著者为在为无。

　　(汝言一切无著一切不出水陆空行即汝无著之心决定于彼一切法上为在不在在即着也若在不在二俱有过如下破之○解私谓欲破无著先以外境定之在即有也)。

　　无则同于龟毛兔角云何不着。

　　(䟽无者不在也若此决定不着诸法何处是心名为不着便同世间龟毛兔角毕竟无体体既全无而欲名谁为不着耶○解无者心不见境也境既本无心何所离而云无著耶)。

　　有不著者不可名无。

　　(䟽若此不着之心是有体者则不可言不在一切无犹不在也○解有不著者心见其境也境若是有心则成着岂名为无耶)。

　　无相则无。

　　(䟽指初过也无即不在也相即一切也不在诸相即是无体如兔角等)。

　　非无则相。

　　(指次过也非无有体也体若必有即在一切故云即相)。

　　相有即在云何无著。

　　(结前非也相若有心则名为着云何安立不着义耶○解谓境亡则心灭心存则境生夫相不自有由心在故有心不自无由相尽故无是以有相而言无著者理不可也昔支慜度云但无心于万境万境未尝无诘其所谈稍似今计肇师破云此得在神静失在物虚以经验之亦未为得)。

　　是故应知一切无著名觉知心无有是处。

　　(䟽此上七段破妄所依竟然凡情所计虽复万差因依之处不过此七欲推妄体先破所依其犹城䧟则贼亡巢倾则卯覆征虽有七处则唯五第四第七无别处故随合无著似破能依正意在所详之可见○解孤山曰总此七番似破四性在内潜根见内似自性在外似他性中间似共性随合无著似无因性故龙树云诸法不自生亦不从他生不共不无因是故说无生是知如来七番逐破使介尔妄心无逃避处妄贼既除真王得显无生之理于兹见矣利根上智已合潜悟但为中下之辈更广说耳私谓若四性未破此觉了心世而非谛破性执已乃名世谛世谛虚假犹存于相若破此相方名真谛亦曰第一义谛故天台云世谛破性真谛破假假破即相空性破即性空由是言之经文七番义舍三空也资中判经从初至第二卷破心见二执以显人空从汝犹未明一切浮尘诸幻化相至第三卷破阴处界等以显法空余爱流师善分义趣但未知人法皆有性相耳洎下富楼那章祇是总显前之二空故曰令汝会中未得二空回向上乘阿罗汉等皆获一乘寂灭场地)。

　　尔时阿难在大众中即从座起。

　　(䟽此下皆咨求法要恭敬之仪也梵汉两仪听众咸坐欲有所问从座而作如理请益则起更端则起将有承听必须复坐经有退坐一面儒有居与汝言皆令摄仪受法无谬也言座起者从法空体起悲济用也)。

　　偏袒右肩。

　　(袒肉袒也致敬之极西方俗仪见王者必肉袒示非敢有犯佛教亦随此用然此以表将荷大法之重担耳)。

　　右膝着地。

　　(胡跪也屈智就理期悟入故皆言右者顺而无逆)。

　　合掌。

　　(信解冥符俾悟入也已上皆身业)。

　　恭敬。

　　(意业也谨肃曰恭仰重曰敬)。

　　而白佛言。

　　(此上皆是经家缀葺叙敬仪也下即口业)。

　　我是如来最小之弟。

　　(斛饭之子得道夜生于诸弟中是最小故)。

　　蒙佛慈爱虽令出家犹恃憍怜所以多闻未得无漏。

　　(见惑虽除俱生全在至下方得第二果故○解孤山曰犹在预流未得四果永无三漏又于大乘未得初住中道无漏)。

　　不能折伏娑毗罗咒为彼所转溺于淫舍当由不知真际所指。

　　(䟽真实边际即至极义此即大教所指示处悔过责躬遭难未证盖由不知此所指处即如来藏体也)。

　　惟愿世尊大慈哀愍开示我等奢摩他路令诸阐提隳弥戾车。

　　(涅槃经云一阐云信提云不具信不具足名曰阐提或云焚烧善根此即断善根众生也弥戾车此云乐垢秽人此等全不识佛法即边邪不正之见由不正见即谤正法死堕边地永不识佛隳毁也阿难请意自得正修识知真际即离邪见庶几成佛亦冀展转令无信根断善众生毁灭邪见识佛正法自利利他始为正请○解阐提正云阿阐底迦此翻无欲谓不乐欲涅槃也亦言一阐底柯此翻多贪谓贪乐生死不信正法也弥戾车恶见也)。

　　作是语已五体投地及诸大众倾渴翘伫钦闻示诲。

　　(䟽请罢展礼深乐闻也倾心渴仰翘诚伫望敬闻开示诲令得入)。

　　尔时世尊从其面门放种种光其光晃耀如百千日。

　　(将陈法利宜先表报警动令信也前放顶光表体无说此从口放欲显言诠声色用中无非智体种种百千具足众德破无明闇如日之照)。

　　普佛世界六种震动。

　　(三种世间不离本觉名佛世界四大分湛诸根妄生故云六种无明坚厚土石成形震动既属佛光妄本必为智㧞六种动相如华严经说)。

　　如是十方微尘国土一时开现。

　　(六情妄隔国土殊形妄执既融十方开现)。

　　佛之威神令诸世界合成一界。

　　(妄执未融六情殊隔真智一发法界洞然唯为自他故成一界即欲说如来藏心之先瑞也)。

　　其世界中所有一切诸大菩萨皆住本国合掌承听。

　　(因果不二不二之体本周法界名大菩萨无明即明无所移动皆住本国冥合此理随顺不逆名合掌承听大众将悟斯理故今预此表示法华说一乘竟十方世界通为一佛国土亦表十方佛土中唯有一乘法第三未经大众领悟是此表也○解此中现瑞凡有四意谓教行人理也口放种种光表从一理演出众教即此方真教体清净在音闻也六种震动表依教修行破六根惑即一根既反源六根成解脱也十方合成一界表十界染净同一真心即沤灭空本无况复诸三有也诸大菩萨皆住本国表行门虽殊各证本理即归元无二性方便有多门也○标初破妄心者心有真妄见有正邪一法二义由众生一念而起故先破妄心心为万法之源是体见为六根之首是用苟得体用即寂而照或迷心逐物即生死轮回故破妄显真如来藏即当人一真法界绝缘绝相法身之体如如之境)。

　　佛告阿难一切众生从无始来种种颠倒业种自然如恶又聚。

　　(䟽凡夫外道常等四例声闻缘觉无常等四故云种种无始无明熏习成种种必有果子子相生熏习不断如线贯珠次第相连名恶又聚恶又梵语此云线贯珠经云诸法于识藏藏于法亦然更㸦为果性亦常为因性应法师云恶又树名其子形如没石子彼国多聚以卖之如此间杏仁故以为喻喻惑业苦也)。

　　诸修行人不能得成无上菩提乃至别成声闻缘觉及成外道诸天魔王及魔眷属。

　　(失正堕邪也不叙五道故云乃至二乘心行理外亦同邪见不入正理名外但修邪因名道梵云魔罗此云杀者)。

　　皆由不知二种根本错乱修习犹如煮沙欲成嘉馔纵经尘劫终不能得。

　　(明失所以也迷真习妄种苦求甘沙饭异因宁论劫数心期正觉果入迷伦自谓真修焉知妄习不循至教但纵臆谈一失通涂莫返幽径悲夫○标业惑苦三不出四谛十二因缘也净意菩萨所造此论云因缘所生法彼唯三所摄烦恼业及苦次说应当知烦恼初八九无明爱取业二及以十行有余七说为苦识名色六入触受生老死三摄十二法从三故生二从二故生七从七复生三是故有轮转一切世间法唯因果无人声闻观此十二因缘为四谛无明爱取行有此五缘为集谛识至老死七缘为苦谛彼十二断灭为灭谛若于缘生如实能知为道谛)。

　　云何二种阿难一者无始生死根本。

　　(䟽标指也)。

　　则汝今者与诸众生用攀缘心为自性者。

　　(正显也众生受身轮回五道莫穷初际故云无始聚缘内摇趣外奔逸故曰攀缘造善恶因受苦乐报死此生彼皆因此心故云根本不了是妄一迷为心决定惑为色身之内故云为自性者吁嗟世人莫不用此攀缘妄心以为真性执妄心为佛心恃此修行转增我慢涅槃经云是诸外道无有一法不从缘生计为常者悉是颠倒○解槜李曰攀缘心即有为缘生生灭心也此心揽妄尘为体缘会即有缘散即无)。

　　二者无始菩提涅槃元清净体。

　　(䟽标指也菩提智果涅槃断果二果本具故云无始所依之性本来不与妄染相应故云元清净体何者是耶下云)。

　　则汝今者识精元明能生诸缘缘所遗者。

　　(正显也第八梨耶于诸识中最极微细名为识精此微细识有二种义一者觉义二者不觉义觉义即是此文元明元明者本觉也不觉即是无明生灭谓不生不灭与生灭和合非一非异名为识精从此变起根身种子器世间等名生诸缘识相既现元性即隐名缘所遗者遗失也故下文云一切众生从无始来迷己为物失于本心对法经云无始时来界一切法等依由此有诸趣及涅槃证得斯之谓矣○解孤山曰菩提了因佛性也涅槃缘因佛性也元清净体正因佛性也识精犹心性也其性本来即寂而照故曰元明随染缘则成九界随净缘则成佛界故曰能生诸缘虽染净俱缘而得失两异净得真性染失真性今别指染缘故曰缘所遗者)。

　　由诸众生遗此本明虽终日行而不自觉枉入诸趣。

　　(䟽本明周遍含里无余妙觉湛然斯须匪离步步是道故云虽终日行○日用罔知故云迷不自觉真所谓持珠乞丐怀宝迷邦枉受沦踬诚可怜愍○解日用不知是谓不觉)。

　　首楞严经义海卷第三

　　音释

　　瞩

　　(之欲切视也)。

　　眤

　　(尼质切进也)。

　　膀胱

　　(膀音傍胱音光)。

　　挃

　　(陟栗切撞也)。

　　隳

　　(许规切坏也)。

　　弥戾车

　　(梵语也亦云蔑隶车此云恶见戾郎计切)。

　　㸦

　　(胡误切与互同)。
永乐北藏第 168 册 No. 1581 首楞严经义海


　　首楞严经义海卷第四(经一之四)翦四

　　(凡遇圆相即是标辞与䟽同其上文)。

　　阿难汝今欲知奢摩他路愿出生死。

　　(䟽奢摩他即出生死到涅槃之道路也)。

　　今复问汝即时如来举金色臂屈五轮指语阿难言汝今见不。

　　(地水火风空轮各对一指又一一指端有千辐轮相故云轮指屈指问见意欲推心)。

　　阿难言见佛言汝何所见阿难言我见如来举臂屈指为光明拳耀我心目。

　　(佛手金光耀我心目此即心目俱见)。

　　佛言汝将谁见阿难言我与大众同将眼见。

　　(举拳初问便言耀我心目再审谁见又却独不言心意引推征明露妄想师资善巧共破执情善哉大权悬知今日)。

　　佛告阿难汝今答我如来屈指为光明拳耀汝心目汝目可见以何为心当我拳耀。

　　(当犹对也汝目显然故云可见又汝眼实可见我拳相意欲推心且许其眼眼即可见何者是心研核至穷妄想须显)。

　　阿难言如来现今征心所在而我以心推穷寻逐即能推者我将为心。

　　(能推之心攀缘妄想生死轮回是此为根固执既深河沙叵第故今呈露必待破除)。

　　佛言咄阿难此非汝心。

　　(解前以七番逐破复示二种根本未能领悟犹执能推嗟其迷重故叱以语之)。

　　阿难矍然避座合掌起立白佛此非我心当名何等。

　　(䟽世尊现相以呵叱过之深也阿难惊起以避座执之重也情之主宰皆谓我心今被顿呵孰不惊愕咄呵声矍逸起貌)。

　　佛告阿难此是前尘虚妄相想惑汝真性。

　　(前尘之相本自虚妄从识变生犹如影像而复引起念想缘虑名之为心心之与境二俱虚妄此心及境即真如海中一浮沤耳故下云汝身汝心皆是妙明真精妙心中所现物浮尘既现实体即隐能覆能暗故云惑汝真性)。

　　由汝无始至于今生认贼为子失汝元常故受轮转。

　　(此之妄想能损法身能伤慧命功德法财由之丧失名之为贼迷而不识认为真常将谓嫡生欲期嗣世返遭破丧历劫贫穷故失元常受轮转也故下文云睧扰扰相以为心性一迷为心决定惑为色身之内不知色身外洎山河虚空大地咸是妙明真心中所现物弃之大海唯认浮沤迷中倍人真可怜愍○解执妄为真如认贼为子也无二显示真心者真心之体本周法界非妄非真绝言离相能摄一切世间出世间法然具三大通二门若约真如门显此心者则亡因果绝染净口欲谈辞丧心欲缘虑亡无法可破无法可会此则唯显体大义也若就生灭门显此心者则彰染净明体用显真妄论因果有修有证或破或会如斯显示皆为随顺入于真如真如之体即一真心也一心真如及生灭相无二无别即三明一即一论三故得治生产业皆与实相不相违背己界佛界众生亦然今之所显真心相者依生灭门破妄显也然破会之相诸经论中具有此二盖随执心轻重根有利钝乘有顿渐教分权实若执重根钝理须破斥若药不𥈅眩厥疾弗瘳若根性调柔妄情轻薄指相即性一切皆如犹良马见鞭影动即正今经先破后会俾轻重二执皆尽利钝两根俱入如此段经即明心能生法自性元常不同前尘分别影事但随境转体是无常下经又明见与见缘本无所有元是菩提妙净明体又云生灭去来本如来藏此则先令明识真妄后今了妄即真洎乎开悟无妄可了即云皆即菩提妙明元心维摩法华皆有此意如调马善医适时御物在座根性既殊说者理须兼二如来善巧妙达时机文二)。

　　阿难白佛言世尊我佛宠弟心爱佛故令我出家我心何独供养如来乃至遍历恒沙国土承事诸佛及善知识发大勇猛行诸一切难行法事皆用此心。

　　(起意修行亲近善友即是发菩提心如来常教令发此心今复何故说为非心故叙为难准涅槃经发菩提心不是佛性师子吼云若一切众生先有佛性何故复有初发菩提心者佛言菩提之心实非佛性是无常故乃至虽念念灭相续不断名为修道犹如灯焰虽念念灭亦能破暗菩提之心亦复如是今经欲明如来藏心常住真性即是涅槃正因佛性发菩提心乃是缘了体是无常是故阿难同师子吼以缘了性难正因性此则不辨三因常无常义妄以为难也○标顿教因地既有修证须具三重之因初了悟觉性二发菩提心三修菩萨妙行)。

　　纵令谤法永退善根亦因此心。

　　(䟽依之修行能成佛道因之谤法永作阐提佛说非心诚为难信○标阿难示相怀疑无始时来善恶业行皆用此心)。

　　若此发明不是心者我乃无心同诸土木。

　　(䟽土木不能了知不能修谤为无此心此若非心土木何异)。

　　离此觉知更无所有云何如来说此非心我实惊怖兼此大众无不疑惑。

　　(解私谓阿难以对境觉知异乎土木封为我心此则正当人执之相忽闻诃斥故以无情为难而不知真我无我灵知无知妙净明心何所不在斯由大权起教岂庆喜之实然乎)。

　　惟垂大悲开示未悟。

　　(䟽不了正因体遍通情无情但执修谤之心便见土木无性洎被呵责此非汝心由不早辨遂至惊怖然阿难岂谓不知直为末世多作此计用妄心即是佛心惑者既群卒难领悟故再三疑难请为开示也)。

　　尔时世尊开示阿难及诸大众欲令心入无生法忍于师子座摩阿难顶而告之言。

　　(摩顶安慰也阿难疑问将谓无心今若开示必知体遍冥合此理了法无生印可决定名无生忍得此忍时通达一切法门成就一切佛法此非小缘故佛安慰警动其意是故摩顶也○解槜李曰无生法即真如理忍即智也证此法时忍可印持决定不谬故云忍也)。

　　如来常说诸法所生唯心所现一切因果世界微尘因心成体。

　　(䟽总标色心故云诸法无别生处故曰唯心此法生起谓由真如不守自性为因无始妄想熏习为缘因缘和合成梨耶识从此变生根身种子器世间等如水起波如镜现像故云唯心所现一切因果者别举正报圣凡总该故云一切世界微尘别指依报一切之言亦通此转既由真心随缘所现亦依真心以为自体如像不离镜波不离水如下文云我常说言色心诸缘及心所使诸所缘法唯心所现外洎山河虚空大地咸是妙明真心中物故云因心成体○解孤山曰一切因果即十界正报世界微尘即十界依报此释上诸法所生也因心成体此释上唯心所现也因心本具随缘能造故所造法全能造心依正既是一心一心实无能所)。

　　阿难若诸世界一切所有其中乃至草叶缕结诘其根元咸有体性纵令虚空亦有名貌。

　　(䟽世间妄有不出色空色中小者草叶缕结草叶有根种缕结因丝麻太清为名显色是貌妄相尚尔况真心耶○解如涅槃说空有四名谓虚空无所有不动无碍也貌谓体貌如杂集论说空一显色)。

　　何况清净妙净明心性一切心而自无体。

　　(䟽清净拣异妄染妙净明心即三德具足灵鉴无昧也虽能随缘成一切法而一切法不能变动若变动者即无诸法以不变故为诸法性如镜现像不为像变若为像变则不能现一切诸像以不变故为像所依此亦如是故云性一切也岂得妄想不实真亦无体故此责云而自无体也○解性一切心即常住真心能为九界妄心之本性也)。

　　若汝执吝分别觉观所了知性必为心者。

　　(䟽牒其明执也坚守不舍故云执吝思惟寻伺兼缘托尘如划水印空随手即灭○汝必以此为真性者下即语云○解资中曰藉缘托尘以立分别)。

　　此心即应离诸一切色香味触诸尘事业别有全性。

　　(䟽定其有性也色香等即是事境有牵心用故名为业既因境有自性元无若保为真离尘应在○解分别觉观并是依他假合全性自无)。

　　如汝今者承听我法此则因声而有分别。

　　(因声分别全性元无色香味触例此可见)。

　　纵灭一切见闻觉知内守幽闲犹为法尘分别影事。

　　(五境不对明了不行既绝外缘故云内守幽闲也当尔之时不无分别若便将此内分别心为全性者此亦非理而不知此全由第六法尘影像事境所发亦非全性乃是意识在独散位比量别缘取独影境非是明了同五所取故云纵灭见闻觉知也○解真际曰纵灭见闻觉知前六不行也意有四种定位明了梦中觉寤今约明了与五同缘俱不行也所取法尘乃散位独头也不缘外境泯迹藏用故曰内守幽闲只此虚想是名法尘影事)。

　　我非来汝执为非心。

　　(䟽我今非是不徇理道强制勒汝轨为非心意显如来言无枉逼也)。

　　但汝于心微细揣摩。

　　(但犹独也此劝不由他人独于自心谛审揣度研摩理道也此即理长即就何必求人矣○解孤山曰我所诃斥非谓今汝执同土木无心劝其揣摩分别之心为当离尘有体为复离尘无体)。

　　若离前尘有分别性即真汝心。

　　(䟽若汝研穷此分别体离六尘外实有性者我即容许是汝真心世人只知即心是佛曾不子细度量此心刹那变异犹如猿猴害马纷然乱想无暂时停故楞伽云当于静处观此妄想流注生灭凡夫不觉妄谓不动故下经云如瀑流水望如恬静流患不见非是无流起信亦云一切众生不名为觉以从本已来念念相续未曾离念故说无始无明故佛再令微细揣摩楷定真伪○解分别性即妄心也若此妄心离尘有体则容是真心既离尘无体非妄是何应知即真汝心乃暂纵之语非显真也)。

　　若分别性离尘无体斯则前尘分别影事。

　　(䟽若离前尘无此分别足显分别宛是妄想自性本无属于前尘故可名为分别影事如下文云若真汝心则无所去云何离声无分别性斯则岂唯声分别心分别我容离诸色相无分别性○解六尘如形分别如影影由形有故无自体心因尘有岂有体耶)。

　　尘非常住若变灭时此心则同龟毛兔角。

　　(䟽心因尘有尘属无常尘既无常必归变灭皮之不存毛将安附)。

　　则汝法身同于断灭其谁修证无生法忍。

　　(若汝坚执无常之心是真性者应合法身同于断灭以法身体即真性故法身若断依何修行证无生忍若了如来藏心本周法界本无生灭含里十方宁有方所凡夫身心如影如像执此影像为佛性者一何鄙哉○解心随尘灭修证者谁)。

　　即时阿难与诸大众默然自失。

　　(䟽初闻佛斥此非汝心则惊疑设难将谓无心洎乎显示清净妙明性一切心本来遍圆而为世界因果微尘平等体性佛虽开示又恐久执尚坚再约缘尘重研妄想离尘无体岂是元真若坚执不融法身应断修证法忍必无所依阿难虽未悟真且知执妄是失故云默然自失○解所执既销故云自失)。

　　佛告阿难世间一切诸修学人现前虽成九次第定不得漏尽成阿罗汉。

　　(䟽四禅四空及灭受想名为九定通名次第者若入禅时智慧深利能从一禅入一禅心心相续更无异念可间杂故然修此定能成无漏今言不得漏尽者乃通指世间有漏心修欲界未至及四禅四空定耳凡夫修禅多生味着随禅感果不出三界○故非无漏非别指于灭尽等九亦可别斥前之九定虽通无漏俱是不了问既修此定能得无漏何故经云不得漏尽成阿罗汉答此明不得大乘阿罗汉也璎珞经中初欢喜地名鸠摩罗伽秦言逆流乃至七地名阿罗汉秦言过三有故知今言不得漏尽乃指不断二障之漏不证大乘罗汉也况究竟无学佛地始称故佛三号有阿罗诃也)。

　　皆由执此生死妄想误为真实是故汝今虽得多闻不成圣果。

　　(若了真妄达法界性见与见缘似现前境元我觉明终不误执生死根本以为真实由是不辨认妄为真久处轮回不成圣果然阿难亦得初果以未究竟故云未得若约大乘故无所惑○标或修行人猒下苦粗障欣上净妙利既有欣猒故云不得漏尽梵语禅那此云静定定有二种一自性定二作得定作得定者为行人不见性迷心取舍随此九次第定亦名世定色界中初二三禅慧多定少无色界中定多慧少唯第四禅定慧俱等是大菩萨真修行处报身成道处号华藏世界居四禅顶此九次第是作得定若了自性定即此经性净明体不逐缘生非因境有亦名正法眼藏各各自悟本性性本无念无念即寂寂而常用即我真心用而常寂假名无念即名清净法身亦名常住真心亦名清净法界亦名自性定亦名无漏界也○䟽二破妄见明真见者由前佛问入道发心遂答因睹如来胜相由眼观见心生爱乐洎乎举拳再问复云耀我心目七处征诘三疑拒抗但且论心未言其见盖心为万法之元见为六根之首心有真妄见具正邪故前破妄心显如来藏即一真法界离缘绝相是所观境境既已说次明能观之智智即是慧慧用差别说名为见见有正邪故须料拣故下文云唯愿如来开我道眼得清净眼等此盖先体后用法如是故然体用二法不相舍离体是即用之体用是即体之用故前后经文明心则约见而辨显见则就心而论故知一法义分为二也文三)。

　　阿难闻已重复悲泪五体投地长跪合掌。

　　(责己内重涕泪外形拜而复跪冀闻正说)。

　　而白佛言自我从佛发心出家恃佛威神常自思惟无劳我修将谓如来惠我三昧不知身心本不相代失我本心虽身出家心不入道。

　　(初心入道罔解克修恃赖亲因将惠正受岂知身戒虽从佛得心定宜当自证本不相代斯之谓欤涅槃云汝诸比丘身虽出家而未曾染大乘法服虽复乞食经历多年初未曾求大乘法食衣严法体食资慧命不识本常衣食俱失)。

　　譬如穷子舍父逃逝。

　　(解资中曰迷真习妄五道轮转)。

　　今日乃知。

　　(䟽穷子舍父喻也绝无功德法财以养法身慧命故云穷子不识本真背清净觉故云舍父轮转五道往而不返故云逃逝因佛指示方知过误故云今日乃知)。

　　虽有多闻若不修行与不闻等如人说食终不能饱。

　　(说食不饱喻也前法后喻合之可知夫修行者必须内修理观外助多闻如人有目日光明照见种种色若偏文字不习观门说食何异故大论云有慧无多闻是不知实相譬如大暗中有日无所睹多闻无智慧亦不知实相譬如大明中有灯而无目多闻利智慧是所说应受无闻无智慧譬如人身牛)。

　　世尊我等今者二障所缠良由不知寂常心性。

　　(烦恼所知名为二障由烦恼障障心心不解脱造业受报由所知障障慧慧不解脱迷法空理不知诸法性相若了本性常寂诸法元空自然扰恼不生业性不结谁曰生死谁为涅槃涅槃生死犹如昨梦今为所缚实为不知二障名体如常所辨也○解烦恼障谓根本及随也所知障亦名智障障一切种智故)。

　　惟愿如来哀愍穷露发妙明心开我道眼。

　　(䟽无财之极曰穷无上可覆曰露既无功德法财非穷如何既无权实父母非露如何发妙明心破烦恼障也开我道眼破所知障也既开道眼见性明心二障若六二执随遣近成住地远至妙觉善哉妙请不亦至哉○解私谓前破妄心但离粗执故今请云发妙明心也将破妄见欲显真见故复请云开我道眼也又则眼见必由识心故心眼双举叩佛音教其旨甚微问何故先破妄心后破妄见答应有三义一者心为迷妄之元复是人执之本妄元破之二者心属王数通乎三性故在前破见唯眼识但属无记故在后破三者所破妄心且离缘尘分别想相而未能知心性常住今破妄见则引盲人瞩暗等以彰见性不灭乃至举手飞光皆显性无摇动当知如来善巧方便从粗至细自浅由深开示阿难奢摩他路也)。

　　即时如来从胸万字涌出宝光。

　　(䟽前光从口此光从胸者前文从说罗心此文从心发见万字者表无识性德梵云阿悉底迦此云有乐即是吉祥胜德之相有此相者必受安乐则天长寿二年权制此字安于天枢其形如此卍音为万字佛胸前有此之形然八种相中此当第一谓吉祥万德之所集也)。

　　其光晃昱有百千色十方微尘普佛世界一时周遍遍灌十方所有宝刹诸如来顶旋至阿难及诸大众。

　　(体既具德用不离体用亦具德故云有百千色一时周遍者无漏净眼普见十方智照无遗微尘皆遍遍灌佛顶智果必同及诸大众乘因不二○解孤山曰胸有万字表自心中道为万法之源涌出宝光表从中理发于中智有百千色表般若是一法佛说种种名周遍十方表十界等照遍灌佛顶表佛佛理齐及诸大众表彼彼性等)。

　　告阿难言吾今为汝建大法幢亦令十方一切众生获妙微密性净明心得清净眼。

　　(䟽根本智性因兹显发能建大义名大法幢三德秘藏不纵横并别故云妙十地见之如隔罗谷故曰微唯佛与佛乃能究尽故曰密心即体也眼即用也○解圆顿大法超出偏小喻之以幢获妙明心证中理也得清净眼发中智也)。

　　阿难汝先答我见光明拳此拳光明因何所有云何成拳汝将谁见。

　　(䟽此问有三正在谁见余即兼耳)。

　　阿难言由佛全体阎浮檀金赩如宝山清净所生故有光明我实眼观五轮指端屈握示人故有拳相。

　　(先光次见后拳也不从问次者文使故也阎浮檀金正云染部捺陁此西域河名其河近其树其金出彼河此则河因树名金因河称也或云阎浮果汁点物成金因流入河染石为金也其色赤黄兼带紫焰故也观经䟽说阎浮檀金超过紫磨金色百千万倍唯圣所知佛身光明犹如聚日紫磨必不如此赩大赤色也○解阎浮檀此云上胜赩（许极反怒貌）)。

　　佛告阿难如来今日实言告汝诸有智者要以譬喻而得开悟。

　　(䟽无智之人纵喻难明故举智者因喻开悟)。

　　阿难譬如我拳若无我手不成我拳若无汝眼不成汝见以汝眼根例我拳理其义均不。

　　(以其情见必然故顺情而问待其伸答后乃夺之○标若无手必无拳人虽无眼岂是无见)。

　　阿难言唯然世尊既无我眼不成我见例如来拳事义相类。

　　(䟽果然情见不出于斯故答相类○标无眼心见不昧无手毕竟无拳)。

　　佛告阿难汝言相类是义不然何以故如无手人拳毕竟灭彼无眼者非见全无。

　　(䟽意明盲虽无眼且心中有见后自释之)。

　　所以者何汝试于途询问盲人汝何所见彼诸盲人必来答汝我今眼前唯见黑暗更无他瞩以是义观前尘自暗见何亏损。

　　(盲虽不见明还能见暗即此见暗亦名为见故云见何亏损)。

　　阿难言诸盲眼前唯睹黑暗云何成见。

　　(常情见暗不名为见故有此难)。

　　佛告阿难诸盲无眼唯观黑暗与有眼人处于暗室二黑有别为无有别。

　　(征讫○标在人身肉眼为见缘在人眼日月灯为助缘)。

　　如是世尊此暗中人与彼群盲二黑校量曾无有异。

　　(䟽无眼见黑与有眼见黑二见无别故知见即是心不唯在眼)。

　　阿难若无眼人全见前黑忽得眼光还于前尘见种种色名眼见者。

　　(无眼见黑有眼见尘汝必许此是眼所见)。

　　彼暗中人全见前黑忽获灯光亦于前尘见种种色应名灯见。

　　(此正例无灯见黑有灯见尘亦应许此是灯所见)。

　　若灯见者灯能有见自不名灯又则灯观何关汝事。

　　(此纵破设或汝许名为灯见灯若有见应名为人不合名灯又若灯见彼暗中人得灯光时不合名见灯自见故应知因灯见色灯不名见因眼见色眼不是见灯之与眼但是见缘体非是见也)。

　　是故当知灯能显色如是见者是眼非灯。

　　(举前有眼在暗室时因灯显照前尘境界眼方得见此名眼见)。

　　眼能显色如是见性是心非眼。

　　(此举盲者得眼光时因眼显照前尘境界心方得见以前例此应知见性是心非眼也穷其根本见性元心递递相推心为其主余是助因以常情只知眼见不识是心今此且令知其根本未辨真妄　解资中曰既知见性属心渐明真见矣)。

　　阿难虽复得闻是言与诸大众口已默然心未开悟犹冀如来慈音宣示合掌清心伫佛悲诲。

　　(䟽虽知见性唯心未识真妄若言是妄如来又许获妙明心得清净眼若谓是真前文广破非真乃云前尘虚妄相想惑汝真性进之又不可退之又难明羝羊触藩斯之谓矣心既未了口即默然密冀如来慈音开示○标此是结集阿难之意○解真际曰大众默然伫诲良由真妄未明若认见境之心前来已夺若谓本真之见岂假根尘口既亡言心希开示)。

　　尔时世尊舒兜罗绵网相光手开五轮指诲来阿难及诸大众我初成道于鹿园中。

　　(䟽即波罗柰国鹿野苑中五仙所居修行处也佛成道后先入此园度五人耳)。

　　为阿若多五比丘等及与四众言一切众生不成菩提及阿罗汉皆由客尘烦恼所误汝等当时因何开悟今成圣果。

　　(五比丘者谓阿若憍陈如摩诃男頞鞞比丘婆提婆敷此五佛初出家雪山修道父王忆恋遂召往彼亲近承事彼疑非真相次舍去同在鹿园习外道法佛成道后思欲先度彼劳苦者天眼观见在仙人苑故往开示三转法轮说生灭四谛苦集灭道今言客尘者即别指集谛分别烦恼粗动如客俱生微细难辨如尘此俱喻烦恼障也若下圆通陈如述证即通大乘客如烦恼尘如所知二义无在○解资中曰言客尘烦恼即见思二惑非无始无明也私谓此中所问且约昔时小乘所悟耳意令答出客尘是动主空不动欲将动以譬妄不动以喻真下文屈指飞光义亦如是或曰此教既经开显故今问答客尘二义即是根本无明者非也)。

　　时憍陈那起立白佛我今长老于大众中独得解名因悟客尘二字成果。

　　(䟽德长腊高最初度故名为长老佛转法轮五人之中陈如先悟佛问解否答云已解因得解名悟此见修如客如尘证得无为生空涅槃湛然不动如主及空因即获果○标梵语憍陈如此云火器○解孤山曰憍陈那此云解本际以第一解法者也故曰独得解名)。

　　世尊譬如行客投寄旅亭或宿或食食宿事毕俶装前途不遑安住若实主人自无攸往如是思惟不住名客住名主人以不住者名为客义。

　　(䟽旅亭止客舍也俶始前进遑暇也此明客义匆匆不暇停住喻分别烦恼数数造业流转五道未曾暂息三界旅泊受果始毕又造新业故云食宿事毕俶装前途)。

　　又如新霁清旸升天光入隙中发明空中诸有尘相尘质摇动虚空寂然如是思惟澄寂名空摇动名尘以摇动者名为尘义。

　　(解私谓小乘客尘喻见思生灭主空喻真谛寂然真谛理一以喻从法则主之与空不可分二见思惑异以法观喻则客之与尘应有二义何者客义粗故喻迷事之惑尘义细故喻迷理之惑又亭客过迟如钝使难破也隙尘过速如利使易断也)。

　　佛言如是。

　　(䟽此举新晴太阳高照光入牖隙现空中尘摇动不息此喻俱生烦恼微细难见自非观智照现终不觉知与身俱生与心同事故此烦恼体全是生灭虚妄不息主人及空俱喻真性不动之义始佛闻悟客尘此欲陈如明其行相意引阿难闻而开解了真见常寂身境动摇陈如剖析甚合佛心故此即可言如是也)。

　　即时如来于大众中屈五轮指屈已复开开已又屈谓阿难言汝今何见阿难言我见如来百宝轮掌众中开合。

　　(问答可知○标屈开五轮指表圣人出入五道也)。

　　佛告阿难汝见我手众中开合为是我手有开有合为复汝见有开有合阿难言世尊宝手众中开合我见如来手自开合非我见性有开有合。

　　(䟽此明境有开合见无开合)。

　　佛言谁动谁静阿难言佛手不住而我见性尚无有静谁为无住佛言如是。

　　(阿难已闻客尘摇动虚空与主常自寂焉今遇此问例知见性无动无静若以动静相形则佛手是动见性是静若只就见体所明本不曾动今亦无静此答稍符于真故佛印言如是○△二约身摇动以辨见上来明境有开合见无动静此则约对外境以辨义则易显向下只于内身自分动静动中有不动意明境之与身俱是生灭而凡夫人执身执境不了空无常故于此造业流转无穷本真自性迷而不识故圆觉云妄认四大为自身相下经亦云诸可还者自然非汝又云云何汝今以动为身以动为境从始洎终念念生灭此等皆明身境无常见性常住也不见性常二乘所执不知无常凡夫迷倒下自双破至文当知然此所明对境对身以辨见性一性粗浅若原佛意非离此见别有性常性常真体只就此显以见与见缘无体可得本同空花元是妙明无生灭故下经观河之见亦复如是良以诸疑未断执情深重是故宜就浅近寄明深旨至下文殊为问方显其意学者知之文二)。

　　如来于是从轮掌中飞一宝光在阿难右阿难即时回首右盼又放一光在阿难左阿难又则回首左盼佛告阿难汝头今日何因摇动阿难言我见如来出妙宝光来我左右故左右观头自摇动。

　　(稍知见体无动审问不移故言头自摇动○标若原佛意非离此见别有性常以见与见缘元是妙明也)。

　　阿难汝盼佛光左右动头为汝头动为复见动世尊我头自动而我见性尚无有止谁为摇动佛言如是。

　　(䟽阿难认见不移若无相形亦无动止故佛印可○标无住者本自不动也尚无有止者谓真见不逐缘生非因境有○解孤山曰举手开合飞光左右现兹二相只是证成陈那之义以开示阿难也)。

　　于是如来普告大众若复众生以摇动者名之为尘以不住者名之为客。

　　(䟽此结陈如悟客尘客尘动摇俱喻烦恼)。

　　汝观阿难头自摇动见无所动又汝观我手自开合见无舒卷。

　　(此结阿难答身境手有开合头自动摇身境客尘同一生灭更无二别应知客必有主尘处有空对佛手之见形头动之性未尝动静岂成去来前后会通其揆一也)。

　　云何汝今以动为身以动为境从始洎终念念生灭遗失真性颠倒行事。

　　(总责也总责凡夫二乘无常计常常计无常凡夫不了身境无常妄执实有计我我所起惑造业流转三界受于一切身心大苦尚不知生灭岂知本如来藏故云以动为身念念生灭等此即责无常计常也二乘虽知一切无常而不悟知本常妙性湛然不动故云遗失真性既不识真亦不辨妄故云颠倒行事其犹弃海认浮沤者耳○解私谓此因阿难谓身境有动见性不动寄[后-口+十]大众迷真常而见无常也智论明无常有二种谓相续法坏及念念生灭今云从始洎终盖言从生至死即相续法坏也既失真性唯造妄业故曰颠倒行事)。

　　性心失真认物为己轮回是中自取流转。

　　(䟽结失也不了性一切心即是失真此斥二乘不知常也认物为己此指凡夫以动为身等下文身之与心皆是真心中所现物执为自己颠倒斯甚自体不识安取他缘如怀至宝于外求丐谁之遇欤故云自取流转○标下经云以诸众生从无始来循诸色声逐念流转曾不开悟性净妙常不循所常逐诸生灭由是生生杂染流转若弃生灭守于真常常光现前根尘识心应时销落想相为尘识情为垢二俱远离则汝法眼应时清明云何不成无上知觉○解前云颠倒行事但是为物所转正斥能迷之心今言认物为己又斥认所迷之境为我我所也如圆觉云妄认四大为自身相六尘缘影为自心相若如是则尘劳之境何由可出故曰轮回是中等已上经文虽明见性不动然犹未论此见亦妄离见乃真资中曰此寄粗相密谈真见分别显了并在后文也)。

　　首楞严经义海卷第四(经第一终)

　　音释

　　矍

　　(居縳切矍然左右惊顾貌)。

　　愕

　　(五各切惊愕也)。

　　睧

　　(音昏)。

　　扰

　　(音绕乱也)。

　　𥈅眩

　　(𥈅正作暝眠见切眩荧绢切𥈅眩愦乱也)。

　　瘳

　　(音抽病愈也)。

　　缕

　　(力立切线也)。

　　划

　　(呼麦切分剖也)。

　　揣

　　(初委切)。

　　羝

　　(都奚切牡羊也)。

　　頞鞞

　　(頞鸟葛切鞞步迷切)。

　　俶

　　(昌六切)。

　　晹

　　(音阳日出也)。

　　隙

　　(迄过切孔隙也)。

　　盼

　　(普苑切顾)。
永乐北藏第 168 册 No. 1581 首楞严经义海


　　首楞严经义海卷第五(经二之一)翦五

　　(凡遇圆相即是标辞与䟽同其上文)。

　　尔时阿难及诸大众闻佛示诲身心泰然念无始来失却本心妄认缘尘分别影事今日开悟如失乳儿忽遇慈母。

　　(䟽悟知缘尘之心是影事又识对境之见是不动翻思往日妄认失真流浪既深昏惑难脱幸逢嘉会遭此良时法乳既滋如子遇母不亦快哉)。

　　合掌礼佛愿闻如来显出身心真妄虚实现前生灭与不生灭二发明性。

　　(前文叱责此非汝心盖令识妄仍指诸法唯心所现此又令了所现之妄本无自性元是一真一真未尝动摇诸法何曾生灭佛意欲其即妄见真遂印对境之见元来无动广责认物为己性心矣真阿难罔测佛之深旨将谓真妄二体全殊生灭之外有不生灭若如是者唯心之言虚设妄法之语徒施逐语迷旨终成颠倒虽怀疑念未敢形言故云合掌礼佛愿闻等也○标此是结集家叙其意也○解资中曰由前佛言云何汝今以动为身念念生灭遗失真性颠倒行事故有斯请也)。

　　时波斯匿王起立白佛我昔未承诸佛诲来见迦旃延毗罗胝子咸言此身死后断灭名为涅槃。

　　(䟽迦旃延姓也名迦罗鸠䭾此外道执一切法亦有亦无刚闇夜是名毗罗胝母号此外道起自然见外计虽多不离断常二见此二皆断见类故云咸言断灭此人异计不知业种相生妄谓死后即是涅槃)。

　　我虽值佛今犹狐疑。

　　(解孤山曰此外道六师中二人也准今经所说则有三人皆断灭见故匿王引旃延毗罗而问后如来举末伽而[后-口+十]也○标波斯匿此亦云月光)。

　　云何发挥证知此心不生灭地今此大众诸有漏者咸皆愿闻。

　　(䟽狐性多疑凡遇冰处听水无声然后方行昔闻死后断灭今闻不灭不生孰是孰非犹豫不决故云狐疑而匿王深体阿难所怀知于生灭之外求不生灭心虽密请口不形言故引外宗冀佛开示近破外道断见令知死后续生深引阿难悟真不离生灭妄识故云证知此心不生灭地○解发越挥散也托彼邪疑以咨极理)。

　　佛告大王汝身现在今复问汝汝此肉身为同金刚常住不朽为复变坏世尊我今此身终从变灭。

　　(䟽佛举此问欲显生灭中有不生灭如前头自摇动见无所动○解私谓前示阿难见无摇动后示匿王性无生灭一往似同义须甄别何则阿难以身境为动此相犹粗谓见性不动且据现前对扬而说今佛问匿王内身变坏乃至答云刹那刹那不得停住其相甚微洎谈见性自童至耄不迁不变由是而知所破生灭则粗细有殊所显见性则近远成异圣人引物入如来藏其致渐深读者详此)。

　　佛言大王汝未曾灭云何知灭世尊我此无常变坏之身虽未曾灭我观现前念念迁谢新新不住如火成灰渐渐销殒殒亡不息决知此身当从灭尽。

　　(䟽前念灭后念生刹那变异如火烧薪必归磨灭俱舍云以诸有为法刹那尽故)。

　　佛言如是大王汝今生龄已从衰老颜貌何如童子之时。

　　(王述无常念念迁谢其理必然故印如是欲其更叙迁谢之相以老少相比为问十五曰童未巾冠也龄年也)。

　　世尊我昔孩孺肤腠润泽年至长成血气充满而今颓龄迫于衰耄形色枯悴精神昏昧发白面皱逮将不久如何见比充盛之时。

　　(始生曰孩始行曰孺孺濡弱也肤布也布在表也文理光羙曰腠此皆童子时相长成谓成人之时此从二十已上至强壮时故云血气充满颓龄即今六十有二年龄颓朽近于七十故云迫于衰耄老少相异云何世尊见此相比○解孤山曰佛问两时答出三时谓孩孺长成衰耄也耄昏忘也然八十曰耄时匿王方六十二盖通言惛忘耳)。

　　佛言大王汝之形容应不顿朽。

　　(䟽前叙相变今问年变由年变故令其相变不顿朽言要叙渐老念念迁移)。

　　王言世尊变化密移我诚不觉寒暑迁流渐至于此何以故我年二十虽号年少颜貌已老初十岁时三十之时又衰二十于今六十又过于二观五十时宛然强壮世尊我见密移虽此殂落其间流易且限十年。

　　(十年为限粗相而观殂往也落犹不住也少壮不住往而不还也故云殂落流变易改也)。

　　若复令我微细思惟其变宁唯一纪二纪实为年变。

　　(此以一年为限年年变改何啻十年十二年曰记也)。

　　岂唯年变亦兼月化。

　　(此以一月为限月月不同不唯约年也)。

　　何直月化兼又日迁。

　　(何直犹不但也此以一日为限日日更化不但约月已上从宽至狭四限观察无常之相犹是粗浮未为微细)。

　　沉思谛观刹那刹那念念之间不得停住故知我身终从变灭。

　　(此至细而观也若以况静其思审谛观察即刹那不停念念流变此即微细四相迁流不息凡夫心粗殊不知觉古德偈云如以一睫毛置掌人不觉若置眼睛上为害极不安愚人如手掌不觉行苦迁智者如眼睛为极生猒患言刹那者时之极少也俱舍论说时之极少名曰刹那时之极长名之为劫乃至年之与月俱是时之分剂又云百二十刹那为一怛刹那六十怛刹那为一腊缚三十腊缚为一须㬰三十须㬰为一昼夜三十昼夜为一月十二月为一年十二年为一纪前约十年为限是约一纪举全数尔○解答有二相一约粗相顺观则以十年为限始从十岁增至六十又过于二犹云六十有二也殂落犹云迁谢也尚书以殂落为死非今经义二约细相逆观则始从一纪减至一年年减为月月减为日以至刹那也十二年曰纪前粗相十年而增此细相一纪而减者由向自云六十又过于二观五十时宛然强壮则是以今六十有二反观五十是为一纪故约纪而减之)。

　　佛告大王汝见变化迁改不停悟知汝灭亦于灭时汝知身中有不灭耶波斯匿王合掌白佛我实不知。

　　(䟽生灭粗相如前可知不生灭性亦在汝身汝知之否匿王举外叙疑比欲世尊明示今蒙佛问故答不知○二许示无生广辨无改此下约王自小至长见河不变以明见性意显只于生灭了不生灭相虽粗近旨甚深微一令匿王验粗相而悟舍生趣生一使庆喜发深解而知灭元不灭即相显性在此密谈头自摇动见无所动是此意也维摩云如自观身实相观佛亦然肇公以万物即不迁何但于见下文佛答文殊及三科文首分明显会始见其意文三)。

　　佛言我今示汝不生灭性。

　　(许于正生灭时示无生理也○解真际曰前王示不知意欲如来为凡开演也)。

　　大王汝年几时见恒河水王言我生三岁慈母携我谒耆婆天经过此流尔时即知是恒河水。

　　(䟽耆婆此云命西国风俗皆事长命天神子生三岁即谒彼庙谢求得也此以年问见者意明年变见不变也)。

　　佛言大王如汝所说二十之时衰于十岁乃至六十日月岁时念念迁变则汝三岁见此河时至年十三其水云何王言如三岁时宛然无异乃至于今年六十二亦无有异。

　　(无异之语甚好思量一往粗浮再思有旨)。

　　佛言汝今自伤发白面皱其面必定皱于童年则汝今时观此恒河与昔童时观河之见有童耄不王言不也世尊。

　　(色身粗相童耄易知见性不迁诚难觉了对此辨异令悟无生也○标观河之见既无童耄生灭去来岂有动转○解孤山曰既知见境不易可喻真性无迁大圣动树训风举扇类月故令先识见无童耄然后直示性无生灭也)。

　　佛言大王汝面虽皱而此见精性未曾皱皱者为变不皱非变变者受灭彼不变者元无生灭云何于中受汝生死。

　　(䟽克指常性生灭但迁有为无为不受生死若知不变即见无生○解见精即见性也皱者为变则显生死无常不皱非变则显涅槃常住生死涅槃虽分两𣲖克论体性岂有二殊言偏意圆变即非变若然者岂但破匿王引外之见抑亦酬阿难二发之精也)。

　　而犹引彼末伽梨等都言此身死后全灭。

　　(䟽[后-口+十]彼置疑也末伽梨是字母名俱奢梨此指匿王所引异者俱是外道趣尔指也色身变异可说无常见性不迁理非断灭○标是六师中断见之类也○解此说众生虽有苦乐无有因缘自然而然也等者等取旃延胝子二人准此文意则六师中三执断明矣彼之三者必也执常乎)。

　　王闻是言信知身后舍生趣生与诸大众踊跃欢喜得未曾有。

　　(䟽叙其浅悟但云舍生趣生鞫彼深意必知灭元不灭随宜领解主伴同致未即显言也)。

　　阿难即从座起礼佛合掌长跪白佛世尊若此见闻必不生灭云何世尊名我等辈遗失真性颠倒行事愿兴慈悲洗我尘垢。

　　(据此见河之见与我见闻无殊于王即云不灭不生于我即云遗失真性王之与我孰亲孰疏苟或殊途如何分辨然此问意由来久矣始因手自开合见无开合头自摇动见无摇动一一佛印皆言如是此则如来令于妄见即辨真见无离生灭有不生灭阿难罔知佛旨犹谓生灭与不生灭别遂合掌礼佛愿闻如来显出身心真妄虚实现前生灭与不生灭二发明性匿王知其怀抱又不发问伸诚于是引外六师执见死后断灭所冀佛亲开示即妄见真责引阿难无执二别阿难古佛岂兹不了盖为今日惑重情深须示瞢然确陈拒诤故兹问也○解资中曰阿难良由不达对机之意故此疑也私谓前斥遗真盖托身境以破当体之妄也向示无灭乃附见精以显所依之性也当体故不即所依故不离应知以不离言之阿难何尝为失以不即言之匿王亦未为得今既惑此故问以辨之)。

　　即时如来垂金色臂轮手下指示阿难言汝今见我母陁罗手为正为倒。

　　(䟽下指指下也母陁罗此云印此意欲明见手不同有正有倒以况其见亦有正倒○标母陁罗印者三十二相中一相也)。

　　阿难言世间众生以此为倒而我不知谁正谁倒。

　　(䟽此推世人以此为倒而我不知云何○标谁何也世人以垂手为倒以指上指为正喻凡夫执正为倒)。

　　佛告阿难若世间人以此为倒即世间人将何为正。

　　(䟽若以垂手为倒复将何者为正○标此验出凡夫执正为倒之情)。

　　阿难言如来竖臂兜罗绵手上指于空则名为正。

　　(䟽竖手为倒却以为正以不顺身故此为阿难不辨真妄执妄为真故如来责颠倒行事既了妄本无体合知真自寂然遂许对头动之见观河之性即是性真无别真也庆喜依前不了将谓妄外有真遂不甘我为颠倒之人正是无生之性阿难既陈诤问如来就事以验逆顺之境不辨颠倒之情难脱下文即破)。

　　佛即竖臂告阿难言若此颠倒首尾相换诸世间人一倍瞻视。

　　(既云竖臂为正佛便竖臂随而责之此即正是颠倒也指本垂下今却逆上故云首尾相换世人不依本分以正为正而别生异见以倒为正故云一倍瞻视○解孤山曰若此颠倒谓垂手竖手也垂则以手为尾竖则以手为首故云相换首尾相翻名为一倍手实无殊既瞻垂为尾视竖为首非一倍如何)。

　　则知汝身与诸如来清净法身比类发明如来之身名正遍知汝等之身号性颠倒。

　　(䟽若以此验之则知汝身与如来身比并类例显发彰明佛身是正汝身应倒亦可若以佛之见手类显佛身明知佛身名正遍知若以汝之见手比并汝身明知汝身号性颠倒汝胡非是颠倒行事正遍知者离倒名正穷尽法界名遍凡夫二乘无此号者皆颠倒故○标盖为众生妄分别自生正倒也　解汝身迷理比垂手也如来悟理类竖手也垂竖自异手实无殊迷悟不同理常平等)。

　　随汝谛观汝身佛身称颠倒者名字何处号为颠倒。

　　(䟽随者犹任从也任汝心中谛审观察佛若是倒汝名佛身何处名倒汝若是倒汝名自身何处名倒此则令其识颠倒处也名（去声呼）字犹詺目也古人于此作泯相解遂令下经正辨颠倒血脉不贯便成孤起既绝正倒如来何故却说颠倒学者请详○解令审自身望佛正知汝称颠倒过由何处得颠倒名)。

　　于时阿难与诸大众瞪瞢瞻佛目睛不瞬不知身心颠倒所在。

　　(䟽瞪直视貌瞢昏闷不了也闻征倒处瞢然不了既不措其一辞但知向佛直视○标阿难示同凡夫执正为倒洎令识其正倒故不知也○解私谓夫妙明真心本无倒正但由诸佛悟之假名为正众生迷之暂说为倒苟了迷非迷达悟无悟真心尚泯复何倒正于其间哉阿难既以匿王见精不灭疑乎自身遗失真性故佛方便以倒正示之向问颠倒名字意[后-口+十]阿难认悟中迷为身为心即是颠倒所在时众未晓于是瞢然)。

　　佛兴慈悲哀愍阿难及诸大众发海潮音遍告同会。

　　(解孤山曰机熟即说感应无差喻以海潮来不过限)。

　　诸善男子我常说言色心诸缘及心所使诸所缘法唯心所现。

　　(䟽天鼓无思随人发响海潮无念要不失时此表无缘慈悲应机而说不待请也色谓十一种色心谓八识心王诸缘即总指色心或可别指不相应行心所即五十一心所诸所缘法谓六无为也此上五位一百法摄诸法尽皆是真心之所现起如镜现像不离于镜无体可得问前五无为名体俱假可同前法无体如影真如无为名假体实为诸法性何言无体如影像耶答此宗所说真如犹是对妄而立既因对待还成妄法如下经云言妄显诸真妄真同二妄又云无为无起灭不实如空华圆觉云圆觉流出一切清净真如菩提涅槃等由是五位诸法唯心所现皆同影像者也　标五位都一百法摄尽真妄法五位者一心法二心所有法三色法四不相应行法五无为法彼论释云一切最胜故与此相应故分位差别故能现影像故有所显示故○解资中曰此五皆依真心所现如镜中像)。

　　汝身汝心皆是妙明真精妙心中所现物。

　　(䟽心现身心如镜现物物不是镜物体虚故镜不是物镜体实故虚实既辨由是颠倒于兹可识)。

　　云何汝等遗失本妙圆妙明心宝明妙性认悟中迷。

　　(心即是性体遍故圆无昧故明是法可重故名为宝元来自尔非适今也故云本言语道断心行处灭故称妙再三叹美故叠言之悟即是觉圆明性也迷即不觉妄身心也不觉处觉如像处镜虚实可辨今弃如镜之本性执似像之身心不辨虚实斯为大失故云认悟中迷前云名字何处号为颠倒今正指此颠倒处也○解孤山曰汝等遗失责九界迷妄也本妙下示所迷三谛也本妙即中谛圆妙明心即真谛宝明妙性即俗谛性具诸法如如意珠具足众宝也三谛互融故皆称妙认悟中迷者诸佛成道空界依正无非佛之真心佛心既然汝心亦尔今既不达名悟中迷)。

　　晦昧为空空晦暗中结暗为色色杂妄想想相为身。

　　(迷性明故而成无明故云晦昧由此无明变起顽空故曰为空即下经云迷妄有虚空也又空谓所变顽空晦昧即能变无明二法和合变起四大依报外色故云结暗为色即下经云想澄成国土也以四大色杂妄想心变起众生正报内色故想相为身想谓妄心相谓妄色色心和合五阴备矣即下经云知觉乃众生也)。

　　聚缘内摇趣外奔逸。

　　(䟽无明体暗故云晦昧内有无明外现空相故云为空此则最初浊劫也下文云迷妄有虚空又云汝见虚空遍十方界空见不分有空无体有见无觉相织妄成是第一重名为劫浊此三细中业转二相亦云同异亦云动静由此动静互相待故于此二相暗中结成形色即根身器界也形色既现想处其中色想相杂有知觉处成于根身想澄凝处即是器界此则第三现相也以有境界缘故牵起粗识念念分别相续不断故云聚缘内摇此前二粗也由念相续熏习不断遂成分离取六尘相流趣不息故云趣外奔逸此后二粗分离识也从微至着三细四粗为烦恼道毕于此矣)。

　　昏扰扰相以为心性一迷为心决定惑为色身之内。

　　(世人不知元是无明展转粗动将此昏迷扰攘之相便为真实心性一从迷执决定不改谓言我心在色身内遂起有情无情之异有性无性之殊认妄心为佛心一何鄙哉○标谓不如实知自性彼我既分色心有异爱情取舍也○解以妄想四心聚四大色内而外缘大境心不暂停故曰聚缘内摇趣外奔逸也昏扰扰相即内摇外逸无明颠倒也既失本妙故用此相以为心性又执此心在色身内无情有情莫能融一是知顺九界妄心者岂信草木有佛性乎)。

　　不知色身外洎山河虚空大地咸是妙明真心中物。

　　(䟽根身种子属内缘而执受山河大地属外但缘非执受此之三境皆是赖耶相分○又此空界从迷妄生识所变故能变之识全是无明迷真而起亦无自体能变所变皆是镜心所现影故前文云汝身汝心皆是真心中所现物不知此理却执我心在色身内故此结示)。

　　譬如澄清百千大海弃之唯认一浮沤体目为全潮穷尽瀛渤。

　　(如来藏有四义故以海喻永绝百非如海甚深包含万有如海广大无德不备如海珍宝无法不现如海现影其体湛寂不与妄染相应故云澄清即前甚深义也百千者即前广大义也不识是元清净体故云弃之只收昏扰扰相以为心性故云唯认等全潮大瀛渤澥皆海之异名也○解百千大海喻真心非遍而遍一浮沤体喻妄心非局而局皆真起妄如弃海认沤执妄为真如认沤为海全潮则遍海而涌故云穷尽瀛渤)。

　　汝等即是迷中倍人如我垂手等无差别如来说为可怜愍者。

　　(䟽例前结指也弃之大海是一迷也认沤为海是倍迷也垂手是正执为倒一迷也竖手是倒认为正倍迷也前举事以验后引喻以况中间以法进退相例正指倒相○皎然明白如何谓言是泯相耶有智请详○解迷悟相翻各名一倍全迷为悟是一倍于迷全悟成迷是一倍于悟手之垂竖相倍易明今既[后-口+十]迷故言垂手真际曰迷中更迷故云倍也遗失明心早是迷矣复执前尘以为自性又一迷故○䟽三广约缘尘正显真见以前文中约对手观河示见无生相浅意深犹成隐密未为显了不名正显故科之粗论渐明也今此已下广对缘尘破除名相显此见性不落戏论然后逐段会通今知诸法虚妄本无所有唯一菩提妙净明体分明显会故云正显真见也文四)。

　　阿难承佛悲救深诲垂泣叉手而白佛言我虽承佛如是法音悟妙明心元所圆满常住心地。

　　(因佛广示颠倒显出真心于能诠言音悟所诠心地)。

　　而我悟佛现说法音现以缘心允所瞻仰徒获此心未敢认为本元心地。

　　(解私谓前破妄心已责因声分别之性令阿难重以缘心而为问者欲显真性无能所之相也既于缘心已离粗执是故但言未敢认为本元心地岂同前云若此发明不是心者我乃无心同诸土木耶所以下文略简所缘之法能缘之心真体可见矣)。

　　愿佛哀愍宣示圆音㧞我疑根归无上道。

　　(䟽佛以言音诠此真性今我领解复是缘心所悟真性能悟缘心还同如来前所责言如汝今者承听我法此则因声而有分别有何别耶由是未敢认为本元心地○心有能生可依止义喻之地也言圆音者以佛一一语言遍穷生界而其音韵常不杂乱如起信䟽解)。

　　佛告阿难汝等尚以缘心听法此法亦缘非得法性。

　　(因声而有分别此分别性即是生灭维摩云无以生灭心行说实相法说既不可听岂可耶缘心者但缘语言文字故云非得法性若能忘怀合道离能所相一念不生前后际断斯可名为真得法性○解真际曰以能缘心缘佛法音认为自性非自性也以此法音但是所缘声教故)。

　　如人以手指月示人彼人因指当应看月。

　　(孤山曰人喻如来手指喻教月喻真理示人喻化众生也教诠真理理是众生之心闻教自合观心离指方能识月耳)。

　　若复观指以为月体此人岂唯亡失月轮亦亡其指何以故以所标指为明月故。

　　(䟽指喻能诠言教月喻所诠真理若欲见月须亡指以观之若欲见性须亡言而体之不能亡言岂能见性不能遗指岂识月轮圆觉云修多罗教如标月指若复见月了知所标毕竟非月一切如来种种言说开示菩萨亦复如是指月俱迷诠旨两失在文可见)。

　　岂唯亡指亦复不识明之与暗何以故即以指体为月明性明暗二性无所了故。

　　(言教属有为无记故暗真理属无为性善故明能喻可解○解教是声尘故如暗理是真心故如明)。

　　汝亦如是。

　　(䟽以法合喻如上所辨)。

　　若以分别我说法音为汝心者此心自应离分别音有分别性。

　　(若因佛说法生分别心此分别心本无自性故属缘尘随尘有无非是常住但如其客○解如前文云若离前尘有分别性即真汝心既离尘无性自知是妄也私谓上指月喻虽遣所标之指正简能缘之心以阿难云现以缘心允所瞻仰故由是今文唯破分别之性良有以也)。

　　譬如有客寄宿旅亭暂止便去终不常住而掌亭人都无所去名为亭主。

　　(䟽此明缘心随境往来真心湛然常住以客喻妄以主喻真)。

　　此亦如是若真汝心则无所去。

　　(如下经云声无既无灭声有亦非生生灭二圆离是则常真实○标真性不逐缘生岂因境有)。

　　云何离声无分别性斯则岂唯声分别心分别我容离诸色相无分别性。

　　(䟽缘心若是真性应如其主何得随声来去以离声时无分别故岂同真心周遍法界湛然常住随声之心既然随色之心亦尔故云岂唯等○解资中曰以声例色相从而说非但声分别心离声无体色分别心离色相外亦无其性)。

　　如是乃至分别都无。

　　(䟽前举色声显心无体亦合遍历香味触法今此超过故云乃至分别都无)。

　　非色非空拘舍离等昧为冥谛。

　　(不可见故非色缘会有故非空言冥谛者或云𡨋性或云自性梵云僧伽奢萨怛啰此云数论立二十五谛最初二谛名为𡨋性计以为常第二十五名为神我亦计为常我思胜境𡨋性即变二十三谛为我受用我既受用为境缠缚不得解脱我若不思𡨋谛不变既无缠缚我即解脱名为涅槃如别处说拘舍梨者非即数论是彼类耳趣尔举也○解孤山曰如是指上声色也乃至例余四尘也分别都无谓分别六尘之心皆离尘无性也尘谢则灭故非色尘对则有故非空是故外道昧彼真心遂以尘谢心灭为𡨋谛尘对心生为觉谛即二十五谛中𡨋初生觉也略举𡨋谛意对觉谛而论方合上云非色非空也私谓二十五谛除𡨋谛外不出色心空也今分别都无非心也即觉谛及我心等非色即五尘五大等非空即五大中空大也既非此等正同外道所见𡨋谛非对觉谛而论也资中曰拘舍离者数论外道立二十五谛此之所立从慧数生故名数论)。

　　离诸法缘无分别性则汝心性各有所还云何为主。

　　(䟽真心如主妄想如客客有去来主无移动若离法缘无分别性显汝心性随尘各还是则为客云何名主)。

　　阿难言若我心性各有所还则如来说妙明元心云何无还惟垂哀愍为我宣说。

　　(心性之言通于真妄阿难执者是妄如来示者为真今以所执之生灭疑于所示之妙明故云则如来说云何无还还犹灭也○解私谓此问心性云何无还向下别指见精为不还者盖前文已说如是见性是心非眼故然其见精真妄犹杂所以广约遂产简出真性披沙若尽金体自纯)。

　　佛告阿难且汝见我见精明元。

　　(䟽且者权宜之辞权指阿难能见之心为明元也)。

　　此见虽非妙精明心如第二月非是月影汝应谛听今当示汝无所还地。

　　(此之明元非本真性其犹捏目所见之月本无所有非月影者非水中之影也水中月影从真月降可喻妙应感而遂通捏目所观全体虚妄从病眼生堪喻妄见本不可得只就此见权示无还也○解孤山曰见精明元即同匿王观河之见虽异缘尘而犹是妄妄依真起故曰明元此见虽非下简妄异真也如第二月非是月影者真月喻真心第二月喻见精水中影喻缘尘分别私谓阿难所问妙明元心云何无还而佛以见精为答者以真心无眹发悟良难故托见精方便开示此虽属妄切近于真如第二月取喻非远应知此见亦是前来缘尘之见但缘尘分别之性则破云有还缘尘能见之性则示云不还若不尔者何故佛言且汝见我见精明元耶况若例同观河之见观非无缘也所举月喻诸家并以三义解之至于孤山亦依旧说唯配法有异耳余谓月影即第二月非水中之影也今先消文次引证言见精明元者即能见之性也妙精明心者谓离见之体也如第二月即于月边别有圆影而云非是月影者谓非月上实有斯影盖捏目所成也以喻能见之性虽非离见之体且非体上实有斯见盖虚妄所生也次引证者下文云目有赤眚夜见灯光别有圆影而此圆影唯眚之观乃至云如第二月非体非影以是观之非水中之影明矣)。

　　阿难此大讲堂洞开东方日轮升天则有明曜中夜黑月云雾晦暝则复昏暗户牖之隙则复见通墙宇之间则复观壅分别之处则复见缘顽虚之中遍是空性郁𤍗之象则纡昏尘澄霁敛氛又观清净。

　　(䟽举此明暗通塞空有染净八种之相皆仗因托缘以立其像也○解真际曰欲示无还之性先指可还之相此八但是举要而已此五约心所分别处即是见缘此境则通私谓此八缘中七缘皆就能映色根论之唯分别缘则于七境而起分别是故缘文列在中间盖通上下也如下文破识大中云汝今遍观此会圣众用自循历其目周视但如镜中无别分析此即见精也又云汝识于中次第标指此是文殊等即分别缘也)。

　　阿难汝咸看此诸变化相吾今各还本所因处云何本因阿难此诸变化明还日轮何以故无日不明明因属日是故还日暗还黑月通还户牖壅还墙宇缘还分别顽虚还空郁𤍗还尘清明还霁则诸世间一切所有不出斯类。

　　(䟽此之八境既从缘有还从缘无有去有来非同真见)。

　　汝见八种见精明性当欲谁还。

　　(能观八种之见名为见精明性既非缘生当还何所岂同八境各有所归)。

　　何以故若还于明则不明时无复见暗虽明暗等种种差别见无差别。

　　(真见离缘缘还见在若随境去后更谁观境自见差见且无别)。

　　诸可还者自然非汝不汝还者非汝而谁。

　　(八境可还自非汝见汝不还性正是汝真此若非真孰为真耶)。

　　则知汝心本妙明净。

　　(解见性不还犹喻二月此见属妄将亦须还唯有真月所喻真性诚不还耳下文云但一月真中间自无是月非月又云见见之时见非是见岂非此见亦可还乎问此还何所答还无明也由无明故而有能见无明若破此见即还起信云若离业识则无见相厥旨显然)。

　　汝自迷闷丧本受轮于生死中常被漂溺是故如来名可怜愍。

　　(䟽前将八境以对妄见权示无还由是则知本妙明心未尝生灭本有真性迷而不知却执缘尘自取流浪如前文云由汝无始至于今生认贼为子失汝元常故受轮转然虽权指意显即是以未不离本故)。

　　阿难言我虽识此见性无还云何得知是我真性。

　　(阿难问意前对八境权指妄见有无还义因是得识本真元性不生不灭为复只此表知性常为更有义别得真妄故云云何得知等○解此问意者如云虽识二月何谓真月○䟽向下更约用有优劣体无差异用约人辨体对物论斯则前后三义以辨真也一显无生灭二明有胜用三示无差别故此答释分为二科)。

　　佛告阿难吾今问汝今汝未得无漏清净承佛神力见于初禅得无障碍。

　　(得初果证方断分别故云未得无漏自无定力假他而见故云承佛神力借通令见者意欲阿难信知自己见之真用有若是也色界之首梵众梵辅大梵俱名初禅)。

　　而阿那律见阎浮提如观掌中庵摩勒果。

　　(阿那律此云如意亦云无贫过去以食施辟支佛九十一劫天上人中受如意乐无所劣少未入道时为性多睡为佛所呵因是不寐遂失明耳佛教修天眼用见世事因是修得见三千界如观掌果大论所明大阿罗汉见小千界大辟支见百佛界诸佛见一切佛土那律独见大千者以彼偏修作意数故于诸声闻天眼第一今言阎浮者以大千皆有阎浮以别显总亦不相违○标阿那律斛饭王子身虽出家性多睡眠佛呵为畜之类咄咄胡为寐瓮螺蚌蛤类一睡一千年佛出无由值从此七日七夜不眠失其双目世尊愍之令修乐见金刚三昧遂证半头天眼能观一薄伽梵所化之境○解孤山曰准净名经那律答严净梵王云吾见三千大千世界如观掌果此云见阎浮者且从近示阎浮提者洲有此树从树得名无故不翻私谓庵摩罗旧翻难分别其果似桃非桃似柰非柰故耳)。

　　诸菩萨等见百千界。

　　(䟽初地见百佛土二地见千世界乃至十地见无量不可说佛刹微尘数世界也)。

　　十方如来穷尽微尘清净国土无所不瞩。

　　(佛具五眼三智所见穷尽法界已上四位阶级所见浅深不同盖真见之用随证所得渐明渐远也)。

　　众生洞视不过分寸。

　　(隔纸瞙不见外物隔皮肤不见五脏岂同前圣真见之用斯则真见妄见前后五重条然可辨而云云何得知是我真性胡不察焉)。

　　阿难且吾与汝观四天王所住宫殿中间遍览水陆空行虽有昏明种种形像无非前尘分别留碍。

　　(分别者差别也或可前尘留碍即是所分别之境○标权与汝观须弥山半腹四万由旬其间物象)。

　　汝应于此分别自他。

　　(䟽此标劝也汝应于此所缘境中试分自他令其差别自即见性他即物象)。

　　吾今将汝择于见中谁是我体谁为物象。

　　(将请也谁何也我今请汝于所见中详而择之何者是汝见体何者是其物象此正劝令拣)。

　　阿难极汝见源从日月宫是物非汝至七金山周遍谛观虽种种光亦物非汝渐渐更观云腾鸟飞风动尘起树木山川草芥人畜咸物非汝。

　　(极穷也研穷汝之见性自远至近所见无非物象非是汝之见性芥小草也○标从四天王宫至南海岸六十四万里)。

　　阿难是诸近远诸有物性虽复差殊同汝见精清净所瞩则诸物类自有差别见性无殊此精妙明诚汝见性。

　　(䟽物类虽殊见性常一不随境异即是汝真此显真见平等无差汝前问云云何得知是我真性今明境自差别见性无殊由是得知是汝真性○解孤山曰而此见性犹属二月私谓阿难所疑我虽识此见性无还云何得知是我真性如来所答岂不显真但由见性似在于内真性必周于外佛欲示之故指一切物象皆是见精所瞩瞩既斯遍性何攸局此寄见性之遍以显真性之遍夫何二说各从一义乎然则肉眼所见物象森罗佛眼所观真空𡨋寂犹恐阿难认此见性既周外物仍谓外物同我能见是故下文推而破之)。

　　若见是物则汝亦可见吾之见。

　　(䟽汝若执言汝能见心同所见物亦有差别斯则见即是物佛之见性亦合是物应被汝见○解真际曰若汝认见为物吾见亦同是物汝应可见)。

　　若同见者名为见吾吾不见时何不见吾不见之处。

　　(䟽汝若执言我与世尊同缘物时世尊之见既着彼物我见物时便是见佛之见经文省略但言见吾此牒所计也即便破云吾不见时何不见吾不见之处意云我若不缘彼物之时名为不见此不见体汝应合见为何不见也○解孤山曰汝纵救云我与世尊同将心眼缘境之时即是见佛之见吾不缘境之时此不见处汝何不见耶)。

　　若见不见自然非彼不见之相。

　　(䟽此破转计也汝若执言我亦见佛不见之体复有何失故云若见不见即便破云自然非彼不见之相意云不见之体既被汝见此则何成不见之相不见之体已被见故○解若有处可见即是物象只可名见何名见不见耶)。

　　若不见吾不见之地自然非物云何非汝。

　　(䟽此文之意展转结归都有五重以显阿难见性经文存三而隐二意若具论者合云若不见吾不见之处亦不见吾见处既不见吾见处吾见自然非物吾见若非是物汝见亦非是物汝见既非是物云何非汝真见)。

　　又则汝今见物之时汝既见物物亦见汝体性纷杂则汝与我并诸世间不成安立。

　　(又若汝执见性是物亦应彼物即是于见如是则应汝见物时物亦见汝斯则人物如何分辨物体见性自然杂乱物即是汝汝即是物世间一切俱不成立如何名为安立谛耶○标复云世界安立谛中须安心境○解真际曰见若为物许汝见者汝见亦须为他所见是则体性杂乱自他不分情与无情不成安立)。

　　阿难若汝见时是汝非我见性周遍非汝而谁。

　　(䟽若汝现见物时宛然分辨阿难非佛佛非阿难此则世间显然安立皆汝见性周遍了知此周遍性若非汝真复是何耶故结云非汝而谁○解见性虽同各自受用一室千灯光岂有别而彼此自照不相杂矣)。

　　云何自疑汝之真性性汝不真取我求实。

　　(䟽责其不认也此是汝之真性能性于汝谓性一切心也前云汝身汝心皆是妙明真精妙心中所现物而不自识却从他求岂不迷倒此之大意明真见离缘周遍法界湛然常住妙用无边平等清净体非差别用释前文云何得知是我真性○解孤山曰真性在汝而自不能知其真翻取我言以求其实迷之甚也责之深也)。

　　首楞严经义海卷第五

　　音释

　　胝

　　(张尼切)。

　　殒

　　(千敏切)。

　　腠

　　(仓奏切肤理也)。

　　耄

　　(莫报切老耄也)。

　　悴

　　(秦醉切憔悴也)。

　　皱

　　(侧救切皮缩也)。

　　剂

　　(在诣切分剂限量也)。

　　殂

　　(昨胡切)。

　　鞫

　　(居六切推审也)。

　　瞪

　　(澄应切直视貌)。

　　瞢

　　(莫亘切目不明也)。

　　瞬

　　(音舜目动也)。

　　洎

　　(其冀切及也)。

　　瀛

　　(音盈)。

　　渤

　　(音勃)。

　　澥

　　(胡买切)。

　　暝

　　(芒丁切)。

　　壅

　　(于用切塞也)。

　　𤍗

　　(蒲没切)。

　　氛

　　(敷文切气也)。
永乐北藏第 168 册 No. 1581 首楞严经义海


　　首楞严经义海卷第六(经二之二)翦六

　　(凡遇圆相即是标辞与䟽同其上文)。

　　阿难白佛言世尊若此见性必我非余我与如来观四天王胜藏宝殿居日月宫此见周圆遍娑婆国退归精舍只见伽蓝清心户堂但瞻檐庑。

　　(䟽叙见近远也因前开示虽了是真洎观远近不无疑悔四天宫殿与日月齐同四万由旬娑婆此云堪忍大千界之都名今举总显别也僧伽蓝摩此云众园庑堂下也○标复云众园即众修道之所○解孤山曰既观初天则唯见一四天下言娑婆者举其通名耳非指大千也)。

　　世尊此见如是其体本来周遍一界今在室中唯满一室为复此见缩大为小为当墙宇夹令断绝我今不知斯义所在愿垂弘慈为我敷演。

　　(䟽一界初天也一室讲堂也借力见宽自力见狭宽狭既着缩断堪疑犹豫在怀故云不知斯义所在以阿难未证真如未发真用佛随外相对物辨真既未亲证故难领会此之疑意亦约外相以明缩断乘前起难以洗物情○解大如一界小如一室内外如墙宇夹断也)。

　　佛告阿难一切世间大小内外诸所事业各属前尘不应说言见有舒缩。

　　(䟽大小内外对待假立俱属前尘能见之心何舒何卷故此总责令知其非)。

　　譬如方器中见方空吾复问汝此方器中所见方空为复定方为不定方。

　　(器喻前尘空喻见性空之方圆喻疑见舒缩)。

　　若定方者别安圆器空应不圆若不定者在方器中应无方空。

　　(方器中空若定方者除去方器别着圆器此处虚空应无圆相若言虚空不定方者显是方器无方虚空)。

　　汝言不知斯义所在义性如是云何为在。

　　(䟽汝疑见性缩断要在一义决定见性之义犹如虚空虚空岂有方圆而可在耶此明真见周遍无有方所如彼虚空故涅槃云存常之法遍一切处虚空常故无处不遍如来亦尔遍一切处是故无常之法此有彼无如来不尔是故为常○解方圆因器不在虚空大小由尘何关见性是故粗言云何为在)。

　　阿难若复欲令入无方圆但除器方空体无方不应说言更除虚空方相所在。

　　(䟽入达解也若欲达解无方圆义但去器之方圆不可更除虚空方相若欲达解无大小义但去尘境大小不可说言见性宽狭○解空性无动宁有出入因器去留强云出入故云若复入无方圆等空体无方喻见性无二也以虚空无方圆可除况见性无大小可还唯言方者义摄于圆佛语之略耳)。

　　若如汝问入室之时缩见令小仰观日时汝岂挽见齐于日面。

　　(䟽若汝执言缩见成小应可引见令伸等到日边挽引齐等面犹边也)。

　　若筑墙宇能夹见断穿为小窦宁无续迹是义不然。

　　(窦孔冗也若执夹令见断应可椄之令见相续若相接者应有续迹)。

　　一切众生从无始来迷己为物失于本心为物所转故于是中观大观小。

　　(迷真性之已成色心之物色心既成真性即隐故云失于本心前文云能生诸缘缘所遗者境从心变心随境转故见大小之异内外之殊不能离缘观性但知随境生执故有前来种种疑倒)。

　　若能转物即同如来。

　　(解私谓上云为物所转则物为能转心为所转以心逐境迁故此文则心为能转物为所转以境随智亡故楞伽云未达境为心起种种分别达境唯心已分别即不生上二句为物所转也下二句若能转物也则同如来者肇师云会万物以成己者其唯圣人乎)。

　　身心圆明不动道场于一毛端遍能含受十方国土。

　　(䟽若了色心因缘和合虚妄有生因缘别离虚妄名灭生灭去来本如来藏性真常中求于去来迷悟生死了无所得斯则了妄唯真无物可转为真转物背尘合觉同诸佛矣身心圆明者身圆明则毛端现土心圆明则遍照法界此乃悟物咸真即成妙用故下文云我以不生不威合如来藏而如来藏唯妙觉明圆照法界是故于中一为无量乃至坐微尘里转大法轮等然上诸文俱约对境辨见显不生灭如对手之开合身之迁变境之可还物之差别粗相而辨密示生灭即不生灭尚见外境是生灭法今此会通令了心之与境皆是迷己所成无心外法可以相对则法法皆如尘尘咸遍分明显示令悟本真同如来耳下文纵有破诸疑难一一随文会通皆此意也○解毛端舍受十方国土一往观此似同下文然今正明无量为一盖摄事成理非从体起用也大品云一切法趣一法斯之谓矣下文理事双显体用备陈故有一为无量之言尘中转法之义彼详此略意不徒然近古诸师并作用解唯真际云既灭前尘形量不立一切即一性乃圆成斯亦节公之知言矣○䟽二破见性离身疑此疑因前佛令转物则同如来身心圆明不了会通万法之旨便谓如来令转前物成我真见物若是见此则见性离身而有故成此疑文三)。

　　阿难白佛言世尊若此见精必我妙性今此妙性现在我前。

　　(解孤山曰向云迷己为物失于本心故为物转若能转物则同如来是则所见山河皆我妙性故云今此妙性现在我前此领旨也)。

　　见必我真我今身心复是何物。

　　(䟽若此物处见精定是我之真性显是此性在我眼前已离我体此眼前见既是真我现今身心须不是我复是何物○解此由阿难尚存能所所见既是真性能见复是何物)。

　　而今身心分别有实彼见无别分辨我身。

　　(解若谓身无见性而今分别非虚若言现前是见彼之外物别无心智反辨我身)。

　　若实我心令我今见见性实我而身非我。

　　(䟽若以现理而推今此身心实有分别缘于境界彼在前见且无别（彼列反）识分辨我身彼若实我真心令我见者彼既真我我应非我○解若彼外物实是我心现今能见则成外物外物是我内身非我)。

　　何殊如来先所难言物能见我。

　　(解前既难破今复何用)。

　　惟垂大慈开发未悟。

　　(䟽设使彼见能有分辨何殊前难汝既见物物亦见汝则诸世间不成安立)。

　　佛告阿难今汝所言见在汝前是义非实。

　　(前显诸法唯心故云若能转物不了斯旨妄谓见在眼前虽形其言实无斯理)。

　　若实汝前汝实见者则此见精既有方所非无指示。

　　(设若服前可见应有处所可指岂成真见离名绝相)。

　　且今与汝坐祇陁林遍观林渠及与殿堂上至日月前对恒河汝今于我师子座前举手指陈是种种相阴者是林明者是日碍者是壁通者是空如是乃至草树纤毫大小虽殊但可有形无不指着。

　　(物象差异巨细虽殊形相既分必归指示)。

　　若必其见现在汝前汝应以手确实指陈何者是见。

　　(见性若在汝前便同物象可指见性如何)。

　　阿难当知若空是见既已成见何者是空若物是见既已成见何者为物。

　　(诸象虽差不离空有故将二事以辨是见也)。

　　汝可微细披剥万象析出精明净妙见元指陈示我同彼诸物分明无惑。

　　(披开剥析析辨也物象现前洪纤咸见应于此处开析分辨令此见精分明出现如诸物象更无迷乱)。

　　阿难言我今于此重阁讲堂远洎恒河上观日月举手所指纵目所观指皆是物无是见者。

　　(目观手指但见缘尘于诸物中不辨是见○标自日月宫须弥山卒腹观指万象皆是外物何处有见)。

　　世尊如佛所说况我有漏初学声闻乃至菩萨亦不能于万物象前剖出精见离一切物别有自性。

　　(䟽若如佛说令指见精分明无惑至于证真大菩萨等亦不能于诸物之中分出其见况我声闻初学者乎)。

　　佛言如是如是。

　　(印其不能分出见性)。

　　佛复告阿难如汝所言无有精见离一切物别有自性则汝所指是物之中无是见者。

　　(既不能于物中辨出见性斯则所指咸物无于是见既无是见应即非见故下微之)。

　　今复告汝汝与如来坐祇陁林更观林苑乃至日月种种象殊必无见精受汝所指汝又发明此诸物中何者非见。

　　(所指物象既不是见反应非见若了唯真更无是见非见以不了故随语生执洎乎征诘罔知所从向下会通姣然可见)。

　　阿难言我实遍见此祇陁林不知是中何者非见何以故若树非见云何见树若树即见复云何树如是乃至若空非见云何见空若空即见复云何空我又思惟是万象中微细发明无非见者。

　　(先答不知也何以下释不知所以若也树不是见应离能见之外见所不及云何现今复见于树又若此树即是于见云何更名此以为树空例此释离之既不可即之又难明进退研之未知所适)。

　　佛言如是如是。

　　(如汝所辨无非见者无乃是乎故云如是○解即离二答佛皆印成者以由见性非即非离即离求之定不可得则此见性宛如空华)。

　　于是大众非无学者闻佛此言茫然不知是义终始一时惶悚失其所守。

　　(䟽茫然者暝昧不明也是见义既失非见理复乖终始难明守归何所而不知能见所缘俱为劳相是非即离咸是缘尘既法空之慧未开智照之惑难破由是非无学者一时惶悚○标在有漏中从无始来晦昧真性只于外境坚执是非也○解真际曰向执心境各别见相历然今蒙一异推之是非不决心无所措于是茫然私谓终始者终则见性非物始则见性是物又始谓妙性现在我前终谓究竟指归何所)。

　　如来知其魂虑变慑心生怜愍安慰阿难及诸大众诸善男子无上法王是真实语如所如说不诳不妄非末伽梨四种不死矫乱论议汝谛思惟无忝哀慕。

　　(䟽变动慑惧也世间王者尚无二语何况法王亲证而说故云如所如说佛有五语谓真语实语如语不诳语不异语无伪曰真称理曰实不变曰如心境相应曰不诳悬见未然曰不异也知时知机应根而说岂同外道不死矫乱四种矫乱至下当辨此意所明是非双离心境俱融显真妙体无戏论相故令谛而思惟不须忝辱哀慕)。

　　是时文殊师利法王子愍诸四众在大众中即从座起顶礼佛足合掌恭敬而白佛言世尊此诸大众不悟如来发明二种精见色空是非是义。

　　(大众茫然不知所措虽闻安慰令谛思惟智慧不明罔解所问文殊智德旁为发机先叙不悟后方请示言二种者谓于色空之上辨于精见是与非是之二义也○解真际曰二种谓精见色空孤山曰二种即是非是义)。

　　世尊若此前缘色空等象若是见者应有所指若非见者应无所瞩而今不知是义所归故有惊怖非是畴昔善根轻鲜。

　　(䟽自是是非难明非谓善根鲜少故此惶悚畴昔往日也○标若了达妙性圆明不被明相所惑故于得失是非有何挂碍)。

　　惟愿如来大慈发明此诸物象与此见精元是何物于其中间无是非是。

　　(䟽阿难前云无是见者无非见者如来一一印许意令于真法界达无是非及至魂虑变慑又嘱汝谛思惟深欲令了法界一相文殊愍众请佛明示此见及缘元是何物无是非相)。

　　佛告文殊及诸大众十方如来及大菩萨于其自住三摩地中。

　　(自住之定即首楞严三昧也诸法如幻法界一相起信云诸佛已离业识无自他相见登地已上分证此法亦如佛见也)。

　　见与见缘并所想相。

　　(见谓识体见缘即根是增上缘能生识故所想相即境也是所缘缘牵生识故下文云想相为尘识情为垢或可见即是根见缘即境所想相即识此根境识即十八界摄一切尽即龙树四句中因缘所生法也)。

　　如虚空华本无所有。

　　(此根境识从妄心有其体元无如空中华翳病故见下文云见闻如幻翳三界若空华此则我说即是空)。

　　此见及缘。

　　(虽如幻华本无其体世俗谛中说名根境即亦名为假名)。

　　元是菩提妙净明体云何于中有是非是。

　　(诸法无体不觉故有不觉即觉元是菩提起信云念无自相不离本觉若离觉性则无不觉下经亦云见与见缘似现前境元我觉明即亦是中道义也文殊前问此诸物象及此见精元是何物等故佛答云元是菩提妙净明体此则显一真法界离性离相圆收诸法无不是如云何更说是见非见即洗涤前来缘尘辨见或见或尘是非之相若不以三昧遗荡何能契此一如故净名息言意在于此)。

　　文殊吾今问汝如汝文殊更有文殊是文殊者为无文殊。

　　(佛意问云如汝文殊是一体性吾欲于此更立是名为是文殊复欲于此立一无名为无文殊为得已否意显一真体上不立是名不立无相是即对非以立无即待有而称是非有无戏论之见岂会一真前约观门无是非相唯证乃知若不指事以明未证如何领解故托文殊以明一相○解私谓问意有三如汝文殊一也更有文殊是文殊者二也为无文殊三也)。

　　如是世尊我真文殊无是文殊何以故若有是者则二文殊然我今日非无文殊于中实无是非二相。

　　(䟽先答无是若立是者即须对非便有二相故云则二文殊次答无无若立无者即成断灭将何名为真文殊体但于真体无是非相亦不可说真体全无见之与缘亦复如是同一真故无二相也○解我真文殊答第一义例立菩提妙净明体也无是文殊答第二义例破色空非见也何以故下释成上义然我今日非无文殊答第三义例破色空非见也于中实无是非二相总结破意夫真无是非是非由妄若谓色空是真见者斯乃从妄辨真对于无妄之真则成二义故曰若有是者则二文殊又若谓色空非真见者其如妄境全体是真故曰然我今日非无文殊实而言之真性本来无是非是)。

　　佛言此见妙明与诸空尘亦复如是本是妙明无上菩提净圆真心妄为色空及与闻见。

　　(䟽此见及缘皆是妄心分别故有说何为是而更立非若了法界一相咸是一如即同文殊无是非相故云亦复如是标一切幻化皆生觉心)。

　　如第二月谁为是月又谁非月文殊但一月真中间自无是月非月。

　　(䟽本唯一月未曾有二病眼不了二相俄生既知第二无体更欲名谁为是月非月○解前第二月别喻见精明元今通喻色空及由闻见者由佛为阿难已约诸法遍示真性故大众惶悚正迷诸法是非是义故文殊对扬既无二相复举月喻以遣妄情且第二月适言是月捏目所见故适言非月影不离真故皆言谁者责问之辞捏影若亡是非何在)。

　　是以汝今观见与尘种种发明名为妄想不能于中出是非是由是精真妙觉明性故能令汝出指非指。

　　(䟽妄想若存心境难脱故不能出是非是相若一念不生前后际断唯一妙觉湛然周遍于中更无是相非相指即是见也非指即非见也但文变耳然文字法师困于章句竟不能通一相一味者莫不竞执空华争驰二月攻乎异端彼我天隔苟能居一切时不起妄念于诸妄心亦不息灭住妄想境不加了知于无了知不辨真实斯则随顺觉性云何更容是非是相于其合哉○解物为所指见非可指真性俱离可云出焉)。

　　阿难白佛言世尊诚如法王所说觉缘遍十方界湛然常住性非生灭。

　　(䟽觉之缘由行相也周遍无生即是其缘○解觉谓菩提缘即色空闻见等如前文云此见及缘元是菩提妙净明体)。

　　与先梵志娑毗迦罗所谈𡨋谛及投灰等诸外道种说有真我遍满十方有何差别。

　　(䟽婆罗门此云梵志或净志投灰等即苦行外道裸形㧞发鞭缠棘刺五热炙身也我遍十方者此外道不知阿赖耶识为界趣生本含藏种子惑润受生遂计身中有一神我常在不灭处处受生遍十方界彼之所说计我行相似滥真觉故云有何差别○标计执神我为常住不知业种含藏八识之内随善恶业缘受报好丑便谓鹤白乌玄松直𣗥曲皆自然也遂立自然之宗颂云谁开河海堆山原谁削荆棘尽禽兽世无一物能生者是故诸法皆自然○解真际曰𡨋谛者数论二十五谛中第一谛也)。

　　世尊亦曾于楞伽山为大慧等敷演斯义彼外道等常说自然我说因缘非彼境界。

　　(䟽毗楞伽此云能种种现佛于彼山为大慧菩萨说楞伽经明诸因缘破彼外道执自然见因缘之义非是外道所知境故○标楞伽山者此云不可往其山高峻下瞻大海旁无门户得大神通堪能升往表心地法门无修无证方能升也如来昔于此山下过罗婆那夜叉王与摩谛菩萨乘华宫殿请如来说此法也○解彼经第二大慧举佛昔说如来藏性与外道计我何别佛述真我为断愚夫畏无我句故说如来藏性不同外道之我又为破外道自然说有因缘依世间相分别缘起今引次义为难)。

　　我今观此觉性自然非生非灭远离一切虚妄颠倒似非因缘与彼自然云何开示不入群邪获真实心妙觉明性。

　　(䟽今观觉性本是无生离诸虚妄有似不同楞伽所说与彼外道自然执见如何分辨此不知如来随宜说法在楞伽时为破外道不了业种熏习感外增上遂即妄计乌自然黑鹤自然白等故佛说有因缘约世间相缘起道理今此直明一真法性岂同因缘随他意语耶○解似非因缘恐不是因缘也与彼自然即合彼自然也孤山曰与类也私谓向云我今观此觉性自然今云与彼自然云何开示盖言今之自然似非昔之因缘则与外道自然如何分别耶)。

　　佛告阿难我今如是开示方便真实告汝汝犹未悟惑为自然阿难若必自然自须甄明有自然体。

　　(䟽示方便者约理约事就喻就境一一无非显真实性尚此不了迷作自然若是自然必须有体如何甄别)。

　　汝且观此妙明见中以何为自此见为复以明为自以暗为自以空为自以塞为自。

　　(自然之体为何所在故约四境以问显体无得)。

　　阿难若明为自应不见暗若复以空为自体者应不见塞如是乃至诸暗等相以为自者则于明时见性断灭云何见明。

　　(若四境即是见之自体则互相乖反为自不成随属一境即不见三今汝不然云何妄执○解兴福曰庆喜所疑唯约真体如来何故约相而破然一体凝然理无能所既兴能计必有所缘缘则约相方生离相必无缘理是以假缘推自自且不成相息心亡永祛邪计)。

　　阿难言必此妙见性非自然我今发明是因缘生心犹未明咨询如来是义云何合因缘性。

　　(䟽既非自然必是因缘因缘之义无常生灭此有彼无体非周遍岂同觉性湛然常住圆满十方行相相违故云云何合因缘性○解孤山曰始疑妙性同外自然既闻逐破则谓如佛昔说正因缘义但未知妙性云何符合耳)。

　　佛言汝言因缘吾复问汝汝今因见见性现前此见为复因明有见因暗有见因空有见因塞有见。

　　(䟽以境为因有此见性故云因见还以四境征其见因)。

　　阿难若因明有应不见暗如因暗有应不见明如是乃至因空因塞同于明暗。

　　(四境相违一三互阙为因不成○标若因明境有见应不见三境)。

　　复次阿难此见又复缘明有见缘暗有见缘空有见缘塞有见。

　　(䟽因亲缘疏分为二门互相违破四义征讫)。

　　阿难若缘空有应不见塞若缘塞有应不见空如是乃至缘明缘暗同于空塞。

　　(䟽如文○标若缘一境有见应不见于三境○解因略空塞缘略明暗佛言之巧相例可知真际曰因亲缘疏故分二门)。

　　当知如是精觉妙明非因非缘亦非自然非不自然。

　　(解私谓非正因缘非外自然非不自然者不无也谓非觉性之自然如下文云无生灭者名为自然不言非不因缘者以此中正破因缘生义故且置之)。

　　无非不非无是非是。

　　(此显觉性本无非与不非亦无是与非是上句谓因缘下句谓自然)。

　　离一切相。

　　(䟽所亡之相通有八句谓因缘也自然也是也非也此四是病非因缘非自然非是非非此四是药经文从非因缘下三句双亡因缘自然之药病谓非因缘非自然非不因缘非不自然不因缘义在自然中也无非下二句双亡是非之药病谓无非无不非无是无不是药病俱亡无迹可滞心行处灭言语道断故云离一切相以前诸相皆是虚妄遍计执故)。

　　即一切法。

　　(精觉妙明非别有体但于诸法远离前来虚妄偏执即是圆成妙觉明性故起信云是故一切法从本已来离言说相离名字相离心缘相乃至唯是一心故名真如唯识亦云此诸法胜义亦即是真如常如其性故即唯识实性又云圆成实于彼常远离前性下经广辨须预此知○标真觉非别有体但于诸法远离情妄当处即真也○解离则显真非俗即则触境唯心亡然存然不可得而名焉)。

　　汝今云何于中措心以诸世间戏论名相而得分别如以手掌撮摩虚空只益自劳虚空云何随汝执捉。

　　(䟽因缘自然等皆是世间戏论名相如何以此于真觉中举心分别如下文云汝暂举心尘劳先起以名相手摩真觉空劳黩自为一无所益○解孤山曰手掌喻妄情撮摩喻推度虚空喻真心只益自劳喻生灭轮转)。

　　阿难白佛言世尊必妙觉性非因非缘世尊云何常与比丘宣说见性具四种缘所谓因空因明因心因眼是义云何。

　　(䟽此依俗谛具缘能见为难唯识说九缘此唯出四约小乘义减大五缘心即分别缘也○标复云减种子缘增上缘所缘缘根本缘染净缘唯识九缘者颂云眼识九缘生谓种子为因缘与五生起为增上缘牵境为所缘缘第八识为根本缘第七识为染净缘第六识为分别缘空缘明缘根缘耳识唯从八者除明缘暗中亦闻鼻舌身三七此三识具七缘除空缘与明缘后三五三四后三识谓意识末那识阿赖耶识意具五缘一根本二染净三分别四根本五增上末那具三缘一根本二染净三增上阿赖耶具四缘一根本二因缘三增上四染净○解唯识明九缘今经及涅槃但明四种广略之异耳)。

　　佛言阿难我说世间诸因缘相非第一义。

　　(䟽说第一义故非诸相今以世谛因缘为难如说镜体明净以像差别为难于理如何○解因缘假立世谛则有第一义谛则无)。

　　阿难吾复问汝诸世间人说我能见云何名见云何不见。

　　(䟽征问世谛见与不见之由)。

　　阿难言世人因于日月灯光见种种相名之为见若复无此三种光明则不能见。

　　(此举由一明缘以答见种种相世间之法假因托缘方始名见非是离相湛然之见如下文云缘见因明暗成无见不明自发则诸暗相永不能昏)。

　　阿难若无明时名不见者应不见暗若必见暗此但无明云何无见。

　　(若无明相名不见者暗时无明应不见暗若实见暗只可说无明相不可说为无见也)。

　　阿难若在暗时不见明故名为不见今在明时不见暗相还名不见如是二相俱名不见。

　　(若汝执言虽然见暗只名不见以不见明故此牒计也次即破云今虽见明亦合名为不见以不见暗故若立见明为见见暗亦合名见若立见暗为不见见明亦合名不见故云俱名不见也○标复云一破一切破也一成一切成也)。

　　若复二相自相陵夺非汝见性于中暂无如是则知二俱名见云何不见。

　　(䟽明暗自有相陵见性未曾移动斯则见明见暗俱名为见不可说言见暗之时名为不见○标明显暗隐暗显明隐真见湛然云何不见○解私谓此与初卷中盲人睹暗见性是同所破有异前显见性是心且破眼根能见今显见性非明广破因缘能见破缘既广显性实深由是下文谈见见非见)。

　　是故阿难汝今当知见明之时见非是明见暗之时见非是暗见空之时见非是空见塞之时见非是塞四义成就。

　　(䟽明等四境自属前尘见性未曾生灭虽见四境而非四境成就于见译人巧略故别列而总结也若欲经文当句中具者应云见明之时见非是明成就乃至见非是塞成就此之四见古今多解不看前文及此非字但见成就之语便别作意度解释文无连贯旨非起尽孤然作解岂称佛心然此经意明真见不假明暗等缘而体常照故下经云不由前尘所起知见明不循根寄根明发则诸暗相永不能昏等见性既然闻性亦尔故下文云声无既无灭声有亦非生生灭二圆离是则常真实岂得复言因空因明因心因眼耶○解孤山曰以明暗空塞四义推之成就见性离尘而有也)。

　　汝复应知见见之时见非是见。

　　(䟽前约信解行位明此真见不逐缘生不因境起仍留真见不亡自相今此所明约见道已去直至极果真用显发照真体时体之与用俱非见相若以上见为用下见为体用照体时理智㳷然无体可得用相亦亡故云见非是见若以上见为体下见为用体发用时无法可照亦不名见若以上见为真下见为妄真觉妄时无妄可得亦不名见唯一法界无二相故斯则由无相境发无缘智以无缘智缘无相境境智𡨋合如水投水不可分别说名为见唯识云若时于所缘智都无所得尔时住唯识离二取相故)。

　　见犹离见见不能及。

　　(真见自体尚离见相无体可得岂今见用照所及乎又见体尚无体岂及有见用又所觉之妄尚无有体能觉之见岂能及乎○解见见之时者上见是能见之真智下见是所见之真理以真智契真理之时也见非是见者契理之真见非向离尘之妄见也前非所见故离四尘今非能见故离见性上文云见精明元此见虽非妙精明心如第二月非是月影今云见非是见上见即妙精明心如真月也下所非者即见精明元如第二月也妙精明心尚非见精明元故云见犹离见缘尘妄见安能及理故云见不能及犹云真月尚非二月水中之影安能及真私谓孤山既约三义释月故此简见亦分三义今不取三唯存其二但以见不能及释成上句意云何故见犹离见良由见精属妄不能及于真理故也又解准前文云见明之时见非是明等皆以能见见于所见能非是所也例今见见之时义亦如是即以前之能见复为今之所见盖言真见见于见精之时真既无妄故曰见非是见也问见精是妄何以真见复见于妄乎答夫见精者映色之性也见虽属妄其性元真当知见见之时无别所见只是见于见中之性耳然则若未见性性在见中同名见精若能见性性脱于见方名见见故下文云觉非眚中此实见见更有异说余弗能知)。

　　云何复说因缘自然及和合相。

　　(䟽此则结责以世间戏论名相分别真见也或可从见犹离见下名结真离妄意云真见自体离自见相尚不可以见之名字之所能及云何更说属乎因缘及自然等耶)。

　　汝等声闻狭劣无识不能通达清净实相吾今诲汝当善思惟无得疲怠妙菩提路。

　　(实相无相即见无见识劣智昧无法空慧如何通达故劝善思不怠大行可庶几矣○标为未断所知障法执全在实相无是非一切所执相)。

　　阿难白佛言世尊如佛世尊为我等辈宣说因缘及与自然。

　　(䟽指已闻也已知真见非是因缘及自然相)。

　　诸和合相与不和合心犹未开。

　　(述未悟也心中犹疑此见和合与不和合未得开解是一迷闷○解真际曰前世尊责言云何复说因缘自然及和合相意显性体非和冀引阿难伸难乘势破之而庆喜心粗谓和合等与因缘等无异故此举之下无问而破意可知也)。

　　而今更闻见见非见重增迷闷。

　　(䟽和合等义尚未明白何堪更闻见非是见斯则醉更洪饮孰能醒悟故云重增迷闷)。

　　伏愿弘慈施大慧目开示我等觉心明净作是语已垂泪顶礼承受圣旨。

　　(求法空智名施大慧目见实相理名觉心明净此明真见离缘绝相言思不及非二乘境界故增迷闷不承决择孰能通晓故垂泪礼请也○标阿难疑真见合有见妄见合无见慧目开通眼也)。

　　尔时世尊怜愍阿难及诸大众将欲敷演大陁罗尼诸三摩提妙修行路。

　　(䟽陀罗尼此云总持然有一字多字无字之异若指下文神咒即多字也若显实相妙理即无字也今此所明真觉妙心是诸三昧妙修行门之基址故若不通达而修行者皆为邪僻故指此法为通衢耳○解孤山曰总持即慧性也三摩提此云正受即定性也定慧均平故名妙修行是趣果之要故喻以道路也)。

　　告阿难言汝虽强记但益多闻于奢摩他微密观照心犹未了。

　　(奢摩他三止也微密观照三观也前经家叙则先慧而后定今佛正告则先寔而后慧用显圆融止观体无二也私谓阿难所迷心境转细如来所示观照愈深故曰微密)。

　　汝今谛听吾当为汝分别开示亦令将来诸有漏者获菩提果。

　　(䟽此之妙心若欲众生生信解者故可诠辨种种开示若欲明证亲显此境应以微密观照奢摩他中现量所得离诸分别方为亲证故起信中说离言真如是观智境依言真如是生信境此斥多闻强记不修理观故于此境心犹未了故般若云以无所得故得阿耨菩提姑苏曰前阿难见佛殷勤启请十方如来得成菩提妙奢摩他三摩禅那最初方便从上宗师或以圆觉三观释之或用天台三止会之至于经中别请正说皆不指示至征心已后阿难再请惟愿世尊大慈哀愍开示我等奢摩他路佛言汝今欲知奢摩他路愿出生死于是摩顶而告之言如来常说诸法所生唯心所现一切因果世界微尘因心成体此乃正明唯心说奢摩他也涅槃云奢摩他者名为能灭能灭一切烦恼结故又云能调能调诸根恶不善故又名寂静能令三业成寂静故是名定相三昧定相与今经唯心同也阿难闻已重复悲泪至惟愿如来哀愍穷露发妙明心开我道眼如来广辨真见此乃正说三摩提也涅槃谓毗婆舍那名为正见了见能见遍见是名慧相真见正见名体全同三摩毗婆名异义一也)。

　　首楞严经义海卷第六

　　音释

　　慑

　　(之涉切)。

　　甄

　　(之人切明察也)。

　　撮

　　(仓括切两指取也)。

　　黩

　　(徒谷切思也)。

　　㳷

　　(正作吻弭尽切吻合也)。
永乐北藏第 168 册 No. 1581 首楞严经义海


　　首楞严经义海卷第七(经二之三)翦七

　　(凡遇圆相即是标辞与䟽同其上文)。

　　阿难一切众生轮回世间由二颠倒分别见妄当处发生当业轮转。

　　(解私谓迷己为物是名颠倒知见立知是谓分别而此分别离尘无性故云见妄妄即无明发生即见见即成业业即有苦所以轮转为显妄业苦三更非异时故白当处发生当业轮转)。

　　云何二见一者众生别业妄见二者众生同分妄见。

　　(䟽一念心动名为分别动故有见俱无实体故云见妄此一念动无别所依只迷一真忽然而起故名当处发生此即无明无始义也起信云以不违一法界故忽然念起名为无明即此无明动心名之为业动即有苦果不离因故云当业轮转此显无始根本无明亦名为业亦名见妄如下文云汝见虚空遍十方界空见不分有空无体有见无觉名为劫浊也妄见是一约人分二故有同别之名众生望佛见无见殊又众生妄识缘境有异故名别业如下文云见我及汝并诸世间皆即见眚性非眚者故不名见○起信云若离业识则无见相应知未离业识则皆有见无见即真有见皆妄故云妄见此之妄见约众生界彼彼皆然故云同分是知妄见是一约人名异故不可将常途二业而得相配恐失经旨下文即云一病自人同彼一国彼见圆影眚妄所生此众同分所现不祥同见业中瘴恶所起俱是无始见妄所生问阿难此疑见见非见故请开示如来何故不便直答而却广明二种妄见耶答若不广示妄见有见不能显于真见无见若据阿难所疑既名真见合须有见如何却云见见非见若见无见应不名为见精明元而不知寂而常照故名真见照而常寂故非是见故佛广约一人多人对辩真妄见无见异应知未离无明眚病俱名有见眚病若亡彼见精真故不名见如下细辩)。

　　云何名为别业妄见阿难如世间人目有赤眚夜见灯光别有圆影五色重叠。

　　(目喻真见眚喻业相眚因热气逼成业因无明所动灯喻法性夜见喻妄见圆影喻五蕴斯则由不如实知真如法一故不觉心动说名为业以依动故能见依能见故境界妄现以有境界缘故起心分别等○标复云第八识初业相由心动为业相转细为粗为转相境界现前为现相三细为妄根本○解孤山曰世间人喻九界众生目喻本具真智灯喻本具真理赤眚喻妄心圆影喻妄境境谓五阴故云五色重叠私谓此别业中虽通指世人意且趣举一人为喻至同分中方语多人耳)。

　　于意云何此夜灯明所现圆光为是灯色为当见色阿难此若灯色则非眚人何不同见而此圆影唯眚之观。

　　(䟽若此圆影是灯上现无眚之人应合俱见何以独有眚人自观余无见者○解孤山曰非眚人喻佛界也)。

　　若是见色见已成色则彼眚人见圆影者名为何等。

　　(䟽影若从彼眚者见发其见尔时已成于影不合名见见圆影者复是何物色即影也)。

　　复次阿难若此圆影离灯别有则合傍观屏帐几筵有圆影出离见别有应非眼瞩云何眚人目见圆影。

　　(若离灯外别有圆影旁见余物何无影出色若离见别有体者不合眚眼见于圆影几案属筵席也)。

　　是故当知色实在灯见病为影影见俱眚。

　　(色灯光也灯实有光不曾有影今见影者乃是眚病使之然也以此而推所见之影能见之见俱为眚病○解色实在灯理体本真也见病为影妄心成境也影见俱眚心境皆妄也)。

　　见眚非病终不应言是灯是见于是中有非灯非见。

　　(䟽见无眚病之人自然无影可缘说谁是灯是见非灯非见亦可见是了知义了知五影是眚所成则无执影之病终不说影有生处也下文云然见眚者终无见咎○解有智眚人知因目眚终不执言圆影实有故虽有眚不为见病也譬圆初心无明虽在而达无明本自不有则无明境可得故大经云知大涅槃者虽有烦恼如无烦恼私谓详夫目眚见灯之喻诸师并用法相配之未必然也今一往且顺圆师所解应知如来举此推破性执者正欲引例阿难目观山河等皆是妄见义在下文其昭然矣)。

　　如第二月非体非影何以故第二之观捏所成故。

　　(䟽非是真月之体又非水中之影但是捺目根识参差故见二相其实无体如彼圆影目眚所成无体可得)。

　　诸有智者不应说言此捏根元是形非形离见非见。

　　(捏犹月也非形见也非见形也智人不言此月生处是形是见离形离见译入用巧变其文耳○解上句双是形与非形下句双离见与非见文略而互显也)。

　　此亦如是目眚所成今欲名谁是灯是见何况分别非灯非见。

　　(䟽以喻显喻合前可见○解是灯是见谓圆影由灯见而有即因缘义也非灯非见谓圆影离灯见而有即自然义也前文已破此重责之故曰今欲名谁等姑苏曰初别业妄见目有赤眚的指转识依无明动心能见相故灯喻藏性夜见喻妄见圆影喻五蕴以依能见故境界妄现斯乃菩萨八识妄见心外无法唯识云唯识无境界以无尘妄见起信论依于业识谓诸菩萨从初发意乃至菩萨究竟地心所见者名为报身身有无量色等谓虽见报佛犹有见相故)。

　　云何名为同分妄见阿难此阎浮提除大海水中间平陆有三千洲正中大洲东西括量大国凡有二千三百其余小洲在诸海中其间或有三两百国或一或二至于三十四十五十。

　　(䟽水中可居曰洲三千总号阎浮中而复大者是此五天也括结量数也国域也有限域也有标此阎浮提者须弥卢南岸也大国凡有二千三百尽属五天竺国一化佛所化之地也)。

　　阿难若复此中有一小洲只有两国唯一国人同感恶缘则彼小洲当土众生睹诸一切不祥境界或见二日或见两月其中乃至晕适。

　　(䟽两国二土也众生秽土以有漏识为体烦恼造业所共感故诸佛净土以无漏智为体真如净用之所现故晕适谒日月之晕适近也近日月也)。

　　珮玦。

　　(玉器也妖气近日月如珮玦之形人之所珮或环或瑅或玦今气如之也)。

　　彗孛飞流。

　　(此皆妖星其光似帚孛孛然起绝迹而去曰飞光迹相连曰流)。

　　负耳虹霓。

　　(气负日边如耳之有珥也雄曰虹雌曰霓即阴阳之精气也)。

　　种种恶相但此国见彼国众生本所不见亦复不闻。

　　(所现不一故云种种皆是灾恶所表前相凡夫五浊同业共感如恶相圆诸佛净土唯一清净如不见国○标复云华严云众生妄分别有佛有世界若了真法性无佛无世界○解孤山曰晕适等孟康注汉书天文志云皆日旁气也适日将食先有黑气之变也珮应作背声之误也汉书注云背形如背字玦其形如玉玦彗孛者张晏曰彗所以除旧布新也孛气似彗飞流者谓飞星流星也孟康曰飞绝迹而去也流光迹相连也负耳者耳宜作珥声之误也珠在耳曰珥其状似之通占曰负气战气国气青赤如半晕着晕上为国日上为负负倚也五行志作抱珥孟康曰抱气向日也珥形照黑也虹霓多在日旁双出鲜盛者为虹暗者为霓姑苏曰同分妄见小洲两国喻净秽两土净土则无有恶相秽土则同见不祥此是凡夫二乘六识妄见心外有法故起信云依分别事识凡夫二见心所见者名为应自不知转识现故见从外来取色分齐不能尽知执二见虽殊同是妄见境界经云彼见精真性非眚者故不名见又论云若离业识则无见相以诸佛法身无有彼此色相迭相见故方了真见无见则无所不知无所不见名真知见故仁王云金刚定前所有知见皆不名见唯佛顿解具一切智所有知见而得名见)。

　　阿难吾今为汝以此二事进退合明。

　　(䟽进例于法退例于喻㸦相合显以明见与无见也○解真际曰将同例别以别例同交㸦双明故云进退)。

　　阿难如彼众生别业妄见瞩灯光中所现圆影虽似前境终彼见者目眚所成眚即见劳非色所造。

　　(䟽妄心变起似有不真眚病所生故非色造)。

　　然见眚者终无见咎。

　　(若知孟影因眚故见终不执影是实有体既无所见能见何立故无见咎此约喻释见无见也○标若了知真法性即无净秽境也)。

　　例汝今日以目观见山河国土及诸众生皆是无始见病所成。

　　(䟽国土众生依正二报皆是妄念分别故有若离于念则无一切境界之相○华严云众生妄分别有佛有世界若了真法性无佛无世界○解私谓阿难目观如别业妄见也山河国土等如灯光圆影也见病如目眚也以法言之即梨耶识能见相分以惑言之正属无明)。

　　见与见缘似现前境元我觉明。

　　(䟽见之与境皆如空华本无所有故云似现前境此见及缘元是菩提妙净明体故云元我觉明○解上云虽似前境终彼见者目眚所成喻无明成事也今云似现前境元我觉明示真如不变也法喻㸦显旨在无明)。

　　见所缘眚觉见即眚。

　　(䟽觉犹见也若见实有所缘之境及能缘见皆是眚病以能所缘如空华故或可见与见缘已俱是眚若起觉智觉此二空此能觉者亦是眚也圆觉亦云依幻说觉亦名为幻○标能见所缘俱是心病若起觉妄之见亦是病也○解见谓能觉之智所缘眚即见与见缘皆喻于眚觉见即眚者此能觉之见亦即是眚以随分觉未得究竟觉时所有真智带无明故犹属于眚)。

　　本觉明心觉缘非眚。

　　(䟽此显真觉妙明非生非灭远离一切虚妄颠倒湛然常住故非眚也言觉缘者觉之缘由行相也如前文云诚如法王所说觉缘遍十方界等○标此显真觉妙明之缘应物而照故非对待之眚病○解释成上义何故觉见即眚以本觉性中觉之与缘融融一体非如眚人见有能所)。

　　觉所觉眚觉非眚中。

　　(䟽此双结真妄也若起能觉觉于所觉俱是眚病真觉之体非能所中故云觉非眚中)。

　　此实见见。

　　(解觉所觉眚重牒上见所缘眚但变其文耳觉非眚中等者指上觉见即眚若离于眚此觉方是真实见见前文云见见之时见非是见言犹总略故委论之)。

　　云何复名觉闻知见。

　　(䟽此无能所本觉明心名为见见以寂而常照照而常寂故于此岂名见闻知等然一切众生自无始来由见闻知以为病本分能立所颠倒从生今闻非见硕乖先志于是迷闷由此广示妄故有见真元无见是故指云此实见见云何可立觉闻知见圆觉经中无知觉明正同此也○解显其离妄亦责其未悟也然佛所说二种颠倒分别见妄者由前阿难云世尊为我宣说因缘及与自然等心犹未开是故广示别业同列所见之相皆是虚妄此即重破因缘自然二种之执也又阿难云而今又闻见见非见重增迷闷故今再示觉非眚中此实见见也阅此文者当晓大途)。

　　是故汝今见我及汝并诸世间十类众生皆即见眚非见眚者。

　　(解此斥阿难不是见眚非病之人)。

　　彼见精真性非眚者故不名见。

　　(䟽分别彼此生佛依正皆属见妄无见妄者说名真精故此真精无境可见故不名见如前观灯有圆影者皆属于眚见若无眚说名净眼此真净眼无影可见故不名见此则结酬前问见非是见也○标非见眚者即了真法性也○解若彼见性无眚之人不见有世间之相)。

　　阿难如彼众生同分妄见例彼妄见别业一人一病目人同彼一国。

　　(上文云吾今为汝以此二事进退合明义见于此如彼众生等进同例别也一病目人等退别例同也问何故作此例耶答由别业中引目眚为喻显妄则易以因眚见影人皆知虚故同分中引瘴恶为喻显妄则难以因瘴睹相事皆如实故佛意欲彰同分之妄悉如别业之妄故有进退合明之说)。

　　彼见圆影眚妄所生此众同分所现不祥同见业中瘴恶所起。

　　(䟽一人所见与多人同由眚病故见圆影出由瘴恶故感灾祥起瘴即病也将有恶病预见此事)。

　　俱是无始见妄所生。

　　(约法双结汝及众生一多虽殊分别世间业果众生更无有异斯则俱是无始无明分别见妄反显真心本非见也○解孤山曰病目瘴恶虽是引喻而实能喻即是见妄以一切世间虚实分别无非妄故如此解者岂于能喻事小别求所喻法耶私谓虽能喻皆妄然目喻之法要显阿难一人及阎浮提乃至十方众生妄见咸尔又同业中瘴恶之妄犹易可知诸有满国及诸众生虚妄病缘其实难信是故经文从狭至广以易例难次第发明展转相济也如此姑苏曰同分妄见谓凡夫二乘六识妄见别业一人谓菩萨八识妄见以八识病目一人同一国六识妄见故云彼见圆影眚妄所生八识眚病也此众同分所现不祥同见业中瘴恶所起六识三毒所感也俱是无始妄见所生六八虽殊同是妄见)。

　　例阎浮提三千洲中兼四大海娑婆世界并洎十方诸有漏国及诸众生同是觉明无漏妙心见闻觉知虚妄病缘和合妄生和合妄死。

　　(䟽从一众生止十方众生以少及多若依若正皆由不了一法界相○于无漏心忽起见妄而分见闻觉知以为虚妄病缘遂见一切差别境界生之与死俱不离妄故云和合和合者不相离义也故下文云见闻如幻翳三界若空华起信亦云三界虚伪唯心所作离心则无六尘境界○解真妄和合故有生死偏言妄者真如在迷也)。

　　若能远离诸和合缘及不和合则复灭除诸生死因圆满菩提不生灭性清净本心本觉常住。

　　(䟽三相应染名为和合三不相应名不和合此是粗细妄念起信名为染心是生死本轮回之因若能远离即灭生灭生灭既灭寂灭现前菩提涅槃二转依果于斯成就故云圆满即同起信远离微细念故得见心性心即常住名究竟觉○解不和合者有似自然下文所破其义硕异)。

　　阿难汝虽先悟本觉妙明性非因缘非自然性而犹未明如是觉元非和合生及不和合。

　　(䟽前文叙云诸和合相及不和合心犹未开故今牒也然因缘自然和合非和合义虽无别诠言有殊故随一门一一遍破以世间人说能证智是菩提心假因仗缘和合而生其所证理名为涅槃不从因缘但了因所了一向偏执有为无为二性全别不知如来常依二谛说法遂成戏论皆障一真法界能所宛然微细法执故今破之○解真际曰前破因缘文末佛诃阿难言云何复说因缘自然及和合相意欲庆喜难问和合不和合义次第破之而庆喜不觉但叙云心犹未开重增迷闷今广示既毕故无问而说)。

　　阿难吾今复以前尘问汝汝今犹以一切世间妄想和合诸因缘性而自疑惑证菩提心和合起者。

　　(䟽执方便教依安立说遂疑胜义一真菩提从和合有生住异灭是无常性即违净名寂灭是菩提灭诸相故乃至无为是菩提无生住异灭故○解私谓菩提心者即觉性也上文云而犹未明如是觉元非和合生等古人以佛果菩提解者谬矣)。

　　则汝今者妙净见精为与明和为与暗和为与通和为与塞和。

　　(䟽见若是和和必从境故举此四境总而征之)。

　　若明和者且汝观明当明现前何处杂见见相可辩杂何形像。

　　(明属前境见属内心齐何处所而论其杂见之与相目击可辩若其相杂作何形像)。

　　若非见者云何见明若即见者云何见见。

　　(若此杂相不可见者应亦不见明相云何现见于明若此杂相即可见者杂中有见应合见见○解孤山曰若言明非是见故不可说其相杂形像者故破曰云何见明若言明即是见名相杂者故破曰云何见见)。

　　必见圆满何处和明若明圆满不合见和。

　　(䟽若一切处遍是于见则无明相可和若一切处总是于明则无有见可杂○解圆满犹云周遍也若见自周遍则无明可杂若明自周遍则无见可杂)。

　　见必异明杂则失彼性明名字杂失明性和明非义。

　　(䟽心境不同能所殊体故云必异明见若杂各失其义明则非明见亦非见二义既失名字亦亡犹如微尘与水相和但名泥团不名尘水明见既失将何名和故云非义也○解性请见性见被明杂岂得名见明被见杂岂得名明和杂既失明性两名则知谓见和明不成义理故云和明非义)。

　　彼暗与通及诸群塞亦复如是。

　　(䟽明相既尔余境亦然)。

　　复次阿难又汝今者妙净见精为与明合为与暗合为与通合为与塞合。

　　(和则如水杂尘合则如函与尽故成二门)。

　　若明合者至于暗时明相已灭此见即不与诸暗合云何见暗。

　　(见与明合暗相现前明相必灭既与明合应随明灭不应见暗设使不灭亦不见暗以此不与诸暗合故合即有见不合无见如鼻闻香)。

　　若见暗时不与暗合与明合者应非见明既不见明云何明合了明非暗。

　　(彼若教云我此见性虽不与暗合无妨见暗斯有何失故此牒云若见暗时不与暗合随即破云与明合者应非见明若许不合有见即应合必无见复云何言见与明合了明非暗故知见明而无合义和合见性既而不成菩提证心因和合有从兹破矣)。

　　彼暗与通及诸群塞亦复如是。

　　(如文)。

　　阿难白佛言世尊如我思惟此妙觉元与诸缘尘及心念虑非和合耶。

　　(由前破菩提心不从因缘和合而得便计离缘别有体性执菩提心有别异相从分别生还成法执障一真性故今破之净名云当令此诸天子舍于分别菩提之见○解真际曰若和合不成即非和合形对必然故也此计真妄二法了不相触名非和合私谓中论破计不出四性谓自他共无因也初破自然即无因也次破因缘即自他共也如以明暗空塞推于因缘正约他性又阿难所执空明心眼四种因缘空明即他心眼即自又佛说同别二种见境见亦自也境亦他也既有自他必含共性但由共性难破是故更作和合而说然则非和合义亦从自他开出为防末习委曲搜杨耳问此与前七处推心四性何别答七处四性都未涉真但破第六识心分别校计今自然等皆依觉性破妄显真微密观照于兹见矣)。

　　佛言汝今又言觉非和合吾复问汝此妙见精非和合者为非明和为非暗和为非通和为非塞和。

　　(䟽此总牒别征如文可解)。

　　若非明和则见与明必有边畔汝且谛观何处是明何处是见在见在明自何为畔。

　　(若见明时明见不和明之与见应分边际汝今细审于见于明齐何处所而论边畔)。

　　阿难若明际中必无见者则不相及自不知其明相所在畔云阿成。

　　(如或定不相和见应缘明不及尚自不知明相约何以分畔义)。

　　彼暗与通及诸群塞亦复如是。

　　又妙见精非和合者为非明合为非暗合为非通合为非塞合。

　　(䟽四义征讫○解非和约体不相入故以际畔推之非合约性自差别故以乖角破之是则和亲而合疏)。

　　若非明合则见与明性相乖角如耳与明了不相触见且不知明相所在云何甄明合非合理。

　　(䟽若见明时不与明合明见二性应相乖异如牛之角敌对各立曾不相应亦如耳根对于明缘何曾相触耳但闻声不缘明故若以此例见须不知明相所在若无明相亦不显见明见既无如何分别合与非合二种义耶○解孤山曰乖角者角谓隅也物在隅则不相对性既乖角何殊以彼耳根对此明境故云如耳与明等)。

　　彼暗与通及诸群塞亦复如是。

　　(䟽已上破妄显真唯约心见二门历缘对境以辩虽有会通止就一门而显次下备约三科七大一切法上即妄显真即相显性广斥世间虚妄分别说有因缘及自然性而不知生灭去来本如来藏岂唯心见是藏性耶故次前假有此文来文三姑苏曰此正说禅那也涅槃谓之忧毕又名曰平等亦名不诤不观不行是名舍相不见定慧异相故名舍相今经心见平等唯一真性清净本然周遍法界体相同也然阿难示迹病因心目故如来正就病根发药对治显示三观破妄心显真心破妄见明真见破幻相显真性妄尽真发心见性圆药病俱亡真常独露四悉坦义可以意泮)。

　　阿难汝犹未明一切浮尘诸幻化相。

　　(总指诸相前文虽就眼之一门显真见体离缘绝相非生非灭略会见之与缘元是菩提妙净明体而未明三科诸法皆如幻化故此指也虚假不实污染真性故曰浮尘假托虚伪妄设情名称幻无而忽有毕竟无体称之曰化)。

　　当处出生随处灭尽幻妄称相其性真为妙觉明体。

　　(此诸幻相本无所依但是迷真忽然而起故云当处出生生而无生本自寂灭故云随处灭尽○楞伽经云一切法不生我说刹那义初生即有灭不为愚者说中论云诸法不自生亦不从他生不共不无因是故知无生彼之无生即此灭尽也以妄见取似有浮相毕竟无体犹如幻事故云幻妄称相无体之处元是菩提妙觉明性故云其性真为妙觉明体问幻相不实毕竟无体何得复云其性真为妙觉明体答譬如空华由依翳病观空故有离空无别华相空华虽无自性然以虚空为所依体若翳病差华相虽灭空性不灭诸法性相亦复如是幻相虽灭真性不动问若如是者斯则真如即万法万法即真如何得一体立真立妄答亦如空华翳者妄见若无翳目唯见时空而无华相故知万法虽真唯证乃知非是识心之所能见以凡夫人心识粗动唯见世间粗动之相执此粗相为相所碍不见真性故前文云迷己为物故于是中观大观小故今广破执表空明因兹悟入佛之知见故华严云一切法无生一切法无灭若能如是解诸佛常现前前文亦云若能转物即同如来皆斯义也○解资中曰浮虚不实尘翳真性故曰浮虚当处出生随处灭尽谓刹那不相到也此刹那性亦不可得前虽总明真性离缘绝相而未别明一切浮尘诸有境界皆如幻化故二乘人虽知无我仍计五阴等法实有体性诸小菩萨未得空色一如是名法执此下广破也私谓二乘非不破法菩萨非无有我一往分配斯亦可然原夫阿难目观胜相心生爱乐于是发心愿舍生死中间所破若心若见莫不为除心目之妄也须知此妄正是阿难所执之我我以主宰为义即属见惑人执之相虽云初果断见但是通惑已尽别惑未亡故前之所破皆是迷如来藏无始无明必不可以凡夫见惑为类人执既尔法执例然若于浮尘诸幻化相了如来藏此如来藏亦是法相苟有所执岂曰真常故下文云住真常中求于去来迷悟生死了无所得分别性相略如初卷)。

　　如是乃至五阴六入从十二处至十八界因缘和合虚妄有生因缘别离虚妄名灭。

　　(䟽诸法名数不能尽言但举三科自摄一切故云乃至三科者谓蕴处界今于处中别出六根故有六入此之三科乃是世间虚妄分别幻因缘合假名为生幻因缘离假名为灭实无有体可生可灭○解孤山曰诸经皆列三科谓阴处界三对愚根乐各有三故而今有四更加六入只是破十二处中内六处耳随机增减何必定三此并色心开合之殊广上浮尘诸幻化相也)。

　　殊不能知生灭去来本如来藏常住妙明不动周圆妙真如性。

　　(䟽殊不知者斥其异乎能知也一切诸法本自不生今则无灭非三世法故无去来生灭去来既不可得如来藏性元自当住本不曾动○周遍圆寂众生迷倒为物所转殊不觉知是迷圆实也○解此明九界即见佛界迷故不知一一界中咸具阴等而此妄相即是真理故无生灭去来等相如来果称果有三身而因理含摄名之为藏非去来今故常住即寂而照故妙明即照而寂故不动三一互摄故周圆体非妄伪故真如随缘不变故名性)。

　　性真常中求于去来迷悟生死了无所得。

　　(䟽了毕竟也迷悟生佛也亦真妄也生佛真妄去来生死一切对待情谓故有一真如性尚无此名况有诸法对待相即情忘体现毕竟无得○解此明佛界圆理无二边相也私谓去来是业迷悟是惑生死是苦言住真常中无三道流转也问既称为悟复何名惑答因中所悟带无明故如前文云觉见即眚岂非惑乎)。

　　阿难云何五阴本如来藏妙真如性。

　　(䟽梵云塞健陀此云蕴古翻为阴蕴是积聚阴是盖覆积聚有为盖覆真性此阴有五摄有为尽前文总标乃至五阴等皆如来藏今此别征逐科推捡令知虚妄本非因缘及自然有元是藏体妙真如性)。

　　阿难譬如有人以清净目观晴明空唯一晴虚迥无所有。

　　(喻真性本空也目喻智空喻理以果海无别色声唯如如理及如如智独存○解孤山曰净目况本具真智晴空况本具真理唯一晴虚即理智一如也迥无所有绝九界妄色也)。

　　其人无故不动目睛瞪以发劳则于虚空别见狂华复有一切狂乱非相。

　　(解其人喻众生也背真合妄故曰无故不动目睛妄心取着也瞪以发劳妄惑润业也于妙性中现九界色故曰于空见狂华等)。

　　色阴当知亦复如是。

　　(䟽喻迷真起妄故事也瞪直视貌不由别事只因自不动目直视于空目睛劳倦遂见华相或见毛轮第二月等故云一切色阴亦尔以不如实知真如法一故不觉动念现六尘境即色阴起也)。

　　阿难是诸狂华非从空来非从目出。

　　(空元无华妄见生起说谁出来真元无色妄分质碍复何从所)。

　　如是阿难若空来者既从空来还从空入若有出入即非虚空空若非空自不容其华相起灭如阿难体不容阿难。

　　(破空生也见华既从空生不见应从空入空无内外何出入之有设有出入即是实色不含名空既非虚空云何华出见实物时无华生故如阿难体是其实色见汝体时岂更容有阿难出耶○解譬空有实体则不容空华)。

　　若目出者既从目出还从目入即此华性从目出故当合有见。

　　(眼既有见华亦应见)。

　　若有见者去既华空旋合见眼若无见者出既翳空旋当翳眼又见华时目应无翳云何晴空号清明眼。

　　(䟽此下破目出如人从屋出必有入目既有见能出于华华应有见从目出去能华于空自空归目合见于眼若此华性虽从目出而无有见斯但为翳既从目出去翳虚空归目之时应合翳眼若汝执言实不成翳无妨见华既无翳目而能见华见晴明空应是翳眼云何见空号清明眼○解重约华从眼出破也若以无翳见有空华则见无空华复是何眼)。

　　是故当知色阴虚妄本非因缘非自然性。

　　(䟽华无所出色阴不生本妙贞常何曾起灭而有说为因缘自然者真为虚妄○解资中曰若知华相即空则显色阴本如来藏)。

　　阿难譬如有人手足宴安百骸调适忽如忘生性无违顺。

　　(䟽喻一真也宴静调和适悦也骸体也忘生忘形也身肢安静恬然畅适而无苦乐二境相逼忽然如其无形一般斯盖但以舍受相应不觉此形之有生也李陵云每一念至忽如忘生法中可知○解喻真性寂然也)。

　　其人无故以二手掌于空相摩于二手中妄生涩滑冷热诸相。

　　(妄本无因故云无故真妄和合如二手相摩领纳违顺如妄生涩滑)。

　　受阴当知亦复如是。

　　(䟽喻起妄也妄本无因故云无故真妄和合如二手相摩阿赖耶识变起世间故云生涩滑等或可二手及空喻根境识根境识三和合生触触是受因从此领纳故知受阴无明妄念迷真和合假托而生故下经破之○标手足宴安喻一真无为也)。

　　阿难是诸幻触不从空来不从掌出。

　　(䟽冷暖本无手合故有故云幻触○受阴不实妄缘假生故无来处)。

　　如是阿难若空来者既能触掌何不触身不应虚空选择来触。

　　(破空生也虚空平等无所不在岂能选择不触乎身而触于掌)。

　　若从掌出应非待合。

　　(已下破掌出若此涩滑从掌而出掌未合时何无涩滑)。

　　又掌出故合则掌知离则触入臂腕骨髓应亦觉知入时踪迹必有觉心知出知入自有一物身中往来何待合知要名为触。

　　(若汝执言掌虽生触须待合时此触方出若尔合既触出离应触入若触入时所经之处应亦觉知触入踪迹若实觉知触常在体应须常觉何待合知○标又掌出故者破转计也)。

　　是故当知受阴虚妄本非因缘非自然性。

　　(䟽既知幻触能生于受推其触性都无故知受阴虚妄也)。

　　阿难譬如有人谈说酢梅口中水出思蹋悬崖足心酸涩想阴当知亦复如是。

　　(想谓取像想像不实从虚妄有故以说酢水生思崖酸起为喻因说想酸因思想峻故有水酸以想喻想近取譬耳酢与醋同)。

　　阿难如是酢说不从梅生非从口入。

　　(以水喻想今推酢说说既不有水从何生)。

　　如是阿难若梅生者梅合自谈何待人说若从口入自合口闻何须待耳若独耳闻此水何不耳中而出。

　　(因人说梅梅何有说故非梅生若因人说水便口流口既流水应合闻说何用耳闻口若不闻唯耳闻者耳既闻说亦合流水故云此水何不耳中流出说不得梅梅不至口耳自闻说水却口流说梅与水二具叵得)。

　　想蹋悬崖与说相类。

　　(类说应云如是崖想不从崖生不从足入若崖生者崖合自思何待人想若从足入足应有思何须心想若独心思此酸只应心中自有何以足心却有酸涩)。

　　是故当知想阴虚妄本非因缘非自然性。

　　(说酢思崖水酸形体想像虚伪能所俱空元是菩提妙觉明性何因缘自然之有耶)。

　　阿难譬如暴流波浪相续前际后际不相逾越。

　　(行以迁流造作为义刹那无常念念迁谢生死死生如旋火轮无有休息故以暴流波浪相续无逾越义以为喻也)。

　　行阴当知亦复如是。

　　(解孤山曰前念灭后念生后不至前故云不相逾越)。

　　阿难如是流性不因空生不因水有亦非水性非离空水。

　　(䟽即空即水离空离水求暴流体俱不可得行阴亦尔本无生处)。

　　如是阿难若因空生则诸十方无尽虚空成无尽流世界自然俱受沦溺。

　　(破空生流也流从空生空体常在流应常生虚空性遍流亦应遍斯则但见暴流应无世界又如何分水陆空行耶)。

　　若因水有则此暴流性应非水有所有相今应现在。

　　(破水生流也流从水生水与暴流两体应异水为能生流为所生如树生果果不是树二俱现在今且不然如何因水耶○解资中曰若因其水别有流性因果性别则暴流性不应是水能有是水所有是流二相若殊俱应现在)。

　　若即水性则澄清时应非水体。

　　(䟽破流即水也流相漂动水相澄清若此漂动便是水相者至澄清时应非是水暴流漂动已是水故)。

　　若离空水空非有外水外无流。

　　(破离空离水也离空有流空且无外何离之有若离水有水外求波故应非理流既无生行阴元寂)。

　　是故当知行阴虚妄本非因缘非自然性。

　　(如前可解)。

　　阿难譬如有人取频伽瓶塞其两孔满中擎空千里远行用饷他国识阴当知亦复如是。

　　(频伽好声鸟瓶形似彼识阴无形在有情身如瓶盛空远饷他国者阿赖耶识为业所使随处受生此阴若灭彼阴续生如人擎空远饷千里死有至时诸根不通如塞两孔○标第八识是三界生灭根本○解私谓法句经云精神居形内犹雀藏瓶中瓶破雀则飞去矣今以人喻业以瓶喻身以空喻识人擎瓶空而行犹业持身识而去他国者六道依报也)。

　　阿难如是虚空非彼方来非此方入。

　　(䟽虚空非出入喻识无往来既无往来将何以为识而了别耶○解孤山曰非从彼方来入此方)。

　　如是阿难若彼方来则本瓶中既贮空去于本瓶地应少虚空若此方入开孔倒瓶应见空出。

　　(䟽彼方瓶来方也名本瓶地空若彼方来于此方本瓶来处应少虚空本处既无所少应知非彼方来瓶倒之地名为此方若此方空入于瓶内先合见空从瓶而出方知空入出空既无入空何有空既无出入识何曾往来又此方入者入此方也其文易解○解若瓶盛空从彼入此何故彼方不见空少此方不见空出)。

　　是故当知识阴虚妄本非因缘非自然性。

　　(䟽可解○标空无出入识阴不生本妙真常何曾起灭如执因缘自然者皆是虚妄也)。

　　首楞严经义海卷第七(经第二终)

　　音释

　　晕适

　　(晕音运适音责)。

　　珮玦

　　(珮蒲昧切玦古冗切)。

　　彗

　　(祥岁切)。

　　孛

　　(蒲没切星名)。

　　帚

　　(之九切)。

　　虹霓

　　(虹音洪霓音倪)。

　　珥

　　(仍吏切)。

　　硕

　　(常只切大也)。

　　酢

　　(仓故切与醋同)。

　　蹋

　　(徒孟切践也)。

　　饷

　　(式亮切馈饷也)。
永乐北藏第 168 册 No. 1581 首楞严经义海


　　首楞严经义海卷第八(经三之一)翦八

　　(凡遇圆相即是标辞与䟽同其上文)。

　　(○䟽第二破六入梵语钵啰吠奢此云入亦云处境入之处也亦是识生处故然根境二法俱识生处今分六根别破故独以根为入也文二)。

　　复次阿难云何六入本如来藏妙真如性。

　　(如五蕴初解)。

　　阿难即彼目睛瞪发劳者兼目与劳同是菩提瞪发劳相。

　　(借前色阴中见华瞪目以为喻也目睛喻觉性瞪发劳喻妄念忽生兼目与劳等者即此眼根能结所结起不离真故云同是菩提经文语略若细论之即净目喻觉性因瞪发劳喻无明不了故成念动由发劳故见空中华喻由念动故现妄境界及根身等兼目与劳下约喻指法也目即无明动心劳即所现根境及能见心此之心境及与动念俱是菩提性中无明劳相无体可得虚妄发生犹如瞪目见空中华俱为劳也○标妄不离真故云同是菩提○解私谓前色阴中譬如目睛瞪以发劳则于虚空别见狂华等相盖以目喻真以劳喻妄以华喻色今指前说故云即彼目睛等兼目与劳下斯取前文能喻之根便为此中所喻之法以彼劳目正是眼入虚妄之相当知眼入乃至意入皆如空华故六入文并云同是菩提瞪发劳相问何不直就根尘推破见性而须指前劳目之事乎答夫根尘遍迷悟必从要故指凡夫易解之妄事用开阿难未了之执情向下塞耳闻声畜鼻觉触例亦如是)。

　　因于明暗二种妄尘发见居中吸此尘象名为见性此见离彼明暗二尘毕竟无体。

　　(䟽既因动心现妄境界于此妄境界成根尘㸦为对待相形而立本无自性体不可得○下文云由尘发知因根有相相见无性同于交芦故云因于明暗发见居中尘既发根根还取境根境既备方成见性故云吸此名见性等既因取境而得名见故知此见从影象生象喻尘也起信云犹如明镜现于色像现识亦尔随其五尘对至即现明暗尚如影象无体可得况于发见而有体耶故云离彼无体○解由尘发见故名眼入离尘无性是谓虚妄也皆放此)。

　　如是阿难当知是见非明暗来非于根出不于空生。

　　(䟽前文虽云因于明暗为显根性本无假他而有就妄分别而似有因今以四处推穷体无生处故此标也)。

　　何以故若从明来暗即随灭应非见暗若从暗来明即随灭应无见明若从根生必无明暗如是见精本无自性若于空出前瞩尘象归当见根又空自观何关汝入。

　　(初破境生境中自有明暗相背因明即不见暗以暗时无明见随明灭故因暗反此次破根生根生即不假明暗明暗不来根无自性此中言根生者以自望自非谓破识亦可胜义望世俗根故云根生次破空生若言虚空能生胜义在浮尘内进既观象退应观根○又空中自能有见何关汝之根)。

　　是故当知眼入虚妄本非因缘非自然性。

　　(如前所解)。

　　阿难譬如有人以两手指急塞其耳耳根劳故头中作声兼耳与劳同是菩提瞪发劳相。

　　(耳喻真性手喻无明真妄和合名塞动念初起名劳由念动故境现如须作声兼耳与劳下此之动念与妄境界能结之心所现之境皆是菩提性中无明劳相此中塞耳同彼直视故亦言瞪○解言譬如者此以假设其事晓训令悟故云譬如非取比况之义也下文亦尔往人一向作比况而解乃谓耳鼻等皆言瞪者盖借眼根直视之貌若明今意朱紫自分)。

　　因于动静二种妄尘发闻居中吸此尘象名听闻性此闻离彼动静二尘毕竟无体。

　　(䟽尘既发根根还取境根境相待闻始得成故此耳根离尘无体○标因由动静尘境发闻知之性也○解孤山曰耳闻动静犹目见明暗也诸经所说对声有闻缘明有见今文了义静亦名闻暗亦名见鼻闻通塞意知生灭例亦如是)。

　　如是阿难当知是闻非动静来非于根出不于空生。

　　(标此闻性非根境空三处生也)。

　　何以故若从静来动即随灭应非闻动若从动来静即随灭应无觉静若从根生必无动静如是闻体本无自性若于空出有闻成性即非虚空又空自闻何关汝入。

　　(䟽先破境生境有动静闻一则不闻一以随能生有生灭故次破根生不假动静闻亦无故后破空生空若有闻自成于根又空自闻岂干于耳)。

　　是故当知耳入虚妄本非因缘非自然性。

　　阿难譬如有人急畜其鼻畜久成劳则于鼻中闻有冷触因触分别通塞虚实如是乃至诸香臭气兼鼻与劳同是菩提瞪发劳相。

　　(鼻喻真性外风喻无明畜谓缩气喻真妄和合劳喻心动冷触香臭喻妄境余文如前)。

　　因于通塞二种妄尘发闻居中吸此尘象名嗅闻性此闻离彼通塞二尘毕竟无体。

　　(释如前文○标通塞是鼻家境)。

　　当知是闻非通塞来非于根出不于空生。

　　(䟽通塞根空俱无生处)。

　　何以故若从通来塞则闻灭云何知塞如因塞有通则无闻云何发明香臭等触若从根生必无通塞如是闻机本无自性若从空出是闻自当回嗅汝鼻空自有闻何关汝入。

　　(先破境生通塞互破可知发明显了也次破根生根生则无境无境则无根由尘发知故机亦根也次破空生前则闻境归则嗅根空自闻香汝鼻何用○解私谓机者弩之牙也根有发闻之义故取譬之)。

　　是故当知鼻入虚妄本非因缘非自然性。

　　阿难譬如有人以舌舐吻熟舐成劳其人若病则有苦味无病之人微有甜触由甜与苦显此舌根不动之时淡性常在兼舌与劳同是菩提瞪发劳相。

　　(䟽舌根不动喻真性吻喻无明舐喻真与妄合劳即念动念动故境生如甜苦谈问甜苦由劳故生可喻妄境淡是舌根不动合喻于真为何喻境答元来不动可以喻真今以由动故显不动既是形待故成妄矣如下云言妄显诸真妄真同二妄余如文)。

　　因甜苦淡二种妄尘发知居中吸此尘象名知味性此知味性离彼甜苦及淡二尘毕竟无体。

　　(标甜苦因动而有显于不动淡性常存)。

　　如是阿难当知如是尝苦淡知非甜苦来非因淡有又非根出不于空生。

　　(四处本无)。

　　何以故若甜苦来淡则知灭云何知淡若从淡出甜即知亡复云何知甜苦二相若从舌生必无甜淡及与苦尘斯知味根本无自性若于空出虚空自味非汝口知又空自知何关汝入。

　　(䟽从境从根从空亦如前释虚空自味者味犹尝也○标若甜苦来破境生若从舌生破根生)。

　　是故当知舌入虚妄本非因缘非自然性。

　　阿难譬如有人以一冷手触于热手若冷势多热者从冷若热功胜冷者成热如是以此合觉之触显于离知涉势若成因于劳触兼身与劳同是菩提瞪发劳相。

　　(䟽二手喻真妄合喻真妄和合真有不守自性随缘成根境等如随冷热缘成冷热手问二手之中何手喻真答以势劣者喻真思之余如文)。

　　因于离合二种妄尘发觉居中吸此尘象名知觉性此知觉体离彼离合违顺二尘毕竟无体。

　　(标违顺二尘者因离合有违顺也)。

　　如是阿难当知是觉非离合来非违顺有不于根出又非空生。

　　(离合违顺根境俱无生义方显妙真如性)。

　　何以故若合时来离当已灭云何觉离违顺二相亦复如是若从根生必无离合违顺四相则汝身知元无自性必于空出空自知觉何关汝入。

　　(䟽破境生更约违顺二相广其道理例前离合次根生空生皆如文○标合离根空了不可得)。

　　是故当知身入虚妄本非因缘非自然性。

　　阿难譬如有人劳倦则眠睡熟便寤览尘斯忆失忆为忘是其颠倒生住异灭吸习中归不相逾越称意知根兼意与劳同是菩提瞪发劳相。

　　(䟽人喻真性本自觉故劳倦则眠喻无明迷真性不了故睡熟喻动念现境谓睡故成梦梦具心境心喻业转境喻现相寤喻事识事识取所现境分别染净不了自心所现见从外来如忆梦中之事不得明了故云览尘斯忆失忆为忘也○已上总指生灭祮成意根梦中现境因睡故有脱体是假既睡寤已不了假有览而忆想谓是真实名为颠倒生住异灭寤寐忆忘皆生灭也法中亦尔动心现境已是虚妄事识不了现境假有名为颠倒境与分别前后讹替念念移易名生住异灭览此生灭全归意根熏习不断念念分别名意根耳能分别意所分别境皆是觉性之中无明劳相○解寤则览尘斯忆睡则失忆为忘又睡中有梦寤中有忘皆是览尘失忆之相忆之则生忘之则灭下文云因于生灭二种妄尘也以妄对真即是颠倒此二妄尘复为生住异灭四种细相念念迁流吸习此相中归意根四相刹那前后不杂故曰不相逾越)。

　　因于生灭二种妄尘集知居中吸撮内尘。

　　(䟽集聚也中犹内也吸撮皆取也由生灭境引发集聚内觉知性此之觉知常取生灭于内分别非同前五照外境界故名内尘以意根内缘不缘外故即前文中聚缘内摇也)。

　　见闻逆流流不及地名觉知性此觉知性离彼寤寐生灭二尘毕竟无体。

　　(拣异前五也逆流犹返缘也地处也前五但顺取外境不能返缘内尘名此内尘为缘不及处此不及处唯意根合即此合处为意知根○标复云此觉知性离彼色香等五尘毕竟无体○解孤山曰前举四相今唯二者以生摄住以灭收异而且以忆者为生忘者为灭内尘法尘也见闻逆流者以忆故则能逆缘落谢五尘即览尘斯忆也流不及地者以忘故则成缘于思不及处即失忆为忘也又解眼等五根但缘现境唯意知根能缘过去乃是入五根不及之地虽通两释前义为正)。

　　如是阿难当知如是觉知之根非寤寐来非生灭有不于根出亦非空生。

　　何以故若从寤来寐即随灭将何为寐必生时有灭即同无令谁受灭若从灭有生即灭无谁知生者若从根出寤寐二相随身开合离斯二体此觉知者同于空华毕竟无性若从空生自是空知何关汝入。

　　(䟽先约寤寐次约生灭法喻虽异俱破境生皆互有互亡也次破根生意根无相约寤寐显寤能思察寐则成梦知是意根今破寤寐自是身之开合非干意根列子云其寤也形开其寐也形交交即合也庄子亦云其寐也䰟交其觉也形开意云寤寐无体自随于身非是意根应知意根毕竟叵得若从空生故为不可○解资中曰寤寐二相自是形之开合汝觉知性则无别体故云同于空华)。

　　是故当知意入虚妄本非因缘非自然性。

　　(䟽三破十二处此则正破境也文二)。

　　复次阿难云何十二处本如来藏妙真如性。

　　(前已总标今别征起以显藏性)。

　　阿难汝且观此祇陀树林及诸泉池于意云何此等为是色生眼见眼生色相。

　　(处以生门为义六根六境是识生处根已前破今正破境然亦以根相对而破故双问色生眼生等也○解私谓初五阴中以喻比法用破执情次六入中指假设事显其妄相今十二处乃至七大即于现前见闻之境及近所目击者示其藏性是则经文从疏洎亲去假就实善巧开发之意了然可别矣)。

　　阿难若复眼根生色相者见空非色色性应销销则显发一切都无色相既无谁明空质空亦如是。

　　(䟽破根生境也初二句牒见空非色下破境有色空今以色空相对而破此破色也若见空时则无有色根既生色名为色性应合销亡能生既亡所生何有故云显发一切都无此则空现色销也色相下有二义一空不自显由色所显今既无色从谁显空又能生根同是色法色相既亡根亦随灭根既已灭复欲将何以了空质此则空无色显也空亦如是者例破空生色行相如色○解此以根为能生色为所生若见空时所生之色既销能生之根亦灭故云销则一切都无色相既无牒前义也谁明空质责其失也若谓色销根灭其谁明见空之体质乎空亦如是应云若复眼根生空相者见色非空空性应销等)。

　　若复色尘生眼见者观空非色见即销亡亡则都无谁明空色。

　　(䟽破境生根也初二句牒观空下破此亦色空相对而破此破色也色既生根观空之时色已销灭从谁生根而了于空又色能显空见空之时色已销灭从谁显空下色之一字义含空能生见例色应知单破双结妙尽译旨○解此以色为能生见为所生若观空时能生之色既销所生之见亦灭故云亡则都无例前应云见性既无谁明空质空亦如是此义可了故佛言存略或译者省之谁明空色者若破空生眼见应须责云谁明色相今兼含二义故曰色空)。

　　是故当知见与色空俱无处所即色与见二处虚妄本非因缘非自然性。

　　(䟽无处所者无生处也余文可见)。

　　阿难汝更听此祇陀园中食办击鼓众集撞钟钟鼓音声前后相续于意云何此等为是声来耳边耳往声处。

　　(此约耳听钟鼓二音以破根境往来之相也若知二俱虚妄何往何来)。

　　阿难若复此声来于耳边如我乞食室罗筏城在祇陀林则无有我此声必来阿难耳处目连迦叶应不俱闻何况其中一千二百五十沙门一闻钟声同来食处。

　　(破声来耳处也初二句牒如我下破初举喻佛音声也城耳根也林钟鼓也此声下例破声既来汝耳边此声已离钟鼓只合汝自独闻不合他人亦听今且不尔一切皆闻应知声无来往○解孤山曰以我喻声城喻阿难耳林喻余人耳我入城内则林中无我如声入汝耳他耳岂闻)。

　　若复汝耳往彼声边如我归住祇陀林中在室罗城则无有我汝闻鼓声其耳已往击鼓之处钟声齐出应不俱闻何况其中象马牛羊种种音响。

　　(䟽破耳往声处也初二句牒如我下破初举喻佛喻耳根祇园喻鼓城喻阿难汝闻下例破耳根既往鼓处阿难应闻耳根钟声与鼓声齐鸣不合更闻钟响况余声耶○解以我喻耳林喻鼓声城喻钟声我归林中则城内无我如耳往鼓处钟处则无)。

　　若无来往亦复无闻。

　　(䟽双结不成闻义也○解声不来耳耳不往声闻义不立)。

　　是故当知听与音声俱无处所即听与声二处虚妄本非因缘非自然性。

　　阿难汝又嗅此炉中栴檀此香若复然于一铢室罗筏城四十里内同时闻气于意云何此香为复生栴檀木生于汝鼻为生于空。

　　(䟽此中但问境生之处不同前文根境对破)。

　　阿难若复此香生于汝鼻称鼻所生当从鼻出鼻非栴檀云何鼻中有栴檀气称汝闻香当于鼻入鼻中出香说闻非义。

　　(破根生也初牒称鼻下正破称汝下纵破设许汝鼻能生于香生义虽成闻义不立以但能出香不从外入与鼻合故)。

　　若生于空空性常恒香应常在何藉炉中爇此枯木。

　　(破空生也空性常住应常有香若常有香何烦烧木方闻香气)。

　　若生于木则此香质因爇成烟若鼻得闻合蒙烟气其烟腾空未及遥远四十里内云何已闻。

　　(破木生也此约所见烟相粗显而破不论其气若以烟表实谓未通故云其烟腾空未及遥远也烟犹在近闻已远通故知其香不从木发○解槜李曰此中义理稍难成立且鼻舌身三者是合中知也设四十里内闻香亦由香有殊胜之力其气远腾彼合知处久久方闻而言不待鼻蒙烟气等甚与教相及现量相违若约互用自在坏法相说又非此意今所释者恐取圣人根力强利能速疾远闻不约凡常钝劣者说理实必须气通于鼻方得成闻经中一往据粗显边似不到鼻故作斯破私谓敏师一往之说其实然也若尔则但是香有殊胜之力不须更取圣人根力强利也如法华云此香六铢价直娑婆世界不亦胜乎)。

　　是故当知香鼻与闻俱无处所即嗅与香二处虚妄本非因缘非自然性。

　　阿难汝常二时众中持钵其间或遇酥酪醍醐名为上味于意云何此味为复生于空中生于舌中为生食中。

　　(标二时大食小食时此味于空于根于境俱无体也)。

　　阿难若复此味生于汝舌在汝口中只有一舌其舌尔时已成酥味遇黑石蜜应不推移若不变移不名知味若变移者舌非多体云何多味一舌之知。

　　(䟽破根生也初标在汝下正破一舌不知多味也若以味从舌味应无别也若不下纵破设若汝许味不别者味既不分何成知味若变下破味变舌应多体也初二句反破后二句结破此则以舌从味舌便成多今汝不然故云云何多味一舌之知○解黑石蜜者善见律云甘蔗糖也其坚如石)。

　　若生于食食非有识云何自知又食自知即同他食何预于汝名味之知。

　　(䟽破境生也初三句正破味若生食应不假根无根别食焉能成味若成味者食须有识若无识者云何自知又食下纵破设许食自能知即同他人尝味何关汝舌之知)。

　　若生于空汝啖虚空当作何味必其虚空若作咸味既咸汝舌亦咸汝面则此界人同于海鱼既常受咸了不知淡若不识淡亦不觉咸必无所知云何名味。

　　(破空生也初三句牒计审味必其下正破初四句身面俱咸后二句咸同海族若俱咸者海鱼无异既常下纵破初四句互夺两亡纵汝常受于咸毕竟不能知淡若无淡味何显于咸淡之与咸俱不安立必无下二句结非知味咸淡既不能分不可说名知味)。

　　是故当知味舌与尝俱无处所即尝与味二俱虚妄本非因缘非自然性。

　　阿难汝常晨朝以手摩头于意云何此摩所知谁为能触能为在手为复在头。

　　(按摩之法常式皆然故摩头也此征能触在头在手二俱有过如下破之)。

　　若在于手头则无知云何成触若在于头手则无用云何名触。

　　(互有互亡破也根境相显触乃得成一有一无故不名触)。

　　若各各有则汝阿难应有二身。

　　(各存两质破也头手各有则有二知二知便成二阿难体何体为汝)。

　　若头与手一触所生则手与头当为一体若一体者触则无成。

　　(共成一体破也初四句正破若头与手共生一触遂令二种合为一体设许一体触自不成此结破也)。

　　若二体者触谁为在在能非所在所非能不应虚空与汝成触。

　　(破转救也初二句牒救总征若汝救云所生虽一能生自二云何令我头手不异者此则二体之触为在何处故云触谁为在在能下二句推同前破前云若在于手头则无用等不应下破空生也有形之法尚不能生岂况空无而能成触)。

　　是故当知觉触与身俱无处所即身与触二俱虚妄本非因缘非自然性。

　　阿难汝常意中所缘善恶无记三性生成法则。

　　(解真际曰意识所缘法尘之境三性不同假实有异轨生物解互不相涉故云生成法则)。

　　此法为复即心所生为当离心别有方所。

　　(䟽意中所缘三性之法摄一切尽自然而然故云生成此所缘法即心离心二俱有过下文即破)。

　　阿难若即心者法则非尘非心所缘云何成处。

　　(破即心也初一句牒次句定非心下破既即是心定非是尘若非是尘则不是心家所缘之境何名法处下破离心)。

　　若离于心别有方所则法自性为知非知。

　　(牒计双征也初二句牒则法下征此法既离于心更以知不知征而破之)。

　　知则名心异汝非尘同他心量即汝即心云何汝心更二于汝。

　　(破有知也初句夺成心量离心之法若有知者应名为心异汝下更分即异以破初二句破异有知之法若异汝心即同他人异于汝心又有知故即汝下三句破于即心初句半牒半定后二句破有知之法既即汝心即应汝心之外更有汝心也故云更二于汝○解孤山曰知则名心者离心有法法既有知亦名为心也异汝非尘者异汝则非汝心有知则非汝尘既异且非则是他人心矣即汝即心者防转计也云何下难也汝心唯一云何有二根尘俱知是二心也)。

　　若非知者此尘既非色声香味离合冷暖及虚空相当于何在今于色空都无表示不应人间更有空外心非所缘处从谁立。

　　(䟽破无知也初五句定非色空次一句审问何在色空二事摄诸法尽既非色空今何所在今于下二句推无所表也若此法尘亦色空摄以何表示知是法尘不应下二句破空外无成也色空之内既无表示不应此尘处在空外以空无外故心非下二句结无处义如上推捡法尘不有则心无所缘之境从何以立处耶○解此意法尘非是五尘五尘及以虚空摄一切法皆现量境自属五根法尘既不属五是故责云当于何在离合冷暖即触尘也都无表示者以意法无形缘落谢五尘故既于色空之境不见法尘之状岂是空外别有法尘耶心无所缘处义安立)。

　　是故当知法则与心俱无处所则意与法二俱虚妄本非因缘非自然性。

　　首楞严经义海卷第八

　　音释

　　䑛

　　(神纸切以舌取物也)。

　　吻

　　(武粉切唇吻也)。

　　甜

　　(徒兼切甘也)。
永乐北藏第 168 册 No. 1581 首楞严经义海


　　首楞严经义海卷第九(经三之二)翦九

　　(凡遇圆相即是标辞与䟽同其上文)。

　　复次阿难云何十八界本如来藏妙真如性。

　　(䟽梵云䭾都此云界界是因义根境识三互为因故又种族义根境识三各一种族又眼等六种族别故○解此十八界虽相对推破而正在六识其根与境前已破故)。

　　阿难如汝所明眼色为缘生于眼识此识为复因眼所生以眼为界因色所生以色为界。

　　(䟽佛于小乘方便教说诸因缘法今明第一义谛因缘自然俱为戏论故此牒而征之○解私谓如汝所明者小乘所解因缘生法皆是实有不了即空今据彼诸之用破其执也他皆仿此)。

　　阿难若因眼生既无色空无可分别纵有汝识欲将何用汝见又非青黄赤白无所表示从何立界。

　　(䟽破根生也初句牒既无下四句无境有识何用破也既从根生即不须境若无其境何所分别所缘已无能缘何用汝见下四句即能生识根无体破也若谓根生根非眚等是不可见复无表示根尚不立识从何有下破境生○解真际曰汝见指根也以是不可见有对色故既不可见即无表示)。

　　若因色生空无色时汝识应灭云何识知是虚空性若色变时汝亦识其色相迁变汝识不迁界从何立。

　　(䟽此色空相倾无识破也初一句牒空无下四句立理正破既从色生空现色亡识应随灭谁了虚空若色下五句据理质破色若迁变汝能了变识元不迁既无色相从何立界)。

　　从变则变界相自无不变则恒既从色生应不识知虚空所在。

　　(此随变不变非界破初二句随变无识破色若变时识亦随变名谁为识不变下四句不变无知破若不随变识则常在元从色生不合知空○解孤山曰破有三意一识随色灭二界义不立若色灭识不灭则一迁一不迁两类不同何名种族故云汝识不迁界从何立若随色灭两法已灭界相何存故云从变则变界相自无三常不知空性既不变既从色生只合识色不应识空)。

　　若兼二种眼色共生合则中离离则两合体性杂乱云何成界。

　　(䟽破共生也若根境合生中界者此识中界知不知别故云中离若成别者此识中界一半合根一半合境故云两合两合若成有杂乱过知与不知同一界故界义应非或离者开义或犹无也○解合则中离中谓识也既识从合生则属根境离则两合释上句也一半合根一半合境根境两属体性杂乱亦乖种族界义不成)。

　　是故当知眼色为缘生眼识界三处都无则眼与色及色界三本非因缘非自然性。

　　阿难又汝所明耳声为缘生于耳识此识为复因耳所生以耳为界因声所生以声为界。

　　(标双微根境为缘生耳识也)。

　　阿难若因耳生动静二相既不现前根不成知必无所知知尚无成识何形貌。

　　(䟽先破根生此胜义也初一句牒动静下三句正破能生若无前境根自不成由尘发知故必无下况破所生若实无知根尚不立更有何识)。

　　若取耳闻无动静故闻无所成云何耳形杂色触尘名为识界则耳识界复从谁立。

　　(破浮尘也初三句纵破设取浮尘之耳容有闻者若无动静亦不成闻云何下三句正责破也如何将此可见浮尘杂色触法为识之界则耳下二句双质二根从何为界生耳识耶)。

　　若生于声识因声有则不关闻无闻则亡声相所在。

　　(已下破境生初句牒识因下根境俱亡破声能生识何假于闻此亡根也若无于根声亦不有此亡境也根境俱亡识从谁生)。

　　识从声生许声因闻而有声相闻应闻识。

　　(闻声同识破初三句双牒汝谓识因声生又许因根有相今闻声时即是闻识)。

　　不闻非界闻则同声。

　　(初句不闻无界破若不闻识亦不闻声能闻所闻俱无界义后一句闻识同声破可知)。

　　识已被闻谁知闻识。

　　(成所无能破也能了之识已作所闻之境谁为能知知此闻识)。

　　若无知者终如草木。

　　(无知草木破也了别既无草木何异)。

　　不应声闻杂成中界界无中位则内外相复从何成。

　　(破共生也初二句正破中界根境各生尚非共生岂有此理后三句显无根尘对边立中中既不成边亦不立也○解孤山曰识若杂成则一半属声一半属闻故云界无中位既无中识则内根外境义皆不成)。

　　是故当知耳声为缘生耳识界三处都无则耳与声及声界三本非因缘非自然性。

　　阿难又汝所明鼻香为缘生于鼻识此识为复因鼻所生以鼻为界因香所生以香为界。

　　(标鼻香根境不能生识)。

　　阿难若因鼻生则汝心中以何为鼻为取肉形双爪之相为取嗅知动摇之性。

　　(䟽先破根生此以浮尘胜义二根双问二俱有过○解肉形即浮尘嗅知即胜义)。

　　若取肉形肉质乃身身知即触名身非鼻名触即尘鼻尚无名云何立界。

　　(䟽破浮尘也初句牒次二句破若取双爪此乃身摄非属鼻根设有所知但名知触不名知香名身下二句结非香鼻鼻尚下指无界义此下破胜义根○解私谓若名为触即是身根所觉之尘故曰名触即尘)。

　　若取嗅知又汝心中以何为知以肉为知则肉之知元触非鼻。

　　(䟽初三句牒计总问以肉下破浮尘是知身自知触非是鼻根也)。

　　以空为知空则自知肉应非觉如是则应虚空是汝汝身非知今日阿难应无所在。

　　(破空是知初三句根无知觉破如是下二句空即是身破汝身下三句结无本体○解孤山曰言空是汝则不见形言身是汝则不能知两求不得是无所在)。

　　以香为知知自属香何预于汝。

　　(破香是知此正破也香自有知何关汝鼻)。

　　若香嗅气必生汝鼻则彼香臭二种流气不生伊兰及栴檀木。

　　(䟽破转计也初二句牒计设汝若言非不相干由有我鼻香臭方立犹如鼻根由香故有则彼下破今四句资不生香破也○解伊兰是臭树也)。

　　二物不来汝自嗅鼻为香为臭。

　　(䟽嗅根何气破)。

　　臭则非香香应非臭。

　　(香臭相倾破也非无也无不闻也)。

　　若香臭二俱能闻者则汝一人应有两鼻对我问道有二阿难谁为汝体。

　　(俱闻两体破鼻若生香必不闻臭若必生臭应不闻香今既俱闻鼻须有二二鼻若立两体还成正为何体○解私谓从二物不来下以根从境破境既有二根应成两先定云为香为臭次责云臭则非香香应非臭意在俱闻堕两鼻之失也)。

　　若鼻是一香臭无二臭既为香香复成臭二性不有界从谁立。

　　(䟽互即双亡破若汝不许鼻有二者则香臭混然都无有别以从一鼻之所流故若无香臭说何为知名生识界○解此复以境从根破根既唯一境云何二二性不立识界奚存已上皆破根生也问上文云以香为知知自属香岂非破境耶答斯盖对根而说正破胜义下文不对根辨方破境生也)。

　　若因香生识因香有如眼有见不能观眼因香有故应不知香。

　　(䟽此下破境生也初句牒识因下五句举例夺破眼能有见见不观眼香能生识识不知香)。

　　知即非生不知非识香非知有香界不成识不知香因界则非从香建立。

　　(反覆纵破也纵许汝识能知香者此则不合言从香生故云知则非生设若不能知此香臭又何名识称了别耶故云不知非识香不因根无有香界故云香非知有香界不成识不了香非可说言因香有识)。

　　既无中间不成内外彼诸闻性毕竟虚妄。

　　(总结破也识既无生根境不立设有闻性皆虚妄耳○解孤山曰中间识也内外根境也)。

　　是故当知鼻香为缘生鼻识界三处都无则鼻与香及香界三本非因缘非自然性。

　　阿难又汝所明舌味为缘生于舌识此识为复因舌所生以舌为界因味所生以味为界。

　　(标如前征问根境生识)。

　　阿难若因舌生则诸世间甘蔗乌梅黄连石盐细辛姜桂都无有味汝自尝舌为甜为苦。

　　(䟽破根生也初句牒则诸下举无五味以问舌根即无味自尝问也)。

　　若舌性苦谁来尝舌舌不自尝孰为知觉舌性非苦味自不生云何立界。

　　(有无随计破也舌若有味根已成境孰知根者无味之时味必境生独有汝根焉能生识下破境生)。

　　若因味生识自为味同于舌根应不自尝云何识知是味非味。

　　(引例无知破也从味所生岂合名识故云识自为味设许名识亦不自尝引例可见)。

　　又一切味非一物生味既多生识应多体。

　　(如前五味各生一物识必境生亦应多体即识从于味识即成多也)。

　　识体若一体必味生咸淡甘辛和合俱生诸变异相同为一味应无分别分别既无则不名识云何复名舌味识界。

　　(若一体识必从境生能生之境亦应一体何分五别分别下纵破五味不分何名了别说为识耶此则味从于识味应无别云何下二句总责识体从二得名根生境生二俱失故○解私谓咸淡甘辛略举四味详则有六更加苦酢言和合者众味共成也俱生者本性不易也变异者烧煮异本也斯等种相若谓能生一识体者所生之识既一能生之味岂殊是则一切味尘混而无别苟无别识界义不成)。

　　不应虚空生汝心识。

　　(䟽破空生也)。

　　舌味和合即于是中元无自性云何界生。

　　(破共生也既从合生自性属谁而名界耶○解孤山曰初因舌是破自生二因味是破他生三虚空是破无因生四舌味和合是破共生前后诸文皆尔此中最显)。

　　是故当知舌味为缘生舌识界三处都无则舌与味及舌界三本非因缘非自然性。

　　阿难又汝所明身触为缘生于身识此识为复因身所生以身为界因触所生以触为界。

　　(标如前征问根境生识)。

　　阿难若因身生必无合离二觉观缘身何所识。

　　(䟽破根生也观对待也无二所觉为相待缘独此身根无生识理下破境生○解粗寻曰觉细伺曰观触尘合离是身觉观之缘既无触缘则无觉观也)。

　　若因触生必无汝身谁有非身知合离者。

　　(䟽无身非觉破也有身无触尚不成知有触无身故非能觉非身无身也下根境互亡破也)。

　　阿难物不触知身知有触。

　　(此指现道理也物无觉触之知身则能觉于触斯理昭然明白可见○解物不触知只是物不知触耳)。

　　知身即触知触即身。

　　(䟽此下依理推破此二句根境相即也今汝若许触能生识触则有知与身何异应可身亦名触触亦名身俱有知故应立量云汝之身根定触所摄以有知故如所执触汝所执触定身根摄以有知故如汝身根斯则触既生识遂令相即也○解既身知有触则知是身时即受触知受触时即是身也)。

　　即触非身即身非触身触二相元无处所。

　　(䟽身触俱非也以相即故遂今俱非则触不成触身不成身也应立量云汝之身根定非身根以有知故如所执触汝所执触定非是触以有知故如汝身根将汝一因成我四量令汝相即亦令俱亡身触下二句结无二位下破离合解若即唯是触则无身相若即唯是身即无触相私谓从阿难下乃是委破上文身触各生之义先简物不触知次显身知有触既了身知有触则晓身触同时若许同时故知身触各生两无所以)。

　　合身即为身自体性离身即是虚空等相。

　　(䟽初二句合即唯身破触既合身合应无二唯一身根更无触位后二句离应无触破触若离身复何成触如虚空相亦无触位○解推合与离此破中间识界下文内外不成结破根境也中云何立结破中间也)。

　　内外不成中云何立。

　　(䟽例破识体也触立则根立内无则外无根境不存何为识相)。

　　中不复立内外性空则汝识生从谁立界。

　　(双牒反质也三位俱空识从何立)。

　　是故当知身触为缘生身识界三处都无则身与触及身界三本非因缘非自然性。

　　阿难又汝所明意法为缘生于意识此识为复因意所生以意为界因法所生以法为界。

　　(标如前征问根境生识)。

　　阿难若因意生于汝意中必有所思发明汝意若无前法意无所生离缘无形识将何用。

　　(䟽先破根生此离尘无体破也初一句牒于汝下五句正破能生由法生故种种心生若无法尘意根不起离缘下二句例破所生离前法缘尚无根之形貌况所生识将何起用)。

　　又汝识心与诸思量兼了别性为同为异。

　　(此下同异俱非破也此总问同异识心第八也思量第七也了别第六也七八二识俱第六根亦同名意故此双问二俱有过○解俱舍论云集起名心筹量名意了别名识此云识心同彼第一即意根也思量兼了别性同彼第二第三即意根所生之识也然彼第二亦云意者盖识之异名耳故婆沙○门心意识三无有差别如火名焰亦名为炽亦名烧薪是知意识名同但约先后以分二义)。

　　同意即意云何所生。

　　(䟽破同也若识与意其体同者识即是意云何更分能生所生此下破异)。

　　异意不同应无所识。

　　(解若识同意云何复有能生所生若识异意则应所生同于无情)。

　　若无所识云何意生。

　　(䟽无识非生破初句半牒半定应无下破既识与意异应一有所识一无了知苟无了知何会意生以意有知故○解又纵计云所生无识则与能生体性非类)。

　　若有所识云何识意。

　　(䟽设使此识有了别者如何辩异识之与意此有识无异破也○解又若救云所生有识此识既无前法可缘必须反识其意意若为境根义不成)。

　　唯同与异二性无成界云何立。

　　(䟽双结不成也同义无凭异又非理二性不立云何识生从汝根出下破境生○解上破根生下破境生)。

　　若因法生世间诸法不离五尘汝观色法及诸声法香法味法及与触法相状分明以对五根非意所摄。

　　(䟽此明五尘不即意摄也以各有所对故)。

　　汝识决定依于法生今汝谛观法法何状。

　　(总问法尘也法尘之法故云法法以别拣通也○解资中曰以五尘之法各配五根离五尘外意无别法)。

　　若离色空动静通塞合离生灭越此诸相终无所得生则色空诸法等生灭则色空诸法等灭。

　　(䟽前五句正显无体法尘即前五尘影故离五无体生则下四句牒破转救也设汝救言色及余法虽非意境生灭二种正是法尘者若尔生灭无体全是色等若起若止无别生灭在色等外○解槜李曰色空动静通塞即色声香三尘也合离即味触两尘生灭即法尘然生灭但是五尘通相离五无体故云生则诸法生灭则诸法灭也)。

　　所因既无因生有识作何形相相状不有界云何生。

　　(䟽正破识界无体也所因即法尘尚不可得岂生汝识能所俱无云何立界○标指之辞大乘与䟽相类故不重录)。

　　是故当知意法为缘生意识界三处都无则意与法及意界三本非因缘及自然性。

　　(○䟽二重约七大会相然大之为名本乎世谛小乘法相说诸色法四大和合之所成就复分内外说此名为诸法自相寂而不圆犹为诸法共相所拣粗而且浅是佛如来随他意语世间安立有名无实虽名为大大义不成胜义谛中所说不尔谓周遍含摄体无不在物无不是非因待小当体受称故名为大今此经中所说七义俱名大者七义之中摄一切法谓空有根尘色心性相尘尘法法无不周遍无不含容破彼权见令知实义如下文云均名七大性真圆融皆如来藏世间无知惑为因缘及自然性皆是识心分别计度但有言说都无实义斯则会相即性性遍相遍方称胜义至极之大岂同权教说名自相文三)。

　　阿难白佛言世尊如来常说和合因缘一切世间种种变化皆因四大和合发明。

　　(叙昔闻也)。

　　云何如来因缘自然二俱排𢷤我今不知斯义所属。

　　(难今说也排推𢷤弃也○标阿难伸难者示相怀疑以安立方便世俗谛疑胜谛第一义故有是难)。

　　惟垂哀愍开示众生中道了义无戏论法。

　　(䟽求开示也方便安立说有四大因缘和合成诸变化第一义中诸法不生今则无灭生灭去来本如来藏今以世谛疑第一义故有斯难○解孤山曰将恐众生闻昔和合则滞于有闻今排𢷤则溺于空不达中道动成戏论故请开示)。

　　尔时世尊告阿难言汝先猒离声闻缘觉诸小乘法发心勤求无上菩提。

　　(解问阿难何处猒小求大答即经初云恨无始来一向多闻是猒小也殷勤启请十方如来得成菩提妙奢摩他等是求大也亦可指法华中)。

　　故我今时为汝开示第一义谛。

　　(䟽因缘和合四大发明皆小乘法诸法不生唯如来藏即第一义○标第一义谛即如来藏性不逐缘生境有)。

　　如何复将世间戏论妄想因缘而自缠绕汝虽多闻如说药人真药现前不能分别如来说为真可怜愍。

　　(䟽缠绕疑惑也诸佛秘密靡不皆知故云说乐今闻诸法皆如来藏名真药现前举昔方便疑今真实名不能分别○标虽有多闻忆持如来十二部经未全道力故佛举疑呵责)。

　　汝今谛听吾当为汝分别开示亦今当来修大乘者通达实相阿难默然承佛圣旨。

　　(䟽来听许宣现未俱益○标通达实相者不认缘生境有是非之相)。

　　阿难如汝所言四大和合发明世间种种变化阿难若彼大性体非和合则不能与诸大杂和犹如虚空不和诸色。

　　(解此明大性本真则非和合故引虚空喻之即同下文性色真空性空真色也私谓此破阿难不和合疑非显大性不和合义所云汝言四大和合等者牒彼所执也若彼大性体非和合者正举其疑也既执和合疑非和合故今破之意云若谓四大之性不和四大之相斯则性居相外二不相杂故曰犹如虚空不和诸色此约真如随缘不同顽空之性也)。

　　若和合者同于变化始终相成生灭相续生死死生生生死死如旋火轮未有休息阿难如水成冰冰还成水。

　　(䟽初四句牒所计次六句略破非和若四大性自体非和则不和诸大如空与色碍无碍异若和下破和合若大性体自是和合即成生灭始终即生灭也生死下释初句释相成次句释相续谓生能成死等生能纶生等谓现在生续过去生也如旋下二喻初喻相续次喻相成如文○标谓循环生灭无穷也○解此破和合名同昔说体异前执前所执者体唯世谛今所执者体兼真俗既破非和恐计于合故复破之此约真如不变不同变化等相也孤山曰生而复死死已还生故曰生死死生即始终相成也今生后生今死后死故曰生生死死即生灭相续也次举二喻以相续如火轮相成如冰水)。

　　汝观地性粗为大地细为微尘至邻虚尘析彼极微色边际相七分所成更析邻虚即实空性。

　　(䟽邻虚无方分微也即是极微色边际相微尘有方分微也今经旨有方分微名色边际相随经所出不须和会○标此标事显小乘析色明空四大和合俱无实义昔跋陀禅师问生法师何以明会色空生曰众微聚而为色众微散而为空跋陀曰此生灭世俗之论吾即不然一微空故众微空众微空故一微空一微空中无众微众微空中无一微也○解三藏二乘析法观空故约彼解以破其执)。

　　阿难若此邻虚析成虚空当知虚空出生色相。

　　(䟽依标立理也既能析色成空亦可合空成色方曰相成相续耳)。

　　汝今问言由和合故出生世间诸变化相。

　　(牒起所疑也欲破先牒)。

　　汝且观此一邻虚尘用几虚空和合而有不应邻虚合成邻虚。

　　(此下依理广破此合空成色非理也汝许析色为空应许合空成色邻虚极小成用几空若合邻虚自成方分不成邻虚)。

　　又邻虚尘析入空者用几色相合成虚空。

　　(合色为空义乖也虚空至大邻虚至小析小成大为用几尘)。

　　若色合时合色非空若空合时合空非色。

　　(双非色空互成也色合成色空合成空以类自合非互相作也)。

　　色犹可析空云何合。

　　(重责合空我失也析色明空教观俱有合空成色内外无凭前文云犹如虚空不和诸色若言和合相成相续皆为虚妄○解资中曰若空不可合色从何生故知此色本无自性)。

　　汝元不知如来藏中性色真空性空真色清净本然周遍法界随众生心应所知量循业发现。

　　(䟽此明真色初一句指本迷如来下三句显法体如来藏即一法界心中道第一义谛也性色真空即俗之真性空真色即真之俗皆言性者显即中之真俗也斯则举一即具三言三体即一非纵横并别名秘密藏此真地大也清净下二句叙德量无妄相应具无漏法故名清净非是有为故云本然无所不在故云周遍此则种性体德体量悉具足耳若识此法成三妙观方知一尘具一切佛法一切心法一切众生法靡不皆在一微尘中即见毗卢舍那即见自己即见一切法如一微尘一切法亦尔下皆准此随众生下显随缘也众生十界漏无漏异业亦不同所感色法净秽殊等也○解真际曰性色真空离一切相也性空真色即一切相也体用相即色空一如前文云离一切相即一切法斯之谓矣清净本然周遍法界释上性色真空也随众生心应所知量释上性空真色也孤山曰如来藏即心性中道也即俗而真故云性色真空即真而俗故云性空真色以真俗即中故并云性三谛圆融不一不异非纵非横名如来藏俗则十界备矣真则生佛寂然此言理具非关事造然理必融事事岂殊理理事双泯故曰清净本然心佛众生三无差别彼彼互摄一一相融故曰周遍法界随众生下即如来藏随染净缘顺差别业变造十界依正之事也私谓节公销文一期为美虽曰体用眉目未全洎圆师委解如来藏义包富博济无所不在后来说者徒欲好异翔夫体要矣)。

　　世间无知惑为因缘及自然性皆是识心分别计度但有言说都无实义。

　　(䟽凡外小乘禀权教者皆名无知不了实义故名为惑执成名相故称曰为皆是下总斥虚妄识心虚妄颠倒从生因迷积迷何实之有○解世间通指九界因缘义含自他共三性自然即无因性余皆仿此)。

　　阿难火性无我寄于诸缘。

　　(䟽缘生之火本无主宰无主即无性也因缘和合虚妄有耳)。

　　汝观城中未食之家欲炊㸑时手执阳燧日前求火。

　　(举事也阳燧出火镜也○标缘生之火非性火也○解槜李曰阳燧者崔豹古今注云以铜为之形如镜照物则影倒向日则火生以艾炷之也又淮南子云阳燧火方诸也论衡曰于五月丙午日午时销炼五方石圆如镜中央洼天晴向日出火也)。

　　阿难名和合者如我与汝一千二百五十比丘今为一众众虽为一诘其根本各各有身皆有所生氏族名字如舍利弗婆罗门种优卢频螺迦叶波种乃至阿难瞿昙种姓。

　　(䟽引例也举众以明和合也因别成总总必有别故引三人显其异也瞿昙此云地最胜亦云日种优楼频螺此云木菰林○标舍利弗辅相种○解和合但是假名离彼实人无别体性孤山曰迦叶波云龟氏瞿昙星名从星立姓至于后代改姓释迦)。

　　阿难若此火性因和合有彼手执镜于日求火此火为从镜中而出为从艾出为于日来。

　　(䟽牒征可知)。

　　阿难若日来者自能烧汝手中之艾来处林木皆应受焚。

　　(破日生也从日至手四万由旬凡所照处何不遭𤑔而独烧汝手中艾耶)。

　　若镜中出自能于镜出然于艾镜何不镕纡汝手执尚无热相云何融泮。

　　(破镜生也前四句正破后三句纵破火能克金遇必融泮外能烧艾内合融镜今汝不然应非镜出)。

　　若生于艾何藉日镜光明相接然后火生。

　　(破艾生也艾若出火日镜不合何无火出若必待合然后火生显非艾出○解纡屈也)。

　　汝又谛观镜因手执日从天来艾本地生火从何方游历于此。

　　(䟽总结无从也三处不出火从何生应知必无)。

　　日镜相远非和非合不应火光无从自有。

　　(破和合无因也日镜非近无和合义缘中既无非缘有火必无此理)。

　　汝犹不知如来藏中性火真空性空真火清净本然周遍法界。

　　(明真火也初句指本迷如来下三句显法体清净下二句明德量并如前解)。

　　随众生心应所知量阿难当知世人一处执镜一处火生遍法界执满世间起起遍世间宁有方所循业发现。

　　(显随缘亦如前解)。

　　世间无知惑为因缘及自然性皆是识心分别计度但有言说都无实义。

　　(如文可知)。

　　首楞严经义海卷第九

　　音释

　　炊㸑

　　(炊枢为切㸑取乱切气上谓之炊进火谓之㸑)。

　　阳燧

　　(燧徐醉切)。

　　洼

　　(乌瓜切不满貌)。

　　菰

　　(姑华切)。
永乐北藏第 168 册 No. 1581 首楞严经义海


　　首楞严经义海卷第十(经三之三)翦十

　　(凡遇圆相即是标辞与䟽同其上文)。

　　阿难水性不定流息无恒。

　　(䟽缘水无常故云不定随物流止即不定相)。

　　如室罗城迦毗罗仙斫迦罗仙及钵头摩诃萨多等诸大幻师求太阴精用和幻药是诸师等于白月昼手执方诸承月中水此水为复从珠中出空中自有为从月来。

　　(迦毗罗云黄赤色斫迦罗云轮钵头摩云赤莲华诃萨多未详此皆外道也太阴精月也方诸出水珠也太阴当中以珠向之而求水也月珠虚空三处征讫○解孤山曰月正中曰昼淮南子曰方诸见月则津而为水高诱注曰方诸阴燧火蛤也熟拭令热以向月则水生也许慎注曰诸珠也方石也译人盖取许慎之说)。

　　阿难若从月来尚能远方令珠出水所经林木皆应吐流流则何待方诸所出不流明水非从月降。

　　(䟽破月生也前五句正牒破月去人间如日之量故云远方月光照处皆合成流何独珠出流则下四句双结非也照处皆流何用珠出设无流者显此水性不从月来○解林木既不吐流明知此水非从月降)。

　　若从珠出则此珠中常应流水何待中霄承白月昼。

　　(䟽破珠生也珠若生水合常有流不待照月何无水生)。

　　若从空生空性无边水当无际从人洎天皆同淊溺云何复有水陆空行。

　　(破空生也空若生水有空皆水谁不受溺以空性遍故水亦周遍人天水陆应不各有淊水没也)。

　　汝更谛观月从天陟珠因手持承珠水盘本人敷设水从何方流注于此。

　　(总结无从也月从天升珠持手内盘由人置水自何来)。

　　月珠相远非和非合不应水精无从自有。

　　(破和合无因也言水精者是太阴精之所流故缘中尚无非缘岂有○解精犹性也)。

　　汝尚不知如来藏中性水真空性空真水清净本然周遍法界随众生心应所知量一处执珠一处水出遍法界执满法界生生满世间宁有方所循业发现。

　　(䟽节释如前)。

　　世间无知惑为因缘及自然性皆是识心分别计度但有言说都无实义。

　　阿难风性无体动静不常。

　　(风性无状动静以表)。

　　汝常整衣入于大众僧伽梨角动及傍人则有微风拂彼人面此风为复出袈裟角发于虚空生彼人面。

　　(僧伽梨大衣也袈裟云坏色衣动于此风拂于彼二处及空三皆不生应知虚妄○解真际曰此三衣通称也)。

　　阿难此风若复出袈裟角汝乃披风其衣飞摇应离汝体我今说法会中垂衣汝看我衣风何所在不应衣中有藏风地。

　　(䟽破衣生也前五句彼衣离体破风性不静若生衣中应见飞动今何不然我今下六句举例无风破佛今垂衣不见飞摇独汝袈裟云何风出衣中未必有潜风处令衣不动)。

　　若生虚空汝衣不动何因无拂。

　　(此下破空生也此正牒破空若生风何须假汝动衣方有)。

　　空性常住风应常生。

　　(此下展转难也今二句随空常住难空性无灭风合常有不动衣时何无风出)。

　　若无风时虚空当灭。

　　(无风空灭难也若实生风风不起时应是无空)。

　　灭风可见灭空何状。

　　(灭空无辩难物不动时应知风灭空若灭时以何表辩)。

　　若有生灭不名虚空。

　　(生灭非空难虚空无为为无生灭今有生灭不名无为)。

　　名为虚空云何风出。

　　(反结空不生风也风性摇动虚空寂然岂有寂然而生摇动)。

　　若风自生被拂之面从彼面生当应拂汝自汝整衣云何倒拂。

　　(破面生也初二句牒从彼下四句破被拂之人面若生风应合顺吹汝当受拂汝自整衣不干风出云何其风反吹彼面)。

　　汝审谛观整衣在汝面属彼人虚空寂然不参流动风自谁方鼓动来此。

　　(重审也衣面空异动静体殊风从何来吹拂其面)。

　　风空性隔非和非合不应风心无从自有。

　　(破和合无因也动寂不同故云性隔心即是性文变故尔)。

　　汝宛不知如来藏中性风真空性空真风清净本然周遍法界随众生心应所知量阿难如汝一人微动服衣有微风出遍法界拂满国土生周遍世间宁有方所循业发现。

　　世间无知惑为因缘及自然性皆是识心分别计度但有言说都无实义。

　　阿难空性无形因色显发。

　　(空无有质离色之处即显是空以对待故故无性也)。

　　如室罗城去河遥处诸刹利种及婆罗门毗舍首陀兼颇罗墯旃陀罗等新立安居凿井求水。

　　(举事也刹帝利云由主婆罗门云净志毗舍云坐佑首陀云农者颇罗墯云利根亦捷疾旃陀罗云杀者○解孤山曰刹帝利王种弈世君临仁恕为志婆罗门净行也守道居正洁白其操毗舍商贾也贸迁有无逐利远近首陀农人也肆力畴垄勤身稼穑凡兹四姓清浊殊流婚嫁不通飞伏异路颇罗墯真谛翻捷疾亦利根慈恩云婆罗凡十八姓此居其一也旃陀罗云严帜恶业自严行持标帜谓摇铃持竹也)。

　　出土一尺于中则有一尺虚空如是乃至出土一丈中间还得一丈虚空虚空浅深随出多少此空为当因土所出因凿所有无因自生。

　　(䟽标征也随出土之多少则见空之浅深虚空与色二俱是假互相因有体不离色今此推征令知虚妄)。

　　阿难若复此空无因自生未凿土前何不无碍唯见大地迥无通达。

　　(破无因生也空若无因凿前何无凿后何有无因不成)。

　　若因土出则土出时应见空入若土先出无空入者云何虚空因土而出。

　　(破土生此正破也前三句牒破土若生空土出井时应见虚空出土入井若土下四句结非若见土出不见空入云何言空从土而有)。

　　若无出入则应空土元无异因无异则同则土出时空何不出。

　　(此转破也若不见空出土入井则土因空果二无有异土即是空空即是土土出井时何不见空从井而出)。

　　若因凿出则凿出空应非出土不因凿出凿自出土云何见空。

　　(破凿生也前三句正破凿出若凿出空凿自出空云何见土从井而出不因下三句反破不因土因凿出空因何有)。

　　汝更审谛谛审谛观。

　　(解私谓应以三谛配前因土因凿无因)。

　　凿从人手随方运转土因地移如是虚空因何所出。

　　(䟽再审二处也土从地中运凿移出故云地移)。

　　凿空虚实不相为用非和非合不应虚空无从自出。

　　(此破和合重结无因也凿空二体也虚实二义也岂相符顺而称和合余文可知)。

　　若此虚空性圆周遍本不动摇当知现前地水火风均名五大性真圆融皆如来藏本无生灭。

　　(前三句显虚空之大义虚空若从因缘所生体非周遍复是动摇岂名为大夫言大者常遍为义常故无生灭动摇遍故时处悉有若因缘生此有彼无现有未无缘会则生缘离则灭今比不尔本如来藏本自周遍本不动摇故名为大当知下六句类前四性同受大名咸称大者皆周遍故无动摇故是藏性中真功德故无方大用遍一切处作利益故岂同方便有名无实而称大耶○解私谓四大后所以点空均名五大者盖诸经常谈唯四而已此既异彼故特言之下根识中其例亦尔通名大者且从事立智论云佛说四大无处不有故名为大若言大性周遍必须指事即理摄末归本不可名而名之是谓如来藏也或有直以藏性释于大名者一何误哉)。

　　阿难汝心昏迷不悟四大元如来藏当观虚空为出为入为非出入。

　　(䟽无圆实智故名昏不了常遍故称迷若虚空性有出入等则体非常亦无遍义岂名为大故劝详审也)。

　　汝全不知如来藏中性觉真空性空真觉清净本然周遍法界随众生心应所知量阿难如一井空空生一井十方虚空亦复如是圆满十方宁有方所循业发现。

　　(例前可解)。

　　世间无知惑为因缘及自然性皆是识心分别计度但有言说都无实义。

　　(○六根性然小乘多出四大大教始有空名根之与识同名大者未见经出诸圆实教圆观诸法根境识三周遍不动虽有其义不立大名今此特出真为最后究竟垂范也文四)。

　　阿难见觉无知因色空有。

　　(标根无自性因境而有见觉是根因色空显下文由尘发知)。

　　如汝今者在祇陀林朝明夕昏设居中霄白月则光黑月便暗则明暗等因见分析此见为复与明暗相并太虚空为同一体为非一体或同非同或异非异。

　　(䟽此约四句以征谓一也异也亦一亦异也非一非异也)。

　　阿难此见若复与明与暗及与虚空元一体者则明与暗二体相亡暗时无明明时非暗若与暗一明则见亡必一于明暗时当灭灭则云何见明见暗若明暗殊见无生灭一云何成。

　　(此破一也前四句牒计则明下四句立理若与下六句推破见与境一境灭见亡如何分辩明之与暗若明下三句结非明暗自殊见不随灭应知此见不与境一)。

　　若此见精与暗与明非一体者汝离明暗及与虚空分析见元作何形相离明离暗及离虚空是见元同龟毛兔角明暗虚空三事俱异从何立见。

　　(破异也初三句牒计汝离下四句正难离境何相离明下四句结成毕竟无体上皆正破明暗下二句结破并可知)。

　　明暗相背云何或同离三元无云何或异。

　　(破两亦也同即一也明暗互灭故云相背若与一同见即随灭如前所破明暗虚空离此无见亦异不可)。

　　分空分见本无边畔云何非同见暗见明性非迁改云何非异。

　　(破双非也空见无辩故非不一明暗自迁见无生灭故非不异)。

　　汝更细审微细审详审谛审观。

　　(解私谓应以四审配前四句)。

　　明从太阳暗随黑月通属虚空雍归大地如是见精因何所出。

　　(䟽重审也劝细审详四境之中从何有见)。

　　见觉空顽非和非合不应见精无从自出。

　　(破和合无因也○解槜李曰前四句破因缘生此破无因自然生也)。

　　若见闻知性圆周遍本不动摇。

　　(孤山曰前于六根广破眼见余根并略今类通显示其性皆遍闻即耳根觉即鼻舌身根知即意根不言觉者略也)。

　　当知无边不动虚空并其动摇地水火风均名六大性真圆融皆如来藏本无生灭。

　　(䟽见闻觉知同名大者盖常遍故如前文释○标性圆周遍显真见不逐缘生非因境有)。

　　阿难汝性沉沦不悟汝之见闻觉知本如来藏汝当观此见闻觉知为生为灭为同为异为非生灭为非同异。

　　(䟽生灭同也非生灭异也为同为异两亦也见闻既真四句叵得不动周遍其大者欤○标汝性沉沦者小乘所知障在法尘不悦也)。

　　汝曾不知如来藏中性见觉明觉精明见清净本然周遍法界随众生心应所知量如一见根见周法界听嗅尝触觉触觉知。

　　(解槜李曰觉触觉知皆意根也私谓上云听嗅尝者并约根说唯触之一字且是触尘下云觉触方属身根斯则与觉知意根不相滥矣)。

　　妙德莹然遍周法界圆满十虚宁有方所循业发现。

　　(䟽曾则也听嗅尝触者鼻舌二根境合始觉故名尝触觉触身也觉知意也)。

　　世间无知惑为因缘及自然性皆是识心分别计度但有言说都无实义。

　　阿难识性无源因于六种根尘妄出。

　　(标根境识三犹如交芦)。

　　汝今遍观此会圣众用目循历其目周视但如镜中无别分析汝识于中次第标指此是文殊此富楼那此目犍连此须菩提此舍利弗。

　　(解真际曰根但照境故如镜中识有了别故能标指)。

　　此识了知为生于见为生于相为生于空为无所因突然而出。

　　(䟽根能照境如镜照物识能了境分别自他此识分别为从何生○标四处不生显无生也)。

　　阿难若汝识性生于见中如无明暗及与色空四种必无元无汝见见性尚无从何发识。

　　(䟽破根生也有相有见相无见无根尚无形识从何发)。

　　若汝识性生于相中不从见生既不见明亦不见暗明暗不瞩即无色空彼相尚无识从何发。

　　(破境生也相见相待无见无相相犹不立从何有识)。

　　若生于空非相非见非见无辩自不能知明暗色空非相灭缘见闻觉知无处安立。

　　(此下破空生初二句审定不由根境也非见下正破前三句非见不辩四境破非相下三句非相不立五根破相即是缘四境既无即所缘境灭所缘既无五根何有上皆牒破不假根境也)。

　　处此二非空则同无有非同物纵发汝识欲何分别。

　　(正破识从空生也非相非见故云二非即正指空也同无者如龟毛兔角毕竟无故若言其空是有体者岂同物像可形可状又此虚空昏钝无辩无辩之空若有所生亦应无辩故云欲何分别○解孤山曰空则同无言无识也应云无则同空互其言耳有非同物言有识也既生于空已无见相之物是故责云纵发汝识欲何分别)。

　　若无所因突然而出何不日中别识明月。

　　(䟽破无因也日中无月既无见月之识应知非是无因而有)。

　　汝更细详微细详审。

　　(解私谓详见译相也)。

　　见托汝睛相推前境可状成有不相成无如是识缘因何所出识动见澄非和非合。

　　(䟽重审生处也睛即浮尘境即明暗成有成无即虚空也识动下二句结非和合动谓能了别也澄谓但照境也)。

　　闻听觉知亦复如是不应识缘无从自出。

　　(前二句例破余识闻听即耳鼻觉知即舌身意识不应下二句结无生处识起缘由故云识缘)。

　　若此识心本无所从当知了别见闻觉知圆满湛然性非从所兼彼虚空地水火风均名七大性真圆融皆如来藏本无生灭。

　　(初二句能类当知下所类了别谓识见闻谓根也是生识之根故云了别见闻等)。

　　阿难汝心粗浮不悟见闻发明了知本如来藏汝应观此六处识心为同为异为空为有为非同异为非空有。

　　(同异如根中破空谓空生有谓根境非空有谓无因也○标汝心粗浮正同圆觉责金刚藏三疑也彼经云虚妄浮心多诸巧见不能成就圆觉方便如是分别非为正问)。

　　汝元不知如来藏中性识明知觉明真识妙觉湛然遍周法界含吐十虚宁有方所循业发现。

　　(十虚十方十界也)。

　　世间无知惑为因缘及自然性皆是识心分别计度但有言说都无实义。

　　(二乘凡夫外道皆由不知常住真心故尔)。

　　尔时阿难及诸大众蒙佛如来微妙开示身心荡然得无挂碍。

　　(䟽三科七大即相即性本自不生今则无灭生灭去来皆如来藏圆满不动清净本然此是如来宣胜义中真胜义性故云微妙开示身心圆明故云荡然更无诸法可为所疑故无挂碍)。

　　是诸大众各各自知心遍十方见十方空如观手中所持叶物。

　　(向执心在身中谓言是我真性今知空在心内如片物持于掌间下文亦云空生大觉中如海一沤发○解孤山曰各各自知即能觉之智也心遍十方即所觉之理也常住真心遍融十界故曰十方天台智者释法华经深远罪福相遍照于十方亦云十方即十界也见十方空者谓十界循业发现之空也迷妄有空此真为小故以掌叶为喻)。

　　一切世间诸所有物皆即菩提妙明元心心精遍圆[企-止+古]裹十方。

　　(䟽向执心外有法今悟法法唯心离实相外无法可得故世间物皆菩提也○菩提云觉觉即是佛若执无情无佛性者请看此文纵信无情有性仍说不具诸法遂令佛性𣲖成其二一具法佛性谓有情性二不具法佛性谓无情性若此𣲖分何异他说无情草木无佛性耶今立量示云一切草木是有法定具诸法故为宗因云有佛性故同喻如有情正教量云地水火风均名七大性真圆融皆如来藏妙觉湛然周遍法界含吐十方宁有方所禀彼说者宜悉详之○解一切世间等谓依空立世界也即十界循业发现依正之法耳皆菩提等谓十方虚空十界依正一法叵得皆我真心含裹十方者即此真心具足十界而非断灭观此文者岂疑无情有性无情作佛之说耶)。

　　反观父母所生之身犹彼十方虚空之中吹一微尘若存若亡如湛巨海流一浮沤起灭无从。

　　(䟽太虚处我心中尚如片物在掌更观所生微质于心大小若何故举空中一尘存亡岂辩喻至小也如湛下再举沤喻了身无生也前喻犹存小相今喻相本无生故此二喻各显一意○解阿难大众自观己界正报之身也虚空巨海以况心精微尘浮沤以况己质理即事故若尘存而沤起事即理故如尘亡而沤灭事理不二故曰无从)。

　　了然自知获本妙心常住不灭。

　　(䟽了谓显了犹分明也然语辞也明解在心故云自知获得也迷妄名失了悟名得既言常住不灭故非新得但显现耳○标显如来藏性不逐因缘自然永绝戏论○解得分真智知本觉理姑苏曰阿难获悟经云是诸大众各各自知心遍十方悟奢摩他了唯心也见十方空如观手中所持叶物悟三摩从真见洞然空如片叶一切世间诸所有物皆即菩提妙明元心悟禅那也知一切法即心自性了然自知获本妙心常住不灭此乃悟前常住真心性净明体三观顿圆一心本妙为一部之宗体长水指起信初一心本源即此经常住真心也孤山亦以常住真心为体是知真心常住法界本然正是凡圣之本源也三惑既销三德显发不历僧祇而获法身圆顿真诠斯可见矣)。

　　礼佛合掌得未曾有于如来前说偈赞佛。

　　(䟽得益在怀盖承开示故展礼伸赞述益发心也○标此结集家叙阿难意也○解得未曾有谓圆顿之解昔所未有而今得之)。

　　妙湛总持不动尊首楞严王世希有。

　　(䟽初句赞佛佛有三身谓法报应今皆具叹妙湛法身也法身无相湛然常寂无作无为遍一切处不生灭故总持报身也谓无量劫修行诸度之所显发总摄一切无漏功德尽未来际任持不失无有坏灭酬彼因故不动尊者应身也谓随机感猒求胜劣众生心中之所显现真如用相名之为应佛体不动无有作意如月不降百水不升慈善根力法尔如此亦如镜像随形所现镜且不动故以不动为应身也又妙及尊字通上下谓三身一体不三而三体相用法具一切义故名为妙是最究竟极证所显故名为尊下句叹法即行法也一经所显唯此三昧最尊最胜于法自在故称为王上句理果下句是行理果行三是所诠义必因能诠所诠方显是故曰法皆具叹也○解妙湛赞真谛般若德也总持赞俗谛解脱德也不动赞法身德也又即三而一故曰妙湛即一而三故曰总持非三非一故曰不动尊者十号之一也由证此三号此之尊首楞严大定之总名此云事究竟也冥三德之理故曰究竟别而往目即奢摩他等三焉阿难以别名而请今举总名而叹此显圆定三一无碍也出遍小上喻之以王是则行从理而得名教从行而立称教行理三悉号楞严今正举能诠以叹也如来在世五十年间所说经中最为殊胜故曰世希有也)。

　　销我亿劫颠倒想不历僧祇获法身。

　　(䟽初句断障即前身心荡然得无挂碍也下经云从无始来颠倒沦替今言亿者举大数耳妄认四大六尘缘影为身心相迷己为物观大观小皆为颠倒虚妄乱想今闻开示不执不认故名为销下句悟道即获本妙心常住不灭也阿僧祇云无数劫波云时分方便教说一切诸佛皆于无数劫中修波罗蜜然后成佛今于此会言下顿悟获本妙心常住不灭何历僧祇之有乎故下文云歇即菩提不从人得何藉劬劳肯繁修证又云弹指超无学又圆觉云知幻即离不作方便离幻即觉亦无渐次皆此义也○然据今文且叙解悟如文云各各自知心遍十方知即解也叙虽论解不无证悟以随人入位浅深不同且如两教二乘禀权菩萨圆教根住未发信者悟此境界即是解悟若曾已入信解行位闻法开悟即是证悟更有已入地住即增道损生乃至妙觉破惑证理发真妙用皆随位浅深而论广狭此则一会之众皆得妙益耳○解亿劫颠倒想者即无始无明也不历僧祇者若婆沙论明三僧祇劫修六度行百劫种相好因然后获五分法身乃至如唯识云地前历一僧祇初地满二僧祇八地至等觉是三僧祇然后获究竟法泉此皆方便之误时长行远今云不历即同法华八岁龙女南方作佛华严发心便成正觉胎经云凡夫贤圣人平等无高下唯在心垢灭取证如反掌资中曰由前广破人法二执故此分见如来藏心也又解或是诸佛神力示现暂令得见如华严中金刚藏说十地境界恐有不信即入三昧以神通力摄诸大众皆入身中菩萨既然佛亦如是不尔何故阿难何后方得二果耶私谓此文疑论者久矣而多所未决今试以愚情辩之且经家叙云尔时阿难及诸大众蒙佛开示身心荡然等是则说偈领悟非述一人而释者竞以阿难一人为妨者不亦𢩁故当知若约解证言之必属于证以知为解无的可凭如云正遍知者岂曰解乎须据偈中不历僧祇获法身义验前知字实顿证之智也若释销我之言应有二义一者星指诸菩萨及利根二乘等人为我阿难虽在众中未同其证盖从多分得悟者称之也二者设是阿难自称为我已同其证斯亦无妨下文所得二果不可以小乘实证为比及夫喻以旅人请入华屋乃为钝根者发起行相耳苟以下文为疑胡不疑法华已入实相何于此经遭淫所摄又则此经既获常心何于涅槃为魔所詈大权引物唯变是宜或曰不然余不知其然也)。

　　愿今得果成宝王还度如是恒沙众。

　　(䟽初句叙智即佛道无上誓愿成也即于此身期获智故云愿今次句叙悲即众生无边誓愿度也下云除惑即烦恼无尽誓愿断○悲智二法即菩提心正是道体复以要普总而持之即三法周遍四愿具足发菩提心毕于此矣依圆觉䟽顿教因地总有三重初了悟觉住即前获妙本心得法身也二发菩提心即今悲智二愿也后修菩萨行即向下问修行方便也谓若不了自心云何知正道故多劫修行非真菩萨次不发大心无由起行故善财先陈已发方问修行圆顿修证莫过此矣○解孤山曰前获法身乃是初住分果今愿成妙觉极果也此即佛道誓成以摄法门誓学由学法门而得果故次即众生誓度以摄烦恼誓断由断烦恼方度生故)。

　　将此深心奉尘刹是则名为报佛恩。

　　(䟽上句同佛化上求下化悲智二心一一先悟妙觉明性从深理生故名深心以此二心承顺尘沙诸佛化行无二无别故名为奉下句结报恩大论云假使顶戴经尘劫身为床座遍三千若不传法度众生毕竟无能报恩者○解以上愿心归奉尘刹如来是报我佛微妙开示之恩也)。

　　伏请世尊为证明五浊恶世誓先入如一众生未成佛终不于此取泥洹。

　　(䟽我愿成道本为度生度生之心非暂时尔尽未来际众生界尽我方入灭斯愿至重故请证明○解前愿度人如释迦故云愿度是众今愿取土如释迦故云五浊誓入)。

　　大雄大力大慈悲希更审除微细惑令我早登无上觉于十方界坐道场。

　　(䟽初句叹德威德猛盛如师子王故名雄十义具足不可屈伏故云力慈悲谓拔苦与乐无缘普救皆言大者显无上也次句乞除惑自乘修惑大乘所知俱名微细下二句乞速成前文已愿得果今再言者以度生心切愿早得也上句真身下句垂应证成也道场现八相也前云未成不灭约时竖论今云于十方界约处横说即释成上求下化也○标微细惑者谓所知障下文云理虽顿悟乘悟并消事非顿除因次第尽○解前明三德之体故云妙湛等此明三德之用故云大雄等涅槃云佛性雄猛故知大雄是法身之用也又曰是诸声闻无有慧力故知大力是般若之用也又曰慈即解脱故知大慈是解脱之用也既而理显智极断圆乃能无谋而化故今请更闻导除我细惑以今始入初住尚有微细无明故于十方界者随机利物如月现水耳)。

　　舜若多性可销亡烁迦罗心无动转。

　　(䟽舜若多云空也虚空之性不可销灭今尚可灭上求下化菩提之心终无移动故不动转烁迦罗云坚固不坏也又翻为轮轮有摧碾谓悲智之心自利利他皆能摧碾惑业苦故○标烁迦罗亦云勇健○解真际曰烁迦罗类跋折罗此云金刚阿难恳陈请愿二利周圆表此真诚故兹比较虚空之性尚可销亡我坚固心终无动转)。

　　首楞严经义海卷第十(经第三终)

　　音释

　　贸

　　(莫候切易也)。

　　帜

　　(昌志切幡也)。

　　肯綮

　　(綮去挺切肯綮结会处也)。

　　烁

　　(书药切)。

　　碾

　　(尼展切轹也)。
永乐北藏第 168 册 No. 1581 首楞严经义海


　　首楞严经义海卷第十一(经四之一)颇一

　　(凡遇圆相即是标辞与䟽同其上文)。

　　尔时富楼那弥多罗尼子在大众中即从座起偏袒右肩右膝着地合掌恭敬而白佛言大威德世尊善为众生敷演如来第一义谛。

　　(䟽如来说法大众咸坐欲有所问先起展敬展敬之仪不离三业胡跪合掌身也恭敬意也白言下口也如来藏心不空不有即性即相名第一义是佛所证决定无妄审实名谛○标富楼那从父母彰名已见前文十大弟子中说法第一○解真际曰如来藏心于诸说中更无有上名第一义)。

　　世尊常推说法人中我为第一今闻如来微妙法音犹如聋人逾百步外聆于蚊蚋本所不见何况得闻。

　　(解私谓譬小乘根性远第一义谛虽承如来微妙法音本不似见何况真闻)。

　　佛虽宣明令我除惑今犹未详斯义究竟无疑惑地。

　　(地谓智之所践○䟽满慈子善说法要众推无上今闻佛说未尽领解犹坏耳者对微细声远逾百步讵能明辨第一义谛微妙寂灭微细声也闻而不解与不闻等犹聋人也言语道断心行处灭逾百步也说斯等法令我除惑犹拘疑网未尽悔结故引比也○标未达藏性本所不见何况得闻五目不睹其容二听不闻其响)。

　　世尊如阿难辈虽则开悟习漏未除。

　　(解孤山曰初果已破见惑思惑全在阿难向悟常心实登圆位欲汲引小机令归大道故举其初果以为请端也)。

　　我等会中登无漏者虽尽诸漏今闻如来所说法音尚纡疑悔。

　　(䟽开悟者如前获妙本心常住不灭也小乘有学方断分别俱生全在名习漏未除满慈无学断尽俱生此约小乘烦恼障说问何故无学尚纡疑悔初果之辈解悟不疑耶答烦恼所知二障差别人执法执轻重不同故正理论云或有于境智不及愚所论凡夫善通三藏罗汉不识赤盐以所知障障法界理罗汉虽得无漏烦恼轻故尚纡疑悔所知重故阿难虽得开悟所知轻也习漏未除烦恼重也○标罗汉不识赤盐者藏中说舍卫城中法预婆罗门常请僧食问其义能答者自与美食不能者不同会食由是比丘皆不往因至佛所近佛不远有罗汉法预乃问云何名赤盐盐有几种罗汉曰我知汝是法预轻慢比丘今复恼我盐止是盐法预闻说心怀罔然来至佛所佛言此罗汉未从师学故不能答盐也有比丘名弗絺卢佛令往答盐义比丘云盐有二义一种味如大海水同一咸味二性味者有黑盐有赤盐辛头盐拔遮盐毗蓝盐迦遮盐私多盐毗迦盐略语二种若生若煮是名盐义法预闻之欢喜而退○解资中曰罗汉虽断烦恼障而所知障在)。

　　世尊若复世间一切根尘阴处界等皆如来藏清净本然云何忽生山河大地诸有为相次第迁流终而复始。

　　(䟽前五句引所闻即同圆觉刚藏云若诸众生本来成佛也云何下五句叙疑难即同彼云何故复有一切无明彼反难云若诸无明众生本有何因缘故如来复说本来成佛今经无此难者意已舍故复有牒而纵之责无穷过即同下文别答违妨也然刚藏所问反覆成难文聚一处钩锁相连如来答释亦总示云世界始终念念相续一切对待皆由分别生死垢心轮回妄见未离妄见而辨觉性遂令觉性成诸轮转乃至结云如是分别非为正问今经问既前后答亦随问二经答意广略虽别大旨攸同如彼经云种种取舍皆是轮回未出轮回而辨圆觉彼圆觉性即同流转若免轮回无有是处等此即责刚藏不了圆觉自性绝诸对待生死涅槃犹如作梦遂引无明生死有为反覆成疑以难众生本来成佛故佛举此正是生死垢心分别妄见遂合圆觉成轮转也由是举喻云驶月运舟行岸移等今经即以常说本性觉体妙明明妙反而责之以辨满慈解惑之心解则已知觉体本妙无明本空山河大地如空华相夫何致疑惑则能所妄分强觉俄起三细写本四轮成界遂有世界众生业果相续斯皆未出轮回而辨圆觉彼圆觉性即同流转故二经之意问答并同也然此是法空门下疑难大节最障修证满慈迹虽小圣今经圆通述悟无非大途故所陈难刚藏无异学者至此诸细观之○标复云法华所谓内秘菩萨行外现示声闻也○解前破人法二执显空如来藏今显不空如来藏故生此疑)。

　　又如来说地水火风本性圆融周遍法界湛然常住世尊若地性遍云何容水水性周遍火则不生复云何明水火二性俱遍虚空不相凌灭世尊地性障碍空性虚通云何二俱周遍法界。

　　(䟽此约世谛水火性异难第一义性相俱融下文答云观相元妄无可指陈○观性元真唯妙觉明妙觉明心先非水火云何复问相凌灭义)。

　　而我不知是义攸往唯愿如来宣流大慈开我迷云及诸大众作是语已五体投地钦渴如来无上慈诲。

　　(攸所也据说则本然清净互遍互融据今则宛尔山河硕乖水火莫知所往○孰是孰非愿垂慈诲冀无所惑)。

　　尔时世尊告富楼那及诸会中漏尽无学诸阿罗汉如来今日普为此会宣胜义中真胜义性。

　　(如来常依二谛说法谓世俗谛胜义谛今所说者异乎常说谓胜义胜义谛也一真法界中道实相无法不[(冰-水+〡)*ㄆ]无法不遍上圣下凡情与非情皆成佛道斯为极唱最后垂范也)。

　　令汝会中定性声闻及诸一切未得二空回向上乘阿罗汉等皆获一乘寂灭场地真阿练若正修行处。

　　(方便教说定性二乘无性阐提不得成佛如焦芽败种等今此会通咸归一乘究竟涅槃涅槃经云我于余经说有声闻不得作佛非于此经作如是说涅槃佛性即如来藏亦名一乘亦名首楞严二经同味不亦宜乎斯则会五性融三乘了义极谈莫斯为最阿练若云无喧杂首楞严王即诸佛之大寂定名真无喧杂正修行处也○标无喧杂处即首楞严大寂定是行人安心之地也○解孤山曰未得二空者未得大乘人法二空亦是未得大乘性相二空也此文明指定性皆获一乘遂知五性之宗乃方便之说明矣寂灭场地者无中边相故名寂威地有二义能持能生既持诸法复生妙智也阿练若此云闲静处或言阿兰若此云无事处谓中道二地离二边喧动无二边诤事也即以此处为正修行处私谓寂场指得果之地练若指修因之处因果所依皆是实相故曰寂曰真也)。

　　汝今谛听当为汝说。

　　(标谛审离缘)。

　　富楼那等钦佛法音默然承听。

　　佛言富楼那如汝所言清净本然云何忽生山河大地。

　　(此略牒前语)。

　　汝常不闻如来宣说性觉妙明本觉明妙富楼那言唯然世尊我常闻佛宣说斯义。

　　(䟽一真如心是佛常说或名法界或名实相或如来藏性或妙净明心一经之内尚有多名况诸经耶名虽有异一体无别皆显法界一相本来平等三科七大虚妄有生虚妄名灭生灭去来本如来藏不动周圆妙真如性性真常中求于去来迷悟生死了无所得若了斯旨何山河之忽起有为之迁流耶何致问于如来耶故兹责问已释疑尽此就真如门约体绝相以答也性觉本觉指体也妙明明妙显用也显不由他故云性觉性自觉故性自明故岂由于他显非有始故名本觉本来觉故本来明故岂因始有又体无改易故名性觉相非生起故名本觉体相寂灭心言不能及故名妙灵鉴不昧昏惑不能暗故名明妙明明妙左右言耳或可寂而常照故称妙明照而常寂故曰明妙此显法界一相真觉无二圆觉亦云一切觉故圆觉普照寂灭无二古人所解各随其意云云在彼不能具叙○解真际曰兴福以性觉为妄本觉为真资中以在缠为性出缠为本斯皆并去实存华背源寻𣲖者矣今言性觉妙明者性谓自性其体灵鉴性即觉故此觉圆明绝诸名相故云妙明也本觉明妙重释上句也本觉者谓本性自觉非有所觉故明妙者觉体自明非因所明故又解体即用故性觉妙明用即体故本觉明妙孤山曰本亦性也变其文耳以本元自性既能所双绝而寂照互融即寂而照故曰妙明即照而寂故曰明妙寂则三谛俱寂照则三谛俱照只是本性之觉妙明互融故作两句说耳私谓孤山所释文婉理顺反观诸家无以逮此节公摧万抑𣲖自谓得其源实洎陈两解未异枝流重释之语且烦体用之义仍局是故应云性觉本觉中道之体也妙明明妙空假之用也体用不二空假相即如来藏性仿佛在兹又若复疏显妙当如圆师云三谛俱寂三谛俱照亦应更云三谛俱非寂非照盖是文略然此句义与前性色真空性空真色辞异意同上云忽生山河大地下云无同异中炽然成异即循业发现之谓也由当机未悟故满慈发起如来重示又前文正明破妄显真此下多说从真起妄故资中以空不空二藏[(冰-水+〡)*ㄆ]之颇得其旨○䟽二起诸妄法即约生灭门随缘成事以释文三)。

　　佛言汝称觉明为复性明称名为觉为觉不明称为明觉。

　　(此之一问定其解惑也解则不合致疑惑则此非正问意云汝问我说性觉妙明为作何解为此觉体本性自明名为觉明为复觉自不明由觉他明明与觉异名为明觉觉明之号由谁而立故云汝称等此之二意一正一邪定满慈答为得何意得正则无疑认邪则生妄故此一问定其解惑也○解孤山曰此问真妄二觉也初问为复性体本明绝能绝所称名为觉次问为是觉体不明虚妄分别称为明觉私谓二家所解初问则同次问则别今研次义复有异乎二师之说原佛所举二觉之义皆真觉也今牒前为问良恐满慈缪解此觉性虽本尔而现是无明必须藉智起修照了此性方名为觉故佛二问乃是约性约修而设也初问可见次问云为觉不明称为明觉者不明犹云无明也为是觉了无明显于性明方称明觉耶悫沇节等所解并殊避烦不录诸师既辨问意稍疏至于下文销释俱滞今皆私述览者恕之)。

　　富楼那言若此不明名为觉者则无所明。

　　(䟽据斯答意觉体自不能明必须别假他明为其所觉若无所觉之明但可独名为觉不得兼称觉明若欲兼称觉明必有明为所觉斯则但认于邪以为妄法生起之本佛之本意觉性元明必不因他而称明觉觉妙明妙觉圆明圆明觉一相无二无别此唯真觉更无别法除一实相余皆魔事满慈起教示自不知妄认所明遂成迷倒○解答意正顺次问之义方称为觉也若谓无明即名觉者是则觉体无所照明姑苏曰性觉妙明者清净本觉也龙树释起信论云清净本觉本有法身从无始来具足圆满过恒沙德常明净故本觉明妙者染净本觉也释论云染净本觉自性净心受无明熏流转生死无断绝故然满慈示权变金作土故于染净本觉能所妄生无同异中炽然成异山河大地万象森然若能观相元妄无可指陈观性元真唯妙觉明乃知万法皆如来藏妙真如性法界洞然平等显观也)。

　　佛言若无所明则无明觉。

　　(解牒前答意)。

　　有所非觉。

　　(䟽初二句总牒所计若汝执言必有所明方称明觉若无所明无明觉者佛即破云有所非觉也意云若有能所焉称真觉夫真觉者离能所相见道偈云若时于所缘智都无所得尔时住唯识离二取相故○经云不了心及缘则生二妄想了心及境界妄想则不生上文云觉所觉眚觉非眚中故知有所非真觉也)。

　　无所非明。

　　(解满慈所谓觉者必假能觉之智方显所觉之性故今示曰有所非觉盖言若有所觉则非真觉又恐疑云若无所觉应无能明耶故复示曰无所非明盖言无所觉中亦复非有能明之智也此以性斥修显修为妄由无明尚混能所未亡究竟觉明始同本性故前文云见所缘眚觉见即眚本觉明心觉缘非眚者也)。

　　无明又非觉湛明性。

　　(䟽初一句别牒所明若如汝言必有所明方称觉明若无所明但可名觉者次二句破云如来常说觉湛明性岂得无明若实无明不合名为觉湛明性○解释上无所非明也无明即非明变其文耳意云上谓非明但是无于妄明非谓无于觉湛明性)。

　　性觉必明妄为明觉。

　　(䟽上句结真下句结妄性觉必有真明故云性觉妙明本觉明妙妄谓明异于觉是故汝言若无所明则无明觉以有所明方称觉明故解惑之见于焉可辨○解本性之觉必具湛明之性以不了故妄为能明之明所觉之觉)。

　　觉非所明因明立所。

　　(䟽真觉之体本有妙明不逐缘生非由境起本来寂照法界一相故云觉非所明因此真明无明不了妄执为所由是一念才起四惑俱生本识初相莫不是此起信云由不如实知真如法一故不觉心动而有于念又云不生不灭与生灭和合非一非异名为阿梨耶识是此真明为执所认而立所明也此即真如不守自性为妄所见便为所相如前灯光为眚所见便为圆影此名无始住地无明○璎珞经云四住地前更无法起故最极微细即此所相也○解性觉之体本非所明但因妄明对能立所然有二义一者因智立所观之理二者因惑立所见之相今意在次义也以下文即说迷真立法故)。

　　所既妄立生汝妄能。

　　(所见之相既立能见之相即生能所同时前后异说耳问满慈初疑藏性清净云何忽生山河大地至佛问觉义满慈乃谓由觉不明称为明觉据斯答意佛应但示觉理之智为妄何故复说迷理之惑为妄广明立法之相乎答只缘前问山河后答明觉涉于立法立修二义是故如来作此兼显先据答意破能觉之非真次顺问情示所生之是妄微言奥旨固不徒然)。

　　无同异中炽然成异。

　　(䟽起信名为业相故论云以依不觉故心动说名为业觉则不动动即有苦果不离因故此经名为异相者异有二义一相望论异谓不觉则动觉则不动动异不动故二当体论异谓此业相具能所故有生灭故今前文云所既妄立生汝妄能者即当体论异也真觉妙明本非所相无明不觉妄认为所妄所成故妄能随生能所二心不相离也无同异中炽然成异者即相望论异也一真之体离言说相离心缘相故无同异能所妄分二相俄起显然成立相异无相也亦名动相异静心故)。

　　异彼所异因异立同。

　　(起信名为转相故论云以依动故能见不动则无见转者起也转前动心起成能见故今言异彼所异者能异即同相所异即异相欲异异相须立同名前异于真今异于异待异立同○又粗显故亦名静相静异动故此静待动非绝待静故云因异立同)。

　　同异发明因此复立无同无异。

　　(起信名为现相故论云以依能见故境界妄现离见则无境界此则阿梨耶三境现也今云同异发明者由前同异二相相形显发故遂令心相转粗能成外境形对前二而立此名非前静相故名无同非前动相名为无异此则待同异之无同异非绝待之无同异也故云同异发明也此之三相本识分齐流注生灭念念不息非凡夫二乘之所能觉由彼一念无明所起起信名为不相应染唯佛究尽○故文云依无明熏习所起识者非凡夫能知亦非二乘智慧所觉谓依菩萨从初正信发心观察若谓法身得少分知乃至菩萨究竟地者不能尽知唯佛穷了○解此明所立境界下文云虚空为同世界为异彼无同异真有为法即显示其相也资中以起信论业转现三细配今三义乃至长水亦复承用洎乎孤山别以惑性具九法界执有执空及取中道三相释之余斫此文窃所不韪若论三细应在因明立所所既妄立生汝妄能此三句中已有三相明即业相能即转相所即现相斯由不生不灭与生灭和合非一非异而分三相微而未着故曰三细今文既云炽然成异又云同异发明合是六粗境界耳若将三细配属同异等其义甚迂不烦叙引又若以惑性所具亦应须在性觉必明及觉非所明二句中摄其犹木具火性未有烧相今炽然发明岂是性具耶良由诸师见下文云如是扰乱相待成劳乃至引起尘劳烦恼等便谓此中未涉粗事抑为细惑今谓不尔盖此经所说迷真起妄多是先说无情世界次说有情因果如前文晦昧为空空晦暗中结暗为色色杂妄想想相为身聚缘内摇趣外奔逸等又下文明三种相续先世界次众生后业果耳如是若将起信粗细次第对之则并成颠倒矣诸有学者试为甄明苟失大涂请从良导)。

　　如是扰乱相待生劳劳久发尘自相浑浊。

　　(䟽如是三相互相扰恼互相杂乱形待不息遂成劳倦如劳目睛则有狂华三相虚妄染污真性故名为尘汩清净体令失明洁故名为浊浊之粗细名相五重如下广辨皆由此三而为根本也)。

　　由是引起尘劳烦恼。

　　(由前三细引起四粗谓智相相续执取计名也此四正是二障之体○以妄想内熏境界外熏因缘具足由是方生故云引起染污劳累造业受报轮转无穷皆由于此即烦恼道也下业果众生即后二义起信云以有境界缘故复生六种相此即六粗也○解指前因明立所动杂真性故曰扰乱所既妄立生汝妄能即相待生劳无同异中炽然成异等即劳久发尘自相浑浊也上言劳者且属无明下云尘劳正谓见思烦恼)。

　　起为世界静成虚空虚空为同世界为异彼无同异真有为法。

　　(䟽起即是动动即异相异名差别为世界体世为迁流界为方位前后改转隔别不同故名世界皆由内有异相为本故云起为世界静即同相同名不异形前差别动乱故名为静○即虚空之体也虚空无差别动转由内有同相对动之静为此因故故云静成虚空虚空下二句结由二相也彼无下指现相亦名现识此就梨耶三相具足成就位说名真有为法以能成就八识六尘及根身种子等前之二相虽亦有为三相未具能事未办故成就位方说有为又此一相名无同异滥前所说真如觉体亦无同异故此特指是有为法即知非是真无同异无同异言真妄俱有由此拣故无相滥失然此三相说虽次第起即同时所感外器虚空及有情根一念顿现亦非前后不可以说之次第而责现之后先耳○解由烦恼故变起依正空界属依有为属正界是器界色相差别故云起云异也空是顽空不动常一故云净云同也彼指上之辞真犹实也上云无同无异名滥于理今指其体实有为法耳何者众生正报兼乎色心造作善恶靡不由此以有心性故非如世界之异以有色相故非如虚空之同相待立之故云无同异也然有为之法实通依正既以世界为异则知别就众生得名如满慈所问云何忽生山河大地诸有为相岂独问依而不问正故华严云何等名有为法所谓三界众生况下文云精研七趣皆是昏沉诸有为相岂非显以正报名有为耶又如文殊云迷妄有虚空依空立世界想澄成国土知觉乃众生此与今文三义符合但空界有先后之异耳适时之说理在不疑)。

　　觉明空昧相待成摇故有风轮执持世界。

　　(䟽由前所既妄立生汝妄能所即影明能即妄觉此云觉明全是无明无明昏钝遍迷法界即成空昧故下文云汝见虚空遍十方界空见不分等见即妄觉也一明一昧一动一静刹那生灭相待不息于内生灭即名为摇于外即成风轮初起是故世界之初风轮为始虚空即为世界所依故不文云迷妄有虚空依空三世界也○解孤山曰四轮持世其实土轮金轮水轮风轮也此不言土者土与金同是坚性俱属地大故此但言四大则已摄四轮矣私谓觉明空昧者真觉起于妄明妄明见于虚空晦昧之相也亦可觉明二字皆属于妄以下文云明觉立坚故相待成摇者夫风以动为性元由心动之所感也是以空昧形于外觉明摇于内从微至着故有风轮矣俱舍论云谓诸有情业增上力先于最下依止虚空有风轮生)。

　　因空生摇坚明立碍彼金宝者明觉立坚故有金轮保持国土。

　　(䟽无明生灭形待不息故云因空成摇执认所明坚持不舍故云坚明立碍于内即是觉明于外即成金轮次起故云彼金宝者明觉立坚故知宝性因觉明有是故众宝皆体坚而用明也○解因空生摇牒上文也竖明立碍谓坚碍妄明成立质碍也夫金以坚为性亦由情坚之所感也是以空既妄立摇于妄明明执坚碍故有金轮矣桉俱舍论风轮之上次有水轮水轮之上方有金轮谓于有情业增上力起大云两澍风轮上滴如车轴积水成轮复有别风抟击此水上结成金此与彼异者彼约安立世界自下升上以成其次此约生起世界由内感外以成其次然大小义别不须会通)。

　　坚觉宝成摇明风出风金相摩故有火光为变化性。

　　(䟽前二句指前二性为生火之由于内则生灭不停坚执不舍于外则动摇不息坚刚难坏互相摩触而有火生如取火法钻燧与木一坚一动火能镕散成熟万物○故云为变化性○解上二句牒前二文风金下正明火大孤山曰变化性者火能变生为熟化有成无也)。

　　宝明生润火光上蒸故有水轮含十方界。

　　(䟽于内则爱明坚执懆心炽盛于外则宝润火蒸遂成流水也如世蒸物必有汗流故一切业种非爱不生一切草木非水不长由是四性互相假藉体不相离同一妄心所变起故如虚空华不离翳故愚人不了心外执境颠倒见故然小乘宗水轮在前金轮在后与此不同者而不知风轮持水即是坚变约相在后举性在初故风轮后即说金轮又彼但知增上业感而不知是何因种以教非了义粗相说也○解既风金起火而火复蒸金故金润下流遂成水大然此四大风金则由妄心而起火水复由风金而起下文结云递相为种义见此矣或曰爱心外感于水者则违经文)。

　　火腾水降交发立坚湿为巨海干为洲潬。

　　(水交于火火交于水其势相敌而立于物故曰交发立坚泾为巨海水降之所立也干为洲潬火腾之所立也)。

　　以是义故彼大海中火光常起彼洲潬中江河常注。

　　(䟽火炎上而就燥水降注而流湿交互击发立成坚碍火虽炎上而相击发终为水克故大海广而洲潬狭也皆由妄性不常前后变异爱心多故成巨海我心盛故成洲潬瞋性生慢执性生瞋于色起爱潬中流水违爱生瞋海中火起水中可居曰洲水中沙聚曰潬（出尔雅）○解观海中火起则知火交于水也视洲中河注则知水交于火也郭璞云水中沙堆为潬)。

　　水势劣火结为高山是故山石击则成焰融则成水。

　　(疏外则水势劣火内则瞋增爱微瞋复加慢结为高山)。

　　土势劣水抽为草木是故林薮遇烧成土因绞成水。

　　(外则土势劣水内则爱增慢轻爱能生水水能生长故抽草木瞋爱慢三互相滋蔓异类成形草木山川千差万别○解水势劣火谓水大少火大多以此相合结为高山是故下举融击以验其二大所成也土势劣水比说可知)。

　　交妄发生递相为种。

　　(交妄发生谓两妄交合而生诸事也始则明昧相待成风轮终则水土相合成草木中间诸事尽由两大而起也递相为种者如觉明空昧相待成摇为风轮种因摇立碍为金轮种风金相摩为火大种金火复为水大种水火又为海洲种水土复为草木种应了此诸妄法于一真性如空中华华处空处本无有异故观妄具唯见真具具无具相彼此谁名世界相续既然下二相续其旨亦尔)。

　　以是因缘世界相续。

　　(䟽先从明昧摇动有风轮风摇明立有金宝金风相摩生火性火蒸金润有水生水火相交势有胜劣水胜火劣为海洲火胜水劣为山石土劣水胜为草木等外相虽尔皆由内心内心无变外岂差别经且约外故云递相为种)。

　　复次富楼那明妄非他觉明为咎。

　　(解私谓明妄即妄明也非他者言此妄明之体更非他法所成全是真觉起于妄明而为过咎)。

　　所妄既立明理不逾。

　　(䟽明谓显发妄之显发别非他缘但由自己一念不了能所妄分以为过咎觉明即能所也所明既已成立引生能觉之心念念相续莫能离念故真明妙理为念所碍隐而且废不能逾越而显现也○解上觉明为咎己是妄能故今但言所妄既立即前文云因明立所由妄明之性非局而局故曰明理不逾)。

　　以是因缘听不出声见不超色色香味触六妄成就由是分开见觉闻知。

　　(䟽无明为因所明为缘展转相形至无同异于此一相分出根尘根尘既偶识生其中根境识三为业之性各自取吸他行他缘故云不超等即于所明分出六尘于前妄觉开成闻见等由是前云觉明为咎也○标以是因缘者根境识三为业之性盖为众生迷本圆明是生虚妄妄性无体非有所依将欲复真欲真已非真真如性非真求复宛成非相非生非住非心非法展转发生生力发明熏以成业同业相感相灭相生由是故有众生颠倒是故世界因动有声因声有色因色有香因香有触因触有味因味知法六乱妄想成业性故十二区分由此轮转矣○解示不逾之相也下文云元依一精明分为六和合)。

　　同业相缠合离成化。

　　(䟽胎卵有情要因父母同业相感故云同业相缠湿化有情但因自己情想合离合处湿生离处化生不由父母同业相感故云合离成化化即四生之总名也皆名变化故○解槜李曰下又云情想合离更相变易是也)。

　　见明色发明见想成异见成憎同想成爱。

　　(䟽见谓妄见明即所明因见有明明能发色因明起见见能生想境与想异异即违也乃成于憎色同于心同则顺也遂生于爱异则但想无爱同则想爱俱行由是受胎须资想爱○解孤山曰妄心见妄境故云见明色发即于中阴见其父母也明见想成者依妄境起妄惑也异见谓父是所憎境同想谓母是所爱境女子托胎反此)。

　　流爱为种纳想为胎交遘发生吸引同业故有因缘生羯罗蓝遏蒱昙等。

　　(䟽种谓已受爱取所润即异本之种也故云流爱为种胎即正约现行一念识心生起之时然种即想爱俱为种胎即想爱俱为胎经文存略故各举一也父母与子三处情想互为交合互相遘遇引发吸取界趣同业令归一处结成胎藏故云交遘发生吸引同业自业为因三处情想为缘羯罗蓝云凝滑过蒱昙云疱胎中前二七也若至三七胎卵即分故约前二未分位说○解流注也注爱于母识托其中故涅槃明十二因缘无明有二一润业无明谓过去烦恼也二润生无明即托胎时于父母起憎爱也纳想为胎者有福之人想其母胎如华林殿堂薄福之者惟𣗥树圊厕交遘发生谓男女会合染心成就吸引同业谓吸引过去同业而入胎也俱舍明胎中凡有五位一七名羯剌蓝此云疑滑二七名頞部昙此云疱状如疮疱三七名闭尸此云软肉四七名健南此云坚肉五七名钵罗奢佉此云形位今略举前二等取余三)。

　　胎卵湿化随其所应卵唯想生胎因情有湿以合感化以离应。

　　(䟽略即四生广即十二如下广辨四生起时业与情想相应之处即便受生故云随其所应情想合离四生皆具今各举一据多分说下经自有情想多少等又卵壳中生多分是想如飞鸟鱼龙皆迅疾故故云想生胎藏中生者情多想少以情多重坠不能轻举也故云情有湿气中生不由父母但自情想与湿气合即便受生故云合感化亦自想悬想胜处情爱彼境即便化生故云离应○标四生后列八生者金刚论中谓依止摄四生依止是身即欲界色界身也若有色障类若无色上四空身无形故惑类非有色伪类非无色性类后有四生境界摄就想明境也若有想谓无所有处已下除无想天余皆有粗想此影类也若无想谓无想天中想心不行痴类也若非有想谓有顶天一地无粗想罔类也若非无想有细想故此杀类也○解资中曰想多情少即受卵生以想轻利故飞鸟鱼龙皆迅疾也情多想少即受胎生以情多重故不能轻举也湿化染香处不因父母同业相感但以情润即受湿生故云合感但随想处不假情润即受化生故云业应私谓沇师以第八卷情想多少释今卵胎二生者误也彼明众生内外二分情为内分谓因诸爱染发起妄情情积不休能生爱水等想为外分谓因诸渴仰发明虚想想积不休能生胜气等当知下文据善恶二业别开二分此中约爱取之心通名情想若将此二望彼二分兹属内分耳又内外中其义甚宽今之情想唯说受生之时爱染为情分别为想故上文云异见成憎同想成爱又曰流爱为种纳想为胎由是观之此中情想与彼大异所云想多情少即受卵生情多想少即受胎生者且胎生之龙不亦迅疾乎卵生之人岂便举乎又岂可胎生之类俱属内分卵生之类悉属外分耶节敏璇师皆用沇义盖未之思也)。

　　情想合离更相变易所有受业逐其飞沉以是因缘众生相续。

　　(䟽情想不常刹那变易或先胎而后卵先湿而后化所有受报随业善恶故云逐其飞沉舍身受身无能断绝故云众生相续○标盖由不如实知真如法一故遂乃情生智隔相变体殊随其善恶业缘受报好丑○解资中曰离合无定故云更相变易如下十二类生中一一皆有八万四千飞沉乱想唯佛与佛乃能知之故俱舍云于一孔雀伦一切种因相非余智境界唯一切智知)。

　　富楼那想爱同结爱不能离则诸世间父母子孙相生不断是等则以欲贪为本。

　　(䟽爱欲情深互相缠缚结滞难舍故云不离父母生子子复生孙子子孙孙续生不断皆欲为本也○解私谓欲贪通乎四生今正约胎生言之又胎生复通今多就人伦辨之以其易见故也)。

　　贪爱同滋贪不能止则诸世间卵化湿胎随力强弱递相吞食是等则以杀贪为本。

　　(䟽为贪故杀用滋我命以强制弱杀害不止故为杀本○标夺他性命资养己身○解以强杀弱因食成贪不滋口腹则属瞋恚)。

　　以人食羊羊死为人人死为羊如是乃至十生之类死死生生互来相啖恶业俱生穷未来际是等则以盗贪为本。

　　(䟽不与而取故名为盗今非理食他即夺其命也以恶业故同处一世令怨对相值更互酬债尽未来际相夺不止皆盗为本○标复云故下经云造十习因受六交报地狱罪毕受诸鬼形鬼业既尽方于世间与元负人怨对相直身为畜主还酬宿债如是乃至经微尘劫相食相诛犹如转轮互为高下无有休息除奢摩他及佛出世此业不可停寝也○解问此与杀贪何异答杀贪未论酬偿先债今约过去于身命财非理而取故互来相啖以责其盗也如下文云从是畜生酬偿先债若彼酬者分越所酬此等众生还复为人反征其剩乃至若用钱物或役其力偿足自停如于中间杀彼身命或食其肉如是乃至经微尘劫相食相诛犹如转轮互为高下此文若无后义显之于理难见)。

　　汝负我命我还汝债以是因缘经百千劫常在生死。

　　(䟽释杀盗也○解此示盗贪业果相续兼于杀贪)。

　　汝爱我心我怜汝色以是因缘经百千劫常在缠缚。

　　(䟽释欲贪也○解此示欲贪业果相续)。

　　唯杀盗淫三为根本以是因缘业果相续。

　　(䟽杀盗淫三种恶业道皆由贪爱以之为缘故此三种皆云贪也业因苦果相生不断故云相续○标下经云汝但不随世间业果众生三缘断故三因不生即汝心中狂性自歇歇即菩提胜净明心不从人得)。

　　富楼那如是三种颠倒相续皆是觉明明了知性因了发相从妄见生山河大地诸有为相次第迁流因此虚妄终而复始。

　　(䟽觉明妙体本有明了知性即性觉妙明也因本明了迷成所相即因明立所也故云因了发相此之所相由妄分别故云从妄见生此即总结前来三种相续皆由迷本真明立成所相所必生能展转粗着遂成世界众生业果次第迁流皆不离一念无明妄觉也○解孤山曰三种颠倒只是依正而此依正悉从理变明了知性即性觉妙明寂而常照也余义并同䟽)。

　　首楞严经义海卷第十一　颇一

　　音释

　　聆

　　(郎丁切听也)。

　　纡

　　(邕俱切紫也)。

　　锁

　　(苏果切连琐也)。

　　范

　　(音犯法也)。

　　悫

　　(克角切)。

　　沇

　　(以转切)。

　　眚

　　(所景切目病也)。

　　洎

　　(巨至切及也)。

　　韪

　　(千鬼切是也)。

　　滥

　　(郎绀切㲹滥也)。

　　澍

　　(朱戌切霖霔也)。

　　钻燧

　　(钻祖官切燧徐醉切钻燧穿木取火也)。

　　蒸

　　(煮陵切薰蒸也)。

　　懆

　　(苏到切不安静也)。

　　湿

　　(失人切不干也)。

　　潬

　　(徒旱切水中沙陼也)。

　　递

　　(持计切更互也)。

　　[雋-隹+椎]李

　　([雋-隹+椎]将遂切[雋-隹+椎]李地名)。

　　交遘

　　(古候切犹结构也)。

　　羯

　　(居竭切)。

　　疱

　　(匹㒵切疮疱也)。

　　壳

　　(苦角切卵孚也)。
永乐北藏第 168 册 No. 1581 首楞严经义海


　　首楞严经义海卷第十二(经四之二)颇二

　　(凡遇圆相即是标辞与䟽同其上文)。

　　富楼那言若此妙觉本妙觉明与如来心不增不减无状忽生山河大地诸有为相。

　　(解孤山曰无状犹云无故也)。

　　如来今得妙空明觉山河大地有为习漏何当复生。

　　(䟽妙觉明心与佛同体本来无妄由乎强觉忽认所相便有妄生佛今已得妙空明心何时忽然复起诸妄此即牒而纵之责无穷过也即同刚藏十方异生本成佛道后起无明一切如来何时复生一切烦恼○二如来喻释二一约真如门释二约生灭门释初门泯相显实故约迷方空花以喻无明及山河等元来不起体不可得迷心翳眼虽有起灭正方虚空了不移动妄心妄境似有生灭真妙觉明何曾变改　次门即揽理成事故约金矿灰木可炼可烧以喻果成惑灭二门四喻虽各不同皆显悟后更不再迷也)。

　　佛告富楼那譬如迷人于一聚落惑南为北此迷为复因迷而有因悟所出富楼那言如是迷人亦不因迷又不因悟何以故迷本无根云何因迷悟非生迷云何因悟。

　　(人聚可居故云聚落迷人众生也聚落如来藏也南性明也北所明也惑无明也南相不动惑故见北性明无变迷故立所此迷妄出故今征之令知无生即见无明本空也)。

　　佛言彼之迷人正在迷时倏有悟人指示令悟富楼那于意云何此人纵迷于此聚落更生迷不不也世尊。

　　(悟人善友也指示教行也令悟十方如来也满慈于法有疑于喻明解故佛举喻以问令解法如喻也○解此喻妄因本空破前习漏复生疑也)。

　　富楼那十方如来亦复如是此迷无本性毕竟空。

　　(合初喻)。

　　昔本无迷似有迷觉觉迷迷灭觉不生迷。

　　(合次喻○䟽迷即无明亦名为痴亦名不觉不觉即觉故云性毕竟空约真如门音本无迷约生灭门似有迷觉觉即所迷本觉亦即始觉也觉迷迷灭者始觉智起觉尽无始妄念合本觉时更无始本之异唯一妙觉岂更生妄故云觉不生迷)。

　　亦如翳人见空中花翳病若除花于空灭忽有愚人于彼空花所灭空地待花更生汝观是人为愚为慧。

　　(翳喻妄见花喻山河妄见若亡山河自灭故下文云见闻如幻翳三界若空花闻复翳根除尘消觉圆净○空无花处故云空地)。

　　富楼那言空元无花妄见生灭见花灭空已是颠倒来令更出斯实狂痴云何更名如是狂人为愚为慧。

　　(真元无相妄见起灭见山河灭已是倒见若待更起斯同狂人○标云空元无花因翳妄生翳病若除空花何有○解此喻妄果非有破前山河复生疑也)。

　　佛言如汝所解云何问言诸佛如来妙觉明空何当更出山河大地。

　　(䟽据汝于喻所解不合更疑如来空觉生山河也维摩云佛为增上慢人说离淫怒痴若无增上慢佛说淫怒痴性即是解脱是知如梦勤加空名惑绝幻因既满镜像果圆凡是断证当体斯旨○标知是空花即无生灭非作故无本性无故○解如汝所解印其领喻也云何问言责其昧法也)。

　　又如金矿杂于精金其金一纯更不成杂。

　　(䟽众生觉隐如金杂矿诸佛觉显如金一纯已入果海不重为因故云更不成杂然因果虽殊觉性平等○标复云圆觉亦云譬如销金矿金非销故有虽复本来金终以销成就一成真金体不复重为矿)。

　　如木成灰不重为木。

　　(䟽觉性如地惑障如木加行如燧智照如火涅槃如灰燧动火起木尽灰成灰归于地不重为木修行智起惑灭觉显显处唯真不重起妄○解私谓金喻菩提矿喻习漏山河如木涅槃如灰)。

　　诸佛如来菩提涅槃亦复如是。

　　(䟽菩提智果涅槃断果双合二喻也然上四喻二二同意前就圆悟之理生佛俱是本真以成前文清净本然皆如来藏与如来心不增不减故举迷方空华元来不起非后始灭故法合云此迷无本性毕竟空又云空元无华妄见生灭斯则以责满慈见妄有灭尚是颠倒岂况复待习漏再生也后约不坏修证因果之相故说销矿出金烧木成灰也迷方空华则始终元无金之与灰烧炼方现意云圆顿之理虽齐迷悟不妨成异既有多生习障还须背习显真真显则究竟清净更无再迷也若但用前二喻则拨迷悟因果之相便成邪见若但用后二喻即成众生觉性本来不净失真常理亦成邪见道理微妙一喻难齐故说四事各喻一法以尽其理也○解菩提智德涅槃断德因中全菩提为习漏即涅槃为山河犹矿之与木也果上全习漏为菩提即山河为涅槃犹金之与灰也矿木不再显妄法之未亡金灰不渝示真证之常住四喻交映妙旨存焉)。

　　富楼那又汝问言地水火风本性圆融周遍法界疑水火性不相陵灭又征虚空及诸大地俱遍法界不合相容。

　　(䟽前既申疑今将答释故此牒举)。

　　富楼那譬如虚空体非群相而不拒彼诸相发挥。

　　(虚空藏性也群相七大也真元无相不守自性随缘现相故云不拒发显挥扬也○解譬前如来藏性本非七大而不拒彼七大发生)。

　　所以者何富楼那彼太虚空日照则明云屯则暗风摇则动霁澄则清气凝则浊土积成霾水澄成映。

　　(䟽此举七事可喻七大随义对法可知霾风而雨土也（出尔雅）霁雨初止也积聚也○解应以日云风等喻七大)。

　　于意云何如是殊方诸有为相为因彼生为复空有。

　　(䟽方法也即明等诸法彼即日等也举此诸相以明七大相空都无实法虚空无相不碍诸相显发)。

　　若彼所生富楼那且日照时既是日明十方世界同为日色云何空中更见圆日若是空明空应自照云何中霄云雾之时不生光耀。

　　(如文○标此七大随缘无定相此有彼无不可执也)。

　　当知是明非日非空不异空日。

　　(䟽此结即离俱无生处又非日非空显无生处不异空日随缘似有)。

　　观相元妄无可指陈犹邀空华结为空果云何诘其相陵灭义。

　　(七相无生本自寂灭既称为妄将何可指指尚不得仍使相陵何异空华待令结果)。

　　观性元真唯妙觉明妙觉明心先非水火云何复问不相容者。

　　(七大性真元如来藏如来藏中无水火异于一妙觉约何等义说不相容犹如虚空体非群相说何陵灭)。

　　真妙觉明亦复如是汝以空明则有空现地水火风各各发明则各各现若俱发明则有俱现。

　　(真妙觉明合虚空无相也汝以下合诸相发挥汝心分别有空发明妙觉明心随现空相地水火风于汝心中各各㸦发随心各现心中俱发七大俱现又随人各发人各见别多人俱发俱现一相此即真如不守自性随缘所现有种种相○上文云随众生心应所知量循业发现起信论中因熏习镜现诸境界亦此意也)。

　　云何俱现富楼那如一水中现于日影两人同观水中之日东西各行则各有日随二人去一东一西先无准的。

　　(七大体虚如日之影东西随去如分七别○随方虽异不离一影七大虽分不离一妄东可为准西复是何如的是一不合各去若知是影一多自亡○解孤山曰日喻真性水喻妄心水日喻妄境两人喻妄业各行则循业俱发随去则妄境俱现)。

　　不应难言此日是一云何各行各日既双云何现一宛转虚妄无可凭据。

　　(䟽一已是影复现随去影复现影何实可据而欲致难唯一所明复现七大大与所妄唯一影像无实可得故云宛转虚妄○解同观唯一知二是虚各行既二验一是妄故云宛转虚妄)。

　　富楼那汝以色空相倾相夺于如来藏。

　　(解私谓色摄四大对空成五前满慈问地水火风本性圆融疑水火性不相陵灭即相倾也虚空大地不合相容即相夺也)。

　　而如来藏随为色空周遍法界是故于中风动空澄日明云暗众生迷闷背觉合尘故发尘劳有世间相。

　　(䟽汝以分别色空之心于真觉中而现倾夺彼真觉性随成色空㸦相凌灭色空即地空二大也二大既尔余皆例然故云是故于中等上文云一切众生从无始来迷己为物故于是中观大观小圆觉亦云圆觉自性非性性有循诸性起斯则众生起无明风鼓真如海成八识浪变起世间种种诸相为相所碍失于本心故云背觉合尘有世间相)。

　　我以妙明不灭不生合如来藏。

　　(解妙明谓寂照之智不灭不生谓智体真常此皆能合也如来藏即所合也)。

　　而如来藏唯妙觉明圆照法界。

　　(䟽悟藏体也不灭不生无生智也如来藏无相理也理智冥契故名为合当尔之时唯一妙心无理智别即始觉合本无本始异唯一觉故故云唯妙觉明圆照法界○标谓此妙用如水投水不分能所繁兴大用起必全真也○解上约自行以修泯性今对化他全体起用而如来藏牒所合之理唯妙觉明牒能合之智圆照法界示鉴物之用欲令易解取譬言之如来藏如镜之体妙觉明如镜之光圆照法界如鉴现像虽三而一虽一而三下文一为无量等皆显此义)。

　　是故于中一为无量无量为一小中现大大中现小。

　　(总列四义下文别示其相)。

　　不动道场遍十方界。

　　(一为无量也道场指寂灭之地依此起应应遍十方亦犹华严中不动不离而升而游)。

　　身含十方无尽虚空。

　　(无量为一也身即法体故能含受十方虚空虚空必摄世界则一切法趣一也)。

　　于一毛端现宝王刹坐微尘里转大法轮。

　　(小中现大也毛端现刹即正中现依尘里转轮即依中现正大中现小是义易明所以略之○䟽起妙用也前五句标二种自在不动下二句释一多自在也身含下六句释大小自在前二句正中现依于一下二句正中现依正坐微下二句依中现正余句含在其中可以意得华严十种自在亦不离此)。

　　灭尘合觉故发真如妙觉明性。

　　(结所以也下文云闻复翳根除尘消觉圆净净极光通达寂照含虚空斯则无大小之可拘非一多之可限尘毛刹海俱遍俱纳以性本然至果方显耳○解总结前义不思议用非修所成是故云发今不言用而云性者并由理具方有事用)。

　　而如来藏本妙圆心非心非空非地非水非风非火。

　　(䟽非七大心即识大亦即五阴)。

　　非眼非耳鼻舌身意非色非声香味触法非眼识界如是乃至非意识界。

　　(非十八界也摄十二处○标约真如门实际理地不受一尘也○解孤山曰此约真谛示如来藏非心含四阴地水火风是色阴非眼下入界如文总非六凡界也)。

　　非明无明明无明尽如是乃至非老非死非老死尽。

　　(非缘觉界○䟽非十二因缘流转还灭法也)。

　　非苦非集非灭非道。

　　(解声闻界)。

　　非智非得。

　　(总非二乘理智得即理也○䟽非四谛及能证所证)。

　　非檀那非尸罗非毗梨耶非羼提非禅那非般剌若非波罗蜜多。

　　(非六波罗蜜○解非菩萨界先非能趣行非波罗蜜多总非所趣理)。

　　如是乃至。

　　(䟽即超过因中三十七品一切因行果上十力四无畏十八不共等一切果德)。

　　非怛闼阿竭非阿罗诃三耶三菩。

　　(非如来等三号也)。

　　非大涅槃非常非乐非我非净。

　　(非涅槃四德也○解非佛界先非能证人三号是也次非所证法涅槃四德是也怛闼阿竭云如来阿罗诃云应供三耶三菩云正遍知涅槃是总四德是别)。

　　以是俱非世出世故。

　　(世结六凡出世结四圣藏理即空无有十界故并非之○䟽谛缘观智及道灭六度已下皆出世法苦集十二缘三科七大皆世间也此上总非诸相者即约真如门显真谛义一切皆空凡所有相皆是虚妄以相待故但有名字名字即空今次第非者初由无明故有妄识妄识所变即有空界空界现故结成四大四大起故即有根尘根尘合故遂有诸识根境识三为业性故乃成十二因缘流转生死为对治故即有出世观智诸法出世利钝不同遂分三乘次第会三归一即有佛果果有能证所证即分菩提涅槃涅槃具德即有常乐我净是故展转相由以立名字各无自性一切皆空)。

　　即如来藏元明心妙即心即空即地即水即风即火即眼即耳鼻舌身意即色即声香味触法即眼识界如是乃至即意识界即明无明明无明尽如是乃至即老即死即老死尽即苦即集即灭即道即智即得即檀那即尸罗即毗梨耶即羼提即禅那即钵剌若即波罗蜜多如是乃至即怛闼阿竭即阿罗诃三耶三菩即大涅槃即常即乐即我即净以是俱即世出世故。

　　(䟽前约真如不变绝相此约随缘成生灭门显俗谛也此即不离一真随染幻差别成种种相非相现相非名现名随世建立不坏假名故名为即○解此约俗谛示如来藏以藏理即无而有十界宛然故也)。

　　即如来藏妙明心元离即离非是即非即。

　　(䟽此约二门不二唯是一心双遮真俗故曰离即离非双照真俗故云是即非即三谛一体是故皆云即如来藏○且法界一如本无名相因迷有妄对妄说真真妄相形名言不息随名执相颠倒何穷是故因言遣言以至无遣初且以非遣相次乃以即遣非终带名言末极一真之旨离即非即无非不非言语道断心行处灭方显一真法界如来藏心故维摩经三十二菩萨说不二法门皆以言遣相文殊师利以言遣言维摩大士无言遣言方为究竟此之三义亦复如是又如天台释法华十如是义以一心三观释之初言是相如乃至本末如如名不异即空义也次言如是相等点空性相即假义也若言相如是等即如于中道实相之是即中义也举一即三言三即一诸法性相微妙如是唯佛与佛乃能究尽○解此约中谛离即离非双遮之体也是即非即双照之用也夫如来藏体唯三谛譬若总名摩尼体即莹宝圆三耳是故三一相即不纵不横新伊天目况意可识说有次第理无前后所以三段之初云而云即)。

　　如何世间三有众生及出世间声闻缘觉以所知心测度如来无上菩提用世语言入佛知见。

　　(䟽境界微妙心言叵则凡夫着事偏小滞空俱所知心莫及斯境圆觉经云但诸声闻所圆境界身心语言皆悉断灭终不能至彼之亲证所现涅槃何况能以有思惟心测度如来圆觉境界如取萤火烧须弥山终不能着以轮回心生轮回见入于如来大寂灭海终不能至○解所以但斥凡小而不言菩萨者正对满慈是二乘故其实偏教菩萨亦不能测故法华云不退诸菩萨亦所不能知)。

　　譬如琴瑟箜篌琵琶虽有妙音若无妙指终不能发。

　　(䟽琴瑟等众生也妙音藏性也妙指实智也发起用也)。

　　汝与众生亦复如是宝觉真心各各圆满如我按指海印发光汝暂举心尘劳先起。

　　(汝与众生合前琴等宝觉真心合前妙音按指约喻指法即无生智合无生理大用现前即云我以不灭不生合如来藏而如来藏唯妙觉明圆照法界乃至于中一为无量等汝暂举心等合前无妙指也即前云汝以色空相倾相夺于如来藏而如来藏随为色空等言海印者大集经云阎浮所有色像大海皆有印文喻佛如来法身性海普现一切妙用之光也○解资中曰此喻如来性海普现一切世间之相也此文大意为释伏难难云若一切即真我等云何与如来身不同妙用故今释云汝虽具有宝觉真心未得妙用以尘劳妄念未清净故)。

　　由不勤求无上觉道爱念小乘得少为足。

　　(䟽无上觉道如宝所小乘涅槃如化城但恋权乘不求究竟得少为足故发尘劳○标总责富楼那执相也○解孤山曰此释尘劳先孔之由也虽别指小乘而意该余也故向云汝与众生等)。

　　富楼那言我与如来宝觉圆明真妙净心无二圆满。

　　(䟽显体不二也)。

　　而我昔遭无始妄想久在轮回今得圣乘犹未究竟。

　　(指己犹迷○解此有二意若就外现则无学小圣无明全在故未究竟若就内秘则分真大士有上地惑故未究竟)。

　　世尊诸妄一切圆灭独妙真常。

　　(䟽明佛障尽○解诸妄圆灭即极果断德独妙真常即究竟智德)。

　　敢问如来一切众生何因有妄自蔽妙明受此沦溺。

　　(䟽障尽者必知妄始故此问也由满慈最初致疑既是清净本然云何忽生山河大地如来遂举性觉妙明验其迷解满慈既迷性明为所明佛遂[后-口+十]云性觉必明妄为明觉所既妄立生汝妄能等由是展转相续流浪皆由虚妄之所生起虽知能所妄立又疑妄从何生故此伸问妄所因也○解资中曰以前文云汝暂举心尘劳先起故)。

　　佛告富楼那汝虽除疑余惑未尽吾以世间现前诸事今复问汝。

　　(䟽虽知诸法皆妄犹惑妄有所因故云余惑未尽现前诸事现见之事也○标余惑未尽者所知障未断)。

　　汝岂不闻室罗城中演若达多忽于晨朝以镜照面爱镜中头眉目可见瞋责己头不见面目以为魑魅无状狂走。

　　(䟽演若达多此云祠授本头与镜俱喻性觉照面喻强觉忽生所相妄立爱喻坚执不舍认相为真既喜有相反恶无相故瞋己头不见面目真形无相不顺妄情便生惊怖执相迷性轮回不息故云狂走魑魅山泽之怪也○标此祠授邪神庙中乞得○解孤山曰晨朝是喧动之初喻起妄之始照镜喻妄心想画分别爱镜中头喻取着妄境妄事易着如眉目可见真理难知如瞋责己头等背悟向迷如无状狂走也四趣则背善向恶人天则背苦向乐二乘则背有向空菩萨则背边向中悉名狂走)。

　　于意云何此人何因无故狂走富楼那言是人心狂更无他故。

　　(䟽心狂而走无别所以故无他故强生分别故称为妄岂别有因○标满慈于事上却解于法上却惑盖示相也○解喻九界取舍悉由妄心故)。

　　佛言妙觉明圆本圆明妙既称为妄云何有因若有所因云何名妄。

　　(解资中曰心境不实故名为妄若有实因岂立斯称耶)。

　　自诸妄想展转相因从迷积迷以历尘劫。

　　(䟽唯一真心本无妄法直明妄无因也妄心无因有因不妄妄之一字甚好思量若了此名自无法起复疑有因岂非迷倒如初一人忽然妄说递递相承从妄说妄及推其本递递皆虚乃至初人及与后人二俱是妄何者为因故历尘劫递相诳妄莫之能悟)。

　　虽佛发明犹不能返。

　　(解私谓迷真既久虽佛为汝发明是义然犹未能返还其本此寄满慈以责群妄也)。

　　如是迷因因迷自有。

　　(无状忽生非从他有)。

　　识迷无因妄无所依尚无有生欲何为灭。

　　(若了迷性无因自有亦无别法而为所依是则妄体犹如空华元无生灭○䟽此文释有二重初约佛自悟释发明犹开悟也佛虽开悟诸妄圆灭尚不能返觉至妄本以妄无因而可觉故故云犹不能返如是迷因也复将如是迷因一句连下句牒应云如是迷因因迷自有意云若约妄法展转生起而说因者此即因妄说因非谓妄有初因故云因迷自有既识迷之无因则知妄无依处说何为生而复有灭此释约佛自悟无妄因之可返也次约佛为他说不能返迷成悟也发明犹宣辨也虽佛广为满慈宣辨尚自不能返迷令悟故云犹不能返如是下释意如前良由此理难明人多惑甚如为病眼说无空华孰能领悟为妄执者说无诸妄谁肯信从忽若了悟自知无因将何为妄而有生灭耶)。

　　得菩提者如寤时人说梦中事心纵精明欲何因缘取梦中物况复无因本无所有。

　　(梦寤之人说梦中事说虽可尔取必不可以所梦境毕竟无故得菩提者返观因时灭诸妄惑说虽可尔毕竟无体可断灭故将何为妄而推其因起信云觉心初起心无初相又云以四相本来平等同一觉故○标菩提云觉教云未得真觉常在梦中故佛说为生死长夜得真觉已如梦忽寤如莲忽开圆觉亦云如梦中人梦时非无及至于醒了无所得○解孤山曰得菩提者义通解悟今在证悟下文云却来观世间犹如梦中事)。

　　如彼城中演若达多岂有因缘自怖头走忽然狂歇头非外得纵未歇狂亦何遗失。

　　(迷者自失理无失也)。

　　富楼那妄性如是因何为在。

　　(䟽狂故怖头因缘何有头无得失狂自复行惑但妄有灭生真性何曾出没汝观如狂之妄今指何处为因○标合显前问一切众生因何有妄如来举此以征也)。

　　汝但不随分别世间业果众生三种相续三缘断故三因不生则汝心中演若达多狂性自歇。

　　(䟽烦恼为缘能润业故杀等为因正是业故分别是识能生烦恼三种相续是所分别分别此三故云三缘三即缘也或杀盗淫三之助缘故三之缘也分别既亡业因不作○于三界中狂心自歇故起信云一切众生不名为觉以从本来念念相续未曾离念故说无始无明又云以远离微细念故名究竟觉念即分别也由是一念不生即名为佛即斯义也○解私谓三缘即前业果相续中杀盗淫也三因即三种贪也夫因缘者亲生为因疏助为缘以杀盗淫是身根所造之业三种贪是意根能造之惑惑亲业疏因缘之义彰矣此文意云汝但不随妄想分别世间等相则杀盗淫缘自然而断以缘断故欲贪等因亦复不生即指此因名为狂性问旧解三缘是惑三因是业惑谓分别三种相续之心业谓杀盗淫也今何违之答今顺经也下文阿难云世尊现说杀盗淫业三缘断故三因不生显是以业为缘安得别取于惑又则前文正以欲贪等为业果相续之本本非因耶在理或当何必仍旧)。

　　歇即菩提胜净明心本周法界不从人得何藉劬劳肯綮修证。

　　(䟽分别不生前后际断故名为歇菩提云觉起信云所言觉义者谓心体离念离念相者等虚空界无所不遍法界一相即是如来平等法身依此法身说名本觉故云胜净明心本周法界不从人得即显不由他缘本自觉耳劬劳修证本息分别只为显觉今分别既亡觉性自显故云何藉然非谓全不修行兀然空坐苟妄想宛然自谓即是者误之甚矣言肯綮者骨边细肉也庄子云经肯綮之未尝而况大軱乎若执惑有实体不能达妄即空四相平等一切唯觉便谓从粗至细断尽无明方至妙觉者何异解牛不能游刃于大窾不能亡见于全牛但解皮肉以至着骨岂曰妙得牛理哉○解资中曰但能了妄本空真性自显岂同二乘分九品惑作次第断如解筋节以求于道盖译家取庄子事润之孤山曰肯綮交聚也谓何假辛勤修行万行聚集功德而求证果私谓二释似非今恐译家但用其辞不取解牛之事亦不取交聚之义以肯綮只是骨间筋结之处耳大底何假苦行劳其筋骸而修证也如般舟经云使我筋骨枯腐学是三昧终不懈怠岂非劬劳肯綮之义乎)。

　　譬如有人于自衣中。

　　(䟽阴盖覆也)。

　　系如意珠。

　　(圆明觉性也)。

　　不自觉知。

　　(无明不了也)。

　　穷露他方乞食驰走。

　　(五道流浪轮回不息)。

　　虽实贫穷珠不曾失。

　　(虽流生死觉性常然○解由无明故不觉乏妙用故穷露佛界如本国九界如他方求人天乐取偏小益犹乞食驰走妄情暂失真性本圆犹虽贫珠在)。

　　忽有智者指示其珠。

　　(䟽佛为开示)。

　　所愿从心致大饶富。

　　(大用现前)。

　　方悟神珠非从外得。

　　(始觉合时本不曾动今无始静也法华中亦有此喻彼约结缘此约本有意不同耳○解佛如智者教如示珠证理起用则致大饶富也)。

　　即时阿难在大众中顶礼佛足起立白佛世尊现说杀盗淫业三缘断故三因不生心中达多狂性自歇歇即菩提不从人得。

　　(䟽如文)。

　　斯则因缘皎然明白云何如来顿弃因缘。

　　(解因缘明白谓狂性歇者实由断杀盗淫也云何顿弃谓歇即菩提不从人得也下文即引从人得道为难又云今说菩提不从因缘等故知只据现说为顿弃耳有指第一卷者远矣)。

　　我从因缘心得开悟。

　　(䟽由无三缘方尽三因因缘俱灭菩提始显故云皎然明白小乘开悟皆由因缘故引昔悟以并今说成比难也)。

　　世尊此义何独我等年少有学声闻今此会中大目犍连及舍利弗须菩提等从老梵志闻佛因缘发心开悟得成无漏。

　　(老梵志者并是年长从外道来闻佛因缘番邪入正得成无学也○解孤山曰余经或说身子目连从马胜闻因缘义而得悟道与今说异不须和会或可闻因缘义非止一人故彼此㸦出)。

　　今说菩提不从因缘则王舍城拘舍梨等所说自然成第一义惟垂大悲开发迷闷。

　　(䟽因缘自然依假建立菩提真性众相都亡恐相滥失故此再疑以洗物情)。

　　佛告阿难即如城中演若达多狂性因缘若得灭除则不狂性自然而出因缘自然理穷于是。

　　(若狂性因缘得除不狂自然而出所计不出斯意故云理穷于是○解真际曰阿难既计因缘复立自然佛欲破之故指狂与不狂用显因缘自然之理无出于此矣)。

　　阿难演若达多头本自然本自其然无然非自何因缘故怖头狂走。

　　(䟽初二句牒本自下二句定自本也然是也头本如是无有如是之头不是于本故云无然非自何因下破可知○解孤山曰此以因缘破自然头本自然牒其计也次二句释其义将欲难破故先释出本自其然者然犹如此也故四自然无然非自者苟不如此则非自然也何因下正破也若本自然则无因缘何得因其照镜缘其失头而生狂走耶)。

　　若自然头因缘故狂何不自然因缘故失本头不失狂怖妄出曾无变易何藉因缘。

　　(䟽初二句牒次二句破若自然头由因缘故得成狂走亦应自然不失由因缘故而失其头本头下四句结也今既本头无失狂自妄出狂之与头了不相触何曾变改而假因缘)。

　　本狂自然本有狂怖未狂之际狂何所潜不狂自然头本无妄何为狂走。

　　(若汝执言既非因缘即属自然狂亦自然不狂亦自然者初破狂自然初一句牒次一句定未狂下二句破如文不狂下破不狂自然初句牒头本下破此显一真之体尚无真妄之异岂立因缘自然斯则亦显妄无因也○解由前以狂为因缘头是自然既因缘被破故转计云狂与不狂皆自然有故此破之前四句破狂自然二牒两破后三句破不在自然一牒二破)。

　　若悟本头识知狂走因缘自然俱为戏论。

　　(真头本来无妄亦显妄本无因是则因缘自然俱无安立)。

　　是故我言三缘断故即菩提心。

　　(䟽本真不动妄自强生说谁因缘及自然性若知因缘自然俱是戏论分别自亡真觉自显斯则正是我说三缘断故即菩提也)。

　　菩提心生生灭心灭此但生灭灭生俱尽无功用道。

　　(若有执言真心可得分别可亡斯则菩提心生生灭心灭但是生灭无菩提生无生灭灭方无功用如圆觉云有照有觉俱名障碍是故菩萨常觉不住照与照者同时寂灭此显地上证无生理得无功用也○标若谓真心可得分别可亡正是药病对治生灭心在下文云生灭既灭寂灭现前也○解私谓菩提名智生灭是惑智生惑灭未得自然无功用道即自然也此简住前生灭以显登住自然)。

　　若有自然如是则明自然心生生灭心灭此亦生灭无生灭者名为自然。

　　(䟽设若我教有自然者岂存生灭名为自然今汝所明自然心生生灭心灭此亦生灭何名自然夫自然者必无生灭故云无生灭者名为自然○解指上无功用道若有所得复成生灭故重遭之此简分证自然以显究竟自然)。

　　犹如世间诸相杂和成一体者名和合性非和合者称本然性。

　　(䟽举浅况深也世间人说生灭和合名和合性非和合者则无生灭方名自然岂况我教有生灭者却名自然古人于此不言纵立认真自然斯则不唯增戏论心反令圆文成外道教焉敢闻命○解和合喻前两重所简生灭非和合喻前究竟自然)。

　　本然非然。

　　(亡究竟智)。

　　和合非合。

　　(亡生灭智)。

　　合然俱离。

　　(牒上三非离亦非也)。

　　离合俱非。

　　(双非二非具足应云离合离然俱非文影略耳当知合然俱离是亡智智亡则冥理理亦亡之故离合俱非)。

　　此句方名无戏论法。

　　(智论云佛坐道场时不得一法实空拳诳小儿诱度于一切○䟽本然自然也和合因缘也二皆不立故云俱离此离亦离故云俱非此文语略具足应云离合离然之离亦复俱非也药病齐遣空病亦空圆觉亦云远离为幻亦复远离离远离幻亦复远离斯则言语道断心行处灭方无戏论耳)。

　　菩提涅槃尚在遥远非汝历劫辛勤修证。

　　(解此蹑上文斥之尚在遥远者如我所说一切俱非且是能诠名句而已下所诠菩提涅槃于汝阿难尚在遥远以闻而未证故又解尚者庶几也菩提涅槃道实非远若谓在远庶几此道是则莫能修证矣以佛云歇即菩提不从人得阿难乃以从人而得为难是谓菩提尚在遥远)。

　　虽复忆持十方如来十二部经清净妙理如恒河沙只益戏论。

　　(䟽若执因缘自然取佛果者虽经劫数勤苦修习终莫能及故云尚在遥远忆持妙理分别不亡系念相续但滋生死不能无心忘照反闻闻性于无了知不辨真实故圆觉云种种取舍皆是轮回未出轮回而辨圆觉彼圆觉性即同流转若免轮回无有是处故云只益戏论○标复云十二部经者一契经二应颂三讽颂四记莂五譬喻六本事七本生八缘起九自说十议论十一方广十二希有该括大乘小乘教乘小乘只具九部阙三)。

　　汝虽谈说因缘自然决定明了人间称汝多闻第一以此积劫多闻熏习不能免离摩登伽难何须待我佛顶神咒摩登伽心淫火顿歇得阿那含于我法中成精进林爱河干枯令汝解脱。

　　(䟽佛果菩提若以因缘自然而可取者汝于此义甚得明了何不免难而速证耶何假我咒方解脱耶应知理观兼修定慧双运岂但辨义说文而已哉问阿难尚在初果登伽何以却证第三答一约权实阿难示迹现多闻无功故在初果登伽实人显咒力功大速证第三二约根行阿难圆顿根发前文悟解或入信住登伽小机虽得第三望圆言住霄壤有异○解孤山曰令汝解脱得离淫室也问此经唯圆登伽何证小果答以接引小乘故重施小而皆解圆今云那含即圆教相似位也登伽实行乃证那含阿难权人示居初果若以登伽唯作小释者则使此经全同阿含纵异阿含岂殊方等)。

　　是故阿难汝虽历劫忆持如来秘密妙严不如一日修无漏业远离世间憎爱二苦。

　　(䟽多闻无功岂如定力首楞严王名无漏业得此定者一切诸法皆如幻事岂复能生憎爱二苦○解圆修止观则不漏落二种生死亦不漏失三谛义理无漏既深憎爱非浅舍妄取真去事就理悉名憎爱)。

　　如摩登伽宿为淫女由神咒力销其爱欲法中今名性比丘尼与罗睺毋耶输陀罗同悟宿因知历世因贪爱为苦一念熏修无漏善故或得出缠或蒙授记。

　　(䟽过去为婆罗门女名为本性今从昔号名性比丘尼耶输陀罗云华色出缠登伽也授记耶输也○标华色出宫为尼于法华会上蒙佛授记于善国中当得作佛号具足千万光相如来)。

　　如何自欺尚留观听。

　　(䟽彼尚女人一修无漏便获圣果如今猒离小乘志求大道而以世间因缘自然戏论名相而自缠绕随逐根尘为境所碍不能超越故云尚留观听○解私谓观听略举见闻以摄觉知即六妄也依诸师以解行分经前开解竟后示行也然则上根利智随闻获证楞严大体亦已备矣其有中下之器更俟谈行思而修之故假阿难等请入华屋于是广示三摩提路也)。

　　首楞严经义海卷第十二　颇二

　　音释

　　矿

　　(古猛切金朴也)。

　　倏

　　(式竹切忽也)。

　　霾

　　(莫隹切晦也)。

　　怛闼

　　(怛赏割切闼他达切)。

　　斥

　　(昌石切指也)。

　　寤

　　(五故切寐觉也)。

　　綮

　　(去挺切肯綮筋肉结会处也)。

　　窾

　　(苦管切空也)。

　　軱

　　(古胡切槃结骨)。
永乐北藏第 168 册 No. 1581 首楞严经义海


　　首楞严经义海卷第十三(经四之三)颇三

　　(凡遇圆相即是标辞与䟽同其上文)。

　　(○䟽上来破执破疑显如来藏约信解真正为真修之本答最初方便竟次下约依解修行成就止观为入理之方便既能信解如来藏体周遍十方本性清净绝名离相我等云何修诸方便与此相应故此第二明修行方便文二)。

　　阿难及诸大众闻佛示诲疑惑销除心悟实相身意轻安得未曾有。

　　(解私谓第三卷经末说偈述益若作证悟此则增道也设作解悟今岂无证乎故知请行权为发起耳)。

　　重复悲泪顶礼佛足长跪合掌。

　　(䟽因缘自然前已广破今复重释纤疑不挂故云疑惑销除心悟实相者实相无相远离戏论今离戏论即悟实相重复悲泪者喜悟藏心故恨无行法故)。

　　而白佛言无上大悲清净宝王善开我心能以如是种种因缘方便提奖引诸沉冥出于苦海。

　　(超过一切世出世间故云无上佛诸功德大悲为首故独称也离垢末尼随意出生赈给无尽佛亦如是故云无上宝王譬喻言辞约事约理故云种种方便沉谓久沦生死冥谓永覆无明方便能开提奖能出俱称引导)。

　　世尊我今虽承如是法音知如来藏妙觉明心遍十方界含育如来十方国土清净宝严妙觉王刹如来复责多闻无功不逮修习。

　　(䟽如来藏心量遍十方遍含一切虽信而解非行莫臻故此叙之以彰得失)。

　　我今犹如旅泊之人忽蒙天王赐与华屋虽获大宅要因门入。

　　(天王佛也赐与开示也华屋藏体也虽获信解也门入修行也行能通理故云门也○解孤山曰天王天子也心游理外喻以旅泊佛有法界喻以天王华屋如真心受赐如开解宅因门而入譬理由行而证也)。

　　惟愿如来不舍大悲示我在会诸蒙暗者捐舍小乘毕获如来无余涅槃本发心路。

　　(涅槃圆果也心路圆因也举果以请因耳)。

　　令有学者从何摄伏畴昔攀缘得陀罗尼入佛知见。

　　(陀罗尼此云总持法华明三陀罗尼即空假中三义也今请一心三观摄伏妄想行门欲入初住三智五眼一时开发故云入佛知见○䟽捐弃毕尽也畴昔往日也无余者无明永尽生死已亡究竟之无余也愿示我等如来本昔因地发心入涅槃道即真三昧也故云本发心路攀缘妄想无始本有故云畴昔如何摄敛折而伏之令得佛慧故云入佛知见)。

　　作是语已五体投地在会一心伫佛慈旨。

　　(如文○标如为一人众多亦然)。

　　尔时世尊哀愍会中缘觉声闻于菩提心未自在者及为当来佛灭度后末法众生发菩提心开无上乘妙修行路。

　　(䟽菩提之心具悲智愿智求佛道务在修证苟或不明于菩提心名未自在○标二乘所知未断有法执者名未自在)。

　　宣示阿难及诸大众汝等决定发菩提心于佛如来妙三摩提不生疲倦应当先明发觉初心二决定义。

　　(䟽妙三摩提首楞严定即真如观欲修此观先须方便方便若成真修可冀故以止观二门名为发觉初心即最初方便也然此二门三世诸佛修行证道同途之法故华严云譬如有力王率土咸戴仰止观亦如是一切所依赖故此二法名为初心决定义也一者审观因地及与果心起随顺行即依真如门修止也真如无相向即心绝故起信云所言止者谓止一切境界相随顺奢摩他观义故二者审观烦恼结解根元起对治行即依生灭门修观也生灭法相染净不同起智拣择对治令断故起信云所有观者谓分别因缘生灭相随顺毗钵舍那观义故修前方便未能相即故名随顺修之成就即观明止即止明观止观不二名为正修即成三昧也今是初修故名发觉)。

　　云何初心二义决定阿难第一义者汝等若欲捐舍声闻修菩萨乘入佛知见应当审观因地发心与果地觉为同为异。

　　(既能信解果海无念绝名离相本非生灭将契此心须亡生灭与之相应故上文云我以不灭不生合如来藏而如来藏惟妙觉明圆照法界若异此者即暂举心尘劳先起合尘背觉岂曰正修)。

　　阿难若于因地以生灭心为本修因而求佛乘不生不灭无有是处。

　　(维摩云无以生灭心行说实相法尚不可以生灭说况以生灭为因而求证耶○普贤观云大乘因者诸法实相大乘果者诸法实相若不以止门相应此生灭心终无暂息若便以此心为修行者因果相违终无获证如上广破○解私谓空假离中皆名生灭中即空假是谓佛乘法华明声闻缘觉不退菩萨不测佛智良由于此)。

　　以是义故汝当照明诸器世间可作之法皆从变灭。

　　(喻妄体无常)。

　　阿难汝观世间可作之法谁为不坏然终不闻烂坏虚空何以故空非可作由是始终无坏灭故。

　　(喻真性常住○䟽妄心如器界所作性故真心如虚空理无为故常无常性于焉可知矣)。

　　则汝身中坚相为地润湿为水暖触为火动摇为风由此四缠分汝湛圆妙觉明心为视为听为觉为察从始入终五叠浑浊。

　　(湛觉无生妄成所相所既妄立生于妄能于所明分为四大于能觉𣲖成六根六根四大互相杂乱于湛圆明汩成浊相即同起信不生不灭与生灭和合名阿梨耶识从此识心变起世间即是浊义也○解若顺现文色阴为始识阴为终以义言之始则有识终乃成色)。

　　云何为浊阿难譬如清水清洁本然。

　　(䟽觉湛明性)。

　　即彼尘土灰沙之伦本质留碍。

　　(地水火风)。

　　二体法尔性不相循。

　　(循顺也法尔犹自然也真妄染净性相违背非使之然法如是也)。

　　有世间人。

　　(无明不了非出世智)。

　　取彼土尘投于清水土失留碍水亡清洁。

　　(不生不灭与生灭和合非一非异也)。

　　容貌汩然名之为浊汝浊五重亦复如是。

　　(容貌色心相也汩乱也○解合文从略应以妙明之心合于清水缠叠之体合于土尘九界妄想攀缘翳理如世间人取土投水下文别显五浊即水土汩然之貌也孤山曰余经五浊以五利为见五钝为烦恼众生但揽见慢果报立此假名命以连持一期色心为体摧年促寿故云命浊劫无别体但以四浊聚在其时故名劫浊今文不然盖约五阴妄想为五浊也故下辨魔中色阴有坚固妄想受阴有虚明妄想想阴有融通妄想行阴有幽隐妄想识阴有罔象虚无颠倒妄想是故色阴尽则超劫浊受阴尽则超见浊想阴尽则超烦恼浊行阴尽则超众生浊识阴尽则超命浊以后验前知是五阴也)。

　　阿难汝见虚空遍十方界空见不分有空无体有见无觉相织妄成是第一重名为劫浊。

　　(䟽梵云劫波此云时分法华论说日月岁年总名为劫乃至成住坏空不离时分今此经中说劫浊义谓迷真起妄世界未形但有虚空及与妄见空见一体遍法界迷未成二别故云不分又空未𣲖为四大见未开为六根亦名不分故次释云有空无体有见无觉体即四大成质觉即六根取境既无此异都成昏钝故名为浊一念初起无明之始时之初分说名为劫非劫末之劫浊也○解以依色阴也夫四大五根五尘同名色阴今约眼根见空尘而说者以浑浊义显故此盖如来方便巧示即指阿难目所对空名为劫浊也有空无体者空无体质故有见无觉者见空之时无好丑违顺可觉故以无体之空织无觉之见而两无其实此即土失留碍也浑浊真性过在兹乎)。

　　汝身现搏四大为体见闻觉知壅令留碍水火风土旋令觉知相织妄成是第二重名为见浊。

　　(䟽身之质碍由见闻知织水火风执取滞着壅翳不通遂现四微形相体质身之觉知由水火性织彼妄见旋转移易运复交替分成六根觉闻知见如纬织经互相参杂故名为浊前则业转今现相也○解此依受阴领纳所缘之境名为受而有六种谓六触因缘生于六受但境有违顺非违非顺之别故六受亦有苦受乐受不苦不乐之异也相织妄成者四大为六受所壅故令留碍六受为四大所旋故令觉知以其见境领纳浑浊真性故名为见浊)。

　　又汝心中忆识诵习性发知见容现六尘离尘无相离觉无性相织妄成是第三重名烦恼浊。

　　(䟽六识分别三世遍缘忆过去境识现在尘诵习未来诸有境界能分别体从前见浊觉知所起所分别相即是六尘所现影像故云性发容现容即相也离尘离觉无相无性互相交织扰乱相熏名烦恼浊即六粗前四也○解此依想阴能取所领之缘相名为想而有六种谓取所领六尘之相为六想也性发知见即能取六想容现六尘即所领六相以此交织妄成想阴浑浊真性名烦恼浊)。

　　又汝朝夕生灭不停知见每欲留于世间业运每常迁于国土相织妄成是第四重名众生浊。

　　(䟽生灭是行行即是业众生执爱但欲留住业性迁流每常运动一去一住一动一留互相交织众法生灭名众生浊即造业相也○解此依行阴造作之心能趣于果名为行行有六种大品般若说为六思思即是业谓于六想之后各起不善业善业无动业也知见即六思业运即随善恶迁移国土亦世间也如私心虽恋乡井以官事须往他邦例六道往还义亦可见相织者即知见欲留业运常去妄成行阴而去留假合浑浊真心名众生浊)。

　　汝等见闻元无异性众尘隔越无状异生性中相知用中相背同异失准相织妄成是第五重名为命浊。

　　(䟽命是报法依业所引第八识种连持色心不断功能名之曰命前六见闻元一本识由六根异遂成分离识用虽分体唯一种斯则同中立异异处见同同异失准互相交织于总报体便立命根名为命浊即业系苦相也上之五重皆由能所妄觉影明展转相习从细至粗互为形待次第转生混真成浊有此五义耳○解此依识阴了别所缘之境名为识识有六种即六识也元无异性者了别之心唯一故众尘隔越者六尘不同故牵生六识故云无状异生性中相知释上元无异性也用中相背释上无状异生也眼不别声耳不别色是相背也同异失准者适言其同而用相背适言其异而性是同故无准定以此交织妄称识阴识住命存识去命谢浑浊真性故名命浊)。

　　阿难汝今欲令见闻觉知远契如来常乐我净应当先择生死根本依不生灭圆湛性成。

　　(䟽迷真起妄见闻觉知返妄归真常乐我净○不循生灭妙证可臻苟顺尘劳真常益背故劝择妄依不生灭○解私谓前云若于因地以生灭心为本修因而求佛乘不生不灭无有是处今云见闻觉知生灭心也常乐我净不生灭性也因果事异故远心性理同故契死生根本即六根也依不生灭谓了生灭即无生灭是则因地发心与果地觉无异故云圆湛性成)。

　　以湛旋其虚妄灭生伏还元觉得元明觉无生灭性为因地心然后圆成果地修证。

　　(䟽初习名止成就曰定初习后成俱名为湛起信云所言止者谓止一切境界相境界不生见闻不起渐证渐伏粗垢自遣圆觉云以净觉心取静为行由澄诸念觉识烦动静慧发生身心客尘从此永灭便能内发寂静轻安由寂静故十方世界诸如来心于中显现如镜中像此方便者名奢摩他若能居一切时不起妄念于诸妄心亦不息灭住妄想境不加了知于无了知不辨真实是则名为随顺觉性得无生性为因地心由是渐修入证登极成圆妙果修之次第如天台圆顿止观广明○解以圆湛之性旋虚妄之心斯盖修三止观照三谛境复断生灭证无生灭也复还下因该十信然后下果通分满)。

　　如澄浊水贮于静器静深不动沙土自沉清水现前名为初伏客尘烦恼。

　　(静器即止观之心也信前犹浅入信渐深沙土自沉粗垢先落也清水现前三谛似显也槜李曰诸经论皆以烦恼障为客尘天台名为界内见思等)。

　　去泥纯水名为永断根本无明明相精纯一切变现不为烦恼皆合涅槃清净妙德。

　　(䟽真觉如水见闻如浊定身如静器定法如澄静沙如烦恼泥如无明地前名伏地上名断究竟名精纯变现即起用此即同前不灭不生合如来藏而如来藏唯妙觉明圆照法界乃至背尘合觉故发真如妙觉明性也○解根本无明天台目为界外见思诸经论说为所知障智障等言永断者且约从因至果通相而说理实妙觉方名永断故曰明相精纯孤山曰一切变现即随机所感十界现形也俱是净用故云不为烦恼即用是体故云皆合涅槃)。

　　第二义者汝等必欲发菩提心于菩萨乘生大勇猛决定弃捐诸有为相应当审详烦恼根本此无始来发业润生谁作谁受。

　　(䟽前第一义令止妄心伏还元觉即是修止此第二义令审详烦恼观察对治即是修观先止后观法应如是无明发业爱取润生六识能作第八能受此唯观门分别能知故起信云所言观义者谓分别因缘生灭相故圆觉云以净觉心知觉心性及与根尘皆同幻化即起诸幻以除幻者变化诸幻而开幻众等○标即同圆觉起幻销尘也彼经云此方便者名三摩钵提○解私谓夫止观者定慧之异名也止以止散观以观昏前文审观之义及照明诸器世间可作之法岂非观耶下文降伏之义及逆彼无始纤妄业流岂非止耶资中分条后人布叶深惧来者应知初义明因地发心即止观当体也与果地觉即止观所依也次义明烦恼根本即止观所破也说有先后行无异同合而言之只是以无缘智缘无相境破无明惑耳虽境智惑三相带而说既分二义旁正之意自可甄明言发业润生此指烦恼也谁作谁受者此推根本也意显六根自作自受)。

　　阿难汝修菩提若不审观烦恼根本则不能知虚妄根尘何处颠倒处尚不知云何降伏取如来位。

　　(䟽根尘虚妄为烦恼宅烦恼沦替莫不由斯苟能识其根元知其结处则可希冀乎解棼庶几乎降伏耳○标则不能知虚妄根尘何处颠倒者即前发业润生三细六粗根尘之本也)。

　　阿难汝观世间解结之人不见所结云何知解不闻虚空被汝隳裂何以故空无相形无结解故。

　　(䟽文显可知○标此圆觉中绝待灵心观也彼经云以净觉心不取幻化及诸静相了知身心皆为𦊱碍无知觉明不依诸碍永得超过碍无碍境受用世界及与身心相在尘域如器中铠声出于外烦恼涅槃不相留碍乃至云此方便者名为禅那)。

　　则汝现前眼耳鼻舌及与身心六为贼媒自劫家宝。

　　(解外之六尘内之六识皆由眼等引发和合故云六为贼媒所起烦恼害如来藏故云自劫家宝)。

　　由此无始众生世界生缠缚故于器世间不能超越。

　　(䟽六根为贼媒者一引外贼即六尘也二起内贼即烦恼也内外恶贼能劫真性若知根本贼无能为故涅槃云六入空聚当有六大恶贼必断汝命当即远离以根尘相熏纳识成种无始翻续莫不由此不知调伏必为所害○标六根取六尘之境认物为己即前世尊咄叱阿难此非汝心此是前尘虚妄相想惑汝真性由汝无始认贼为子失汝元常故受轮转也○解由六根所起烦恼故发业润生乃有无始众生世界等)。

　　阿难云何名为众生世界世为迁流界为方位汝今当知东西南北东南西南东北西北上下为界过去未来现在为世方位有十流数有三。

　　(孤山曰上示两种世界一众生世界是正报二器世界是依报以由正报缠缚故于依报不能超越故今但约正报而明也)。

　　一切众生织妄相成身中贸迁世界相涉。

　　(贸迁者交易迁移也世界相涉是贸迁相谓以世涉界以界涉世也○䟽世界有三谓众生五阴器界也拣非余二故标众生此一若超余皆解脱前四句释名汝今下辨相一切下结示身中界也贸迁世也世界交织故云相涉余如文○标盖为有情迷本圆明是生虚妄一念不觉便有三种世界此三俱从妄念安立)。

　　而此界性设虽十方定位可明世间只目东西南北上下无位中无定方。

　　(䟽界之体性依假施设虽云十方若以位次决定明显东西南北可为准的余皆不定)。

　　四数必明与世相涉三四四三宛转十二流变三叠一十百千总括始终六根之中各各功德有千二百。

　　(三变之义古今多解各见其文不能具叙今所解者不加别法以变其数只将今文过现未来进动算位便成一千二百功德如第一位三世四方宛转十二便成一叠算位即是一横二竖已成过去第二即变过去一世以为现在进动算位一竖二横成百二十为第二叠第三又即变现在世以为未来进动算位一横二竖成一千二百为第三叠能变之法既唯三世所变之数亦止千二故无增减问经文既云世界相涉三世四方宛转十二何故变数唯约世论不以方说耶答方体常定世义流动定故不改动故更移今既改十为千变多从少约世是顺方义不符匪唯义不相符抑亦叠数难合经文明言流变三叠岂非唯就三世耶○问夫三世迁变合从未来迁为现在从现在世改为过去何故此文返而说耶答今约从微至着变少为多已是十二当为百千故不可先约未来以对初叠以未来未见数故故须返对也以变者是逆义故下文云生从顺习死从变流经文既言流变故须逆增其数此约众生身中六根取境本分功能作用名为功德非同法华持经所熏令成净用然染净虽别皆从本有熏力而成故彼此文数量无异○解私谓此约十二迁流变易共成三重也一十百千者通举增数之法耳谓增一为十增十为百等今且以方涉世明三叠者第一约四方各论三世成十二也第二于东方三世变一为十成三十南西北方亦复如是四方各三十成一百二十也第三于东方三十变十为百成三百三方亦尔四方各三百成一千二百也以世涉方其例可解斯盖如来只指凡夫六根根尘相织世界相涉从粗至细且至三叠以彰厥德大意令知现前见闻觉知刹那刹那皆摄方世粗细之相也此据六根了别之性是同故云各各功德有千二百下对六尘了别之用有异所以功德全阙不等前文云性中相知用中相背不其然乎悫师约三世四方具有五根五尘成百二十一一根尘熏成十类众生为千二百沇师非之节公是之敏师于十二中一一皆具十善成百二十一一善用具十如是成千二百然佛旨难测人情异端苟无的据谁为至当至于资中孤山长水位合数而已皆变叠不同余虽别解亦未敢配其法相来哲无党唯善是从)。

　　阿难汝复于中克定优劣如眼观见后暗前明前方全明后方全暗左右傍观三分之二统论所作功德不全三分言功一分无德当知眼唯八百功德。

　　(䟽前二句总告如眼下正示左右傍观三分之二者举一方三百方中二百全近维二五十一方既尔余皆例然今左右观各得二百全分近维一五十共成五百及全明三百都成八百三分言功者见三方也余皆可知)。

　　如耳周听十方无遗动若迩遥静无边际当知耳根圆满一千二百功德。

　　(十方俱击鼓十处一时闻动有分限故说迩遥静非涯量故无边际俱耳家境故此双显)。

　　如鼻嗅闻通出入息有出有入而阙中交验于鼻根三分阙一当知鼻唯八百功德。

　　(出入中交共成三分一分四百阙于中交故唯八百○解阙中交者鼻中通息出入前后两不相交)。

　　如舌宣扬尽诸世间出世间智言有方分理无穷尽当知舌根圆满一千二百功德。

　　(䟽世出世智所知之境唯舌诠显能诠言句犹可分限所诠理趣莫能尽极故千二百○解孤山曰取能言说不论尝味若取尝味其功则劣以合中知故)。

　　如身觉触识于违顺合时能觉离中不知离一合双验于身根三分阙一当知身唯八百功德。

　　(䟽合见违顺离但舍受故云不知今就知处违顺各四故得八百阙于离知故少四百○解离中不知是阙一分合时能觉有违有顺故具二分)。

　　如意默容十力三世一切世间出世间法唯圣与凡无不包容尽其涯际当知意根圆满一千二百功德。

　　(䟽意能遍缘三世三性世出世法无不具足文显易知○标唯圣与凡无不包容方体而言周遍数量○解真际曰意识独生遍缘诸法故云默容孤山曰此经明六根功德与法华不同今示发觉初心令知颠倒处所故辨六根优劣之用意在阿难择于耳根以为修证之本彼明依经修行已发相似之解而六根清净互用无方唯眼八百亦具余五根功德乃至意根亦复如是即同今文一根既返元六根成解脱)。

　　阿难汝今欲逆生死欲流返穷流根至不生灭当验此等六受用根谁合谁离谁深谁浅谁为圆通谁不圆满。

　　(䟽反妄归真真为流根故云至不生灭此则以觉心源名究竟觉也欲得此觉应选圆根为趣入之要若圆听十方耳根最胜意令选择以入圆通如下文云隔垣听音响遐迩俱可闻五根所不齐是则通真实○标生死欲流者即六为贼媒也)。

　　若能于此悟圆通根逆彼无始织妄业流得循圆通与不圆根日劫相倍。

　　(䟽此是如来知时知机令自选择乐欲相应起随顺行如下文云我今欲令阿难开悟二十五行谁当其根兼我灭后此界众生入菩萨乘求无上道何方便门得易成就故云日劫相倍○解佛意令依耳根修证一日之功倍余根一劫也)。

　　我今备显六湛圆明本所功德数量如是。

　　(私谓此指六根妄明功德全是真明本性所具由真具故所以妄具下文云如是六根由彼觉明有明明觉)。

　　随汝详择其可入者吾当发明令汝增进。

　　(䟽具彰六根功德浅深随汝自意审详选择欲于一根得入三昧我当为沙开发显明令得增进无上圣道○标众生六根元是一精明分为六和合不了根境便成贼媒若达万法一真即显藏性一体○解佛劝详择虽意在耳根而阿难示迷未即领悟下文且随疑问以破执情后来诸圣各说圆通文殊所辨观音为正发明之旨方遂于兹)。

　　十方如来于十八界一一修行皆得圆满无上菩提于其中间亦无优劣但汝下劣未能于中圆自在慧故我宣扬令汝但于一门深入入一无妄彼六知根一时清净。

　　(䟽若约佛根无碍六根总得圆通即同殃掘经云所谓彼眼根于诸如来常具足无减修了了分明见乃至六根皆作是说故云亦无优劣但汝下约劣根须择根非径要劫修无益若得圆门日劫倍胜故一根返源六根清净○标不思议界无二无别妄生智立有修有证下文云圣性无不通顺逆皆方便初心入三昧迟速不同伦)。

　　首楞严经义海卷第十三　颇三

　　音释

　　𦊱

　　(古卖切胃也)。

　　赈

　　(章刃切赒也)。

　　汩

　　(古忽切)。

　　揽

　　(鲁敢切撮持也)。

　　棼

　　(扶云切乱也)。

　　隳

　　(许规切毁也)。

　　锽

　　(胡盲切钟声也)。

　　贸迁

　　(贸莫候切)。

　　嗅

　　(许救切以鼻㩜气也)。
永乐北藏第 168 册 No. 1581 首楞严经义海


　　首楞严经义海卷第十四(经四之四)颇四

　　(凡遇圆相即是标辞与䟽同其上文)。

　　阿难白佛言世尊云何逆流深入一门能令六根一时清净。

　　(䟽前佛所劝意明如来藏体清净本然由乎强觉分成六妄若能返照从一根门入一性海法界一相更无六一之异故云深入一门六根清净今阿难将谓六根有实元是一体若是一体又何分六故令请示一六之由)。

　　佛告阿难汝今已得须陀洹果已灭三界众生世间见所断惑。

　　(解孤山曰见谛所断之惑即八十八使也)。

　　然犹未知根中积生无始虚习彼习要因修所断得。

　　(修道所断之惑即八十一思也)。

　　何况此中生住异灭分剂头数。

　　(生住异灭即同体无明也分剂头数谓初住以上至于妙觉四十二品也○䟽一六之情正是法执执根是实有一六故阿难初果虽破我执尚有所余烦恼俱生犹未断故况此法执是所知障无明住地此障最细名为根中生住异灭分剂头数○标八十八使者谓苦下具一切贪瞋痴慢疑身见边见邪见见取戒禁取集灭离三见谓身边邪三见道除于二见谓身见边见上界不行恚谓欲界四谛下见道门中惑都三十二上二界四谛下都除瞋止有二十八使二界共五十六使通前欲界三十二成八十八使此八十八种粗重分别烦恼兼是能障见谛之惑也初果人所断故云见所断惑无始虚习者谓小乘修道中思惟惑也亦谓之四俱惑分别俱生一贪二瞋三痴四慢此是欲界俱生四惑到小乘第三果始尽断色界思惑除瞋无色界亦尔二界共六并欲界四都十使此皆修道中惑通前八十八都九十八使也此是小乘四果中我执分别我执俱生经云何况此中生住异灭分剂头数者大乘中法执也)。

　　今汝且观现前六根为一为六。

　　(䟽如文○标六一若存是非锋起)。

　　阿难若言一者耳何不见目何不闻头奚不履足奚无语。

　　(䟽若言一者六用应同眼合能闻足应解说今汝不然)。

　　若此六根决定成六如我今会与汝宣扬微妙法门汝之六根谁来领受阿难言我用耳闻佛言汝耳自闻何关身口口来问义身起钦承。

　　(若言六异应不相干一处问经二何致问)。

　　是故应知非一终六非六终一终不汝根元一元六。

　　(初二句结前互破后二句显无一六根体元无何一六之有乎○解非一终六用中相背故非六终一性中相知故而此六一同异失准并是虚妄终不下正显真性无一六相)。

　　阿难当知是根非一非六由无始来颠倒沦替故于圆湛一六义生汝须陀洹虽得六销犹未亡一。

　　(䟽圆明藏体非一六之异○无始颠倒六根强生闻说解六又执是一一六形待虚妄相生没于四流迁改不息知见移易变一为六故云沦替虽得六销犹未亡一者据汝所解虽欲除六而不除一以执六根是一体故又初果人不取六尘名为六销执根有体名未亡一般若云须陀洹名为入流而无所入不入色声香味触法涅槃亦云须陀洹人虽生恶国以道力故不作诸恶不因六尘所惑不造新业或认六尘销处见惑不生执一无为果体故云犹未亡一○解犹未亡一者执有涅槃也以小乘所证全是无明故资中云不因六尘所造新业名得六销尚迷六根而为一体故未亡一私谓沇师所解一体之义异乎涅槃但一义未明耳应知下文见精乃至知精元是一体)。

　　如太虚空参合群器由器形异名之异空除器观空说空为一。

　　(太虚譬如来藏群器喻六根异空如见精等)。

　　彼太虚空云何为汝成同不同何况更名是一非一则汝了知六受用根亦复如是。

　　(䟽太虚如来藏也群器六尘也异空六根也法界藏体非一非六由尘发知成六根异尘若不缘根无所偶六既不立一亦不成尚非同异之名岂安一六之相)。

　　由明暗等二种相形于妙圆中黏湛发见。

　　(本一圆常妙湛明性所相妄现分明暗殊明暗相形动觉湛性性相和合执成妄觉故云黏湛发见斯则所妄既立生汝妄能○解孤山曰黏湛发见者生汝妄能也下文云流逸奔色即炽然成异也私谓黏湛发见者由明暗等尘染起净性也他皆仿此)。

　　见精映色结色成根。

　　(䟽见精即妄觉也能所相熏互相交织根结便成故云结色成根)。

　　根元目为清净四大。

　　(既觉明相杂黏湛合成由是名为清净四大即胜义根也○解槜李曰此胜义根虽用能造所造八法为体是不可见有对色能照境发识乃圣人所知之境其义深远非同尘境粗浅故名清净此是染中说净非无漏妙明之净也)。

　　因名眼体如蒲萄朵浮根四尘流逸奔色。

　　(䟽胜义根色属不可见而有对碍故寄世俗根所依处蒲萄之相表显胜义奔取本境明暗之相故云流逸奔色下之五根大意皆然故不细释例如此知○解此浮尘根亦名世俗根以粗浅易知故翻前立名亦用能所八法为体今言四尘者但举所造也问浮尘但以胜义为依处不能照境发识何言流逸奔色答理实胜义然浮尘是所依处举所依显能依也又连上清净四大为言义亦无失)。

　　由动静等二种相击于妙圆中黏湛发听听精映声卷声成根根元目为清净四大因名耳体如新卷叶浮根四尘流逸奔声。

　　(䟽听精即妄觉也既动静互相击发鼓真成妄失真湛性遂发听精卷彼声影结影成根声性虚散故须卷摄以成听义既卷成根还如卷叶)。

　　由通塞等二种相发于妙圆中黏湛发嗅嗅精映香纳香成根根元目为清净四大因名鼻体如双垂爪浮根四尘流逸奔香。

　　(通塞相发觉明映香于妙圆湛结成鼻处香气上腾根垂下取如双垂爪)。

　　由恬变等二和相参于妙圆中黏湛发尝尝精映味绞味成根根所目为清净四大因名舌体如初偃月浮根四尘流逸奔味。

　　(恬变交参妄真黏合心境相结揽以成根约所依相如初偃月)。

　　由离合等二种相摩于妙圆中黏湛发觉觉精映触抟触成根根元目为清净四大因名身体如腰鼓颡浮根四尘流逸奔触。

　　(离合触摩湛圆随妄觉触相待抟取成根能造所造二具八法是不可见寄所依处如腰鼓颡)。

　　由生灭等二种相续于妙圆中黏湛发知知精映法揽法成根根元目为清净四大因名意思如幽室见浮根四尘流逸奔法。

　　(妙圆无动生灭妄陈和湛成知知还揽法根境既结奔趣无休以六根中随一摄故如前五根亦名四大居在身中不彰其相如幽室见然此意根本由生灭妄尘所结妄尘不离妄觉影明若以有色无色为诤论者犹邀空华结为空果故此所明六皆四大无相违也○解孤山曰根元下此取由圆心根为虑知之所托也故胜义根还是清净四大如幽室见即浮尘根为意思托附如处幽室正法念经云如莲华开合者是也)。

　　阿难如是六根由彼觉明有明明觉失彼精了黏妄发光。

　　(䟽性觉之体本有真明由彼妄觉影明忽起遂令真觉隐于精了失真照性妄觉影明自相黏执熏变击发结成六种知见之光故此六根由迷发现发现之相广见上文○解由彼觉明真明也有明明觉妄明也迷彼真明故云失彼精了成此妄明故云黏妄发光)。

　　是以汝今离暗离明无有见体离动离静元无听质无通无塞嗅性不生非变非恬尝无所出不离不合觉触本无无灭无生了知安寄。

　　(䟽由境有根如风起浪境风不息识浪奚穷故离尘境无根识耳○标离于六境何有六根)。

　　汝但不循动静合离恬变通塞生灭明暗如是十二诸有为相。

　　(䟽不随六境也)。

　　随拔一根脱黏内伏伏归元真发本明耀耀性发明诸余五黏应拔圆脱。

　　(圆脱圆销也执境成根因根有碍执心不起诸见自亡○既不相缠自然圆脱下文云见闻如幻翳三界若空华闻复翳根除尘消觉圆净净极光通达故云伏归元真发本明耀楞伽云不了心及缘则生二妄想了心及境界妄想则不生妄既不生即发明耀皆斯义也○标复云一根既返真源六用自然休复○解私谓阿难所疑一入六净正释在此)。

　　不由前尘所起知见明不循根寄根明发由是六根互相为用。

　　(䟽见闻觉知由尘所发毕竟无体今非此等斯拣妄也明不下显真谓真妙觉明不循根境即不逐缘生不因境起了然自觉即是性明圆觉亦云无知觉明不依诸碍此亦拣非知觉显是真明岂依根尘而始显发故云寄也由是寄故互相为用○解寄二种根觉明开发故千二百功德根根互用也孤山曰用有真似似如法华真如华严)。

　　阿难汝岂不知今此会中阿那律陀无目而见。

　　(䟽阿那律陀云无灭斛饭王子以多睡故如来呵之从此精进七日不眠则失双目佛令修天眼系念在缘四大净色半头而发见障内外明暗皆瞩照三千界如观掌果故云无目而见)。

　　跋难陀龙无耳而听。

　　(跋难陀云贤喜与难陀龙常护摩伽陀国雨泽以时国无饥年瓶沙王年报大会报龙之恩人皆欢喜从此得名难陀云欢喜为目连所降无耳而听未详缘起)。

　　殑伽神女非鼻闻香。

　　(殑伽亦云恒伽此云天堂来此河从无热恼池南面银象口出流入东印度主呵之神是女故云神女非鼻闻香未见其缘)。

　　憍梵跋提异舌知味。

　　(正云笈房钵底此云牛相经云我有口业于过去世轻弄沙门世世生生有牛呞病呞者牛凡食后常事虚哨时人称为牛呞也异舌者未见别缘或可既云牛相即其牛舌也而能辨了人所食味故云异舌知味)。

　　舜若多神无身觉触如来光中映令暂现既为风质其体元无。

　　(舜若多云空即主空神也无色界天亦是此类随其所主亦无色质既为风质者此约体不可见故云元无以佛力故故能暂现亦显有定自在色无业色也无色界天泪下如雨正是此事)。

　　诸灭尽定得寂声闻如此会中摩诃迦叶久灭意根圆明了知不因心念。

　　(得灭尽定大小俱有然修意不同谓灭六全尽七染分摩诃迦叶入鸡足山待弥勒佛俱舍即云已入涅槃余说入定圣说虽尔若例今经付嘱阿难故知入定涅槃俱不可测既知身在已灭意根圆明了知不妨作用故维摩云不起灭定而现诸威仪即斯义也然上所说欲显真觉不假根尘且引六人略以为比于中有业报者有修得者有发真者○修得发真全是真用业报所感以浅沉深俱是不由于根而觉知无失耳○解然此六人或是凡夫业报或是小圣修得斯皆妄力尚不依根何况圆脱岂无互用)。

　　阿难今汝诸根若圆拔已内莹发光如是浮尘及器世间诸变化相如汤销冰应念化成无上知觉。

　　(䟽三界万法皆由无明妄念而得分别今六根既拔尘无所黏妄念不生性明内莹故得浮尘幻相器界虚空一体圆成归无上觉故下文云闻复翳根除尘消觉圆净○净极光通达寂照含虚空却来观世间犹如梦中事又云汝等一人发真归元十方虚空悉皆消殒况诸世界在虚空耶斯则万法融真一切常住无情成佛复何疑怪若谓无情不能起行无成佛义斯则何异犹邀空华结为空果法空智塞我相见深无情若使不成心外有法宛尔空谈圆实心语相违岂不谬哉○解私谓真智如汤妄境如冰了妄即真化成智觉)。

　　阿难如彼世人聚见于眼若令急合暗相现前六根黯然头足相类彼人以手循体外绕彼虽不见头足一辨知觉是同。

　　(䟽此则近以六根隔越不相通用尚有知觉同者岂况真觉须假根尘耶○六根无辨故云黯然头足不分故云相类若以手摸头足明辨与见无异故云知觉是同○解前明真觉不由于根故举那律无目能见等今示真觉不假于缘故指世人暗中有辨也彼人即合眼之人循体谓绕他人之体知觉是同言暗中知觉与明中所见不殊凡夫尚有不假明缘而能有辨况圣人真觉何藉缘发乎)。

　　缘见因明暗成无见不明自发则诸暗相永不能昏根尘既销云何觉明不成圆妙。

　　(䟽初二句指妄谓从根境缘所生见故云缘见不明下结真谓不逐缘生不由境起○湛然常照明不能发暗不能昏纯一真觉内莹清净此体发现根尘识心一时圆妙故前文云应念化成无上智觉○解缘见指妄不明下显真略示明暗诸缘例尔)。

　　阿难白佛言世尊如佛说言因地觉心欲求常住要与果位名目相应。

　　(䟽如文○标前文云若于因地以生灭心为本修因而求佛乘不灭不生无有是处)。

　　世尊如果位中菩提涅槃真如佛性庵摩罗识空如来藏大圆镜智是七种名称谓虽别清净圆满体性坚凝如金刚王常住不坏。

　　(䟽菩提云知觉即智果涅槃云寂灭即断果离伪妄无迁改故曰真如照察不变名为佛性庵摩罗云无垢离障所显即白净无垢识也不与妄染相应含藏无量功德名空如来藏能现身土离倒圆成鉴周万有名大圆镜智七名虽别一体无殊坚固凝然常住不动如金刚也○解孤山曰七名虽异其体元同要其所归只是究竟所显一心三谛耳无染无缺故清净圆满不迁不变故体性坚凝金刚王喻于坚义也)。

　　若此见听离于明暗动静通塞毕竟无体犹如念心离于前尘本无所有。

　　(䟽离尘无体六根皆然故前举见听后指意根犹如者指辞也○标此阿难执断为常盖示相怀疑也)。

　　云何将此毕竟断灭以为修因欲获如来七常住果世尊若离明暗见毕竟空如无前尘念自性灭进退循环微细推求本无我心及我心所将谁立因求无上觉。

　　(䟽因缘所起自体本无故云毕竟断灭进退推求无我心者以分别不亡真觉难显但有断灭不觉妙常故云将谁立因求无上觉○标此全同圆觉普贤征释用心也彼经云若彼众生知如幻者身心亦幻云何以幻还修于幻若诸幻性一切尽灭则无有心谁为修行云何复说修行如幻云云○解私谓进退循环者进思常果退惟修因又进思修因退惟断灭疑情宛转如循环然)。

　　如来先说湛精圆常违越诚言终成戏论云何如来真实语者惟愿大慈开我蒙吝。

　　(䟽如来说有湛精圆常洎今所推唯是断灭明言虽有考实元无若此相违真实何在岂不同于儿戏之论耶○标前文云若于因地以生灭心为本修因无有是处故云违越诚言也)。

　　佛告阿难汝学多闻未尽诸漏心中徒知颠倒所因真倒现前实未能识恐汝诚心犹未信伏吾今试将尘俗诸事当除汝疑。

　　(䟽分别真妄能所强生为颠倒因迷常执断名为真倒今以现事验令知悉无执断灭故云当除汝疑)。

　　即时如来来罗睺罗击钟一声问阿难言汝今闻不阿难大众俱言我闻钟歇无声佛又问言汝今闻不阿难大众俱言不闻时罗睺罗又击一声佛又问言汝今闻不阿难大众又言俱闻。

　　(标阿难未晓闻复翳根除尘销觉圆净只认随尘起灭盖示相曲为今时迷者也)。

　　佛问阿难汝云何闻云何不闻阿难大众俱白佛言钟声若击则我得闻击久声销音响双绝则名无闻。

　　(䟽击钟三问审定称訚欲转问宗又令重击　一则[后-口+十]成矫乱一则显其性常令知生灭之中有不生灭不因声灭不因声生生灭圆离即常真实斯则了然常住何断灭之有乎)。

　　如来又来罗睺击钟问阿难言尔今声不阿难大众俱言有声少选声销佛又问言尔今声不阿难大众答言无声有顷罗睺更来撞钟佛又问言尔今声不阿难大众俱言有声。

　　(少选犹少顷也有顷犹顷刻也皆时之少分也三问三答只是定其言声○标有声之时是声尘自起无声之时是声尘自灭而此闻性本自不生今亦无灭阿难示相迷常执断洗荡疑情○解少选有顷皆显理问)。

　　佛问阿难汝云何声云何无声阿难大众俱白佛言钟声若击则名有声击久声销音响双绝则名无声。

　　(䟽问声有无令释所以前答闻之有无亦以钟声起歇为释今答声之有无亦以钟声起歇为释将验其情随言印顺耳)。

　　佛语阿难及诸大众汝今云何自语矫乱大众阿难俱时问佛我今云何名为矫乱佛言我问汝闻汝则言闻又问汝声汝则言声唯闻与声报答无定如是云何不名矫乱。

　　(斥破意者此闻若因声有则不离声若离声有此是真闻汝今但执随声之闻此闻既不离声只合是声不合名闻又言是声又言是闻既随言印顺故成矫乱○解此约闻性责于闻声也夫闻性离声无生无灭何因击钟而言其闻既言其闻何故再击又言其声是知言闻不合谓声言声不合谓闻自语矫乱为不诬矣)。

　　阿难声销无响汝说无闻若实无闻闻性已灭同于枯木钟声更击汝云何知知有知无自是声尘或无或有岂彼闻性为汝有无闻实云无谁知无者。

　　(䟽初二句牒其所计若实下五句破其断无若实此闻随声而灭则汝一身应如木石再击钟时如何闻响知有下五句对释无生有无之知自属声境且不关闻故云自是声尘或无或有闻性常然未曾起灭故云岂彼闻性为汝有无闻实下二句反结有性闻若实无证无者谁既若知此是无闻者验知不灭岂随声无)。

　　是故阿难声于闻中自有生灭非为汝闻声生声灭令汝闻性为有为无。

　　(闻性不动其犹镜明声生声灭正如影像岂由影像有去有来令其镜明为生为灭故下文云音声性动静闻中为有无无声号无闻非实闻无性声无既无灭声有亦非生生灭二圆离是则常真实○解文有两节初知有等以闻对声正简妄闻以显真闻知犹闻也次是故下以声对闻正简声尘以显闻性汝闻妄闻也)。

　　汝尚颠倒惑声为闻何怪昏迷以常为断终不应言离诸动静闭塞开通说闻无性。

　　(䟽镜明不动影像随形苟见像之去来而曰镜之起灭者倒之甚矣声闻无辨遂迷故此结劝不可更言离声无性○标声是尘闻是性性如明镜尘如影像○解前阿难通疑六根离尘无体云何将此断灭为因欲获常果如来所以别显闻性为常者诚欲发耳根圆通之机也)。

　　如重睡人眠熟床枕其家有人于彼睡时捣练舂米其人梦中闻舂捣声别作他物或为击鼓或为撞钟即于梦时自怪其钟为木石响于时忽寤遄知杵音自告家人我正梦时惑此舂音将为鼓响阿难是人梦中岂忆静摇开闭通塞其形虽寐闻性不昏。

　　(䟽睡人六识归种思觉不行但任运闻即真闻性若唯约喻睡人应无闻性但约不随根起非由作意故是真闻如下文云纵令在梦想不为不思无觉观出思惟身心不能及故知即显真闻不须约喻)。

　　纵汝形销命光迁谢此性云何为汝销灭。

　　(形命虽迁真常不动妄识尚在况乎闻性随汝销谢○解所举𥧌事验妄识至昏而真性不昧也复恐惑者谓寐虽不昧死岂不灭耶故重示云纵汝形销等)。

　　以诸众生从无始来循诸色声逐念流转曾不开悟性净妙常不循所常逐诸生灭由是生生杂染流转。

　　(䟽随尘生灭逐念流动无始至今未尝停息不能于妙常寂绝念而游于真觉明亡缘而照杂染流转生之又生区区若是何由取证○标从无始来循诸色声者由迷己为物故于是中观大观小六道四生▆昧觉性也)。

　　若弃生灭守于真常常光现前根尘识心应时销落想相为尘识情为垢二俱远离则汝法眼应时清明云何不成无上知觉。

　　(䟽若能忘缘内照不逐前尘尘既不缘根无所偶返流全一六用不行净觉现前寂照明露斯则守于真常根尘销落也想相即境情即是根根境识三俱能染污障翳般若于无主法不能明了故名尘垢今既远离于法明见即是证无生忍故云法眼应时清明于大菩提斯可希冀耳○标守于真常常光现前者下文云尘既不缘根无所偶十方国土皎如琉璃内含宝月根境识三即三德秘藏也○解通别二惑俱名尘垢真似所证皆号法眼此眼具五方曰清明)。

　　首楞严经义海卷第十四　颇四

　　音释

　　分剂

　　(分扶间切剂在诣切分剂限量也)。

　　黏

　　(女廉切相着也)。

　　绞

　　(古巧切)。

　　颡

　　(写曩切)。

　　瓶沙

　　(梵语也此云模实瓶蒲丁切)。

　　呞

　　(抽之切)。

　　肖

　　(才笑切啮也)。

　　吝

　　(良刃切鄙也)。

　　矫

　　(举夭切妄也)。

　　捣练

　　(捣都皓切敲也练郎甸切熟素缯也)。

　　遄

　　(市缘切疾也)。
永乐北藏第 168 册 No. 1581 首楞严经义海


　　首楞严经义海卷第十五(经五之上)颇五

　　(凡遇圆相即是标辞与䟽同其上文)。

　　阿难白佛言世尊如来虽说第二义门。

　　(解孤山曰牒前二决定义审详烦恼根本)。

　　今观世间解结之人若不知其所结之元我信是人终不能解。

　　(䟽前疑因果同异今疑根尘结解故云第二义门然根起之由前虽广示而不的指何处为结结解之义尚未辨明欲明指陈皎然可识故引前文佛所举喻以况己迷也)。

　　世尊我今会中有学声闻亦复如是从无始际与诸无明俱灭俱生。

　　(解同体无明品数至多又迷境不一故曰诸生灭去来常在妄中故曰俱)。

　　虽得如是多闻善根名为出家犹隔日疟。

　　(䟽诸无明者谓全界无明也总摄一切二障见思故名为诸始自迷真随逐有情生灭不离故上文云和合妄生和合妄死故云俱灭俱生也初果有学虽未断思已名破烦恼障得人空证而未全破所知障法执犹存故云犹隔日疟○标前云第二义者汝欲发菩提心于菩萨乘生大勇猛决定弃捐诸有为相应当审详烦恼根本此无始来发业润生谁作谁受云云又云汝观世间解结之人不见所结云何知解不闻虚空被汝隳裂何以故空无相形无结解故经云从无始来与诸无明俱灭俱生者谓全界无明摄二障故前文云汝须陀洹虽得六销犹未亡一二障谓见思二惑故名为诸○解疟病隔日而发通惑除如安日别惑在如发日涅槃哀叹品中二乘白佛亦举此喻)。

　　惟愿大慈哀愍沦溺今日身心云何是结从何名解亦令未来苦难众生得免轮回不落三有作是语已普及大众五体投地雨泪翘诚伫佛如来无上开示。

　　(䟽无始生死不能超越盖由结缚今待解除无碍无系不以恳至莫由开晓故雨泪求示也○标结之与解由不如实知真如法一不觉心动名之为结若能回光返照照而常寂名之为解解结不二只在六根若了根元不落三有)。

　　尔时世尊怜愍阿难及诸会中诸有学者亦为未来一切众生为出世因作将来眼以阎浮檀紫金光手摩阿难顶。

　　(䟽顶是诸根之总手为解结之要摩而警动将有解期抚而安慰令知深旨○标此是结集叙述之语也故先表报令悟之)。

　　即时十方普佛世界六种震动微尘如来住世界者各有宝光从其顶出其光同时于彼世界来祇陀林灌如来顶是诸大众得未曾有。

　　(䟽无明住地为六情根震动不安因兹解结诸佛流光灌一佛顶以表一多无碍自他平等下文诸佛标示此佛释成同说同证更无异路问此经从前至此四度放光独有今文诸佛同放仍又同说斯可特异乎答初为说教破邪次为拣妄显理次为定见生智今为入观成行前三依教发解未能除障今文观成破惑正动无明入法界理故诸佛放光同示解结体无二源故知说教破邪显真拣妄立信成解皆为今日成行取证非聊尔事故与前文异耳)。

　　于是阿难及诸大众俱闻十方微尘如来异口同音告阿难言。

　　(解六种震动表破六根惑也微尘如来光灌此佛表同依此法得成正觉也由谈解结法门是修证的要虽未即示耳根入处以因此说生起后文故兹现瑞而为表报)。

　　善哉阿难汝欲识知俱生无明使汝轮转生死结根唯汝六根更无他物汝复欲知无上菩提令汝速证安乐解脱寂静妙常亦汝六根更非他物。

　　(䟽觉明初起能所妄生湛性既分六根成异根尘偶对业性即生轮转无穷生死长缚斯六根为生死结缚之源也一念无念能所都亡根尘识心应时消落无真可得无妄可除觉性圆明法眼清净斯六根为自在解脱妙常之源也其犹冰水由气之动移相虽变异湿性常一结解同贯亦复尔也)。

　　阿难虽闻如是法音心犹未明稽首白佛云何令我生死轮回安乐妙常同是六根更非他物。

　　(染净根本唯此六根更无别法于此起见生死轮回于此忘情涅槃常乐法执未破孰能洞明故再咨询欲期开示)。

　　佛告阿难根尘同源缚脱无二识性虚妄犹如空华。

　　(根境识三无别体性唯一真觉故曰同源执见不亡妄生取着强分染净横计身心从始洎终念念生灭故云为缚了相无相分别不生能所寂然念想虚尽一法无取一真体现心与虚空等无差别故名为脱识性虚妄如空华者与上根尘绮互相影上言根尘影此识性今言识性影前根尘故三同源亦同虚妄故前文云见与见缘并所想相如虚空华即此识性虚妄也又云此见及缘元是菩提妙净明体即此根尘同源也○标根尘同一真源迷悟性无有二○解私谓根尘识三摄十八界本如来藏妙真如性故曰同源凡夫迷真故缚圣人悟真故脱迷悟虽殊始终理一故曰无二同源必兼识性虚妄必具根尘文之绮互也)。

　　阿难由尘发知因根有相相见无性同于交芦。

　　(䟽揽尘成根对根有相根境立矣妄识生焉妄识能变根境二法故根境识更相假藉一一体空一一成立故若交芦○解尘相通指六境知见略示二根根境对论摄十二处斯皆两法相涉内无实性故喻交芦有以根境识三释此喻者非也而不知经语巧妙从宽至狭上摄界义故三此摄处义故二下文又略其境单言其根故云知见立知等)。

　　是故汝今知见立知即无明本知见无见斯即涅槃无漏真净云何是中更容他物。

　　(䟽由阿难再问云何令我生死轮回安乐妙常同是六根更非他物故佛先示根境识三唯一虚妄同一性源迷缚解脱诚非异辙由此别示结答令无所疑因解成观妙果可冀言知见者略举六根之二也立知者又略见字影在次文意谓若于六根三事不了性无立为实有起遍计执惑业由生自此轮回枉入诸趣斯则六根是无明生死结缚之本苟或于此体真达妄执取不生妄知见觉泯然虚寂唯一圆成清净宝觉斯则六根是菩提涅槃元清净体更欲何物说为异因故般若云若见诸相非相即见如来上云此见及缘元是菩提妙净明体此则正破无明法执成就圆通观门也○解孤山曰上言立知而略见下言无见而略知经文互影也执知见实有名立知见此即妄心是生死轮回之本故云即无明本达知见无性名无知见此即真心安乐妙常故云斯即涅槃无漏真净是则唯一真心更无别法故曰云何是中更容他物又解知见立知是迷真知见立缘尘等妄知见故即无明知见无见是达真知见无缘尘等妄知见故即涅槃故前文云入佛知见也佛知见外更无别法故不容他物前释约常心即寂一切皆泯后释约常心即照有真知见故兹两释并符佛旨)。

　　尔时世尊欲重宣此义而说偈言。

　　(䟽泛论偈颂总有四种一阿耨窣睹婆不问长行并偈但数字满三十二即为一偈二名伽陀此云讽颂或云直颂谓以偈说法非颂长行三名祇夜此云应颂四名蕴陀南此云集施颂谓以少言摄集多义○施他诵持故为何意故经多立颂略有入义一少字摄多义故二赞叹者多以偈颂故三为钝根重说故四为后来之徒故五随意乐故六易授持故七增明前说故八长行未说故合此经内于前四中二三所摄八意之内正唯三七兼二五八然又长行偈颂相望有五对之例谓有无广略离合先后隐显至文详而知之此颂长行应颂讽颂间杂相糅连环起复展转相生大意破无明法执令观门明净修行证入一真法界也)。

　　真性有为空缘生故如幻。

　　(解私谓真性即根尘之源也有为即缚脱之相也若真性在迷能生九界根尘之相名之为缚若真性出缠能起十界根尘之用号之为脱此缚与脱皆即真而俗故曰有为亦即俗而真故曰空也缘生故如幻释成有空义也有为之法皆从缘生凡夫以惑业为缘圣人以机感为缘二缘所生俱是假名故云如幻此颂根尘同源缚脱无二)。

　　无为无起灭不实如空华。

　　(䟽此文正破无明法执执为无为有实体者皆迷真性一真法界本非对待故此双破即是解结之所因也○此中四句前二句破有为后二句破无为此二不立方显法界一相义耳言真性有为空者真性之言正是标宗拣法通下第二量转谓一真中道第一义谛也应二量云真性有为元空无有从缘生故犹如幻事真性无为本来不实无起灭故犹如空华由此二量三支无阙标拣分明无诸过非掌珍论中取为善立第二量中先因后宗译人语便亦无所失此义所显一真平等无诸对待真妄染净生死涅槃凡夫诸佛皆如空华乱起乱灭故下文云一切世界山河大地生死涅槃皆即狂劳颠倒华相故中论云若法为待成是法还成待今则无因待亦无所成法斯显第一义中离一切相言语道断心行处灭无明法执于斯尽矣○标一真法界本非对待故此双破即是解结之所因由也○解此颂识性虚妄犹如空华上言如幻助成空义耳今云空华正显虚妄也且识性是有为起灭之法真性反此故曰无为无起灭既云虚妄即是不实故喻如空华旧以前二句破有为后二句破无为出掌珍论)。

　　言妄显诸真妄真同二妄。

　　(前长行中破于妄今复恐舍妄取真故重遣之孤山曰诸之也语助耳言根尘虚妄则显涅槃真实对妄说真待对不绝真亦成妄故云二妄龙树云若法为待成是法还成待)。

　　犹非真非真云何见所见。

　　(对妄说真犹皆遣荡云何更有妄中根境乎犹非能遣也真非真所遣也非真即妄见即是根所见即境○䟽初二句重显前过有为无为是对待故亦是破执真性是有还同虚妄惑者议云真性之中虽亡有为无为而此真性应有所得是佛所证离诸伪妄故名曰真是诸法性毕竟应有故此破云若言离妄所显有真性者还同妄法俱为妄也以是遍计所缘境故离妄之真还因妄显如前文云菩提心生生灭心灭此亦生灭起信亦云言真如者亦无有相谓言说之极因言遣言此真如体无有可遣以一切法悉皆真故亦无可立以一切法皆同如故当知一切法不可说不可念故名真如应知真性若有得者皆为妄矣故云妄真同二妄也犹非下二句况破执妄初句蹑前所非尚无真与不真不真即妄也次句正况云何更存能见所见根之与识俱名为见所见即境也斯则总破真妄二心诸对待法皆无所有方名显净法界一真平等此上二颂正是颂前根尘同源也本源自性尚非真妄岂得存乎根境识耶故根境识同此一源)。

　　中间无实性是故若交芦。

　　(颂前根尘相发相见无性犹如交芦○解中间谓根境二法体中无性)。

　　结解同所因圣凡无二路。

　　(䟽颂前缚脱无二也六道凡夫业惑所系不得自在故名为缚三乘贤圣断惑证理不随业系故名为解此则皆由六根迷悟所致更非别岐故无二路○解私谓欲明解结泛举所因所因者六根也前诸佛同告云汝欲识知生死结根乃至速证安乐解脱唯汝六根更非他物正同此义)。

　　汝观交中性空有二俱非。

　　(䟽交中无性将何遣有而更存无一性之中无对待故肇公云有既不有则无无矣此则正显根尘中道亦是上根尘同傆之义○解孤山曰重牒前喻令审观也言空则芦有外相言有则中本空以喻根境妄执性有其体元空)。

　　迷晦即无明发明便解脱。

　　(䟽颂前知见立知等文也迷根执境不了性空妄取为有即无名立了性无性真妄一如根境识三不能为缚故名解脱斯则涅槃无漏真净)。

　　解结因次第六解一亦亡。

　　(生起六解一亡疑也因次第者下文云此根初解先得人空空性圆明成法解脱解脱法已俱空不生是名菩萨从三摩地得无生忍一亦亡者下文云今日如来若总解除结若不生则无彼此尚不名一六云何成○解为下华巾结解张本)。

　　根选择圆通入流成正觉。

　　(为下诸圣圆通张本○䟽生起下文圆通修证也○即取观音从耳根门入三摩地文殊所选堪与阿难及此界人入流正觉)。

　　陀那微细识习气成暴流。

　　(阿陀那云执持即第八识能执持种子起现行故第八多名此名最通三位之中相续执持位也　无明熏习种子不断如暴流水流注不息微细境界唯佛能知故起信云无名熏习所起识者非凡夫能知亦非二乘智慧所觉谓依菩萨从初正信发心观察若证法身得少分知乃至菩萨究竟地不能尽知唯佛穷了○解槜李曰执持种子根身等令不散坏故习气者谓熏习气分乃种子异名也以第八识中无始习气微细生灭流注不息故如暴流解深密经云如暴流水生多波浪诸波浪等以水为依五六七八皆依此识然彼经中别显染中净相故离八外别说九识理实陀那更无别体)。

　　真非真恐迷我常不开演。

　　(䟽谓此识体单真不立独妄不成真妄和合方有所为起信云谓不生灭与生灭和合非一非异名阿梨耶识若说即真妄习如何得尽凡夫外道起于常见执为真我若说为妄恐拨为断灭以真相不灭故是故于小乘藏及大乘权教不说第八深密经云阿陀那识甚微细一切种子如暴流我于凡愚不开演恐彼分别执为我○意显前文根境识三六种结缚皆是此识熏习变生执真执妄见有见空唯此识影乃至十地菩萨所见佛身业识上见若佛如来已离业识无自他相见如起信说此则正显已离俱生无明耳)。

　　自心取自心非幻成幻法。

　　(一切诸法唯识所变故皆自心前六不了见从外来取而分别故起信云三界虚伪唯心所作离心即无六尘境界以一切法皆从心起妄念而生一切分别即分别自心故云自心取自心也若以妙性圆明离诸名相本来无有世界众生故云非幻而由见妄忽生觉明相现四大分湛根尘宛成故云成幻法而言幻者以一一法皆无性故○解资中曰此示前陀那识能变起世间之相还是自心分别故云自心取自心槜李曰心本非境迷心为境故云非幻成幻法)。

　　不取无非幻非幻尚不生幻法云何立。

　　(䟽分别不生前后际断真尚不辨妄何所立是故性真常中求于去来迷悟生死了无所得斯则一相平等迷悟都亡生死涅槃犹如昨梦○故肇公云夫不存无以观法者可谓见法实相矣○解了境即心心尚不生岂更存境)。

　　是名妙莲华。

　　(䟽此平等性观能破无明开佛知见此知见性处妄常真在染不污今得显发如开敷出水故以为喻)。

　　金刚王宝觉。

　　(无明坚牢最为难坏持念能破金刚定力此定尊上更无能过于法自在是可宝重如摩尼珠随意生育无上觉果名王宝觉)。

　　如幻三摩提。

　　(此观现前了一切法皆如幻化犹如明镜现诸色像一一色像体不可得同一镜明不即不离三摩提云正受不受诸受也)。

　　弹指超无学。

　　(此显速疾能至大觉故一念不生即名为佛超过地位劫数之说如前文云歇即菩提圆觉亦云离幻即觉亦无渐次皆斯义也然至觉时亦无自果可为所得故云超无学耳亦是约迟速较量故说为超非是都越地位直至无上觉耳○解孤山曰中道妙法不染二边如世莲华不着泥水真空荡相若金刚宝所拟皆碎妙有体虚况幻术事其像无实初阿难以三止为请今如来还以三义为叹弹指超无学显三止之功也若入地住则超小乘阿罗汉位纵入相似亦超无学以同除四住此处为齐若伏无明三藏则劣又纵在观行亦超无学如太子处胎贵压群臣频伽在壳声逾众鸟)。

　　此阿毗达磨十方薄伽梵一路涅槃门。

　　(䟽阿毗达磨云无比法即指此三昧也亦云对法即以大乘平等大慧对向一真法界体用显现理智一如故名对法薄伽梵具足六义谓自在炽盛端严名称吉祥尊贵十方诸佛取证菩提涅槃妙果唯此一路能通至彼故名为门由前请云要因门入故此开示金刚三昧为能入门也○解云无比法即指前法无以比喻也十方如来皆依此法入证涅槃涅槃是果三止是因因能入果喻之以门)。

　　于是阿难及诸大众闻佛如来无上慈诲祇夜伽陀杂糅精莹妙理清彻。

　　(私谓祇夜云应颂又云重颂即颂上长行也伽陀云讽颂亦略云偈不因长行但讽美而颂之二颂合明故曰杂糅精莹此指能诠也妙理清彻此谓所诠也)。

　　心目开明叹未曾有。

　　(䟽能诠之文讽应文间辞句妙净所诠之理清明洞彻皎然可见故使心开如日之明)。

　　阿难合掌顶礼白佛我今闻佛无遮大悲性净妙常真实法句心犹未达六解一亡舒结伦次惟垂大慈再愍斯会及与将来施以法音洗涤沉垢。

　　(由前偈云解结因次第六解一亦亡阿难疑意前文既云根尘同源缚脱无二迷晦即无明发明便解脱斯则结无前后解亦不伦六根若亡一觉应显云何复云解结因次六解一亡故云心犹未明惟垂洗涤等)。

　　即时如来于师子座整涅槃僧敛僧伽梨揽七宝几引手于几取劫波罗天所奉华巾于大众前绾成一结示阿难言此名何等阿难大众俱白佛言此名为结。

　　(涅槃僧里衣也僧伽梨大衣也劫波云时分巾是彼天所奉献故未详缘起○解真际曰涅槃僧此方裙号兴福曰劫波罗天即髑髅天四天王太子奉如来)。

　　于是如来绾叠华巾又成一结重问阿难此名何等阿难大众又白佛言此亦名结如是伦次绾叠华巾总成六结一一结成皆取手中所成之结持问阿难此名何等阿难大众亦复如是次第酬佛此名为结。

　　(䟽如文○标如是伦次绾叠华巾总成六结者喻众生一念才动六根取境迷心逐物卒不能解故下文云是故世界因动有声因声有色因色有香因香有触因触有味因味知法六乱妄想成业性故十二区分由此轮转也)。

　　佛告阿难我初绾巾汝名为结此叠华巾先实一条第二第三云何汝曹复名为结阿难白佛言世尊此宝叠华缉绩成巾虽本一体如我思惟如来一绾得一结名若百绾成终名百结何况此巾只有六结终不至七亦不停五云何如来只许初时第二第三不名为结。

　　(䟽巾喻真性结喻六根逐绾而问相由妄别令知根本是一妄结生六无同异中炽然成异故一一绾皆名为结)。

　　佛告阿难此宝华巾汝知此巾元止一条我六绾时名有六结汝审观察巾体是同因结有异于意云何初绾结成名为第一如是乃至第六结生吾今欲将第六结名成第一不不也世尊六结若存斯第六名终非第一纵我历生尽其明辩如何令是六结乱名。

　　(体虽元一妄结成六既已成根六种名相随心计执不可移易故云不可乱名)。

　　佛言如是六结不同循顾本因一巾所造令其杂乱终不得成。

　　(䟽如文)。

　　则汝六根亦复如是毕竟同中生毕竟异。

　　(迷心执境无异成异故下文云元依一精明分为六和合即斯义也○标毕竟同中本如来藏性也生毕竟异者众生妄分别有秽有净𣲖成根境○解私谓同谓一真之性理本无差譬巾之体也异谓六根之精事用有别如巾之结也二法由来未尝改易故皆言毕竟)。

　　佛告阿难汝必嫌此六结不成愿乐一成复云何得阿难言此结若存是非锋起于中自生此结非彼彼结非此如来今日若总解除结若不生则无彼此尚不名一六云何成。

　　(䟽此中译家缉缇不足应云欲得不成愿乐一成复云何得佛意云汝意嫌此六根妄隔乐成一体有何方便而得成一答意若解此六亦不成一以一对六而立六若不生则无所对故无一义)。

　　佛言六解一亡亦复如是。

　　(解私谓六根之精元是一真之性以随缘故在眼曰见精在耳曰德精等此皆如第二月捏所成故若能随根脱黏内伏六既融一一亦斯亡如解结已巾亦无用)。

　　由汝无始心性狂乱知见妄发发妄不息劳见发尘如劳目睛则有狂华于湛精明无因乱起一切世间山河大地生死涅槃皆即狂劳颠倒华相。

　　(䟽心性发狂见闻妄隔根境识三一时俱现生死为六涅槃名一由对待成本无所有故如狂劳虚妄华相三种世间故名一切佛界生界一切境界俱不离此以是分别妄念起故离心即无六尘境界故○标前文云是故汝今见我及汝并诸世间十类异生皆即见眚众生妄分别有佛有世界若了诸法性无佛无世界○解知见发妄此属能见之相劳见发尘即对所见之境唯妄与劳五性备矣如劳目睛下双喻其义一切世间下示尘劳之相)。

　　阿难言此劳同结云何解除如来以手将所结巾偏掣其左问阿难言如是解不不也世尊旋复以手偏牵右边又问阿难如是解不不也世尊。

　　(䟽若执此根有实体者即堕常见若谓都无成恶取空诸佛不化宁起有见如须弥山不起空见如芥子许以堕断故既左偏有相右堕空门空有二边俱不见性无明根结如何解除故前偈云汝观交中性空有二俱非故此二边不能令脱○解左右牵掣俱不能解喻观二边皆不能破根本无明凡夫外道以断常为二边二乘菩萨以空有为二边虽曰伏断犹存巾结)。

　　佛告阿难吾今以手左右各牵竟不能解汝设方便云何解成阿难白佛言世尊当于结心解即分散佛告阿难如是如是若欲除结当于结心。

　　(䟽意明空有二边既不能解当须中道正观照无始结根非有非无不异而异见全无明之法性断全法性之无明不断而断非证而证方得解成○标但了无明别无观照○解知见立知即名为结观知中道是谓结心结不离巾解之则一知不异道亡之则中如来善权取譬斯妙)。

　　阿难我说佛法从因缘生非取世间和合粗相。

　　(既令解结当于结心欲使选根而修圆行故示佛法从因缘生反显若无因缘佛法无由而生也如前文云譬如琴瑟虽有妙音若无妙指终不能发是则圆修定慧是今因缘若三藏中事六度等皆是世间粗和合相)。

　　如来发明世出世法知其本因随所缘出。

　　(䟽中道正观如幻三昧能解无始无明根结能于弹指超证无学能起无方不思议用此名佛法从因缘生岂同世间所说粗相○以佛无明永尽得一切种智故能知根结解因由非余境界○解孤山曰世谓六凡出世谓四圣知此十界皆因于心随无明之染缘则出九界随教行之净缘则出佛界故法华云佛种从缘起涅槃云亦有因缘因灭无明则得炽然三菩提灯)。

　　如是乃至恒沙界外一滴之雨亦知头数现前种种松直𣗥曲鹄白乌玄皆了元由。

　　(䟽一切世间色心染净诸有境界皆依无明而得住持今无明已变成明明即一切种智佛既证得一切境界有何难了足故即能皆了元由○解私谓佛有权实二智实智冥理权智鉴物上云发明世出世法乃至知其现前种种元由者皆权智所鉴也既于情无情等照了不昧显今所说解结之法及选根之义悉是鉴物宜然固无差缪矣)。

　　是故阿难随汝心中选择六根根结若除尘相自灭诸妄销亡不真何待。

　　(䟽上文云若能于此悟圆通根逆彼无始织妄业流得循圆通与不圆根日劫相倍但汝下劣未能于中圆自在慧故我宣扬令汝但于一门深入入一无妄彼六知根一时清净故云选择下文云见闻如幻翳三界若空华闻复翳根除尘销觉圆净是故诸妄销亡不真何待○标前文云见与见缘如虚空华此见及缘元是菩提盖令阿难即妄显真即相显性也)。

　　阿难吾今问汝此劫波罗巾六结现前同时解萦得同除不不也世尊是结本以次第绾生今日当须次第而解六结同体结不同时则结解时云何同除。

　　(䟽此显六根不能顿解但应从一根门即得六根解脱非谓六根相望成次第耳但观合显义自昭然○标六结同体结不同时故下文云理虽顿悟乘悟并消事非顿除因次第尽○解私谓绾巾成结虽有次第黏湛成根必无伦绪故不可以喻而难于法也盖言见闻觉知六用差别如次第绾生耳选择六根随于一根发观如次第而解也悫师云意明六根不可齐观但依一根入证自然销六斯会经意焉)。

　　佛言六根解除亦复如是此根初解先得人空空性圆明成法解脱解脱法已俱空不生是名菩萨从三摩地得无生忍。

　　(䟽此正明次第也如下文云初于闻中入流亡所所入既寂动静二相了然不生如是渐增闻所闻尽斯则此根初解先得人空也尽闻不住觉所觉空即成法解脱也空觉极圆空所空灭即俱空不生也生灭既灭寂灭现前即得无生忍也维摩云又此病起皆由着我是故于我不应生着既知病本即除我想当起法想应作是念但以众法合成此身起唯法起灭唯法灭当作是念此法想者即是颠倒我应离之云何为离谓不念内外诸法行于平等谓我等涅槃等所以者何我及涅槃是二皆空乃至得是平等唯有空病空病亦空此则维摩正就于身作三空观门故次第观而次第离今经但于一根深入自然粗执先断次第以证观行虽别所得攸同即正约圆顿观法但从一根而入非约六根顿解故云次第不同渐次法门约钝根说诸解云云不能具叙○标此根初解先得人空者断烦恼障也空性圆明成法解脱者断所知障也俱空不生者从体起大妙用即前文云我以妙明不灭不生合如来藏圆照法界○解小乘析观乃是作意先破人执次破法执然后会入空平等理大乘体观人法无殊空非前后今言此根初解先得人空者亦犹前文如澄浊水沙土自沉盖任运而然也沇师以天台别教释之孤山[后-口+十]云其失非小应知人空是破五阴假名即见惑也法空是破五阴实法即思惑也乃至破涅槃净法即无明也俱空不生即平等空所空既尽能空亦灭如前火木然诸薪已亦复自然如是三空皆以中道而为观体苟非此者何异解巾左右牵掣手)。

　　阿难及诸大众蒙佛开示慧觉圆通得无疑惑一时合掌顶礼双足而白佛言我等今日身心皎然快得无碍虽复悟知一六亡义然犹未达圆通本根。

　　(䟽慧觉圆通由蒙开示本根入路未得通明故今伸敬欲期达解○标本觉妙明一体更无根结疑网已除身心皎然快得无碍已悟一六亡义其柰本根入路未得通明也)。

　　世尊我辈飘零积劫孤露。

　　(解孤山曰迷真常性如失家乡飘流生死喻以旅泊无真常智如失父母独守迷妄喻以孤露)。

　　何心何虑预佛天伦如失乳儿忽遇慈母。

　　(䟽背觉合尘名为孤露萍游六道故名飘零忽然邂逅厕为堂弟名预天伦由斯遭遇如子得母法身可久矣○解我本无心思虑希望而不期为佛兄弟也故以失乳等为况)。

　　若复因此际会道成所得密言还同本悟则与未闻无有差别。

　　(䟽际时会遇也遭时遇佛从兹得道始觉合本若不曾迷故云本悟悟觉也既不曾迷唯是一觉夫何更有得同之异故云未闻无有差别此略彰六中之耳根也阿难所请意在此根微露其机求佛显发如来知微来众各说悟门观音文殊承机述拣感应相济化道曲成于今受赐岂得忘本○标文殊料拣正在此耳根一门为圆通也○解禀言达理了迷非迷故云还同本悟既昔本无迷故今亦无悟迷悟性一本自常然则闻后之性与未闻性无有差别)。

　　惟垂大悲惠我秘严成就如来最后开示。

　　(圆通本根佛若不说余莫能解故称秘严五时教极示灭非久故此宣说名为最后)。

　　作是语已五体投地退藏密机冀佛冥授。

　　(䟽秘密妙严即首楞严定最后开示究竟说也机微细念静然不动故曰退藏即欲以湛旋其虚妄灭生伏还元觉故云冀佛[宴-女+六]授一标最后垂范亦是最初方便○解口说身体显请既毕而唯以内心默念为机故云退藏察机也冀佛冥授者谓望佛冥鉴密机而授其要道也)。

　　尔时世尊普告众中诸大菩萨及诸漏尽大阿罗汉汝等菩萨及阿罗汉生我法中得成无学。

　　(从佛口生从法化生)。

　　吾今问汝最初发心悟十八界谁为圆通从何方便入三摩地。

　　(䟽从佛口生从法化生得佛法分名生我法向下虽有二十五门诸圣人道总而摄之不离十八故举以问今各叙述○标诸大菩萨及大阿罗汉三漏俱尽三漏者欲漏见漏无明漏也所问发心最初方便也○解此下二十五圣观十八界及以七大乃是开合之殊耳识大则合于六识根大则合于六根余之五大则总[(冰-水+〡)*ㄆ]六境以六境之体不出地水火风及空故也但言十八则已摄七故前文云十方如来于十八界一一修行皆得圆满无上菩提又此十八同是六根以各开根境识三故是则言六其义亦周故前文云令汝生死轮转安乐妙常同是六根更非他物)。

　　憍陈那五比丘即从座起顶礼佛足而白佛言我在鹿苑及于鸡园观见如来最初成道于佛音声悟明四谛。

　　(䟽憍陈那姓也此云火器其先事火从此命族五比丘者初佛弃国入山修道净饭乃命家族三人一阿湿波二拔提三摩诃男拘利舅氏二人一憍陈那二十力迦叶来令随卫五人衔命后各舍去在鹿苑中共修异道佛得果已思度何人此五于我先曾营卫即往为彼三转法轮问言解否陈那先答已解已知诸天在空亦言其解故佛命彼名阿若多阿若多者此云解也或言已知鸡园精舍名也○标陈那是摩耶夫人之兄弟此五人是佛之的亲家族三人皆释种佛三转十二因缘令知苦集灭道四谛因声悟道○解私谓阿若多名也此云无知谓知无生之理故又翻为解故曰我初称解等大哀经具云解本际)。

　　佛问比丘我初称解如来印我名阿若多妙音密圆我于音声得阿罗汉。

　　(䟽虽悟四谛复了音声本常微密圆满未曾生灭唯一觉性此则了音声性空唯如来藏故云妙音密圆此经所明圆通法门唯取实证○则不可随相而解下文如来来文殊言二十五无学皆言修习真实圆通彼等修行实无优劣前后差别故知此文正是入音声慧法门了声实自也)。

　　佛问圆通如我所证音声为上。

　　(䟽如文○标此方真教体清净在音闻只可自用不同观音旋根归于闻思修慧三之性也○解孤山曰妙音密圆者密悟圆理也或曰涅槃说身因而皆小圣净名入不二则俱大士唯兹二十五圣大小相参而云方便多门归元无二且陈那身子近悟遍空普贤弥勒久证圆理久近两异偏圆二殊安得圆通其归一揆对曰涅槃叙昔则小无大分净名方等则大隔小乘其谈所证岂得相混至若今经二乘作佛与法华同途阐提有性将涅槃共辙教已开显偏即圆融故使鹿苑之所证同成一乘之顿理均乎普贤谅无惭德此约实行声闻也若乃内秘大道外现小乘则鹿苑以来何尝非大既经发迹一揆何疑此约权行声闻也悟理既同谁拘远近以此观之则大小相参之说怡然理顺远近偏圆之惑涣然冰释私谓夫开权发迹之说唯诸佛秘要之事非诸菩萨罗汉所能显示其犹礼乐征伐自天子出非诸侯之事也今佛所问最初发心悟十八界谁为圆通者且欲诸圣各述本根所证权实之道耳在昔方便未会真实诸声闻人言与菩萨同入法性孰不自谓悟入圆通如陈那等虽曰妙音密圆但是闻生灭四谛微密圆悟未可滥同如来藏理故中阿含云我至波罗柰击妙甘露鼓又云如来说法初中后妙岂彼妙名便同法华之妙乎只如下文说缘觉声闻云胜妙现圆及胜性现圆又说大梵善见云身心妙圆及妙见圆澄岂此妙圆亦同圆觉妙明之性乎应知如来先令诸圣次第说竟后告文殊言此二十五无学诸大菩萨及阿罗汉各说最初成道方便皆言修习真实圆通彼等修行实无优劣前后差别斯即开权会实之正文也文殊偈云圣性无不通顺逆皆方便盖演如来之旨也主伴相济雅合其宜又若陈那等本大迹小鹿苑所证不亦小乎岂显本后翻令渐初密悟圆理天台化仪四教龙树二种法轮显露秘密俱无此说吾宗义学请熟思之赞曰鹿苑鸡园躬亲执侍悟佛一音发明四谛独于众中得解名妙音密圆证果位)。

　　优波尼沙陀即从座起顶礼佛足而白佛言我亦观佛最初成道观不净相生大猒离悟诸色性。

　　(䟽亦云优波尼杀昙此言近少或云尘性谓微尘是色近少分也因观不净白骨微尘故以此名由多贪欲故作此观以为对治复了色尘本如来藏故云悟诸色性○标性色真空性空真色)。

　　以从不净白骨微尘归于虚空空色二无成无学道。

　　(䟽初作不净想后入骨锁观皆为治贪复因骨锁入析色明空复因此空见色实相悟中道理○色之与空唯一实性故云空色二无)。

　　如来印我名尼沙陀。

　　(解私谓既云观佛最初成道故知观不净相正是小乘无漏行法言悟诸色性者斯乃声闻悟性念处也南岳师云观五阴理性名性念处故杂心论偈云是身不净相真实性常定诸受及心法亦复如是说以从不净白骨微尘归于虚空者由多贪故修对治法成就九想发真破惑即坏法罗汉也备如次第禅门)。

　　尘色既尽妙色密圆我从色相得阿罗汉。

　　(䟽从悟得名也真善妙色即毕竟空相尽性显悟如来藏周遍法界故曰密圆成于无学)。

　　佛问圆通如我所证色因为上。

　　(解九想成时得慧解脱于诸色相发明无漏故云妙色密圆赞曰观佛道成悟色性相欣猒两亡空若为状尘色尽处证圆通是中还假色为上)。

　　香严童子即从座起顶礼佛足而白佛言我闻如来教我谛观诸有为相。

　　(䟽观香悟道得童真位名为童子初佛总教观有为相不的言香如云一切有为法如梦幻泡影如露亦如电应作如是观)。

　　我时辞佛宴晦清斋见诸比丘烧沉水香香气寂然来入鼻中。

　　(我于向晦宴然安息在于静室清净之室洗心之处故名清斋静室闻香是有为相即观境也标即止明观也)。

　　我观此气非木非空非烟非火去无所著来无所从。

　　(䟽木空烟火以理推穷非香生处既来无因去复何往以何为香而馨我鼻此则观察香无生也标不逐缘生非由境有)。

　　由是意销发明无漏如来印我得香严号。

　　(䟽香既无生复何分别故云意销分别不有能所俱亡○真觉不动湛然常遍尘垢既销圆明净妙故号香严○解资中曰非木等者观性空也私谓凡言性空必推四性今当以木为自烟火为他和合为共空为无因此似衍门观幻有即空之相下诸声闻亦多是小乘观实有灭空之义小乘虽殊所证圆通同一真谛耳若诸菩萨所悟须约中道第一义谛言之应有历别圆融之异经虽隐略理合该通如净名室内三十二大士说入不二法门天台所解亦分圆别岂以不二混同诸入乎)。

　　尘气倏灭妙香密圆我从香严得阿罗汉。

　　(䟽相尽归如真香妙发一念不辨即登无学○标妙香密圆者性香清净也)。

　　佛问圆通如我所证香严为上。

　　(解前云香严童子则从菩萨受称今云得阿罗汉盖叙昔日所证如下文月光童子初得小果后于佛所得童真名预菩萨会以彼验此名实可知赞曰宴晦清斋嗅诸沉水烟木既非炉熏寂尔意销无漏自发明我于如来亲印记)。

　　药王药上二法王子并在会中五百梵天即从座起顶礼佛足而白佛言我无始劫为世良医口中尝此娑婆世界草木金石名数凡有十万八千如是悉知苦酢咸淡甘辛等味并诸和合俱生变异是冷是热有毒无毒悉能遍知。

　　(䟽堪任补处绍继佛种令不断故名法王子五百梵天是彼徒属未详缘起○叙昔为医能疗众疾尝药知味分别性用对治不差昔既妙辨味尘今亦因此发性○解孤山曰苦酢等是六味也众味共成名和合味直尔采用名俱生味修炼炮炙名变异味)。

　　承事如来了知味性非空非有非即身心非离身心分别味因从是开悟。

　　(䟽观味之因从何而有空有身心若即若离俱无生处了知即观察也无生处故尘味寂然分别即息能所亡泯二俱绝朕唯是一味清净宝觉故云从是开悟即证无生忍也○标不逐缘生非因境有非即非离味性本空悟如来藏○解私谓由事佛故必闻正法即于味性了生无生空有谓味尘也身心谓舌识也以味从合中知故相对言之味非空故非离身心味非有故非即身心中道之性于是乎显)。

　　蒙佛如来印我昆季药王药上二菩萨名今于会中为法王子因味觉明位登菩萨。

　　(䟽发觉明悟由了药味故印此人药王药上登成也○标印我兄弟将绍法王)。

　　佛问圆通如我所证味因为上。

　　(赞曰素为良医遍知药味物有异同性非即离舌端眼正事难瞒昆季俱登菩萨位)。

　　跋陀婆罗并其同伴十六开士即从座起顶礼佛足而白佛言。

　　(解孤山曰跋陀婆罗此云贤守自守护贤德复守护众生或云贤首以位居等觉为众贤之首故)。

　　我等先于威音王佛闻法出家于浴僧时随例入室忽悟水因。

　　(䟽跋陀婆罗云贤护准法华说威音王佛有二万亿相继出世此人初佛像法之中为上慢者毁常不轻由是堕狱经于千劫罪毕得出值后威音出家获悟也○随例入浴观此水性了不可得不从因生故悟水因)。

　　既不洗尘亦不洗体中间安然得无所有。

　　(解私谓水因谓所触之因也尘体即能触之缘也尘本无染体亦常净能所如幻二边俱空故中间觉触之心安然契性矣)。

　　宿习无忘乃至今时从佛出家令得无学。

　　(䟽尘无自性才生即灭体是幻有性相本空水无所因安然不动三俱无得孰为浴事无始妄习顿然销落○乃至今时得成无学○解孤山曰得等觉分果也)。

　　彼佛名我跋陀婆罗妙触宣明成佛子住。

　　(䟽由斯观察尘触既尽妙触现前得无生忍名佛子住以善能守护令妄不起令觉不动名跋陀婆罗○标触具三和今翻为三德秘藏故名妙也)。

　　佛问圆通如我所证触因为上。

　　(䟽因触悟道故云触因赞曰尘体不洗即亡所得垢慢俱除今证无学夙习无忘用记为成佛子住承谁力)。

　　摩诃迦叶及紫金光比丘尼等即从座起顶礼佛足而白佛言我于往劫于此界中有佛出世名日月灯我得亲近闻法修学。

　　(摩诃迦叶云大饮光氏名毕钵罗头陀上行○众推无上紫金光尼在家时妇缘起如常日月灯所便得亲近闻法修行)。

　　佛灭度后供养舍利然灯续明以紫光金涂佛形像。

　　(室利罗婆如来体骨然灯涂金皆是身金光耀之因累劫皆尔非止一佛故得然也经出别缘各从一说○标以紫光金缘起出百缘经)。

　　自尔已来世世生生身常圆满紫金光聚此紫金光比丘尼等即我眷属同时发心。

　　(䟽如文○标此紫金光比丘尼本昔为贫女获一金珠于毗婆佛像法中请锻金师补佛像形所获)。

　　我观世间六尘变坏唯以空寂修于灭尽身心乃能度百千劫犹如弹指。

　　(䟽六尘生灭是意家境今观此法本自不生今则无灭以心生故种种法生心灭故种种法灭心不见心无相可得能所都寂法性现前身之与心本来不动故令能度多劫如弹指也　解孤山曰修于灭尽者即九次第定中第九灭受想定也今迦叶于鸡足山尚入此定以待弥勒)。

　　我以空法成阿罗汉世尊说我头陀为最。

　　(头陀新云杜多此翻抖擞)。

　　妙法开明销灭诸漏。

　　(䟽尘法既空妙法宣现故获无漏成无学果○标即如来藏性体之显也)。

　　佛问圆通如我所证法因为上。

　　(䟽已上六人依尘开悟赞曰然灯续明奉佛舍利饰像以金报得如是灭定中已证圆通何故拈华重瞥地)。

　　首楞严经义海卷第十五　颇五

　　音释

　　疟

　　(鱼约切痁病也)。

　　翘

　　(渠尧切企也)。

　　糅

　　(女救切杂也)。

　　涤

　　(徒历切除也)。

　　揽

　　(鲁敢切手取也)。

　　绾

　　(乌板切系也)。

　　掣

　　(尺列切挽也)。

　　鹄

　　(胡沃切鸟名)。

　　邂逅

　　(邂胡懈切逅胡遘切邂逅不期而会也)。

　　厕

　　(初吏切次也)。

　　揆

　　(巨癸切度也)。

　　炉

　　(龙都切)。

　　炼

　　(连彦切精熟也)。

　　炮炙

　　(炮薄交切置火中曰炮炙之石切近火曰炙)。

　　瞒

　　(正作设母官切歁也)。

　　锻

　　(丁贯切炼也)。

　　抖擞

　　(抖当口切擞苏后切抖擞振举也)。
永乐北藏第 168 册 No. 1581 首楞严经义海


　　首楞严经义海卷第十六(经五之下)颇六

　　(凡遇圆相即是标辞与䟽同其上文)。

　　阿那律陀即从座起顶礼佛足而白佛言。

　　(解孤山曰阿那律陀此云如意或云无贫)。

　　我初出家常乐睡眠如来诃我为畜生类我闻佛诃啼泣自责七日不眠失其双目世尊示我乐见照明金刚三昧。

　　(䟽或尼楼豆或阿㝹楼䭾皆梵音小转此云无灭或云如意是佛堂弟白饭之子多乐睡眠如来诃云咄咄胡为𥧌蛳螺蚌蛤类一睡一千年不闻佛名字故云诃畜生类常言半头天今言金刚三昧此显实证与昔不同当以意得)。

　　我不因眼观见十方精真洞然如观掌果如来印我成阿罗汉。

　　(金刚三昧所发之用同佛见用故云精真洞然见十方也○标常言半头天眼能见一佛世界今言观见十方精真洞然者此显实证如来藏性○解增一阿含云佛在给圆为众说法那律于中眼睡佛说偈曰（偈如䟽）那律于是达晓不眠眼根便失因是修禅得四大净色半头而见观三千界犹如掌果今云金刚三昧见十方精真而与昔异者此经开显故约内秘以谈昔引物机乃约现小而说私谓阿[企-止+古]云修禅盖总略而示今云金刚三昧则别显其名非谓金刚唯喻火定如阿难入电光三昧断最后思惑亦名金刚三昧此喻小乘无漏之智耳智论云那律天眼四大造色半头清净佛天眼四大造色遍头清净天台智者云三藏佛全头天眼彻见无碍故知全半之名但约分满相望不以大小为异也又若据阿含观大千此经见十方谓有优劣者固未可也彼经云那律天眼见十方域不亦同乎掌果之譬既齐精真之言何别下文明善现天尚云精见现前陶铸无碍况今罗汉发真无漏岂不得云精真洞然耶)。

　　佛问圆通如我所证旋见循元斯为第一。

　　(䟽旋其妄见循彼真元○尘见既销精真洞发一切无碍岂止障外细色而已○解旋大千之见循真空之元见尽元明圆通着矣赞曰乐见照明不缘眼力十方洞观秋毫无惑旋根归性入圆常一点瞒他固不得)。

　　周利槃特迦即从座起顶礼佛足而白佛言我阙诵持无多闻性最初值佛闻法出家忆持如来一句伽陀于一百日得前遗后得后遗前佛愍我愚教我安居调出入息。

　　(䟽周利槃特迦云蛇奴于路所生或云继道性多愚钝过去为大法师善解经论有徒五百秘吝佛法不肯教人后生暗钝以宿善故遇佛出家五百比丘同教一偈经九十日不得成就为治散乱教数息也)。

　　我时观息微细穷尽生住异灭诸行刹那其心豁然得大无碍乃至漏尽成阿罗汉住佛座下印成无学。

　　(初观息风念念生灭微细穷尽生灭无从息风既空心亡劣别○豁然大悟一切无碍此则岂唯对治散乱亦乃见自心实相矣○解资中曰佛知其根教以数息因兹得道)。

　　佛问圆通如我所证反息循空斯为第一。

　　(䟽反生灭息循无生空从思发明斯为无上赞曰阙多闻性绝于知解出入息中豁然无碍返息循空不住空无学道成一何快)。

　　憍梵钵提即从座起顶礼佛足而白佛言我有口业于过去劫轻弄沙门世世生生有牛呞病。

　　(解槜李曰憍梵钵提此云牛王智论翻为牛呞缘起与今经异)。

　　如来示我一味清净心地法门我得灭心入三摩地。

　　(䟽亦云笈房钵底此云牛呞牛凡不食亦事虚哨此人口相如牛之哨也大论出缘与经有异教观舌根尝味入道当得心地一味法门了味之知从此永灭故云灭心入三摩地○解孤山曰了味无味名为一味虽举味尘盖显于舌故下即云观味之知能知乃舌耳)。

　　观味之知非体非物应念得超世间诸漏。

　　(䟽观此尝味之根不自体生不他物生各犹无生共岂能有缘中不没非缘亦无了味之知竟从何有一根既尔诸根亦然由是应念得超诸漏○标旋舌根归性不逐缘境也)。

　　内脱身心外遗世界远离三有如鸟出笼离垢销尘法眼清净成阿罗汉如来亲印登无学道。

　　(䟽根复故内脱尘销故外遗内外既亡孰为三有而可处耶故云远离想相为尘识情为垢二俱远离得无生忍故云法眼清净○标此叙实证○解非体舌也非物味也内脱身心即正报解脱外遗世界即依报解脱)。

　　佛问圆通如我所证还味旋知斯为第一。

　　(䟽旋妄根尘悟真实相心地法门一时开显此为第一○标旋知者归如来藏性也○赞曰病感牛呞佛有明诲心路绝处入乎三昧远离三有鸟出笼还味旋知我无愧)。

　　毕陵伽婆蹉即从座起顶礼佛足而白佛言我初发心从佛入道数闻如来说诸世间不可乐事乞食城中心思法门不觉路中毒刺伤足举身疼痛。

　　(䟽毕陵伽婆蹉云余习呼恒河神为小婢非是故心由过去世为婆罗门我慢余习耳最初入道闻佛所说世间苦空无常不净都不可乐因行乞食思入此观忽遇苦缘故云疼痛○标此观身根入道如来令观一切有为法皆如梦如幻故)。

　　我念有知知此深痛虽觉觉痛觉清净心无痛痛觉。

　　(解私谓知即觉也刺伤足时虽有能觉之心觉于所觉之痛反观觉心本自清净无有能所)。

　　我又思惟如是一身宁有双觉。

　　(䟽念观也知觉也因痛起观观我此身有于知觉觉此深痛然虽起观观觉及痛观清净心无痛无觉○以根尘念虑妄身心有真净心无又更观察痛觉之念净心之觉即成二觉从何而有一身二觉应成两佛故知此觉皆悉虚幻清净心中一无所得○解所觉属身识能觉属意识由身识生已次起意识分别前法故曰双觉即上文云我念有知知此深痛也)。

　　摄念未久身心忽空三七日中诸漏虚尽成阿罗汉得亲印记发明无学。

　　(䟽有所得心一念不起名之为摄当尔之际能觉所觉能观所观一时俱寂无分别智即得现前证无生忍故云身心忽空○标诸漏虚尽者无明见欲三漏顿除也)。

　　佛问圆通如我所证纯觉遗身斯为第一。

　　(䟽能观所观能痛所痛寂无一法故云纯觉遗身○标纯觉遗身者不随根境也○解觉清净心即是纯觉无痛痛觉故云遗身赞曰跂慕法门发于思想中毒之深自知痛痒清净心中痛本无入此门来休比量)。

　　须菩提即从座起顶礼佛足而白佛言我旷劫来心得无碍自忆受生如恒河沙初在母胎即知空寂。

　　(䟽须菩提云空生亦善现等以生时现空心达于空常修空行故以为名既云旷劫如恒河沙便知空寂岂止今日方始证得○标空生善吉等缘起如常所明心无碍者真空也)。

　　如是乃至十方成空亦令众生证得空性。

　　(䟽以修空观了心空寂一切依正自他染净乃至十方由心变者悉皆成空自行既尔亦令他人证得空性此一向空未能具法故云但空○标初获慧眼观法性空)。

　　蒙如来发性觉真空空性圆明得阿罗汉顿入如来宝明空海同佛知见印成无学解脱性空我为无上。

　　(䟽性觉真空即中道理以空是如来藏故满足周遍具一切法光明遍照法界性故如摩尼宝随意出生如大溟渤深广含摄平等性智达解照了境智一如名佛知见虽证于空不为空缚故云解脱○标此虚不失照照不失虚也○解诸声闻中唯此空生并下身子满慈三人所叙昔因则云我旷劫来心得无碍等洎谈所证亦阿罗汉耳权实之道未易甄分尝试订之须明二义一者若据旷劫心得无碍则似此身以前曾获无漏今生值佛蒙发性觉谅非小乘盖由在昔方等般若之中弹诃洮汏之际显闻圆教密悟大猷既涉开权故彰实证是则罗汉之名即同法华真阿罗汉也二者若约内秘外现且作权教而解亦有理存焉以声闻人所得宿命能知八万劫事今逆谈所见谓之无碍也虽云在胎知空乃至令他证性犹未断结使故蒙佛开发方成无学若尔性觉真空乃至下文深达实相等皆就小宗分别无咎名同体异斯例甚多故沇师亦以石室见佛法身释兹空义近人偏执岂曰通方)。

　　佛问圆通如我所证诸相入非非所非尽旋法归无斯为第一。

　　(䟽初以单空空于诸相故云入非次以重空空于空相故云非尽无亦空也已上六人依根证入毕○标此同般若凡所有相皆是虚妄入非也若见诸相非相非尽也赞曰在母胎中已知空寂真空亦空空不可诘宝明空海澜漫游空解脱门自在入)。

　　舍利弗即从座起顶礼佛足而白佛言我旷劫来心见清净如是受生如恒河沙世出世间种种变化一见则通获无障碍。

　　(䟽舍利弗云鹙子亦云身子心见清净谓眼识发智见世出世间一切诸法无不通达根本元由斯则得世俗智分别诸法名为法眼○解世出世间四谛之境也种种变化生灭之相也由眼识明利故云一见则通等此且约解言之)。

　　我于路中逢迦叶波兄弟相逐宣说因缘悟心无际。

　　(䟽迦叶兄弟即三迦叶也宣说因缘即三谛法○因说生解悟真空理得初果证即慧眼也余处即说遇马胜者或同时所遇非独一人经互举耳既闻因缘因缘即空即获慧眼见真谛理)。

　　从佛出家见觉明圆得大无畏成阿罗汉为佛长子从佛口生从法化生。

　　(见觉明圆即真觉妙明○圆满成就从眼识显斯由如来开示妙法令我获证故云从口从法○解孤山曰余经皆言身子路逢马胜闻诸法从缘生而得悟道今云逢迦叶波等者彼对小机止闻小法此对大机乃闻大道所闻既异从人亦殊私谓观身子在家属十二年前故不可以人而异于法况今文云闻说因缘义同马胜缘生之语当知悟心无际即初果见道也故阿含明初闻马胜说法得须陀洹果后至佛所七日遍达佛法又云经十五日得阿罗汉以是言之见觉明圆亦从小说设作大解则前之悟心须该四果后云罗汉方受真名)。

　　佛问圆通如我所证心见发光光极知见斯为第一。

　　(䟽从于眼识发显智光智光极处即佛知见即三智即五眼一时具足故名为极○赞曰心见发光得大无畏为佛长子是称大智辩泻悬河不可穷盖缘悟得心无际)。

　　普贤菩萨即从座起顶礼佛足而白佛言我已曾与恒沙如来为法王子十方如来教其弟子菩萨根者修普贤行从我立名。

　　(行弥法界曰普位邻极圣曰贤河沙佛所为法王子诸佛弟子发我行者皆名普贤○解槜李曰此非地前之贤乃是金刚喻定居众伏之顶名之为贤)。

　　世尊我用心闻分别众生所有知见。

　　(䟽心闻即耳识发明也从于耳识得真圆通入法界理生灭识灭寂灭现前境智相冥一体无二还于心闻起用分别众生知见可发明者即现其身)。

　　若于他方恒沙界外有一众生心中发明普贤行者我于尔时乘六牙象分身百千皆至其处纵彼障深未得见我我与其人暗中摩顶拥护安慰令其成就。

　　(既以心闻合法界体境智无二故法界中所有众生心中发明普贤行者无不了知无不起应[宴-女+六]显二机皆获其益)。

　　佛问圆通我说本因心闻发明分别自在斯为第一。

　　(如文科标心闻发明者即寂而常照○解心闻发明内证也分别自在外用也赞曰位邻极圣行弥法界心闻发明分别自在圆通高占第一科无奈曼殊刚黜退)。

　　孙陀罗难陀即从座起顶礼佛足而白佛言。

　　(孙陀云好爱妻名也难陀云欢喜自号也慈恩两名共翻𧰟喜为简放牛难陀故标其妻如来亲弟)。

　　我初出家从佛入道虽具戒律于三摩提心常散动未获无漏世尊教我及俱絺罗观鼻端白。

　　(䟽孙陀罗难陀此云艳喜兼妻得名是佛亲弟前作数息即约根说今约观识缘鼻端白以驻其心令不散动○解以多散故且用事相止心为入道方便也槜李曰前周利槃特观出入息即约鼻根无约观识条然有别)。

　　我初谛观经三七日见鼻中气出入如烟身心内明圆洞世界遍成虚净犹如琉璃烟相渐销鼻息成白。

　　(䟽初观白相经三七日后见息气犹如烟相此观成时身心内发若身若器一时空净内外莹彻犹如琉璃此则因观生灭息相观心融明将发空慧遂洞身界犹在方便未能忘缘故见其烟变成白相○标观行成就一时空净合本觉妙明也)。

　　心开漏尽诸出入息化为光明照十方界得阿罗汉。

　　(解私谓由观鼻识似发十六特胜禅也此禅始从知息出入乃至观于弃舍摄四念处能见三界九地所证境界故云圆洞世界等又能于地地中以观照了破四颠倒发真无漏故云心开漏尽等亦可是通明之相禅门备焉)。

　　世尊记我当得菩提。

　　(䟽无生空慧既已现前诸息不生纯是智慧慈光明照一切皆如○世界众生无非圆妙由斯漏尽当得菩提○解记即印当犹是也菩提云道如前文云得亲印记发明无学若作授记未来当得佛果菩提者即二酥密记或醍醐显记)。

　　佛问圆通我以销息息久发明明圆灭漏斯为第一。

　　(䟽如文赞曰身具戒律心不安处观鼻端白细犹烟缕身心豁尔顿圆明圆通高名自兹举)。

　　富楼那弥多罗尼子即从座起顶礼佛足而白佛言我旷劫来辩才无碍宣说苦空深达实相。

　　(富楼那云满弥多罗云慈尼女声得四辩才旷劫便有非独今日苦空实相即权实法也内秘外现成就众生累劫如是○标辩才无碍者一词无碍二法无碍三义无碍四乐说无碍)。

　　如是乃至恒沙如来秘密法门我于众中微妙开示得无所畏。

　　(䟽非今一佛所说法门恒沙佛所闻秘密法我皆为众宣说无畏言微妙者巧以言词譬喻方便随顺机感也　○解宣说下指小乘法如是下示大乘义始阿含终般若故云乃至如增一称满慈子说法最为第一大品中转教诸菩萨摩诃般若即其相也)。

　　世尊知我有大辩才以音声轮教我发扬我于佛前助佛转轮因师子吼成阿罗汉世尊印我说法无上。

　　(䟽如来知我有辩才智遂教我以口轮说法此则示令不以生灭心行说实相法故能随说法净即智慧净随智慧净即其心净也师子吼者无畏说也○解近叙得道若权若实如前辨之)。

　　佛问圆通我以法音降伏魔怨销灭诸漏斯为第一。

　　(䟽内以禅定智慧伏断爱见外以神通说法降制魔外则涅槃城存三宝不绝也○赞曰实相深达辩才无滞秘密法门微妙开示示身果证入圆通助佛洪宣第一义)。

　　优波离即从座起顶礼佛足而白佛言。

　　(解孤山曰优波离此云上首以其持律为众纪纲故或翻近执以佛为太子时彼为亲近执事之臣故)。

　　我亲随佛逾城出家亲观如来六年勤苦亲见如来降伏诸魔制诸外道解脱世间贪欲诸漏承佛教戒。

　　(䟽优波离云近执即如来为太子时亲近执事之臣也在家执事出家亦尔遂见修行降魔制外断惑成道也故承如来教以持戒律中度诸释种先度波离者盖以初虽随佛后方得度)。

　　如是乃至三千威仪八万微细性业遮业悉皆清净身心寂灭成阿罗汉。

　　(解性业不由佛制持之性自是善犯之性自是罪杀盗等遮业由佛遮制犯之得罪如垦土等)。

　　我是如来众中纲纪亲印我心持戒修身众推无上。

　　(䟽有威可畏有仪可像二百五十各有四仪复对三聚故成三千复以三千配身口七支四分烦恼转成八万四千今举大数耳杀盗淫妄性元是罪不待制止犯即成业故云性业余即因过始制制前犯则无罪故云遮业由持戒故不犯诸尘尘既不生身亦无得故身寂灭我身不有我心何依根尘既亡心无所有故亦寂灭如是诸法一时清净唯一宝觉本来无染真持戒耳由是获证言纲纪者结要之处以能决断重轻开遮持犯制众行事令人法高尚为后轨也)。

　　佛问圆通我以执身身得自在次第执心心得通达然后身心一切通利斯为第一。

　　(持戒修身禁防尘染观身实相尘自不生能分别心依何所有是故身心通达自在○标心得通达者唯一宝觉也○解次第执心者由持戒清净故发定慧也定持心则止其散慧持心则照其昏故云心得通达私谓按下文云先持声闻四弃八弃执身不动后行菩萨清净律仪执心不起是则执心非约定慧明矣然以身心配于大小此据粗细一往分之菩萨非不检身声闻亦防意地如诸篇聚制远方便岂非意地乎今所叙者正言其小故执身及心从粗至细以防身识之微也身识既灭真智现前斯所谓戒净有智慧便得第一道赞曰修寂灭行成阿罗汉众中纪纲才能决断老成虽往典刑存末代比丘休怠慢)。

　　大目犍连即从座起顶礼佛足而白佛言我初于路乞食逢遇优楼频螺伽耶那提三迦叶波宣说如来因缘深义。

　　(䟽目犍连姓云采菽氏拘律陀名云无节树优楼频螺云木菰林伽耶云城那提云江缘如舍利弗中和会○标因闻三人说因缘深达实相实相无相身心寂灭由是开悟)。

　　我顿发心得大通达。

　　(解孤山曰优楼频螺此云木瓜癃胸前有癃如木瓜故伽耶山名即象头山也亦云城城近此山故那提河名一兄二弟故身子云逢迦叶波兄弟即其人也)。

　　如来惠我袈裟着身须发自落。

　　(䟽前闻因缘深义即由因缘深达实相实相无相身心寂灭由是开悟名大通达○标得大通达心善解脱)。

　　我游十方得无𦊱碍神通发明推为无上成阿罗汉宁唯世尊十方如来叹我神力圆明清净自在无畏。

　　(䟽谓由开悟分别不生意识不起即是以湛旋其虚妄灭生伏还元觉湛性既深心光发宣神通大用由此现前能游十方无碍自在○标复云然后从体起用也)。

　　佛问圆通我以旋湛心光发宣如澄浊流久成清莹斯为第一。

　　(䟽旋湛即定心光即慧由定发慧神通无边○如水澄清万象斯现已上六人依识悟入竟○解私谓神名天心通名慧性而此心性即意识发明也大乘发如来藏小乘发根本禅六神通中唯漏尽通是其内证余之五通皆属外用问身子采菽俱逢迦叶同闻因缘何以身子从眼识证真采菽由意识成道答人之根性宿植不同故使闻法得益有异譬如药草种类若干一雨所润而各滋茂赞曰闻说因缘竦然开悟须发自除明有证据金口亲承授记来游戏神通即余事)。

　　乌刍瑟摩于如来前合掌顶礼佛之双足而白佛言我常先忆久远劫前性多贪欲有佛出世名曰空王说多淫人成猛火聚。

　　(䟽乌刍瑟摩此云火头因多贪欲闻教修观从此获悟贪欲盛者是鬼狱因因为欲火所炽果为业火所烧○因果相当俱名火聚○解私谓贪淫盛者现业来报皆招火聚如下文引宝莲香比丘尼此其验也)。

　　教我遍观百骸四支诸冷暖气神光内凝化多淫心成智慧火。

　　(䟽初观身心唯见暖触后观暖气无相无生我身自空暖依何住身心既寂性火妙发故云神光内凝成智慧火○标由定发慧慧即火性○解遍观四大皆是触尘之境百骸四支地也诸冷暖气即水火风也三昧既着故曰神光内凝以多欲人火大偏盛故变淫火而成智火)。

　　从是诸佛皆呼召我名为火头我以火光三昧力故成阿罗汉心发大愿诸佛成道我为力士亲伏魔怨。

　　(䟽因观火性得真三昧○以火为入道初门故云火头火能破坏一切诸法故发大愿为力士身破魔护法也○解初成小果后发大心将非普现色身以执金刚神辅佛扬九者乎)。

　　佛问圆通我以谛观身心暖触无碍流通诸漏既销生大宝焰登无上觉斯为第一。

　　(䟽暖触即空故云无碍性火妙发故曰流通内凝外现故生宝焰○标生大宝焰者根本生后得智也○赞曰素性多欲禀佛明诲证疑一心入智三昧诸漏销除宝焰生愿为力士降魔外)。

　　持地菩萨即从座起顶礼佛足而白佛言我念往昔普光如来出现于世我为比丘常于一切要路津口田地险隘有不如法妨损车马我皆平填或作桥梁或负沙土如是勤苦经无量佛出现于世或有众生于阛阓处要人擎物我先为擎至其所诣放物即行不取其直。

　　(䟽勤身苦己利益多众经无量佛作无畏施福因广也市垣曰阛市门曰阓○标平持道路即地性入圆通也)。

　　毗舍浮佛现在世时世多饥荒我为负人无问远近唯取一钱或有车牛被于泥溺我有神力为其推轮拔其苦恼时国大王延佛设斋我于尔时平地待佛毗舍如来摩顶谓我当平心地则世界地一切皆平。

　　(䟽毗舍浮云遍一切自在平治路地待佛经过佛以自证法门开示令平心地一切皆平心为万法所依平等舍育长养一切故名为地若能平等性观与此相应则一切法无不平等自在无碍由是佛名一切自在耳○解私谓贤劫前同尸弃佛时出世孤山曰地由心造故心平则地平净名云随其心净即佛土净)。

　　我即心开见身微尘与造世界所有微尘等无差别微尘自性不相触摩乃至刀兵亦无所触。

　　(䟽闻平心地即悟我心本来平等若身若界所有微尘皆无自性但从虚妄分别所现唯一实相本如来藏犹如空华翳故妄见空本无华复何相碍由是刀兵亦无所触○解资中曰俱舍论说微尘积聚皆有间隙互不相触此乃析色明空悟不生性私谓据下文云我以谛观身界二尘等无差别本如来藏必非小乘析空之相然其所谈身界微尘乃至刀兵者以此皆是地大所造之色即因缘所生法也微尘无差空也自性不触中也三谛具足非如来藏乎论约尘相有问今约尘性不触性相既别大小非类)。

　　我于法性悟无生忍成阿罗汉回心今入菩萨位中。

　　(由分证法身而权取小果故以无生忍简之初自度后化他是谓回心也)。

　　闻诸如来宣妙莲华佛知见地我先证明而为上首。

　　(䟽身界二尘染净诸法本无自性唯是实相如来藏性故云法性于此忍可元无生灭决定不谬名无生忍此人开悟大乘而登小果者以随彼意乐要入即入如西域诸菩萨等皆悟大道嫌弃小乘犹如咳唾多因王请即证小果由人意乐岂不然乎在昔证法华经见普门品○标我于法性者即心地也宣妙莲华者证观音品○解槜李曰法华普门品未说闻品益者即其人焉)。

　　佛问圆通我以谛观身界二尘等无差别本如来藏虚妄发尘尘销智圆成无上道斯为第一。

　　(䟽如文可知○赞曰毗舍佛时我尝平地心地既平即蒙授记曩于法性悟圆通回心今入菩萨位)。

　　月光童子即从座起顶礼佛足而白佛言我忆往昔恒河沙劫有佛出世名为水天教诸菩萨修习水观入三摩地。

　　(月是太阴能生于水与所值佛皆由所习而得其称○标一味水性更非余大)。

　　观于身中水性无夺初从涕唾如是穷尽津液精血大小便利身中旋复水性一同见水身中与世界外浮幢王刹诸香水海等无差别。

　　(䟽一味水性更非余大之所相倾故名无夺浮幢王刹香水海者隼华严经华藏海中有大莲华其莲华中有诸香水海一一香水海为诸佛刹世界之种今观身水与彼海同故无差别)。

　　我于是时初成此观但见其水未得无身。

　　(水想成时但得无我犹执水相全是于身未亡法见故未无身○解资中曰此定果色随心所变如十遍处入定则有出定则无不同业果色共业同感不造世业方得清净)。

　　当为比丘室中安禅我有弟子窥窗观室唯见清水遍在室中了无所见。

　　(孤山曰定力增胜能令外见如稠禅师入火光定其室如焚)。

　　童稚无知取一瓦砾投于水内激水作声顾盼而去。

　　(䟽初作假想虽见其水与香水海等无差别但自心见非通他人今定力转胜果色亦胜乃通他见即实定果也不同十遍处想成自见耳)。

　　我出定后顿觉心痛如舍利弗遭违害鬼我自思惟今我已得阿罗汉道久离病缘云何今日忽生心痛将无退失。

　　(身子入定于恒河岸为鬼所掌出定头痛佛语之曰汝若无定身应碎坏○今我亦尔将恐退失所证道果○解身子居兰若当道入定有二鬼王是过去世怨以手击之出定白佛佛言若不入定遭彼所击必作微尘赖蒙定力得平复耳私谓按智论明诸圣人皆有身苦如舍利弗风病毕陵伽眼病等今言已得罗汉久离病缘者实难销会此盖过去曾取小果既无见思惑业之事是离分段病苦之缘其时回心却入三界本无实疾所以疑之然此菩萨所修三昧与前持地观法大同但由无明尚在未得无功用道是故出定不知病缘有作析法拙度解者诚不可也)。

　　尔时童子捷来我前说如上事我则告言汝更见水可即开门入此水中除去瓦砾。

　　(标事须渐除因次第尽)。

　　童子奉教后入定时还复见水瓦砾宛然开门除出我后出定身质如初。

　　(观想有为如梦如幻不可穷诘)。

　　逢无量佛如是至于山海自在通王如来方得亡身与十方界诸香水海性合真空无二无别。

　　(解初证法身分亡变易之身身中水性与香水海性同合真如空藏之性)。

　　今于如来得童真名预菩萨会。

　　(䟽前犹见水今合真空无水可得皆如来藏故云亡身即证法空也)。

　　佛问圆通我以水性一味流通得无生忍圆满菩提斯为第一。

　　(标得性水真空性空真水合如来藏也○赞曰静室熏修水观三昧瓦砾轻抛一时击碎童子善能助发机生身得预菩萨会)。

　　琉璃光法王子即从座起顶礼佛足而白佛言我忆往昔经恒沙劫有佛出世名无量声开示菩萨本觉妙明观此世界及众生身皆是妄缘风力所转。

　　(䟽具云吠琉璃此翻远山宝由观身心风力所转观成得用身心洞彻犹彼琉璃故以名焉所值之佛名无量声亦犹观风而立名耳开示本觉而观风者风即动相既属泈妄元来无动无动即本觉也由是欲显无动而观于动)。

　　我于尔时观界安立观世动时观身动止观心动念诸动无二等无差别。

　　(䟽标所观境○解界为方位故安立世为迁流故动时时即过现未也)。

　　我时了觉此群动性来无所从去无所至十方微尘颠倒众生同一虚妄如是乃至三千大千一世界内所有众生如一器中贮百蚊蚋啾啾乱鸣于分寸中鼓发狂闹。

　　(䟽正观察也既世界身心皆由风动风自何生而动诸物物不动时去至何所风既无从物成妄动故见十方一切众生狂自鼓发同一虚妄本无所因○标观行中了此群动性无去无来自是众生背觉合尘迷头认影)。

　　逢佛未几得无生忍。

　　(解孤山曰几多也)。

　　尔时心开乃见东方不动佛国为法王子事十方佛身心发光洞彻无碍。

　　(䟽未几犹在近也依教观察受教未久即证无生由观生灭证不生灭故见东方不动佛国我身及器咸即本觉妙明元体故云发光洞彻无碍○标尘既不缘根无所偶十方国土如吠琉璃内含宝月也)。

　　佛问圆通我以观察风力无依悟菩提心入三摩地合十方佛传一妙心斯为第一。

　　(标得性风真空性空真风合如来藏性○赞曰我观身心众生世界如一器中贮百蚊蚋合十方佛传一心王子位中能作怪)。

　　虚空藏菩萨即从座起顶礼佛足而白佛言我与如来定光佛所得无边身。

　　(䟽定光佛即然灯佛也由观四火虚妄有生无物可得同于虚空故得身相犹如虚空周遍无碍也○标佛真法身犹如虚空即合如来藏性○解定应作锭有足曰镫无足曰锭即然灯佛也法身如空遍一切处故云无边)。

　　尔时手执四大宝珠照明十方微尘佛刹化成虚空。

　　(解私谓因观四大色质既得无边法身为显此身遍融一切故执宝珠照十方等而表示之)。

　　又于自心现大圆镜内放十种微妙宝光流灌十方尽虚空际诸幢王刹来入镜内涉入我身身同虚空不相妨碍。

　　(上以珠表色此以镜表心色从心造全体是心故放宝光灌十方等)。

　　身能善入微尘国土广行佛事得大随顺。

　　(华严云清净妙法身湛然应一切前同虚空法也今入尘国应也说三乘法为佛事称四悉机为随顺○䟽观四大性及以自心唯是圆明清净宝觉觉体无碍周遍一切故能以四宝珠照十方界化成虚空于心现镜光照诸刹来入镜中身刹互入不相妨碍广大随顺施作佛事十种光者十身卢舍那也)。

　　此大神力由我谛观四大无依妄想生灭虚空无二佛国本同于同发明得无生忍。

　　(此叙观成获忍发此大用四大身心虚空佛国同一虚妄唯是圆常冥此发用岂拘方所○标四大色法皆从真空而现)。

　　佛问圆通我以观察虚空无边入三摩地妙力圆明斯为第一。

　　(䟽由观空故现身现土互相涉入依此得名虚空藏耳○标得性空真觉合如来藏性赞曰定光佛所得无边身执此宝珠入彼微尘何妨变现大神力来作楞严会上人)。

　　弥勒菩萨即从座起顶礼佛足而白佛言我忆往昔经微尘劫有佛出世名日月灯明我从彼佛而得出家心重世名好游族姓尔时世尊教我修习唯心识定入三摩地。

　　(䟽具云梅哩利曳那此云慈氏灯明佛时妙光菩萨八百弟子中有一人号曰求名是此人也心重世名多游族姓者盖由心外见境驰求不息分别诸法种类名相不知自心熏习所现即是不了心及缘则生二妄想也为对治故教唯识观○解真际曰以不达遍计本空依他幻有故耽世名好游族姓唯心识定者唯遮境有识简心空唯有自心心外无法也)。

　　历劫已来以此三昧事恒沙佛求世名心歇灭无有。

　　(䟽初修此观已得对治知世名利有无厚薄皆我自己唯识所变不从他来由此驰求顿尔皆息标以唯识三昧了心佛及众生是三无差别○解孤山曰此相似位也)。

　　至然灯佛出现于世我乃得成无上妙圆识心三昧。

　　(此分真位)。

　　乃至尽空如来国土净秽有无皆是我心变化所现。

　　(䟽此观初成位当解行今得三昧正入初地名真见道谓以一实根本无分别智与法界冥合能所一如无有二相故唯识颂云若时于所缘智都无所得尔时住唯识离二取相故当尔之时方名亲证乃至尽空如来国土净秽有无皆是我心变化所现故五位中名通达位也○标万法唯识非从外有○解私谓尽空者谓尽虚空界所有佛国等唯心所现也若以四土言之心即寂光变化即实报方便同居也净秽但是三土之相互有起灭故云有无)。

　　世尊我了如是唯心识故识性流出无量如来。

　　(从法身识性流出报应无量佛身)。

　　今得授记次补佛处。

　　(䟽既能亲证真唯识理依正净秽皆唯心现故无量佛从识性流今得补处亦我识变非由他也○标前佛后佛皆同一路)。

　　佛问圆通我以谛观十方唯识识心圆明入圆成实远离依他及遍计执得无生忍斯为第一。

　　(䟽初观染净依正皆唯识变本无自性即不起虚妄遍执计我及法即离遍计决了能变所变元是菩提妙觉明性即离依他唯一圆成清净宝觉故云远离依他及遍计执故唯识云初即相无性次无自然性后由远离前所执我法性即斯义也○标只依此三性合乎藏性也○解此中三性亦曰三相广在解深密经及唯识论一遍计所执性二依他起性三圆成实性资中曰横计有情众生寿者及我我所乃至情非情异执有实体周遍计度名遍计性计有因缘世间和合建立名相执此假相定从种生虽无我执自然种性假色心等为种生五蕴等法名依他性无漏智体及真如法界名圆成性○赞曰修唯识定证慈氏尊如风吹水自然成纹一生授记作佛事三会龙华分不分)。

　　大势至法王子与其同伦五十二菩萨即从座起顶礼佛足而白佛言。

　　(孤山曰观经云以智慧光普照一切令离三涂得无上力是故号此菩萨名大势至)。

　　我忆往昔恒河沙劫有佛出世名无量光十二如来相继一劫其最后佛名超日月光彼佛教我念佛三昧。

　　(䟽亦名无量光得大势如观经释念佛三昧如下自明○标念属意根意根即诸根所依故摄六根因根大入道)。

　　譬如有人一专为忆一人专忘如是二人若逢不逢或见非见。

　　(䟽专忆如佛专忘谓不念者如是众生见佛不定故云若逢不逢等○标为忆背尘合觉专忘背觉合尘)。

　　二人相忆二忆念深如是乃至从生至生同于形影不相乖异。

　　(䟽佛与众生忆念相应故佛与生如形影也○标寂而常照形影相随)。

　　十方如来怜念众生如母忆子若子逃逝虽忆何为。

　　(䟽如母忆子佛也若子逃逝生也虽忆何为不会遇也○标法身本有弃之为无四大本空执之为有也○解私谓母忆子如人专忆若子逃逝如人专忘问上文若逢不逢等今何但云虽忆何为答纵得逢见不蒙法利与逃逝无异舍卫九亿家不其然乎)。

　　子若忆母如母忆时母子历生不相违远若众生心忆佛念佛现前当来必定见佛去佛不远不假方便自得心开。

　　(䟽初提喻若众下贴合不假下得益○标步步𨃃佛阶梯日用何曾远离)。

　　如染香人身有香气此则名曰香光庄严。

　　(䟽染香有香气念佛得见佛因果相称谁谓不然)。

　　我本因地以念佛心入无生忍。

　　(解以验修念佛之心不可单约事相而解念存三观佛具三身心破三惑无生忍位方可入焉资中引观经是心是佛等释之斯亦大要也)。

　　今于此界摄念佛人归于净土。

　　(别指极乐通及寂光○䟽念佛入无生者初即以生灭心缘念佛之相好专注一境心无间然见佛相好光明庄严依报眷属一一乐事如对明镜自见面像周眸遍览无非佛界然复观所念之佛诸有境界俱为虚妄本无自性以从念想之所现故能念之心已起未起自何而有不见一法毕竟空寂以心不见心无相可得斯则能所俱寂本来离念离念相者等虚空界无所不遍法界一相即是如来平等法身此则由念相好见法身佛即无生念也故云以念佛心入无生忍我既得度众生法身与我无异无异之性互相关涉故念佛者我皆摄取故云摄念佛人归于净土○标法界法身一相平等)。

　　佛问圆通我无选择都摄六根净念相继得三摩提斯为第一。

　　(䟽念属意根意根即诸根所依故摄六也念即无念故云净念不以念间故云相继此即于根大性而悟入也○解念属意根意根若净诸根咸摄故无选择赞曰我与同伦皆同一志念念无忘心心不二如母忆子佛亦然圆通法门只这是)。

　　首楞严经义海卷第十六　颇六

　　音释

　　蛳螺

　　(蛳所宜切螺落戈切)。

　　蚌蛤

　　(蚌步项切蛤古合切)。

　　铸

　　(之戌切镕铸也)。

　　刺

　　(七赐切棘芒也)。

　　溟渤

　　(溟莫经切渤蒲没切渤海名)。

　　订

　　(丁定切平议也)。

　　洮汰

　　(洮徒力切汰徒盖切洮汰淅𤃦也)。

　　鹙

　　(七由切)。

　　黜

　　(尺律切贬斥也)。

　　𧰟

　　(以瞻切)。

　　缕

　　(力主切线也)。

　　垦

　　(口很切反土也)。

　　癃

　　(良巾切)。

　　竦

　　(息拱切竦动也)。

　　暖

　　(乃管切与暖同)。

　　阛阓

　　(阛获顽切市垣也阓胡对切市门也)。

　　砾

　　(郎击切小石也)。

　　盼

　　(普苋切视也)。

　　贮

　　(展吕切盛也)。

　　啾

　　(即由切小声也)。

　　耽

　　(丁含切乐也)。
永乐北藏第 168 册 No. 1581 首楞严经义海


　　首楞严经义海卷第十七(经六之一)颇七

　　(凡遇圆相即是标辞与䟽同其上文)。

　　(䟽第五返闻真实证此门次第合次那律以是六根之耳根故今以圆通义广庆说相继来简连环故最后说以表臻极真实故尔若前便说诸佛放光庆赞此门即余圣无功若不庆赞不表此门是真实圆通故今科为返闻真实也文二)。

　　尔时观世音菩萨即从座起顶礼佛足而白佛言。

　　(解孤山曰观谓能观之三观世即所观之三谛以闻世间出世间殊音异说皆了即空假中故名观世音也然此明义与法华有殊彼云一心称名菩萨即时观其音声皆得解脱则音在他机也此云由我观听十方圆明故观音名遍十方界则音属自行也应知因中自行果上化他二义必备两经所说各举一边耳私谓准丁文云由我不自观音以观观者令彼十方苦恼众生观其音声即得解脱此亦同于法华释名之意也但彼为流通本经故偏对他机今为伸叙昔证故正约自行)。

　　世尊忆念我昔无数恒河沙劫于时有佛出现于世名观世音我于彼佛发菩提心彼佛教我从闻思修入三摩地。

　　(䟽梵音阿那婆娄吉底输此云观世音从能所境智以立名也值佛观法皆其所师师资相承无相违耳闻思修慧诸行通途无有一佛不以音声而化群品○无有一机不从耳根闻教解悟由是彼佛教从此入○解教即世音闻即耳根皆所观之境也思修皆能观之观也然则观由境入境实遍通而持取音问者乃逗机之要也昔佛既尔今佛同然故文殊云此方真教体清净在音闻欲取三摩提实以闻中入)。

　　初于闻中入流亡所所入既寂动静二相了然不生。

　　(此下至空所空灭旧约三慧次第销之今则不尔节文为四一亡前尘二尽内根三空观智四灭谛理今初言入流亡所者流谓法性所谓音尘入之与亡通乎观行相似之位也所入法性体既常寂是则前尘本自不动今亦无静故云二相了然不生○标入流亡所返缘归性也)。

　　如是渐增闻所闻尽。

　　(䟽入䟽犹返流也初观闻性返照离缘不随前尘流转起灭故云入流亡所所缘声相由不随故寂然不起起即是动既亡动相静亦不生以动静境是耳家所取今观无性本无所有毕竟叵得故云了然不生即所取无相也圆觉云应当远离一切幻化虚妄境界○复增观行所缘既亡闻相不起此能闻相即是闻慧能所俱寂故云闻所闻尽此遣闻慧也一根既尔余根亦然亦是前文此根初解先得人空也圆觉云心如幻者亦复远离○解二尽内根如是渐增者前尘易亡内根难尽以由亡智有疏有亲故云渐增也闻所闻尽者谓能闻所闻之根亦复不生也此乃举所显能耳下觉所觉空及空所空灭例亦如是)。

　　尽闻不住觉所觉空。

　　(䟽尽闻之处即思慧为体名之为觉此之觉慧属第六识是则舍闻而观于义今亦不住此尽闻处更进观行观破此觉及所觉闻二俱不立故名为空此遣思慧即前文云空性圆明成法解脱圆觉云远离为幻亦复远离○标能觉之慧所觉之境二俱不立前文云此根初解先得人空云云○解三空观智上句遣前尽相下句正空观智觉谓觉照即智体也)。

　　空觉极圆。

　　(标修慧现前)。

　　空所空灭。

　　(䟽觉空之处思慧既尽唯与修慧相应观行增微修慧圆极故云空觉极圆此能空修慧与所空觉亦俱不存故云空所空灭此遣修慧即是前文解脱法已俱空不生也圆觉云离远离幻亦复远离○解四灭谛理上句显前重空之智下句正灭重空之理问理本寂灭复何灭乎答若谓寂灭此灭犹生但破其情非破其理如智论云不破圣人心中所得涅槃为未得者执成戏论是故须破已上四节若约三慧言之从初入流义必具足不可亡所未有思修苟执次第恐伤文理)。

　　生灭既灭寂灭现前。

　　(䟽生灭既灭即结前三慧三空尽也既展转空俱属生灭至此已极故云既灭无生真理寂常妙性了然明现故云寂灭现前故上文云是名菩萨从三摩地入无生忍此乃圆观闻性无前境界渐澄粗念稍除细想以至无念如上文云静深不动沙土自沉清水现前名为初伏客尘烦恼去泥纯水名为永断根本无明明相精纯一切变现不为烦恼皆合涅槃清净妙德此即始从观行至相似觉名生灭位入随分觉证无生忍名无生位然此初证境界不可思议与佛无殊故经云初心毕竟二无别如是二心前心难入此位后心心寂灭自然流入萨婆若海此之观门即是圆修一心三观今为从闻思修返照离缘显自闻性粗念不起细念不生以至寂灭挟空义说是则一空一切空也闻性显处中道理现名寂灭现前耳○标都结前三慧皆是生灭门修证前文云菩提心生生灭心灭此亦生灭三空既尽寂灭现前藏性圆明故发妙用○解结前理智根尘生灭既灭即得初住分证寂灭现前)。

　　忽然超越世出世间。

　　(解孤山曰世谓六道出世谓三乘)。

　　十方圆明获二殊胜一者上合十方诸佛本妙觉心与佛如来同一慈力二者下合十方一切六道众生与诸众生同一悲仰。

　　(䟽前寂灭现前是断德本觉妙心是智德慈悲二力是恩德既是圆修三德圆证故超世间凡夫出世三乘此最上乘唯佛与佛乃能究尽也十方圆明者证此境界见十法界三种世间无不是如无不成佛圆故无德不备明故无障不尽无缘慈悲是佛心相具足众德是德之首胜中胜法故云殊胜本妙觉心即是己心与诸如来无二圆满今日亲证故云为合合故得乐故同慈力一切众生亦是此心无二无别故亦彼合合故见其本成佛道枉自流浪故可悲仰自下现应拔苦皆由此二而流演耳○解慈能下化故曰力也没生死故可悲具佛性故可仰私谓此解一往似当再研未详上云慈力者慈既与乐必能拔苦应以力字兼于悲义也下云悲仰者悲谓悲苦仰谓仰乐此非属应盖言其机也是故猒患苦道则以悲为机欣慕乐果则以仰为感菩萨所证圆通之理遍在众生悲仰之中故曰与也同也当知众生由悲故能感拔苦之力菩萨由慈故能应仰乐之机感应常冥与拔常显若晓斯旨则下文三十二应乃至四不思议无忘其本乎)。

　　世尊由我供养观音如来蒙彼如来授我如幻闻熏闻修金刚三昧与佛如来同慈力故令我身成三十二应入诸国土。

　　(䟽以如幻力熏修闻思修慧成金刚三昧能破无始微细无明圆证如来藏体依体起用随缘能应入国土身华严云清净妙法身湛然应一切今言三十二者以能感之类不出斯数非所现应有限量耳○解槜李曰幻喻三慧体不可得金刚喻摧坚之能也)。

　　世尊若诸菩萨入三摩地进修无漏胜解现圆我现佛身而为说法令其解脱。

　　(䟽第十地菩萨坐华王座垂成正觉亦须别佛说教闻熏令断最后微细无明故观世音现第十重他受用身而为说法言胜解者于决定境忍可印持不为异缘之所引转此指最极根本无分别智将圆满时故名胜解然此菩萨登住已去虽为因位便能现上位身为彼说法以此圆证　位即诸位更无浅深故能现耳○解孤山曰菩萨别圆机也若入相似三摩地进修中道无漏则分真胜解现圆乃至若进修金刚无漏则究竟胜解现圆大士皆现佛身为说顿法令得分真究竟解脱问菩萨何能现佛身耶答心性理显高下无殊如镜已明形对像现臣家之镜王苟临之岂无王像王家之镜臣苟对之岂无臣像当知人有高下镜无贵贱然亦不妨明有优劣问等觉菩萨岂假初住现佛说法耶答闻法得解何必求人复假胜身弥增内慧且天魔现为佛像鞠多尚乃致礼况初住菩萨妙理所现等觉虽尊孰敢不仰)。

　　若诸有学寂静妙明胜妙现圆我于彼前现独觉身而为说法令其解脱。

　　(䟽麟觉独悟出无佛世猒喧乐静独处山林资加二位名为有学此后断惑便证无学约自乘理智将证未证名寂静妙明菩萨现同类身先称本习后令近佛)。

　　若诸有学断十二缘缘断胜性胜妙现圆我于彼前现缘觉身而为说法令其解脱。

　　(辟支迦罗云独觉亦云缘觉前但自悟今依教悟观十二缘作流转还灭二种观法以集谛为初门未发真前名为有学理智将圆菩萨身同必诱令进也○解槜李曰有学者资加二位也独觉亦观十二因缘亦可名为缘觉但约根有利钝值佛不值佛之殊分成二类皆言胜妙现圆者各约自乘理智将欲现前得此名也)。

　　若诸有学得四谛空修道入灭胜性现圆我于彼前现声闻身而为说法令其解脱。

　　(䟽因闻四谛声教悟故名声闻也发真之后三果三向俱名有学未发真前在忍位中用有漏智缩观观四谛作三十二行相见道一十六心无漏道发断四谛下八十八使分别烦恼证生空理名四谛空从初果后进断俱生证灭谛理名修道入灭将登无学名胜性现圆现身说法令其速证然后诱之不滞化城令进大果○解三果已前贤位圣位俱属有学见道一十六心断四谛下惑证生空理故云得四谛空初果后进断三界八十一品俱生品品皆证一分择灭无为故云修道入灭孤山曰二乘藏通机也虽有菩萨而藏同人天不断惑故通同二乘所证齐故)。

　　若诸众生欲心明悟不犯欲尘欲身清净我于彼前现梵王身而为说法令其解脱。

　　(䟽若有希欲心明开悟身光清净生于四禅不为欲界烦恼尘染为现梵王说四禅法出入禅支修证次第令其离欲生于梵世○标色界四禅一十八梵天也俱舍云三静虑各三第四静虑八除无想天初禅三天名定生喜乐地二禅三天名离生喜乐地三禅三天名离喜妙乐地四禅九天名舍念清净地○解梵王即色界天王名为尸弃此云顶髻璎珞明四禅皆有王今言梵者应是初禅之顶以有觉观语言之法得千界之主说法者如金光明云大梵天王说出欲论解脱者令离欲尘也)。

　　若诸众生欲为天主统领诸天我于彼前现帝释身而为说法令其成就。

　　(䟽众生爱统诸天菩萨现为帝释说上品十善令戒根清净生地居顶住善见宫为忉利王也○标妙高峰顶四隅每一隅有八天共三十二天帝释统之○解帝释即欲界第二天主彼天横有三十二天而帝释统之说法谓十善也金光明云释提桓因种种善论是也)。

　　若诸众生欲身自在游行十方我于彼前现自在天身而为说法令其成就。

　　(䟽欲身自在游行十方现二天身说法教化即夜摩睹史天也名自在者慈恩云得异熟果随意所念胜下二天下二天果依树而得今随欲得名为自在○解智者释普门品自在天是欲界顶天具云婆舍跋提此云他化自在假他所作以成己乐即魔王也或云第六天上别有魔王居处亦自在天摄也)。

　　若诸众生欲身自在飞行虚空我于彼前现大自在天身而为说法令其成就。

　　(䟽乐变化天他化自在名大自在不乐异熟果乐自乐他变为乐具而受用之名大自在然若止以化乐他化二天所配即摄义不尽故以慈恩摄四天也○解华严称为色究竟天即摩醯首罗天大论云三目八臂骑白牛执白拂者是也)。

　　若诸众生爱统鬼神救护国土我于彼前现天大将军身而为说法令其成就。

　　(䟽天大将军即帝释所管将也分住三十二天各领鬼神镇护四方○解金光明以散脂为大将大经云八臂健提是天中力士大论称鸠摩罗伽此云童子骑孔雀擎鸡持铎捉赤幡复有韦纽此云遍闻四臂捉具持轮骑金翅鸟皆是诸天大将未知此中定是何等虽未可定何妨菩萨随机俱现)。

　　若诸众生爱统世界保护众生我于彼前现四天王身而为说法令其成就。

　　(䟽四天王者上升之元首下界之初天于须弥山各居一埵所领鬼神每王二部共八部众救护国界)。

　　若诸众生爱生天宫驱使鬼神我于彼前现四天王国太子身而为说法令其成就。

　　(天王太子即那吒之类辅政统摄跨握鬼物护世益人菩萨身同先令成就后使猒离)。

　　若诸众生乐为人主我于彼前现人王身而为说法令其成就。

　　(王往也人皆归往也四轮粟散皆人之主以上化下物无不从)。

　　若诸众生爱主族姓世间推让我于彼前现长者身而为说法令其成就。

　　(长者具有十德谓姓贵位高大富威猛智深年耆行净礼备上叹下归十德具焉名大长者)。

　　若诸众生爱谈名言清净自居我于彼前现居士身而为说法令其成就。

　　(博闻强识不求仕䆠居财大富秉志廉贞故名居士)。

　　若诸众生爱治国土剖断邦邑我于彼前现宰官身而为说法令其成就。

　　(国城也大曰邦邦封也有功者封于是也邑即是县五官六官各有所典皆为宰官斯则葺治邦家移训风俗剖判决断民无枉挠也○标一品已下九品以上各有所典皆名宰官○解三台辅相州牧县长悉号宰官)。

　　若诸众生爱诸数术摄卫自居我于彼前现婆罗门身而为说法令其成就。

　　(䟽婆罗门云净行咒禁算艺调养方法皆为数术菩萨乘机现相奖而成之亦何物而不化○标仰观天文俯察地理亦修梵行四姓一也)。

　　若有男子好学出家持诸戒律我于彼前现比丘身而为说法令其成就。

　　(䟽尸罗云戒毗尼云律由依律法防非止恶故名为戒即二百五十戒也)。

　　若有女子好学出家持诸禁戒我于彼前现比丘尼身而为说法令其成就。

　　(尼女声即女比丘持五百戒也既戒德自严轨物成化进行弥速远出三界○标比丘此云乞士上从诸佛乞法以资慧命下从檀那乞食以资身命持二百五十条戒相比丘尼女人出家持五百条戒相谓触八覆随也持止诸过)。

　　若有男子乐持五戒我于彼前现优婆塞身而为说法令其成就若有女子五戒自居我于彼前现优婆夷身而为说法令其成就。

　　(䟽五戒谓不杀不盗不邪淫不妄语不饮酒佛谓提谓长者等在家众受三归已即授五戒为优婆塞经说五戒者天下大禁忌若犯此五在天违五星在地违五岳在方违五帝在身违五脏如是等世间违犯无量若约出世则坏五分法身一切佛法以五戒是大小尸罗根本故好学此者现清净男与说此法优婆夷云清净女亦近事女○标此男女在家常持亲近出家善知识故○解以五戒自守堪任近事出家二众故)。

　　若有女人内政立身以修家国我于彼前现女主身及国夫人命妇大家而为说法令其成就。

　　(䟽掌理王之内政谓之内宰政者所以政不正也卿大走曰家天子诸侯曰国天子后妃曰女主诸侯曰国夫人余者夫尊于朝妻荣于室受命于后妃故云命妇大家者后妃所师之女也如曹惠姬宫禁国围声色增逸不资圣化曷慕清贞○标谓天子有内外政外政三公九卿二十七大夫八十一元士内政三皇后九嫔妃二十七世妇八十一御妻菩萨现女主身即天子后也○解周礼天子之后立六宫三夫人九嫔二十七世妇八十一御妻国夫人如论语邦君之妻曰君夫人命妇谓妻因夫荣者也大家如后汉扶风曹世叔妻者同郡班彪之女名昭字惠姬和帝数召入宫令皇后贵人师事焉号曰大家)。

　　若有众生不坏男根我于彼前现童男身而为说法令其成就若有处女爱乐处身不求侵暴我于彼前现童女身而为说法令其成就。

　　(䟽童男童女贞节越俗标格于人菩萨处之劝励外笃○标随类现身应机说法以成就之)。

　　若有诸天乐出天伦我现天身而为说法令其成就若有诸龙乐出龙伦我现龙身而为说法令其成就若有药叉乐度本伦我于彼前现药叉身而为说法令其成就。

　　(解药叉云轻捷)。

　　若乾闼婆乐脱其伦我于彼前现乾闼婆身而为说法令其成就。

　　(乾闼婆云香阴新翻寻香行帝释乐神也○䟽天能猒乐龙能怖苦乐神荡逸药叉勇健各慕出伦非圣不拔○标乾闼婆此云乐神亦云寻香气住须弥山下帝释宫欲作乐烧沉水此神即寻香气而往)。

　　若阿修罗乐脱其伦我于彼前现阿修罗身而为说法令其成就。

　　(解阿修罗云无端正以女美而男丑故从男彰名新翻非天以謟诈无天行故私谓准普门品八部此阙迦楼罗即金翅鸟也恐在下文杂类中收)。

　　若紧那罗乐脱其伦我于彼前现紧那罗身而为说法令其成就。

　　(紧那罗形似人而头有角因呼为疑神天帝丝竹乐神也小劣乾闼婆新云歌神)。

　　若摩呼罗伽乐脱其伦我于彼前现摩呼罗伽身而为说法令其成就。

　　(孤山曰摩呼罗伽什师云地龙肇公云大蟒腹行也○䟽修罗丑状而多慢疑神似人而戴角蟒形田蚥腹行之类因多毁戒微行惠施墯此道中各愿出类皆从其欲○标修罗此云无酒或云执日缘起如藏教中说)。

　　若诸众生乐人修人我现人身而为说法令其成就若诸非人有形无形有想无想乐度其伦我于彼前皆现其身而为说法令其成就。

　　(䟽人身难得见佛受化非天之着乐余之多苦故乐修也有形有色蕴如下休咎精明等无形无色蕴如下空散销沉等有想有四蕴如下鬼神精灵等无想无四蕴即下精神化为草木金石等此上皆非人也斯则形想杂类蠢物皆沾必一其身乘机即化○解六道中除人道外余五悉号非人有形欲界无形无色界有想空识二天无想无所有及非想二天)。

　　是名妙净三十二应入国土身皆以三昧闻熏闻修无作妙力自在成就。

　　(䟽以如幻力熏闻思修成金刚三昧证真妙用自在如是○解私谓三十二应比普门品虽五有出没大体是同总而言之无越十俞于十界中两经俱无菩萨并地狱身者或曰圣言之略耳或云观音已是菩萨何须更现地狱苦重不可度也智者依正法华具现菩萨界身又准释论菩萨亦化地狱故知十界不可阙焉○䟽下十四无畏有难必济有危必救恐怖获安总号无畏大悲为体也)。

　　世尊我复以此闻熏闻修金刚三昧无作妙力与诸十方三世六道一切众生同悲仰故令诸众生于我身心获十四种无畏功德。

　　(由前观行证真具德从体起用令众生得一十四种无畏功德)。

　　一者由我不自观音以观观者令彼十方苦恼众生观其音声即得解脱。

　　(由我不观所听音声但观闻性音声自寂闻相无生尘境不拘自然解脱自既如是故令十方一切众生闻我音声即得度苦○解圣人无己惟物是利故以观音之智加彼观声之机于苦得脱不旋踵矣若夫止称名号罔识闻熏善应未臻而责圣言之虚者是犹洒一杯之水救积薪之火火不熄则谓水不胜火惑亦甚哉)。

　　二者知见旋复令诸众生设入大火火不能烧。

　　(䟽本由四大分湛旋令觉知今复本闻知见归湛湛性圆遍无尘可得尘火既歇何物能烧○故令众生大火不烧○解槜李曰准天台释火难有三种一果报火下从地狱上至初禅二恶业火通三界三烦恼火通三乘火难既然他皆仿此)。

　　三者观听旋复令诸众生大水所漂水不能溺。

　　(䟽声能漂荡如水腾波观听旋真尘相不起虚明寂湛何物能漂故令念者大水不溺)。

　　四者断灭妄想心无杀害令诸众生入诸鬼国鬼不能害。

　　(妄想生灭能杀法身能害慧命苟或断绝真性无伤故入鬼国鬼不能害)。

　　五者熏闻成闻六根销复同于声听能令众生临当被害刀段段坏使其兵戈犹如割水亦如吹光性无摇动。

　　(熏修妄闻成真间性一根亡对诸根亦融心水虚明智光无动谁为自他而当被害故能触物无滞游刃有余○解孤山曰熏于妄闻成真闻性耳根既复五根咸同具举言六也私谓淮南子云光可见而不可握水可循而不可坏今云吹割性无摇动喻意不殊)。

　　六者闻熏精明明遍法界则诸幽暗性不能全能令众生药叉罗刹鸠槃茶鬼及毗舍遮富单那等虽近其傍目不能视。

　　(䟽闻熏观行成就精明智照既融法界圆遍无明邪暗永不能生药叉等类成受幽气明能破暗故令恶鬼目不能视○解药叉如前肇师云有三种一在地二在空三在天孤山曰罗刹云可畏鸠槃茶猒魅鬼毗舍遮啖精气鬼富单那热病鬼)。

　　七者音性圆销观听返入离诸尘妄能令众生禁系枷锁所不能着。

　　(䟽尘累相萦如禁系六根质碍如枷锁既而入流亡所系碍不成是故念者枷锁解脱)。

　　八者灭音圆闻遍生慈力能令众生经过险路贼不能劫。

　　(声能劫心害善为贼声销意净慈力遍熏平等在怀善恶同贯故令涉险贼不能劫)。

　　九者熏闻离尘色所不劫能令一切多淫众生远离贪欲。

　　(声尘既亡色境销歇贪欲念虑拟从何生故令众生远离贪欲)。

　　十者纯音无尘根境圆融无对所对能令一切忿恨众生离诸瞋恚。

　　(音声差别三昧能纯尘既不生根无所偶顺违之境不得瞋恚之心自亡故令念者离诸瞋恚)。

　　十一者销尘旋明法界身心犹如琉璃朗彻无碍能令一切昏钝性障诸阿颠迦永离痴暗。

　　(销除尘暗旋复真明世界身心洞然无碍一切唯觉谁为痴暗故令阐提咸生实信○解阿颠迦亦云阿阐底迦此翻无欲不乐欲涅槃也私谓准天台释三毒通界内外内谓思惑外谓无明二乘以欣涅槃名贪猒生死为瞋迷中道即痴菩萨广求佛法诃恶二乘未了佛性皆是三毒)。

　　十二者融形复闻不动道场涉入世间不坏世界能遍十方供养微尘诸佛如来各各佛边为法王子能令法界无子众生欲求男者诞生福德智慧之男。

　　(䟽融通形碍旋复真闻所以不动道场涉入世界身无限量遍至十方绍继法王种姓不断由三昧力福德具故应求男者皆无虔愿)。

　　十三者六根圆通明照无二含十方界立大圆镜空如来藏承顺十方微尘如来秘密法门受领无失能令法界无子众生欲求女者诞生端正福德柔顺众人爱敬有相之女。

　　(六根圆遍融通照明舍现十方无二无别唯一宝觉名大圆镜复能承顺微尘诸佛受领含容无量法门不失不坏名为空藏以女德坤仪资生承顺柔明贞正相好圆备由此念求故能生也○解智者引阿含明地狱已上乃至欲天皆有无子之苦令所求者悉得满心槜李曰上云涉入世间不坏世界即方便智方便属权权能干事故生于男次云立大圆镜空如来藏即属实智实智诣理理能舍育故生于女如净名云智度菩萨母方便以为父即其义焉)。

　　十四者此三千大千世界百亿日月现住世间诸法王子有六十二恒河沙数修法垂范教化众生随顺众生方便智慧各各不同。

　　(䟽所比多众方便权也智慧实也不能比一名)。

　　由我所得圆通本根发妙耳门然后身心微妙含容周遍法界。

　　(先出所以观音所修从三慧入是众行之根本也佛佛演教皆以音声机机领悟尽由闻慧谁能出不由户何莫由斯道也况能于声尘而亡所得复根结而归真际元明心妙一多之境融通本湛觉圆彼此之名平等以一切身即一身故云微妙含容一身即一切身故云周遍法界此即福等之所以也○标三千界内诸法王子有六十二恒河沙数修法垂范方便智慧各各不同由我所得圆通本根发妙耳门然后身心微妙含容周遍法界与彼无异)。

　　能令众生持我名号与彼共持六十二恒河沙诸法王子二人福德正等无异世尊我一号名与彼众多名号无异由我修习得真圆通。

　　(䟽正比福等谓由自证平等理故遂令他得平等福也由我下结所以也○解孤山曰法华亦有此之校量及观今经方晓彼意盖此方众生耳根利故受道者多所以观音化胜余根钝故受道者少所以诸圣化劣是知行位虽齐对机有异总彼恒河沙数但敌观音一人故使持名二福正等据此所说已自密简耳根圆通为未晓者更俟文殊详择)。

　　是名十四施无畏力福备众生。

　　(䟽如文三四不思议德用殊绝非言智之所能及也即显大圆镜体功德之相然功德力用其体一也以内蕴曰德外施曰用前虽随机现应适时御物拔苦与乐数仍有限而未满陈自在现化无方之德妙妙无比难可思议故今述也)。

　　世尊我又获是圆通修证无上道故又能善获四不思议无作妙德。

　　(内德不充外用不起以金刚三昧熏本四无量心由期果证实德现前故成四事俱不思议无作而现○标前三十二应十四无畏随机有量此四不思议更无限量心不可思言不可议)。

　　一者由我初获妙妙闻心心精遗闻见闻觉知不能分隔成一圆融清净宝觉。

　　(䟽此叙德本也闻性本真非粗非妙由绝待故故云妙妙非粗曰精离相曰遗一根既返六根咸脱故不分隔成一宝觉下列所现云)。

　　故我能现众多妙容能说无边秘密神咒。

　　(标也妙容多现不可以形量拘秘咒无边不可以言说取○此则由三昧力熏本慈无量心现种种形说种种咒令诸见闻获其妙乐)。

　　其中或现一首三首五首七首九首十一首如是乃至一百八首千首万首八万四千烁迦罗首二臂四臂六臂八臂十臂十二臂十四十六十八二十至二十四如是乃至一百八臂千臂万臂八万四千母陀罗臂二目三目四目九目如是乃至一百八目千目万目八万四千清净宝目或慈或威或定或慧救护众生得大自在。

　　(首出众圣法身也臂能提接化身也目以导明智身也物无虚见见必利益故能救护○解首表法身超出二边臂表解脱提拔众苦目表般若照了万境或慈或威结现首也或定或慧结臂目也其容慈故摄中道之善其容威故折二边之恶法身明矣或定则手以止散解脱着矣或慧则目以观昏般若显矣三德圆融既内无滞碍故益众生而得自在槜李曰烁迦罗有云具足母陀罗或云印义私谓第三卷末真际以烁迦罗类跋折罗即金刚也此亦应然)。

　　二者由我闻思脱出六尘如声度垣不能为碍故我妙能现一一形诵一一咒其形其咒能以无畏施诸众生是故十方微尘国土皆名我为施无畏者。

　　(䟽由如幻力熏本等悲故能一身现无量身无量身现一身十方微尘无刹不现说一一咒救众苦恼无畏众生得大自在)。

　　三者由我修习本妙圆通清净本根所游世界皆令众生舍身珍宝求我哀愍。

　　(由三昧力熏本喜心故能所游世界众生见者咸生欢喜不惜身财以求哀愍)。

　　四者我得佛心证于究竟能以珍宝种种供养十方如来傍及法界六道众生求妻得妻求子得子求三昧得三昧求长寿得长寿如是乃至求大涅槃得大涅槃。

　　(由圆照力熏本舍心既而果证得以珍宝上施诸佛下及众生亦令所求世出世法无不随愿此上喜舍二段互言皆得复次总上诸文对三观者由泯相澄神观故寂灭现前由起幻消尘观故获二殊胜由绝待灵心观故四不思议亦是即空即假即中观也详文可见○解此四不思议前二属应后二对机应中备显形声二益初文虽云说咒而正示形益即应身功用也次云虽复现形而正示声益即名称普闻也机中具明因果二相先明修因则六度之中略举布施俾求福故后明感果则世出世愿靡不成就令得乐故有以慈悲喜舍四无量心次第配之其数虽齐于义不协)。

　　佛问圆通我从耳门圆照三昧缘心自在因入流相得三摩提成就菩提斯为第一。

　　(䟽圆照三昧者即一行三昧也谓初缘实相造境即中无不真实系缘法界一念法界故云缘心自在此即一经所宗首楞严定文殊所赞得真圆通诸佛交光同庆此说后学至此幸冀留心无谓聊尔也○姑苏曰此中三摩提即第一卷中有三摩提名大佛顶首楞严王具足万行十方如来一门超出妙庄严路正是圆融三观也诸大罗汉多得奢摩他诸菩萨等或得三摩禅那唯观音得楞严圆融三观又得华严法界三观十四无畏中从一至九真空观十与十一理事无碍十二周遍十三含容十四合其遍容发妙耳门然后身心微妙含容周遍法界今经入法界之明文也故摄论云无不从兹法界流无不还归此法界)。

　　世尊彼佛如来叹我善得圆通法门于大会中授记我为观世音号由我观听十方圆明故观音名遍十方界。

　　(䟽眼观耳听略举六根之二也或观此听闻一根旋复六用不成故十方圆明唯一宝觉由此得名亦遍一切庆说难思正在观音旁兼余圣○标彼佛如来即古观音佛也○解按观音三昧经及大悲经并云此菩萨过去久已成佛号正法明又悲华经说往昔宝藏如来授不瞬太子记名观世音然则悲华与今经皆覆本垂迹之名耳今得圆通即太子后身也赞曰隔垣听声静居闻鼓初于闻中入流亡所多谢文殊泾渭分一筹获得锦标子)。

　　首楞严经义海卷第十七　颇七

　　音释

　　鞠

　　(渠竹切)。

　　髻

　　(古诣切)。

　　铎

　　(徒落切铃属)。

　　纽

　　(女久切)。

　　翅

　　(矢利切金翅鸟名)。

　　跨

　　(苦化切骑也)。

　　𡣕

　　(毗宾切妃𡣕也)。

　　蠢

　　(尺尹切蠢动也)。

　　熄

　　(相即切灭也)。

　　阐提

　　(梵语也此云信不具阐齿善切)。

　　烁

　　(书药切)。

　　协

　　(胡颊切合也)。

　　瞬

　　(舒闰切目动也)。
永乐北藏第 168 册 No. 1581 首楞严经义海


　　首楞严经义海卷第十八(经六之二)颇八

　　(凡遇圆相即是标辞与䟽同其上文)。

　　尔时世尊于师子座从其五体同放宝光远灌十方微尘如来及法王子诸菩萨顶彼诸如来亦于五体同放宝光从微尘方来灌佛顶并灌会中诸大菩萨及阿罗汉林木池沼皆演法音交光相罗如宝[糸*系]网。

　　(䟽耳根圆通五根总摄称可诸佛说证皆同及大菩萨阿罗汉者即前二十五圣说圆通人即说皆是无非圆通故放宝光流灌其顶林木池沼演法音者既号圆通彼我同畅智周万物何法不宣交光如网圆张大教也○标光灌众顶者表观照般若因果无二最初方便同一道故林木池沼等皆演法音情与非情同一体处皆明真法界色心不二也)。

　　是诸大众得未曾有一切普获金刚三昧。

　　(䟽耳闻圆观顶触智光观音三昧一时同获此则二十四圣同会观音一门皆得名为金刚三昧也○解孤山曰宝光交照表自他之理互融林木演音显依正之性不二印前所证尽契佛心初住以上能破竖惑皆号金刚三昧)。

　　即时天雨百宝莲华青黄赤白间错纷糅十方虚空成七宝色。

　　(䟽法身体素天龙之所忽劣今将显现如空宝严万行集成故华间错)。

　　此娑婆界大地山河俱时不现唯见十方微尘国土合成一界梵呗咏歌自然敷奏。

　　(根尘消复法界圆成故山河不现合成一界也梵摩云净具云俱匿正云婆师此翻赞叹○标即歌咏也○解私谓此表大众于第一义天以四十位真因之华而严果德也又表发真归元空界殒裂唯一常寂光土是事希有故咏歌之)。

　　于是如来告文殊师利法王子汝今观此二十五无学诸大菩萨及阿罗汉各说最初成道方便皆言修习真实圆通彼等修行实无优劣前后差别。

　　(䟽修行之要入实为期今皆获证故无优劣然有日劫相倍故成前后差别或可就彼各各得所亦无前后之差别耳○标二十五圣最初方便真证圆通皆从根境识七大性得大妙用更无差别其如化利娑婆世界须假应机从闻思修得三摩地也○解夫如来藏性元无异乘以根有利钝故分大小约三谛言之则小教所诠者真也大教所诠者中也而此真中遍在一切俗谛之上即前所悟十八界及七大也当知三谛具足名如来藏俗谛不空真中俱空故二十五圣中凡声闻所证或析俗见真或体俗见真皆分入空藏也菩萨所证或离俗显中或即俗显中皆全入空藏也今以藏性融会全分无差即同法华开方便门示真实相决了声闻法是诸经之王)。

　　我今欲令阿难开悟二十五行谁当其根兼我灭后此界众生入菩萨乘求无上道何方便门得易成就。

　　(䟽若以三科七大专门独善随根各入此皆方便若于此界现在未来设教通方上中下机咸得悟入永为众生成道方便者于二十五何门为胜由先所请十方如来得成菩提妙三摩提最初方便故今令选通途法门使其成就○标阿难古佛岂假修证盖曲为末劫众生故示相祈佛料拣也○解上从证性会同圆通今为逗根令简方便性如华屋根如入门若得其门方受其赐世人以解为证请思最初入道方便与二十五圣孰为其伦乎)。

　　文殊师利法王子奉佛慈旨即从坐起顶礼佛足承佛威神说偈对佛。

　　(䟽文殊智德之主言用莫测断割无疑与夺众心谁不缄默故承佛旨敬而说偈○标文殊根本智德无有一法过者允契众情○解此下欲简圆通先明觉性次辨迷妄后示归元于归元中选耳根为易文殊既与观音同证故奉佛慈旨有自来矣○䟽二正说偈辞将拣行门先明真妄者若无迷悟岂有修行盖迷一真遂成诸妄物无终𠘶故有悟期悟逐根门遂分迟速悟所极处名大涅槃故下文云妙性圆明离诸名相本来无有世界众生由妄有生因生有灭生灭名妄灭妄名真是称如来菩提涅槃二转依号故先明也文三)。

　　觉海性澄圆圆澄觉元妙。

　　(此显一真性海离名绝相非真非妄不悟不迷唯一圆常余无所得即下妙性圆明离诸名相本来无有世界众生也觉性周遍甚深湛然故如海也下句重叹不可思议绝诸对待故曰妙也○标谓此觉性绝待口欲谈而辞丧心行处灭也○解觉见之性譬如大海澄湛圆融皆喻寂而常照也复牒圆澄所喻之觉示其本来照而常寂故曰元妙此类前文性觉妙明本觉明妙但法喻相参耳)。

　　元明照生所所立照性亡。

　　(䟽圆澄觉体本来明照妄觉不了认为所相所既妄立生汝妄能从毕竟无成毕竟有故名生所非谓从真而生也暗相既现明性即隐隐故曰亡○标元明照者所谓般若无知无所不知盖众生不了寂而常照照而常寂于绝待本觉上立所明强觉向外驰求所既妄立观照慧用即隐也从此内执根身种子外执器界因此迷真起妄今文殊料拣将陈行门先明真妄者○解真际曰于彼元明性上妄生照用而形所相有相当情无相则隐故照性亡孤山曰元明照即上本明之性也由迷本明而起无明故生所也以全法性为无明法性无住处故照性亡私谓二说节公为长盖照字义通真妄犹明觉二义也故前文云性觉必明妄为明觉觉非所明因明立所所既妄立生汝妄能)。

　　迷妄有虚空依空立世界想澄成国土知觉乃众生。

　　(䟽世界初起顽空先现从妄想生故云迷妄有也如下文云乃至虚空皆是妄想之所生起依空立世界者世界之体即是四轮皆依空有如前文云觉明空昧相待成摇故有风轮执持世界等妄想凝结成外国土妄心知觉成内众生依正既彰总名世界○解此乃无同异中炽然成异异彼所异因异立同同异发明因此复立无同无异是知虚空为同世界国土为异众生即有为法无同无异也广辨如第四卷经)。

　　空生大觉中如海一沤发有漏微尘国皆依空所生。

　　(䟽虚空昏钝体是不觉不觉生觉如海一沤起信云即依觉故而有不觉下文云当知虚空生汝心内犹如片云点太清里况诸世界在虚空耶法喻可见○解有漏兼有情)。

　　沤灭空本无况复诸三有。

　　(䟽下文云汝等一人发真归元十方虚空悉皆销殒云何空中所有国土而不震裂良以妄元无本毕竟不生故虚空如沤不灭而灭三有如幻不无而无○标三有即三界别无所碍○解三有舍情器)。

　　归元性无二方便有多门。

　　(䟽同归一理理则无殊行有偏圆迟速不等圆觉云无上妙觉遍诸十方出生如来与一切法同体平等于诸修行实无有二方便随顺其数无量○标涅槃心易晓差别智难明)。

　　圣性无不通顺逆皆方便。

　　(解孤山曰观音耳根则顺余圣诸根则逆皆对此上机说也私谓亦应以声闻所修为逆菩萨所修为顺又菩萨中渐修曰逆圆顿曰顺下文云浅深同说法其义亦然)。

　　初心入三昧迟速不同伦。

　　(䟽若圣人根性或是已证圣性若顺若逆俱得入觉更无浅深初心入道故须拣选取令速进如上文云十方如来于十八界一一修行皆得圆满无上菩提于其中间亦无优劣但汝下劣未能于中圆自在慧故我宣扬令汝但于一门深入○标上文云我今欲令阿难开悟二十五行谁当其根乃至何方便门得易成就○解当根则速差机则迟日劫相倍是不同类)。

　　色想结成尘精了不能彻如何不明彻于是获圆通。

　　(䟽优波尼沙陀因观不净白骨微尘析色明空尘色既尽妙色密圆今此拣云色由妄想所结染污真性其体本粗性是质碍不能明彻如何以此不明彻法而取圆通○解色由妄想结成诸尘尘质留碍故于精明了别之性不能通彻)。

　　音声杂语言但伊名句味一非含一切云何获圆通。

　　(䟽陈如悟四谛声妙音密圆于是得道今此拣云音声不离诸杂语言语言即是名句文耳名句诠显各有分限以名诠自性句诠差别文即是字为二所依故非一能含一切也伊犹是也○解孤山曰杂谓种种语言而此语言但依名句味耳新翻皆云名句文名诠自性句诠差别文即是字为二所依古以文为味者字能显二如味能显食中之咸淡也问陈那悟声尘与观音耳根其义相类何故文殊简以为非答声是佛语根乃自身认尘则着他语言观根则了己心性是以闻声亦为所简)。

　　香以合中知离则元无有不恒其所觉云何获圆通。

　　(䟽香严童子宴晦清斋闻香入鼻观此无生来无所从去无所至尘气倏灭妙香密圆今此拣云香之一法合有离无既非其常未为圆观)。

　　味性非本然要以味时有其觉不恒一云何获圆通。

　　(药王药上因尝众味了味无生非即身心非离身心由味觉明位登菩萨今云味性本无待根方觉无根无味故非圆通味时者尝时也)。

　　触以所触明无所不明触合离性非定云何获圆通。

　　(跋陀婆罗忽悟水因既不洗尘亦不洗体中间安然得无所有妙触宣明由是证果今明此触因所触身而得显发无所不显性非常定故不圆通)。

　　法称为内尘凭尘必有所能所非遍涉云何获圆通。

　　(摩诃迦叶因观世间六尘变坏唯以空寂修于灭尽妙法宣明销灭诸漏今拣虽称妙法乃是内尘凭仗此修岂越能所故非圆通遍圆涉通也○解真际曰独散遍缘不依五根所取称为内尘)。

　　见性虽洞然明前不明后四维亏一半云何获圆通。

　　(䟽阿那律陀因修乐见照明三昧旋见循元由斯得证今云见性虽有洞然照了之义而又前方全明后方全暗左右傍观三分之二故云四维亏一半也○解槜李曰纵其见性虽云洞然夺其见相故不明后)。

　　鼻息出入通现前无交气支离匪涉入云何获圆通。

　　(䟽周利槃特因作数息微细穷尽生住异灭返息循空因是得道今云鼻息虽通出入出入各据而不相交支分既离岂成圆观)。

　　舌非入无端因味生觉了味亡了无有云何获圆通。

　　(憍梵跋提观味之知非体非物还味旋知成无学果今云舌入非是无端自有由味境合方有觉知境灭知亡未为通贯○解私谓舌根为识所依亦名舌入今文语倒但是舌入非无端耳)。

　　身与所触同各非圆觉观涯量不冥会云何获圆通。

　　(䟽毕陵伽婆蹉因观痛觉觉清净心无觉无痛遗身纯觉获无学果今云能觉身根与所觉触互相假有各无自性义例相类俱非圆观知无知异各有涯量互不相冥故为所拣○解内身外物能所相触方有觉观离中则无故云各非等若谓合中有者其如物非体知成敌两立故云涯量等)。

　　知根杂乱思湛了终无见想念不可脱云何获圆通。

　　(䟽须菩提旷劫已来心得无碍由是观察十方成空空性圆明顿入如来宝明空海同佛知见今谓意根杂乱思念若以寂定湛旋毕竟无有知见依此修行想念何逃亦可若望湛观真明必无知见即无知觉明也应知有知见者未脱妄想○解湛了终无见如前精了不能彻也以杂乱思于湛了性终不能见)。

　　识见杂三和诘本称非相自体先无定云何获圆通。

　　(䟽舍利弗旷劫已来心见清净由遇佛故见觉明圆光极知见今拣眼识杂在三和之内穷其本性无相可得自体不常如何圆遍○解槜李曰论云二和生识谓根境和合识生其中今言三和者能所合说也根境乖时识无自体故云无定)。

　　心闻洞十方生于大因力初心不能入云何获圆通。

　　(䟽普贤菩萨本用心闻分别众生所有知见得大自在今拣太高[(冰-水+〡)*ㄆ]机不尽既法界为体心闻为用故洞十方此由普贤因修大行之所感故中下之机于斯绝分故云不能入以众生心中发明普贤行者方现其身非同观音触物随现○解孤山曰唯以心闻不由根听斯是分真所得故非初心之所能入)。

　　鼻想本权机只令摄心住住成心所住云何获圆通。

　　(䟽孙陀罗难陀观鼻端白见出入息化为光明身心内明圆洞世界遍成空净今拣观鼻非为究竟故云权机若令摄心心成所住真元无住所住便非经云若心有住则为非住)。

　　说法弄音文开悟先成者名句非无漏云何获圆通。

　　(富楼那辩才无碍秘密法门微妙开示得无所畏今拣说法不离声名句文所开悟入须先成熟不由无种便能入道若散心说但成有漏非曰圆通○解私谓舌识开悟乃是先曾成就音文之者如富楼那从旷劫来辩才无碍佛教说法成阿罗汉岂非开悟先成者耶然其所说名句之体且非出世无漏之法斯亦一非含一切是故简之)。

　　持犯但束身非身无所束元非遍一切云何获圆通。

　　(䟽优波离因持清禁由是执身身得自在次第执心心得通达然后身心一切无碍今拣持犯细行唯检于身身若不生将何检束故于法法不能圆遍○解问波离执身次第执心俱得通利今何但云束身而已答声闻执心亦防六聚七支之非况今言身识在其中矣)。

　　神通本宿因何关法分别念缘非离物云何获圆通。

　　(䟽大目犍连因于修定旋湛意识心光发宣得大神用今拣神通乃是宿因本有由加行力之所显发何关修定轨则意识然后得生法者轨则义分别者意识也意识念缘分别一切不离尘境故非圆通○解目连神通由宿习所得虽云旋湛心光发宣非关于法分别而现又小乘神通皆是作意缘物则有离物则亡)。

　　若以地性观坚碍非通达有为非圣性云何获圆通。

　　(䟽持地菩萨因平心地见内外尘本无自性不相触摩皆如来藏今拣地性坚碍有为体非通达不成圣性故非圆通)。

　　若以水性观想念非真实如如非觉观云何获圆通。

　　(月光童子因作水观见水身中与外香水性合真空一味流通得无生忍今谓此观不离寻伺想念岂是真实如如之性觉观即寻伺也)。

　　若以火性观猒有非真离非初心方便云何获圆通。

　　(火头金刚观多淫心成智慧火身心暖触无碍流通生大宝𦦨今谓此由多淫生猒离故观成性火此即猒求之心岂称圆照非是真实离念之门初机不合故须拣也○解孤山曰乌刍瑟摩猒欲观火非真解脱)。

　　若以风性观动寂非无对对非无上觉云何获圆通。

　　(䟽琉璃光菩萨因观身心世界皆是妄缘风力所转风力无依本无所有于动见不动即证实相今谓风性是动由动有寂动寂相对对即非真岂同圆观入流亡所)。

　　若以空性观昏钝先非觉无觉异菩提云何获圆通。

　　(虚空藏菩萨由观四大无依妄想生灭虚空无二佛国本同得无生忍今谓虚空昏暗无明所生非是觉明异乎本觉故须拣也)。

　　若以识性观观识非常住存心乃虚妄云何获圆通。

　　(弥勒菩萨修唯识观尽空如来国土净秽有无皆是我心变化所现今谓识性念念生灭攀缘不息体非常住若但亡境不亡其心还成虚妄岂是圆通○解心本无心存之则妄)。

　　诸行是无常念性元生灭因果今殊感云何获圆通。

　　(䟽大势至菩萨由念佛三昧都摄六根净念相继入无生忍今谓凡是有为皆属行阴迁变念性生灭正是无常如何以无常因获常住果故非圆通然念佛一门此方最要虽云生灭要因念想专注在怀兼佛愿力直生净土往彼国已进行弥速即证有期今显圆根观音为上抑扬之道故须拣也○解私谓势至念佛都摄六根所念之境必通三身然其子母相忆之喻多就应身而说是故指同无常生灭岂以此因而感常住不生不灭之果乎已上二十四圣皆由所得圆通本根非此土当根乃为所简须知简圣全是简机岂文殊之有慢心诸圣之有惭德古谓此等龙门点𩕳宁不长吁者鄙哉)。

　　我今白世尊佛出娑婆界此方真教体清净在音闻欲取三摩提实以闻中入离苦得解脱。

　　(䟽娑婆世界耳根最利故因音声以为佛事由从耳根发识闻声引生第六识中闻慧缘名句文熏成解脱心种纳为教体故云教体在音闻也教体既成然后思惟修习人三摩地成大解脱○标梵语娑婆此云堪忍即应身所化世界也谓此世界以音声为佛事见性也○解私谓教体应具声名句文今言音闻者以声是实法余三是假摄假从实故但云音音即所闻之境闻即能闻之根举所显能而正示闻性故云欲取等)。

　　良哉观世音于恒沙劫中入微尘佛国得大自在力无畏施众生妙音观世音梵音海潮音救世悉安宁出世获常住。

　　(䟽初一句总标叹次二句叹三十二应次二句叹十四无畏兼四不思议次二句叹德号妙音是体观世音是用亦是真俗二谛亦是自利利他梵是净义释成体也海潮要不失时释成用也救世下二句结叹利益初得世间安乐终获究竟涅槃○解孤山曰智冥妙理故如梵音悲化群生故观世音此约法叹也智冥理故无二边染污如梵音清净悲化生故赴十界机感如潮不过限此约喻叹也救世结潮音赴机救世结梵音冥理亦是令众生先得世乐后获常乐)。

　　我今启如来如观音所说譬如人静居十方俱击鼓十处一时闻此则圆真实。

　　(䟽解脱德也如前观音所陈三昧所得殊胜赴感不差周遍皆应十方者十界也击鼓者机动也一时闻者应不失也此则应身无量无感不应故云圆真实也○标十处一时闻者谓生灭既灭寂灭现前从体起用闻性十界皆通也)。

　　自非观障外口鼻亦复然身以合方知心念纷无绪隔垣听音响遐迩俱可闻五根所不齐是则通真实。

　　(䟽般若德也前四句拣不通口鼻下二句经文语倒故先举所例口鼻后举能例身根盖翻译者略顺根次也隔垣下四句正显耳根不同前五由是得名通真实耳○标肉眼只观得障内事不能观障外事隔䆫纸不见外物隔皮囊不见五藏口鼻身意俱不及耳根通达无碍故云五根所不齐也○解口鼻身俱合中知若将身以合方知句居上其义则顺盖语倒耳私谓此明圆通且寄耳用以显闻性异于五根也用有时方远近之量恐未达者谓之无常故有下文明常真实)。

　　音声性动静闻中为有无无声号无闻非实闻无性声无既无灭声有亦非生生灭二圆离是则常真实。

　　(䟽法身德也声于闻中自有动静说为有无非谓闻有性无也世人若以不闻声时号无闻者闻性已灭声尘更起遣谁更闻是知声有闻性不生声无闻性不灭生灭既而遍离由是得名常真实也○标有声之时是声尘自起无声之时是声尘自灭而此闻性本自不生今亦无灭故云常真实○解真际曰如罗睺罗击钟)。

　　纵令在梦想不为不思无觉观出思惟身心不能及。

　　(䟽如前重睡心想不行闻舂捣声别作他物此时岂忆静摇应知闻性不断故云不为不思无也觉观出思惟者此既不与念想相应即出觉观思惟之表译人回文不尽故令语倒觉观即寻伺也思惟即是遍行思也俱是心所皆不相应故名为出又觉是本觉即闻性也观即是照此即文顺○标世间人睡熟六识归种闻性不灭任运而闻其形虽寐闻性不昏○解孤山曰如重睡闻舂捣资中曰真闻性出觉观思惟之外[雋-隹+椎]李曰经文不次)。

　　今此娑婆国声论得宣明众生迷本闻循声故流转阿难纵强记不免落邪思岂非随所沦旋流获无妄。

　　(䟽前二句通明此方由声教入声名句文能诠法义众生由此闻而解了故云宣明次四句正拣过非苟随声教不能亡缘入流返照即迷本闻性循声转也故举阿难虽得多闻不能亡相为声所转生灭妄想无由得免后二句结非显是旋流者返流也斯则入流亡所唯照闻性生灭既灭寂灭现前故云无妄○标声名句文显诠其义依义生解依解起行解行相应旋根归性○解私谓邪思指摩登伽矣)。

　　阿难汝谛听我承佛威力宣说金刚王如幻不思议佛母真三昧。

　　(䟽金刚如幻已见上文三世如来一门超出故云佛母又金刚空也如幻假也佛母中也○标此则首楞严定体上具摩诃般若解脱三德秘藏也)。

　　汝闻微尘佛一切秘密门欲漏不先除畜闻成过误将闻持佛佛何不自闻闻。

　　(䟽虽持法藏不能舍闻而观自性故成过矣若将世间随声闻相持他佛法不如返照自己闻性成真三昧故云闻闻○标前文云汝虽历劫忆持如来秘密妙严不如一日修无漏业也○解孤山曰将汝循声之妄闻以持诸佛之言教何不返观自性而求解脱乎上闻能观之智下闻所观之理)。

　　闻非自然生因声有名字旋闻与声脱能脱欲谁名一根既返源六根成解脱。

　　(䟽见闻觉知之闻随声而有非本然性如上文云如汝今者承听我法此即因声而有分别等若能离缘观性闻相不起动静境亡能所不拘故名解脱缚既无得脱亦不名一根既然六根皆尔○标旋闻与声脱者前文云汝但不循动静合离恬变通塞生灭明暗如是十二诸有为相随拔一根脱黏内伏伏归元真发本明耀耀性发明诸余五黏应拔圆脱○解私谓上既警其自闻今乃略示修相先指妄闻非无缘生生必藉因因即声教当以三慧旋此根境俱令脱黏所执若销则能脱之慧复何名状)。

　　见闻如幻翳三界若空华闻复翳根除尘销觉圆净。

　　(䟽见闻觉知迷成翳眼三界有法悉是空华见闻体虚本不可得复加幻喻故起信云三界虚伪唯心所作上文云见闻觉知虚妄病缘故有十方诸有漏国翳除华灭闻复尘销妙觉明心显然圆净此分证也○标前文云若弃生灭守于真常常光现前根尘识心应时销落想相为尘识情为垢二俱远离则汝法眼应时清明云何不成无上知觉)。

　　净极光通达寂照含虚空却来观世间犹如梦中事摩登伽在梦谁能留汝形。

　　(䟽净极谓满净解脱圆也光通达谓满觉般若备也寂照谓真理法身极也三德既圆三障永尽如大梦觉如莲华开○返观世间欲谁留碍此极证也)。

　　如世巧幻师幻作诸男女虽见诸根动要以一机抽息机归寂然诸幻成无性。

　　(幻师真性也有随缘义故名为巧幻法无明也男女六根也一机即幻法机息幻无妄灭根复或幻师无明也幻法心识也余同前配所幻男女必有所依喻真性也○标第八识成前六根虽见诸根动者元是一精明分成六和合也○解幻师譬真如幻作喻随缘真妄和合变成六根如诸男女一机即耳根也应以旋闻声脱为抽)。

　　六根亦如是元依一精明分成六和合一处成休复六用皆不成。

　　(䟽初句总标次句合幻师次句合男女后二句合息机等耳根无明若破余根亦破故皆不成○解元依一精明合前幻师妄为能依真为所依分成等合文可见○标一精明合真性无明也谓生灭依不生灭而起名阿梨耶识成六根耳根若破余根清净)。

　　尘垢应念销成圆明净妙余尘尚诸学明极即如来。

　　(䟽一根若灭尘垢自销上文云想相为尘识情为垢二俱速离则汝法眼应时清明故云成圆明净妙此则三德圆显不纵横并别故名为妙后二句结成位前句断德未圆后句智德备满互现可知○标余尘尚诸学者结成因果之位也十地满心尚居有学盖有佛地障观法身如隔罗谷观月为断德未圆明极即如来者约妙觉位即究竟觉也○解上二句登圆初住下二句从分至极)。

　　大众及阿难旋汝倒闻机反闻闻自性性成无上道圆通实如是。

　　(䟽劝复颠倒闻根返观闻性闻性圆成菩提可冀后一句结指印成○标反闻闻自性者返妄归真真觉现前从闻思修而见性印成观音也)。

　　此是微尘佛一路涅槃门过去诸如来斯门已成就现在诸菩萨今各入圆明未来修学人当依如是法我亦从中证非唯观世音。

　　(䟽前二句总指一切诸佛皆从此门得涅槃也过去下别列三世并引文殊皆同此证也○标此娑婆国以闻思修三慧证寂灭性三世如来皆同一门超出妙庄严路文殊于此界亦同修同证也)。

　　诚如佛世尊询我诸方便以救诸末劫求出世间人成就涅槃心观世音为最自余诸方便皆是佛威神即事舍尘劳非是长修学浅深同说法。

　　(䟽前四句颂佛令拣成就下二句正指圆门显是雅当自余下五句明二十四圣各随所因事相而成观行皆是佛之威神方便令其得道非是久长修学浅深二机同入之法门也反显观音即是浅深二机同说同入久长修学之法门耳○标观世音为最者正指观音圆门合娑婆化利有情雅当也○解皆是佛威神谓此方所有于诸方便而得悟者由佛之力也苟他土以余根为利耳根为钝者反显可知)。

　　顶礼如来藏无漏不思议愿加被未来于此门无惑方便易成就堪以教阿难及末劫沉沦但以此根修圆通超余者真实心如是。

　　(䟽如来藏即一体三宝是所入之理具足无漏性功德故愿加下五句正结愿但以下二句劝学最后一句文殊指已选圆通心真实无妄非挟情故○标于此门无惑者盖为前佛来文殊料拣应机乃云我今欲令阿难开悟二十五行谁当其根兼我灭后此界众生入菩萨乘求无上道何方便门得易成就今文殊唯料拣观音从耳根一门修习闻思修三慧称此界根机真实易得成就赞曰普现色身曼殊室利善别机宜是称大智此方教体极精真闻思修入三摩地)。

　　于是阿难及诸大众身心了然得大开示观佛菩提及大涅槃犹如有人因事远游未得归还明了其家所归道路普会大众天龙八部有学二乘及诸一切新发心菩萨其数凡有十恒河沙皆得本心远尘离垢获法眼净性比丘尼闻说偈已成阿罗汉无量众生皆发无等等阿耨多罗三藐三菩提心。

　　(䟽一会之众根器各异大小不同前文观音说竟诸佛放光互来灌顶兼灌大菩萨及阿罗汉受彼光者一时俱获金刚三昧此即显会二十四圣诸别观门一时圆入观音修证今此阿难及诸初心闻说偈已随其位次悟入有异阿难等方悟圆通从耳根入犹未有证故云明了其家所归道路其天龙众及小有学大乘地前十恒河沙获法眼净即入初地见道位也性比丘尼是三果人今成无学未发心者其数无量皆发道意即悟解大乘也○解私谓且第三卷阿难偈云销我亿劫颠倒想不历僧祇获法身洎第四卷请入华屋前云闻佛示诲疑惑销除心悟实相至第五卷如来偈后云心目开明叹未曾有及请圆通又云我等今日身心皎然快得无碍以前兼此凡经五番彰灼领悟何总排云未有证乎圆师判此为阿难增道理必然矣应知经家指妙觉菩提涅槃为家真修耳根圆通为道若不尔者庆喜之性几乎捣昧也资中曰庄严论解法眼净初地见道也若依圆教即十住初心孤山曰阿罗汉其名虽小其证乃圆准涅槃四依品第四依人名阿罗汉私谓第四卷指登伽方得三果约圆位收之即七信以前也此中若用四依判位恐升之太高以第四依人住第十地故只应示作声闻同除四住证阿罗汉如涅槃中闻常取果之比也按天台释法华分别功德品发菩提心初入十信也故仁王般若云十善菩萨发大心长别三界苦轮海颂曰涅槃之道圆度绝证与未证随宜说从教理论不成痕翳眼切忌添金屑)。

　　首楞严经义海卷第十八　颇八

　　音释

　　缄

　　(居衘切封也)。

　　亏

　　(去为切缺也)。

　　乖

　　(公怀切戾也)。

　　罗縠

　　(縠胡谷切绉纱也)。

　　梼昧

　　(梼都皓切梼杋顽凶无俦匹貌昧莫贝切闇也)。
永乐北藏第 168 册 No. 1581 首楞严经义海


　　首楞严经义海卷第十九(经六之三)颇九

　　(凡遇圆相即是标辞与䟽同其上文)。

　　(䟽三辨离魔业行前虽广说圆通修证凡夫始学障难尤深况末代邪宗纷然竞起邪言惑正魔辨遍真滥述既多朋流者众若不甄辨妨正修行故以戒定慧验之邪元自露故九十六种外道皆能修禅而无戒德涅槃经云魔尚能变身为佛岂不能为四依菩萨惑乱世间故佛广说若言听畜八不净物者是魔所说身外之物尚不许畜何况淫盗杀妄根本贪瞋世有愚人为魔所惑诽毁戒律言是小乘自称大乘无碍自在下经广破此等并是魔业故佛深诫是称决定大乘明了之教○阿难大权愍我将来必䧟魔难故殷勤致请永为真诫耳)。

　　阿难整衣服于大众中合掌顶礼心迹圆明悲欣交集。

　　(解私谓悲昔不闻欣今得悟又念未来众生未悟故悲观现在大众得益故欣)。

　　欲益未来诸众生故稽首白佛大悲世尊我今已悟成佛法门是中修行得无疑惑。

　　(䟽圆通即是心所行路故云心迹领悟既深得无疑惑未来多难更欲伸陈悲欣者欣今所悟悲后行人)。

　　常闻如来说如是言自未得度先度人者菩萨发心自觉已圆能觉他者如来应世我虽未度愿度末劫一切众生。

　　(菩萨有二类一智增先取佛果后度众生二悲增度生心切故意留惑润生三界今愿未度而度众生即悲增也○标前偈云伏请世尊为证明五浊恶世誓先入如一众生未成佛终不于此取泥洹悲心切也○解菩萨四誓以度人为先如来十号以应世为本当知五住究尽二死永亡方云得度今阿难虽深破无明而现居分假故曰未度)。

　　世尊此诸众生去佛渐远邪师说法如恒河沙欲摄其心入三摩地云何令其安立道场远诸魔事于菩提心得无退屈。

　　(䟽此诸众生根劣也去佛渐远时劣也邪师说法难多也此则时浇解昧惑障尤多修定摄心难为进趣况遭魔惑邪见弥增加行修证如何无退○标欲摄其心者修定发慧加行进趣安立道场戒为先容也)。

　　尔时世尊于大众中称赞阿难善哉善哉如汝所问安立道场拥护众生末劫沉溺汝今谛听当为汝说阿难大众唯然奉教。

　　(䟽道场及行事理两修内秉戒根外假心咒内外相济道力易成为汝宣扬当善思念)。

　　佛告阿难汝常闻我毗柰耶中宣说修行三决定义。

　　(解孤山曰毗柰耶此云律)。

　　所谓摄心为戒因戒生定因定发慧是则名为三无漏学。

　　(䟽诸行或对机不同此三决定须说又是决定成佛之因佛佛皆尔故云三决定义○标毗柰耶此云调伏谓心不起调御六根伏诸烦恼亦云法律○䟽二别示戒学以定慧二门前已说故扶律谈常同涅槃矣（文四）)。

　　阿难云何摄心我名为戒若诸世界六道众生其心不淫则不随其生死相续。

　　(淫为生死根本反之则不续矣圆觉云一切众生皆因淫欲而正性命当知轮回爱为根本由有诸欲助发爱性是故能令生死相续○标定慧二门前已明示戒为根本今方显谈此心起为犯)。

　　汝修三昧本出尘劳淫心不除尘不可出纵有多智禅定现前如不断淫必落魔道上品魔王中品魔民下品魔女彼等诸魔亦有徒众各各自谓成无上道。

　　(䟽魔不断淫而修禅定魔定顺惑易得成就功深者为上品功浅者为中下虽不断欲而修定修福随福优劣故成三品以邪定力报得五通以有漏福生天魔界随得少定不辨邪正各各自谓成无上道○解犯四重禁罪在地狱今以修禅之功且落魔鬼等道若约未来轮转则应备历三涂)。

　　我灭度后末法之中多此魔民炽盛世间广行贪淫为善知识令诸众生落爱见坑失菩提路。

　　(䟽末世众生无正法眼多被魔惑广行贪淫假称善友诱化无识失正遭苦宜深察之不令得便○标如来灭后后五百岁正当今日多此魔民)。

　　汝教世人修三摩地先断心淫是名如来先佛世尊第一决定清净明诲。

　　(䟽此戒虽与小乘名同而持随有异此则一一由防心念轻重等持彼则事逐缘成轻重随戒故云先断心淫故论云心生则种种法生心灭则种种法灭故与小乘持戒全别)。

　　是故阿难若不断淫修禅定者如蒸砂石欲其成饭经百千劫只名热砂何以故此非饭本砂石成故。

　　(戒定慧法能生法身戒根不完徒修禅慧岂有清净妙体从淫欲生沙饭异因宁论劫数标因地不真果招纡曲)。

　　汝以淫身求佛妙果纵得妙悟皆是淫根根本成淫轮转三涂必不能出如来涅槃何路修证。

　　(䟽非戒不禅非禅不慧戒根不净所习禅慧那得净乎以不净故虽有如无戒定慧亡自成轮转终非圣果标三苦海中不能出离也)。

　　必使淫机身心俱断断性亦无于佛菩提斯可希冀。

　　(䟽真持戒人尚无持相岂令身心犯乎重禁如下文云杀盗淫等有名鬼伦无名天趣有无二无无二亦灭是名妙发三菩提者○标断性即调伏之法律明心达本之人尚不存法律况有犯乎)。

　　如我此说名为佛说不如此说即波旬说。

　　(䟽正云波卑夜此云恶者波旬讹也)。

　　阿难又诸世界六道众生其心不杀则不随其生死相续。

　　(相杀相偿结酬连祸苟或止之故不相续余如文)。

　　汝修三昧本出尘劳杀心不除尘不可出纵有多智禅定现前如不断杀必落神道上品之人为大力鬼中品则为飞行夜叉诸鬼帅等下品当为地行罗刹彼诸鬼神亦有徒众各各自谓成无上道。

　　(带杀修禅报为神道功深福厚为大力鬼即五岳四渎系祠祀者功浅福劣列在中下八部所管及大海边罗刹国类因修定故皆有业通迅疾无碍不断杀故受此恶趣为天驱役若不修禅及不修福但行杀害直入地狱无此差降○标鬼神多杀不免苦轮)。

　　我灭度后末法之中多此鬼神炽盛世间自言食肉得菩提路。

　　(䟽杀生食肉是众生冤如何不断得菩提路○标去佛遥远邪师说法如恒河沙)。

　　阿难我令比丘食五净肉此肉皆我神力化生本无命根。

　　(解槜李曰涅槃迦叶问佛云何如来先许比丘食三种净肉佛言随事渐制故言三种者除人蛇象马驴狗师子狐猪猕猴十种之外若不见不闻不疑即名为净彼文则无五字孤山曰今云五者加自死鸟残二也涅槃复有九种净肉即于三净各开正罪及前后方便也)。

　　汝婆罗门地多蒸湿加以砂石草菜不生我以大悲神力所加因大慈悲假名为肉汝得其味。

　　(西方四姓以婆罗门为上故彼五天悉号婆罗门国僧亦号为婆罗门僧事备西域记)。

　　奈何如来灭度之后食众生肉名为释子。

　　(䟽涅槃第四迦叶问云云何如来先许比丘食三净肉佛言随事渐制故耳复有七种九种今言五者随经增减以意配数佛以方便权许今食非究竟说○标佛初成道十二年前未制戒律许比丘食五净肉后因六群比丘故杀众生而食从此制戒永断)。

　　汝等当知是食肉人纵得心开似三摩地皆大罗刹报终必沉生死苦海非佛弟子如是之人相杀相吞相食未已云何是人得出三界。

　　(䟽似三摩地者鬼神定也亦能合人知过去未来事与善定相似如起信说)。

　　汝教世人修三摩地次断杀生是名如来先佛世尊第二决定清净明诲。

　　(标杀心不起决定成佛如其不断沉堕鬼伦)。

　　是故阿难若不断杀修禅定者譬如有人自塞其耳高声大叫求人不闻此等名为欲隐弥露。

　　(䟽塞耳修禅高声行杀求不闻之道彰弥露之苦岂不悲夫○标类掩耳偷铃也欲隐藏其声转弥彰其响)。

　　清净比丘及诸菩萨于岐路行不蹋生草况以手拔云何大悲取诸众生血肉充食。

　　(䟽生草不践非独护讥亦深慈念草尚不蹋况损命也)。

　　若诸比丘不服东方[糸*系]绵绢帛及是此土靴履裘毳乳酪醍醐如是比丘于世真脱酬还宿债不游三界。

　　([糸*系]绵裘毳众生身分身既不服真解脱者以不游三界酬宿债故经语甚倒知之○标东方者此东震旦国也此土者指西竺五印土也)。

　　何以故服其身分皆为彼缘如人食其地中百谷足不离地。

　　(䟽服众生分为众生缘辟谷求升尚有不至况食况服能出离乎)。

　　必使身心于诸众生若身身分身心二涂不服不食我说是人真解脱者。

　　(心无贪虑身不服行断性苟亡自然真脱○标真解脱者即入三摩地等同佛觉更无异路也)。

　　如我此说名为佛说不如此说即波旬说。

　　(信受奉行清净境界违背佛言永为恶者)。

　　阿难又复世界六道众生其心不偷则不随其生死相续。

　　(䟽不与而取起心即犯故云其心不偷)。

　　汝修三昧本出尘劳偷心不除尘不可出纵有多智禅定现前如不断偷必落邪道上品精灵中品妖魅下品邪人诸魅所著彼等群邪亦有徒众各各自谓成无上道。

　　(禅智虽现贪盗不除纵亡淫杀亦落邪道精灵妖魅及诸邪人皆能惑乱令众归附不惜衣食尽命供给若不修禅直入地狱○标精灵妖魅岂越尘劳因地不真果招纡曲)。

　　我灭度后末法之中多此妖邪炽盛世间潜匿奸欺称善知识各自谓己得上人法詃惑无识恐令失心所过之处其家耗散。

　　(䟽奸欺盈抱潜护如淳诈伪充怀隐藏若拙苟求不与之利詃诱无识之人猛炽其贪显异其语令彼愚者顿弃家财仍遭王难故云耗散○标盗妄二业欺贤罔圣将此修行认贼为子)。

　　我教比丘循方乞食令其舍贪成菩提道诸比丘等不自熟食寄于残生𣄆泊三界示一往还去已无返。

　　(䟽比丘依法循乞不自熟食为舍贪过深猒自生不恋三界如𣄆泊人一往而已○标梵语比丘此云乞士故不置生涯现前残质不复续生耳)。

　　云何贼人假我衣服裨贩如来造种种业皆言佛法却非出家具戒比丘为小乘道由是疑误无量众生堕无间狱。

　　(䟽身虽出家心不入道假衣服以作相贩如来以造业反毁具戒为权小高现异仪为至极诳妄愚者入恶无穷涅槃邪正品云我灭度后是魔波旬渐当坏乱我之正法乃至作比丘比丘尼及阿罗汉等形以有漏身称是无漏坏我正法乃至说言无四重僧残不定舍墯忏悔众学灭诤等法亦无偷阑五逆一阐提罪乃至若犯如是等罪亦无有报如是说者并是魔说我佛法中有犯如上等罪应当苦治若不持戒云何当得见佛性耶○标贼人者不能调伏六根起心偷妄前文云六为贼媒自劫家宝裨贩裨补贩卖也如衣破坏以弊帛补之显不正也)。

　　若我灭后其有比丘发心决定修三摩提能于如来形像之前身然一灯烧一指节及于身上𤑔一香炷我说是人无始宿债一时酬毕长揖世间永脱诸漏虽未即明无上觉路是人于法已决定心。

　　(䟽杀生偷盗执对不亡为三界缘障菩提路然身苦体能报此因宿债苟除世间永脱故云长揖○标身然一灯烧一指节此身分属内财以浅况深自己尚能舍施偷取他人之物而妄动乎○解盗者取他依报资于己身今损正报以供上圣故能翻破无始盗业)。

　　若不为此舍身微因纵成无为必还生人酬其宿债如我马麦正等无异。

　　(䟽前云摩登伽在梦谁能留汝形今云纵成无为必酬宿债者此示业报不亡成无为后现有为身尚还宿债况全未离有为而欲妄逃业果其可得乎引证酬业如别处说○标经云假使百千劫所作业不亡因缘会遇时果报还自受此圣人示现自业果不可逃因若不作亦无果报○解私谓马麦缘在兴起行经)。

　　汝教世人修三摩地后断偷盗是名如来先佛世尊第三决定清净明诲。

　　(标心言直故委曲不生)。

　　是故阿难若不断偷修禅定者譬如有人水灌漏卮欲求其满纵经尘劫终无平复。

　　(䟽灌禅定水于破戒卮欲求满果尘劫不平谁之过矣岂不谨乎斯则内德无实外相惑人戒器已穿善法多漏○标认贼为子家宝日销)。

　　若诸比丘衣钵之余分寸不畜乞食余分施饿众生于大集会合掌礼众有人捶詈同于称赞必使身心二俱捐舍身肉骨血与众生共不将如来不了义说回为己解以误初学佛印是人得真三昧。

　　(䟽此文劝离四过谓贪慢瞋痴配文可见心不起瞋身不加报故云二俱捐舍以观众生及与我身平等无二由是身心不加报耳故云与众生共不了义说为己解者不将佛方便说回作自己心中独悟之法以此詃惑无识初学此文亦证不了义教中得食净肉必至了义教一切皆断不执不了义教将为究竟说也执权谤实亦此类也楞伽云愚痴凡夫恶见所噬邪曲迷醉妄称一切智说○解云无智之人不了如来方便说法而乃妄称一切智人作究竟说○标如来制律比丘当具足受持三衣六物十三资具除此十三物不得关一余有分寸之物皆谓之长财可施于众生○解法华以前圆教之外皆不了义教盖权实未融故也今既开显同法华圆岂将不了以误初学若乃去实取权诱物从己者亦佛法之大盗欤)。

　　如我所说名为佛说不如此说即波旬说。

　　(标如前所释)。

　　阿难如是世界六道众生虽则身心无杀盗淫三行已圆若大妄语即三菩提不得清净成爱见魔失如来种。

　　(䟽妄语之因起贪痴慢如不断此故成爱见○标大妄语者自谓已得上人法贪其世间尊胜名利也○解孤山曰内贪名利欲他重己则成爱魔内起邪见以己均圣则成见魔)。

　　所谓未得谓得未证谓证或求世间尊胜第一谓前人言我今已得须陀洹果斯陀[企-止+古]果阿那含果阿罗汉道辟支佛乘十地地前诸位菩萨求彼礼忏贪其供养。

　　(䟽以愚痴心起大我慢因求尊胜贪彼供养此即爱见之惑强而且盛因起妄语称得三乘贤圣果证实得道果尚不许说岂况未得而妄说耶○标未得涅槃自谓我得涅槃乃至十地妄言已证为贪名利作此妄语)。

　　是一颠迦销灭佛种如人以刀断多罗木佛记是人永殒善根无复知见沉三苦海不成三昧。

　　(䟽一颠迦即是断善根者其大妄语与此罪同涅槃邪正品云若有说言我已得成阿耨菩提何以故以有佛性故有佛性者必定得成阿耨菩提当知是人犯波罗夷罪何以故虽有佛性以未修习诸善方便是故未见以不见故不得成就阿耨菩提故知略不修断自称即是佛者皆大妄语犯波罗夷非佛弟子○标即无修之人终不成无上觉道)。

　　我灭度后来诸菩萨及阿罗汉应身生彼末法之中作种种形度诸轮转或作沙门白衣居士人王宰官童男童女如是乃至淫女寡妇奸偷屠贩与其同事称赞佛乘令其身心入三摩地。

　　(䟽四摄利人作种种化初同其道后劝佛乘尽为益他非贪利己○标如西竺维摩居士虽为白衣奉持清净戒律若至博弈戏处辄以度人又如东震旦国傅大士示现鱼行卖鱼圣人也)。

　　终不自言我真菩萨真阿罗汉泄佛密因轻言未学唯除命络阴有遗付。

　　(䟽真圣利物终不可测以承佛制不妄漏泄此圣真因唯圣自证故云密因未学之前不可轻说阴有遗付者不显称也此开临终密有表示遗嘱弟子如求那屈指事○标如西竺师子祖师临将往𦋺宾因以信衣嘱付二十五婆舍斯多之例○解阴私也非公然惑众但私示于人耳南岳之言铁轮天台之示五品功德铠说偈真观师屈指即其事焉)。

　　云何是人惑乱众生成大妄语。

　　(标未得未证自谓已得已证一盲引众盲相将入火坑也)。

　　汝教世人修三摩地后复断除诸大妄语是名如来先佛世尊第四决定清净明诲。

　　(标如前所释)。

　　是故阿难若不断其大妄语者如刻人粪为栴檀形欲求香气无有是处。

　　(䟽修禅定之檀形刻妄语之人粪遥观可意近逼秽间欲求道香终无得理○标世间阿颠底迦永劫应不成佛)。

　　我教比丘直心道场于四威仪一切行中尚无虚假云何自称得上人法。

　　(䟽三乘所证为上人法此文举浅况深余小妄语尚不可为况大妄耶○标心言直故四威仪中一一真实况违顺未脱自言得佛知见)。

　　譬如穷人妄号帝王自取诛灭况复法王如何妄窃因地不真。

　　(有本云不直)。

　　果招纡曲求佛菩提。

　　(世间之人自于众人前妄称我是帝王便犯死罪以浅况深王中法王位居百王之上妄言我得其罪重前百千万亿倍也)。

　　如噬脐人欲谁成就。

　　(䟽初喻大妄止成苦本后喻求道终无得理如人噬脐了不相及春秋传曰若不早图后君噬脐○标此房相引证润文也○解槜李曰噬脐喻求菩提不可及也)。

　　若诸比丘心如直弦一切真实入三摩提永无魔事我印是人成就菩萨无上知觉。

　　(䟽一切时中悉无虚伪若斯人真求道欤岂不速至乎若示相标形诈称得道内怀謟曲外现名闻岂曰修行故法华云浊世恶比丘邪智心謟曲未得谓为得我慢心充满乃至纳衣在空闲假名阿练若当知是等尽行魔业○标直心是道场心尚不缘色香味触一切魔事如何发生便登觉地)。

　　如我所说名为佛说不如此说即波旬说。

　　(天魔外道波旬恶者亦具福德修相似定唯不断欲杀盗妄矣)。

　　首楞严经义海卷第十九　颇九

　　音释

　　浇

　　(古尧切薄也)。

　　蹋

　　(徙合切践也)。

　　靴

　　(许戈切有靿履也)。

　　毳

　　(充芮切细毛布也)。

　　潜匿

　　(匿尼质切藏也)。

　　奸欺

　　(奸古闲切伪也)。

　　詃

　　(姑犬切诈也)。

　　裨贩

　　(裨宾弥切贩方愿切)。

　　𤑔

　　(如劣切烧也)。

　　卮

　　(章移切酒器)。

　　捶詈

　　(捶之累切杖击也詈力置切骂詈也)。

　　噬

　　(时制切啮也)。

　　罽宾

　　(梵语也此云贱种罽居刈切)。

　　铠

　　(苦亥切钾也)。

　　脐

　　(前西切肚脐也)。
永乐北藏第 168 册 No. 1581 首楞严经义海


　　首楞严经义海卷第二十(经七之上)颇十

　　(凡遇圆相即是标辞与䟽同其上文)。

　　(䟽二他力离魔此为障重者助之以咒力也)。

　　阿难汝问摄心我今先说入三摩地修学妙门求菩萨道要先持此四种律仪皎如冰霜自不能生一切枝叶心三口四生必无因。

　　(解真际曰心三贪瞋邪见口四妄言绮语两舌恶口前妄语谓大此妄言即小或举总数耳)。

　　阿难如是四事若不失遗心尚不缘色香味触一切魔事云何发生。

　　(䟽戒是正顺解脱之本依因此戒得有定慧故知三昧戒为先容此云重禁虽约身口一一治心既与定慧相应色香味触无非实相岂有魔事恼乱行者○标前阿难问云众生去佛渐远欲摄其心入三摩地云何安立道场远诸魔事于菩提心得无退屈佛答云所谓摄心为戒戒有四种根本若能持之谓之清净明诲也)。

　　若有宿习不能灭除汝教是人一心诵我佛顶光明摩诃萨怛多般怛罗无上神咒斯是如来无见顶相无为心佛从顶发辉坐宝莲华所说心咒。

　　(䟽前虽广说持戒清净皎如冰霜既不造新已离魔事然有无始宿习垢障尘沙如影随形与道为妨于修行者一切时障或数亦数恼多淫多瞋或遭邪师或遭魔娆诸难竞起皆是无始不善夙因邪思业种熏识现行常与正道以为冤敌凡夫始学道力微弱不能排遣故佛有妙神咒能灭宿世恶习令无娆恼道力速疾不遭退屈前说定慧破烦恼障复明戒学但止罪业今说神咒能破宿殃兼除报障三障苟亡不证何待○标梵语摩诃萨怛多般怛啰此云大白伞盖从旧立名即是如来之藏性者也)。

　　且汝宿世与摩登伽历劫因缘恩爱习气非是一生及与一劫我一宣扬爱心永脱成阿罗汉彼向淫女无心修行神力冥资速证无学。

　　(解私谓爱心永脱指初闻咒得阿那含也成阿罗汉指前文殊简圆通后也若尔由闻法故方成无学何谓神力冥资耶良以密承咒力显藉法音内资外熏乃能速证若但因咒而不由法者何故前云性比丘尼闻说偈已成阿罗汉)。

　　云何汝等在会声闻求最上乘决定成佛譬如以尘扬于顺风有何艰险。

　　(䟽登伽宿有淫习今得离欲是断业烦恼障现为淫女今得无学是转报障无心修行遇此神咒尚得圣果况复忘求无上觉道决定修行咒力加持有何艰险而不至哉○标摩登伽过去为婆罗门女名为本性今从昔号名性比丘尼前文云如摩登伽宿为淫女由神咒力铺其爱欲法中今名性比丘尼○解尘譬宿习风如神咒顺风扬尘散之则易诵咒除习脱之匪难)。

　　若有末世欲坐道场先持比丘清净禁戒要当选择戒清净者第一沙门以为其师若其不遇真清净僧汝戒律仪必不成就。

　　(据下文云先持声闻四弃八弃后行菩萨清净律仪今所持戒应通大小若出家者除戒体本净当须忏净如更禀菩萨律仪弥益其善若在家者或先受近事戒或但受菩萨戒以下正修有白衣故)。

　　戒成已后着新净衣然香闲居诵此心佛所说神咒一百八遍。

　　(真际曰表除百八烦恼也)。

　　然后结界建立道场求于十方现住国土无上如来放大悲光来灌其顶。

　　(䟽持戒不净五缘即阙况为师范展转授人己戒不净他戒安就故须选拣第一清净真授戒者故梵网经千里内无授戒师当于佛前自誓受戒先忏七逆后求戒法皆见好相方知罪灭得戒不尔不得戒既成就闲居静处然香诵咒数满百八以表除灭百八烦恼内戒外咒俾魔不生恐障坛场故须先尔求现住佛光照显加心得勇猛进益弥速○标持戒要选师戒清净并须结界道场者盖为假他力离魔修行人宿习未忘虽信解前法而障重心浮须入道场自为制勒缘强境胜则功用修行有力)。

　　阿难如是末世清净比丘若比丘尼白衣檀越心灭贪淫持佛净戒于道场中发菩萨愿出入澡浴六时行道如是不寐经三七日我自现身至其人前摩顶安慰令其开悟。

　　(䟽道场次第仪范周旋如圭峰圆觉修证仪说诵咒加持发见佛愿佛现身者名为感应若见余境背于本习事与愿违即是魔境非真感应又见真应心得开悟烦恼渐薄智慧明净若因见佛愚钝宛然烦恼却重斯皆魔境非真佛也○标六时行道者昼三时夜三时经三七日者表功效速疾也开其悟门者为人根有利钝利根者一闻千悟钝即不然○解孤山曰佛本是无心净故有水清月现感应自然若见此相当观空寂是佛显然是魔则灭)。

　　阿难白佛言世尊我蒙如来无上悲悔心已开悟自知修证无学道成末法修行建立道场云何结界合佛世尊清净轨则。

　　(䟽我居佛世蒙佛亲示现今开悟已知修证必至无学末法学人必加功行建立道场有何方法今其轨则○标阿难古佛示现无学道成曲为如来灭后正当今日末法修行之人立坛之法建立道场云何结界契合清净轨范法则耳)。

　　佛告阿难若末世人愿立道场先取雪山大力白牛食其山中肥腻香草此牛唯饮雪山清水其粪微细可取其粪和合栴檀以泥其地若非雪山其牛臭秽不堪涂地别于平原穿去地皮五尺已下取其黄土和上栴檀沉水苏合薰陆郁金白胶青木零陵甘松及鸡舌香以此十种细罗为粉合土成泥以涂场地方圆丈六为八角坛。

　　(䟽雪山牛乳纯是醍醐所有茹退最为香洁但和一味栴檀即可涂地苟无此者即取深土别加众香十味和合以涂场地八甬之坛方圆应量除地为之仍无级数即今墠也坛虽八角上下为十以应圆数以下文有悬镜相对上下交光一一镜中现十方佛以表一身即十身十身即一身重重无尽㸦相显现㸦相容受即表证藏心不思议境界之相也下文十方诸佛一时俱现镜交光处是此相耳○标鸡舌香即丁香也○解私谓长水曰坛者除地为之故无级数即今之墠也不尔上言场地可如其墠今既名坛必须起土为之是则先除地为场后别取黄土和香为泥于其场上以泥涂起令成坛相此在室中拟安供具高低之量可以意取)。

　　坛心置一金银铜木所造莲华华中安钵钵中先盛八月露水水中随安所有华叶取八圆镜各安其方围绕华钵镜外建立十六莲华十六香炉间华铺设庄严香炉纯烧沉水无令见火取白牛乳置十六器乳为煎饼并诸砂糖油饼乳糜苏合蜜姜纯酥纯蜜于莲华外各各十六围绕华外以奉诸佛及大菩萨。

　　(䟽诸佛菩萨不食此食为令福增示现而食令修行者福慧具足速得圆满如佛受纯陀最后供养令其具足檀波罗蜜此亦如是故须供养○标长时供具事相西竺皆如此若以表法莲华露水万行根元也)。

　　每以食时若在中夜取蜜半升用酥三合坛前别安一小火炉以兜楼婆香煎取香水沐浴其炭然令猛炽投是酥蜜于炎炉内烧令烟尽享佛菩萨。

　　(解孤山曰享献也祭也字或作飨)。

　　令其四外遍悬幡华。

　　(标随时供物大食小食之时此皆西竺事相此东震旦国但随所有供物安置之也)。

　　于坛室中四壁敷设十方如来及诸菩萨所有形像应于当阳张卢舍那释迦弥勒阿阑弥陀诸大变化观音形像兼金刚藏安其左右帝释梵王乌刍瑟摩并蓝地迦诸军荼利与毗俱胝四天王等频那夜迦张于门侧左右安置。

　　(解私谓西域当阳皆取东响所是左右则右尊而左卑也此方敷置或可随宜)。

　　又取八镜覆悬虚空与坛场中所安之镜方面相对使其形影重重相涉。

　　(䟽悬幡列像一一皆令影现镜中欲使行人熟此境界则于事事无碍法界之理易得证耳若时若处一念之中遍游十方遍见诸佛遍行佛事遍得供养一念既尔尘尘皆然○标此皆事事无碍法门令修行者睹相生善魔事易消自行定力不在此限盖假他力也)。

　　于初七中至诚顶礼十方如来诸大菩萨阿罗汉号恒于六时诵咒围坛至心行道一时常行一百八遍第二七中一向专心发菩萨愿心无间断我毗柰耶先有愿教。

　　(解如梵网经十大愿等)。

　　第三七中于十二时一向持佛般怛罗咒至第七日十方如来一时出现镜交光处承佛摩顶。

　　(䟽三七日中所行各异初则礼佛围坛诵咒行道此中必行五悔礼佛求哀加被忏悔离我慢障等次则舍前所行常发大愿则运心广大离狭劣障后则一向诵持心咒加持行门防诸魔事由斯三限助修之力感应道交显受佛应摩顶安慰○标六时诵咒围坛者旋绕行道也)。

　　即于道场修三摩地能令如是末世修学身心明净犹如琉璃。

　　(䟽魔障既离复承显加修三摩提速得成就故令身心明净如琉璃也○标观行成就也○解此观行净或六根净)。

　　阿难若此比丘本受戒师及同会中十比丘等其中有一不清净者如是道场多不成就。

　　(䟽戒根为本入道先门师与证人一等清净师若有阙资无所承道场不就职由斯矣○解十比丘者正同方等陀罗尼云行此法时十人已还)。

　　从三七后端坐安居经一百日有利根者不起于座得须陀洹纵其身心圣果未成决定自知成佛不谬。

　　(孤山曰须陀洹者案位即圆初信若依涅槃乃是初入别圆地住也苟不然者岂得自知成佛不谬也)。

　　汝问道场建立如是。

　　(䟽须陀洹果名通大小乘小乘可知今修大乘首楞严定发菩萨愿应以大乘位次论果若璎珞本业经初定名鸠摩罗伽乃至四地名须陀洹佛地名婆伽婆佛陀将配此经恐太高深若约见真得无生忍名须陀洹甚为中当即初入别圆地住位也此则正与观音修证义同若配下位恐非所宜以此经中云圣果故利根修故又以下经获无生忍第三渐次便已证得此则无妨必不可以未证位配请细详之○解私谓天台止观示四种三昧摄一切行法一曰常坐如一行三昧二曰常行如佛立三昧三曰半行半坐如方等法华四曰随自意如请观音等诸大乘经今经所属亦半行半坐也坛法行相此土末世行之惟艰然所诵神咒下文亦许不入道场故使有缘随器受益)。

　　阿难顶礼佛足而白佛言自我出家恃佛憍爱求多闻故未证无为遭彼梵天邪术所禁心虽明了力不自由赖遇文殊令我解脱。

　　(䟽阿难虽得小乘初果若望大乘名假择灭非真无为故云未证○标前阿难示遭魔娆摄入淫席佛来文殊将咒往护提奖阿难及摩登伽此假他力离魔也)。

　　虽蒙如来佛顶神咒冥获其力尚未亲闻惟愿大慈重为宣说悲救此会诸修行辈末及当来在轮回者承佛密音身意解脱。

　　(䟽文殊密诵以解淫难故云未闻今请显说意欲传通至后代耳○标密音即心咒也)。

　　于时会中一切大众普皆作礼伫闻如来秘密章句。

　　尔时世尊从肉髻中涌百宝光光中涌出千叶宝莲有化如来坐宝华中顶放十道百宝光明一一光明皆遍示现十恒河沙金刚密迹擎山持杵遍虚空界大众仰观畏爱兼抱求佛哀祐一心听佛无见顶相放光如来宣说神咒。

　　(䟽将说神咒现光化佛化复作化百河沙众此即如来藏心不思议妙用一即一切一切即一大众将证此理故示现以表也○下说神咒是此密因宣与大众化他令益○解孤山曰诸经神咒例皆不翻自古人师多有异说天台会之不出四悉一云咒者鬼神王名称其王名部落敬主不敢为非此世界义也二云咒者如军中密号唱号相应无所诃问不相应者即执治之此为人义也三云咒者密默遮恶余无识者如微贱人奔逃异国讹称王子因以公主妻之而多瞋难事有一明人从其国来主往诉之其人语曰若当瞋时应说云无亲游他国欺诳一切人粗食是常食何劳复作瞋说是偈时默然瞋歇即对治义也四云咒者诸佛密语唯圣乃知如王索先陀婆一名而具四实谓盐水器马也群下莫晓唯智臣解之咒亦如是只一法语遍有诸力病愈罪除生善合道即第一义也具此四义故存本音五不翻中即秘密故不翻于四例中即翻字不翻音)。

　　南无萨怛他苏伽多耶阿啰诃帝三藐三菩陀写(一)萨怛他佛陀俱知瑟尼钐(二)南无萨婆勃陀勃地萨跢鞞弊(毗迦切三)南无萨多南三藐三菩陀俱知南(四)娑舍啰婆迦僧伽南(五)南无卢鸡阿啰汉跢喃(六)南无苏卢多波那喃(七)南无娑羯唎陀伽弥喃(八)南无卢鸡三藐伽跢喃(九)三藐伽波啰底波多那喃(十)南无提婆离瑟𧹞(十一)南无悉陀耶毗地耶陀啰离瑟𧹞(十二)舍波奴揭啰诃娑诃娑啰摩他喃(十三)南无跋啰诃摩泥(十四)南无因陀啰耶(十五)南无婆伽婆帝(十六)嚧陀啰耶(十七)乌摩般帝(十八)娑醯夜耶(十九)南无婆伽婆帝(二十)那啰野拏耶(二十一)槃遮摩诃三慕陀啰(二十二)南无悉羯唎多耶(二十三)南无婆伽婆帝(二十四)摩诃迦罗耶(二十五)地唎般剌那伽啰(二十六)毗陀啰波拏迦啰耶(二十七)阿地目帝(二十八)尸摩舍那泥婆悉泥(二十九)摩怛唎伽拏(三十)南无悉羯唎多耶(三十一)南无婆伽婆帝(三十二)多他伽跢俱啰耶(三十三)南无般头摩俱啰耶(三十四)南无跋阇啰俱啰耶(三十五)南无摩尼俱啰耶(三十六)南无伽阇俱啰耶(三十七)南无婆伽婆帝(三十八)帝唎茶输啰西那(三十九)波啰诃啰拏啰阇耶(四十)跢他伽多耶(四十一)南无婆伽婆帝(四十二)南无阿弥多婆耶(四十三)跢他伽多耶(四十四)阿啰诃帝(四十五)三藐三菩陀耶(四十六)南无婆伽婆帝(四十七)呵刍鞞耶(四十八)跢他伽多耶(四十九)阿啰诃帝(五十)三藐三菩陀耶(五十一)南无婆伽婆帝(五十二)鞞沙阇耶俱嚧吠柱唎耶(五十三)般啰婆啰阇耶(五十四)跢他伽多耶(五十五)南无婆伽婆帝(五十六)三补师毖多(五十七)萨怜捺啰剌阇耶(五十八)跢他伽多耶(五十九)阿啰诃帝(六十)三藐三菩陀耶(六十一)南无婆伽婆帝(六十二)舍鸡野母那曳(六十三)跢他伽多耶(六十四)阿啰诃帝(六十五)三藐三菩陀耶(六十六)南无婆伽婆帝(六十七)剌怛那鸡都啰阇耶(六十八)跢他伽多耶(六十九)阿啰诃帝(七十)三藐三菩陀耶(七十一)帝瓢南无萨羯唎多(七十二)翳昙婆伽婆多(七十三)萨怛他伽都瑟尼钐(七十四)萨怛多般怛㘕(七十五)南无阿婆啰视耽(七十六)般啰帝扬岐啰(七十七)萨啰婆部多揭啰诃(七十八)尼羯啰诃揭迦啰诃尼(七十九)跋啰毖地耶叱陀你(八十)阿迦啰蜜利柱(八十一)般唎怛啰耶儜揭唎(八十二)萨啰婆槃陀那目叉尼(八十三)萨啰婆突瑟吒(八十四)突悉乏般那你伐啰尼(八十五)赭都啰失底南(八十六)羯啰诃娑诃萨啰若阇(八十七)毗多崩娑那羯唎(八十八)阿瑟吒冰舍帝南(八十九)那叉刹怛啰若阇(九十)波啰萨陀那羯唎(九十一)阿瑟吒南(九十二)摩诃揭啰诃若阇(九十三)毗多崩萨那羯唎(九十四)萨婆舍都嚧你婆啰若阇(九十五)呼蓝突悉乏难遮那舍尼(九十六)毖沙舍悉怛啰(九十七)阿吉尼乌陀迦啰若阇(九十八)阿般啰视多具啰(九十九)摩诃般啰战持(一百)摩诃叠多(一百一)摩诃帝阇(二)摩诃税多阇婆罗(三)摩诃跋啰药陀啰婆悉你(四)阿唎耶多啰(五)毗唎俱知(六)誓婆毗阇耶(七)跋阇啰摩礼底(八)毗舍嚧多(九)勃腾罔迦(十)跋阇啰制喝那阿遮(十一)摩啰制婆般啰质多(十二)跋阇啰擅持(十三)毗舍啰遮(十四)扇多舍鞞提婆补视多(十五)苏摩嚧波(十六)摩诃税多(十七)阿唎耶多啰(十八)摩诃婆啰阿般啰(十九)跋阇啰商羯啰制婆(二十)跋阇啰俱摩唎(二十一)俱蓝陀唎(二十二)跋阇啰喝萨多遮(二十三)毗地耶干遮那摩唎迦(二十四)啒苏母婆羯啰跢那(二十五)鞞嚧遮那俱唎耶(二十六)夜啰菟瑟尼钐(二十七)毗折蓝婆摩尼遮(二十八)跋阇啰迦那迦波啰婆(二十九)嚧阇那跋阇啰顿稚遮(三十)税多遮迦摩啰(三十一)刹奢尸波啰婆(三十二)翳帝夷帝(三十三)母陀啰羯拏(三十四)娑鞞啰忏(三十五)掘梵都(三十六)印兔那么么写(三十七诵咒者至此句称弟子某甲受持)乌𤙖(三十八)唎瑟揭拏(三十九)般剌舍悉多(四十)萨怛他伽都瑟尼钐(四十一)虎𤙖(四十二)都嚧雍(四十三)瞻婆那(四十四)虎𤙖(四十五)都嚧雍(四十六)悉耽婆那(四十七)虎𤙖(四十八)都嚧雍(四十九)波啰瑟地耶三般叉拏羯啰(五十)虎𤙖(五十一)都嚧雍(五十二)萨婆药叉喝啰刹娑(五十三)揭啰诃若阇(五十四)毗腾崩萨那羯啰(五十五)虎𤙖(五十六)都嚧雍(五十七)者都啰尸底南(五十八)揭啰诃娑诃萨啰南(五十九)毗腾崩萨那啰(六十)虎𤙖(六十一)都嚧雍(六十二)啰又(六十三)婆伽梵(六十四)萨怛他伽都瑟尼钐(六十五)波啰点阇吉唎(六十六)摩诃娑诃萨啰(六十七)勃树娑诃萨啰室唎沙(六十八)俱知娑诃萨泥帝㘑(六十九)阿弊提视婆唎多(七十)吒吒罂迦(七十一)摩诃跋阇嚧陀啰(七十二)帝唎菩婆那(七十三)曼茶啰(七十四)乌𤙖(七十五)莎悉帝薄婆都(七十六)么么(七十七)印免那么么写(七十八至此句准前称名若俗人称弟子某甲)啰阇婆夜(七十九)主啰跋夜(八十)阿祇尼婆夜(八十一)乌陀迦婆夜(八十二)毗沙婆夜(八十三)舍萨多啰婆夜(八十四)婆啰斫羯啰婆夜(八十五)突瑟叉婆夜(八十六)阿舍你婆夜(八十七)阿迦啰蜜唎柱婆夜(八十八)陀啰尼部弥剑波伽波陀婆夜(八十九)乌啰迦婆多婆夜(九十)剌阇坛茶婆夜(九十一)那伽婆夜(九十二)毗条怛婆夜(九十三)苏波啰拏婆夜(九十四)药叉揭啰诃(九十五)啰叉私揭啰诃(九十六)毕唎多揭啰诃(九十七)毗舍遮揭啰诃(九十八)部多揭啰诃(九十九)鸠槃茶揭啰诃(二百)补[舟-(白-日)]那揭啰诃(二百一)迦吒补[舟-(白-日)]那揭啰诃(二)悉干度揭啰诃(三)阿播悉摩啰揭啰诃(四)乌檀摩陀揭啰诃(五)车夜揭啰诃(六)醯唎婆帝揭啰诃(七)社多诃唎喃(八)揭婆诃唎喃(九)嚧地啰诃唎喃(十)忙娑诃唎喃(十一)谜陀诃唎喃(十二)摩阇诃唎喃(十三)阇多诃唎女(十四)视比多诃唎喃(十五)毗多诃唎喃(十六)婆陀诃唎喃(十七)阿输遮诃唎女(十八)质多诃唎女(十九)帝钐萨鞞钐(二十)萨婆揭啰诃南(二十一)毗陀耶阇瞋陀夜弥(二十二)鸡啰夜弥(二十三)波唎跋啰者迦讫唎担(二十四)毗陀夜阇瞋陀夜弥(二十五)鸡啰夜弥(二十六)茶演尼讫唎担(二十七)毗陀夜阇瞋陀夜弥(二十八)鸡啰夜弥(二十九)摩诃般输般怛夜(三十)嚧陀啰讫唎担(三十一)毗陀夜阇瞋陀夜弥(三十二)鸡啰夜弥(三十三)那啰夜拏讫唎担(三十四)毗陀夜阇瞋陀夜弥(三十五)鸡啰夜弥(三十六)怛埵伽嚧茶西讫唎担(三十七)毗陀夜阇瞋陀夜弥(三十八)鸡啰夜弥(三十九)摩诃迦啰摩怛唎伽拏讫唎担(四十)毗陀夜阇瞋陀夜弥(四十一)鸡啰夜弥(四十二)迦婆唎迦讫唎担(四十三)毗陀夜阇瞋陀夜弥(四十四)鸡啰夜弥(四十五)阇耶羯啰摩度羯啰(四十六)萨婆啰他娑达那讫唎担(四十七)毗陀夜阇瞋陀夜弥(四十八)鸡啰夜弥(四十九)赭咄啰波耆你讫唎担(五十)毗陀夜阇瞋陀夜弥(五十一)鸡啰夜弥(五十二)毗唎羊讫唎知(五十三)难陀鸡沙啰伽拏般帝(五十四)索醯夜讫唎担(五十五)毗陀夜阇瞋陀夜弥(五十六)鸡啰夜弥(五十七)那揭那舍啰婆拏讫唎担(五十八)毗陀夜阇瞋陀夜弥(五十九)鸡啰夜弥(六十)阿罗汉讫唎担毗陀夜阇瞋陀夜弥(六十一)鸡啰夜弥(六十二)毗多啰伽讫唎担(六十三)毗陀夜阇瞋陀夜弥(六十四)鸡啰夜弥䟦阇啰波你(六十五)具醯夜具醯夜(六十六)迦地般帝讫唎担(六十七)毗陀夜阇瞋陀夜弥(六十八)鸡啰夜弥(六十九)啰叉罔(七十)婆伽梵(七十一)印兔那么么写(七十二至此依前称弟子名)婆伽梵(七十三)萨怛多般怛啰(七十四)南无粹都帝(七十五)阿悉多那啰剌迦(七十六)婆啰婆悉普吒(七十七)毗迦萨怛多钵帝唎(七十八)什佛啰什佛啰(七十九)陀啰陀啰(八十)频陀啰频陀啰瞋陀瞋陀(八十一)虎𤙖(八十二)虎𤙖(八十三)泮吒(八十四)泮吒泮吒泮吒泮吒(八十五)娑诃(八十六)醯醯泮(八十七)阿牟迦耶泮(八十八)阿波啰提诃多泮(八十九)婆啰婆啰陀泮(九十)阿素啰毗陀啰波迦泮(九十一)萨婆提鞞弊泮(九十二)萨婆那伽弊泮(九十三)萨婆药叉弊泮(九十四)萨婆乾闼婆弊泮(九十五)萨婆补圆那弊泮(九十六)迦吒补圆那弊泮(九十七)萨婆突狼枳帝弊泮(九十八)萨婆突涩比𠼐讫瑟帝弊泮(九十九)萨婆什婆唎弊泮(三百)萨婆阿播悉摩𠼐弊泮(三百一)萨婆舍啰婆拏弊泮(二)萨婆地帝鸡弊泮(三)萨婆怛摩陀继弊泮(四)萨婆毗陀耶啰誓遮𠼐弊泮(五)阇夜羯啰摩度羯啰(六)萨婆啰他娑陀鸡弊泮(七)毗他夜遮唎弊泮(八)者都啰缚耆你弊泮(九)跋阇啰俱摩唎(十)毗陀夜啰誓弊泮(十一)摩诃波啰丁羊乂耆唎弊泮(十二)跋阇啰商羯啰夜(十三)波啰丈耆啰阇耶泮(十四)摩诃迦啰夜(十五)摩诃末怛唎迦拏(十六)南无娑羯唎多夜泮(十七)毖瑟拏婢曳泮(十八)勃啰诃牟尼曳泮(十九)阿耆尼曳泮(二十)摩诃羯唎曳泮(二十一)羯啰檀迟曳泮(二十二)蔑怛唎曳泮(二十三)唠怛唎曳泮(二十四)遮文茶曳泮(二十五)羯逻啰怛唎曳泮(二十六)迦般唎曳泮(二十七)阿地目质多迦尸摩舍那(二十八)婆私你曳泮(二十九)演吉质(三十)萨埵婆写(三十一)么么印兔那么么写(三十二至此句依前称弟子名)突瑟吒质多(三十三)阿末怛唎质多(三十四)乌阇诃啰(三十五)伽婆诃啰(三十六)嚧地啰诃啰(三十七)婆娑诃啰(三十八)摩阇诃啰(三十九)阇多诃啰(四十)视毖多诃啰(四十一)跋略夜诃啰(四十二)乾陀诃啰(四十三)布史波诃啰(四十四)颇啰诃啰(四十五)婆写诃啰(四十六)般波质多(四十七)突瑟吒质多(四十八)唠陀啰质多(四十九)药叉揭啰诃(五十)啰刹娑揭啰诃(五十一)闭[口*(隸-木+上)]多揭啰诃(五十二)毗舍遮揭啰诃(五十三)部多揭啰诃(五十四)鸠槃茶揭啰诃(五十五)悉乾陀揭啰诃(五十六)乌怛摩陀揭啰诃(五十七)车夜揭啰诃(五十八)阿播萨摩啰揭啰诃(五十九)宅祛革茶耆尼揭啰诃(六十)唎佛帝揭啰诃(六十一)阇弥迦揭啰诃(六十二)舍俱尼揭啰诃(六十三)姥陀啰难地迦揭啰诃(六十四)阿蓝婆揭啰诃(六十五)干度波尼揭啰诃(六十六)什伐啰堙迦醯迦(六十七)坠帝药迦(六十八)怛𨽾帝药迦(六十九)者突托迦(七十)昵提什伐啰毖钐摩什伐啰(七十一)薄底迦(七十二)鼻底迦(七十三)室𨽾瑟蜜迦(七十四)娑你般帝迦(七十五)萨婆什伐啰(七十六)室嚧吉帝(七十七)末陀鞞达嚧制剑(七十八)阿绮嚧钳(七十九)目佉嚧钳(八十)羯唎突嚧钳(八十一)揭啰诃揭蓝(八十二)羯拏输蓝(八十三)惮多输蓝(八十四)迄唎夜输蓝(八十五)末么输蓝(八十六)跋唎室婆输蓝(八十七)毖栗瑟吒输蓝(八十八)乌陀啰输蓝(八十九)羯知输蓝(九十)跋悉帝输蓝(九十一)邬嚧输蓝(九十二)常伽输蓝(九十三)喝悉多输蓝(九十四)跋陀输蓝(九十五)娑房盎伽般啰丈伽输蓝(九十六)部多毖跢茶(九十七)茶耆尼什婆啰(九十八)陀突嚧迦建咄嚧吉知婆路多毗(九十九)萨般嚧诃凌伽(四百)输沙怛啰娑那羯啰(四百一)毗沙喻迦(二)阿耆尼乌陀迦(三)末啰鞞啰建跢啰(四)阿迦啰蜜唎咄怛敛部迦(五)地栗剌吒(六)毖唎瑟质迦(七)萨婆那俱啰(八)肆引伽弊揭啰唎药叉怛啰刍(九)末啰视吠帝钐娑鞞钐(十)悉怛多钵怛啰(十一)摩诃跋阇嚧瑟尼钐(十二)摩诃般赖丈耆蓝(十三)夜波突陀舍喻阇那(十四)辫怛𨽾拏(十五)毗陀耶槃昙迦嚧弥(十六)帝殊槃昙迦嚧弥(十七)般啰毗陀槃昙迦嚧弥(十八)跢侄他(十九)唵(二十)阿那𨽾(二十一)毗舍提(二十二)鞞啰跋阇啰陀唎(二十三)槃陀槃陀你(二十四)跋阇啰谤尼泮(二十五)乌𤙖都嚧瓮泮(二十六)莎婆诃(四百二十七)。

　　(○䟽此咒四百二十七句前诸句数但是皈命诸佛菩萨众贤圣等及叙咒愿加被离诸恶鬼病等诸难至四百十九云跢侄他此云即说咒曰从四百二十唵字去方是正咒如前云六时行道诵咒每一时诵一百八遍即正诵此心咒耳如或通诵更为尽善然此即是秘密首楞严也自古不翻略有五意一是诸佛密语秘密之法唯佛与佛自相解了非是余圣所能通达二是总持门一一字句含多义故如婆伽婆具六种义三或是鬼神王名呼之来以守护修行人故四是诸佛密印如王印信所往无所不通幽显遵奉佛佛相传不得移易故五不思议力所加持故但密诵即能灭大过速登圣位如王放洪恩大辟咸赦有功者超资受职此亦如是故自来不令解释其本或有异同皆是前后三藏中边语异翻译小差但依一本诵持无解拣择○解私谓此说未敢承之所言每一时诵一百八遍者误也前文自说常于六时诵咒围坛至心常行一百八遍斯是行道遍数耳又云诵咒止诵唵字以下恐非经意研详更俟后贤)。

　　阿难是佛顶光聚悉怛多般怛啰秘密伽陀微妙章句出生十方一切诸佛十方如来因此咒心得成无上正遍知觉十方如来执此咒心降伏诸魔制诸外道十方如来乘此咒心坐宝莲华应微尘国十方如来舍此咒心于微尘国转大法轮。

　　(䟽悉怛多般怛啰云白伞盖即指藏心不与妄染相应故云白遍覆一切法故云盖从此流演秘密神咒故云咒心又是一切咒中之总要故无有一佛不因此咒而成正觉制诸魔外应诸国土转大法轮也○标此心咒是如来藏性法身之体亦谓般若圆觉一切诸佛及诸佛阿耨多罗三藐三菩提皆从心咒而出耳)。

　　十方如来持此咒心能于十方摩顶授记自果未成亦于十方蒙佛授记十方如来依此咒心能于十方拔济群苦所谓地狱饿鬼畜生盲聋喑哑怨憎会苦爱别离苦求不得苦五阴炽盛大小诸横同时解脱。

　　(解孤山曰灌顶经云大横有九小横无数)。

　　贼难兵难王难狱难风火水难饥渴贫穷应念销散十方如来随此咒心能于十方事善知识四威仪中供养如意恒沙如来会中推为大法王子。

　　(䟽授记则与乐除难则拔苦承事供养为法王子即绍继法王令佛种不断也皆以咒心故得然矣○标此咒心显深般若能证菩提能度一切苦厄能𡕒为主伴)。

　　十方如来行此咒心能于十方摄受亲因令诸小乘闻秘密藏不生惊怖十方如来诵此咒心成无上觉坐菩提树入大涅槃十方如来传此咒心于灭度后付佛法事究竟住持严净戒律悉得清净。

　　(䟽四饭诸子及余眷属皆得出家证小闻大不惊不怖由摄受力成佛示灭付嘱未来使吾道不坠者无非咒功矣○标此心咒既显如来藏性故尘沙德用并蕴其中百千通光皆从此出是故八相成道皆此咒心耳○解私谓总言咒心者即前文云斯是如来无见顶相无为心佛所说心咒也亦是秘密藏中精要之法故名咒心然咒谓咒诅亦曰咒愿佛以此语诅愿众生生善灭恶革凡成圣若蜾蠃之咒螟蛉也亦是密诠首楞严义与前显说力用无殊但被物之异耳有云显说令解则生慧密说令诵则生福一往如之)。

　　若我说是佛顶光聚般怛啰咒从旦至暮音声相联字句中间亦不重叠经恒沙劫终不能尽。

　　(䟽秘密无穷功能不尽以日继时用劫寿说不可得矣)。

　　亦说此咒名如来顶汝等有学未尽轮回发心至诚取阿罗汉不持此咒而坐道场令其身心远诸魔事无有是处。

　　(此咒总摄诸佛秘藏具足万行是故学者不持此咒而得成道不可得也○标修三摩地人自行已离魔业其障重者修行时多病多恼多淫多贪须假他力离魔若不持此心咒宿习魔事难为灭耳)。

　　首楞严经义海卷第二十　颇十

　　音释

　　灌

　　(古玩切注也)。

　　轨

　　(居洧切法也)。

　　范

　　(音犯式也)。

　　腻

　　(女例切肥也)。

　　茹

　　(如倨切食也)。

　　掸

　　(上演切除地祭曰墠)。

　　糜

　　(忙皮切粥也)。

　　钐

　　(师衘切)。

　　跢

　　(一个卑步迷切荤切)。

　　羯

　　(居谒切)。

　　𧹞

　　(奴板切)。

　　毖

　　(音秘)。

　　儜

　　(女耕切)。

　　赭

　　(音者)。

　　𤙖

　　(叶今切)。

　　罂

　　(音莺)。

　　斫

　　(职略切)。

　　谜

　　(莫计切)。

　　涩

　　(色立切)。

　　𠼐

　　(力夷切)。

　　曳

　　(以制切)。

　　蔑

　　(莫结切)。

　　唠

　　(郎刀切)。

　　姥

　　(莫补切)。

　　堙

　　(音因)。

　　昵

　　(尼质切)。

　　钳

　　(巨淹切)。

　　迄

　　(许讫切)。

　　盎

　　(乌浪切)。

　　辫

　　(毗典切)。

　　瓮

　　(乌贡切)。

　　喑哑

　　(喑于今切哑乌雅切喑哑病不能言也)。

　　蜾[臝-口+(罩-卓)]

　　(蜾古火切[臝-口+(罩-卓)]鲁果切果[臝-口+(罩-卓)]细腰蜂也)。

　　螟蛉

　　(螟忙丁切蛉卢经切螟蛉桑虫)。
永乐北藏第 168 册 No. 1581 首楞严经义海


　　首楞严经义海卷第二十一(经七之下)

　　(凡遇圆相即是标辞与䟽同其上文)。

　　阿难若诸世界随所国土所有众生随国所生桦皮贝叶纸素白㲲书写此咒贮于香囊是人心昏未能诵忆或带身上或书宅中当知是人尽其生年一切诸毒所不能害。

　　(䟽既无诵性但写带持一生诸毒终不能害○标西竺贝叶此土纸素书写此咒信受奉行必无十不善业三毒不能起诸魔害耳)。

　　阿难我今为汝更说此咒救护世间得大无畏成就众生出世间智。

　　(世间凡夫奉信此咒必能背尘合觉渐明出世间智三乘妙心顿获清净)。

　　若我灭后末世众生有能自诵若教他诵当知如是诵持众生火不能烧水不能溺大毒小毒所不能害如是乃至龙天鬼神精祇魔魅所有恶咒皆不能着心得正受一切咒诅厌蛊毒药金毒银毒草木虫蛇万物毒气入此人口成甘露味一切恶星并诸鬼神碜心毒人于如是人不能起恶频那夜迦诸恶鬼王并其眷属皆领深恩常加守护。

　　(䟽诸毒恶鬼世间难事不能侵凌令得正受者以威被神灵慈心摄护令其获益故领深恩常加守护○标自诵者自觉也数他诵者觉他也既自觉觉他世间水火如何烧溺此觉大毒内魔小毒外魔也)。

　　阿难当知是咒常有八万四千那由他恒河沙俱胝金刚藏王菩萨种族一一皆有诸金刚众而为眷属昼夜随侍设有众生于散乱心非三摩地心忆口持是金刚王常随从彼诸善男子何况决定菩提心者此诸金刚菩萨藏王精心阴速发彼神识是人应时心能记忆八万四千恒河沙劫周遍了知得无疑惑。

　　(䟽散心持诵尚蒙拥护况决定心求菩提者而不加护哉既以菩萨精心[宴-女+六]熏神识速得开发自然记忆河沙劫事无不了知阴[宴-女+六]也又速召也𡨋然感召令开发也○标众生信受此心咒者更自觉觉他无始宿习八万四千尘劳翻成八万四千陀罗尼般若如世间紫磨精金其体坚刚坚刚故物不能坏利用故能摧万物是故行住坐卧无非般若故感金刚众日夜随侍也)。

　　从第一劫乃至后身生生不生药叉罗刹及富单那迦吒富单那鸠槃茶毗舍遮等并诸饿鬼有形无形有想无想如是恶处是善男子若读若诵若书若写若带若藏诸色供养劫劫不生贫穷下贱不可乐处。

　　(䟽第一劫者发心修行之初时也洎乎菩萨最后身时故名后身于其中间不落杂类或生人中亦非贫贱以持尊胜法故身尊胜也○标信受心咒心常自足幽暗恶鬼自相远离外无所求到处丰富也)。

　　此诸众生纵其自身不作福业十方如来所有功德悉与此人由是得于恒河沙阿僧祇不可说不可说劫常与诸佛同生一处无量功德如恶叉聚同处熏修永无分散。

　　(䟽虽不作福受持力故佛与之福既与同生仍禀教行则何福而不集乎○标诵此心咒类首楞严定众生若信受奉行一念具足万行十方如来同一道故出离生死更无异路)。

　　是故能令破戒之人戒根清净未得戒者令其得戒未精进者令得精进无智慧者令得智慧不清净者速得清净不持斋戒自成斋戒。

　　(䟽菩萨行门随行则具今不行而备盖神咒之力具足万行斯言不诬矣○标信心受持咒心万行具足智慧斋戒一念自成)。

　　阿难是善男子持此咒时设犯禁戒于未受时持咒之后众破戒罪无问轻重一时销灭。

　　(解私谓未受时谓犯戒已未经忏悔重受之时也此约在家者言之出家二众下文别说)。

　　纵经饮酒食啖五辛种种不净一切诸佛菩萨金刚天仙鬼神不将为过设着不净破弊衣服一行一住悉同清净纵不作坛不入道场亦不行道诵持此咒还同入坛行道功德无有异也若造五逆无间重罪及诸比丘比丘尼四弃八弃诵此咒已如是重业犹如猛风吹散沙聚悉皆灭除更无毫发。

　　(䟽未受时者未受咒时也余如文○标未信心咒不知不觉触目睹境违顺相攻持咒之后身意荡然自觉尘劳俱无所有八弃者比丘尼犯戒更加比丘四弃谓触八覆随第五不得染心男身相触六不得染心男捉手提衣入屏处屏处与男共立共语共行身相倚共期等七不得覆也重罪八不得随举大僧供给衣食)。

　　阿难若有众生从无量无数劫来所有一切轻重罪障从前世来未及忏悔若能读诵书写此咒身上带持若安住处庄宅园馆如是积业犹汤销雪不久皆得悟无生忍。

　　(䟽生死既多罪业何算未经忏悔积至于今皆为见道之重障矣不思议力如汤之炽虚妄业雪向即销殒也○标读诵此咒三毒不生积业顿亡心无𦊱碍)。

　　复次阿难若有女人未生男女欲求孕者若能至心忆念斯咒或能身上带此悉怛多般怛啰者便生福德智慧男女求长命者即得长命欲求果报速圆满者速得圆满身命色力亦复如是命终之后随愿往生十方国土必定不生边地下贱何况杂形。

　　(䟽命终尚能随愿往生诸佛净土况世间所求而不获耶○标未生男女者未得权实二智也忆念斯咒者信自己法身也法身本有诸佛共同信受咒心故得所求随其心愿也)。

　　阿难若诸国土州县聚落饥荒疫疠或复刀兵贼难𨷖诤兼余一切厄难之地写此神咒安城四门并诸支提或脱阇上令其国土所有众生奉迎斯咒礼拜恭敬一心供养令其人民各各身佩或各各安所居宅地一切灾厄悉皆销灭。

　　(䟽支提云可供养处脱阇云幢尚能却业岂不能除世间小难故悉灭也○标心咒安心更无𨷖诤设有饥荒疫瘴皆是外事不以为念也脱阇上者阇训都字脱都即城台也高显处也志诚必灵验也○解支提翻灵庙)。

　　阿难在在处处国土众生随有此咒天龙欢喜风雨顺时五谷丰殷兆庶安乐亦复能镇一切恶星随方变怪灾障不起人无横天杻械枷锁不着其身昼夜安眠常无恶梦。

　　(䟽五谷谓麻黍稷麦豆十亿曰兆圣法在处尚无恶梦况余灾横耶○标即京兆大国多民也谓能持此心咒心安体寂也)。

　　阿难是娑婆界有八万四千灾变恶星二十八大恶星而为上首复有八大恶星以为其主作种种形出现世时能生众生种种灾异有此咒地悉皆销灭十二由旬成结界地诸恶灾祥永不能入。

　　(䟽八大恶星者谓金木水火土罗计彗虽有善宿变即成灾有此咒处灾不能作○标二十八大恶星谓东方角亢氐房心尾箕南方井鬼柳星张翼轸西方奎娄胃昴毕觜参北方斗牛女虚危室壁)。

　　是故如来宣示此咒于未来世保护初学诸修行者入三摩提身心泰然得大安隐更无一切诸魔鬼神及无始来冤横宿殃旧业陈债来相恼害。

　　(䟽世有修行心切而多障恼盖宿业耳凡作世善尚多违缘况出世心求成觉道激动而发其可敌乎非不思议秘密之功莫能遣也○标内魔不起外境无侵心咒神功助缘之力)。

　　汝及众中诸有学人及未来世诸修行者依我坛场如法持戒所受戒主逢清净僧于此咒心不生疑悔是善男子于此父母所生之身不得心通十方如来便为妄语。

　　(䟽心通通达位也如前一百日内有利根者获须陀洹即是生身得忍也胜缘若具依法而行不得忍者佛成虚妄云何如来真实语者○标如前获须陀洹果即大乘见道初果也○解心通者据前所说不出三义一者证果即端坐百日有利根者不起于座得须陀洹也二者发解谓纵其身心圣果未成决定自知成佛不谬三者宿命谓是人应时心能记忆八万四千恒河沙劫周遍了知得无疑惑)。

　　说是语已会中无量百千金刚一时佛前合掌顶礼而白佛言如佛所说我当诚心保护如是修菩提者。

　　(䟽执金刚神由护法故亦护人也○标执金刚杵神金刚杵指山山崩指海海竭表当人观照般若断除疑惑障觉心不昧也)。

　　尔时梵王并天帝释四天大王亦于佛前同时顶礼而白佛言审有如是修学善人我当尽心至诚保护令其一生所作如愿。

　　(三界九地二十八天只举欲界色界天至发愿护持持此心咒之人令其魔外无生侵害)。

　　复有无量药叉大将诸罗刹王富单那王鸠槃茶王毗舍遮王频那夜迦诸大鬼王及诸鬼帅亦于佛前合掌顶礼我亦誓愿护持是人令菩提心速得圆满。

　　(䟽帅将帅首领也○标八部者妙高山顶帝释居中山四隅边每一隅有八小天每八小天管二部共成八部)。

　　复有无量日月天子风师雨师云师雷师并电伯等年岁巡官诸星眷属亦于会中顶礼佛足而白佛言我亦保护是修行人安立道场得无所畏。

　　(䟽阴阳之精为日月风雨云雷各有主者逐年巡察世间善恶者名巡官也○标此空居诸天神发愿也)。

　　复有无量山神海神一切土地水陆空行万物精祇并风神王无色界天于如来前同时稽首而白佛言我亦保护是修行人得成菩提永无魔事。

　　(䟽山岳海渎五土神等天神地祇虚空水陆各有主者并物怪等○标天神地祇尽三界之内悉皆发愿保护者盖修行人持信心咒更无魔事此三界唯心也○解无色界天但无粗色非无细色故有稽首白佛之事涅槃云非想等天若无色者云何得有去来进止如是之义诸佛境界非诸声闻缘觉所知)。

　　尔时八万四千那由他恒河沙俱胝金刚藏王菩萨在大会中即从座起顶礼佛足而白佛言世尊如我等辈所修功业久成菩提不取涅槃常随此咒救护末世修三摩提正修行者。

　　(䟽以悲增故不取涅槃护法故常随持咒○标信受心咒本觉妙明八万尘劳翻成八万般若故常随行人也)。

　　世尊如是修心求正定人若在道场及余经行乃至散心游戏聚落我等徒众常当随从侍卫此人纵令魔王大自在天求其方便终不可得诸小鬼神去此善人十由旬外除彼发心乐修禅者世尊如是恶魔若魔眷属欲来侵扰是善人者我以宝杵殒碎其首犹如微尘恒令此人所作如愿。

　　(䟽欲界第六名大自在即魔所居处常恼修行不令成就若善心乐修即不在制限余者皆制此大神咒本是修三昧者最上胜缘故持此咒能却诸恶能集众善愚辈罔知斯旨见持咒者往往兴谤谓非修行未有一佛不由此咒而得成道度众生矣如上所说请细览之以革斯弊○标修心持咒正定离魔若有侵扰智能灭惑所作清净也○解孤山曰以上群灵皆获本妙心住首楞严能建大义示现菩萨诸天鬼神等像护持行人耳而言以宝杵碎首者夫大圣之训物也或用摄受或行折伏群邪之屏迹也或感其惠或畏其威惟此二涂咸令得度今行折伏俾畏其威若涅槃杀一阐提法华破诸恼乱仙豫之诛净行满足之僇众生皆由住无缘慈得一子地乃能如是耳○䟽大文第四示地位阶差者既解通行备内德毕充复假密言外资道力内外相济岂徒然哉必序阶位耳然位有因果惑有粗细智有明昧断有浅深证有分满用有优劣苟昧斯旨非真修行堕增上慢以我教中随进德修业胜劣不同故历五十七位渐入渐深不同外道天魔都无位次若不预辩涉进乖源既昧断证错认少得便以为足如第四禅寡闻比丘妄认生谤堕阿鼻狱事非轻小故须明示免招大过)。

　　阿难即从座起顶礼佛足而白佛言我辈愚钝好为多闻于诸漏心未求出离蒙佛慈诲得正熏修身心快然获大饶益。

　　(正熏修者由持清禁复假密言内魔不与外障不起以此修禅更无邪僻快然获益其大矣哉)。

　　世尊如是修证佛三摩提未到涅槃云何名为干慧之地四十四心至何渐次得修行目诣何方所名入地中云何名为等觉菩萨作是语已五体投地大众一心伫佛慈音瞪瞢瞻仰。

　　(涅槃最极果也即位所至处干慧最初因也即位发机处信住行向及四加行名四十四心即信解行地名为修行初地见道乃至等觉名为证入即分证果也门难虽知诸地之名而未能辩名下之义修证行相故此问也即示其不解为未来耳○解阿难所请斯有二意一者既受行门必有次位如得门入宅须知堂室浅深是故请之二者经初佛语阿难心言直故如是乃至终始地位中间永无诸委曲相前解行圆融则心言直矣地位无曲未知其相因此请之言四十四心者谓十住十行十回向四加行十地也而下佛答之文有五十四心者于初住中横开十信合之秪是初住不同余经似位十信则今干慧已是合余经十信立其总名也私谓两说璇师为正下云诣何方所名入地中方是十地耳所指初住横开十信是义不然至文别释)。

　　尔时世尊赞阿难言善哉善哉汝等乃能普为大众及诸末世一切众生修三摩提求大乘者从于凡夫终大涅槃悬示无上正修行路汝今谛听当为汝说阿难大众合掌刳心默然受教。

　　(䟽刳犹空也空其身心诸杂念虑谛受法义也○标凡夫从三渐次至干慧地起十信至等觉方证涅槃为正修行路故大教云发心毕竟二无别如是二心先心难○解刳犹去也去其妄念以受真教䟽二正为分别二一叙迷真起妄为立位之因然地位之兴本由迷悟妄迷真起本性即虚故有断分断即成悟悟有浅深故有阶降阶降既分名位斯别若不迷真焉有斯位故须叙也)。

　　佛言阿难当知妙性圆明离诸名相本来无有世界众生。

　　(一真之体湛寂圆明非真非妄名相都绝生界斯泯既众生世界不立佛及出世谁名以众生妄分别有佛有世界若了真法性无佛无世界斯则一真法界本无地位也)。

　　因妄有生因生有灭生灭名妄灭妄名真是称如来无上菩提及大涅槃二转依号。

　　(真体常住本非生灭不如实知真如法一不觉心动而有于念念即生相也生即有灭念念迁流展转渐粗以至业果流转三界故名为妄若知前念起恶能止后念令其不起渐断粗惑以至细惑无明永尽悟极之处即名为真菩提涅槃于斯立矣二转依号者由初迷真念动以至流转名为不觉翻此不觉了本无生即名为觉此菩提之号因不觉立由迷有生生必有灭翻此生灭显不生灭即涅槃之号对生灭立生灭既灭更无所依故名转依以真如为迷悟依转此迷依以为悟依故名转依是知菩提涅槃因迷故有如人因睡即有觉名此亦如是非本一真元有二果之异通约诸位有六种转依如余处说○标灭妄名真盖病起药兴妄生智立故有三渐次历五十七位修证翻前不觉生死烦恼成菩提涅槃二转依号转妄依真也转迷依悟也此属心生灭门耳○解真际曰二即菩提涅槃转依有二解一云依谓能依体是依他性与染净二法而为所依染即遍计性净即圆成性转谓改转有转舍转得二义以修无分别智断于二障故能转舍依他性上遍计染法及能转得依他性中圆成净法二云依谓所依体是真如为生死涅槃之所依故凡夫迷真则受生死圣人悟真则证涅槃转亦二义以修智断障舍依真之生死得依真之涅槃故名转依私谓菩提智德由转得之义立也涅槃断德由转舍之义成也当知二号皆假施设岂本性之有乎法相宗明六种转依非此可具)。

　　阿难汝今欲修真三摩地直诣如来大涅槃者先当识此众生世界二颠倒因颠倒不生斯则如来真三摩地。

　　(䟽上明三种相续今明二种颠倒以众生颠倒即摄业果故○如前文云汝但不随分别世间业果众生三种相续三缘断故三因不生则汝心中演若达多狂性自歇歇即菩提不从人得故云颠倒不生即真三昧○解前世界相续唯在依报谓四大因起等今世界颠倒盖指正报即十二类生也所以然者由前答富楼那问云何忽生山污大地故今答阿难修三摩提所入地位故何则位由悟入悟必由迷迷之为凡悟之为圣皆正报之事非器界之相故异前说也)。

　　阿难云何名为众生颠倒阿难由性明心性明圆故因明发性性妄见生从毕竟无成究竟有。

　　(䟽如来藏心本性真明周遍法界故云性明圆故由此真明从性发动便成所相所既妄立生于妄能能即妄见也能所二相俱不离真故云因明发性性妄见生元是一真本来无相忽然妄动二相俄生从无相真成有相妄故云成究竟有此异相也○标由性明心下二句显本觉妙明寂而常照众生依慧起妄从性发动动即不觉故执所明强觉所既妄立生汝妄能无同异中炽然成异二相不离于真也成毕竟有者此指异相也○解孤山曰性明圆故谓由真心本具诸法如明镜中圆具像性也因妄明心变动真性故曰因明发性故遂起分别故曰性妄见生从毕竟下结显上文全真成妄也)。

　　此有所有非因所因住所住相了无根本。

　　(䟽同相也此上异相为能有生今同相为所有异相本非有因而得生起而为同相之因斯即前文如是迷因因迷自有下文亦云妄元无因于妄想中立因缘性异既生同同为能住异为所住故云住所住相此住所住元既无因复何根本斯则二相毕竟无住故云了无根本○标同异本无住于无住○解私谓上二句皆能所相生有即苦果因即惑业非因者如前文云既称为妄云何有因也所因者如前文云自诸妄想展转相因也下二句总明上二句皆无实体住者依也推末至本了无所依故知从毕竟无成毕竟有正是颠倒之义经本正云成究竟有)。

　　本此无住建立世界及诸众生。

　　(䟽无同异相者依前同异以为根本而得生起无异同也以前二相正是无明梨耶识体虽分同异一念转成微细生灭全是无明从此变起山河大地根身种子故起信云以依不觉故心动说名为业以依动故能见依能见故境界妄现维摩云从无住本立一切法此即无明无因故云无住○标于无住本立此生界也○解以上且总示二倒向下别明方分两相今单标双结者以约众生说世界故)。

　　迷本圆明是生虚妄妄性无体非有所依。

　　(䟽重指业相也昧圆明真实成能所虚妄能所妄动本无因依妄想发生无同异中炽然成异故无体也)。

　　将欲复真欲真已非真真如性。

　　(指转相也由前动故觉动希静嫌妄欲真希欲既生转增迷倒不复元静但得影真是虚妄心所变起故故云已非真真如性)。

　　非真求复宛成非相非生非住非心非法。

　　(指现相也已成虚妄故云非真而求于复便现虚相此即所变真影转成世间诸相也其相体虚故云非相非犹妄也此即总举非生下别列无而忽有故生有而暂止故住缘虑相续故心染净差别故法体元不实故皆言非于中非心即是六粗中前二粗也○标此业转现三细为无明第八阿赖耶识体也○解将欲复真等此举顺修况显逆修以明颠倒之相谓若圆观真性欲求旋复斯则已非真真如性何者以除真如外凡有修入皆属于权故圆觉云未出轮回而辩圆觉彼圆觉性即同流转顺修尚尔况逆修乎故云非真求复等应知渐教三乘乃至外道等辈悉是背性成迷皆名非真求复也总显颠倒故云宛成非相次列四非只是别示其相耳有身故生有受故住心法可解)。

　　展转发生生力发明熏以成业同业相感因有感业相灭相生由是故有众生颠倒。

　　(䟽此后四粗也由前心起分别展转渐粗执取计名造诸业行故云熏以成业憎爱二业各同界起业感为因报应为果遂有相生相灭之报淫欲为因故相生杀盗为因故相灭此即众生业果二相续也○标后四粗者一执取相二计名字相三造业相四业系苦相并前智相相续相谓六粗三细六粗世出世间人之根本也今言同业相感者指众生界中想爱同结爱不能离则诸世间父母子孙相生不断是等则以贪欲为本也○解生住心法于诸有中展转发生斯即前文业果相续也生力至成业者生即是果力即是业熏即动业之惑以贪欲为本如现在生身由过去业力之所发明复由现在起惑熏成未来善恶之业也同业至相生者七趣众生随其妄惑各有同业相感因于杀盗淫三所感之业则有相灭相生之事)。

　　阿难云何名为世界颠倒是有所有分段妄生因此界立非因所因无住所住迁流不住因此世成三世四方和合相涉变化众生成十二类。

　　(䟽迷毕竟无成毕竟有有故立界隔别不同故云分段非因而因无住而住因能生果果生于因因果相生迁流不断世由此立三世四方和合相涉宛转十二变化有情亦十二也○标非因所因者重指因有异相遂生所因此非因而因也无住所住者本无所住外执器界故成住为因也世谓过去未来现在此皆属妄分别界所以情界器界和合变也○解孤山曰从毕竟无成毕竟有故有东西南北之分段指此分段名之为界然其所有本无其因故云非因所因此唯妄住故云无住所住既非真性常住则有过现未来迁流不住三世成矣以世涉方以方涉世俱成十二所以众生正报因果和合亦成十二也私谓第四卷方世相涉加流变三叠彼对依报显于正报六根功德各千二百也此中相涉以依从正明世界颠倒立十二类生也既前云功德而此云颠倒古师用此释前三叠者其可顺乎)。

　　是故世界因动有声因声有色因色有香因香有触因触有味因味知法六乱妄想成业性故十二区分由此轮转是故世间声香味触穷十二变为一旋复。

　　(䟽内由动相外感风轮故有声现因空生摇坚明立碍故有色立金风相摩则有火光火则有气气则香也宝明生润火光上蒸由斯流水水有冷暖故成触也触分涩滑与舌相对则有味生五境合意则名为法此六尘境与内根妄想和合杂乱由此造作一切诸业故成业性业必有报十二品类因此区分故成轮转是故下结成旋复旋复亦轮转也声香味触略举十二之四也○标因动有声一念才动外感风轮前云觉明空昧相待成摇也○解资中曰十二区分文含二意或六尘各有三世四方自成十二或根尘各六共成十二孤山曰因动至知法即十二也或取六根及六尘为十二者误也私谓资中次解为当且因动有声者动如击鼓撞钟之类文殊云音声性动静是也此就声尘当体为因从因声有色至因味知法则展转相因以显六乱之相也最后云知法者知即意根法即法尘以后例前则有闻声见色等义况云六乱妄想是知见闻觉知皆归妄想孤山云文无六根而自因动以下有十二者是谁之误欤声香味触略举四尘穷十二变总结根境)。

　　乘此轮转颠倒相故是有世界卵生胎生湿生化生有色无色有想无想若非有色若非无色若非有想若非无想。

　　(䟽情想相因形待不息有情世界不出十二动念初起迷本圆常影明遂现故卵生居首情爱后起次有胎生异爱不同次分湿化想心纷扰取舍多端成后诸类有色无色等下自委辩○解依㲉而起曰卵生含藏而出曰胎生假润而兴曰湿生无而忽有曰化生如是四生由内心思业为因外㲉胎藏合离为缘约藉缘多少而成次第卵生具四是以先说胎生具三湿生具二化生唯一谓思业也此依瑜伽论解而沇师云动念为初卵生居首情爱后起次有胎生异爱不同次分湿化者未显经意也节公以前四生为总下八类为别从总开别故成十二谓卵唯想生胎因情有湿以合感化以离应故从卵生开出有想无想非有想非无想也胎生开出有色无色非有色非无色也细寻下文义则不然但取俱舍四生颂详其八类自可见矣)。

　　阿难由因世界虚妄轮回动颠倒故和合气成八万四千飞沉乱想如是故有卵羯逻蓝流转国土鱼鸟龟蛇其类充塞。

　　(䟽世界初兴元由虚妄虚妄故动动即是风风即气也故云和合气成迷圆常理成虚妄想想气和合成于卵生故动念为初卵生居首因兹种类八万四千世间施设且举此数理则无量羯逻蓝者此云凝滑入胎初位胎卵未分鱼鸟龟蛇即飞沈类也)。

　　由因世界杂染轮回欲颠倒故和合滋成八万四千横竖乱想如是故有胎遏蒲昙流转国土人畜龙仙其类充塞。

　　(杂染即爱爱名为欲欲故生润乃名为滋横竖者人行正道竖首而行违正因邪故生横类遏蒲昙云疱胎卵分也○解孤山曰即第二位也)。

　　由因世界执着轮回趣颠倒故和合暖成八万四千翻覆乱想如是故有湿相蔽尸流转国土含蠢蠕动其类充塞。

　　(䟽由执着故一心趣境湿暖之处与想相应即便受生故云暖成翻覆乱想者因即违心背信翻覆任情遂感类生飞走不定蔽尸云软肉以其初受湿生形尚柔软既不入胎故无前位○解私谓湿以合感故云执着合因暖气故曰暖成翻覆者飞伏之貌也如蠛蠓昆虫之类耳资中曰蔽尸或云聚血)。

　　由因世界变易轮回假颠倒故和合触成八万四千新故乱想如是故有化相羯南流转国土转蜕飞行其类充塞。

　　(䟽变易不常假新换故触境之处与想相应即便受生新故乱想者因即不循仁义猒故取新但循己情爱彼忘此假托不实变受异身又化生初质风触即坚既无本形因触而立此取转受异身名之为化故云转蜕也羯南云硬肉○解真际曰妄心浮伪易夺不常舍此取彼故成其触触谓触对即根境和合也孤山曰化相者非无而忽有之化如蛴螬虫脱换故及欣取新质意欲飞腾故云转蜕飞行也羯南即胎内第四位才生即飞故阙前位私谓转蜕飞行未必唯指蛴螬之类盖是化生取譬之像如列子云天地委蜕下文纯想则飞皆取譬也是则转蜕譬故形之易脱飞行喻新质之轻举无而忽有理合在兹)。

　　由因世界留碍轮回障颠倒故和合著成八万四千精耀乱想如是故有色相羯南流转国土休咎精明其类充塞。

　　(䟽留碍为缘障隔不决苟逢明着爱此受生色相羯南星辰日月吉者为休凶者为咎下至爝火蚌珠俱此类耳此等皆是有情变生能与世间作休咎灾祥之应耳○解资中曰事日月水火和合光明坚执不舍障隔不通名为留碍精明显著因此受生故成色相)。

　　由因世界销散轮回惑颠倒故和合暗成八万四千阴隐乱想如是故有无色羯南流转国土空散销沈其类充塞。

　　(䟽销散为缘惑暗颠倒猒坏色相思无边空色尽心亡猒空绝想乃至有顶沉冥幽隐即无色界外道之类耳○解由迷惑不了故也)。

　　由因世界罔象轮回影颠倒故和合忆成八万四千潜结乱想如是故有想相羯南流转国土神鬼精灵其类充塞。

　　(䟽虚妄影像似有如无信忆则灵绝信则否蹈迹附影之类皆从忆想所生因即外道凡夫祈神祷祠存形立影终身奉事志慕神通精灵向附因果相酬必生其类)。

　　由因世界愚钝轮回痴颠倒故和合顽成八万四千枯槁乱想如是故有无想羯南流转国土精神化为土木金石其类充塞。

　　(堕在世间愚痴为本既非觉了顽钝相成或乃习定灰凝思专枯槁心随境变化物成身用无识为真修将顽愚为至道乃至如劫毗罗化为石千年华表土木精怪等并心析报质非毕竟无情报尽入轮如无想天堕○解外道计无情有命金石坚牢如华表生精黄头化石之类也)。

　　由因世界相待轮回伪颠倒故和合染成八万四千因依乱想如是故有非有色相成色羯南流转国土诸水母等以虾为目其类充塞。

　　(䟽因依假待虚伪不真托秽成身藉物为导因即和合巧伪假故为新或附托因依递倚形势资身养命业果相循如水母等以水沫成身以虾为目有情身内八万户虫并是此类揽物成体假食于他不从自类受身故名非有色相)。

　　由因世界相引轮回性颠倒故和合咒成八万四千呼召乱想由是故有非无色相无色羯南流转国土咒诅厌生其类充塞。

　　(互相引调诱以成性咒诅更加召以为类虽从声感假自性质如虾蟆等以声附卵然后长养非声则坏因即或由好着声境或是违誓厌祷求生心口为殃报招其咎耳○解论因或是乐为淫声习以生着从自性类不假他成名非无色相藉声誔质故云无色私谓咒诅亦呼召耳由物类相感若厌祷而生也)。

　　由因世界合妄轮回罔颠倒故和合异成八万四千回互乱想如是故有非有想相成想羯南流转国土彼蒲卢等异质相成其类充塞。

　　(䟽交合虚妄诬罔相成取异为同回他作己元非想相后假相成即蒲卢等是此类也蒲卢蜾蠃也取青虫为子非己所生推因或是违亲认义弃本从他谬继别宗妄袭余族因果之应感此类生○标彼蒲卢等异质相成者专迹出杨子法言注也法言正文云螟蛉之子殪而逢蜾蠃祝之曰类我类我久则肖之矣速哉○解资中曰诬罔取他纳为己有名罔颠倒背亲向义寄死托孤忘本蒸尝认彼宗嗣是其因也孤山曰蒲卢者郭璞云俗谓之蠮螉也取彼桑虫以为己子私谓以异质故非有想相以相成故成想羯南)。

　　由因世界怨害轮回杀颠倒故和合怪成八万四千食父母想如是故有非无想相无想羯南流转国土如土枭等附块为儿及破镜鸟以毒树果抱为其子子成父母皆遭其食其类充塞。

　　(䟽冤对相仇连环不止托至亲之父子发至怨之杀害岂不怪哉初生托质互有想爱故云非无想相后时成大父母遭食故云无想土枭破镜附块抱果子子孙孙相成相袭业使之然非自然耳问既是怨对无感生义何得用附而生怨中有爱答托质须资爱想杀害由乎先业爱想无常由业所运始虽起爱后变成憎故遭其食○标无始时来有此类也○解资中曰父母有爱名非无想相怨无有爱故云无想问既是怨对无感生缘何得用附而生怨中有爱答如畜猪羊贪杀故养岂非怨中亦有爱乎孤山曰土枭破镜者按史记孝武本纪云祠黄帝用土枭破镜孟康曰枭鸟名也食母破镜食父黄帝欲绝其类使百物祠皆用之破镜如貙而虎眼今云鸟者恐译人误或鸟字合是等字后人妄改耳)。

　　是名众生十二种类。

　　(䟽如文○标三世四方根境相对十二区分由此轮转是故世间声香味触此于十二变为一旋复○解私谓金刚般若卵胎湿化乃至非想诸师所释皆通三界今十二类义必无殊观乎现文唯无色羯南似通上界其十一种悉是欲界之相耳此盖如来随宜所说且就现前幽显可验者略而示之若尔则沇师以有顶外道解无色者未必然也将恐欲界亦有斯类如舜若多神岂在四空乎应知别文广谈七趣只因此中说相未周前后相成方见经旨)。

　　首楞严经义海卷第二十一　牧一

　　音释

　　桦

　　(胡化切木名)。

　　碜

　　(初朕切碜毒也)。

　　僇

　　(力竹切杀也)。

　　伫

　　(丈吕切久立也)。

　　瞪瞢

　　(瞪澄应切瞢莫亘切瞪瞢直视也)。

　　刳

　　(空胡切虚其中也)。

　　㲉

　　(兖角切卵孚也)。

　　瑜珈

　　(梵语也此云相应瑜云俱切)。

　　羯逻蓝

　　(梵语也此云凝滑羯居谒切逻朗可切)。

　　遏蒲昙

　　(梵语也此云疱遏乌曷切蒲伴伍切)。

　　蠢蠕

　　(蠢尺允切蠕乳兖切蠢蠕虫动貌)。

　　蠛蠓

　　(蠛莫结切蠓母总切蠛蠓似蚋小虫)。

　　蜕

　　(输芮切蝉蛇解皮也)。

　　蚌

　　(步项切蛤属)。

　　蒲卢

　　(蒲蓬晡切卢笼都切蒲卢蜾[臝-口+(罩-卓)]也)。

　　土枭

　　(枭坚尧切土枭鸟名)。
永乐北藏第 168 册 No. 1581 首楞严经义海


　　首楞严经义海卷第二十二(经八之一)

　　(凡遇圆相即是标辞与䟽同其上文)。

　　(䟽一返妄归真辩地位之相前由无明动彼静心从细至粗遂成三相及二颠倒又由世界和合相涉根尘相对成业性故十二区分类生差别流浪苦海如汲井轮其犹空华于湛精明乱生乱灭此皆尘劳烦恼污染真性不得清净今欲转染归净返流复源故云渐次修行以为对治下喻云如净器中除去毒蜜以诸汤水并杂灰香沅涤其器后贮甘露由乎渐次以立其位也)。

　　阿难如是众生一一类中亦各各具十二颠倒犹如捏目乱华发生颠倒妙圆真净明心具足如斯虚妄乱想。

　　(众生妄心无始熏习业苦种子如恒河沙何啻十二八万四千故一一类复具十二于妙圆中皆是狂劳目乱华相○标一切众生种种幻化皆生如来圆觉妙心故一念妄动诸相具足也○解孤山曰各具即互具也以一一类心妄种皆足一则现起名事造余则𡨋㐲名理具以妄本无体元是真心是故妄具即是真具具无具相一切皆空如是了知始可议道)。

　　汝今修证佛三摩提于是本因元所乱想立三渐次方得除灭如净器中除去毒蜜以诸汤水并杂灰香洗涤其器后贮甘露。

　　(䟽真心如器颠倒即毒蜜汤水等即戒定慧洗即修习甘露即无生忍若本无垢亦无修证既有修证须具众因故此三种皆为本也○解私谓净器喻伏惑行人以上文令其立三渐次除诸乱想是则身器清净也除去毒蜜并除其助因及刳其正性也汤水如正行灰香如助行甘露譬所证之理)。

　　云何名为三种渐次一者修习除其助因二者真修刳其正性三者增进违其现业。

　　(䟽前问至何渐次得修行目今此第二正名修行故云真修五种辛菜名为助因以能资助烦恼业故淫盗杀妄名为正性以是生死根本解脱冤故根尘偶对流逸奔趣正是无明现行业用是故除而去之刳而空之违而背之苟三行渐着功用渐成六用不行返流全一妙圆平等身心怏然是人即获无生法忍○解孤山曰言渐次者事渐理圆不同偏教之渐也问此三渐次于天台六即中属何位耶答名字中修能成观行及发真似也)。

　　云何助因阿难如是世界十二类生不能自全依四食住所谓段食触食思食识食是故佛说一切众生皆依食住。

　　(䟽皆依食住者食以资益诸根大种心心所法能生喜乐相续执持故有四种段谓分假以欲界香味触三正消变时有资益义乃名为食触食谓根境识三和合能引意识相应触起触对前境能生喜乐资益诸根及心心所故思食谓意识相应思与欲俱转于可意境希望偏胜有资益义故识食谓第八识田前三食缘助势力食此第八体有增胜故能执持诸根大种能与诸法为长养因有摄益义故名为食如四食章○标段食一分一段古谓抟食不使匙箸手抟而食唐义净三藏改为假食○解槜李曰若约三界辩之段食唯在欲界以色无色界无香味二尘余之三食遍通三界)。

　　阿难一切众生食甘故生食毒故死。

　　(私谓此举假食之损益欲除五辛之助用也以五辛能发淫恚犹毒死之食焉)。

　　是诸众生求三摩提当断世间五种辛菜。

　　(䟽有资益义皆名为甘不正消变能坏身心皆名为毒五辛者谓大蒜茖葱慈葱阑葱兴蕖是五性热气荤味辣修行者食能杀法身如食毒也故须断之○解孤山曰五辛者楞伽经云葱蒜韭薤兴蕖也应法师云兴蕖梵音讹也正云兴宜慈悯三藏云根如萝卜出土辛臭慈悯冬到彼土不见其苗则此方无故不翻也)。

　　是五种辛熟食发淫生啖增恚如是世界食辛之人纵能宣说十二部经十方天仙嫌其臭秽咸皆远离诸饿鬼等因彼食次舐其唇吻常与鬼住福德日销长无利益。

　　(䟽生死根本无过淫杀此五能助复加荤秽引诸邪恶污清净道故福德天众舍离无益诸鬼同住也唯增痴惑失正真道修三昧者岂不诫之○标初机后学见性未明须具此戒若不断辛纵有聪利邪鬼来欺)。

　　是食辛人修三摩地菩萨天仙十方善神不来守护大力魔王得其方便现作佛身来为说法非毁禁戒赞淫怒痴命终自为魔王眷属受魔福尽堕无间狱。

　　(䟽臭辣荤秽非可圣意故不守护魔不持戒而修邪定及修世福遂感魔宫以定福力且顺生报其毁禁业顺后方受故云福尽堕狱○标凡修行须具信根持此助因若不奉行为魔眷属○解以修禅福故暂生魔天以毁戒罪终堕地狱)。

　　阿难修菩提者永断五辛是则名为第一增进修行渐次。

　　(标助因者是初心人入道基址)。

　　云何正性阿难如是众生入三摩地要先严持清净戒律永断淫心不餐酒肉以火净食无啖生气。

　　(䟽正性者此杀盗淫性是罪故复是生死根本性故然饮酒合是助因今为正性者以过恶深于辛故以火净食者以浅况深生果尚须净食何况酒肉淫盗杀妄涅槃护讥嫌戒与性重等故须防微免致大过○解私谓如律中五果之属皆须净人以火净之然后得食防坏生故)。

　　阿难是修行人若不断淫及与杀生出三界者无有是处。

　　(䟽岂有具诸功德出离之体而从淫盗杀妄中得必不然也○标三界苦海淫杀为根本)。

　　当观淫欲犹如毒蛇如见怨贼。

　　(䟽毒蛇怨贼能杀生身不损法体淫欲能损法身慧命真修行者必须永断涅槃经说菩萨观爱有九种过患一如债有余二如罗刹女妇三如妙华茎有毒蛇四如恶食性所不便而强食之五如淫女六如摩楼迦子七如疮中臭肉八如暴风九如彗星下文云十方如来色目行淫同名欲火菩萨观欲如避火坑)。

　　先持声闻四弃八弃执身不动后行菩萨清净律仪执心不起。

　　(比丘四重尼复加四谓触八覆随故云八弃梵云波罗夷此云弃谓犯此者永弃佛法外边犹如死尸大海不受故名为弃入大乘道而先学小者十轮经说若不先学小乘即学大乘无有是处乃至云无力饮河池讵能吞大海是故一切菩萨皆先学三乘唯不究竟证于小耳○标小乘戒律身触为犯大乘戒律起心即犯四弃杀盗淫妄为性戒亦谓之四根本罪是小乘比丘所持因此生二百四十六条轻重之律八弃如前四亦二百四十六条都五百也菩萨只十波罗夷也○解此无正译义当弃也后众法绝分为名如彼死尸众所不受)。

　　禁戒成就则于世间永无相生相杀之业偷劫不行无相负累亦于世间不还宿债。

　　(䟽三缘若断三因不生故于世间不相酬还皆由持戒成就故尔○解不淫故无相生乃至不妄故不还宿债以大妄语贪具供养故约位言之应在外凡观行之中)。

　　是清净人修三摩地父母肉身不须天眼自然观见十方世界睹佛闻法亲奉圣旨得大神通游十方界宿命清净得无艰险是则名为第二增进修行渐次。

　　(䟽持戒清净魔事不生观行既成故能发用于父母所生之身得相似五通此同法华观行持经于现身中获六根净又云虽未得天眼但用父母所生眼彻见三千界等○标此真修永断杀盗淫妄尽此报身获宿命通永出三界十方无碍也)。

　　云何现业阿难如是清净持禁戒人心无贪淫于外六尘不多流逸。

　　(䟽由前起后也清禁既圆观行仍就于六尘境已知虚幻终不信任随流奔逸妄有所著)。

　　因不流逸旋元自归尘既不缘根无所偶返流全一六用不行。

　　(正达现业也既不随尘复归元性元性之中本无根尘夫何为偶根境不生六用不起唯一圆常妙觉明体此同观音圆通生灭既灭寂灭现前也故上偈云一处成休复六用皆不成尘垢应念销成圆明净妙○解私谓因不流逸由断客尘烦恼也旋元自归渐入如来藏理也尘既不缘下此又进破根本无明前属似位但云不多流逸今取真证乃是根尘泯亡逆无明流纯一真性微细生灭六用不行)。

　　十方国土皎然清净譬如琉璃内悬明月。

　　(䟽此叙证真相也国土融真圆明体现故如琉璃内悬明月清净者空义琉璃明月空假中也故圆觉云觉圆明故显心清净心清净故乃至一世界多世界清净等)。

　　身心快然妙圆平等获大安隐。

　　(前则世界圆明此则身心圆明本由迷倒身之与心外洎山河虚空大地咸是妙明真心中物今复本源故身心世界妙圆平等更无差别法界一相创证此境快然安隐即分得涅槃安隐处也)。

　　一切如来密圆净妙皆现其中。

　　(此获圣德即所证理显也现谓显发理智行三名密圆净即涅槃三德也一一德中具一切法三一无碍故称为妙此三种法诸佛所证是佛果德摄尽十方三世佛法今日于此一念显现通达无碍故云皆现其中○解先显依报净有法有喻次显正报净有自有他自则三德圆证他则诸佛同体)。

　　是人即获无生法忍。

　　(䟽结能证也真如实相名无生法无漏真智名之为忍得此智时忍可印持法无生理决定不谬境智相[宴-女+六]名无生忍华严初住余经初地是得忍位今经第三渐次便得此忍迥异余说于此忍中随所证得不异而异即立诸位故名圣位此则初渐次正修观行第二渐次观成入似第三渐次既言获无生忍即同初住○标皎然清净者得一念无相空观譬如琉璃得无法不备假观内悬明月不一不异中观一切如来密圆净妙皆现其中者证三德秘藏也前迷于心认物为己本源今复身心平等)。

　　从是渐修随所发行安立圣位。

　　(解此中别指初住以上名为圣位若下文云以三增进故能成五十五位真菩提路则通取十信也)。

　　是则名为第三增进修行渐次。

　　(䟽从此第三渐次随起何行随行附义以立位名不离前来密圆净妙境智行也○标旋元自归受阴已尽从是凡身上历菩萨六十圣位得意生身随往无碍○䟽二明地位差别夫论地位者皆是诸佛菩萨亲证境界约断伏次第发真妙用功力浅深以立位次起信论云相似觉随分觉究竟觉以分地前地上及究竟位华严经智度论约入大海辩功用浅深但迟速有异分根性利钝如涉长途非无里数诸大乘经若说平等法界无佛无众生则无地位可立如华严经云众生妄分别有佛有世界若了真法性无佛无世界楞伽云无有佛涅槃亦无涅槃佛远离觉所觉又云寂灭真如有何渐次上文云妙性圆明离诸名相本来无有世界众生此等令观一真法界本来平等无修无证亦无迷悟故无地位可立此显心真如门也若依心生灭门有迷有悟炽然修证差别不同且圆顿大乘无过华严涅槃仁王璎珞大品法华等经虽明法界平等无说无示而菩萨行位终自炳然故华严云不为钝根下劣众生说于地位仁王云若言越此地位得成佛者是魔所说此则异诸外道天魔各自谓得无上觉道不说地位今显佛法有不思议功德旷劫修行因圆果满方称究竟又诸经论建立地位多少不同仁王五十一位璎珞五十二位华严四十一位大品四十二位此经五十七位下文复云六十圣位圣说不同或开或合各是一意若约天台圆教位次对今经者有同有异同故地前俱是证位异故此干慧心是第三渐次无生忍中随义建立不同天台入初住时方证无生忍也○解私谓上三渐次且约粗细前后分别若圆修者岂不以违其现业为创心发观之本欤故第一渐次即云修菩提者永断五辛也当知菩提无渐次渐次取菩提譬如沧溟太霄讵可涯量由操舟举翮之异而里数生马此下干慧地等即后二渐次之所阶也孤山以璎珞五十二位对今辩之有一合三开之相一合者合十信为干慧地也三开者开初住为十信心开十向为四加行开等觉出金刚干慧地也今详此说唯四加行开相则显余不应然至下销文当见其义)。

　　阿难是善男子欲爱干枯。

　　(䟽持戒清净远离贪淫故名初干即断烦恼障也干义有二一欲尽故曰干二但慧故曰干今即初义)。

　　根境不偶。

　　(由三昧力返流全一破所知也○解是善男子指圆教外凡之人也不可蹑上安立圣位而为次第以渐次是通明修行从微至着地位是别示凡圣自下升高人未审之便将此地作无生忍位释之者误矣欲爱干枯者且从粗惑言之若通说者即圆修三观顿伏五住乃观行成相也根境不偶者此与上文尘既不缘等名义虽同粗细诚异)。

　　现前残质不复续生。

　　(䟽报障尽也亡欲爱故无润惑根境不偶故无业性纵有业苦种子无润不生尽此报身更不相续即生实报土也此即惑业苦亡无润生理即干义也○解由欲爱干枯则于世间永无相生相杀之业故此身若谢来报不生准天台以五浊轻重分同居净秽今五浊既轻即当舍秽而趣净矣)。

　　执心虚明纯是智慧慧性明圆蓥十方界。

　　(䟽戒定既圆从此发慧即转前三障纯成智慧慧光发明蓥十方界即慧义也○解人法二执了无实性故曰执心虚明即惑成智体具寂照故曰蓥十方界)。

　　干有其慧名干慧地。

　　(䟽结名也此即但有其慧故前云纯也既云随所发行安立圣位故约欲枯返流纯成智慧未沾果海法流之水故受此名此约无生忍中义说故尔真谓圆融不碍行布下皆仿此)。

　　欲习初干未与如来法流水接。

　　(蹑前干慧义也创干欲爱果法未沾即用此心为信方便标如来者显是果法此下总示○解大品十地初立干慧天台于圆教判信前立五品位且曰义推如大品干慧地也噫智者隋时此经未至而所立名位悬契佛心非圣人孰能是哉沇师亦谓此经干慧是天台五品位但不合兼定六根清净耳问既云未与如来法流水接岂非须指初住分真为法流耶答信之与住俱预法流请以喻观自明两相故前文云如澄浊水贮于静器静深不动沙土自沈清水现前名为初伏客尘烦恼去泥纯水名为永断根本无明斯则显以通别二惑为浊流真中二理为清水验今干慧未入信心)。

　　即以此心中中流入。

　　(以观行心缘中道理相续无间流入初信)。

　　圆妙开敷。

　　(䟽此标也即用此干慧中智合中道理理智俱中故名中中又离一切二边相故双照二谛无不真实又此中智念念相继而进上位故云中中流入言流入者显无功用任运而进也以证中道自然流入萨婆若海此则更增一番智断功能故云圆妙开敷此即于干慧心增明观智以为方便得入十信)。

　　从真妙圆重发真妙。

　　(释也上句释此心流入下句释圆妙开敷)。

　　妙信常住一切妄想灭尽无余中道纯真名信心住。

　　(以中道智证法界一体三宝于实德能深忍乐欲冥合常住清净妙心名为妙信此信即理亦名常住一切妄想灭无余者即断所知无明住地一断遍断始因迷觉成不觉人既圆妙智发翻不觉成觉故云一切灭尽无余中道纯真者妙智决定不偏不邪是佛正因不杂伪妄故云纯真以不住法即住其中故名为住经中多说地住二位是发真处今于干慧信位立之表是证真非是似解耳○解孤山曰此下十信虽与诸经十信名同而于名下皆结住名故知即是初住分开也况云中道纯真岂是相似位耶私谓夫如来设教被机不同此经以前权实未融地位多别如璎珞所说先空次假后中之相也今既开权显实岂以昔经而校量乎所以原始要终莫不皆用中道妙观观常住妙理苟不如是将何以显此经纯圆邪但依一家六即之义销诸圆妙之文无相滥矣言圆妙开敷者即见惑先落三谛似显也从真妙圆等释成上句谓从干慧真妙圆心重发此位真妙信心心与理[宴-女+六]故曰妙信常住涅槃明须陀洹所断见惑如四十里水其余在者如一毛渧今约此义云一切妄想灭尽无余也名信心住者信为能住理为所住如无著立一十八住判金刚般若始终地位亦何必初住方受住名)。

　　真信明了一切圆通阴处界三不能为碍。

　　(䟽蹑前信心也妙信常住不偏不邪纯一真如故云真信明了一切圆通者了三科法无不是如也无明妄想既亡阴界自然解脱故云不能为碍)。

　　如是乃至过去未来无数劫中舍身受身一切习气皆现在前是善男子皆能忆念得无遗忘名念心住。

　　(妄想若存阴界为碍忘失烦恼随此而生今既妄灭阴消过未如一无远无近所经未经一念现前此即过去宿命未来天眼明记不失故云为念○解舍身受身即分段生死也一切习气即思惑正使也故下文明五不还天所断欲惑亦名习气又应通指二死为舍身总名五住为习气以上文云过去未来无数劫中故若尔则习气之义不可取大论垢衣香器为喻)。

　　妙圆纯真真精发化无始习气通一精明唯以精明进趣真净名精进心。

　　(䟽圆妙净智无二边之杂无妄想之伪故云纯真现用自在故云发化乃能融通习气唯一精真以真精智进趣真净行故名精进○解化变也变诸妄习纯成真明言其精也唯以下示其进也)。

　　心精现前纯以智慧名慧心住。

　　(䟽真精之心明了显现此现前心纯是圆智用名慧心智之与慧左右言耳○标蹑前心也真智真理属根本智)。

　　执持智明周遍寂湛寂妙常凝名定心住。

　　(䟽智照凝明无动无乱照而常寂湛然不动故曰定心○解周遍寂湛谓定之用寂妙常凝谓定之体)。

　　定光发明明性深入唯进无退名不退心。

　　(䟽寂定慧光互相明发于理于行唯深唯进故云不退○标定光发明寂而常照唯进无退体即是用)。

　　心进安然保持不失十方如来气分交接名护法心。

　　(䟽寂照增进不动不退故云安然保任护持令此与佛𡨋然通合故云交接由保持故名为护法○解案圆位至此断三界思尽即六根清净之正位也配璎珞属七住对大品当佛地约婆沙齐三十四心智者云三藏佛位望六根清净位有齐有劣同除四住此处为齐若伏无明三藏即劣既是发真断惑之大节故特示云十方如来气分交接)。

　　觉明保持能以妙力回佛慈光向佛安住犹如双镜光明相对其中妙影重重相入名回向心。

　　(䟽由前寂照互相显发保持无退妙用强胜能感果德因心中现故云回佛慈光此寂照因决能感宋无有乖失故云向佛安住果中现因相因中现果相因果不二互现互入故云妙影重重相入名回向心○解觉明保持即护法心也上气分交接则自心他佛相应相𡨋今回佛慈光向于佛境则与我智明相对相照故曰犹如双镜等又约十方如来对照亦然故曰其中妙影等)。

　　心光密回获佛常凝无上妙净安住无为得无遗失名戒心住。

　　(䟽即寂之照故曰心光即照之寂名佛常凝此圆定慧离二边染断性亦无故云无上妙净二边不动即无为作故云安住无为也得无遗失戒圆明也此则定道圆融离妄想染故云戒心○解回向既成同佛常寂常寂之体即是无上妙净明心安住此心正防无明微细之患故得戒名)。

　　住戒自在能游十方所去随愿名愿心住。

　　(䟽戒根圆净过累不拘故云自在以此为足游履十界妙用现前随欲利益故名愿心○解准天台圆教未断无明生同居者名为愿生正符此文也又说十信出假利益众生今游十方亦合其义)。

　　阿难是善男子以真方便发此十心心精发晖十用涉入圆成一心名发心住。

　　(䟽方便空也十心假也一心中也圆融妙慧名真方便由此妙慧发前十信以此十心本是一性所具功德由妙慧发令一一心皆具十心十用无碍一多相即唯是一心心即秘藏今于此藏用发显现以不住法即住其中名发心住○标住者解也○解璎珞初住增修十心彼乃别教之相耳智者以璎珞十心对十乘观法约圆初住具明十德章安云应是转似为真一住具足也即云真方便者谓真家之方便又真即方便皆以中道心修故十用涉入圆成一心岂非智者章安之意乎横开之说固无此理)。

　　心中发明如净琉璃内现精金以前妙心履以成地名治地住。

　　(䟽琉璃空也精金中也现即假也净宝精金互相映现无碍融通不一不异以此妙心而为所依然后出生无量德用故名治地○解能证心如琉璃所显性如精金治理也依前心地以观治之)。

　　心地涉知俱得明了游履十方得无留碍名修行住。

　　(䟽法界心地即前一心妙行能涉妙智能知理智行三自在圆融不以二边之所住著名无留碍此真修行名修行住○解上治地由境得名今修行从智受称境发于智故云心地涉知等以智遍修故云游履十方等)。

　　行与佛同受佛气分如中阴身自求父母阴信𡨋通入如来种名生贵住。

　　(䟽智行微妙𡨋通果德故云行与佛同自然合佛慈种名受佛气分如中阴身自求父母者以佛权实二智为父母故维摩云智度菩萨母方便以为父既分入果智密合果德故云𡨋通入如来种○标权谓随机接物实乃究理极真以此为根本也○解孤山曰分真智与究竟智等名行与佛同分证理与究竟理等名受佛气分如中阴身以喻显之究竟权智如父实智如母任运相合如自永父母密齐果德如阴信冥通斯即禀佛遗体初托圣胎也)。

　　既游道胎亲奉觉胤如胎已成人相不缺名方便具足住。

　　(䟽以自行化他一切种智具足成就名人相不缺也○解此喻虽在真因而自行利他之相同佛不缺也)。

　　容貌如佛心相亦同名正心住。

　　(䟽一切种智自利利他相用显现名为容貌无缘慈悲名之为心故观经云佛心者大慈悲是此菩萨分得其用名之为同○解容貌喻应用心相喻理智)。

　　身心合成日益增长名不退住。

　　(䟽一切种智慈悲相用和合成就任运增长无有退屈名为不退○解色心互融不相妨碍故曰合成)。

　　十身灵相一时具足名童真住。

　　(䟽十身灵相十身卢舍那也谓声闻及缘觉菩萨如来身法智空业报众生及国土又如来身自具十种谓菩提愿化力庄严威势意生福法智此十妙应如随色珠显现自在即不思议种智之妙用智体本具随障尽处而得显现既以权实二智大悲熏修功用顿显虽未全如于佛分得此用即一身现无量身也华严云虽未具足一切智已获如来自在力○解资中所解并同长水但国土身为虚空身私谓准华严入地方现十身今八住具足者正显今圆已齐彼别也)。

　　形成出胎亲为佛子名法王子住。

　　(䟽十身具足故曰形成出因显果故云出胎堪任继嗣绍隆佛法名法王子住○解孤山曰出胎者喻破第九住无明又从理起用亦如出胎绍隆佛种故云亲为佛子)。

　　表以成人如国大王以诸国事分委太子彼刹利王世子长成陈列灌顶名灌顶住。

　　(䟽行愿内充慈悲外发德相渐成化物功着故云表以成人于十方界次补佛处堪任付嘱传法利生故如国王委政太子陈列灌顶也○问准华严经初住菩萨即能成佛教化众生何故至第十住方名陈列灌顶表成佛耶答圆融之教二经颇同以行布不碍圆融故华严初住便能成佛圆融不碍行布故今十住方列灌顶彼经云菩萨住处广大与虚空等又云初发心时便成正觉了达诸法真实之相所有闻法不由他悟具修十种智力究竟离虚妄无染如虚空清净妙法身湛然应一切亦同大品云从初发心时即坐道场转法轮度众生当知此菩萨为如佛今经云十用涉人圆成一心又云十身灵相一时具足此上皆明一位具诸位即行布不碍圆融也又华严明第十地菩萨方论受职此经第十住明陈列灌顶者即圆融不碍行布也圆融即横论行布即坚说一一无障碍二经颇同故无疑也言陈列灌顶者华严云转轮圣王所生太子母是正后身相具足坐白象宝妙金之座张大网缦奏诸音乐取四大海水置金瓶内王执此瓶灌太子顶是时即名受王职位菩萨受职亦复如是诸佛智水灌其顶故名受大智职菩萨彼明第十地方是受职今此十住既名灌顶故说受职彼约究竟此约分得又无生忍中一位具诸位故得互说○解太子世子异其文耳春秋曰会太子于首止礼云文王世子皆天子之子也然圆教分真以来悉有应用论其智力不无优劣故初住百佛世界现十界像利祐众生位位竖入倍倍增胜经中所明各就一义若论一位具诸地功德则十义俱遍十住既尔下去皆然)。

　　阿难是善男子成佛子已具足无量如来妙德十方随顺名欢喜行。

　　(䟽初二句结前具足下正明此有二义故欢喜一具足无量佛德故如观音云我又获是圆通修证无上道故又能善获四不思议无作妙德既云不思议即是无量佛德也此之妙德先未曾获今日具足故云欢喜二众生受化故欢喜十方者现十界身利众生也随顺有二一众生趣类不等根行有异菩萨随顺以形以说此明能化随顺也二菩萨现种种化众生随顺一一受化咸皆得益此明所化随顺也能所既皆随顺机应俱生欢喜故以名焉)。

　　善能利益一切众生名饶益行。

　　(如上随顺众生即是善能利益始能欢喜生善终能破恶入理故名饶益)。

　　自觉觉他得无违拒名无瞋恨行。

　　(自觉故无明不能拒智觉他故有情不能违化障不能拒物不能违二利既兼故无瞋恨)。

　　种类出生穷未来际三世平等十方通达名无尽行。

　　(随机随感现种类身尽未来际化复作化三世下释所以也以知三世空寂故得穷未来际以达十方无碍故能现种类身若时若处现化不绝故云无尽也○解孤山曰种类出生化十界身化复作化也穷未来际益物无尽竖遍三世横周十方)。

　　一切合同种种法门得无差误名离痴乱行。

　　(䟽现种类身即普现色身三昧说无量法不离四种辩十若身若说皆是智用咸归于理华严云此菩萨于一念顷得无数三昧了知此之三昧同一体性乃至得一切法真实智慧是故能合种种法门得无差误由无差误故离痴乱○解妙智了达尘沙法门异名别说同归一理故离痴乱)。

　　则于同中显现群异一一异相各各见同名善现行。

　　(䟽一中现无量故云于同现异无量中现一故云异相见同身说皆然也以知一切法同一法性能作种种异说而不失一性一相之旨维摩云能善分别诸法相于第一义而不动故名善现○解同中现异达理即事故异相见同达事即理故)。

　　如是乃至十方虚空满足微尘一一尘中现十方界现尘现界不相留碍名无著行。

　　(䟽着谓住着即留碍也一尘现十方是现界不坏一尘相是现尘世界微尘各不相妨此即大小自在由此菩萨住不思议解脱故得此用○解私谓界在尘中名现尘尘容界相名现界须弥芥子相入攸同)。

　　种种现前咸是第一波罗蜜多名尊重行。

　　(䟽现尘现界现身现说不相留碍故云种种现前皆从圆融三德般若之所发现故云第一此之妙行超过一切诸法门故名为尊重○标咸是第一者俱成佛行从三德发现绝待名尊重也○解第一波罗蜜多即般若度也大品云智慧轻薄般若尊重故此名焉)。

　　如是圆融能成十方诸佛轨则名善法行。

　　(䟽如上所现无碍妙用故云圆融一一皆能合佛如来利生轨则故名善法○标法者轨持义轨谓轨则今物生行持谓任持不失自性此法自利利他也)。

　　一一皆是清净无漏一真无为性本然故名真实行。

　　(䟽依真起用用不离体体即真如无漏清净一真法界此法界体本具如是无方妙用故云本然以即体故名为真实此之十行皆是证真菩萨自利利他无碍自在圆融妙行一一皆破微细无明显佛智德渐渐圆满有此十番智断功用念念与萨婆若相应华严云此菩萨行与法界虚空等以用诸佛不思议妙行故故此十行圆融无碍即一论十十不离一故此最后即云一一皆是清净真如性本然故○解上善法行全性起修故成轨则此真实行全修是性故皆无为)。

　　阿难是善男子满足神通成佛事已纯洁精真远诸留患。

　　(䟽结前十行也依体起用故云满足神通自利利他妙行无碍故云成佛事已佛以度生利他为事业故纯洁精真显智德也远离留患显断德也此十番智断皆是非证而证不断而断智本真故惑本亡故)。

　　当度众生灭除度相回无为心向涅槃路名救护一切众生离众生相回向。

　　(此正明也约用就体能所俱亡众生相空本涅槃故能化缘生本无性故故云灭除度相般若经中亦同此说亡缘之智名无为心无作妙理名涅槃路摄用归体名为回向涅槃果也路即理也履以成地到究竟故名涅槃路结名可知问十行位中岂有度相耶答前即依体起用且论神通化物未言灭除度相今此摄用归体顺寂灭义故除度相约义虽异为行颇同若不然者岂有证真大士犹怀度生之相耶○标蹑前十行当度众生云此正明也)。

　　坏其可坏远离诸离名不坏回向。

　　(䟽应当远离一切幻化虚妄境界故云坏其可坏心如幻者亦复远离远离为幻亦复远离离远离幻亦复远离故云远离诸离得无所离即合涅槃故云不坏回向○标坏其可坏蹑灭除度相也远离诸离真心独露从体起用名不坏回向也○解坏其可坏从所坏境说远离诸离约能坏智论不见可坏之相是名不坏)。

　　本觉湛然觉齐佛觉名等一切佛回向。

　　(䟽本性觉体未尝起灭故云湛然此湛觉体三世诸佛无二圆满故云觉齐佛觉此则得平等觉与诸佛同故云等一切佛标寂而常照与三世佛无异也)。

　　精真发明地如佛地名至一切处回向。

　　(䟽精真发明智显也地如佛地理现也智𡨋理体无二无别智遍理遍名至一切处○解上觉言智此地言理皆因果体同故云等也至也)。

　　世界如来互相涉入得无𦊱碍名无尽功德藏回向。

　　(䟽此菩萨得如来身及国土身互相涉入无碍自在此是如来藏中诸功德法受用无尽也○标此依中现正前文云坐微尘里转大法轮耳)。

　　于同佛地地中各各生清净因依因发挥取涅槃道名随顺平等善根回向。

　　(䟽同佛地如来藏也即前地如佛地本来具足无漏性德此德能为万行所依故云清净因依于此因能起趣果之行故云依因发挥取涅槃道道即因也此则万德为万行因万行为涅槃因合理之行行从理起故云随顺平等能生妙果名曰善根○解孤山曰于诸佛理地起万行真因依此真因发越挥散周遍法界以取究竟涅槃之道行从理起名随顺平等能生道果名为善根)。

　　真根既成十方众生皆我本性性圆成就不失众生名随顺等观一切众生回向。

　　(䟽初句蹑前也十方下正显一切众生皆我心性心性无外摄无不周我之本性既圆满成就众生皆尔故云不失此得同体大悲是故然也○标言不失者下合六道也○解真际曰性圆成就生佛体同不失众生唯识各别)。

　　即一切法离一切相唯即与离二无所著名真如相回向。

　　(䟽如故即一切法真故离一切相此真如体亦不可得故云二无所著亦即三谛对文可见此菩萨了一切法即真法界无相可离名为如相○解孤山曰即一切法假也离一切相空也二无所著中也)。

　　真得所如十方无碍名无缚解脱回向。

　　(䟽初句蹑前十方无碍者既能即法离相则不为心境诸法所系故云无缚以无缚故自在无碍故云解脱此解脱相自性亦离故皆无也)。

　　性德圆成法界量灭名法界无量回向。

　　(䟽圣法因义故云法界然有四种谓事理理事无碍事事无碍今皆浑为一真法界故云量灭此唯性德圆成于一真界无量可量故云法界无量又证性德一一圆满成就不可算数边涯故也然此十位所有回向不离三种谓菩提实际众生也今此且约向实际说余二含摄此则依真起用皆为趣向大涅槃界随顺法界体用相称圆融自在故华严云此菩萨所修愿行等法界如虚空量尽回与一切众生同向一究竟菩提故名回向前后诸位非无此义以约增胜立此名耳然此诸位皆于一无生忍中随所发行义立别名皆能圆证圣性不别而别故分诸位异而不异唯是一心故涅槃云发心毕竟二无别也地前既尔后位可知前文云此人即证无生法忍从此渐修随所发行安立圣位既言圣位岂非证耶○解三德妙性于此圆成不见十界高下差别故云法界量灭)。

　　首楞严经义海卷第二十二　牧二

　　音释

　　涤

　　(徒历切洗净也)。

　　贮

　　(展吕切盛也)。

　　啻

　　(矢利切何啻谓岂止如是也)。

　　[雋-隹+椎]

　　(音醉[雋-隹+椎]李地名)。

　　蒜

　　(苏贯切荤菜也)。

　　茖葱

　　(茖音格葱仓红切茖葱荤菜也)。

　　兴蕖

　　(蕖强鱼切兴蕖荤菜也)。

　　荤

　　(许云切𦤀菜也)。

　　辣

　　(卢达切辛味也)。

　　啖

　　(徒感切食也)。

　　舐

　　(神纸餂也)。

　　唇吻

　　(唇食伦切吻武粉切唇吻口边也)。

　　炳

　　。
永乐北藏第 168 册 No. 1581 首楞严经义海


　　首楞严经义海卷第二十三(经八之二)

　　(凡遇圆相即是标辞与䟽同其上文)。

　　(䟽次加行位大小二乘经论明言五位谓资粮加行通达修习究竟位也然有开有合不定明现诸小乘论及大乘法相即显说四位名四善根是顺决择分若璎珞仁王华严等经即合而不论摄在第十回向唯此经文具显四位盖以圆融之教一多无碍只于一忍圆开诸位不开则已开则具明故于十回向后备论四种妙圆加行又此经文前则圆融后则历别以圆融中不碍行布也即一位一切位一切位一位一多无碍华严亦同)。

　　阿难是善男子尽是清净四十一心次成四种妙圆加行。

　　(余处所说加行属内凡未证圣性故今经从干慧地来便名圣位何但加行故此特云妙圆加行○标前文云即以此心中中流入圆妙开敷从真妙圆重发真妙也○解槜李曰据璎珞等经皆不别列四加行位若唯识等论则以地前四十心为外凡资粮位十回向后别明暖等为内凡加行位私谓今四加行正如唯识所说也而彼于地前分内外凡位者乃别教一涂之义以登地是菩萨圣位圣位难入故开此加行耳问今经圆教何用别位乎答借别名圆斯有其例如仁王云三贤十圣住果报是也敏师谓此经未必纯圆应兼别义其失甚哉)。

　　即以佛觉用为己心若出未出犹如钻火欲然其木名为暖地。

　　(䟽佛觉果智也如前文云本觉湛然觉齐佛觉精真发明地如佛地此则用佛果智为己因心也然犹未能离因显果故云若出未出近于登地符发此智故云若出犹枸因相尚未能离故云未出喻如钻火热相先现火出不久火喻佛觉钻喻加行木喻因相火出则木尽觉现则因亡亡因在即故喻如暖此约发智以显也)。

　　又以己心成佛所履若依非依如登高山身入虚空下有微碍名为顶地。

　　(前以佛觉用为己心即果辨因也今以己心成佛所履即因合果也虽因果相合未亡二相故云若依如在山顶足有所履将显法界无所分别故云非依如身处虚空也下有微碍喻若依也存二相故二相即是障入初地无明也此约离障以显○解私谓依暖地心修佛果智智观于心故如足履地心相垂尽故若依非依高山喻当位之心虚空喻所依之理无明未尽故下有微碍)。

　　心佛二同善得中道如忍事人非怀非出名为忍地。

　　(䟽初则未亡因相次则未亡果相今因果二相融为一体故云心佛二同因果既亡二边不立故云善得中道此中道体将证不久故云非怀然犹未亡中道之相故云非出此约显理以明也○解忍取信顺之义今心佛二同等即信顺也如僧中办事忍则默然既不怀碍亦不说出矣)。

　　数量销灭迷觉中道二无所目名世第一地。

　　(䟽迷觉是二即因果也中道是一所证理也此名数量中边不存故云二无所目无所目故名为销灭数量正属世间今虽销灭若望初地证真犹名为似位以有所得故初地见道名出世间今是世间最后边际故名第一○此上四位唯识中说前二位依明得明增二定发寻伺观名等四法能所俱空后之二位依印顺无间二定发四如实观即前二空等然皆有所得未证法身故唯识云以有所得故非实住唯识此皆历别之谈也今经圆融不碍行布故得以圆拟别而说由是此地名为世间○解若迷中道及觉中道皆是数量即世间义耳今既销灭二无所目当出世间然犹未入初地故名世第一也)。

　　阿难是善男子于大菩提善得通达觉通如来尽佛境界名欢喜地。

　　(䟽菩提佛觉也前则若出未出如火前相名之为暖今如火出木尽灰飞烟灭故云善得通达故此初地名通达位尽佛境界理显也以得无分别智善达法界一真平等离能所相故唯识云若时于所缘智都无所得尔时住唯识离二取相故又云善达法界得一真平等乃至得遍行真如离异生性障修檀波罗蜜增上言遍行者以此真如遍在一切诸行法中而今证得自利利他得自在故名欢喜地华严仁王广明其相今不具录下皆仿此○标此地菩萨断一障二愚证一真如下九地皆同离异生性障二愚者一执着我法愚二恶趣杂染愚证遍行真如仁王护国经颂云初证平等性而生诸佛家由初得觉悟名为欢喜地○解孤山曰觉通如来智同佛智也尽佛境界理齐佛理也三谛圆融名佛境界比前曰尽其实未尽以初得法喜故名欢喜)。

　　异性入同同性亦灭名离垢地。

　　(䟽前地于大菩提善得通达离世间相得正性离生破异生性障证一真法界故云异性入同此地对异之同亦不可得故云同性亦灭以若见于同即名为垢既离对待故名离垢又此地证得最胜真如离邪行障持戒波罗蜜增胜性戒所显名为最胜以四无量心行广大十善得性戒成就于性重讥嫌平等无异亦名异性入同断性亦无方离微细破戒之垢名同性亦灭称离垢地○标断邪行障二愚者一微细误犯愚二种种业趣愚最胜真如颂曰远离于染污瞋等种种垢具戒德清净名为离垢地○解真际曰由前于大菩提善得通达名异性入同同性亦灭者若见于同即为垢矣华严云譬如真金置矾石中如法炼已离一切垢)。

　　净极明生名发光地。

　　(䟽成就胜定大法总持破戒烦恼毕竟不生故名净极能发无边妙慧光故故云明生此地证得胜流真如谓此真如所流教法于余教中最为胜故断暗钝障行忍辱波罗蜜增胜○标断暗钝障二愚者一欲贪愚二圆满闻持陀罗尼愚证胜流真如颂曰灭坏无明暗而得诸禅定照耀由慧光名为发光地)。

　　明极觉满名𦦨慧地。

　　(䟽由定发慧慧光明泰故云明极能破微细烦恼障尽故名觉满觉𦦨既增故名𦦨地此地证得无摄受真如谓此真如由第六识二身见等于此永断不为我执所摄取故能断微细烦恼现行障修习精进波罗蜜增胜○标断微细烦恼现行障二愚者一等至爱愚二法爱愚证无摄受真如颂曰清净菩提分远离身边见智慧焰炽然名为焰慧地)。

　　一切同异所不能至名难胜地。

　　(䟽真智唯一故曰同俗智差别故曰异真俗两智行相互违合令相应非同非异故云所不能至极为殊胜更无胜者故云难胜此地证得类无差别真如谓此真如非如眼等是有别类故断下乘涅槃障修习禅波罗蜜增胜○标断下乘涅槃障二愚者一纯作意背生死愚二纯作意向涅槃愚类无差别真如颂曰如实知诸佛世间诸技艺种种利群生名曰难胜地○解私谓登地智名同地前智名异至犹及也)。

　　无为真如性净明露名现前地。

　　(䟽谓住因缘智引无分别般若令得现前智现理现故云无为真如性净明露此地证得无染净真如谓此真如本性无染亦不可说后方净故断粗相现行障修习般若波罗蜜增胜○标断粗相现行障二愚者一现行观察流转愚二相多现行愚证无染净真如颂曰观察缘生法无明至老死能证彼甚深名为现前地)。

　　尽真如际名远行地。

　　(䟽以第八地得一真如心名无相无功用故此第七地从初发心二无数劫加功用行令至有相功用后边出过世间二乘道故至此真如无相边际故云尽真如际多劫修行故云流行证得法无差别真如谓此真如虽多教法种种安立而无异故断细相现行障修习方便善巧行增胜○标断微细现行障二愚者一细相观行愚二纯作意求无想愚法无差别真如颂曰方便三摩地示现无量身善巧应群生名为远行地○解尽真如际者斯是无际之际理既无际行岂近乎)。

　　一真如心名不动地。

　　(䟽非染非净故名为一离诸虚妄故名为真常住不变故曰如约此义边名为不动又此地中无分别智任运相续相用烦恼不能动故名不动地此地证得不增减真如谓此真如离增减执不随染净有增减故断无相中作加行障修愿波罗蜜增胜○标断无相作加行障二愚者一于无相中作功用愚二于相自在愚证不增减真如颂曰住于无相海一切佛加持自在破魔军名为不动地)。

　　发真如用名善慧地。

　　(䟽依真如理体起无碍用成就微妙四无碍解能遍十方善说法故名善慧地此地证得智自在真如谓若证得此真如已四无碍解得自在故谓法义词乐说也谓此四种以智为体名智自在断利他门中不欲行障修习力波罗蜜增上○标断利他门中不欲行障二愚者一于无说法名句字后慧辩陀罗尼自在愚二辩才自在证愚证智自在真如颂曰得四无碍辩一音演一切闻者悉欢喜名为善慧地○解资中曰华严明此菩萨具四无碍智作大法师演说无量阿僧祇劫句义无有穷尽故名发一六如用)。

　　阿难是诸菩萨从此已往修习毕功功德圆满亦目此地名修习位。

　　(䟽此指二地已来至第十地云诸菩萨以是五位之中第四位故或可总指从前至此五十五位此第十地即是修习最后边际亦名此地名修习位○标自入见道中烦恼障现起欢喜地初断修所断种金刚喻定现在现前一时顿断彼障现起地前渐伏初地已上顿能伏尽能永不行所知障中见所断种极喜地见道初断彼障现起地前已伏修所断种于十地中渐次断灭金刚喻定现在前时方永断尽彼障现起地上渐伏乃至十地方永断尽也)。

　　慈阴妙云覆涅槃海名法云地。

　　(䟽菩提心体不离二种谓悲智也从初修习至此毕功融为果海名为法身慈即悲也能阴众生故曰慈阴妙云智也涅槃理也法身无相唯此三种亦云大定智悲即涅槃三德名秘密藏今此位中犹处修习之极犹有佛地障在未能始觉合本二相尚存故云覆涅槃海此地证得业自在所依真如谓若证得此真如已得四自在一三业二五通三总持四禅定断于诸法中未得自在障修智波罗蜜增胜○标断于诸法中不得自在障二愚者一大神通愚二误入微细秘密愚证业自在所依真如颂曰智慧如密云遍满于法界普洒甘露法名为法云地此菩萨观法身如隔罗谷观月尚有佛地障并所知微细所知二愚也○解私谓是诸菩萨近指初地而下远指干慧以来从此已往谓九地后入第十地修习毕功等对前得名也亦目此地正示第十名修习位者望后为称也以无缘慈普荫众生本涅槃相如云覆海然)。

　　如来逆流如是菩萨顺行而至觉际入交名为等觉。

　　(䟽从真起应返入生死从果入因之始故云如来逆流果法圣智即法流也从因入果从生死入涅槃故名顺行而至至极也起应之始行因之极顺逆交际只一刹那故云觉际入交此即解脱道前无间道也只于此处立为等觉华严不说含在第十地中故彼地中便明受职是等觉也唯识但破十一种障亦此意也今此别出意在圆融之中备显行布耳○标于一刹那中断佛地障二愚者一于所知一切境极微细着愚二极微细疑愚即是此中一切任运微细所知障并烦恼种集论云入此觉时顿断烦恼所知二障种成阿罗汉三号及成如来证大涅槃大菩提故如上十一障二十二愚并是修习位中烦恼所知二障种现耳○解理无逆顺由权实智而得二名如来权智下随机感故谓之逆菩萨实智上合觉心故谓之顺璎珞云等觉照寂妙觉寂照即其义焉至此位时当二智相交之际故名等觉)。

　　阿难从干慧心至等觉已是觉始获金刚心中。

　　(䟽虽从初心至此等觉皆用金刚三昧观察诸法皆如幻等然至此位能破最后微细无明是此三昧最极边际力用满足别得名为金刚心也此即妙觉入心之初属无间道便名等觉故云始获金刚心也即唯识说金刚喻定现在前时断何地障即入妙觉也○标障愚俱尽织瑕毕去片善无遗金刚喻定现在前时也)。

　　初干慧地。

　　(解兴福于等觉后别目此地以为一位资中科此在妙觉位中真际判属前等觉位槜李亦然至于孤山复同兴福唯长水所说节文有殊从阿难至金刚心中属等觉位以初干慧地连下如是重重等摄在妙觉位也意谓初干慧地但是牒示前文耳诸说相戾人到于今莫知适从余尝核之当取节敏二师所见为善如璎珞云等觉性中有一人名金刚幢慧故知不可别开此地也言初干慧者由此菩萨以大愿力住寿百劫修千三昧今既始获岂非初耶若疑干慧之名但在信前不合通后只如伏忍之名亦在外凡何故仁王通金刚定应知彼之伏忍即今之干慧以障妙觉无明初干未与究竟如来法流水接故颂曰慧性本亡干润相法流未济有斯称圆融行布俱无碍等妙从安地位名初干慧地果何如所见随仁义不辜到得如来无得处方知异辙本同途)。

　　如是重重单复十二方尽妙觉成无上道。

　　(䟽始从干慧终至妙觉单复相兼总有十二单则有七谓干慧暖顶忍世第一等觉妙觉复即有五谓信住行向地以一一位中自具于十故名为复第十二位即是妙觉名无上士无上士者无所断故无上士者更无过者如十五日月圆满无缺故云方尽妙觉成无上道体即大般涅槃三德具足名秘密藏○标妙觉颂曰满足无漏界常净解脱身寂灭不思议名为一切智○解单复十二谓单十复十有二也十信十住十行十地即单十十回向即复十以四加行只是十回向后心耳并前干慧及等觉位故有二也他解甚异今不烦云)。

　　是种种地皆以金刚观察如幻十种深喻奢摩他中用诸如来毗婆舍那清净修证渐次深入。

　　(䟽指前五十七位故云种种于一一地皆用金刚如幻三昧观察诸法若行若智一切断证皆如幻焰水月虚空响城梦影像化等事故云十种深喻斯则始从渐次终至佛果皆由首楞严王即观之止即止之观破无明惑起行修证故云金刚观察也毗婆舍那止观双运也故荆溪云如梦勤加空名惑绝幻因既满镜像果圆清凉云修习空华万行宴坐水月道场降伏镜像天魔隥得梦中佛果皆此意也○标前文云是名妙莲华金刚王宝觉如幻三摩提弹指超无学○解孤山曰是种种地指所历位皆以下明能入行也圆融定慧寂照不二如彼金刚其性坚利坚故二边不坏利故无惑不破故云金刚观察也借事明理以晓迷情故以十事喻观察之体奢摩他圆定毗婆舍那圆慧)。

　　阿难如是皆以三增进故善能成就五十五位真菩提路。

　　(䟽增进即渐次也故前文云从此渐次安立圣位五十五位者信住行向地为五十干慧暖顶忍世第一为五菩提是果即等妙二觉也五十五心名之曰路由此能到菩提果故即菩提之路也○标正得金刚喻定不属三种修行渐次○解私谓三增进者即三渐次也前三文下皆结示云是名增进修行渐次又云从是渐修随所发行安立圣位或指金刚奢摩毗婆为三者非也五十五位者于前单复十二除干慧地问何故除干慧而又不取妙觉耶答既言真菩提路则显干慧非真妙觉非路)。

　　作是观者名为正观若他观者名为邪观。

　　(䟽行人若能依此修证不断而断无到而到此则名为真修行者故云正观若言都无地位但尚理是斯同邪见拨无因果故名邪观仁王经中亦此料拣说地位竟即云若言越此而成佛者是魔所说○标依金刚观察如幻十种深喻者不取相也若取有无之相心外之法名邪观也○解五十五位既由金刚观察三增进故而得成就今简邪正所以约观言之须知圆教之外三乘所修皆属邪观○䟽大文第五出圣教名殊者上来诸文依解起行修行渐次由因克果一期同毕此之法门当流后代须建经名若无其名何以召体而流布耶故此文来)。

　　尔时文殊师利法王子在大众中即从座起顶礼佛足而白佛言当何名是经我及众生云何奉持。

　　(䟽文殊智德此会率先阿难遭难登伽佛令持咒往救大众茫然失守亦为旁问见元诸圣各说圆通如来来其拣选洎今解行圆毕因果克周故问经名以流后代一会能事归此人也○解孤山曰此经发起为救阿难是故先开圆解次显圆行行成入位极于妙觉垂范来世有始有终于是文殊请问经名及奉持法也)。

　　佛告文殊师利是经名大佛顶悉怛多般怛啰无上宝印十方如来清净海眼。

　　(䟽此下五名令是一也以佛于无见顶放光化佛说神咒故此表一心具体相用大体也佛相也顶光化佛即是用也细释配法即开题中悉怛多等云白伞盖藏心无染曰白遍覆一切曰伞盖实相智慧是尊重法楷定正邪唯佛与佛乃能究尽名无上宝印三世诸佛以此明照诸法实相竖穷横遍具无漏德名清净海眼此上总约理智立名也○解资中曰大佛顶者如来无见顶相放大智光之所说也悉怛多等相传云是白伞盖喻如来藏性本无染遍覆有情也法王实相楷定众圣故名宝印清净妙体照用无涯故名海眼)。

　　亦名救护亲因度脱阿难及此会中性比丘尼得菩提心入遍知海。

　　(䟽二也救护亲因总标也度脱下别显也得菩提心发大乘意也入遍知海证圆常理也此上约功用以立名○标此约事相功用)。

　　亦名如来密因修证了义。

　　(䟽三也三世果人入秘密藏以此为因密之因也又此大定具一切行而非凡小之所能知故名为密密即因也三世如来以此法门为究竟说故名了义此即约人法以立名也○解孤山曰密因者圆融定慧非偏小所知故了义者究竟显说非方便之谈故涅槃云依了义教不依不了义教是也○标云修证于无修中起修证)。

　　亦名大方广妙莲华王十方佛母陀罗尼咒。

　　(䟽四也矌兼无际故大正法自持故方称体而周故广即三大义也妙名不可思议莲华喻开佛知见出烦恼碍智碍见佛性故如出水开敷也又能于法自在诸三昧首故名为王生诸佛故名毋持善遮恶总摄功德名陀罗尼咒即诅也此约显益以立名也○标大以无方为义方以理事自持广则毫刹相容也○解私谓大方广所说之法也大方是体广是其用即空如来藏具不空之用也又常遍曰大轨持曰方包博曰广如次配法身般若解脱亦如来藏之三德也妙莲华王能说之人也即佛顶光中涌出宝莲有化如来坐宝华中者也十方佛母即所说咒能生诸佛一切种智譬如母焉陀罗尼翻遮持遮二边之恶持中道之善此从慧立名若首楞严从定为目乃左右之称耳)。

　　亦名灌顶章句诸菩萨万行首楞严汝当奉持。

　　(䟽五也法王委政之明教故名灌顶章句诸菩萨等已如上释此约教行以立名也已上五名答初问也汝当奉持者答次问也但依前五名如说而行流至后代今众开悟即奉持也○解此经从天竺灌顶部中流出盖约密言名灌顶章句有诵持者则如来智水灌其心顶亦犹刹利之受职也菩萨万行以首楞严为本又修此定者于一心中具足万行故涅槃云首楞者一切事竟严名坚固一切毕竟而得坚固名首楞严佛说五名意存四悉故寄妙德而施众生问既有五名何故经家删取一十九字为其首题答根要为名以略收广也如大佛顶即是大方广妙莲华王余皆易了○上来明解辨行由因致果显位差别问名请奉一期周毕斯则一会已终合云大众闻佛所说作礼而去以庆喜再有请益时虽隔越问且连环故集经者约问从义合成一部由是未结作礼而去大文第六辨趣生因异者从此已下即第二会再说经也以阿难问所见现事时别异故已如教迹先后中说)。

　　说是语已即时阿难及诸大众得蒙如来开示密印般怛啰义兼闻此经了义名目顿悟禅那修进圣位增上妙理心虑虚凝断除三界修心六品微细烦恼。

　　(获真三昧故云顿悟禅那得斯陀含故云修证圣位深证灭谛故云增上妙理渐明智照故云心虑虚凝俱生难除故云微细言六品者依大乘说俱生烦恼三界九地虽各分九品若智增者入地永伏至佛方断若悲增者故意今生若依小乘亦于九地各分九品然约四果地地别断故初果身中断欲界一地九品中前六品惑证第二果二果身中断下三品证第三果三果身中断上二界七十二品即得罗汉今证二果故断六品也○解所断惑相应有二义一者阿难内证实深而示同二果二者或约一番得益之众大分言之今虽自他兼举下文即云善开众生微细沉惑反显此中通叙大众耳次云令我今日身心快然得大饶益方是阿难自述之辞)。

　　即从座起顶礼佛足合掌恭敬而白佛言大威德世尊慈音无遮善开众生微细沉惑令我今日身心快然得大饶益。

　　(䟽修道所断行相难了故曰微细无始俱生故曰沉惑○疑网消除故云快然增进圣位故云饶益)。

　　世尊若此妙明真净妙心本来遍圆如是乃至大地草木蠕动含灵本元真如即是如来成佛真体佛体真实云何复有地狱饿鬼畜生修罗人天等道世尊此道为复本来自有为是众生妄习生起。

　　(此疑由前佛语阿难今汝诸根若圆㧞已内莹发光如是浮尘及器世间诸变化相如汤消𣲙应念化成无上知觉斯则一人成佛器界有情一时成佛如来今日成佛已久不合更有器界趣类故云佛体真实云何复有地狱等道此道若是本来自有云何前言清净本然本来无有世界众生亦不可言一人成佛依正融觉若言众生妄习生起妄习如何得生起耶生起之相其义云何若据如来答意即是众生虚妄造业虚妄受生菩提心中犹如空华妄见生灭故下文云汝妄自造非菩提咎○问此与满慈所疑何别答前疑理本清净云何忽生山河大地则约依报为首以难清净本然故佛释疑盖由强觉妄分能所遂成三种相续从妄见生因此虚妄终而复始此疑佛今成果一切合融归觉云何更有七趣差别则约正报为首以难果佛唯真实合无此七种差异又征此道为本有耶为妄起耶意欲如来广明因果惟皆虚妄善恶业缘受报好丑终不差忒令诸众生明信因果不入邪见前文但云从妄见生一体虚妄诸钝根者便谓都亡因果今此辨析因果昭然则知前难意显真谛今疑意明俗谛前后相济方成圆了即前圆解之义残也○解前阿难问位后佛言妙性圆明离诸名相本来无有世界众生因妄有生因生有灭生灭名妄灭妄名真等于是先约因妄有生明二种颠倒后约灭妄名真明渐次诸位然于世界颠倒中所说十二类生一往且示欲界因果之相其宝界趣说而未周今答位既终故蹑前妙性之义领其庶汇皆是真如发起如来委谈诸趣以此观之犹是正宗之余也悫节二师从文殊问名以来判入流通固未可也)。

　　世尊如宝莲香比丘尼持菩萨戒私行淫欲妄言行淫非杀非偷无有业报发是语已先于女根生大猛火后于节节猛火烧然堕无间狱琉璃大王善星比丘琉璃为诛瞿昙族姓善星妄说一切法空生身䧟入阿鼻地狱此诸地狱为有定处为复自然彼彼发业各各私受。

　　(䟽宝莲香事未捡所出意谓杀盗有对邪行无对故云无报善星事出涅槃琉璃缘如本经为有定处下问意有六文见于三六者谓有定处无定处自然因缘私受同受下文结云不断三业各各有私因各各私众私同分非无定处○解问意有二谓别业同报及别业别报初问淫杀妄三即别业也为有定处即同报也为复自然下次问别业别报据下答意皆是别业同报也文云循造恶业虽则自招众同分中兼有元地乃至云不断三业各各有私因各各私众私同分非无定处)。

　　惟垂大慈发开童蒙令诸一切持戒众生闻决定义欢喜顶戴谨洁无犯。

　　(䟽幼小曰童情昧曰蒙阿难自鄙无有大智愿垂开发也诸持戒者若闻因果虚妄犹如空华则持戒何益苟示决定义门必令谨洁无犯)。

　　佛告阿难快哉此问令诸众生不入邪见汝今谛听当为汝说。

　　(即俗而真唯一妙觉即真而俗因果不亡此义双融方为圆了阿难所问颇称佛心故叹快哉自除邪见耳)。

　　阿难一切众生实本真净因彼妄见有妄习生因此分开内分外分。

　　(诸法本真未尝生起由念分别见诸法生苟能离念即见众生山河国土本来成佛故云实本真净返本者虽尔其未返者各依见妄造业受报故下文云此等众生不识本心受此轮回经无量劫不得真净皆由随顺杀盗淫故返此三种又则出生无杀盗淫有名鬼伦无名天趣有无相倾起轮回性故云因彼妄见有妄习生等)。

　　阿难内分即是众生分内因诸爱染发起妄情情积不休能生爱水。

　　(爱染之情正是众生生死根本名为内分分亦因义情爱沉下能润业受生故如水也外由内感故有水轮遍十方界)。

　　是故众生心忆珍羞口中水出心忆前人或怜或恨目中泪盈贪求财宝心发爱涎举体光润心着行淫男女二根自然流液。

　　(此引事验也忆即是念明记为性念有憎爱故分怜恨由爱起憎不离情染内有情染外现其事故皆流水也○解问怜由情爱生水可然恨由怨憎何以流泪答此中内分悉约情论以爱为情且言少分如喜怒哀乐爱恶六者皆人之情也是故怨恨亦属于情情重则悲悲乃成泪)。

　　阿难诸爱虽别流结是同润湿不升自然从坠此名内分。

　　(䟽所爱之境虽别能爱之心是一故云流结是同流谓沉下结谓缚着因既不升果亦从坠○标众生生死本分由情情着染境故从沦坠○解内分之义当文难晓须取下文外分显之且外分云心持禁戒举身轻清心欲生天梦想飞举等应知从持戒善及修禅定有人天乘者即属外分降斯已还皆属内分问下文云情想均等生于人间若谓人乘即属外分合是纯想何得均情耶答只缘人间持毁相纷善恶犹杂故言均等至若情想多少并随善恶升沉唯纯想生天方越内分也沇师以缘身起爱为内欣彼胜事为外何其近哉)。

　　阿难外分即是众生分外因诸渴仰发明虚想想积不休能生胜气。

　　(䟽众生生死本分由情情着染境因是从坠今以净境为所欲处但由其想不属于情乃是众生分外之事故云外分气谓气色也)。

　　是故众生心持禁戒举身轻清心持咒印顾盻雄毅心欲生天梦想飞举心存佛国圣境冥现事善知识自轻身命。

　　(引事验也身轻清顾雄毅梦飞举圣境现轻身命此五皆是殊胜气色由想故有也毅果敢也○解内分沉下故生爱永外分上升故生胜气毅得胜之貌也)。

　　阿难诸想虽别轻举是同飞动不沉自然超越此名外分。

　　(䟽忻外圣境不由情染想既轻清自然飞动报当超越也已上总而略明未细分别善恶○解且指人天想心名为外分非出世三乘之智也何者前文因阿难问于地狱乃至人天等道于是佛说妄习开为二分次约二分以辨诸趣诸趣之后总结示云此等众生不识本心受此轮回等故知外分不出三界也上又虽云心存佛国圣境冥现斯盖泛举胜气之相若约修论乃是十方同居事相耳)。

　　阿难一切世间生死相续生从顺习死从变流临命终时未舍暖触一生善恶俱时顿现死逆生顺二习相交。

　　(䟽顺逆有二一绚情一切众生好生恶死生即顺情死即逆情故云生从顺习死从变流变犹逆也又受胎时三处皆顺故得生也死即无此二约业业能感果生即顺感由因致果也故云顺习死即反此无生长义故云变流生死交际风火未散平生行业善恶因缘此时俱现强者先牵即随生处○解孤山曰生从顺习死从变流者一切众生皆爱生而恶死也是故生则顺其流死则逆其习故下云死逆生顺二习相交此乃文辞互略耳只是生从存住故顺习死从变流故逆习也未舍暖触谓现阴之末中阴之初也)。

　　纯想即飞必生天上若飞心中兼福兼慧及与净愿自然心开见十方佛一切净土随愿往生。

　　(䟽此有二类若唯有想不兼福慧即但持戒而猒此身必生天上若于持戒兼修福慧发见佛愿深猒三界必生净土见十方佛即获法忍故曰心开如观经说○解私谓必生天上者据下故少想多但在四天之下验今纯想所生应是忉利以上若单修善福则唯生上界若兼诸福慧则随往十方于飞心中旁论福慧故皆云兼)。

　　情少想多轻举飞远即为飞仙大力鬼王飞行夜叉地行罗刹游于四天所去无碍。

　　(䟽想多故飞行自在情少故受仙鬼形此之等类多因邪想不正修行即是不修戒慧但修邪定不持戒故随鬼神道以修定故有大神通差别之因一如上说仍是想多情少此中仙鬼等四可以九八七六想配之若情多者必无戒定堕三涂耳)。

　　其中若有善愿善心护持我法或护禁戒随持戒人或护神咒随持咒者或护禅定保绥法忍是等亲住如来座下。

　　(此想多中仍兼善愿也虽不持戒且有定愿护持戒咒及禅定者斯则由宿习故毁禁知过故发愿亦是乘急戒缓者故能于八部身而见佛耳○标为想中微带情故轻举飞远若有善愿者想中有愿如前护持六众常随心咒也○解真际曰情少想多此通举也理宜等降四类分之一情九想即为飞仙二情八想为大力鬼王三情七想为飞行夜又四情六想为地行罗刹)。

　　情想均等不飞不坠生于人间想明斯聦情幽斯钝。

　　(䟽不升为天仙不坠落三涂仍于均等之中想若稍强根必聦慧情若稍重根必闇钝虽同人类亦由情想有此差异即别报也○解孤山曰由昔情想感今聦钝是知言均等者总报之业也言幽明者别报之业也故所习情想各在强弱致有聦明愚钝之异焉)。

　　情多想少流入横生重为毛群轻为羽族。

　　(䟽若望下文此当六情四想也横生旁生也然有轻重若情稍重报为走兽故曰毛群若想稍强身为飞禽故云羽族细论差别如类生中及下文说)。

　　七情三想沉下水轮生于火际受气猛火身为饿鬼常被焚烧水能害己无食无饮经百千劫。

　　(火际者饿鬼所居处也水轮向下至火轮际近地狱也○受气猛火者由业力故受猛火气以为身也故常被烧节节火起水能害己者苦于无水也苟遇成火而烧其身故云害己)。

　　九情一想下洞火轮身入风火二交过地轻生有间重生无间二种地狱。

　　(二交过地者风火二轮交际之处即正是七热地狱处也于九情中稍减者名轻即八情者堕有间稍增者名重入无间正九情也此言无间约受苦说然此无间对前有间得名以是第七热地狱故下即第八五无间狱别名阿鼻最极重也○解真际曰情多想少亦合分四六情四想流入横生七情三想坠入饿鬼八情二想生有间狱九情一想生无间狱孤山解生于火际与䟽同仍曰只就此狱自有轻重而此无间非五无间也)。

　　纯情即沉入阿鼻狱若沉心中有谤大乘毁佛禁戒诳妄说法虚贪信施滥膺恭敬五逆十重更生十方阿鼻地狱。

　　(䟽阿鼻此云无间即第八狱也此具五种谓受罪苦具身量劫数寿命也若依俱舍业报无间以造此罪必堕地狱更无余业余生能间隔故谤大乘下诸罪最重由是更生十方阿鼻法华云若谤此经其人命终入阿鼻狱具足一劫劫尽更生如是展转至无数劫俱舍论说阿鼻地狱寿命中劫二十增减为一中劫既言无数此世界坏即往十方阿鼻也以谤法罪断佛种故令无数人堕邪见故○解孤山曰应法师云无间有二一身无间二苦无间以五逆所感故名五无间或云无间有五即受罪至劫数寿命也此文亦分二类纯情造恶则唯堕此界狱中若加谤大乘等则此界坏时转生他方言受苦长也)。

　　循造恶业虽则自招众同分中兼有元地。

　　(䟽随顺造业故受苦报恶业不同受业亦别故云自招众同分中有元地者众名不一同是一义众有相似同立分名造业同者共中共变俱舍论说有差别同分无差别同分同业共感众多苦具同受此苦名无差别同分若随轻重受报不同名差别同分今云元地即差别也○解私谓此结情多想少及纯情之类也然横生者非有元地以毛群羽族散在诸趣故是则正言鬼狱二道斯亦略酬阿难所问)。

　　首楞严经义海卷第二十三　牧三

　　音释

　　钻

　　(祖官切穿也)。

　　矾

　　(符袁切矾石也)。

　　縠

　　(胡谷切绉纱也)。

　　核

　　(下革切考实也)。

　　辙

　　(直列切车辙也)。

　　楷

　　(苦骇切模也)。

　　汇

　　(于贵切类也)。

　　盼

　　(普患切流视也)。

　　毅

　　(鱼既切果敢也)。

　　缓

　　(胡管切)。

　　滥

　　(卢绀切叨滥也)。
永乐北藏第 168 册 No. 1581 首楞严经义海


　　首楞严经义海卷第二十四(经八之三)

　　(凡遇圆相即是标辞与䟽同其上文)。

　　阿难此等皆是彼诸众生自业所感造十习因受六交报。

　　(䟽由乎情想妄集诸业随业善恶或升或坠故云自业所感十习因者别指恶业即由十使烦恼于六根门发识造业洎受其报从六根出报与业交故云交报同受地狱即引业招六根别受即满业致俱是众生妄情习造耳)。

　　云何十因。

　　(总征也发业有二一正发即无明二助发即余惑俱分别也今此十因除淫习是所发之业余九皆是能发之惑惑有根随下文自指此下十段文皆有三)。

　　阿难一者淫习交接发于相磨研磨不休如是故有大猛火光于中发动如人以手自相摩触暖相现前。

　　(一由因致果此即是所发业也具足贪痴生死轮回斯为其本内境外境互相偶合故云交接内外相发遂成欲火喻显可知)。

　　二习相然故有铁床铜柱诸事。

　　(二正感果相根境两具故云二习能触所触皆是我心互相熏习结成淫业以于欲境起颠倒心生自他乐想因此业种后感其报从其能触现地狱身以其所触现诸苦具皆是自业所熏分其二习自相刑害耳他皆仿此)。

　　是故十方一切如来色目行淫同名欲火菩萨见欲如避火坑。

　　(三结示遇名火能变坏一切世间欲能破灭出世善法是故行者应当远离○解一者下能习之因也如是下所习之报也如人下喻前二事二习下明因受报是故下显习过患他皆仿此)。

　　二者贪习交计发于相吸吸揽不止如是故有积寒坚冰于中冻冽如人以口吸缩风气有冷触生。

　　(䟽由因致果也贪即是爱根本之数正能润生于有有具染着为性由爱着故种种计校求取前境故云交计相吸也贪取不止如水结冰坚住不散遂成冻冽此释贪久成业○以致果也喻文可见)。

　　二习相陵故有吒吒波波罗罗青赤白莲寒冰等事。

　　(正显果相也由因感果由内感外吒波罗等忍寒声也即八寒地狱俱舍云頞部陀者此云疱尼剌部陀此云疱裂此二从相阿哳吒唬唬婆嚯嚯婆此二从声郁钵罗等三即青白红莲此三从色以寒之弥甚身色如之相陵侵陵也)。

　　是故十方一切如来色目多求同名贪水菩萨见贪如避瘴海。

　　(结示过名贪能滋润滋长恶法如今之有泉饮之则贪也复能损害法身慧命如有瘴之海)。

　　三者慢习交陵发于相恃驰流不息如是故有腾逸奔波积波为水如人口舌自相绵味因而水发。

　　二习相鼓故有血河灰河热沙毒海融铜灌吞诸事是故十方一切如来色目我慢名饮痴水菩萨见慢如避巨溺。

　　(三段如前恃己陵他高举为性故名为慢今云交陵相恃驰骋流逸慢之相也血河等事皆所感报由内致外因果相称耳余之迷倒故名痴水西园有之巨溺可知○解孤山曰或云西土有水饮之则痴如此方之贪泉也)。

　　四者瞋习交冲发于相忤忤结不息心热发火铸气为金如是故有刀山铁橛剑树剑轮斧钺枪锯如人衔冤杀气飞动。

　　二习相击故有宫割斩斫剉刺捶击诸事。

　　是故十方一切如来色目瞋恚名利刀剑菩萨见瞋如避诛戮。

　　(䟽于诸苦具增恚身心热恼居怀性不安隐已上皆根本惑摄互相衡忤结成热恼热恼不息气忿成坚故感金石等事橛系罪人𣏾也宫割秦之五刑之二也斩斫判皆新之死刑刺即古刑之墨也今流罪有之捶击皆新刑之笞杖类也如劫未时人起猛利瞋心所执草木皆成刀剑非内心之所感乎○解宫割五刑之一也郑玄云官谓男子割去其势)。

　　五者诈习交诱发于相调引起不住如是故有绳木绞校如水浸田草木生长。

　　二习相延故有杻械枷锁鞭杖挝棒诸事。

　　是故十方一切如来色目奸伪同名谗贼菩萨见诈如畏豺狼。

　　(䟽诈谓謟曲罔冒于他矫设异仪险曲为性或取他意或藏己失不任师友正教诲故此随数也今云发于相调引起不住正是此也奸诈多端惑乱良善矫设方便递相诱引故云交诱绳木绞校所感苦具也长恶滋蔓如水浸田豺狗足群行舌有逆刺狼𨦣首白颊大尾长胡似犬也奸伪败正犹如谗贼○解校枷也易云屦校灭趾荷校灭耳)。

　　六者诳习交欺发于相罔诬罔不止飞心造奸如是故有尘土屎尿秽污不净如尘随风各无所见。

　　二习相加故有没溺腾掷飞坠漂沦诸事。

　　是故十方一切如来色目欺诳同名劫杀菩萨见诳如践蛇虺。

　　(䟽此亦随数诳谓矫诳心怀异谋多现不实矫现有德诡诈为性邪命为业今云交欺欺即诳也诬罔即是现邪命事以诱利誉也尘土屎尿皆苦具也刀兵劫时人互杀害故云劫杀虺蝮虺也博三寸首如擘○解郭璞云有一种蛇名为蝮虺)。

　　七者怨习交嫌发于衔恨如是故有飞石投礰匣贮车槛瓮盛囊幞如阴毒人怀抱畜恶。

　　二习相吞故有投掷擒捉击射挽撮诸事。

　　是故十方一切如来色目怨家名违害鬼菩萨见怨如饮鸩酒。

　　(䟽怨即恨也由忿为先怀恶不舍结怨为性不能舍忍常热恼故囊幞等已上皆拘系罪人之具有作扑字之误也挽撮皆牵系罪人也有作抛亦字之误也如违害鬼常伺取人鸩酒鸩鸟名也翼毛划酒酒能杀人○解囊幞囊贮而幞杀之史记秦始皇囊幞两弟酖酒杜预云酖鸟名其羽有毒以𥁞酒饮之则死)。

　　八者见习交明如萨迦耶见戒禁取邪悟诸业发于违拒出生相返如是故有王使主吏证执文籍如行路人来往相见。

　　二习相交故有勘问权诈考讯推鞫察访披究照明善恶童子手执文簿辞辩诸事。

　　是故十方一切如来色目恶见同名见坑菩萨见诸虚妄遍执如入毒壑。

　　(䟽见谓恶见于诸谛理颠倒推度染慧为性能障善见招苦为业此见行相差别有五一身见执我我所二边见执断执常三邪见谤无因果四见取谓于诸见及所依蕴执为最胜能得清净一切斗诤所依为业五戒禁取谓于随顺诸见戒禁及所依蕴执为最胜能得清净无利勤苦所依为业此之见习各执己解互相是非故感王使主吏等事权诈者设方便以取情也照明引他事以照证也○解萨迦耶即身见谓执身有我戒禁取谓非因计因如持牛狗等戒为生天因此于五利使中略举其二也邪悟诸业即总收余见)。

　　九者枉习交加发于诬谤如是故有合山合石碾硙耕磨如谗贼人逼枉良善。

　　二习相排故有𡑅捺捶按蹙漉衡度诸事。

　　是故十方一切如来色目怨谤同名谗虎菩萨见枉如遭礔礰。

　　(䟽枉则逼𡑅良善损恼于他心无悲愍害所摄也既以枉𡑅良善抑捺无辜令称有罪故感合山等事蹙谓逼迫漉谓振动衡权衡也度丈天也讳能害善虎能食人○解权衡尺度以定轻重长短狱王前有之)。

　　十者讼习交諠发于藏覆如是故有鉴见照烛如于日中不能藏影。

　　故有恶友业镜火珠披露宿业对验诸事。

　　是故十方一切如来色目覆藏同名阴贼菩萨观覆如戴高山履于巨海。

　　(䟽此是覆习而言讼者由覆发讼故所言覆者于自作罪恐失利誉隐藏为性悔恼为业谓覆罪者后必悔恼不安隐故己既有罪不能自发遂招他讼此讼即是恼之一法忿恨为先追触暴热佷戾为性蛆螫为业谓追往恶触现违缘心便佷戾多发嚚暴因鄙粗言蛆螫他故乃名为讼此覆彼讼二习相发故感恶友业镜等事覆藏过恶自知而已如于阴贼不惧当苦必堕恶道如戴山履海也○解影字下应云二习相争或阙或略耳)。

　　云何六报阿难一切众生六识造业所招恶报从六根出。

　　(䟽造业既从六根而出受报还归六根因与果交故云交报文下一根受报备历六根根根皆尔故云交报此云六识造业者且据总相业者招感为义然通总别若能为引业善不善思招感当来第八无记果者即总报业若为满业三性恩种招感当来苦乐等果者名别报业其第六识通造总别报业者前五识但为助发别报不能发总以强盛随转差别故从六根出者六根是彼造业具故造既从根受亦根受故从根出○解私谓造业招报根识必俱今以识为业而报从根者盖业并由心报多约色故也所名六交报者璇师云因与果交今则不尔但是果时六根与恶报相涉也)。

　　云何恶报从六根出一者见报招引恶果此见业交则临终时先见猛火满十方界亡者神识飞坠乘烟入无间狱发明二相。

　　(䟽眼根造罪是见业临终见境是报与业交以眼根取色色能后心造种种业○故见猛火满十方界神识随火人狱受报)。

　　一者明见则能遍见种种恶物生无量畏二者暗见寂然不见生无量恐如是见火烧听能为镬汤洋铜烧息能为黑烟紫焰烧味能为燋丸铁糜烧触能为热灰炉炭烧心能生星火迸洒煽鼓空界。

　　(明暗二尘是眼所取明可辨别故见恶相暗无分别但生恐惧如是下遍历六根然有旁正正由眼根发识造业故先历眼今此不明文略故耳下文即具此中以火为苦具主及历余根随根转变为不可意境也○解一者下标示临终下释相先见猛火等即现报也亡者神识等即生报也发明下就眼根明二相如是下对诸根明交报他皆仿此然一根恶报而五根遍受者难可了知理而推之必由六识造业之时性中相知用中相背从业招报法尔如斯以相知故六报互通以相背故诸相差别唯识发现信其不诬问下五报中悉有当根受报之相今眼根见火后便云烧听者何耶答以烧见易明故况下黑烟紫焰星火迸洒等皆眼根所交之报故不别云)。

　　二者闻报招引恶果此闻业交则临终时先见波涛没溺天地亡者神识降注乘流入无间狱发明二相。

　　(䟽声能鼓动心海如波如涛取此造业故临终时先见此也降注下流也)。

　　一者开听听种种闹精神愗乱二者闭听寂无所闻幽魄沉没如是闻波注闻则能为责为诘注见则能为雷为吼为恶毒气注息则能为雨为雾洒诸毒虫周满身体注味则能为脓为血种种杂秽注触则能为畜为鬼为粪为尿注意则能为电为雹摧碎心魄。

　　(耳根所取动静二境造种种业今受其报亦缘此二开即动也闭即静也如是下历根别受此文之中以根对境有所参差将恐梵文回互译者随而弗审如雷吼毒气非眼所取雨雾毒虫非鼻家境余文则顺有智自详○解上云见火此云闻波诸说弗明今以近义详之如易云离为目为火坎为耳为水正恐见闻本乎水火之性故发烧注之相也又其闻波所注诸根循业各变难尽销会如注见则能为雷为吼等似非眼根所入之相乃至下文多此义例圣言叵测惟博通君子昭示来者)。

　　三者嗅报招引恶果此嗅业交则临终时先见毒气充塞远近亡者神识从地踊出入无间狱发明二相。

　　(䟽鼻根造罪贪嗅诸香众生身分及男女等香作种种业故招毒气以受其报)。

　　一者通闻被诸恶气熏极心扰二者塞闻气掩不通闷绝于地如是嗅气冲息则能为质为履冲见则能为火为炬冲听则能为没为溺为洋为沸冲味则能为馁为爽冲触则能为绽为烂为大肉山有百千眼无量𠯗食冲思则能为灰为瘴为飞砂礰击碎身体。

　　(通塞是彼鼻所取境依此造业依此受苦故有二相如是下历根别受为质为履者质碍也履犹通也为馁为爽者鱼败为馁爽乖差也余文可知○解孤山曰质应作踬广雅云踬蹋也通俗文云事不利曰踬羹败曰爽)。

　　四者味报招引恶果此味业交则临终时先见铁网猛焰炽烈周覆世界亡者神识下透挂网倒悬其头入无间狱发明二相。

　　(䟽舌根作罪其罪最广一贪味为罪杀戮必多二发语造业其罪又广以妄言绮语两舌恶口比于余根此最广博故感铁网周覆世界也)。

　　一者吸气结成寒冰冻裂身肉二者吐气飞为猛火燋烂骨髓如是尝味历尝则能为承为忍历见则能为然金石历听则能为利兵刃历息则能为大铁笼弥覆国土历触则能为弓为箭为弩为射历思则能为飞热铁从空雨下。

　　(吸气则取味所招吐气则发语所致如是下历根别受为承为忍者承领忍受一切恶味造业之时凡是舌根受食知味然后始益诸根大种舌不领味诸根不益受报亦然○解准眼耳鼻云见闻嗅此应云尝报言味报者从所尝为名也贪味则网捕烧野以取禽兽故见铁网猛焰之相为承为忍谓发言承领忍声甘受也)。

　　五者触报招引恶果此触业交则临终时先见大山四面来合无复出路亡者神识见大铁城火蛇火狗虎狼师子牛头狱卒马头罗刹手执枪稍驱入城门向无间狱发明二相。

　　(䟽身根为罪名因男女淫爱等触贪着细滑随时冷热故受合山等事)。

　　一者合触合山逼体骨肉血溃二者离触刀剑触身心肝屠裂如是合触历触则能为道为观为厅为案历见则能为烧为爇历听则能为撞为击为剚为射历息则能为括为袋为考为缚历尝则能为耕为钳为斩为截历思则能为坠为飞为煎为炙。

　　(身之所取唯合与离从之造罪感果亦尔如是下历根别受道观厅案皆治罪处也余文可解○解合山刀剑并由贪着男女身分而感也道谓趣狱之路观谓狱王之阙厅案皆狱吏之所有也倳插刃也汉书作事李奇曰东方人以物臿地中为事)。

　　六者思报招引恶果此思业交则临终时先见恶风吹坏国土亡者神识被吹上空旋落乘风堕无间狱发明二相。

　　(䟽思是意业无质迅疾犹如于风故招此报)。

　　一者不觉迷极则荒奔走不息二者不迷觉知则苦无量煎烧痛深难忍如是邪思结思则能为方为所结见则能为鉴为证结听则能为大合石为冰为霜为土为雾结息则能为大火车火船火槛结尝则能为大叫唤为悔为泣结触则能为大为小为一日中万生万死为偃为仰。

　　(意之所缘生灭二尘复能随五明了取境不觉则荒独散所感不迷觉苦明了所致皆是邪思造业故尔如是下历根别受方所受苦处也鉴证证据先罪也此一根受报备历余张然根对苦具有差有当不必一一根境相顺学者随文销遣不可凝滞○解真际曰意思生灭迅疾故先感业风也私谓智论明四大以具微多者则劣具微少者则胜风无色香味三但有触微故胜地水火也心无四微其力又胜今见恶风吹坏国土岂非因最胜之业感最胜之报乎若言意业无质如风风有触微非无质也又若意思生灭迅疾五识皆然今据力论似合经意)。

　　阿难是名地狱十因六果皆是众生迷妄所造。

　　(䟽虚妄造业虚妄受报皆如空华然于因果未尝乖失)。

　　若诸众生恶业同造入阿鼻狱受无量苦经无量劫。

　　(六根十因具足同造诸业入阿鼻狱即大无间具足五事也)。

　　六根各造及彼所作兼境兼根是人则入八无间狱。

　　(如第六识同彼眼识唯取自境兼根而作不涉余根不具十因此则六根具造唯造时不兼余根入八热狱次轻于前也○解私谓此亦六根具造十因但前后异时故云各耳如一根对境必与意识同起是名各造若加二三等则名兼境兼根也八无间狱者应同前狱既非经无量劫故知此罪次重于前复恐通举八狱以轻从重总云无间是则十因或不具者当堕前七也)。

　　身口意三作杀盗淫是人则入十八地狱。

　　(䟽身口意六根之三也杀盗淫十因之三也如身具作杀等三罪口意不作又轻于前入十八狱○解十恶业中唯犯杀盗淫罪虽云口意盖助成身业也十八泥犁经云火狱有八寒狱有十火在地下寒在天际)。

　　三业不兼中间或为一杀一盗是人则入三十六地狱。

　　(䟽如身独造杀等一业不兼余罪入三十六狱又轻于前○解上明具三必含复义今云不兼兼即复也亦合云一淫但是文略耳三十六狱并下一百八狱未详名数)。

　　见见一根单犯一业是人则入一百八地狱。

　　(䟽此独一根只犯一杀又轻于前入一百八狱如意中邪思或不正见未形身口或口处杀人身心无记此等并轻言见见者见只见之一根不兼余根故云见见○标上见作现呼○解能见所见单境单根于杀盗淫单犯一业故罪从轻然经文甚略罪相多品如身业三罪各有根本方便不同岂可一例判入地狱今应且约根本示之其诸方便若同此狱必有劫数长短差别)。

　　由是众生别作别造于世界中入同分地妄想发生非本来有。

　　(䟽谓由不断三业各各有私故云别造因各各私众私同分故云入同分地谓同业共感无差别同分别业各感差别同分故前文云众同分中兼有元地也皆由妄想发起故非本有○标此答前问此道为复本来自有为是众生妄习生起此妄也○解上文五节恶业不同即别作造也所感狱报各从其类即入同分地也妄想发生等并酬阿难前所疑问)。

　　复次阿难是诸众生非破律仪犯菩萨戒毁佛涅槃诸余杂业历劫烧然后还罪毕受诸鬼形。

　　(䟽非破律仪者谤无戒律也犯菩萨戒者轻重不禁也毁佛涅槃者不信因果此皆断善根也余业可知地狱久治故云历劫烧然更受余类故入鬼趣鬼趣十类由前十因十因正报已在前文极苦相对非是轻受故云后还罪毕受诸鬼形○解资中曰由前十因余报不同故下鬼趣分成十类贪物盗习贪色淫习贪惑诈习贪恨怨习贪忆瞋习贪慠慢习贪罔诳习贪明见习贪成枉习贪党讼习)。

　　若于本因贪物为罪是人罪毕遇物成形名为怪鬼。

　　(䟽此即贪习为因也于物生贪非理而取余报在鬼还托于物即金银草木精怪其类非一故名怪鬼正受苦报在寒冰狱)。

　　贪色为罪是人罪毕遇风成形名为魃鬼。

　　(即前淫习为因也色能动乱身心如风鼓物报招鬼质还复托风风质元虚因习所致因果相对岂徒其然)。

　　贪惑为罪是人罪毕遇畜成形名为魅鬼。

　　(即前诈习为因也因成诈伪惑正凭虚托附畜生便成鬼质即狐狸猪犬有异灵者其类非一故云遇畜成形魅即现美形以惑人也)。

　　贪恨为罪是人罪毕遇虫成形名蛊毒鬼。

　　(即前怨习为因也由忿为先怀恶不舍结怨在意热恼居怀受余报时亦假毒类即蛇虺毒虫有灵者成蛊毒鬼)。

　　贪忆为罪是人罪毕遇衰成形名为疠鬼。

　　(即前瞋习为因也于苦苦具憎恚居怀或因妒忌生瞋瞋恚不舍名为贪忆洎受鬼报遇灾衰处便入其身名为疠鬼即毒疠伤寒传尸骨蒸之类皆此鬼作也)。

　　贪慠为罪是人罪毕遇气成形名为饿鬼。

　　(即前慢习为因也慢以凌人慠物高举自强洎报鬼伦遇气为质内无实德空腹高心饥饿所困故名饿鬼)。

　　贪罔为罪是人罪毕遇幽为形名为魇鬼。

　　(即前诳习为因也为获利誉多怀异谋矫现有德罔冒于他令他暗昧不晓己事洎受鬼形凭幽托暗魇惑寐者故名魇鬼)。

　　贪明为罪是人罪毕遇精为形名魍魉鬼。

　　(即见习为因也执见异生各自明悟出生相返发于违拒及招鬼道遇精明处以为其形即日月精魄山泽明灵有精耀者以托其质言魍魉者木石变怪也)。

　　贪成为罪是人罪毕遇明为形名役使鬼。

　　(即前枉习为因也枉押成褫凭虚构架劳心役思挠害无辜使成有罪遇明显境托以成形非幽暗类也走使战阵担沙负石之徒故云役使)。

　　贪党为罪是人罪毕遇人为形名传送鬼。

　　(即讼习为因也党己覆罪为他所讼报在鬼类托质于人如世有童子师及巫机之类皆名神道传送凶吉祸福之言名传送鬼此上鬼类其数实繁考果征因不过此十○解私谓魃鬼敏师改作袄斥魃为非遍寻古本皆无袄字况想阴魔中亦云魃鬼何必改作蛊者左传云血虫为蛊说文云腹中虫也魍魉或作蝄蜽家语云木石之怪曰夔魍魉资中具约十因对辨十类诸师所释或异或同然鬼道难明止可略知报相恐伤臆说此不备解)。

　　阿难是人皆以纯情坠落业火烧干上出为鬼此等皆是自妄想业之所招引若悟菩提则妙圆明本无所有。

　　(䟽十因六报皆是纯情所为情既下沉故坠地狱地狱治久情尽上升故曰业火烧干上出为鬼鬼心轻懆业火所余自妄业招非他所得菩提心中皆如空华耳○标如来藏中本无所有)。

　　复次阿难鬼业既尽则情与想二俱成空方于世间与元负人怨对相值身为畜生酬其宿债。

　　(䟽地狱治情鬼中治想情想既尽故云成空然所空者即依情想所发之业也二道之业既亡却为畜生酬其宿债驼驴牛马身命偿他若在余类随应受对○解情即地狱之纯情想即鬼趣之妄想此想亦情非前文外分之想也)。

　　物怪之鬼物销报尽生于世间多为枭类。

　　(䟽贪习为怪鬼报尽作枭伦枭土枭也附块为儿贪物所致一切怪异者皆此类摄)。

　　风魃之鬼风销报尽生于世间多为咎征一切异类。

　　(淫习为因报招鬼魃旁为畜生受咎征也咎过恶也征应验也恶行所招将有灾异先有此应如群雀众鼠荒俭之征𪄱鴹水灾鹤舞多旱其类非一)。

　　畜魅之鬼畜死报尽生于世间多为狐类。

　　(诈因之报为鬼成魅所依既尽畜受孤身)。

　　蛊毒之鬼蛊灭报尽生于世间多为毒类。

　　(怨习之报鬼作蛊毒畜为毒类即蚖蛇蝮蝎之类)。

　　衰疠之鬼衰穷报尽生于世间多为蛔类。

　　(瞋习之因鬼为衰疠托灾附祸便入身中转受畜形还托身内为蛔蛲也)。

　　受气之鬼气销报尽生于世间多为食类。

　　(饿鬼附气慢习是因鬼受饥虚畜充他饱故为食类即世间可食之畜也)。

　　绵幽之鬼幽销报尽生于世间多为服类。

　　(宿因诳习鬼为魇暗幽默既销畜为服类即驼驴牛马蚕茧之类为人服用也绵即绵密不明露也)。

　　和精之鬼和销报尽生于世间多为应类。

　　(因为见习鬼作魍魉精耀之物既尽为畜便成应类即应四时节序来而复鸣者言和者杂也杂精明处而成鬼也)。

　　明灵之鬼明灭报尽生于世间多为休征一切诸类。

　　(即前枉习鬼托明生为役使类鬼道业尽畜报休征休美也休祥将至预有此征由他美行之所招也即麟凤之类也)。

　　依人之鬼人亡报尽生于世间多为循类。

　　(讼习之因鬼招传送人死为畜报在黠慧故云循类即人所畜养循顺之类○解孤山曰枭类昔为鬼则附物为质今为禽则附块成形咎类如鸺鹠鵩鸟出表凶衰为其祸验狐类附畜为魅死受狐身还遭鬼附毒类即蛇蝎之属蛔类即身内蛲蛔食类谓猪羊等可充庖者服类谓牛马等易曰服牛乘马负重致远应类能应节候即社燕实鸿司晨警露者也休类有道则现若麟凤等循类从人养育如猫犬等十并云多者取其业因相类多分为之未必皆尔)。

　　阿难是等皆以业火干枯酬其宿债傍为畜生此等亦皆自虚妄业之所招引若悟菩提则此妄缘本无所有。

　　(䟽狱鬼二趣业火烧毕情想干枯今为畜生酬偿余业故云旁为妄想故有觉性元无犹如圆影眚病故见)。

　　如汝所言宝莲香等及琉璃王善星比丘如是恶业本自发明非从天降亦非地出亦非人与自妄所招还自来受菩提心中皆为浮虚妄想凝结。

　　(所问三缘是彼人等各自虚妄造业发生不由他有故云本自非天降等妄造妄受觉性之中皆如空华)。

　　复次阿难从是畜生酬偿先债若彼酬者分越所酬此等众生还复为人返征其剩。

　　(分越者过分也不依本分越过而行谓非理苦役不问轻重或昼夜不息食啖无度如是等类悉合返征其剩今有恃尊贵以纵恣倚豪势以奢侈贪其力而多役取其味而枉杀不舍晨暮罔测劳苦福尽征剩其宜者哉○解分越所酬谓驱役则昼夜不息烹炮则杀害过分也)。

　　如彼有力兼有福德则于人中不舍人身酬还彼力若无福者还为畜生偿彼余直。

　　(䟽其有修善而崇福者只于人身酬彼力矣今见积善之家财物多𣮉或被劫盗或被欠负或横遭驱役或枉受捶打斯皆先业合舍此身为畜酬剩由树福德人中略偿若成畜者盖无善矣○标分越者谓非理苦役水草饮食不时与之○解如彼有力谓有修定学慧之力也不舍人身则为彼奴婢或遭其劫杀等)。

　　阿难当知若用钱物或役其力偿足自停如于中间杀彼身命或食其肉如是乃至经微尘劫相食相诛犹如转轮互为高下无有休息除奢摩他及佛出世不可停寝。

　　(䟽汝负他财他欠汝力今既酬偿偿足自止世养牛马是此类也如故杀彼食其身肉斯则翻成杀业身身相取命命相酬以人食羊羊死为人互来相责无有休止以诸业中杀命最重不值佛出修奢摩他必不能息○标除修行止观不可息也○解私谓奢摩他及佛出世此约修定破惑见佛得道方免相害纵有宿业所作不亡至果偿之若幻化之非实也)。

　　汝今应知彼枭伦者酬足复形生人道中参合顽类。

　　(䟽因于贪物鬼托怪形畜在土枭附块而养今归人趣其形类蒙虽在顽嚚心忘德义盖因之故然也而言参合者夫人道受报善因所招总报虽同满业各异故分十种今此从畜来者乃是余业旁受非正善业所招然亦顺后业感由不正故故言参合他皆仿此)。

　　彼咎征者酬足复形生人道中参合愚类。

　　(始因贪欲鬼受魃形上为畜生灾咎之应业尽复本参在愚类以欲多者不习别善但专一境由不习善故招愚钝顽愚别者顽谓知善不从同受教诲愚谓暝然昏暗识钝难明有此异耳)。

　　彼狐伦者酬足复形生人道中参于佷类。

　　(因从诈习鬼为畜魅类入旁生狐狸所摄今为人趣参在佷戾自用之徒不受谏晓也)。

　　彼毒伦者酬足复形生人道中参合庸类。

　　(怨习是因鬼为蛊毒旁受畜类蛇蝎是形还生人道杂乎庸类即庸鄙之流性粗率者)。

　　彼蛔伦者酬足复形生人道中参合微类。

　　(瞋习为因鬼居衰疠蛲蛔受畜微末为人即不为人之所齿缘者也)。

　　彼食伦者酬足复形生人道中参合柔类。

　　(慢习是因鬼招饥饿结气而作无实体性畜受食类人为柔弱盖因我慢贡高反招柔怯之报)。

　　彼服伦者酬足复形生人道中参合劳类。

　　(诳习为因鬼从幽魇畜为服用人受劬劳役力艰辛工巧之属)。

　　彼应伦者酬足复形生人道中参于文类。

　　(因从见习鬼落和精魍魉报终畜为时应参于人道微有文章非正习因故云参合)。

　　彼休征者酬足复形生人道中参合明类。

　　(枉习为业鬼受明灵驱役疾驰无暂停止畜招休应人杂聦明考果从因必无差忒)。

　　彼诸循伦酬足复形生人道中参于达类。

　　(因由讼习鬼作依人传附神辞发显祸福畜招驯黠人达穷通宠辱不惊安然自得故名达类○解顽如梼杌愚谓颛蒙佷即儱㑦不调庸乃鄙俗无识微同皂𨽾柔若脂韦农工之民服其劳也藻翰之士主其文也明则于事聦察达则与道穷通资中复以本习并鬼畜之伦解此十类事非显要故且置之)。

　　阿难是等皆以宿债酬毕复形人道皆无始来业计颠倒相生相杀不遇如来不闻正法于尘劳中法尔轮转此辈名为可怜愍者。

　　(䟽狱鬼畜中酬偿先业三涂报尽还复人身顺后善业所招随别复分十类如是皆为颠倒轮转欲息颠倒唯戒定慧无此三种不息轮回佛若不出谁说此法令其修学免轮回耶)。

　　阿难复有从人不依正觉修三摩地别修妄念存想固形游于山林人不及处有十种仙。

　　(不依正觉者三乘行法皆佛所教今经尚斥二乘云不识生死根本错乱修习况修仙道耶存想固形者存心在于长生不死俾此形骸坚固不坏也所修妄念即下十种修炼之法也此皆有漏进不如天退又胜人故居山林人不及处名为仙趣然此一趣余经不出以总报同人故今经说者约所修行别故人天二趣所不摄故此皆外道类收然亦禁防非佛正戒但禁粗浮即戒禁取也○解孤山曰释名云老而不死曰仙仙迁也迁入山也故制字人傍山也抱朴子云求仙者要当以忠孝和顺仁信为本若德不修而但务方术终不得长生也)。

　　阿难彼诸众生坚固服饵而不休息食道圆成名地行仙。

　　(䟽服饵者即食麻仁草木之实存形长久一期寿永轻举未能此道若成名地行仙也)。

　　坚固草木而不休息药道圆成名飞行仙。

　　(草木者即餐松敢柏之类草木轻故饵即体轻由是飞行不坠于地)。

　　坚固金石而不休息化道圆成名游行仙。

　　(金石者服丹砂成九转之类化有二种一能化骨令寿永体坚二能化物俾贱作贵此道苟成游戏人间济贫恤苦得大自在也)。

　　坚固动止而不休息气精圆成名空行仙。

　　(消息养和运用荣卫神气久著能履虚空功用既成身坚寿永名空行仙)。

　　坚固津液而不休息润德圆成名天行仙。

　　(鼓天池燕津液固精华岁久功着遂成润德言天行者此非六欲乃是世人谓灵仙居处名之为天如张骞寻河源至昆仑见天宫之类或所行不交欲境如天无异故云天行)。

　　坚固精色而不休息吸粹圆成名通行仙。

　　(吞饮日月精气作意存变以延身命由是功久遂有异见通以物精故云通行)。

　　坚固咒禁而不休息衍法圆成名道行仙。

　　(咒禁正是仙法道术以此持身延而且固术力成就名为道行)。

　　坚固思念而不休息思忆圆成名照行仙。

　　(念缘前境系心不忘专注弗移久而发用照明境界咸悉化源如定发慧故名照行)。

　　坚固交遘而不休息感应圆成名精行仙。

　　(世有采阴阳之术名为交遘久而功成此感彼应吸彼精气以固我身故名精行)。

　　坚固变化而不休息觉悟圆成名绝行仙。

　　(存想世间皆成变化境既变化心想亦亡犹如槁木有为功用暂得如是故云绝行如上十类皆云行者曰久成功通流故也○解真际曰地行者以服饵丹砂存形久固道虽成就身不能飞飞行者餐松啖柏闲澹冲和体既轻清故能飞举游行者精穷变化察物性元点石为金恤贫哀苦游于人世空行者运用神气想化为功其德圆成履空自在天行者燕津固质摄术持精欲境不交如天无异通行者吸呼日气润益姿容吞彼霞光将延世表其道玄着故曰通行道行者习诸咒术禁彼异缘术力既成流功益物照行者用其思念审度境心忆想功成能知彼境即世间他心宿住通耳精行者运心交互感赴无遗此念彼来彼念此至相应妙极故曰精行绝行者物境之上洞了化源穷克性情觉悟无惑也孤山曰此十仙义未能顿异且依古释)。

　　阿难是等皆于人中炼心不修正觉别得生理寿千万岁休止深山或大海岛绝于人境斯亦轮回妄想流转不修三昧报尽还来散入诸趣。

　　(䟽生理谓长生之理即上十种修炼之法也言人中者以仙趣无别总报即于人身总报果上加以前来十种修炼转成仙也妄想不真终随禁坠○标人间千万岁未及四空天一昼夜先圣云饶经八万劫终是落空亡耳○解私谓前文情少想多轻举飞远即为飞仙盖约命终随业受生而说下文云精研七趣皆是昏沉诸有为相妄想受生妄想随业而云仙趣无别总报者此义不然况复今云深山海岛绝于人境岂非别乎应知人中炼心者非止服饵养生而已必兼戒善方曰炼心别得生理者正由人中之业别感仙趣之报也以其业种之性经生不失故曰生理纵于人间现得长生久视之理其数几何若生仙趣则千万岁信有之矣如山海经云昆仑之山广都之野轩辕之丘不死之国气不寒暑人皆数千岁此亦众私同分非无定处若但固形而不炼心便希千岁是犹见卯而求时夜太早计也故黄帝葬于峤山老子瘗于槐里刘安伏钺而死张陵遭蟒而终世称神仙者不亦惑乎)。

　　阿难诸世间人不求常住未能舍诸妻妾恩爱于邪淫中心不流逸澄蓥生明命终之后邻于日月如是一类名四天王天。

　　(䟽不求常住即不修正觉也无定力故不能舍爱有善戒故心不流逸善根力故心澄身明此则澄蓥欲心发生明性此人命终生须弥半邻日月宫所有天众皆此天管○标须弥山半腹出海四万由旬日月从四天王宫旋绕照四天下上有四万由旬至忉利天○解孤山曰邪欲心息故澄蓥戒支清净故生明)。

　　于己妻房淫爱微薄于净居时不得全味命终之后超日月明居人间顶如是一类名忉利天。

　　(䟽欲爱渐微于己室家亦减爱欲故无全味味着也言净居者不由杂秽拣异行邪也超日月者以善增故爱心又减身则又升故生忉利忉利此云三十三帝释居处也○标帝释居处在须弥卢山顶四角都有三十二天唯帝释为主○解以上二天皆依须弥名地居天也)。

　　逢欲暂交去无思忆于人间事动少静多命终之后于虚空中朗然安住日月光明上照不及是诸人等自有光明如是一类名须焰摩天。

　　(䟽未离欲心逢境暂遘渐薄于下故云去无思忆逢欲犹交故云动少去无思忆故云静多斯行又增身则又胜故生时分焰摩云时分此是空居初天也○解时分天盖时时唱快乐故)。

　　一切时静有应触来未能违戾命终之后上升精微不接下界诸人天境乃至劫坏三灾不及如是一类名兜率陀天。

　　(䟽行胜于前故云一切时静应触者应谓相应触即欲境尚犹顺而从之故云未能违戾命终渐胜故生此天上升精微等者即约一生福处菩萨所居器说以同名兜率故此云知足○标此天三灾不及若凡夫福感劫火能坏之也○解能于五欲知止足故)。

　　我无欲心应汝行事于横陈时味如嚼蜡命终之后生越化地如是一类名乐变化天。

　　(䟽无心于境境自横来境自有心已何所未故云味如嚼蜡等以乐变化五欲之境而受用故○标下之诸天衣食所须尚假自化此天所受用思念即生)。

　　无世间心同世行事于行事交了然超越命终之后遍能出超化无化境如是一类名他化自在天。

　　(䟽行事交者此亦横陈也前虽亡味会境犹起欲心此则无心故云了然超越然今且约无粗相说岂亡微细爱欲以未离欲界故化无化者化即第五天无化即下诸天俱舍云乐受用他所变化五欲境故以有自在力遣他变化而受用之故云他化自在上之六天皆因欲心渐轻得报渐胜若情欲重者必不生天俱舍颂云六受欲交抱执手笑视既亦明受欲轻相也○标此天所须受用不思而至○解化无化境者第五天是化境下四天是无化境以上四天悉是空居私谓准天台说六欲天业皆以十善为本若兼护法心是四天王业若兼慈化人是忉利天业若兼不恼众生善巧纯熟是焰摩天业若兼修禅定粗住细住是兜率天业欲界定是变化天业未到定是他化天业今经止约欲事轻重而分六天者应有二义一是阿难起教之缘故二是欲界受生之本故意令持戒亦扶律之微旨也)。

　　阿难如是六天形虽出动心迹尚交自此已还名为欲界。

　　(䟽此之六天身有光明飞行自在寿命长远渐增渐胜不同下之人趣故云形虽出动又人趣杂类寿命短促迁变不常天之福命卒难摇动故云出动尚有欲境相违故云心迹尚交若至定地永无欲对矣○解形虽出动此对人仙二趣得出动之名心迹尚交谓欲心事迹犹有交合之相故俱舍颂曰六受欲交抱执手笑视淫此言地居雨天则形交焰摩则勾抱兜率则执手变化则对笑他化则相视须知彼文各据六天受欲而说今经秪就人中辨欲事轻重用显六天感报不同以是应作四句料拣一形交心不交即此经第六亦通第五也二心交形不交即俱舍后二也三心形俱交即经与俱舍皆前四也曰心形俱不交如初禅以上也)。

　　首楞严经义海卷第二十四　牧四

　　音释

　　揽

　　(卢敢切)。

　　頞

　　(阿葛切)。

　　嚯

　　(许略切)。

　　忤

　　(五故切逆也)。

　　𨱆

　　(王伐切大斧也)。

　　枪

　　(七羊切稍也)。

　　锯

　　(居御切刀锯也)。

　　剉刺

　　(剉初卧切剁斫也㓨七自切直伤也)。

　　槌

　　(直追切击也)。

　　戮

　　(音六杀也)。

　　诱

　　(以九切导也)。

　　绞校

　　(绞古巧切缚也校居效切木囚也)。

　　挝棒

　　(挝陟瓜切棰也棒蒲项切杖也)。

　　谗

　　(锄咸切谮毁也)。

　　虺

　　(许鬼切蝮蛇也)。

　　礰

　　(正作砾狼秋切瓦砾也)。

　　幞

　　(逢土切帕▆也)。

　　擒

　　(巨金切捉也)。

　　挽撮

　　(挽无绾切撮宗括切)。

　　鸩

　　(直禁切)。

　　鞠

　　(居六切推穷也)。

　　碾硙

　　(碾女箭切轹物器也硙五对切䃺也)。

　　捺

　　(乃曷切手按也)。

　　礔礰

　　(礔匹历切礰郎击切礔礰与霹雳同)。

　　煽

　　(式战切烈炽相扇也)。

　　愗

　　(莫候切犹惛也)。

　　嗅

　　(许救切以鼻揽气也)。

　　馁

　　(奴罪切饥也)。

　　槊

　　(所角切矛属)。

　　剚

　　(侧义切插创也)。

　　魃

　　(蒲拨切旱鬼也)。

　　剩

　　(实证切余也)。

　　饵

　　(而至切食也)。

　　粹

　　(虽遂切纯也)。

　　兜率陀

　　(梵语也此云妙足兜当候切)。

　　嚼

　　(疾雀切咀嚼也)。
永乐北藏第 168 册 No. 1581 首楞严经义海


　　首楞严经义海卷第二十五(经九之一)

　　(凡遇圆相即是标辞与䟽同其上文)。

　　(䟽二色界者以此界中依正二报色法殊胜从胜为名也通名梵世者梵是净义离欲染故禅所生故异散动故此界总有一十八天若俱舍云三静虑各三第四静虑入即除无想也依大众部与今经同即加无想)。

　　阿难世间一切所修心人不假禅那无有智慧。

　　(此总明修心之人须假禅定然后发慧定慧均平方称静虑若不尔者不得名禅意显此四位中皆因禅慧然于其中所伏惑习差降有异故分诸天下自辨释或可此文约世间人不修无漏禅定不发无漏正慧遂感四禅果报不能出离凡夫虽曰修禅但是有漏六行事观不离虚妄不名禅那○如下文云此三胜流虽非正修真三摩地又云但能执身不行淫欲等又下结云此皆不了妙觉明心积妄发生妄有三界等)。

　　但能执身不行淫欲若行若坐想念俱无爱染不生无留欲界是人应念身为梵侣如是一类名梵众天。

　　(专意在此故云但能执身等想念俱无者由行六行猒下欲界是苦粗障忻上色界是净妙离故得欲界惑伏名爱染不生由是命终即生色界故云无留欲界此即粗苦不起净相现前即是净定味此而生名为梵众即凡夫所修六行伏惑之所感也○解槜李曰言不假者但约不修无漏定慧为言余同六行)。

　　欲习既除离欲心现于诸律仪爱乐随顺是人应时能行梵德如是一类名梵辅天。

　　(䟽已伏欲惑故云欲习既除得上初禅定心显现故云离欲心现此结上也于诸下正明此天于定共戒爱乐随顺梵行成就防非不失此则兼护律仪净戒成德匡弼梵主故名梵辅○解孤山曰内定外戒倍胜于前故能行梵德为王辅弼)。

　　身心妙圆威仪不缺清净禁戒加以明悟是人应时能统梵众名大梵王如是一类名大梵天。

　　(䟽禅观转胜受生细妙故云身心妙圆复具戒德故云威仪不缺此结前也清净下正明此天于定戒中发慧明悟斯则慧解过人能为梵主绕摄梵众准俱舍说威德光明独一而住无寻唯伺定力所感下二天具有寻伺又劫末后去劫成先来外道不测便执为常又因起念见有天生便执能生世间为一因主○标带外计也○解上二天不显言修禅唯言禁戒者盖此经扶律以励未来故资中曰俱舍论明大梵天义同䟽解)。

　　阿难此三胜流一切苦恼所不能逼虽非正修真三摩地清净心中诸漏不动名为初禅。

　　(䟽已离欲界八苦故云所不能逼但是六行伏惑故云非真三昧凡真修禅者不于三界现身意纵得胜妙定相现前了了自知而无取着今此虽得清净似三摩地以不了故味着受生然此离欲散心粗动故云诸漏不动是故结云此三胜流总名初禅俱舍云离生喜乐地离欲界杂恶生得轻安乐然此初禅所得功德有五支林一觉二观三喜四乐五一心支行相如天台法界次第中○解孤山曰禅有四类一有漏禅即今四禅也二无漏禅谓九想八背等三亦有漏亦无漏禅谓六妙通明等四非有漏非无漏禅即此经首楞严王中道理定今云虽非正修真三摩地此以第一简非第四清净心中正指初禅也诸漏不动已伏次惑也私谓初禅修五法离五盖成五支具有八触十功德相若发此禅则色界清净四大自然现于欲界身中今经正明凡夫随禅受生故不备说修证之相若欲委知四禅乃至四无色定请寻天台次第禅门)。

　　阿难其次梵天统摄梵人圆满梵行澄心不动寂湛生光如是一类名少光天。

　　(䟽王为梵主故云统摄戒定慧具故云圆满梵行此结前也澄心下正明此天定心转胜故云澄心不动定光明发故云寂湛生光二禅已上离觉观故无有语言但以定心发光以光胜劣分其位次此天喜相初生慧光尚劣名少光天○解其次下牒前大梵澄心下正明少光)。

　　光光相然照耀无尽映十方界遍成琉璃如是一类名无量光天。

　　(䟽从前少光更发多光光相转增名光光相然光相圆明映十方界境随光净遍成琉璃由定渐增定光发照必无涯际名无量光○解真际曰映十方界者约其定光随所受用东西等言之非遍十方世界也)。

　　吸持圆光成就教体发化清净应用无尽如是一类名光音天。

　　(䟽吸取任持无量净光以表言诠名为教体此光表诠离诸粗重故云发化清净随机开示无不明了故云应用无尽以二禅界地无前五识但用光明以为表诠以光为音名光音天○解教体即言诠也以光为音表了无尽故云发化清净等)。

　　阿难此三胜流一切忧悬所不能逼虽非正修真三摩地清净心中粗漏已伏名为二禅。

　　(䟽二禅三天又胜下位故名胜流以得极喜故云一切忧悬所不能逼初禅虽得喜支极喜未生在身粗故但得离苦犹有忧喜相对今此二禅定水润心慧光明泰喜支调适忧愁不生名为定生喜乐地也粗漏已伏者忻上厌下但名为伏以不断故不名无漏然此一地具四支林一内净二喜三乐四一心行相如常○解私谓地持论目第二禅为喜俱禅此定生时与喜俱发故今说云一切忧悬所不能逼问初禅五支已具于喜何以二禅方名喜俱答初禅有觉有观犹带忧悬今觉观既尽故别受斯称悬或作愁字之误也)。

　　阿难如是天人圆光成音披音露妙发成精行通寂灭乐如是一类名少净天。

　　(䟽初二句蹑上披音下正明此天谓披能诠之教体现所诠之妙理成所行之妙行由是三慧既发妙乐攸通定慧过前支林转胜也言寂灭乐者灭前喜相而生净乐以喜相粗动此异熟乐恬怕寂静故名寂灭定相犹劣故名为通始得此乐未广周遍名为少净净亦静也有处亦名少静天○解圆光成音指前教体也披音露妙即发化清净也进修三禅故发成精行证得少净故通寂灭乐)。

　　净空现前引发无际身心轻安成寂灭乐如是一类名无量净天。

　　(䟽净空即静乐也定心转胜引发此乐令其无涯乐既无涯方是成就净乐之义此则名为彻意地乐遍身轻安名无量净○解既得少净空相现前复以定力引发少相令无边际望上未遍望下则多故名无量)。

　　世界身心一切圆净净德成就胜托现前归寂灭乐如是一类名遍净天。

　　(䟽前虽彻意地乐止在身心未名为遍今则遍于依正乐净圆融世界身心无处不遍殊胜妙乐以成净德言胜托者即此净乐是彼行者所依胜处证此乐故名之为归○解上身心轻安且言其内今世界等者总摄于外胜定所托一切净相既现在前还归内心寂灭之乐)。

　　阿难此三胜流具大随顺身心安隐得无量乐虽非正得真三摩地安隐心中欢喜毕具名为三禅。

　　(䟽具大随顺者一是随顺胜定二是离于忧喜忧喜望乐俱为忻猒但是违境故非随顺今此妙乐世间第一更无过者方是随顺具足之义安隐心中欢喜毕具者意地异熟随顺自在乐极于此纯一无杂名为毕具以此三禅名离喜妙乐地故此地禅支具有五种一舍二念三慧四乐五一心支○解地持论目第三禅为乐俱禅此定功德与遍身乐俱发故前二禅虽有乐支为喜支所障今灭喜纯乐故得其名而云欢喜毕具者名同体别不以文害意○䟽四四禅者然此一地总报业但有三品感下三天其无想天但是广果天中别报也夫境界上极于此五不还者自是圣人杂修静虑资广果天故业今五品殊胜只于广果总报之身生彼五天与凡夫不同由是向下别为五段)。

　　阿难复次天人不逼身心苦因已尽乐非常住久必坏生苦乐二心俱时顿舍粗重相灭净福性生如是一类名福生天。

　　(初五句结前生后俱舍论说第四禅离八灾患谓寻伺苦乐忧喜及出入息又不为三灾所动名不动地今云不逼即离下位苦也苦因下释不逼所以寻伺忧喜等是苦之因今既离之故无逼迫乐非常住者别明乐支以对前苦三禅虽得彻意地乐然不常住必须有坏坏即成苦此名坏苦苦乐下正明此天今第四禅苦乐俱舍以一一地皆厌下苦粗障忻上净妙离弃下苦乐名粗重相灭得上地定名净福性生以此禅定唯一舍受是福之体既离下染故名净福○解复次下结三禅之德乐非下显三禅之过苦乐下正示福生也三禅无下界苦因虽名为乐乐久必坏坏亦成苦今既舍乐苦则不生地持名此为舍俱禅其义同矣)。

　　舍心圆融胜解清净福无遮中得妙随顺穷未来际如是一类名福爱天。

　　(䟽唯一舍受与定心圆融舍诸一切苦乐等法于舍心中仍生胜解于此决定忍可印持不为异缘之所引转故名胜解清净由胜解力于此圆融胜定之中爱乐随顺今此胜定得无留碍任心自在受用无穷故云得妙随顺穷未来际等问此有漏禅寿命有限何得穷未来际耶答此约得定报寿长远动经劫数云穷未来非约报后所论也又此善定虽是有漏而能随顺修行者依第四禅引发此定熏无漏禅修愿智无诤边际定也下五那含亦依此定起有漏无漏杂修静虑若凡夫得更不进修即许寿命有限若圣人修即得尽未来际通此两向凡圣同修也○解得妙随顺即随顺下文二岐路也由此净福体性无遮爱乐修习胜妙之法是则福资二路非止当天故云穷未来际)。

　　阿难从是天中有二岐路若于先心无量净光福德圆明修证而住如是一类名广果天。

　　(䟽于福爱中分二所向一直往道即至广果二迂僻道即至无想此标也若于下释若从发心已来不带异计直修根本四禅四无量善熏禅福德离下地染备历四位至此福爱更增胜定广福所感得生胜处名广果天○解资中曰于福爱中分出二天一广果二无想此广果天以四无量心熏禅福德离下地染广福所感名广果天)。

　　若于先心双猒苦乐精研舍心相续不断圆穷舍道身心俱灭心虑灰凝经五百劫。

　　(䟽此正明也若带异计六行伏想渐猒渐舍至福爱天得舍圆融舍心相续遍穷舍道舍心亦亡不计身心故名俱灭此计无想为涅槃也以此舍心为方便入无想定也初舍粗心入于微心复舍微心入微微心从微微心常修不息便入无想此皆修因也心虑下即无想报命终果报生无想天寿命五百大劫想心不行故名灰凝)。

　　是人既以生灭为因不能发明不生灭性初半劫灭后半劫生如是一类名无想天。

　　(此判成虚妄也不了妄想体空乃执生灭劳累猒此生灭求不生灭故云以生灭为因舍于生趣不生未是真不生见第六识暂尔不行如冰夹鱼不知微细生灭妄谓涅槃非真涅槃也故云不能发明无生灭性初半劫下却释彼报行相准俱舍引婆沙释彼生死位中多时有想初生彼天经于半劫始入无想异熟名初半劫灭欲无常时从异熟出经半劫有心后始方死名后半劫生生灭中间一向无想名无想天)。

　　阿难此四胜流一切世间诸苦乐境所不能动虽非无为真不动地有所得心功用纯熟名为四禅。

　　(此第四禅离八灾患胜下地故名不动地然有劫数寿尽须舍故云非真不动俱舍云然彼器非常情俱生灭故凡夫修定味着受生名有所得定慧均平能舍苦乐胜下诸天名功用纯熟)。

　　阿难此中复有五不还天于下界中九品习气俱时灭尽苦乐双亡下无卜居故于舍心众同分中安立居处。

　　(九品习气者即欲界初禅二禅三禅各九品也种现俱无名为灭尽此是圣人断故名灭非同凡夫暂伏名灭习气既无苦乐双泯离下界系故无卜居然未进断第四禅惑故于舍心众同分中别立居处以修禅时漏无漏杂故此别居俱舍论说杂修静虑五品不同生五污居五品别者谓下品中品上品上胜品上极品行相如别)。

　　阿难苦乐两灭斗心不交如是一类名无烦天。

　　(苦乐心灭敌对则亡形待既无故云不交不交则无烦也初灭苦乐二形待心杂修初品稍离定障名为无烦烦即障也然下天亦离苦乐不名无烦者以凡夫人忻猒暂伏非是永断今约毕竟不生故得此名也○解私谓若有苦乐势必相倾是犹斗战交于内心也又心受苦境则与苦苦交斗心受乐境则兴坏苦交斗今既两灭故名无烦)。

　　机括独行研交无地如是一类名无热天。

　　(䟽机弩牙也括筈也箭受弦处也皆喻唯一舍心纵任自在游诸等至故云独行不与违顺二境相应故云研交无地此天以中品杂修静虑慧用清虚皆离定障渐得清凉名无热也○解孤山曰以舍受独行譬若机括所发必中是以苦乐相磨交斗之心永无其处也)。

　　十方世界妙见圆澄更无尘象一切沉垢如是一类名善见天。

　　(䟽十方世界唯一舍心照了微妙圆遍澄寂故云妙见圆澄尘象慧障也沉垢定障也杂修上品功着定慧障亡故能妙见圆澄十方世界名善见也)。

　　精见现前陶铸无碍如是一类名善现天。

　　(陶铸镕炼也范土曰陶镕金曰铸圆澄之见既彰定慧之功更着故能镕炼自在显现无尽故云善现)。

　　究竟群几穷色性性入无边际如是一类名色究竟天。

　　(究竟鞠穷也群几者群有之几微也即去无入有有理未形之谓也今此一天穷到色理未形之际故云究竟群几穷色性性者性体也推至色性之元体也二句一意前多此例或前句穷缘色等识后句穷所依大种剂此一天即入空处故云入无边际以空又是大种之所依故名色究竟如马胜问佛四大性当于何位灭尽无余佛云空处近分正在顶天也○解私谓究竟研穷之义也几者动之微也研穷多念至于一念故曰究竟群几以杂修五品初用多念无漏熏多念有漏乃至最后用一念无漏熏一念有漏名上极品故俱舍云成由一念杂是也穷色性性者穷亦究竟变其文耳心既熏多至少色亦穷粗至微粗细不同故曰性性入无边际即色界与无色界二边之交际也俱舍云从此向上无复所居此处最高名色究竟)。

　　阿难此不还天彼诸四禅四位天王独有钦闻不能知见如今世间旷野深山圣道场地皆阿罗汉所住持故世间粗人所不能见。

　　(䟽梵云阿那含此云不还此天是彼圣所居故亦名净居非同凡夫有漏住故以定力殊胜依报亦胜同在世间境界各异举例可知)。

　　阿难是十八天独行无交未尽形累自此已还名为色界。

　　(纯是禅定善想所感无有情欲所对故云独行无交尚有色碍故云未尽形累○䟽三无色界者此四无色无业果色定多慧少猒下色碍想无边空次猒空处乃至猒无所有以非想非非想为究竟涅槃有此四无色其无色虽无业果色然有定果色为识所依此大乘说实有处所若俱舍说无色界无处由生有四种依同分及命令心等相续余经说有无色有情佛边听法泪下如雨者此约大乘有定果说前文亦说无色界天发愿护持也)。

　　复次阿难从是有顶色边际中其间复有二种岐路。

　　(此标也有即是色顶即究竟色于此住名色边际二岐路者一出三界路即回心人所履二入无色路即定性人所履若凡夫外道既不入此五天即从广果无想二天而入不在此二所履之限如下自知)。

　　若于舍心发明智慧慧光圆通便出尘界成阿罗汉入菩萨乘如是一类名为回心大阿罗汉。

　　(此正明回心也若于有顶禅中故云舍心发无漏智顿断上界四地三十六品俱生烦恼便证无学仍又回心向大乘道更不入于空识等处以无上地惑故然回心入大有深有浅但随破惑有深浅耳此类仍是乐慧那含故得慧光圆通便出尘界○解私谓色究竟天是第三果人根有利钝故分二路其利根者发无漏智断尽修惑即出三界其钝根者复由定心欣上猒下生无色界应知慧光圆通且约尽无生智圆满而言入菩萨乘正约出三界后胜进而说斯亦今经破定性之明文也名为回心者圆师指同涅槃五人发心之义今谓不尔彼是界外发心即入初住此是界内回心方成四果安与五人为同年耶)。

　　若在舍心舍猒成就觉身为碍销碍入空如是一类名为空处。

　　(䟽初二句蹑前也舍心有二一有顶二无想若于有顶用无漏道断有顶惑销碍入空此是乐定那含即定性声闻也若于广果无想用有漏道伏惑入空亦名舍心即凡夫外道也○以此二天俱在舍心共一地故觉身下正明此天销碍之言亦通前二然行人猒患色法如牢狱心欲出离即修观智破于色法过于一切色相灭有对相不念种种相入无边空处心与虚空相应名为空处定)。

　　诸碍既销无碍无灭其中唯留阿赖耶识全于末那半分微细如是一类名为识处。

　　(初句结前空处次句破空入识销碍之无亦亡故云无碍无灭此即唯观于识以破于空也其中下正释唯留赖耶全末那者此七八二识更互相依定性愚法全不知有冥然自留也半分微细者即第六识今留一半缘识心分不留缘色空分故云半分以此第六色心俱缘故留半也行人入此定时猒患虚空无边缘多则散能碍于定即舍虚空转心缘识心与识法相应故名为识处定○解真际曰诸碍既销猒色归空也无碍无灭猒空入识无碍之无亦复灭也唯留阿赖耶识全于末那者以七八二识互相依故愚法声闻则不知有不愚法者信有于彼入灭故半分微细者即第六猒空之识已离色想故言半分也)。

　　空色既亡识心都灭十方寂然迥无攸往如是一类名无所有处。

　　(䟽空处无色而存空识处亡空而存识皆名所有今此空识俱亡故云空色既亡识心都灭此二句先明三法也十方下正明行相十方者诸法也所缘色空识心等法一无所存故云寂然所缘既寂能缘不行故云迥无攸往以行人猒患于识三世之识无边缘多则散能破于定故舍缘识转心依无所有法心与无所有法相应名无所有处定然今修大乘者多滥此定但一切无著心无所寄都无一物即是大乘如顽空无异而不知善能了达诸禅境界断伏历然道品次第如大圆镜鉴于万象不差不错方是大乘真修禅也)。

　　识性不动以灭穷研于无尽中发宣尽性如存不存若尽非尽如是一类名为非想非非想处。

　　(䟽初二句指所依体初句双标识性者标有细想也不动者标无粗想也次句转释不动义前无所有处犹用心穷研令不缘识心与无所有法相应今此一天研穷识性伏令不动故云以灭穷研于无下正释行相是依此识不动之处故云于无尽中辨为非想故云发宣尽性虽见尽而识在故云若尽非尽虽见在而不起故云如存不存由此义故名非想非非想也此即第六识粗想不起仍有细分及赖耶流注不息○故约此义以立其名准俱舍云前三无色从加行得名此有顶地约当体立称也行人入此定时猒患无所有处想如痴有想处如㿈如疮即舍无所有处缘念非有想非无想之法心与此法相应故云非有想非无想也○解私谓无所有处虽云灭识而体性不动但灭微细穷研之分耳今于无尽性中发宣尽性即是从尽复立无尽故天台禅门出古师解云此定中不是一切相貌故言非想若一向无想如木石无异云何能知无想故言非非想如存不存即非想也若尽非尽即非非想也)。

　　此等穷空不尽空理。

　　(䟽灭色取空非真空性妄谓为尽故云不尽以不能灰灭心智故言此等者总指四天也)。

　　从不还天圣道穷者如是一类名不回心钝阿罗汉。

　　(即从色究竟天舍猒成就觉身为碍销碍入空者既不能发明智慧顿断上惑成无学果回心向大即以无漏圣道渐次猒舍随定感果生此四天受劫数报方断有顶地惑成阿罗汉故名为钝言不回心者且对前利根者说非毕竟不回已如前说)。

　　若从无想诸外道天穷空不归迷漏无闻便入轮转。

　　(若从无想用有漏道忻上猒下渐至非想认此有漏作无为解便谓涅槃至此不进以不广闻圣教不辨诸禅漏与无漏修证行相寿终随业必入诸趣也言从无想来者应是广果天来与无想同地对五位天名为外道是外道类故云从无想来若实入无想必定退堕更不进修准经论释无想外道业尽必堕无上生义故○解此等穷空通指凡圣欣猒未尽故云不尽空理纵是圣人修八圣种观亦有四阴细惑未亡以未得灭受想定故从不还天下明圣人有生此处者是钝根那含耳言罗汉者约后为名也若从无想下明外道有不生此处者谓穷空不归也外道穷空凡有二种一穷至四禅以无想为极二穷至无色以非想为极今既入无想则迷于有漏无闻四空故五百劫满自当轮转旧解此文作外道从无想天来者非也请观不归二字归犹来也岂非无想穷空不来乎)。

　　阿难是诸天上各各天人则是凡夫业果酬答答尽入轮彼之天王即是菩萨游三摩提渐次增进回向圣伦所修行路。

　　(䟽四空天人容是业报彼四天王即是权化以入大乘首楞严定为欲游戏四禅四空诸禅三昧成佛事故问前四禅王亦是权化通凡夫耶答四禅天王必兼凡圣如前文说五不还天四禅天王独有钦闻不能知见此约一分凡夫所说故知兼二也○标十地菩萨荜报为十王初地阎浮王二地四天王三地忉利王四地夜摩王五地知足王六地化乐王七地他化王八地二禅王九地三禅王十地四禅王菩萨进修不为初禅王者带异计故○解孤山曰游三摩提者以菩萨善入出住百千三昧故住此定而为天王)。

　　阿难是四空天身心灭尽定性现前无业果色从此逮终名无色界。

　　(䟽身心灭尽者色身必尽其心若尽非尽妄谓为尽定性现前者有定果色若无此色四心何依故知有也○标寿六万八万大劫者名之为长寿天也○解无业果色者显有定果色也)。

　　此皆不了妙觉明心积妄发生妄有三界中间妄随七趣沉溺补特伽罗各从其类。

　　(䟽由不如实知真如法一妄认所明分别既生从妄积妄故云不了等当知修禅观人不达此门或空处或无所有处或非非想处动经六万八万大劫身心寂灭报尽还堕总名长寿天难佛口亲宣那不明信补特伽罗此云数取趣○解孤山曰即有情随诸趣受生也)。

　　复次阿难是三界中复有四种阿修罗类若于鬼道以护法力成通入空此阿修罗从卵而生鬼趣所摄若于天中降德贬坠其所卜居邻于日月此阿修罗从胎而出人趣所摄有修罗王执持世界力洞无畏能与梵王及天帝释四天争权此阿修罗因变化有天趣所摄阿难别有一分下劣修罗生大海心沉水穴口且游虚空暮归水宿此阿修罗因湿气有畜生趣摄。

　　(䟽法华瑜伽亦说有四修罗大同于此诸说修罗或天或鬼皆不明了此经分明可为标准○解私谓俱舍四生颂但云鬼通胎化二今卵生修罗鬼趣所摄则世亲之言似未详矣问法华所列四种修罗与今四种为同为异答资中云同今谓彼四祇可摄在此四之中不可次第分属其类荆溪师云法华四种皆与帝释斗战一往观之但同今经第三类耳问此四修罗既为四趣所摄应无别报同分之处耶答虽属四处非无别报今云十居邻于日月等即同分之处也又长阿含云南洲有金刚山中有修罗宫所治六千由旬栏楯行树等然一日一夜三时受苦苦具自来入其宫中是知此趣且取一分善报谓之人天若论受苦实在人趣之下故正法念经唯以鬼畜二种收之良由于此)。

　　阿难如是地狱饿鬼畜生人及神仙天洎修罗。

　　(䟽结指诸趣)。

　　精研七趣皆是昏沉诸有为相妄想受生妄想随业于妙圆明无作本心皆如空华元无所有但一虚妄更无根绪。

　　(结成虚妄也精研犹细寻也妄想受生七趣果也妄想随灭七趣因也此妄因果皆是无明有为虚相无实可得若望圆明如虚空华本无所有何根绪而可得耶)。

　　阿难此等众生不识本心受此轮回经无量劫不得真净。

　　(此示妄想受生也)。

　　皆由随顺杀盗淫故反此三种又则出生无杀盗淫。

　　(此示妄想随业也)。

　　有名鬼伦无名天趣有无相倾起轮回性。

　　(结轮转也鬼伦天趣略举四恶三善之二也有无相待互成倾夺升而复坠有轮无初)。

　　若得妙发三摩提者则妙常寂有无二无无二亦灭尚无不杀不偷不淫云何更随杀盗淫事。

　　(若发三昧唯见一体三德秘藏妙般若也常法身也寂解脱也有无二无非生死也无二亦灭非涅槃也唯一中道实相之理离实相外更无别法故云云何更随杀盗淫事○标三摩提者即首楞严定也得此定时觉幻之智尚无岂况更随杀盗淫之事也○解孤山曰有无二无无生死之俗也无二亦灭灭涅槃之真也尚无于善况随于恶亦应云尚无无二云何随二中道无著其旨惟明)。

　　阿难不断三业各各有私因各各私众私同分非无定处自妄发生生妄无因无可寻究。

　　(䟽杀盗淫三随人别造名各各私所造业同故云同分业苦相对必无参差故云定处即所感处也既称为妄云何有因故无寻究此即结答前文为有定处为复自然彼彼发业各各私受之问也)。

　　汝勖修行欲得菩提要除三惑不尽三惑纵得神通皆是世间有为功用习气不灭落于魔道虽欲除妄倍加虚伪如来说为可哀怜者汝妄自造非菩提咎作是说者名为正说若他说者即魔王说。

　　(要除三惑者此正劝也前文三缘断故三因不生狂性自歇歇即菩提等不尽下明不断之失修禅不持戒是即魔罗业以妄修于妄真实可怜愍汝妄下重指结答以示正邪也前问云此道为复本来自有为是众生妄习生起今结答云汝妄自造非菩提咎即以前句答后问后句答前问也○解私谓已上说正宗分讫此下入流通分悫节二师从文殊问名下判入流通诸家并以辨魔之文犹属正说至第十卷末阿难若复有人下方曰流通今观下文大节有二一分别魔事流通行门二校量功德流通教门经旨显矣)。

　　首楞严经义海卷第二十五　牧五

　　音释

　　括

　　(古活切与筈同)。

　　剂

　　(在诣切齐也)。

　　蹑

　　(眤辄切蹈也)。

　　痈

　　(于容切肿也)。

　　贬

　　(悲捡切谪也)。

　　楯

　　(乳尹切阑槛也)。

　　勖

　　(许玉切勉也)。
永乐北藏第 168 册 No. 1581 首楞严经义海


　　首楞严经义海卷第二十六(经九之二)

　　(凡遇圆相即是标辞与䟽同其上文)。

　　(䟽大文第七陈禅那现境者此之境界是修行人由戒定慧渐修有力内动烦恼外动魔王于观行中五阴渐灭从粗至细灭一阴时有十境界被境激发或烦恼或业种或邪思或天魔鬼神等现诸异相禅中而发行人若无多闻智慧不能觉察即便取着认非为是先虽修正及入邪伦佛哀此等无问而说然诸经论明坐禅次亦略说之微细广说无过此典天台止观或引禅经说魔境界亦出少分耳)。

　　即时如来将罢法座于师子床揽七宝几回紫金山再来凭倚普告大众及阿难言。

　　(此经家叙佛答阿难七趣已竟庆喜既默众又无辞合住说法故云将罢法座然禅发境界非一切智孰能知之若不与说末代修行遇此难敌故再凭倚特显悲深也)。

　　汝等有学缘觉声闻今日回心趣大菩提无上妙觉吾今已说真修行法汝犹未识修奢摩他毗婆舍那微细魔事。

　　(具修行法即前二决定义观音观门内戒外咒兼前正解俱是修行入觉之方法也)。

　　魔境现前汝不能识洗心非正落于邪见或汝阴魔或复天魔或着鬼神或遭魑魅心中不明认贼为子。

　　(修妙观智涤内垢障故云洗心由魔引起分别念着故名非正阴魔等者常说四魔谓烦恼魔生死因也阴魔死魔生死果也天魔生死缘也今云鬼神等即天魔属若涅槃云皆是先世犯初重禁乃至余篇而现者此则业因种子披激而生也是故行人先须明择○标一念才动六贼自劫家宝○解孤山曰奢摩他止也毗婆舍那观也依常住真心修圆融止观未入初住则多动魔事即是天台所说因观五阴而发九境也故下五十重悉依阴发而其相状不出九境私谓今经五阴之下佛皆结云众生顽迷不自忖量谓言登圣大妄语成堕无间狱约位论之此等魔事并是观行位中所发之相从相似位破见惑后必无大妄堕狱之理若十信中纵有魔事观力易防非此经所说之意也故下文云识阴若尽则汝现前诸根互用岂非相似已出魔境耶孤山谓未入初住多动魔事者指位大深也问若言此等魔事并是观行所发之境只如上文所告有学二乘及回心者岂可尽是外凡之人乎答此有二意一告当机已破惑者令其流通二告结缘未破惑者令其保护然结缘则少当机则多至下付嘱自见其意)。

　　又复于中得少为足如第四禅无闻比丘妄言证圣天报已毕衰相现前谤阿罗汉身遭后有堕阿鼻狱。

　　(䟽智论所说此比丘者不广寻经论师心修行无广闻慧不识诸禅三界地位但精勤不息证得初禅谓是初果乃至四禅离八灾患便谓已证阿罗汉果阿罗汉者此云无生我已证得无生果已离三界分段生死所作已办更不进修至无常时四禅中阴见有生处忽然起谤我闻罗汉已得无生今日云何更有生处若如是者佛说罗汉并是虚妄故知无有得涅槃者由是起谤决定邪见天中阴灭堕阿鼻狱○解今言天报毕衰现者则似已生四禅或是禅狱二中阴间义说报衰之相耳谤罗汉身遭后有即谓无涅槃复生三有也)。

　　汝应谛听吾今为汝子细分别。

　　(䟽可知)。

　　阿难起立并其会中同有学者欢喜顶礼伏听慈诲。

　　(如文○标如为一人众多亦然)。

　　佛告阿难及诸大众汝等当知有漏世界十二类生本觉妙明觉圆心体与十方佛无二无别。

　　(䟽一真妙体本无二相前文云我与如来真妙净心无二圆满斯则心佛众生三无差别)。

　　由汝妄想迷理为咎痴爱发生生发遍迷故有空性化迷不息有世界生则此十方微尘国土非无漏者皆是迷顽妄想安立。

　　(此正叙也无明妄想迷真常理遂成四惑略举其二文云痴爱发生若具对者先由不如实知真如法一即我痴次于迷处见有所相即我见所相既现执而不舍即我爱恃此为体转增粗显即是我慢楞伽云七识生灭如来藏不生灭此二和合成阿梨耶此即内识成也故云遍迷故有下外器具也则此下重指非无漏者反显诸佛净土即是镜智所现唯识云大圆镜智能现能生身土智影今此有漏皆妄安立○标前文云迷妄有虚空依空立世界想澄成国土知觉乃众生○解非无漏者谓微尘国土悉是有情有漏之所变造亦可此句别指众生正报兼于上文复具虚空之同世界之异非无漏者即有为法无同无异也)。

　　当知虚空生汝心内犹如片云点太清里况诸世界在虚空耶。

　　(䟽此结指也前文云空生大觉中如海一沤发有漏微尘国皆依空所生下文云乃至虚空皆因妄想之所安立故云况诸世界在虚空耶○解略举世界总属一器)。

　　汝等一人发真归元此十方空皆悉销殒云何空中所有国土而不振裂。

　　(䟽前文云沤灭空本无况复诸三有故知众生共业所感国土及空一人返妄归真始觉合本其所感者随妄销殒前文云诸器世间应念化成无上知觉然发真者合觉之时虽但见觉无妄可生此无生妄未发真者见是实有其妄所感共变国土为智所了宁不振裂白是诸佛成道动诸世界必不徒然○解前微尘国土者约同居而说究论归元振裂之义须通三土若发偏真归小涅槃之元则同居振裂若发圆真归大涅槃之元则方便实报振裂今已开小显大则真元之理无非寂光但有相似分极之异耳)。

　　汝辈修禅饰三摩地十方菩萨及诸无漏大阿罗汉心精通㳷当处湛然。

　　(䟽此显悟也饰亦修也㳷合也一法界心生佛同体佛究竟证菩萨罗汉亦已分证今三昧者同彼所证融合一体妄处全觉故云当处湛然○解饰犹庄严也谓修禅定功德庄严本有真三摩地以修饰故彼菩萨罗汉所证心性与我所观心性通同㳷合此即动魔之由)。

　　一切魔王及诸鬼神诸凡夫天见其宫殿无故崩裂大地振坼水陆飞腾无不惊慑。

　　(䟽此动魔也○解由三摩地将出其境故魔等宫殿自然崩裂斯亦归元之前相也问大地无情水陆异类何以同魔亦皆振慑答三昧威神不可思议如大树紧那罗王弦歌一动声震大千须弥山王为之踊没况菩萨首楞严力岂以情无情异而为责耶)。

　　凡夫昏暗不觉迁讹。

　　(此释伏疑也恐疑者曰魔及诸天既见其相凡夫何事都不觉知故此释云○标凡夫烦恼一未曾伏故昏暗也)。

　　彼等咸得五种神通唯除漏尽。

　　(䟽此料拣也魔与诸天皆修禅定故得五通凡天烦恼一未曾伏故云昏暗彼诸魔王欲界之主统此国土以为所居总摄有情以为民众故得道者必出魔界共感国土必倾摇耳○标五通一天眼二天耳三神足四他心五宿命唯有根本无明故属有漏)。

　　恋此尘劳如何令汝摧裂其处。

　　(䟽如文)。

　　是故神鬼及诸天魔魍魉妖精于三昧时佥来恼汝。

　　(佥皆也余如文)。

　　然彼诸魔虽有大怒彼尘劳内汝妙觉中如风吹光如刀断水了不相触汝如沸汤彼如坚冰暖气渐邻不日销殒徒恃神力但为其客成就破乱由汝心中五阴主人主人若迷客得其便。

　　(首楞严定实相智慧如光如水如汤如主风刀冰客孰能动焉此以清净道力破彼昏浊魔心如空无碍物何能沮或一念动如主心迷客得其便即成破乱终不成就○解观行位中二法二执伏而未断若起我见主人则迷魔乘见入客得其便)。

　　当处禅那觉悟无惑则彼魔事无奈汝何阴销入明则彼群邪成受幽气明能破暗近自销殒如何敢留扰乱禅定。

　　(䟽初二句劝依本修治智慧观察也则彼下显魔不得便一人发真世界消殒今入三昧宁不动魔苟能深入禅定唯观实相魔界佛界一如无二生死涅槃山河大地皆即狂劳虚妄华相故云如何敢留扰乱禅定○解咸受幽气者魔幽暗惑人人既不惑反受其气)。

　　若不明悟被阴所迷则汝阿难必为魔子成就魔人。

　　(䟽殷勤启悟令识魔惑五阴所迷魔得其便故正理论云五蕴者积聚藏隐诸不善因譬如群贼藏隐山中时出人间劫夺财物故知五阴魔所依处若能观破魔自消歇○标内心才动立为魔民○解此寄阿难用警凡众)。

　　如摩登伽殊为眇劣彼唯咒汝破佛律仪八万行中只毁一戒心清净故尚未沦溺此乃隳汝宝觉全身如宰臣家忽逢籍没宛转零落无可哀救。

　　(䟽殊为眇劣者殊异也即异常之眇劣也魔鬼相望魔胜而鬼劣今登伽是人但有吼力非具五通若望于魔即眇劣中又眇劣者彼唯下释眇劣相据摩登伽期心甚浅但欲毁汝淫之一戒由汝无心尚不成犯此乃下显魔胜此外魔也魔欲令汝三昧不成流浪流转法身慧命绝灭消殒如宰辅家犯国极法削没其籍世无食禄深可悲夫○解孤山曰以淫女比天魔人眇劣也以一戒比全身事眇劣也举劣况胜勖彼深防初果道共戒力自然无化故云心清净等忽逢籍没汉书云除其属籍是也应劭曰籍者为二尺竹牒记其年纪名字物色)。

　　阿难当知汝坐道场销落诸念其念若尽则诸离念一切精明动静不移忆忘如一。

　　(䟽入正定之方便也此如前文以湛旋其虚妄灭生伏还元觉即此文云销落诸念等圆觉亦云于一切时不起妄念也分别不起故云心尽离念精明者即前文云得元门觉无生灭性为因地心也动静下释离念行相也入流亡所境不能随故云动静不移由澄诸念分别稍寂故云忆忘如一起信即云止一切境界相今经即云销落诸念能所二缘经论互举耳○解资中曰攀缘妄想总名诸念心若澄静粗念不起是为销落此欲界粗定暂得相应耳私谓离念者如天台止观正修前方便诃欲离盖等是也所离虽近能离则深非欲界粗定)。

　　当住此处入三摩提。

　　(䟽依前方便入正定也应当依此离念之处深入正受)。

　　如明目人处大幽暗精性妙净心未发光此则名为色阴区宇。

　　(正显未尽色阴也心入正定如明目人未破色阴如大幽暗精性妙净定心显也心未发光慧未生也区宇寰区也如王所统有诸国土故云区区别也皆一天所履故云宇宇犹覆也今色阴二字即同区宇同一阴覆色等别故举此喻者表正其中也)。

　　若目明朗十方洞开无复幽黯名色阴尽。

　　(正明也前已目明今复暗破故无幽黯色既质碍障隔不通故成幽暗今定慧发明破其阴覆洞然明显故云阴尽)。

　　是人则能超越劫浊。

　　(解真际曰空为色本依空立界依界立时故色阴尽则超劫浊也)。

　　观其所由坚固妄想以为其本。

　　(䟽结益也超劫浊者以劫浊是色阴之体最初一念能所才立即是空见不分名为劫浊从无忽有有即色也今破色阴是故超越坚固妄想者觉明坚执质碍便成为色之体故云坚固问色阴粗显观中先破劫浊最细何得却超答以起时无前后故破时兼粗细文不累书故见生起有次第耳又色阴属现相现相是本识今色阴破即现相破现相破即动本识本识岂非劫浊故得超也信哉初心便有破无明分耳○解所计质碍故名坚固)。

　　阿难当在此中精研妙明四大不织少选之间身能出碍此名精明流溢前境斯但功用暂得如是非为圣证不作圣心名善境界若作圣解即受群邪。

　　(䟽于三昧中精究研穷妙明元体无色阴相由斯研究深观此理故得四大不相交织须㬰之际身能出障犹行虚空斯则心不主形四大亡质观心无碍流溢前尘功用暂然非是圣证苟知此是禅者功力则无有失故云善境若总拨为魔则抑善功用若言即圣又未断惑故令善识而无取舍下皆仿此○解孤山曰凡诸境发虽是善相取着成邪任是恶相若不取着邪亦成正以境随心转故)。

　　阿难复以此心精研妙明其身内彻是人忽然于其身内拾出蛲蛔身相宛然亦无伤毁此名精明流溢形体斯但精行暂得如是非为圣证不作圣心名善境界若作圣解即受群邪。

　　(䟽蛲蛔腹中虫也观心精明内融身体内之四大因观而变遂能体内拾出蛲蛔故无伤毁此境现前不生取舍即为善境不尔受邪标主人若迷客得其便)。

　　又以此心内外精研其时魂魄意志精神除执受身余皆涉入互为宾主忽于空中闻说法声或闻十方同敷密义此名精魄递相离合成就善种暂得如是非为圣证不作圣心名善境界若作圣解即受群邪。

　　(䟽初至宾主者明境发忻由也主肝曰魂主肺曰魄主脾为意主肾为志主心为精神根身种子皆为第八所执受故定心精究内外唯空遂令五内主神无所依附流出于外迭互相依故云互为宾主忽于下四句正明发相此则先所修习闻慧种子定力所激禅中发生遂寄神魂现于说法也此名下结判邪正离合即宾主也或离心主而宾于肝等余如文○解除执受身余皆涉入谓除其色身而内魂魄等六互相涉入也互为宾主者若如也余五入魂则魂如主五如宾乃至入神则神如主余如宾递相离合者即精离本位而合于魂或魂离本位而合于精等)。

　　又以此心澄露皎彻内光发明十方遍作阎浮檀色一切种类化为如来于时忽见毗卢遮那踞天光台千佛围绕百亿国土及与莲华俱时出现此名心魂灵悟所染心光研明照诸世界暂得如是非为圣证不作圣心名善境界若作圣解即受群邪。

　　(䟽初三句内由观慧也定心澄静显露皎明内光既发外相则变十方下外现其相也以先熏习名言善种染影而来故见十方如金种类皆佛心念不动斯须自灭或起取着正定难存如修念佛三昧此境现前与修多罗合者名为亲证若修树观设见佛形亦不为正以心境不相应故何况修真如三昧法界一相有所取着岂非魔耶此名下结判邪正灵悟所染者灵善也先所熏染圆顿觉慧悟知众生本来是佛此之种子因定激发故现其相也)。

　　又以此心精研妙明观察不停抑按降伏制止超越于时忽然十方虚空成七宝色或百宝色同时遍满不相留碍青黄赤白各各纯现此名抑按功力逾分暂得如是非为圣证不作圣心名善境界若作圣解即受群邪。

　　(定功研妙观察逾深制止既过灵色分现本为制止分别今由过分异境却生与心相违岂非魔事不起取心自然消歇如前文云不取无非幻非幻尚不生幻法云何立○解私谓抑按降伏制止超越应对四分烦恼或如下文排四大性此名等从略而结也)。

　　又以此心研究澄彻精光不乱忽于夜合在暗室内见种种物不殊白昼而暗室物亦不除灭此名心细密澄其见所视洞幽暂得如是非为圣证不作圣心名善境界若作圣解即受群邪。

　　(䟽定中研究心光澄静由澄静故忽然发见暗中见物物是实境故不随定出入有无故云亦不除灭心细密澄者观心微细密尔澄静精光既定暗境不隐故夜见物悟则无咎)。

　　又以此心圆入虚融四体忽然同于草木火烧刀斫曾无所觉又则火光不能烧𤑔纵割其肉犹如削木此名尘并排四大性一向入纯暂得如是非为圣证不作圣心名善境界若作圣解即受群邪。

　　(圆遍也入观达也以此定心遍了一切己身他物无不虚寂此即心融思寂执受不行四大五尘忽然排并既无能执割截如空念想一纯暂得如是)。

　　又以此心成就清净净心功极忽见大地十方山河皆成佛国具足七宝光明遍满又见恒沙诸佛如来遍满空界楼殿华丽下见地狱上观天宫得无障碍此名欣猒凝想日深想久化成非为圣证不作圣心名善境界若作圣解即受群邪。

　　(猒秽忻净积想所凝圆定功深感斯妙境耳)。

　　又以此心研究深远忽于中夜遥见远方市井街巷亲族眷属或闻其语此名迫心逼极飞出故多隔见非为圣证不作圣心名善境界若作圣解即受群邪。

　　(识心通灵因定功发飞出隔见远近皆然逼极之功非因妙证)。

　　又以此心研究精极见善知识形体变移少选无端种种迁改此名邪心含受魑魅或遭天魔入其心腹无端说法通达妙义非为圣证不作圣心魔事销歇若作圣解即受群邪。

　　(此人曾有邪心种子合外魔境相因而来然此一章非善境界纯是魔娆不同前文皆称善种起心作证方始成魔)。

　　阿难如是十种禅那现境皆是色阴用心交互故现斯事众生顽迷不自忖量逢此因缘迷不自识谓言登圣大妄语成堕无间狱汝等当依如来灭后于末法中宣示斯义无令天魔得其方便保持覆护成无上道。

　　(此是于观行中色阴将尽未尽用心差异有此十境若不识知皆认圣证即为魔惑故佛劝令开示后世也问此不作五阴次第观门何得阴次第尽明其境耶答观虽总相五阴同观阴有粗细粗者先尽譬如浣衣粗垢先去此阴既积妄所成妄尽自然阴灭从粗至细理必然也○解私谓用心交互者用禅那心与色阴坚固妄想交互故现斯事乃至识阴例此明之何则以五妄想各于本阴区宇之中为禅所观将破未破如灯欲灭其光复炽乃与定力交战其功故成之败之则魔佛之道于是乎辩矣)。

　　阿难彼善男子修三摩提奢摩他中色阴尽者见诸佛心如明镜中显现其像。

　　(色阴尽者约已断说见诸佛心即相似证如前文云若目明朗十方洞开无复幽黯)。

　　若有所得而未能用犹如魇人手足宛然见闻不惑心触客邪而不能动此则名为受阴区宇。

　　(䟽色阴尽者以止观中观其五阴观心纯熟不为色碍故云阴尽见诸佛心者妙觉明心观中明露即色相尽而色性现也观中暂见非真实见故如镜像有所得者即前见诸佛心也既是观心变影而缘非是亲证故未能用以有受阴为领纳故亲证必能有妙用故未破受阴如魇人色阴尽故能见佛心如见闻不惑受阴客邪既在妙用之动未能为受所覆故云区宇○解若有所得谓观行已成而未能用谓质碍犹在此约色阴妄想伏而未断未得身根自在故以魇人喻之见闻不惑如观行成也心触客邪如受阴现也问何故色阴前断后伏耶答断从悬示伏就次论若不明断无以知离过显德之相若不明伏无以知依阴发魔之由下三阴文初皆有此义读者审之)。

　　若魇咎歇其心离身返观其面去住自由无复留碍名受阴尽是人则能超越见浊观其所由虚明妄想以为其本。

　　(䟽其心离身者以客邪不触心于根门得自在也不为魇咎之所留碍故能返照自面此显见闻有用也去住下二句明手足得用也此上皆约喻显若约法者受阴尽故心亡领纳既无能领之受即无所领之法心法既亡自在宜矣超见浊者以根身正是见浊之体见闻觉知壅令留碍水火风土旋令觉知斯则执受相仍便成根质受妄领纳执之以为己以见是推求执取为义由领受前境取着随生受阴既亡即超见浊觉明之心虚通领纳故云虚明妄想○解真际曰心离其形则超见浊虚妄照了故曰虚明)。

　　阿难彼善男子当在此中得大光耀其心发明内抑过分忽于其处发无穷悲如是乃至观见蚊虻犹如赤子心生怜愍不觉流泪此名功用抑摧过越悟则无咎非为圣证觉了不迷久自销歇若作圣解则有悲魔入其心腑见人则悲啼泣无限失于正受当从沦坠。

　　(䟽此正显也奢摩他中定光发现狂慧既起内抑又过忧悲种子在藏识者忽焉现起凡见生类皆如自己所生赤子赤子婴儿也此名下结判也心光忽现内抑太过忧悲种发非为证圣取即引魔他皆仿此○标行人于止观中用心太紧激动悲爱内心一动邪境现前○解私谓其心发明即下文见色阴销受阴明白也有以狂慧释之者非)。

　　阿难又彼定中诸善男子见色阴销受阴明白胜相现前感激过分忽于其中生无限勇其心猛利志齐诸佛谓三僧祇一念能越。

　　(䟽色尽受现定之胜相也先未曾得今既获得遂生感激感激太过勇志便发谓言三祇一念能越我齐诸佛更无如者)。

　　此名功用凌率过越悟则无咎非为圣证觉了不迷久自销歇若作圣解则有狂魔入其心腑见人则夸我慢无比其心乃至上不见佛下不见人失于正受当从沦坠。

　　(凌谓篾他率谓自强由见胜相因兹感激遂有此生斯则无始我慢种子被激而生悟则无咎○解凌率谓勇心高率也孤山引庄子凌谇为解斥其字误今无取焉)。

　　又彼定中诸善男子见色阴销受阴明白前无新证归失故居智力衰微入中隳地迥无所见心中忽然生大枯渴于一切时沈忆不散将此以为勤精进相。

　　(䟽受阴未空前无新证色阴已尽归失故居前后失准堕在两楹无所依倚名中隳地既于此处心无所措遂生沈忆以此名修认为精进)。

　　此名修心无慧自失悟则无咎非为圣证若作圣解则有忆魔入其心腑旦夕撮心悬在一处失于正受当从沦坠。

　　(若于色受尽未尽中用无相慧观察阴体本自不生今则无灭唯一实相如此则何有无新证失故居之虑哉今既不然故成自失)。

　　又彼定中诸善男子见色阴销受阴明白慧力过定失于猛利以诸胜性怀于心中自心已疑是卢舍那得少为足。

　　(失于猛利者过在慧之猛利也心怀胜性疑是舍那更不求进得少为足)。

　　此名用心亡失恒审溺于知见悟则无咎非为圣证若作圣解则有下劣易知足魔入其心腑见人自言我得无上第一义谛失于正受当从沦坠。

　　(定力微故忘失恒审慧力过故溺于知见定慧若均寂照无二慧力既过故溺知见即前失于猛利也此则胜解怨生引起见取种子执劣为胜故此现也)。

　　又彼定中诸善男子见色阴销受阴明白新证未获故心已亡历览二际自生艰险于心忽然生无尽忧如坐铁床如饮毒药心不欲活常求于人令害其命早取解脱。

　　(二际者未证已亡之二也定无方便安忍其心遂成忧恼不耐活命也)。

　　此名修行失于方便悟则无咎非为圣证若作圣解则有一分常忧愁魔入其心腑手执刀剑自割其肉欣其舍寿或常忧愁走入山林不耐见人失于正受当从沦坠。

　　(悔恼种子被激而生修无方便故引魔鬼也如四分律婆求河边诸比丘等修不净观厌游过分求刀自害魔使之然悟则无咎)。

　　又彼定中诸善男子见色阴销受阴明白处清净中心安隐后忽然自有无限喜生心中欢悦不能自止此名轻安无慧自禁悟则无咎非为圣证若作圣解则有一分好喜乐魔入其心腑见人则笑于衢路傍自歌自舞自谓已得无碍解脱失于正受当从沦坠。

　　(轻安是禅支虽因定生须慧觉察忽然过分掉举种生好喜乐魔因兹得便○解轻安七觉支中其体属定定若兼慧正道可通今所发者既无慧自持则定翻成散魔得其便喜乐入焉)。

　　又彼定中诸善男子见色阴销受阴明白自谓已足忽有无端大我慢起如是乃至慢与过慢及慢过慢或增上慢或卑劣慢一时俱发心中尚轻十方如来何况下位声闻缘觉。

　　(䟽此有七慢特己凌他高举为性名我慢称量自他比枝同德但称为慢于他等谓己胜名为过慢于他胜谓己胜名慢过慢木得谓得名增上慢虽知下劣返顾自矜名卑劣慢斥毁经像即是邪慢此之七慢由禅定中忽生胜见无正慧觉是故起也)。

　　此名见胜无慧自救悟则无咎非为圣证若作圣解则有一分大我慢魔入其心腑不礼塔庙摧毁经像谓檀越言此是金铜或是土木经是树叶或是叠华肉身真常不自恭敬却崇土木实为颠倒其深信者从其毁碎埋弃地中疑误众生入无间狱失于正受当从沦坠。

　　(愚者修禅皆堕此见并是魔种不识如来像教之意且末世住持依因像教出家学道藉此而修魔坏信因令毁经像故楞伽云佛若不说教则灭坏教若灭坏谁有修行及得道者愚者不见此文一向谤佛无说故知若不说法十二部经于兹灭矣须知毁经像人魔鬼入心起大邪见当须善察勿同此谤○解孤山曰夫假像如真因言体道于是严其像以生其敬写其言以悟其心住持三宝理在于兹也苟生邪见岂达中庸唯自敬身轻毁经像邪风一扇愚者悦随着卫元嵩谏周武帝不造曲见伽蓝以四海为延平大寺和夫妻为圣众即皇帝是如来树令德为纲维尊耆年为上座而周武惑其言遂灭佛法凡此说者恃非天魔外道人佛法中肆其奸谋倾毁我教也)。

　　又彼定中诸善男子见色阴销受阴明白于精明中圆悟精理得大随顺其心忽生无量轻安己言成圣得大自在。

　　(䟽精明中者即圆定寂照中也定中发慧与理暂契名圆悟精理理智相𡨋得无违拒故云随顺由随顺故身心调畅便谓成圣)。

　　此名因慧获诸轻清悟则无咎非为圣证若作圣解则有一分好轻清魔入其心腑自谓满足更不求进此等多作无闻比丘疑谤后生堕阿鼻狱失于正受当从沦坠。

　　(自谓满足更不求进者良以不学修禅次第不善通达禅支行相暂得轻安便谓成圣也无闻比丘独处皆有世世轮转熏识成因以类相从卒难晓悟○解私谓轻安者名虽同前其义则异以云因慧获诸轻清故此由受阴于诸尘境无重浊之惑便言成圣得大自在也)。

　　又彼定中诸善男子见色阴销受阴明白于明悟中得虚明性其中忽然归向永灭拨无因果一向入空空心现前乃至心生长断灭解。

　　(䟽得虚明性者即依圆定发于空慧悟性空理依此起见成恶取空故拨无因果生断灭解此即由无方便邪见忽发也)。

　　悟则无咎非为圣证若作圣解则有空魔入其心腑乃谤持戒名为小乘菩萨悟空有何持犯其人常于信心檀越饮酒啖肉广行淫秽因魔力故摄其前人不生疑谤鬼心久入或食屎尿与酒肉等一种俱空破佛律仪误入人罪失于正受当从沦坠。

　　(此内由邪见外引空魔也大般若云魔能入一切众生心令归依魔党如胶如漆断手截臂不以为难魔力之故人皆信伏法华所谓深着虚妄法坚受不可舍乃谤持戒等者此之魔种代代有之南山云戒是小乘劝令舍之又不肯舍劝令持之又不肯持岂非与烦恼相应卒难谏晓魔力所感谁能奈可○解资中曰此从邪见种生引此空魔入其心腑孤山曰嗟乎叔世尊合杂为大道排持操为小乘戒律轨仪弃为他种昼魑魅以为巧扇无检以为风及夫阴阳拘忌流俗妄说一皆信受畏若严刑未审戒律之教与阴阳之书孰愈流俗之说与如来之谈孰优背正向邪颠乱之甚怀道大士一为思之或为宗师愿以训众斯乃震法雷于迷蛰耀慧灯于永夜夫如是则涅槃之嘱斯经之诫得其人而其道举矣又何待于四依出世乎)。

　　又彼定中诸善男子见色阴销受阴明白味其虚明深入心骨其心忽有无限爱生爱极发狂便为贪欲。

　　(䟽味其虚明者爱着禅中色阴尽处以为胜境由此起爱无慧觉察引其贪欲种子而发遂成狂欲也)。

　　此名定境安顺入心无慧自持误入诸欲悟则无咎非为圣证若作圣解则有欲魔入其心腑一向说欲为菩提道化诸白衣平等行欲其行淫者名持法子神鬼力故于末世中摄其凡愚其数至百如是乃至一百二百或五六百多满千万魔心生猒离其身体威德既无陷于王难疑误众生入无间狱失于正受当从沦坠。

　　(此贪欲种如火遇薪忽然而发欲魔得便因此入心如林中比丘忽然欲发不避死马因定引魔此之类也摄诸凡愚至千万者欲本顺贪因魔炽盛凡愚惑着何事不从又魔因妄起本性不常势尽猒生去身留碍○解私谓此如天台止观烦恼境欲发之相智者云生来欲色抑制可停今所发者其惑炽盛若见外境心狂眼暗如睡师子触之哮吼若不识者则能牵人作大重罪今文既云魔入其心则是烦恼与魔二境俱发)。

　　阿难如是十种禅那现境皆是受阴用心交互故现斯事众生顽迷不自忖量逢此因缘迷不自识谓言登圣大妄语成堕无间狱汝等亦当将如来语于我灭后传示末法遍令众生开悟斯义无令天魔得其方便保持覆护成无上道。

　　(䟽受阴交互者不能定慧均平善巧安忍既失方便异念即生由此故有十种境界皆由内心交互外引诸魔苟能悟之不落邪见)。

　　首楞严经义海卷第二十六　牧六

　　音释

　　凭

　　(皮冰切依几也)。

　　㳷

　　(武粉切合也)。

　　坼

　　(耻格切裂也)。

　　慑

　　(质叶切惊怖也)。

　　眇

　　(亡沼切微细也)。

　　隳

　　(许䂓切坏也)。

　　劭

　　(寔照切)。

　　黯

　　(乙灭切深黑色也)。

　　踞

　　(举御切坐也)。

　　削

　　(息约切刮削也)。

　　浣

　　(胡管切濯垢也)。
永乐北藏第 168 册 No. 1581 首楞严经义海


　　首楞严经义海卷第二十七(经九之三)

　　(凡遇圆相即是标辞与䟽同其上文)。

　　阿难彼善男子修三摩提受阴尽者虽未漏尽心离其形如鸟出笼已能成就从是凡身上历菩萨六十圣位得意生身随往无碍。

　　(䟽观中伏惑全未断故名漏未尽心离形者受阴既破无执受故观心自在如鸟出笼无有障碍已能成就上历圣位者此是圆顿利根者得受阴破诸阴随破于此凡身即能入位得意生身更无魔惑令其退也若钝根者更须破下诸阴随未尽处犹有魔事不得无碍今约利者说耳若最钝者至识阴破得根互用方入干慧若以前后比望中间合于想行尽处亦说入位是中根者今经不言文略故耳○解私谓虽未漏尽谓界外无明漏也六十圣位通途举之别在意生身耳孤山曰始三渐次终乎妙觉其间有贤有圣皆是三世诸佛所历之位故通称圣位得意生身者即入相似圣位中也楞伽经大慧菩萨问佛何名意生佛言譬如意去速疾无碍此则从喻得名彼经又以两义重释初云如十万由旬外忆先所见念念相续疾至于彼次云如幻三昧力忆本愿故生诸圣中二义并约意忆故生也)。

　　譬如有人熟寐寱言是人虽则无别所知其言已成音韵伦次令不寐者咸悟其语此则名为想阴区宇。

　　(䟽此喻钝根观力微弱虽受阴尽有成就圣位之分然未破想阴故如熟寐寱言也音韵伦次者如有成就圣位分也无别所知想阴盖故不寐人者如证圣人则知此人已有升进圣位之分般若云如来悉知悉见是人皆得成就阿耨菩提也问破色阴时已是成就观行何故不说上历圣位耶答色阴虽破未能破心故未成就上历圣位以最粗故受阴既是四心初首故破受阴得说上历六十圣位问若言破色是粗故不说者今破受阴望于想行亦即是粗何故得说上历圣位耶答虽望余阴亦即是粗然受等四阴同是心法故利根人若破受阴三蕴随破不同破色钝根之者未能破想观力弱故故在区宇又解此中不分别利钝二别但都明此位得受尽者即能已具历位升进之分如人取仕既得及第即能具有官位之分然待为政功德胜劣方序用耳)。

　　若动念尽浮想销除于觉明心如去尘垢一伦生死首尾圆照名想阴尽。

　　(想者取像谓要先安立境分剂相方能随起种种名言念缘不息即名浮动念即想也浮想既除观心转净故云如去尘垢一伦生死谓行阴伦类也首尾本末也以行是迁流迁流即生灭今无想隔故本末皆现即生灭体露观心明见故云圆照○解孤山曰觉明如镜浮想如尘想尽心明犹居相似首尾犹云始终也若悟真常无始终生死之异故云圆照)。

　　是人则能超烦恼浊观其所由融通妄想以为其本。

　　(䟽一切烦恼以想为本扰恼身心汩乱真性故名为浊如前文云又汝今者忆念诵习性发知见容现六尘离尘无相离觉无性相织妄成名烦恼浊今想阴尽此浊亦超也融通妄想者想能融变身随于心心想酢梅口中流水融通质碍故名融通)。

　　阿难彼善男子受阴虚妙不遭邪虑圆定发明三摩地中心爱圆明𨦣其精思贪求善巧尔时天魔候得其便飞精附人口说经法其人不觉是其魔着自言谓得无上涅槃来彼求巧善男子处敷座说法其形斯须或作比丘令彼人见或为帝释或为妇女或比丘尼或寝暗室身有光明是人愚迷惑为菩萨信其教化摇荡其心破佛律仪潜行贪欲。

　　(心爱生明精妙空寂也邪虑即是魔种心念也谓发悲生勇等爱圆明者着定境也𨦣利也淬利爱心令其精妙故贪善巧魔得便也既贪善巧异想纷然魔附他人来应求巧师资相诱愦乱其心破佛律仪故成魔业)。

　　口中好言灾祥变异或言如来某处出世或言劫火或说刀兵恐怖于人令其家资无故耗散。

　　(说异端也)。

　　此名怪鬼年老成魔恼乱是人猒足心生去彼人体弟子与师俱陷王难。

　　(致留难也)。

　　汝当先觉不入轮回迷惑不知堕无间狱。

　　(劝先觉也下诸境皆仿此○解私谓飞精附人斯必附其可附之人亦修定习慧者耳弟子与师即求巧之子说法之师下皆例此)。

　　阿难又善男子受阴虚妙不遭邪虑圆定发明三摩地中心爱游荡飞其精思贪求经历。

　　(䟽心爱生也经历游行也○标观中动掉举种子故现此魔境)。

　　尔时天魔候得其便飞精附人口说经法其人亦不觉知魔着亦言自得无上涅槃来彼求游善男子处敷座说法自形无变其听法者忽自见身坐宝莲华全体化成紫金光聚一众听人各各如是得未曾有是人愚迷惑为菩萨淫逸其心破佛律仪潜行贪欲。

　　(䟽若行住在定游礼何妨若荡逸周流随情丧志魔得其便恣欲其心破佛律仪广行魔业)。

　　口中好言诸佛应世某处某人当是某佛化身来此某人即是某菩萨等来化人间其人见故心生倾渴邪见密兴种智销灭此名魃鬼年老成魔恼乱是人猒足心生去彼人体弟子与师俱陷王难汝当先觉不入轮回迷惑不知堕无间狱。

　　(文显可知○标行人本修三昧内念潜生翻正为邪)。

　　又善男子受阴虚妙不遭邪虑圆定发明三摩地中心爱绵㳷澄其精思贪求契合。

　　(䟽绵密也㳷合也澄凝寂也精思即前爱心也夫忘机寂照想念不生理自𡨋会若希求㳷合爱念潜增拟心即差遂招魔惑)。

　　尔时天魔候得其便飞精附人口说经法其人实不觉知魔着亦言自得无上涅槃来彼求合善男子处敷座说法其形及彼听法之人外无迁变令其听者未闻法前心自开悟念念移易或得宿命或有他心或见地狱或知人间好恶诸事或口说偈或自诵经各各欢娱得未曾有是人愚迷惑为菩萨绵爱其心破佛律仪潜行贪欲。

　　(心希契合令未闻法便自开悟乃至得通自诵经等颇合其心故多绵爱)。

　　口中好言佛有大小某佛先佛某佛后佛其中亦有真佛假佛男佛女佛菩萨亦然其人见故洗涤本心易入邪悟此名魅鬼年老成魔恼乱是人猒足心生去彼人体弟子与师俱陷王难汝当先觉不入轮回迷惑不知堕无间狱。

　　(男女佛者贵引行人行贪欲事无妨成佛洗涤本心者本心修行俾离贪欲今反行之本心遂去故云洗涤)。

　　又善男子受阴虚妙不遭邪虑圆定发明三摩地中心爱根本穷览物化性之终始精爽其心贪求辩析。

　　(根本者根寻本究物之元底也物化万境也爽明也)。

　　尔时天魔候得其便飞精附人口说经法其人先不觉知魔着亦言自得无上涅槃来彼求元善男子处敷座说法身有威神摧伏求者令其座下虽未闻法自然心伏是诸人等将佛涅槃菩提法身即是现前我肉身上父父子子递代相生即是法身常住不绝都指现在即为佛国无别净居及金色相其人信受忘失先心身命归依得未曾有是等愚迷惑为菩萨推究其心破佛律仪潜行贪欲。

　　(心欲求元魔精附物说肉身为三德之本指相生为常住之因清净之方只此秽境相好之体全是我身安本既宣邪信便发魔力所制更不推移尽命归心从邪败正○标妄想根深爱染常附一念才动无明天魔遂生)。

　　口中好言眼耳鼻舌皆为净土男女二根即是菩提涅槃真处彼无知者信是秽言此名蛊毒魇胜恶鬼年老成魔恼乱是人猒足心生去彼人体弟子与师俱陷王难汝当先觉不入轮回迷惑不知堕无间狱。

　　(䟽世有金刚禅二会子颇是此类斯皆魔着卒受王难○解私谓夫性海圆澄森罗自现苟偏求俗理则翻益漏心违本禅那邪鬼斯入)。

　　又善男子受阴虚妙不遭邪虑圆定发明三摩地中心爱悬应周流精研贪求𡨋感。

　　(䟽功深行着感应自𡨋起念妄求魔精暗入)。

　　尔时天魔候得其便飞精附人口说经法其人元不觉知魔着亦言自得无上涅槃来彼求应善男子处敷座说法能令听众暂见其身如百千岁心生爱染不能舍离身为奴仆四事供养不觉疲劳各各令其座下人心知是先师本善知识别生法爱黏如胶漆得未曾有是人愚迷惑为菩萨亲近其心破佛律仪潜行贪欲。

　　(希求既起魔伺便来影附他人为善知识感心激切认是先师法爱倍生胶漆何异)。

　　口中好言我于前世于某生中先度某人当时是我妻妾兄弟今来相度与汝相随归某世界供养某佛或言别有大光明天佛于中住一切如来所休居地彼无知者信是虚诳遗失本心此名疠鬼年老成魔恼乱是人猒足心生去彼人体弟子与师俱陷王难汝当先觉不入轮回迷惑不知堕无间狱。

　　(休居地者涅槃处也真实涅槃岂有处耶今指天为圆寂之地非魔是何信则堕魔师弟俱坠○解悬应在圣𡨋感属己于未证理前求其休验)。

　　又善男子受阴虚妙不遭邪虑圆定发明三摩地中心爱深入克己辛勤乐处阴寂贪求静谧。

　　(䟽爱深寂境为真修处故云深入夫心亡则境寂岂间尘喧念动则缘繁任居谷隐静欲才举魔精即来束约身心故曰克己○标静谧阴寂非贪求得未尽妄想随照失宗)。

　　尔时天魔候得其便飞精附人口说经法其人本不觉知魔着亦言自得无上涅槃来彼求阴善男子处敷座说法令其听人各知本业或于其处语一人言汝今未死已作畜生来使一人于后蹋尾顿令其人起不能得于是一众倾心钦伏有人起心已知其肇佛律仪外重加精苦诽谤比丘骂詈徒众讦露人事不避讥嫌。

　　(䟽令知本业者宿命事也令蹋尾者现后报也起心知肇即他心也讦露人事天眼天耳也魔得邪定故有此通作此异端谁不信伏玫发私事曰讦○标天魔现此妖怪行人心动翻正为邪若不先觉必入轮回○解孤山曰夫忘怀去来者市朝亦江湖眷情生死者山林犹桎梏既于静取着故魔得其便)。

　　口中好言未然祸福及至其时毫发无失此大力鬼年若成魔恼乱是人猒足心生去彼人体弟子与师多陷王难汝当先觉不入轮回迷惑不知堕无间狱。

　　(䟽未然者然生也预说凶吉应无毫差)。

　　又善男子受阴虚妙不遭邪虑圆定发明三摩地中心爱知见勤苦研寻贪求宿命。

　　(夫宿命等通禅者自有离欲静虑任运现前若起心先求无功强取非唯丧本亦乃受魔○标宿命知见不可贪求知见立知即无明本)。

　　尔时天魔候得其便飞精附人口说经法其人殊不觉知魔着亦言自得无上涅槃来彼求知善男子处敷座说法是人无端于说法处得大宝珠其魔或时化为畜生口衔其珠及杂珍宝简䇿符牍诸奇异物先授彼人后着其体或诱听人藏于地下有明月珠照曜其处是诸听者得未曾有多食药草不餐嘉馔或时日餐一麻一麦其形肥充魔力持故诽谤比丘骂詈徒众不避讥嫌。

　　(䟽简策符牍皆国家奇要之物书大小之事合君臣之信故用之耳授此异物令心信伏后乃着之)。

　　口中好言他方宝藏十方圣贤潜匿之处随其后者往往见有奇异之人此名山林土地城隍川岳鬼神年老成魔或有宣淫破佛戒律与承事者潜行五欲或有精进纯食草木无定行事恼乱是人猒足心生去彼人体弟子与师多陷王难汝当先觉不入轮回迷惑不知堕无间狱。

　　(如文可见○解私谓宿命者六通之一也小乘修成大乘发得今进不待发退不从修作念求之故招魔事)。

　　又善男子受阴虚妙不遭邪虑圆定发明三摩地中心爱神通种种变化研究化元贪取神力。

　　(䟽化元谓神变之本此贪如意通○标爱染忽生正见销灭)。

　　尔时天魔候得其便飞精附人口说经法其人诚不觉知魔着亦言自得无上涅槃来彼求通善男子处敷座说法是人或复手执火光手撮其光分于所听四众头上是诸听人顶上火光皆长数尺亦无热性曾不焚烧或上水行如履平地或于空中安坐不动或入瓶内或处囊中越牖透垣曾无障碍唯于刀兵不得自在自言是佛身著白衣受比丘礼诽谤禅律骂詈徒众讦露人事不避讥嫌。

　　(䟽神境之通离欲方得贪心强取即陷魔罗必若真通刀岂能沮以斯取验邪正可分身著白衣受比丘礼准仁王经白衣高座比丘地立佛法灭相菩萨戒中亦同此说○标天魔邪行得相似五通故附人中作怪)。

　　口中常说神通自在或复令人傍见佛土鬼力惑人非有真实赞叹行淫不毁粗行将诸猥媟以为传法此名天地大力山精海精风精河精土精一切草木积劫精魅或复龙魅或寿终仙再活为魅或仙期终计年应死其形不化他怪所附年老成魔恼乱是人猒足心生去彼人体弟子与师多陷王难汝当先觉不入轮回迷惑不知堕无间狱。

　　(䟽猥媟粗秽事也余如文○解孤山曰神力即身如意通猥者鄙也方言媟狎也郭璞云相亲狎也)。

　　又善男子受阴虚妙不遭邪虑圆定发明三摩地中心爱入灭研究化性贪求深空。

　　(标即色明空是无上智求空灭色魔境随生)。

　　尔时天魔候得其便飞精附人口说经法其人终不觉知魔着亦言自得无上涅槃来彼求空善男子处敷座说法于大众内其形忽空众无所见还从虚空突然而出存没自在或现其身洞如琉璃或垂手足作栴檀气或大小便如厚石蜜诽毁戒律轻贱出家。

　　(䟽夫真空不妨妙有有而性常自空所以具修万行了无所著若欲杜绝众行以为深空即同外道断见拨无因果魔得其便从空出没幻惑其心)。

　　口中常说无因无果一死永灭无复后身及诸凡圣虽得空寂潜行贪欲受其欲者亦得空心拨无因果此名日月薄蚀精气金玉芝草麟凤龟鹤经千万年不死为灵出生国土年老成魔恼乱是人猒足心生去彼人体弟子与师多陷王难汝当先觉不入轮回迷惑不知堕无间狱。

　　(口说空理无因无果盖由心祈致招魔惑薄蚀精气者此即恶星精曜能为蚀神亦为魔怪○解大论云诸佛说空法本为破于有若有着空者诸佛所不化若了真俗不二三谛互融有空空有曾无取着虽邪魔森列其如奈何日月薄蚀者经史皆作食说文作蚀京房易薄云日月赤黄为薄或曰不交而食曰薄韦昭云气往通之为薄亏毁曰蚀)。

　　又善男子受阴虚妙不遭邪虑圆定发明三摩地中心爱长寿辛苦研几贪求永岁弃分段生顿希变易细相常住尔时天魔候得其便飞精附人口说经法其人竟不觉知魔着亦言自得无上涅槃来彼求生善男子处敷座说法好言他方往还无滞或经万里瞬息再来皆于彼方取得其物或于一处在一宅中数步之间令其从东诣至西壁是人急行累年不到因此心信疑佛现前。

　　(䟽夫分段生死三界惑尽方始得离二乘无学登地菩萨皆得变易今未离染顿欲于此分段身上变粗身为细质易短命作长年过分希求故为魔着细相常住者微细存想求久住世也○标内心既动迷惑不移)。

　　口中常说十方众生皆是吾子我生诸佛我出世界我是元佛出世自然不因修得此名住世自在天魔使其眷属如遮文茶及四天王毗舍童子未发心者利其虚明食彼精气或不因师其修行人亲自观见称执金刚与汝长命现美女身盛行贪欲未逾年岁肝脑枯竭口兼独言听若妖魅前人未详多陷王难未及遇刑先已干死恼乱彼人以至殂殒汝当先觉不入轮回迷惑不知堕无间狱。

　　(䟽遮文茶旧云嫉妒女又曰奴神即役使鬼也毗舍遮鬼也此云食精气频那夜迦亦此类也世人所事为善知识皆六欲天魔以为其主口独言者即前美女也○解变易者断见思尽生法性土故受变易今顿欲变粗身为细质易短寿作长龄从此分段延入彼土也自在天即欲界第六天上别有魔王居处亦他化自在天摄)。

　　阿难当知是十种魔于末世时在我法中出家修道或附人体或自现形皆言已成正遍知觉赞叹淫欲破佛律仪先恶魔师与魔弟子淫淫相传如是邪精魅其心腑近则九生多逾百世令真修行总为魔眷命终之后必为魔民失正遍知堕无间狱。

　　(䟽此文即同涅槃经云未来世中是魔波旬渐当坏乱我之正法乃至现比丘比丘尼及阿罗汉像非法说法诽谤戒律自言得圣惑乱世间以此二经鉴于世间称圣毁戒者非魔而谁)。

　　汝今未须先取寂灭纵得无学留愿入彼末法之中起大慈悲救度正心深信众生令不着魔得正知见我今度汝已出生死汝遵佛语名报佛恩。

　　(大圣深慈劝不取灭殷勤付嘱正为今时若以今文望前发愿如一众生未成佛终不于此取泥洹斯则师资相成悲救一揆四𣲖入灭一何现权○解此嘱阿难未须取灭而付法藏传云入风奋迅三昧四𣲖其身入灭度者将非感见不同乎)。

　　阿难如是十种禅那现境皆是想阴用心交互故现斯事众生顽迷不自忖量逢此因缘迷不自识谓言登圣大妄语成堕无间狱。

　　(䟽如故○标行人无沤和般若举意便遭魔事)。

　　汝等必须将如来语于我灭后传示末法遍令众生开悟斯义无令天魔得其方便保持覆护成无上道。

　　(䟽据弘此经合魔宫震动凡夫不觉故也如说四安乐行正同此意故文殊问云于后恶世云何能说此经佛令住四安乐行广说离讥毁等缘岂非同此魔事耶)。

　　首楞严经义海卷第二十七　牧七

　　音释

　　寐寱

　　(寐蜜二切卧也寱鱼祭切寐中有言也)。

　　汩

　　(古没切浊乱也)。

　　𨦣

　　(俞芮切)。

　　淬

　　(七内切坚刀创也谓烧而纳水中以坚之也)。

　　㭊

　　(先击切分剖也)。

　　黏

　　(女廉切相着也)。

　　谧

　　(弥毕切安也)。

　　肇

　　(直绍切始也)。

　　讦

　　(居竭切攻发人阴𥝠也)。

　　眷

　　(居倦切顾恋也)。

　　猥媟

　　(猥乌贿切鄙杂也媟先结切嫚也)。
永乐北藏第 168 册 No. 1581 首楞严经义海


　　首楞严经义海卷第二十八(经十之一)

　　(凡遇圆相即是标辞与䟽同其上文)。

　　阿难彼善男子修三摩提想阴尽者是人平常梦想销灭寤寐恒一。

　　(䟽想阴若存寤即想像寐即成梦今想阴尽即无有梦以想阴是梦之元故寤寐一者虽有寤寐以无想故寤亦如寐寐亦如寤故云恒一)。

　　觉明虚静犹如晴空无复粗重前尘影事。

　　(圆明心体名为觉明离想浮动故名虚静空喻觉明睛喻离想粗重即烦恼也以想阴是烦恼浊故前尘影事即所想境能想既亡所想不立故云无复○解私谓准智论明阿罗汉有眠无梦验今想尽即六想净也以圆观所破通别二惑犹如治铁粗垢先除故云无复粗重等)。

　　观诸世间大地山河如镜鉴明来无所黏过无踪迹虚受照应。

　　(䟽观缘也虽有根识缘诸境界而不想像系念在意故如其镜照物无迹但虚受虚照虚应而已亦可如镜照于光明虽鉴无影故云虚受○标喻镜有四种妙用虚者能含万象受者物来不拒照者随物大小显形应者妍丑无于取舍具此四德故)。

　　了罔陈习唯一精真。

　　(䟽了毕也罔无也陈旧也习妄想也毕竟无有无始妄习唯有一灵真如性也又了谓了别即诸识也罔谓罔象陈习谓无始种子也唯一精真者唯一识阴也如下文云则湛了内罔象虚无微细精想以对行阴故云精真也显此行人得想阴尽唯识阴及行阴在今此行阴又现披露故名识阴为精真也○解虚受照应即受想二阴也受以虚明为本想以取像为义下文云种种取像心生形取等名为融通妄想今觉明中观诸世间如镜照物即想阴也了罔陈习谓受之与想已无陈故习气也)。

　　生灭根元从此披露见诸十方十二众生毕殚其类虽未通其各命由绪见同生基犹如野马熠熠清扰为浮根尘究竟枢穴此则名为行阴区宇。

　　(䟽行阴是生灭元以迁流造作故想尽行现故云披露毕殚其类者殚尽也尽此十二类生皆从行出以行是业体故未通各命者虽已了知十二类生总从行出而未知众生别种在识阴中此即本识业苦种子是众生各别性命因由端绪也见同生基即行阴也十二品类同以行阴为其基本犹野马者尘合阳气鼓而为之熠熠即光起闪烁喻生灭也清扰者即此行阴扰动生灭微细不停以无想阴尘垢故名清也为浮根尘究竟枢穴者门簨曰枢门曰曰穴此皆动转之要处也根尘生灭皆以行阴为机纽处了知此者正在行阴故云区宇○解孤山曰下文云唯灭与生是行边际十二类生皆从行出以行是业能招报故虽未能别相见彼众生修因趣果因由端绪已能总相见彼生类俱由行起名此行阴为同生基清扰即下文幽清扰动也)。

　　若此清扰熠熠元性性入元澄一澄元习如波澜灭化为澄木名行阴尽是人则能超众生浊观其所由幽隐妄想以为其本。

　　(䟽性入元澄者行阴若尽迁流性澄归一藏识名入元澄经云藏识海常住也以观行增胜能纯生灭根元习气令其不动归一识阴如澄水也以行是众生迁流业性故此若尽即超众生浊也行阴生灭微细难觉故名幽隐○标名行阴尽湛入合湛也○解私谓性入元澄者性即生灭之性以旋复为入也元即枢穴之元以精真为澄也习谓习气即通惑耳如波澜灭喻意可知超众生浊者行阴为生灭根元众生览此生灭为体其元既尽斯浊亦超)。

　　阿难当知是得正知奢摩他中诸善男子凝明正心十类天魔不得其便方得精研穷生类本于本类中生元露者观彼幽清圆扰动元于圆元中起计度者是人坠入二无因论。

　　(䟽止观增胜想念不起故云凝明正心欲界爱染不生故云魔不得便于此推穷生类之本唯一行阴幽隐清虚以为一切生灭之元今既披露此外更无众生之本便执世间无因而起以不知善恶因由差别种子在识阴故即外道论因此而有皆修行至此邪慧忽生名为见发非是本来别有外道○解私谓想阴既伏烦浊且澄故曰观彼幽清殚见类生迁流阴穴故曰圆扰动元)。

　　一者是人见本无因何以故是人既得生机全破乘于眼根八百功德见八万劫所有众生业流湾环死此生彼只见众生轮回其处八万劫外冥无所观便作是解此等世间十方众生八万劫来无因自有。

　　(䟽生机全破行阴现也八百功德谓由定力发其眼根本分功德百倍增胜乘此通力见八万劫众生死此生彼过此不知亦是行阴势力尽处不知识阴生因种子无明所熏感果差别以不知故便执本来无因而有如见飞鸟远不及处便谓为无以眼根取尘本唯八百世间通力不越于此若出世通过此无碍○解生机全破者机喻扰动即行阴也不为想阴所覆故云全破眼根八百功德既约三世四方论之今见本无因即乘过去功德下见未无因即乘未来功德斯由定中发宿命通乃令眼根彰此力用业流湾环行阴流转也[宴-女+六]无所观外道[宴-女+六]谛也夫善恶业缘唯识变造是人八万劫外尚不见行何况于识故从此来起无因计)。

　　由此计度亡正遍知堕落外道惑菩提性。

　　(䟽如文)。

　　二者是人见末无因何以故是人于生既见其根知人生人悟鸟生鸟乌从来黑鹄从来白人天本竖畜生本横白非洗成黑非染造从八万劫无复改移今尽此形亦复如是而我本来不见菩提云何更有成菩提事当知今日一切物象皆本无因。

　　(初二句标何以下出所以今尽下正显末无因义以本无因故末亦无因八万劫前不见菩提八万劫后亦复如是以见本无末亦无也知人生人等者人只生人无因生鸟鸟只生鸟无因生人此皆不知新造异业感异类生故成此执○解无复改移者此见一分人畜之类有经长时业果未转故起期计如智论明舍利弗观鸽子身前后皆八万劫不改其报今行阴中既见此相乃执一切自然而然此即不知十二类生各命由绪也今尽此形等明未来无因亦应见八万劫以外道通同声闻故)。

　　由此计度亡正遍知堕落外道惑菩提性是则名为第一外道立无因论。

　　(肇师云外道末伽梨谓众生苦乐不因行得皆自然耳前经云末伽梨等都言此身死后全灭今计无因虽不云死灭必至劫满亦同其伦当知诸见不出四句谓断常双亦双非也上二无因即断见下四遍常及一分无常一分常乃至死后俱非即后三句余之所计皆源流于此)。

　　阿难是三摩中诸善男子凝明正心魔不得便穷生类本观彼幽清常扰动元于圆常中起计度者是人坠入四遍常论。

　　(䟽常者行阴生灭相续不失故名常由计四种遍一切法故名圆也　标结前想阴已破唯一行阴以为生死之元四种者一心境二四大三八识四行阴殊不知善恶好丑种子含藏在第八识修行至此邪慧忽生也)。

　　一者是人穷心境性二处无因修习能知二万劫中十方众生所有生灭咸皆循环不曾散失计以为常。

　　(䟽于胜定中以心境二法为所穷处由是观成知二万劫十方众生生灭循环不曾散失如水为冰冰还成水虽循环而体不失故名为常○解真际曰心境二处虽则无因二万劫来生灭不断故计为常)。

　　二者是人穷四大元四性常住修习能知四万劫中十方众生所有生灭咸皆体恒不曾散失计以为常。

　　(䟽此人观中以四大为所观处观成能知四万劫中众生生灭咸皆体常以众生皆以四大为体四大既常众生亦常故无散失○解孤山曰人之生灭不离四大大性不失于是计常)。

　　三者是人穷尽六根末那执受心意识中本元由处性常恒故修习能知八万劫中一切众生循环不失本来常住穷不失性计以为常。

　　(䟽梵云讫利瑟吒耶末那此云染污意执受者即第八识穷此八识性元是常由是能知八万劫中众生生灭不断不散以众生无不具有八种识故八识既生灭不失众生亦然故名常也○解资中曰此于六根及第七识并执受心本元由处性恒不失计以为常真际曰言六根者举所依根显能依识既云心意识中故知观八识也私谓按楞伽云阿梨耶识除佛及八地菩萨诸余二乘外道修行者皆不能知由是观之今行阴未尽岂能于此计以为常应知言心意识者通举八识也本元由处者别指行阴也良以首楞严定顿穷八识圆伏五住而于想阴尽处不了行阴微细生灭妄认为常非谓定中已见第八悫师云若了八识何得异计斯言善焉)。

　　四者是人既尽想元生理更无流止运转生灭想心今已永灭理中自然成不生灭因心所度计以为常。

　　(䟽生理即行阴以见想尽想能运动今已息故运动既无不生灭理自然是行此于生灭计不生灭故执为常○解私谓前指本元为常即于生灭计不生灭如见细流谓之止水也今取理中为常乃于生灭计不生灭如见虚空谓之常住也斯亦妄认行阴为理耳)。

　　由此计常亡正遍知堕落外道惑菩提性是则名为第二外道立圆常论。

　　(䟽正遍知即菩提性邪倒分别故失正唯局二四八万劫中余不能知故失遍正知遍知既亡故成外道邪论○标所执上四种遍一切名圆行阴相续名常○解此四遍常所穷之境从广至狭而成次第初通五阴二局色阴二唯行阴四但是行阴不生灭理若言第三计八识第四复计行阴其义既失所次亦非)。

　　又三摩中诸善男子坚凝正心魔不得便穷生类本观彼幽清常扰动元于自他中起计度者是人坠入四颠倒见一分无常一分常论。

　　(䟽或执我能生他我常他无常或执我从他生他常我无常皆计一分无常一分常论)。

　　一者是人观妙明心遍十方界湛然以为究竟神我从是则计我遍十方凝明不动一切众生于我心中自生自死则我心性名之为常彼生灭者真无常性。

　　(此人修定既未证真有漏观中观妙明心遍十方界假想而见不知无明妄识变影似真执此妄心遍十方界以为真我凝明不动定力持故见诸众生于我心中自生自死即是无常我不动者即是常故○标此皆识心计度都无实义○解观妙下重举观行湛然下正明起计亦由不了行阴生灭妄谓此处心性湛然以为神我言神我者外道名主谛谓一切法皆是我所悉以此神而为其主)。

　　二者是人不观其心遍观十方恒沙国土见劫坏处名为究竟无常种性劫不坏处名究竟常。

　　(䟽此人定中乘通见十方界于中见界未坏便执为常见已坏处执无常性此虽观器必带正报○标此相以通也○解三禅已下终为三灾所坏名无常种性四禅以上灾不能坏名究竟常)。

　　三者是人别观我心精细微密犹如微尘流转十方性无移改能令此身即生即灭其不坏性名我性常一切死生从我流出名无常性。

　　(䟽我心如微尘者以心性微密难见故如微尘非谓其小也此执微细心性以之为我我者自在主宰为义故能流转性无移改却能令此粗蕴色身有生有灭以此粗蕴皆从我心所流出故所流出者名为无常能流出者名为常性○解我既微细生灭亦然故云即生即灭而此生灭从细至粗相续无间故云一切死生等)。

　　四者是人知想阴尽见行阴流行阴常流计为常性色受想等今已灭尽名为无常。

　　(䟽行阴披露现见迁流故执为常想等观中暂伏不起故执无常是故此身一分无常一分常也○解前观我心虽流转十方性无移改不知我是行阴其体常流今虽见流仍未见识阴之相故对色受想等为常无常也此四颠倒初观神我及一切众生即正报也次观国土与劫即依报也此二对他明常无常三观我心及身四计阴等此二约自色心明常无常亦从广至狭也)。

　　由此计度一分无常一分常故堕落外道惑菩提性是则名为第三外道一分常论。

　　又三摩中诸善男子坚凝正心魔不得便穷生类本观彼幽清常扰动元于分位中生计度者是人坠入四有边论。

　　(䟽想阴尽处有四分位计此以为有边无边○标行人到此邪见有无)。

　　一者是人心计生元流用不息计过未者名为有边计相续心名为无边。

　　(䟽此人心计行阴现今流注不息名为无边遍未不见名为有边此约流用生灭不息无有边际说无边耳○解孤山曰生元即行阴也过未不见故名有边现在相续故为无边)。

　　二者是人观八万劫则见众生八万劫前寂无闻见无闻见处名为无边有众生处名为有边。

　　(䟽虽八万劫见于众生然有分剂故曰有边此外寂然不见有生别无分剂故执无边○解私谓后八万劫亦合如前今恐存略)。

　　三者是人计我遍知得无边性彼一切人现我知中我曾不知彼之知性名彼不得无边之心但有边性。

　　(䟽我能遍知一切众生一切众生现为我知故我即得无边心也我曾不知下彼一切人虽有于知此知且不现我知中以不现故即是有边○解孤山曰我曾下谓但见彼人现我知中而不能知彼人性遍故计彼性以为有边)。

　　四者是人穷行阴空以其所见心路筹度一切众生一身之中计其咸皆半生半灭明其世界一切所有一半有边一半无边。

　　(䟽穷行阴空者想尽行露今于观中研令取空也以研穷心计度行阴一切众生一身之内即生即灭世界亦尔生处有边灭处无边生现见故灭不见故○解资中曰此计行阴灭处为空空故无边以心筹度复见有生生故有边世界所有义亦如是私谓此四有边初唯约自二单约他三具自他四重计他一切依正斯则前狭后广以成其次)。

　　由是计度有边无边堕落外道惑菩提性是则名为第四外道立有边论。

　　(标外道所计不出有无)。

　　又三摩中诸善男子坚凝正心魔不得便穷生类本观彼幽清常扰动元于知见中生计度者是人坠入四种颠倒不死矫乱遍计虚论。

　　(䟽此人于知见中不能决择有人问者皆矫智乱答言不死者唯婆沙说外道计天常住名为不死计不乱答得生彼天若实不知而辄答者恐成矫乱故有问时答言秘密不应皆说或不定答佛法呵云此真矫乱)。

　　一者是人观变化元见迁流处名之为变见相续处名之为恒见所见处名之为生不见见处名之为灭相续之因性不断处名之为增正相续中中所离处名之为减各各生处名之为有互互亡处名之为无以理都观用心别见。

　　(别义观行也于一生灭行阴分为八义别见谓常变生灭增减有无也不见见者见不见也灭处不可见故余如文)。

　　有求法人来问其义答言我今亦生亦灭亦有亦无亦增亦减于一切时皆乱其语令彼前人遗失章句。

　　(约义答问略举六义以不能定其道理但两楹答故云亦生亦灭等令彼前人于章句中不得义理故云遗失章句)。

　　二者是人谛观其心互互无处因无得证有人来问唯答一字但言其无除无之余无所言说。

　　(念念灭处名互互无以心才生即灭无体可得行既如是诸法亦然故云因无得证故有问者但答无耳)。

　　三者是人谛观其心各各有处因有得证有人来问唯答一字但言其是除是之余无所言说。

　　(念念生处名各各有因是得证一切皆有有人来问但答是者虽见其心念念有生意许皆有又见其灭不敢答有故但答是拟防其失○标此人落于常见外道)。

　　四者是人有无俱见其境枝故其心亦乱有人来问答言亦有即是亦无亦无之中不是亦有一切矫乱无容穷诘。

　　(此有无俱计也其境枝故其心不乱者以不定是一义故成乱也以前二论但偏证有无今此一论即有无俱计也亦有即是亦无者意许所有之中即有于无得成有无计也亦无之中不是亦有者虽于有中说无二相各别故云不是亦有无容穷诘者若诘有即是无又云无中不是亦有若诘无不是有又云亦有即是亦无互相遮防故难穷诘○解私谓从二至四于前八中有无分出也二三单计第四两亦有即是无如冰是水也无不是有如水非冰也四句之中但涉三句未见双非其计犹粗)。

　　由此计度矫乱虚无堕落外道惑菩提性是则名为第五外道四颠倒性不死矫乱遍计虚论。

　　(䟽如是四论长阿含云一者若沙门婆罗门等作如是见云不知善恶有报耶若如是问我我不能答有愧有畏我当答云此事异此事不异此事非异非不异是为初见二以他世有无问亦作此答三以何者为善恶问亦作此答第四愚冥暗钝若他有问俱随言印可但云如是如有问云蕴有几种彼反问云汝意谓几他即答言我意谓五彼云如是或云此事异等)。

　　又三摩中诸善男子坚凝正心魔不得便穷生类本观彼幽清常扰动元于无尽流生计度者是人坠入死后有相发心颠倒。

　　(无尽流行阴也今见行迁却执于我死后有相者以行是我所有故行既迁流不息故我死后有相也○解资中曰由见无尽故言死后有相)。

　　或自固身云色是我或见我圆含遍国土云我有色或彼前缘随我回复云色属我或复我依行中相续云我在色皆计度言死后有相如是循环有十六相。

　　(䟽初约色蕴具出四句皆云死后有相如是循环例作后三阴十二句也固身者固坚也坚执现今形色是我本体色阴既尔受想行等例此而作成十六句问前三阴尽唯行识二阴何得更执前三又不言识答前之三阴观中虽破但约观法增胜不被阴迷善巧安忍不生过患岂可都无谓之破耶今观行阴依止前三迁流相续故执三也不言识者行阴覆故由是通前而不言识也○标谓色有四相受想行亦有四相一色是我二我有色三色属我四我在色受想行亦同色之四执○解真际曰初计色四句谓色是我我有色色属我我在色如是下例余三阴各计四句故成十六槜李曰不言识阴者所计之我即是识阴也私谓不尔外道六法我与识异今行阴未破识未当情故不言耳问前三阴既破何故与我复计四句耶答但破其计不破其法色等生灭念念不停即无尽流也然此行阴与常涂所辩粗细不同如百论家以识阴为初想阴居次受阴第三三皆无计未能成业至于行阴方起烦恼造作诸业是则四阴之中行阴最粗此据平常未破时说也今观行中已破受想须知行阴粗相亦尽唯细相在故通前三阴俱见迁流幽隐之元其实难晓)。

　　从此或计毕竟烦恼毕竟菩提两性并驱各不相触。

　　(䟽既十六相皆死后有烦恼亦尔以是生死根故菩提亦尔以是觉元明故真妄两驱毕竟无改二皆有相也○标此皆妄分别有佛有世界○解上四阴与我既死后有相或复妄计烦恼菩提理亦如是以烦恼由阴而生菩提由我而证言毕竟者即两性并驱入未来际也)。

　　由此计度死后有故堕落外道惑菩提性是则名为第六外道立五阴中死后有相心颠倒论。

　　(标法华会上叱此外计云若有若无等依止此诸见具足六十二深着虚妄法○解通结五阴正在前四又虽在前四义唯行阴耳)。

　　又三摩中诸善男子坚凝正心魔不得便穷生类本观彼幽清常扰动元于先除灭色受想中生度计者是人坠入死后无相发心颠倒。

　　(䟽见前三阴已灭当知行阴亦应还灭即计死后断灭总名无相)。

　　见其色灭形无所因观其想灭心无所系知其受灭无复连缀阴性销散纵有生理而无受想与草木同此质现前犹不可得死后云何更有诸相因之勘校死后相无如是循环有八无相。

　　(此约四阴现在因亡未来果灭都成于八○解见其下明色受想三阴已灭由见先来三阴灭故乃计现未四阴俱无名八无相从阴性下明现前色阴尽也此质下以现前况死后也色阴既尔受想行亦然是故例云如是循环等)。

　　从此或计涅槃因果一切皆空徒有名字究竟断灭。

　　(䟽阴既因果皆无涅槃因果亦皆断灭斯则有为无为染净诸法因果俱无故云一切皆空○解涅槃因果依现阴而修后阴而证阴既叵得修证何有耶)。

　　由此计度死后无故堕落外道惑菩提性是则名为第七外道立五阴中死后无相心颠倒论。

　　(标此毗罗外道执死后断灭)。

　　又三摩中诸善男子坚凝正心魔不得便穷生类本观彼幽清常扰动元于行存中兼受想灭双计有无自体相破是人坠入死后俱非起颠倒论。

　　(䟽此先将已灭三阴例现存行阴得四个非有偏句又将行存一阴例前已灭二阴得四个非无偏句前后相望每阴皆得非有非无成四俱非现在既尔死后亦然现在未来共成八也故云死后俱非也○解双计有无至死后俱非者此有二义一亦有亦无二非有非无下文先计双亦次计双非)。

　　色受想中见有非有行迁流内观无不无如是循环穷尽阴界八俱非相随得一缘皆言死后有相无相。

　　(䟽色等三阴先虽是有而今破尽故云非有例行亦尔此四非有也行迁流内观无不无者若将行阴例前为无现且念念迁流不断此又非无行既非无前三亦尔此四非无也如是循环穷尽阴界者现将四阴循历相例一一皆见非有非无故云循环推至死后故云穷尽阴界随得一缘者即此四阴随举一阴皆悉死后非有非无今言有无者有即非无无即非有也○解此计双亦也见有非有谓色受想无也观无不无谓行阴有也如是循环等例立双亦也谓三阴无亦如行阴之有行阴有亦如三阴之无四阴各二故名八俱非相言俱非者对前偏计有无得名文意且在双计有无耳故总结云有相无相)。

　　又计诸行性迁讹故心发通悟有无俱非虚实失措。

　　(䟽此但现见行阴迁变生中有灭故非有灭中有生故非无由是通悟一切皆是非有非无何啻于八虚实即有无也有不定有实何曾实无不定无虚何曾虚举着皆非故云失措○标此执阴界非非有非非无故云失措○解此计双非也色受想等皆名诸行悉有迁讹下文云甲长发生气销容皱乃至念念不停即其相也于前四阴双计有无亦有八俱非义此见既细所以的就行阴言之)。

　　由此计度死后俱非后际昏瞢无可道故堕落外道惑菩提性是则名为第八外道立五阴中死后俱非心颠倒论。

　　(䟽后际下释死后非义无可道者言有不有言无不无有无二途俱道不得也现在尚尔岂况死后不觉不知而言有无耶故云昏瞢)。

　　又三摩中诸善男子坚凝正心魔不得便穷生类本观彼幽清常扰动元于后后无生计度者是人坠入七断灭论。

　　(是人见行阴念念灭处名后后无设生七处后皆断灭故成此论○解孤山曰七断灭者欲开人天色开四禅无色合一计此七处已不生之也)。

　　或计身灭或欲尽灭或苦尽灭或极乐灭或极舍灭如是循环穷尽七际现前销灭灭已无复。

　　(䟽或计身灭即欲界人天也同界地故欲尽即初禅苦尽即二禅极乐即三禅极舍即四禅及无色界也现前销灭者三阴已灭行阴亦尔也七处皆现断灭死后不复生也○解身灭者欲界人天也欲尽灭初禅欲染已尽故苦尽灭二禅极喜无忧苦故极乐灭三禅之乐极故极舍灭四禅舍觉观喜乐故无色舍色碍故然则极舍之言含其二也)。

　　由此计度死后断灭堕落外道惑菩提性是则名为第九外道立五阴中死后断灭心颠倒论。

　　(解私谓此计应从第七外道流出但前约横论今约竖论若摄横归竖则前无相属今身灭)。

　　又三摩中诸善男子坚凝正心魔不得便穷生类本观彼幽清常扰动元于后后有生计度者是人坠入五涅槃论。

　　(䟽行阴灭而复生故云后有也)。

　　或以欲界为正转依观见圆明生爱慕故或以初禅性无忧故或以二禅心无苦故或以三禅极悦随故或以四禅苦乐二亡不受轮回生灭性故。

　　(以欲界为正转依者因修观行发欲界未至定于观心中见圆明相不舍欲界即是涅槃为正转依或以初禅性无忧者已离欲染无复忧心得轻安乐故或以二禅心无苦者即是极喜也或以三禅极悦随者即极乐也或以四禅苦乐二亡即舍受也)。

　　迷有漏天作无为解五处安隐为胜净依如是循环五处究竟。

　　(不识教相得此四禅及欲界定少分安乐便计涅槃执有漏天作无为解者因修正定忽发此禅得少轻安非是究竟便妄计执以为涅槃○标见取未亡以邪为正)。

　　由此计度五现涅槃堕落外道惑菩提性是则名为第十外道立五阴中五现涅槃心颠倒论。

　　(解私谓前标后结今结五现者影互其文也此计应从第六外道流出横竖摄属亦如七九之类)。

　　阿难如是十种禅那狂解皆是行阴用心交互故现斯悟众生顽迷不自忖量逢此现前以迷为解自言登圣大妄语成堕无间狱。

　　(䟽此十种境乃是邪见因修正定而忽发生故云狂解由三阴灭觉至行阴用心差异故云交互苟能深入禅定以慧照察惟心境界不取不着自然销歇若以为证即堕邪见成地狱因)。

　　汝等必须将如来语于我灭后传示末法遍令众生觉了斯义无令心魔自起深㜸保持覆护消息邪见教其身心开觉真义于无上道不遭枝岐勿令心祈得少为足作大觉王清净标指。

　　(㜸灾也想阴未尽犹引外魔今想阴尽行阴明露但于所觉境界别生异见执此为是故云心魔故令觉察善能消息不失正见能至无上故深付嘱传而示之俾修行者无入邪网失正觉路枝岐邪道也○解前色受想末皆云无令天魔得其方便今行阴后云心魔下识阴后云见魔心见不出见爱二惑即烦恼魔也于受阴中第五生无尽忧心不欲活犹死魔也并所观五阴即阴魔四魔具矣)。

　　首楞严经义海卷第二十八　牧八

　　音释

　　寤

　　(五故切觉也)。

　　殚

　　(都寒切尽也)。

　　熠

　　(羊入切熠熠闪铄貌)。

　　扰

　　(而沼切搅动也)。

　　烁

　　(书药切灼烁也)。

　　湾环

　　(湾乌关切环胡关切湾环犹流转也)。

　　鹄

　　(胡沃切鸟名)。

　　悫

　　(苦角切)。

　　诘

　　(苦吉切问也)。

　　缀

　　(知卫切联缀也)。

　　皱

　　(侧救切皵也)。
永乐北藏第 168 册 No. 1581 首楞严经义海


　　首楞严经义海卷第二十九(经十之二)

　　(凡遇圆相即是标辞与䟽同其上文)。

　　阿难彼善男子修三摩提行阴尽者诸世间性幽清等动同分生机倏然隳裂沉细纲纽补特伽罗酬业深脉感应悬绝。

　　(䟽前三句标人诸世下正明行尽世间性者行阴即是世间体性世间有三义一有生灭二性有漏三可破坏既堕世间同以行阴生灭为性也隐密故幽离想故清优即是动同分生机前是基本今是机要忽尔而破故云倏然隳裂沉细下重释尽义网上大绳曰网衣领结处曰纽皆喻其要也十二类生如网如衣行阴贯通微细结要如网如纽补特伽罗云数取趣即总指十二类也行阴能转此类生故故云浣细纲纽纲纽是业因伽罗是果报业因亡则孰为引果果报息则谁作能酬因果既亡故绝感应深脉亦喻行阴幽隐也○解诸世间性即十二类生行阴体性也同分生机谓与诸类同其分齐生灭之机也倏然下明行阴尽相行是业性能持诸阴如罗网之有纲纽焉补特下明不牵来报应犹报也)。

　　于涅槃天将大明悟如鸡后鸣瞻顾东方已有精色。

　　(䟽涅槃名第一义天得无生忍名大明悟明悟在近故名曰将将当也欲也如鸡后鸣者鸡第二鸣天将晓也五阴在如全夜阴都尽如大明色受二阴破如鸡初鸣天全未变今想行又除唯有报阴明悟在即如鸡后鸣天有精色若约位说此当第二渐次也彼文云禁戒成就则于世间永无相生相杀之业偷劫不行无相负累亦于世间不还宿债即是今文酬业深脉感应悬绝彼文又云是清净人修三摩地父母肉身不须天眼自然观见十方世界等即此文云瞻顾东方已有精色此则正得似位相似通发也○解孤山曰三德涅槃名第一义天前受想尽似证尚遥如鸡先鸣天色犹昧今行阴尽唯识阴在明悟非久如鸡后鸣天有精色私谓五阴伏有次第断无先后今取将破别惑为后初破通惑为先断伏顿渐如下所辩)。

　　六根虚静无复驰逸内内湛明入无所入。

　　(䟽由定所摄无行阴使虽存六根识不驰散故云虚静无复驰逸唯专内境定心内照故云内内湛明又内内者深深寂照也穷到识阴更无所见名入无所入○解行阴既尽故虚静识阴披露故湛明下文云又汝精明湛不摇处于身不出见闻觉知即其相也当知见闻等虽有内外以湛明故而无能入所入之异经或作内外湛明)。

　　深达十方十二种类受命元由观由执元诸类不召。

　　(䟽受命元由即是识阴今观识阴既是类生种子元由不起烦恼不作新业由是执持不今趣果无受生分故云诸类不召)。

　　于十方界已获其同精色不沈发现幽秘此则名为识阴区宇。

　　(既知识是生类元由故十方界依之与正皆识所变同一识体斯则三界唯心万法唯识先虽信教今观中明见也精色不沈所观境现也由观力故境界明白故云不沈发幽秘者似通发也未至此位诸根暗昧不能远观故云幽秘今由观力六根清净不由天眼彻见诸界等故云发现○解受命元由者识息暖三和合成命受生之际识阴为先也而此元由复是人法二执之本今观中所见虽未销尽且无行业招引来报故云诸类不召又见十方一切依正唯识所变故云已获其同精色不沈即湛明也发现幽秘无所覆也)。

　　若于群召已获同中销磨六门合开成就见闻通邻互用清净。

　　(䟽初二句指在识阴中也若于此中以定慧力销磨根隔令其开通合成一体则见闻觉知互相为用斯则明不循根寄根明发也故云互用清净此识阴尽获证是第三渐次证无生法忍也故文云如是清净持禁戒人心无贪淫于外六尘不多流逸因不流逸旋源自归尘既不缘根无所偶返流全一六用不行既云六用不行即是销磨六门既云返流全一即是合开成就互用清净也彼说由戒故与此异○解群召虽异识体是同若于同中销磨六门见爱之惑则能合成一体开为六用六用不隔皆悉通邻即法华所明六根清净也)。

　　十方世界及与身心如吠琉璃内外明彻名识阴尽。

　　(䟽世界身心皆唯识现今识阴尽唯见觉体觉体明妙如净琉璃一无障碍名内外明彻身心为内世界为外俱无所得故云明彻前文云十方国土皎然清净譬如琉璃内悬宝月身心快然妙圆平等获大安隐一切如来密圆净妙皆现其中是人即获无生法忍即知识阴尽者是随分觉也文殊亦云一处成休复六用皆不成尘垢应念销成圆明净妙)。

　　是人则能超越命浊观其所由罔象虚无颠倒妄想以为其本。

　　(命体即识阴也以命暖识三俱时而转识既已离命暖随亡故超命浊罔象虚无者此是觉明初起影象之相揽此妄想虚无影象以为识体即业转二相也○标前文云汝等见闻元无异性众尘隔越无状异生性中相知用中相背同异失准相织妄成是第五重名为命浊上之五重从三细六粗互为形待混真成浊止观破五阴时从六粗至三细成大觉◎解孤山曰罔象亦仿象皆不实貌)。

　　阿难当知是善男子穷诸行空于识还元已灭生灭而于寂灭精妙未圆。

　　(䟽行阴虽尽已灭生灭返识循元未归寂灭故云精妙未圆以识未破正在细生灭故精妙即精真妙明也○解私谓识阴湛不摇处即是还元而此还元望前已灭行阴得名然于当体未证寂灭)。

　　能令己身根隔合开亦与十方诸类通觉觉知通㳷能入圆元。

　　(䟽观中暂尔也暂于观中似开根隔未全互用也诸类通觉者于此观中已见十方众生及与我身同一觉性互相融合无知觉殊此即能入圆元也此之境界全是识影未为寂灭故前文云而于寂灭精妙未圆○标行人于此无所得心定慧发明便入无生忍也○解此示观中所发之相也非唯己身根隔合开亦见诸类同我识相觉知下重牒所发结归阴元也斯亦功用暂得如是不生胜解名善境界由起邪执故堕下文外道种类)。

　　若于所归立真常因生胜解者。

　　(䟽正生计也于此所入通觉之境认为真常便立为因能生一切即为所归究竟之处决定不谬故云胜解)。

　　是人则堕因所因执娑毗迦罗所归冥谛成其伴侣迷佛菩提亡失知见是名第一立所得心成所归果违远圆通背涅槃城生外道种。

　　(于所因识阴执为真常是万法之因故云因所因执万法无因虚妄生灭今计有因是真常性即与外道所执𡨋谛是常能生一切无有差别此即计阿赖耶识未形兆前冥然之初为冥谛也迷佛菩提者菩提云觉觉体离念离念相者等虚空界无所不遍法界一相今执有法从一因生能所差别故云迷也不如实知故云亡失知见所得心即识阴也因中为所得果上为所归耳余文可解问据下七段皆云能非能等独有此文为因所耶答以一切诸法皆从识变正是所因以不了虚妄执为实因故同外道下文直显当体虚妄故云非能等也○标娑毗迦罗师事梵天计非色非空认藏识为冥谛六师外道俱阇梨等皆是其党○解资中曰因所因执者迷识阴为冥谛执冥谛为生因也真际曰认圆元为真常计真常为妄本也私谓两说似同正取后义是则上因指体下因对用上云二因今复云果者因谓所依能生诸法故果谓所证计为极理故盖同实而殊号者也)。

　　阿难又善男子穷诸行空已灭生灭而于寂灭精妙未圆若于所归览为自体尽虚空界十二类内所有众生皆我身中一类流出生胜解者。

　　(䟽前计虽执识阴为真常因而未取为自体今计即是我之自体一切众生皆从我出我能生彼决定不谬也○标精妙未圆者识阴未尽也)。

　　是人则堕能非能执摩醯首罗现无边身成其伴侣迷佛菩提亡失知见是名第二立能为心成能事果违远圆通背涅槃城生大慢天我遍圆种。

　　(䟽实非能生执以为能名能非能摩醯首罗即大自在天三目八臂外道所宗为能因也现无边身者以执我能现起无量众生也因既能为果成能事因果相称也○解孤山曰能非能执谓我是能生彼皆所生也资中曰如俱舍破能生世间有何义利等)。

　　又善男子穷诸行空已灭生灭而于寂灭精妙未圆若于所归有所归依自疑身心从彼流出十方虚空咸其生起即于都起所宣流地作真常身无生灭解在生灭中早计常住既惑不生亦迷生灭安住沉迷生胜解者。

　　(䟽所归即识阴前览所归为自身今认所归为他体故疑自身及一切法从彼生起都宣流地即识阴也妄认为他是真是常是无生灭惑不生者本觉常住不生诸法迷而不解也亦迷生灭者妄认识阴为真常也二俱不识故曰沉迷坚执不转故云安住)。

　　是人则堕常非常执计自在天成其伴侣迷佛菩提亡失知见是名第三立因依心成妄计果违远圆通背涅槃城生倒圆种。

　　(于无常处妄计为常名常非常执自在天即首罗也前计他从我生今执我从他起故云计自在也因依心即识阴也立为他体计能生我故同外道计彼为常○解资中曰自在天与前不别此天现有生灭妄计为常故云在生灭中早计常住私谓从彼流出者此指所归识阴为彼非指他人也以识阴圆元为常自己身心及十方虚空为非常非常即生灭也既见非常从常流出乃计生灭即是常住下文知无知执义例亦然)。

　　又善男子穷诸行空已灭生灭而于寂灭精妙未圆若于所知知遍圆故因知立解十方草木皆称有情与人无异草木为人人死还成十方草树无择遍知生胜解者。

　　(䟽所知即识阴也是彼观行所知境故识阴能变一切诸法名知遍圆悟此诸法从知变起以知为体故云因知立解十方草木下即解之行相也既此依正皆从知有何得一知一无知耶故无拣择一切皆知自谓决定不谬故云胜解)。

　　是人则堕知无知执婆吒霰尼执一切觉成其伴侣迷佛菩提亡失知见是名第四计圆知心成虚谬果违远圆通背涅槃城生倒知种。

　　(草木无知而执有知故云知无知执婆吒霰尼二外道也涅槃云婆私吒及先尼梵音小转既执一切觉即草木有命也圆知即遍知也虚谬果者斥成妄想此即不了皆是妄想所变妄想凝结假立无情妄想流动假名有情如前文云想澄成国土知觉乃众生以不善分虚妄识有内分外分故成计执○解孤山曰知无知执者草木无知强谓有知也夫常住真心一体无二用诸妄想依正乃分是故众生草树悉如空华皆是有情自心所变执情不了以谓一一草木各各有知遂说木死为人人死为木未明一体谬计偏圆达远圆通职由此矣婆吒霰尼两外道号见涅槃经彼谓一切觉知乃云草木有命今所发见正与彼同)。

　　又善男子穷诸行空已灭生灭而于寂灭精妙未圆若于圆融根互用中已得随顺便于圆化一切发生求火光明乐水清净爱风周流观尘成就各各崇事以此群尘发作本因立常住解。

　　(䟽根互用中得随顺者以于似观暂得相应故云随顺便于圆化一切发生者一切诸法同名变化故云圆化皆可修习能成圣果故云一切发生以于一根暂得诸用由此例知一切亦尔皆可于无知见中修成知见取常住果故求火乐水爱风观尘也○标群尘即地水火风也)。

　　是人则堕生无生执诸迦叶波并婆罗门勤心役身事火崇水求出生死成其伴侣迷佛菩提亡失知见是名第五计着崇事迷心从物立妄求因求妄冀果违远圆通背涅槃城生颠化种。

　　(䟽四大之性实不能生常住之果执为能生故云生无生执迷心从物者迷失唯心所现而各随顺崇事以求常住因果俱妄故成妄求妄冀也○解私谓圆化者谓观中所见圆融变化唯识之境也一切发生即四大之相也观尘成就别名地大以此群尘通指四大既见此等并由圆化乃计修因证果不出火之若明水之清净等故曰发作本因立常住解生无生执者谓四大之生即常住之无生也迦叶波亦婆罗门别姓下所并者总摄其类)。

　　又善男子穷诸行空已灭生灭而于寂灭精妙未圆若于圆明计明中虚非灭群化以永灭依为所归依生胜解者。

　　(䟽明中虚者圆明之理即所观识也已灭生灭故明中虚非即是灭故云非灭色受想行摄一切法名为群化永灭依即明中虚也此计空为所依归处即涅槃也○标此计即认为究竟涅槃也)。

　　是人则堕归无归执无想天中诸舜若多成其伴侣迷佛菩提亡失知见是名第六圆虚无心成空亡果违远圆通背涅槃城生断灭种。

　　(䟽此明中虚实非所归而计于归故云归无归执无想天五百大劫想心不行也舜若多四空处也圆虚无心断灭因也空亡果断灭果也○标受想于定中暂得不起四空观中妄认究竟矣○解明中虚者前云罔象虚无是也非灭群化非犹破也群化即四大等孤山曰归于无归故曰归无归执无想天灭心心所舜若多主空神也)。

　　又善男子穷诸行空已灭生灭而于寂灭精妙未圆若于圆常固身常住同于精圆长不倾逝生胜解者。

　　(䟽执识阴以为圆常欲固此身亦同识阴故云同于精圆长不倾逝)。

　　是人则堕贪非贪执诸阿斯陀求长命者成其伴侣迷佛菩提亡失知见是名第七执着命元立固妄因趣长劳果违远圆通背涅槃城生妄延种。

　　(根身虚妄本是无常实不可贪以为长久今坚贪着妄执长生故云贪非贪执阿斯陀者云无比即长寿仙也长劳果者劳即空字声之误耳妄执延年故云妄延○解私谓识阴精明湛不榣处名之为常今见其常乃执色身同此精圆也)。

　　又善男子穷诸行空已灭生灭而于寂灭精妙未圆观命互通却留尘劳恐其销尽便于此际坐莲华宫广化七珍多增宝媛纵恣其心生胜解者。

　　(䟽观识阴为十方众生之命元是十二类命之通要由是我命通彼彼命通我故云互通今观识阴若尽十方众生命即皆尽我命亦尽尽即教谁论真常理谁为所化众生徒有真常无证真者故留尘劳○却起贪欲化莲华宫及诸欲境恣受欲乐图命不灭俾要证真起用化物作此执计定不移转故云胜解媛女宝也)。

　　是人则堕真无真执吒枳迦罗成其伴侣迷佛菩提亡失知见是名第八发邪思因立炽尘果违远圆通背涅槃城生天魔种。

　　(起惑恣欲实非证真计此即能证真起用故云真非真执吒枳迦罗未见正译此既能化欲境受用即是欲界自在天类也邪思因者既于定中发此邪念不能善察由此炽盛趣尘劳事故同天魔耳○解真际曰观命互通下谓于群召已获同中无彼召因恐亡其果故却留尘劳也孤山曰真无真执者将欲复真而反恋于俗也私谓此约在家修禅得通者说故有广化七珍多增宝媛之事)。

　　又善男子穷诸行空已灭生灭而于寂灭精妙未圆于命明中分别精粗䟽决真伪因果相酬唯求感应背清净道所谓见苦断集证灭修道居灭已休更不前进生胜解者。

　　(䟽识阴露现故曰命明识既含藏漏无漏种今于此中分别决择苦集有漏名粗名伪道灭无漏名精名真择去粗伪苦集而留精真道灭故云分别精粗等修道为感证灭为应但取于此故云唯求背清净道者本修圆观法界平等离二边垢名清净道今发小乘忻猒之解故名曰背所谓下释前义也○标避喧求静执为究竟)。

　　是人则堕定性声闻诸无闻僧增上慢者成其伴侣迷佛菩提亡失知见是名第九圆精应心成趣寂果违远圆通背涅槃城生缠空种。

　　(定性者且就一期趣寂无改判为定性实有劫数终回上乘无闻僧者不了识阴迷为涅槃故同此也圆谓周遍精谓非粗已离行阴为诸命元故曰圆精称乎妄计故云应心○标未得谓得未证谓澄沈空滞寂如焦谷芽不能发生随入魔境也○解孤山曰命明识也谓于识阴圆明之中忽发小解因此分别苦集是粗是伪灭道是精是真也又知苦果酬集因灭果酬道因于是见苦断集唯求道灭感应也既发小解乃背圆融常乐我净之道今于四德略举其一所谓下释成上意无闻僧者妄执小道以为究见故与夫谓四禅为四果增上慢人为害一揆)。

　　又善男子穷诸行空已灭生灭而于寂灭精妙未圆若于圆融清净觉明发研深妙即立涅槃而不前进生胜解者。

　　(䟽本观圆融清净觉体今见识阴离行生灭谓深且妙立为涅槃不知流注故不前进○标行人定中观十二缘生皆从识阴而起认此识阴便为究竟)。

　　是人则堕定性辟支诸缘独伦不回心者成其伴侣迷佛菩提亡失知见是名第十圆觉㳷心成湛明果违远圆通背涅槃城生觉圆明不化圆种。

　　(认识阴为圆觉符妄计为泯心寂焉不动非无觉了故云湛明证识觉之圆明无悲化之妙用故云不化圆种唯识论云声闻畏苦障缘觉舍生障是此类也○标定性有二类一定性缘觉依教观缘但离缘生虚妄名为解脱二定性独觉不随佛教修行出无佛时居山野观四时荣枯即立究竟涅槃也○解本觉识阴三谛圆融而偏着妙空遂生小解故即安立涅槃化城而不前进中道宝所也诸缘独伦者缘觉独觉佛世灭后故有二焉资中曰眈寂灭果成舍生障是名不化圆种私谓化变也以定性不回故云不化)。

　　阿难如是十种禅那中涂成狂因依迷惑于未足中生满足证皆是识阴用心交互故生斯位众生顽迷不自忖量逢此现前各以所爱先习迷心而自休息将为毕竟所归宁地自言满足无上菩提大妄语成外道邪魔所感业终堕无间狱声闻缘觉不成增进。

　　(䟽中途成狂者方在似觉未成不退邪慧发生故云成狂不察识阴微细生灭便谓已证故云因依迷惑等余文可解○标中途成狂等结前十中八种于未足中等结后定性二位也○解大妄语者别指前八也前八通名外道邪魔亦可别指七是外道八是邪魔俱未断惑故云堕狱二乘异此故云不进)。

　　汝等存心秉如来道将此法门于我灭后传示末世普令众生觉了斯义无令见魔自作深㜸保绥哀救销息邪缘令其身心入佛知见从始成就不遭岐路。

　　(䟽深劝后世令了识阴未尽有此十境发相知而觉察见魔自息迷而取着必落偏邪入佛知见证真位也从始初修也成就果满也不遭歧路中间更无委曲相也即前十类耳○解言见魔者见以违理为名前八违真中二理起界内邪见后二违中道理起界外邪见以二乘智即无明故又前八中七纯是见八具见爱以留尘劳生胜解故问前受阴尽已超见浊何至行识二阴又发诸见耶答前约断位得意生身者言之今在伏位于二阴区宇中发也此五阴文若迷断伏之义虽有妙辩其何以销之)。

　　如是法门先过去世恒沙劫中微尘如来乘此心开得无上道。

　　(䟽无有一佛不破五阴而得菩提皆能觉了故免岐路○标乘此法门一门超出妙庄严路前云过去诸如来斯门已成就○解如是法门且指识阴禅那见相过去诸佛无不觉了入佛知见故曰乘此心开)。

　　识阴若尽则汝现前诸根互用从互用中能入菩萨金刚干慧。

　　(䟽现前根互用者即前第三渐次证无生忍也前文已见从互用中入干慧者即此互用便是已入干慧地也互用即是自在位故如前文云返流全一六用不行乃至一切如来密圆净妙皆现其中此人即获法忍从是渐修随所发行安立圣位是则名为第三增进修行渐次斯则始从干慧终至等觉俱不离此第三渐次而建立也今约从总入别故云从互用中入也言金刚者以此行人从始至终皆由修习金刚三昧而得成就故前文云是种种地皆以金刚观察如幻十种深喻奢摩他中用诸如来毗婆舍那清净修证渐次深入或可此约利根之者到干慧地精心发化遂超因位直入妙觉故得别受金刚之号若钝根者随所发行更历诸位故不得受金刚之名但称干慧耳若将此位立在等觉后心其如前文何文云如来逆流如是菩萨顺行而至觉际入交名为等觉岂可于入交后更立干慧地耶古人迷此于等觉后更立金刚干慧一位诚误后学理例俱无不敢闻命)。

　　圆明精心于中发化如净琉璃内含宝月。

　　(解孤山曰诸根互用即圆教相似七信界内思惑已尽也能入金刚干慧者从相似位超入等觉后心也天台明圆教利根一生有超登十地者与此符合圆明下示后心所证有法有喻有体有用)。

　　如是乃超十信十住十行十回向四加行心菩萨所行金刚十地等觉圆明入于如来妙庄严海圆满菩提归无所得。

　　(䟽于干慧心既证圆妙此之心性顿发诸行顿具诸德故云发化慧心如琉璃因行如宝果德如月此喻一中现无量无量中现一因行果德一时具足无碍圆明故如琉璃内含宝月超因入果由前发化因果具故乃得超也福足故名庄严海慧足故圆满菩提理极故归无所得即大涅槃常寂无得也此是圆顿下根又利者也由下品故至识阴尽方得入位由又利故于此发化乃超诸位问前受阴尽即云上历菩萨六十圣位今识阴尽何故言超答前约上根稍钝者说例今亦合有顿超者今约下根又利者说故得言超例前受破亦合有历圣位者前后互现耳想行阴尽合是中根超历之处略故不说○标得金刚如幻观察三昧故云归无所得○解金刚干慧是妙觉无间道转入解脱道即妙觉也故云入于如来等也妙庄严海是福究竟圆满菩提是智究竟归无所得是理究竟福即解脱智即般若理即法身不纵不横三德秘藏于兹具显远讨其因实由初心修习奢摩他三摩禅那三止之功也)。

　　此是过去先佛世尊奢摩他中毗婆舍那觉明分析微细魔事。

　　(䟽觉明即观慧也○标唯佛与佛乃能知之因位行人宜须先觉)。

　　魔境现前汝能谙识心垢洗除不落邪见阴魔销灭天魔摧碎大力鬼神褫魄逃逝魑魅魍魉无复出生直至菩提无诸少乏下劣增进于大涅槃心不迷闷。

　　(褫撤去也鬼魄撤去而逃逝也○解奢摩他毗婆舍那者即定而慧也私谓微细魔事总括五阴所现之境也前结识阴云乘此心开今结五阴云觉明分析当知由分析故心开互现其文也大力鬼神等别指想阴中年老成魔之类褫惊也)。

　　若诸末世愚钝众生未识禅那不知说法乐修三昧汝恐同邪一心劝令持我佛顶陀罗尼咒若未能诵写于禅堂或带身上一切诸魔所不能动。

　　(䟽不别修习次第故云未识禅那未学智慧方便故云不知说法定慧不习而乐安禅魔境现前孰分邪正当劝持咒安其正解防其邪虑即不堕魔)。

　　汝当恭钦十方如来究竟修进最后垂范。

　　(是诸如来究竟了义之说又是出世最后时说故云最后垂范也○标初阿难示遭魔娆溺在爱见之坑佛来文殊将咒往护提奖见佛恨无始来一向多闻未全道力殷勤启请十方如来得成菩提妙奢摩他三摩禅那最初方便此阿难通请也向下如来一一别答云有三摩提名大佛顶云云即许说成道妙行也七处征心破执破疑八还四义也三因不生即信解真正为最初方便洎复请多闻无功如天王赐与华屋至圆通思修入三摩地生灭既灭寂灭现前获二种殊胜此显行证为最初方便及乎将罢法座无问自说五十种魔事盖修止观之人破五阴时激动无始界中无明烦恼种子每一阴有十种若不先觉认邪为正即堕地狱故佛大悲令行人辨识不遭邪魔故佛嘱付阿难汝当恭钦此五阴中远离魔境是十方如来修行究竟修进最后垂范者也○解夫返妄旋真非行不克行之大略唯信法焉从闻法而入者曰信行从思惟而入者曰法行然其二行必假相资今云未识禅那即法行者未识五阴禅那现境也不知说法谓不知以信行而资法行也由是之故名为愚钝若于三昧好乐修习佛虑斯人为魔所恼故嘱阿难劝持神咒也嘻出学大乘者孰不自谓得真三昧以信法二行审之空空如也或读此经安有自省愚钝诵写其咒而防诸魔事乎然则大明不能破长夜之昏慈母不能救亡子之苦悲夫孤山曰夏满说经前春示灭灭在不久故云最后垂范)。

　　首楞严经义海卷第二十九　牧九

　　音释

　　倏

　　(式竹切忽也)。

　　纽

　　(女久切)。

　　霰

　　(思见切)。

　　媛

　　(于眷切美女也)。

　　𦾨

　　(鱼错切怪蘖也)。

　　禠

　　(丈尔切夺也)。
永乐北藏第 168 册 No. 1581 首楞严经义海


　　首楞严经义海卷第三十(经十之三)

　　(凡遇圆相即是标辞与䟽同其上文)。

　　阿难即从座起闻佛示诲顶礼钦奉忆持无失。

　　(标此结集者序致之辞)。

　　于大众中重复白佛如佛所言五阴相中五种虚妄为本想心我等平常未蒙如来微细开示。

　　(䟽问妄想也未闻五阴总是妄想而名有殊有本云微妙开示)。

　　又此五阴为并销除为次第尽。

　　(问除断顿渐也并即顿也)。

　　如是五重诣何为界。

　　(问边际也界分也)。

　　惟愿如来发宣大慈为此大众清明心目以为末世一切众生作将来眼。

　　(眼目左右之言皆喻心也心明照了如目之见)。

　　佛告阿难精真妙明本觉圆净非留死生及诸尘垢。

　　(精真法身也妙明般若也圆净解脱也三德圆融唯一本觉死生苦道也尘垢业烦恼也斯则妙性圆明离诸名相耳)。

　　乃至虚空皆因妄想之所生起斯元本觉妙明精真妄以发生诸器世间如演若多迷头认影。

　　(不更具叙色之与心三种相续故云乃至虚空无为尚是妄生岂况有为一切诸法狂痴故有故如认影○标一迷真心认物为己○解私谓精真中道也妙明寂照也寂故即假照故即空三谛融通元无尘垢总名本觉圆净此单论真性也乃至下单论妄想生起诸法斯元下合明真妄发生世间所以尔者无前单论则不知离义无后合明则不知即义迷头认影事匪条然)。

　　妄元无因于妄想中立因缘性。

　　(䟽既称为妄云何有因若有所因不名为妄故云无因自诸妄想展转相因交妄发生递相为种故云于妄想中立因缘性)。

　　迷因缘者称为自然彼虚空性犹实幻生因缘自然皆是众生妄心计度。

　　(说有因缘犹是妄执更认自然迷中倍者故云众生妄心计度○标彼虚空幻生者前云当知虚空生汝心内犹如片云点太清里况诸世界在虚空耶○解立因缘性谓自他共性并下自然则四性备矣彼虚空性此指体性之性既由迷妄有虚空依空立世界空犹幻有世界可知故法华云知法常无性者是也众生于无性中惑为因缘及自然性皆是妄心分别计度)。

　　阿难知妄所起说妄因缘若妄元无说妄因缘元无所有何况不知推自然者。

　　(若知妄起许说因缘妄元无生说谁因缘因缘尚是妄中建立而况不知是妄推为自然耶○标起信云众生以不知真如法一故不觉动念现六尘境即是五阴妄想也○解据理合云不知妄所起说妄因缘反显知妄则不说也故前文云既称为妄云何有因今言知妄而说因缘者纵而言之即以诸妄为后妄之因也如前文云自诸妄想展转相因若妄元无下夺而言之因缘尚无自然安在以胜况劣用遣执情耳)。

　　是故如来与汝发明五阴本因同是妄想。

　　(䟽五阴之因元妄所结此即于妄想中立因缘性也此因缘性妄中权立欲令了法元无所有是故同名一妄想耳○标但一虚妄更无由绪○解此结前所谈亦生后所答)。

　　汝体先因父母想生汝心非想则不能来想中传命。

　　(䟽正指是想也揽父母遗体而合成此身遗体即是想爱流出故云父母想生汝之托阴亦是想爱而来以想遗体为胜境故识即趣彼结成胎脏故云汝心非想不来传命斯则三处妄想和合结成此体也○标前文云同业相缠合离成化见明色发明见想成异见成憎同想成爱流爱为种纳想为胎交遘发生吸引同业故有因缘耳)。

　　如我先言心想酢味口中涎生心想登高足心酸起悬崖不有酢物未来汝体必非虚妄通伦口水如何因谈酢出。

　　(䟽引前释成也即引破想阴文悬崖酢物俱不到身由汝所思便能生汝口足酸水若非妄想同类孰有水等生焉通伦犹同类也)。

　　是故当知汝现色身名为坚固第一妄想。

　　(结归立名也以此验之如何非想是故应知妄想凝结即成色阴故云坚固○标前文云譬如有人以清净目观晴明空唯一晴虚迥无所有其人无故不动目睛瞪以发劳则于虚空别有狂华复有一切狂乱非相色阴当知亦复如是○解汝体遗体也想谓欲想子在中阴时若无欲想则不能来父母欲想中受胎如我下引前破想阴喻显此妄想)。

　　即此所说临高想心能令汝形真受酸涩由因受生能动色体汝今现前顺益违损二现驱驰名为虚明第二妄想。

　　(䟽前四句蹑前色阴动身之想即明受阴是妄想也由因下正显也因想梅等便有受领若非领纳焉得水生此受亦是妄想转变妄生领纳也二驱驰者领比违顺生苦乐法遂成损益为彼所使照境而领虚通无碍故曰虚明○标前文云譬如有人谈说酢梅口中水出思蹋悬崖足心酸涩想阴当知亦复如是此喻在后耳○解由因受生者因想故受生也能动色体即形受酸涩也当知色受想二阴妄想相由而起必不相离故前文云汝体先因父母想生下文云种种取像心生形取皆同悬崖酢物之想由是明之此三妄想其体粗现非如行识幽微难见所以前三中所发天魔其相亦粗后二阴中所发心见二魔其相亦细汝今现前下正示受相也顺益即乐受违损即苦受合有非违非顺即不苦不乐受但是文略耳)。

　　由汝念虑使汝色身身非念伦汝身何因随念所使种种取像心生形取与念相应寤即想心寐为诸梦则汝想念摇动妄情名为融通第三妄想。

　　(䟽初二句标念虑即想身之驱役皆想所为也身非下释初三句反质若非想类何以随念种种下五句正显凡取前境先须想像后身随之想若是实何须形取形若非想自不能行二既相须岂非虚妄故云与念相应寤寐虽异皆是想为寐既成梦梦非有实应知寤想岂是实耶则汝下结是知现今想像念虑正由妄情摇动故尔焉不是妄融色质通心念变境像成梦寐故云融通妄想○标前喻想阴属此第三今受阴喻第二妄想文云譬如有人手足宴安百骸调适忽如忘生性无违顺其人无故以二手掌于空相摩于二手中妄生涩滑冷热诸相受阴当知亦复如是○解心生形取谓心念若生形质必取想高酸起取之验也寤寐等由想成梦以显妄念常无间然)。

　　化理不住运运密移甲长发生气销容皱日夜相代曾无觉悟。

　　(䟽显行相也初二句标行阴迁流微细难觉故云不住密移也甲长下释前二句释不住后一句显密移)。

　　阿难此若非汝云何体迁如必是真汝可无觉。

　　(标非汝又不可是汝又无凭)。

　　则汝诸行念念不停名为幽隐第四妄想。

　　(䟽示虚妄也真犹实也行阴若非汝体何得相代不停又若实是汝身何不知觉生灭非汝不可是汝无凭故知虚妄则汝下结想名密移难觉故云幽隐○标前文云譬如瀑流波浪相续前际后际不相逾越行阴当知亦复如是以迁流生灭为义)。

　　又汝精明湛不摇处名恒常者于身不出见闻觉知。

　　(䟽牒指识体也初三句牒计也行人所认微细明了离生灭湛然不动目为常住者即识阴也于身下指体也识阴岂越见闻觉知此约用指也○标知见立知即无明本)。

　　若实精真不容习妄何因汝等曾于昔年睹一奇物经历年岁忆忘俱无于后忽然覆睹前异记忆宛然曾不遗失则此精了湛不摇中念念受薰有何筹算。

　　(䟽正显虚妄也初二句反标若此湛明是真实性不合容受虚妄习气习气即种子也何因下九句顺释忆忘俱无者初若有忆则有忘时元既无忆故不说忘覆睹者再见也再见既无所遗此则容受妄习故知虚妄非真甚明则此下结示也受薰持种发起现行流注生灭不可计矣○标知见无见斯则涅槃无漏真净云何是中更容他物○解名恒常者诸解并谓识已离行无生灭故也今观此中五阴次第应通二义一者如向观行中次第所显二者只就阿难等现前而示若然则精明不摇亦未必已离行阴也真际曰此阴通收八识用动体常见闻精明同一识阴私谓节公意以见闻为用则动精明为体则常而不知今文即以见闻为精明动用为常体何则识无所存遍在诸根根对境时虽涉于用用在无记未起善恶指此无记名为精明湛不摇处若约分齐明之五识五意识并第六心王皆是其处也佛恐众生计此为常故寄阿难先且定云名恒常者若实精真不容习妄此破其常也精谓精明真即恒常何因下示妄习相念念受薰者以昔睹奇物纳种在识若不受薰覆睹前异必无记忆之相既不忘失则知中间常为无明念念薰习薰习即妄何精真之有乎)。

　　阿难当知此湛非真如急流水望如恬静流急不见非是无流若非想元宁受妄习非汝六根互用合开此之妄想无时得灭。

　　(䟽正显微细也识阴离行故名为湛不是常住故云非真喻急流者凡夫二乘全不觉知十地已前虽觉未尽故云流急不见若非想元等者显此正是妄想根本以第八识为界趣生之本也非汝下四句明难断互用合开者寄根明发故云互用开令无隔合为一体也如前文云返流全一六用不行开即是合故无二别若非证真此难灭矣○标微细生住异灭流注不息妙觉方尽)。

　　故汝现在见闻觉知中串习几则湛了内罔象虚无第五颠倒细微精想。

　　(䟽因细得名也此是诸识之中串习机要亦名精明湛不摇处故云湛了即本识也有而若无故云罔象罔无也象似也非有形质故曰虚无望前行阴最为其细再三示云细微精也○标前四谓之妄想此识阴名之精想盖是识精元明能生诸缘缘所遗者由诸有情遗此本明虽终日行而不自觉枉入诸趣前文云譬如有人取频伽瓶塞其两孔满中擎空千里远行用饷他国识阴当知亦复如是○解六根互用等始破见思故安想得灭即粗垢先落也问上文受薰约无明说今妄想灭何止见思耶答无明所薰亦见思种子故前指见物有忆有忘正是粗相合种现虽尽而根本犹存非谓六根得真互用问此首楞严体无不圆宗无不极至于破阴力用何短乎答非是力用不协体宗由辩魔中五十重境皆从分段五阴妄想中现今齐此论灭故且至六根互用若如前又反流全一六用不行即破根本无明有异此中颠倒妄想也往人未晓所说雷同更请后贤精究斯义)。

　　阿难是五受阴五妄想成。

　　(䟽此五即是众生所受报法故通名受亦曰五取蕴众生取此为自体故○标前阿难问云如佛所言五阴相中五种虚妄为本想心我等平常未蒙如来微细开示故也若总明五阴本因同一妄想为别显成色受想行识五受阴妄想耳)。

　　汝今欲知因界浅深。

　　(䟽答诣何为界也界即因义亦是分义因依界分际限别故故云因界)。

　　唯色与空是色边际。

　　(色谓形色空谓显色俱色蕴摄妄色妄空互形互显故略举色空摄一切尽○标前文云汝见虚空遍十方界空见不分有空无体有见无觉是色边际○解孤山曰四大围空而成色质)。

　　唯触及离是受边际。

　　(䟽触有违顺即成苦乐二受离无违顺但舍受也○标前文云汝身现搏四大为体见闻觉知壅令留碍水火风土旋令觉知是受边际○解资中曰触有苦乐离即成舍俱名为受)。

　　唯记与忘是想边际。

　　(䟽记忆忘失取像攀缘俱为想阴之分齐耳○标前文云又汝心中忆识诵习性发知见容现六尘离尘无相离觉无性是想边际)。

　　唯灭与生是行边际。

　　(䟽生灭迁流刹那四相但是生灭皆行分也○标前文云又汝朝夕生灭不停知见每欲流于世间业运每常迁于国土是行边际○解私谓三相迁流俱属行阴略举生灭以摄于异)。

　　湛入合湛归识边际。

　　(䟽湛前行阴合归识阴见识不动认为真湛齐此名为识阴边际以见行阴是生灭法离生灭处必是湛寂就所认处即识分齐也○标前文云汝等见闻元无异性众尘隔越无状异生性中相知用中相皆同异失准是识边际○解湛生灭之际入精明之处方名合湛合同也以行相异而识体同故)。

　　此五阴元重叠生起生因识有灭从色除。

　　(䟽答前为顿销除为次第尽也生起则从细至粗从内感外一切诸法唯识变故故云生因识有除断则先粗后细从外向内如浣衣磨镜粗垢先落然生起时实非前后一念顿变以约粗细作此说耳圆顿观法断亦非次功行成时自然尔也○解孤山曰约生则由内造外从细至粗如着衣也故迷理有识乃至有色约灭则由外至内从粗至细如脱衣也故悟理色尽乃至识尽)。

　　理则顿悟乘悟并销事非顿除因次第尽。

　　(䟽前约生起除断道理合然若定作此解焉知虚妄故须先理后事顿悟渐除方了修证之义耳理则顿悟者若约证悟圆理即一断一切断无前后也如前文云一根既返源六根成解脱尘垢应念销成圆明净妙解悟亦然圆觉云知幻即离离幻即觉亦无渐次以一切法皆从心起妄念而生念即无念一切顿尽由真性中本无妄故故云乘悟并销事非顿除因次第尽者五阴妄法名之曰事阴既粗细不同法尔粗者先去解行虽顿断自有序日出孩生皆喻此也○解私谓此文总略不易甄明且约二义释其大节一者以此四句俱就观行位伏义释之谓依理顿悟乘悟修观用观并销而其五阴在运粗者先除细者后尽故曰事非顿除因次第尽前文所明五阴区宇次第而显者即其义也二者以上二句约相似位说下二句约观行位说观行可见相似位者从入初信似证三谛名理则顿悟圆破五阴名乘悟并销但此并销有尽未尽尽在七信未在已前上文所明五阴若尽能超五浊者即其义也问孤山云色尽在观行位受尽在初二两信想尽在三四行尽在五六识尽入七信已去今何以总判五阴尽在七信将非好辩矫异先说乎答非好辩也诚有以也一按文二详义且按文者前色阴尽见诸佛心如明镜中显现其像受阴尽得意生身随往无碍想阴尽虚受照应了罔陈习行阴尽于涅槃天将大明悟识阴尽即得现前诸根互用凡此五者岂非皆是六根清净之明文乎二说义者如前说色阴妄想云汝体先因父母想生汝心非想则不能来想中传命以此观之色由想生色阴若亡想阴必尽想阴若尽既无陈习岂非已断思惟烦恼耶况想阴之前受阴尽时得意生身若不断思出分段死安得意生乎受尽尚尔想行识尽不亦例然又则色阴尽者能超劫浊前明劫浊从见虚空遍十方界即名为浊是则劫浊尽时不应见空空见若除受等四阴复何所在故知五浊超必同时不可以常涂所谈较其伦次也圆师所解恐非经意古云说经者传先儒之言非从己出不得相让让之则其道不明余忝传先佛之言果有以也亦何敢让哉)。

　　我已示汝劫波巾结何所不明再此询问。

　　(䟽此引前说结责未解也如前文云巾体是同因结有异又云毕竟同中生毕竟异又云六结同体结不同时即结解时云何同除此皆理则顿悟事非顿除如何再问耶顿渐悟修如圆觉䟽○解所皆先说亦有顿渐二义巾体是一以喻真性悟则成顿也巾结有异以喻妄想除则成渐也原夫天巾由次第而结亦次第而解所譬六根及以五阴生之与灭一往相类再研有殊何者以六根义横五阴义竖故且如六根迷真起妄因妄成根必无先眼次耳等异至于反妄归真亦无从粗至细之理岂非横义耶前以结解次第为喻者但取六根差别及选择圆通谓之次第也今明五阴亦迷真起妄因妄成阴既云生因识有灭从色除岂非竖义耶若以结解喻之则两番次第宛有伦绪当知前文举喻不可以喻难法此中引例不可以根难阴适时之说须晓大纲又前示巾结难成次第至解萦之际一六同时盖显一根反源六根解脱今亦如是故相似位一阴若破五阴皆除向所以作两义释顿渐之文者亦顺斯意也)。

　　汝应将此妄想根元心得开通传示将来末法之中诸修行者令识虚妄深厌自生知有涅槃不恋三界。

　　(䟽如上五种妄想即是五阴根本五阴摄一切法故一切法皆妄想也如上文云娑婆世界并洎十方诸有漏国及诸众生同是觉明无漏妙心见闻觉知虚妄病缘和合妄生和合妄死汝既悟此故云心得开通亦合他解故云传示合识若知依正自他俱一妄想即可厌患五蕴自体求趣涅槃常乐何三界之可恋乎故此嘱劝弘宣自他俱益也○标令识虚妄者俾行人谙识五阴中五十种魔事同一虚妄也○解付嘱流通唯行与教自辩魔来流通行也此下尽经流通教也)。

　　阿难若复有人遍满十方所有虚空盈满七宝持以奉上微尘诸佛承事供养心无虚度于意云何是人以此施佛因缘得福多不。

　　(䟽此文校量文虽不多意已周尽七宝财之胜也满空多之胜也微尘诸佛福田胜也承事供养无虚度者心之胜也又虚空珍宝广大心奉上诸佛承事供养第一心心无虚度长时心如是布施心境俱胜所获福德其大矣哉)。

　　阿难答言虚空无尽珍宝无边昔有众生施佛七钱舍身犹获转轮王位况复现前虚空既穷佛土充遍皆施珍宝穷劫思议尚不能及是福云何更有边际。

　　(施佛七钱获轮王位显福田中佛福为胜轮王之福七宝具足千子围绕况尽空珍宝以奉如来所施之物尚穷劫难思其所招福岂有边际非一切智莫能知矣)。

　　佛告阿难诸佛如来语无虚妄。

　　(此告语不虚令深信佛所说真实也　标如来真实如五语也)。

　　若复有人身具四重十波罗夷瞬息即经此方他方阿鼻地狱乃至穷尽十方无间靡不经历。

　　(䟽示人具极罪也波罗夷此云弃或云不可乐弃故即现无僧用不可乐即当入地狱小乘四弃大乘十重具犯此罪受报无穷故历十方靡不皆至阿鼻五无间狱○标大乘十弃于杀盗淫妄外更加五酤酒六说在家出家人过七自赞毁他八悭吝九瞋恚十自谤三宝不信因果)。

　　能以一念将此法门于末劫中开示未学。

　　(䟽显弘经持少也一念心之边际也夫弘经者时必长久岂有一念而宣说者今显弘经力大故举至少以显殊胜)。

　　是人罪障应念销灭变其所受地狱苦因成安乐国。

　　(灭罪胜也重罪之人一念弘经其力能翻极重苦报成极乐报)。

　　得福超越前之施人百倍千倍千万亿倍如是乃至算数譬喻所不能及。

　　(得福胜也前之施福已自难量今此复超千万亿倍喻所不及何奇之若此乎问极重罪人极少时分为人读说未足可称何以灭业得福如此殊胜耶答此有多义故获胜报一所弘之经是佛极谈教理行果皆不思议故谓显如来藏心法法皆是有情无情有性无性齐成佛道此理不思议也佛顶心咒因人果人皆依此法灭恶生善八理化他防邪护正进行弥速能成菩提此教不思议也圆通行门二十五圣观音为最此行不思议也六十圣位第三渐次便证无生复说干慧能超因位直入果海此果不思议也二末世多障能于此时弘此极谈信解真正实希有故三施福唯得生死之报仍但自利弘经法利能至无漏能令闻者信解无谬展转利乐无穷尽故由是一念虽少其利博哉是故能胜前宝施福)。

　　阿难若有众生能诵此经能持此咒如我广说穷劫不尽依我教言如教行道直成菩提无复魔业。

　　(广说不尽者即前文云若我说是佛顶光聚悉怛多咒从旦至暮音声相连字句中间亦不重叠经河沙劫终不能尽此显经义及持者功德皆不可量也依我下以能得最极之果能离内外魔事用劝如说而行也斯则弘持经者所得所离唯佛与佛乃能知之○解私谓前利他得福此自利成道或以此义释成上文谓开示未学得福斯胜者良由众生于教诵持乃至成道所益大故)。

　　佛说此经已比丘比丘尼。

　　(标出家二众)。

　　优婆塞优婆夷。

　　(在家行净行二众)。

　　一切世间天人阿修罗及诸他方菩萨二乘圣仙童子并初发心大力鬼神皆大欢喜作礼而去。

　　(䟽二十五圣及妙吉祥虽各有说功归于佛总名佛说三种世间故云一切器界所住境也菩萨二乘智正觉摄余皆有情世间圣仙童子此仙众之一也经中有此真言大欢喜者近得世间欢喜远得出世初地由三义故欢喜一能说人清净二所说法清净三所得果清净由斯义故皆大欢喜○解初发心者圆教外凡或内凡也皆大欢喜通该凡圣孤山曰既闻谈常扶律即偏解圆同服醍醐咸沾妙益故大欢喜○䟽绝笔颂曰以此少分赞经力施他流演无穷尽所获利乐悉回向菩提实际众生界)。

　　首楞严经

　　唐广州制止寺极量传(即译经祖师也出大宋高僧传)

　　释极量中印度人也梵名般剌蜜谛唐言极量怀道观方随缘济物展转游化渐达支那(印度俗呼广府为支那名帝京为摩诃支那也)乃于广州制止道场驻锡众知博达祈请颇多量以利乐为心因敷秘𧷤神龙元年乙巳五月二十三日于灌顶部中诵出一品名大佛顶如来密因修证了义诸菩萨万行首楞严经译成一部十卷乌苌国沙门弥伽释迦(释迦稍讹正云铄佉此翻曰云峰)译语菩萨戒弟子前正议大夫同中书门下平章事清河房融笔授循州罗浮山南楼寺沙门怀迪证译量翻传事毕会本国怒其擅出经本遣人追摄泛舶西归后因南使入京经遂流布有唐惟悫法师资中沇公各着䟽解之云。

　　义䟽跋

　　首楞严经是如来世尊最后之垂范也鞠其所指归宿处在乎征心辩见之两门辩见则恐人认妄觉所明便同吾不见处之真见征心则使渠离前尘影事见自己性觉妙明之本心悟此心而山河大地咸是妙明真心中所现物得真见而父母生身犹彼十方虚空吹一微尘尘物直下两亡心见自然双泯无上宝觉圆明真净者盖有在于是矣长水大法师璇公亲蒙记莂以曩愿力而来荷负教乘助佛转轮妙堪遗嘱住首楞严王三昧以金刚如幻力制撰大䟽用以发扬乎吾佛无见顶法之深旨显如来藏心明修行方便辩离魔业行示地位阶差出圣教名殊辩趣生因异陈禅那现境以此七利括尽楞严大要其间或别列三科重论七大随文䟽决真俗镕融唐梵双彰圣凡一致除疑破执会色明空宗趣了然教兼圆顿一多相即小大互陈行布圆融自在无碍俾学者披经览䟽即䟽证经不遭枝岐达佛知见譬如得门而直入华屋岂不快哉盖法师尝持经中清净本然云何忽生山河大地一则语以问琅瑘广照觉禅师觉依其言抗声而答之遂领旨于言下载之禅书也是故悲愿宏广悟解详明学海澜翻辩词锋利所造大䟽专于显明佛意不事文言简要不繁直截径正明白显露开人心眸是为后世典刑所以前作尽废后来虽有作者亦无过此但是于中采摭要义纂集别行政清凉所谓此等皆是支流或名流类盖从大部中支出流𣲖者也且夫大䟽与楞严大经并行流通蕃衍于无穷者独一长水耳佛不云乎四人出世为四依菩萨非法师其谁欤咸辉夙福何厚获此宝书敬写雄文以备修习庶几凭仗法流洗涤无始微细沈惑普与法界众生以此为因地资粮期证如来七常住果积功累德而成无上宝王云。

　　标指跋

　　首楞严标指要义之作始自皇宋熙宁间大禅师也禅师讳晓月字公晦得法于滁之琅瑘广照觉公住洪之泐潭宝峰精舍晚年谢院事引退于卢仙山之道济庵庵居闲暇日与其徒论楞严旨诀就依长水璇师义䟽科目掇其简要之义于科文之下名其题曰标指要义急欲使世学佛之徒临文得旨昭然如指诸掌也是时有开士曰应乾者密授智证于东林照觉从师游久即录而藏诸后出世开法继踵前席乃出其文遗失禅林中当世得之如居贫获至宝似执热濯清风竞为镂板传于江湖间故已久矣而兵革之后存其正文者盖鲜焉余数年求其文而不能得设得一二者亦残卷废轴也绍兴乙丑始获其全帙乃率同志书之庶得洗心易虑于其间终愧未揩待别为书也聊以弊文纪其岁月云云今既编入义海果符前言因以二文并附卷末识者毋致诮焉。

　　义海绝笔偈

　如来本为大因缘　开悟群生佛知见
　故使阿难助发机　示无真定求方便
　妙奢摩他为初首　妙庄严路世希有
　金刚如幻三昧门　众经无有出其右
　世尊顶相无能见　任待千头并百面
　无边身者尽其机　到了不容通一线
　三世诸佛同此门　戒定慧学无不圆
　道场加行成圣位　破魔说法天人尊
　伟哉此经何宗趣　凡圣平等无二路
　胜净明心触处周　清净本然法如故
　吾不见处情难到　湛入合湛皆有过
　三科七大尽破除　失脚蹋翻古皇道
　此经大底符于律　四决定义乌可忽
　吁嗟正性不能刳　古今那有魔成佛
　五天译罢来唐土　出自神僧并大士
　润文笔授遇其人　又得长水撰义䟽
　后来注释非一家　义辞婉美犹贯华
　虽然䟽义两并行　各随部帙成等差
　我今总已集其解　俾众法流归义海
　浸润法界无边空　普使群灵同正解

　　首楞严经义海卷第三十

　　昔隋智者大师闻西竺国有性宗楞严昼夜西向作礼愿早至此土与诸众生开佛知见然竟不及见遂宗法华作止观止观即此经中妙奢摩他毗婆舍那一义耳窃惟此经旨趣渊𧷤深奥微妙实不可得而心思言议之在明悟而已矣故云此法亦缘非得法性又云如何以所知心测度如来无上菩提是皆离于见闻觉知绝乎修证行解逮将文殊禀命料拣圆通则曰此方真教体清净在音闻信知此法还假闻思修三慧相须而作庶几尽证反闻自闻之道善哉微尘诸佛涅槃妙门盖有在于是矣经传震旦自唐神龙洎宋乾道将五百年其弘扬诠解者无出乎此义海中诸圣师焉但就中有师承不同者以事相观之似乎互有得失以理性质之正是相与辩明华严文殊问明涅槃纯陀答难皆此意也阅教之士当究六解一亡之义不可存结此结若存便见是非锋起余乃宗徒而于此二初无适莫但欲发扬圣教而已故综而收之辄于二十五圆通位各附之以赞辞仍以三颂释其疑难总三十万言分为三十卷手自书写募缘入版流通恭请姑苏神照讲师校证其文于中诸师提撕未到处神照亦着语彰明之凡数段焉谓姑苏曰者是也其他异说纷纭不能备载之耳若夫无见顶法妙莲华王万行因华密因了义纵以身为舌亦乌能言其万万之一耶傥能随顺章句得义遗言一念发真归元见性觉妙明本觉明妙胜净明心本周法界则五阴六入根尘阴处一切浮尘十方虚空当处出生随处灭尽方知吾佛本不曾说诸师亦不曾诠余所集者亦复妄焉。

　　乾道丁亥夏至前一日福城灵凤兰若遗教比丘咸辉谨书

　　后序

　　清净海眼照映千门妙莲华王开敷万行销庆喜之爱习获本妙心荡满慈之疑情合如来藏星罗众义月满一乘首楞严经者乃大觉能仁最后垂范示三观妙门入如来性海谓妙奢摩他三摩禅那也然与诸教或名同而义异或名异而义同圆觉三观静幻寂者名同义异涅槃三相定慧舍者名异义同今经正显心见性也至于二十五圣皆于此三单复圆修而已达磨西来直指人心见性成佛亦由是而已矣至乎玄沙地藏清凉法眼琅瑘广照皆得斯经深妙之旨而大振宗风是则禅教同归定慧齐运者其惟此经焉大唐京都悫法师精炼十载梦感文殊乘狻猊入其口首解此经目为玄赞文理幽𧷤盛行西北巨宋长水法师因见琅瑘广照禅师问曰清净本然云何忽生山河大地琅瑘抗声云清净本然云何忽生山河大地长水于言下大悟遂依贤首国师玉教马鸣起信五重而释通之教彻终顿圆融法穷一心玄极而华严圆觉楞严起信一真法界常住真心一以贯之者也泐潭月禅师遍参知识亦见琅瑘妙悟心宗观长水义䟽文广乃略其要义名曰标指净觉法师遍观诸䟽或笔或削目为集解私有助释之文符会宗教焉今福唐禅人辉公书记自幼获斯经玩味欣跃久历诸方穷究妙旨因观众解乃精金美玉共赞大猷集成义海三十卷会众流而同归大海耳使展卷明旨大义璨然深达一门超出妙庄严路妙契圆满菩提归无所得大矣哉不可得而思议也智彬嘉其运心广大因为校证其文而求后序自愧荒芜聊尔随喜。

　　时乾道三祀孟冬既望平江府前住松江华严教院传贤首祖教神照大师智彬于重玄古刹

　　书偈一首(辉书记编集楞严诸家注解目曰义海住毗陵华藏比丘智先为说此偈)

　众生发妄遗本明　见闻不超声色界
　如来慈愍为宣扬　七处征求无影迹
　乃知心目为过咎　见与见缘如空华
　忽然狂歇获本头　此头亦非从外得
　而斯清净海眼经　流布真[舟-(白-日)]五百载
　中间作者互发明　得骥一毛龙片甲
　道人刻意为纶贯　令他末学见大全
　集众狐白以为裘　导引百川而归海
　我今随喜说伽陀　普劝诸檀续慧命
　要令佛顶再光明　长作未来大圆镜

　　首楞严经义海卷第三十　牧十

　　音释

　　抟

　　(度官切聚也)。

　　谙

　　(乌甘切谙练也)。

　　赜

　　(锄陌切深也)。

　　苌

　　(直良切)。

　　舶

　　(傍陌切大船也)。

　　沇

　　(余准切)。

　　莂

　　(并列切记莂谓授将来成佛之记劫国名号之莂也)。

　　摭

　　(之石切拾也)。

　　纂

　　(作管切编集也)。

　　滁

　　(直鱼切郡名)。

　　泐

　　(卢则切泐潭寺名)。

　　掇

　　(都活切拾取也)。

　　镂

　　(落候切刻镂也)。

　　综

　　(子宋切总括也)。
