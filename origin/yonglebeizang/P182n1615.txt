永乐北藏第 182 册 No. 1615 大明三藏法数(第14卷-第35卷)


　　大明三藏法数卷第十四　　　　　池六

　　上天竺前住持沙门一如等奉　来集注

　　四知(出佛说骂意经)

　　【一天知】谓人一念心起若善若恶虽未形现天神已自知之照临于上矣。

　　【二地知】谓人一念心起若善若恶虽未形现地神已自知之鉴察于下矣。

　　【三傍人知】谓人作善作恶于隐僻之处自谓无人知而不知傍人已知之矣。

　　【四自知】谓心欲作善作恶人虽未知自意已先知之矣。

　　一名四实(出涅槃经)

　　一名谓先陀婆四实谓水盐器马如是四法皆同此一名此是大王密语经云譬如大王告诸群臣先陀婆来有智之臣善知此名若王心欲水时口索先陀婆者智臣善知王意即以水奉之索后三物亦称先陀婆智臣即以三物随意奉之以譬如来密语甚深难解诸大乘经亦复如是若说四无常大乘菩萨应当善知此是如来为诸众生说无常苦空无我之相令得证于涅槃解脱之道(菩萨梵语具云菩提萨埵华言觉有情梵语涅槃华言灭度)。

　　【一水】经云若王欲洗时索先陀婆智臣即便奉水谓水无定性在方器则方在圆器则圆以譬如来为诸众生说入涅槃大乘菩萨即知此是如来为计常者说无常相欲令众生修无常想也。

　　【二盐】经云若王欲食时索先陀婆智臣即便奉盐谓盐味苦以譬如来或说正法当灭大乘菩萨即知此是如来为计乐者说于苦相欲令众生多修苦想也。

　　【三器】经云若王食已将欲饮浆索先陀婆智臣即便奉器谓器中本空以譬如来或说空者是正解脱大乘菩萨即知此是如来说正解脱欲令众生修学空想也。

　　【四马】经云若王欲游索先陀婆智臣即便奉马谓马由人䇿不得自在以譬如来或说我今病苦大乘菩萨即知此是如来为计我者说无我相欲令众生修无我想也。

　　四念珠(出金刚顶瑜伽念珠经)

　　念珠者佛令众生欲灭烦恼当持数珠常随其身专心系念诸佛名号故说数珠之多少功德之胜劣而有四种之不同也金刚萨埵菩萨偈云念珠功德有四种上品最胜及中下一千八十以为上一百八珠为最胜五十四珠以为中二十七珠为下类手持念珠当心上静虑离念心专注设安顶髻或挂身或安颈上及安臂由安顶髻净无间由带颈上净四重手持臂上除众罪能令行人悉清净(净无间者无间地狱之业得清净也净四重者杀生偷盗[婬-壬+(工/山)]欲妄语之业得清净也)。

　　【一一千八十珠为上品】此珠为上品者以其数多若持此珠念佛名号则功德利益极为上品准校量数珠功德经云此珠若以木槵为者或掐一过得福千倍莲子为者得福万倍水晶为者得福千亿倍菩提子为者得福无量也。

　　【二一百八珠为最胜】此珠为最胜者以其数次于上品若持以念佛名号则功德利益为最胜也若以木槵莲子水晶菩提子为者其持掐所得之福亦如前也。

　　【三五十四珠为中品】此珠为中品者以其数又次于前若持以念佛名号则功德利益为中品也若以木槵莲子水晶菩提子为者其持掐所得之福亦如前也。

　　【四二十七珠为下品】此珠为下品者以其数又次于前若持以念佛名号则功德利益为下品也若以木槵莲子水晶菩提子为者其持掐所得之福亦如前也然此皆以珠数多寡而分四品之别若能专心持念则功德平等而无异也。

　　怀胎死四(出出曜经)

　　谓调达比丘染着世利于阿难所求学神通能于虚空作十八变涌没自由时阿阇世王太子见其神变日给五百釜食随时供养于是世尊告诸比丘汝等勿学调达贪着供养自䧟于罪亦䧟他人遂说偈喻云芭蕉以实死竹芦实亦然駏驉坐妊死士以贪自丧(梵语调达华言天热梵语阿难华言庆喜梵语阿阇世华言未生怨駏驉即骡也妊即孕也)。

　　【一芭蕉生实】谓芭蕉本是危脆之物若更开华生实不久即枯死以喻人身无常亦不坚实若更要求名誉贪着利养则自䧟于罪亦䧟他人也(此下三喻义同)。

　　【二芦开华】谓芦苇亦是危脆之物若更开华不久即枯死也。

　　【三竹生米】谓一切竹若根力衰败枝则生米不久即枯死也。

　　【四駏驉妊】谓駏驉若怀妊即母子俱丧也。

　　四葬(出法苑珠林)

　　此四葬法皆西域𣩵葬之法也。

　　【一水葬】水葬者谓弃置江河以饲鱼鳖也。

　　【二火葬】火葬者谓积薪而焚灭诸有相也。

　　【三土葬】土葬者谓埋藏岸傍以取速朽也。

　　【四林葬】林葬者谓露置寒林饲诸禽兽也(寒林即西域弃尸处僧祇律云谓多死尸凡入者可畏毛寒故名寒林)。

　　虹霓四缘(出法集经)

　　经中因明菩萨善根业行因缘而有胜妙果报不同故立多种譬喻此虹霓为一也谓诸菩萨因于善根业行而有香华种种技乐音声于虚空中自然而作以为供养然彼业行因缘虽不至于技乐音声之中而亦因彼善业而有种种胜妙供养果报也譬如虚空杂色虹起而因地水火风四大因缘而生然四大虽不至于虹霓之中亦因四大而有种种色相显现故说虹霓四缘也。

　　【一地大生黄】谓虹霓体具众色其中黄色乃假地大而能映现盖土之色性本黄虹必依地而起故云地大生黄也。

　　【二水大生青】谓虹霓体具众色其中青色乃假水大照映而起盖水之色性本青虹必因雨而有故云水大生青也。

　　【三火大生赤】谓虹霓体具众色其中赤色乃因火大而能显发盖火之色性本赤虹必因日照而现故云火大生赤也。

　　【四风大生轮】谓虹霓随处现起初无实体因假风大之力所持而体如轮晕之相盖风之体性本能运动故云风大生轮也。

　　四兵(出长阿含经)

　　谓转轮王出游之时即集此四兵随从而卫护也。

　　【一象兵】谓转轮王出游之时其军士皆乘象也。

　　【二马兵】谓转轮王出游之时其军士皆乘马也。

　　【三车兵】谓转轮王出游之时其军士皆乘车也。

　　【四步兵】谓转轮王出游之时其军士皆带甲胄随从步行也。

　　四华(出翻译名义)

　　【一分陀利】梵语分陀利华言白莲华。

　　【二优钵罗】梵语优钵罗华言青莲华。

　　【三钵特摩】梵语钵特摩华言红莲华。

　　【四拘勿投】梵语拘勿投亦云拘某陀华言黄莲华。

　　又四华(出法华文句)

　　【一曼陀罗华】梵语曼陀罗华言适意又云白华。

　　【二摩诃曼陀罗华】梵语摩诃华言大即大适意亦云大白华。

　　【三曼殊沙华】梵语曼殊沙华言柔软又云赤华。

　　【四摩诃曼殊沙华】梵语摩诃曼殊沙华言大柔软亦云大赤华。

　　五种法身(出华严经随䟽演义钞)

　　【一法性生身】谓此法性体本圆常该通万有如来之身由此出生故名法性生身。

　　【二功德法身】谓如来以万行功德为因而成法身之果故名功德法身。

　　【三变化法身】谓如来法身无感不形无机不应如千江月随水现影影虽有殊月本是一故名变化法身。

　　【四虚空法身】谓如来法身融通三际包括大千一性圆明诸尘不染故名虚空法身(三际者即过去现在未来三世也)。

　　【五实相法身】谓如来法身离诸虚妄会极真如不生不灭故名实相法身。

　　五教佛身(出华严一乘教义分齐章)

　　五教者即小始终顿圆也佛身即如来之身也如来之身遍一切处本无大小形量但为众生根器利钝不同故曲垂方便演说种种法门示现种种身相即有五教佛身之异也。

　　【一小教丈六金身】谓如来示现降生出家成道于鹿野苑说四谛生灭之法专化二乘而二乘但见丈六金身故名小教丈六金身也(四谛者苦谛集谛灭谛道谛也二乘者声闻乘缘觉乘也)。

　　【二始教千百亿化身】谓如来次说大乘之法广谈法相于千百亿世界中示现种种色身正化菩萨兼化二乘以众生所见各各不同故名始教千百亿化身也(菩萨梵语具云菩提萨埵华言觉有情)。

　　【三终教丈六即真身】谓如来次说大乘终极之理会一切法咸归实性二乘阐提悉得成佛机缘既熟所见如来丈六之身即是真常之体故名终教丈六即真身也(阐提梵语具云一阐提华言信不具)。

　　【四顿教丈六即法身】谓如来不从渐次唯谈圆顿之理空有两亡色心无碍大乘菩萨了一切法无非法身故名顿教丈六即法身也。

　　【五圆教具足十身】谓如来称性宣扬圆融法界之理法法互融尘尘无碍统诸教差别之身全法界平等之体菩提愿智等身无不具足故名圆教具足十身也(梵语菩提华言道十身者菩提身愿身化身力持身相好庄严身威势身意生身福德身法身智身也)。

　　五部教主(出大乐金刚不空真实三昧耶经理趣释)

　　部谓部类教谓言教主即主宰此之五部乃是如来金刚不空真实三昧法门也而依五方立五部以五佛为主者各有所表也中方毗卢遮那即释迦如来也四方四佛乃释迦化现以表诸佛同一法身也以如来入种种三摩地说种种陀罗尼门虽各分部类各有坛法而皆与般若理趣相应也然此法门为令众生三业清净得金刚智三摩地而行慧施不为烦恼染污成就无上菩提而证清净法身也(梵语三昧华言正定梵语毗卢遮那华言遍一切处梵语释迦华言能仁梵语三摩地华言等持梵语陀罗尼华言总持梵语般若华言智慧三业者身业口业意业也金刚智者如来智慧无法不知无惑不断如金刚至坚至利故云金刚智也)。

　　【一中方灌顶部】灌顶喻也如轮王太子受储君位轮王乃取四大海水灌太子顶加以宝冠以喻毗卢遮那已得一切如来灌顶受佛职位而为三界法王以清净法界智演说般若相应陀罗尼加持众生身口意业悉得清净亦受灌顶之位而证清净法身是为灌顶部故中央以毗卢遮那为教主也(三界者欲界色界无色界也)。

　　【二东方金刚部】金刚部者谓如来证得佛地观众生藏识中烦恼习气坚固难舍以大空金刚智三摩地而摧破之不离大圆镜智而演说般若相应陀罗尼令诸众生得清净三业而悟本有不坏金刚佛性是为金刚部故东方以阿閦佛为教主也(烦恼习气者烦恼余习气分也大空者即毕竟空也梵语阿閦华言不动)。

　　【三南方宝生部】宝生部者谓如来得三界法王位入金刚宝三摩地愍念众生而行慧施心无吝惜三轮清净以平等性智说诸陀罗尼令诸众生所求一切伏藏皆得现前而证得河沙功德是为宝生部故南方以宝生如来为教主也(三轮清净者谓能施之人所施之物及受施之人皆无取着也)。

　　【四西方莲华部】莲华部者谓如来得自性清净法身而住杂染浊恶世界不被一切烦恼染污犹如莲华入清净三摩地以妙观察智说诸陀罗尼令诸众生证悟清净法界如莲华不染诸垢具足一切无漏善法是为莲华部亦名法部谓以此法门加持极乐世界水鸟树林皆演法音故西方以阿弥陀佛为教主也(无漏者不漏落三界生死也梵语阿弥陀华言无量寿)。

　　【五北方羯磨部】梵语羯磨华言作法又云办事谓佛持一切如来智印入大悲三摩地以成所作智说诸陀罗尼加持一切众生得无碍身语意业令藏识中杀害杂深种子悉尽无余一切事业皆悉成就是为羯磨部故北方以不空成就如来为教主也(藏识即第八识也)。

　　佛观五事降生(出因果经)

　　佛于兜率天宫将欲降生先观五事而后托胎也(梵语兜率华言知足)。

　　【一观诸众生熟与未熟】谓如来将欲降生先观众生根机熟与未熟以此土众生根机成熟可度故现降生也。

　　【二观时至未至】谓如来将欲降生先观众生可度之时至与未至以度生时至故现降生也。

　　【三观诸国土何国处中】谓如来将欲降生先观世界何国居中以迦毗罗国居大千世界之中故于此国现降生也(梵语迦毗罗华言黄色)。

　　【四观诸种族何族最盛】谓如来将欲降生先观种族贵盛以刹帝利种族极贵最盛故于此族现降生也(梵语刹帝利华言田主)。

　　【五观过去因缘谁最真正应为父母】谓如来将欲降生先观过去因缘谁可为其父母以净饭王摩耶夫人真正无邪宿有因缘可为父母故于此王宫现降生也(摩耶梵语具云摩诃摩耶华言大术)。

　　佛五姓(出释氏要览)

　　西域记云姓所以系统百世使不别也佛祖统纪云世人皆知如来为刹帝利之主种而不知瞿昙释迦前后立姓之由瞿昙之义有四或云纯淑或云地最胜此从本德而称也或云甘蔗或云日种此就本缘而言也释迦之义有三据德立号则曰能仁依处称名则曰舍夷直林然释迦立姓之由虽因甘蔗王之四子而实出自瞿昙也瞿昙释迦称虽有异姓即是一或加日种甘蔗舍夷列为五姓则本末相分源流一致是知舍夷释迦二姓出自甘蔗甘蔗出自瞿昙其实皆刹帝利王之一姓也(梵语刹帝利华言田主)。

　　【一瞿昙】梵语瞿昙华言纯淑又云地最胜谓于人类中此族最胜故也十二游经云劫初有王名大茆草王禅位于臣往师瞿昙仙人修道遂受其姓名小瞿昙后裔相承为姓故云瞿昙也。

　　【二甘蔗】本行经云大茆草王(即小瞿昙)得成王仙寿命极长老不能行时诸弟子出外乞食恐师有虎狼之患遂以草笼盛之悬于树上猎人遥见谓彼是鸟乃射之滴血于地生二甘蔗日炙开剖一出童男一出童女大臣闻之迎归王宫养育长成男名善生以王种故遂立为王号甘蔗后裔相承为姓故云甘蔗也。

　　【三日种】谓甘蔗王由日炙甘蔗而生遂以日为种故云日种。

　　【四舍夷】谓甘蔗王第四子名别成为父𢷤出至雪山直树林住其后建国名舍夷遂以其处为姓故云舍夷。

　　【五释迦】梵语释迦华言能仁本行经云甘蔗王第一妃善贤生子名长寿第二妃生四子一名炬面二名金色三名象众四名别成时善贤妃欲立长寿白王𢷤遣四子出国至雪山北住直树林中其第四子别成为王自立城居以德化人即为强国父王追悔遣使往召辞过不还父王叹曰我子释迦遂以德为姓故云释迦也。

　　佛有五事(出增一阿含经)

　　【一当转法轮】当转法轮者谓如来出世既成道已当转法轮度脱有情饶益一切如转四谛法轮先度五比丘等是也(四谛者苦谛集谛灭谛道谛也五比丘者一阿鞞二䟦提三拘利四陈如五迦叶也)。

　　【二与父说法】与父说法者谓如来既成道已惟念父恩最重当与说法令其享寿无穷正法治化及得远离尘垢得法眼净是故还于本国与父说法普曜经云佛出家时与父母誓若得佛道还度父母今得佛道必当还国说法度脱不违本誓也(法眼者谓见色心粗细因缘假名俗谛诸法也)。

　　【三与母说法】与母说法者谓如来成道已惟念母恩育养情深况有誓愿还度父母是故为其说法令得解脱如升忉利天宫为母说法是也(梵语忉利华言三十三)。

　　【四当与凡夫立菩萨行】当与凡夫立菩萨行者谓如来出世既成道已当度一切有情故说六度万行之法与诸凡夫成立菩萨大乘之行转度一切同成正觉也(六度者一布施二持戒三忍辱四精进五禅定六智慧)。

　　【五当授菩萨莂】当授菩萨莂者莂即记莂佛授菩萨记分别当来成佛劫国名号也谓如来既成道已观诸大乘机器若行菩萨道已成熟者而为说法即授其记令彼当来皆得作佛也。

　　五不赴请(出根本说一切有部毗柰耶)

　　根本毗柰耶云有一长者请佛及僧就家设供比丘皆去惟世尊独留在寺令人取食不赴其请故说此五种因缘也(梵语比丘华言乞士)。

　　【一为宴默而居】为宴默而居者谓如来深入禅定寂然宴默故不赴请。

　　【二为诸天说法】为诸天说法者谓如来为诸天众宣说法要故不赴请。

　　【三为观察病】为观察病者谓时有病僧如来为瞻察调理故不赴请。

　　【四为看诸卧具】为看诸卧具者时有商人施僧妙㲲比丘得㲲制新卧具弃旧卧具狼籍于地佛欲待比丘去往彼瞻看故不赴请。

　　【五为制其学处】制谓制立学处即当学戒也以比丘不应制新卧具弃掷旧者佛欲制其学戒故不赴请。

　　如来五种说法(出思益梵天所问经)

　　【一言说】言说者以言音而说法也谓如来或说过去未来现在之法或说世间出世间法悉为化导众生乃至恒河沙劫说无穷尽虽如是说而不坏法性亦不着法性也。

　　【二随宜】随宜者随顺众生之所宜也谓如来所说种种诸法或偏或圆或顿或渐皆是随顺众生之机称其根器悉令开解也。

　　【三方便】方即方法便即便宜犹善巧也谓如来说布施得大富说持戒得生天说忍辱得离诸瞋恚说精进得具诸功德说禅定得息诸散乱说智慧得舍诸烦恼如是种种方便开化众生莫不为令超脱苦轮得诸法乐也。

　　【四法门】法者如来所说之法也门以出入为义谓如来说诸妙法开解脱门普令一切有情皆得出离生死苦趣而入解脱清净之域也。

　　【五大悲】悲愍伤也谓如来愍众生故兴大悲心为之说法而㧞其苦也若众生着贪爱者为说不净着瞋恚者为说慈悲乃至染着法者说一切离染之法乐着众苦不净而居家者为说出离之法如来作如是种种说者莫不为令一切众生脱离众苦也。

　　五种甚深(出法华论)

　　甚深者即如来所证真如理智境界也以此五法深妙难解非声闻缘觉之所能知故也。

　　【一义甚深】义甚深者谓如来所证种智性义微妙不可思议也。

　　【二实体甚深】实体甚深者谓如来所证实相理体不空不有非如非异不可思议也。

　　【三内证甚深】内证甚深者谓如来所证所得一切智慧甚深无量其智慧门难解难入不可思议也。

　　【四依止甚深】依止甚深者谓如来所证真如法体遍一切处无染无净不变不迁于一切法不即不离不可思议也。

　　【五无上甚深】无上甚深者谓如来所证阿耨多罗三藐三菩提而一切声闻辟支佛等所不能思议也(梵语阿耨多罗三藐三菩提华言无上正等正觉辟支梵语具云辟支迦罗华言缘觉)。

　　五所依土(出圆觉经略䟽钞)

　　【一法性土】谓如来清净法身所依之土以真如为体然此身土体无差别不变不迁离相寂灭是名法性土。

　　【二实报土】谓如来圆满报身所依之土以无漏五蕴为体此由往昔修习十力四无所畏等功德成就无碍庄严境智融泯称实感报之所招感是名实报土(无漏者不漏落生死也五蕴者色蕴受蕴想蕴行蕴识蕴也十力者知是处非处智力知过现未来业报智力知诸禅解脱三昧智力知诸根胜劣智力知种种解智力知种种界智力知一切至处道智力知天眼无碍智力知宿命无漏智力知永断习气智力也四无所畏者一切智无所畏漏尽无所畏说障道无所畏说尽苦道无所畏也)。

　　【三色相土】谓如来微尘相海身所依之土以自行后得智为体此由万德成就众宝庄严周圆无际是名色相土(自行后得智者谓如来自行满足觉体圆明后起妙用之智也)。

　　【四他受用土】他受用者他机感见而受用也谓如来他受用身所依之土以利他后得智为体此由修德成就随住十地菩萨所宜变现以大慈悲力而现大小胜劣种种净土是名他受用土(十地者欢喜地离垢地发光地𦦨慧地难胜地现前地远行地不动地善慧地法云地也菩萨梵语具云菩提萨埵华言觉有情)。

　　【五变化土】改易不常为变无而忽有为化谓如来变化身所依之土以利他成事智为体此由往昔修习利他之行故能随众生心变现净秽种种国土是名变化土。

　　五法(出楞伽经)

　　【一名】名即假名也谓一切圣凡情与无情若根若尘各有自相逐体称呼是为名也(根者眼耳鼻舌身意六根也尘者色声香味触法六尘也)。

　　【二相】相即色相也谓三界一切品类洪纤妍丑情与无情及根尘诸法各有形状是为相也(三界者欲界色界无色界也)。

　　【三妄想】妄想者分别虚妄之念也谓由前名相二法起分别心认假名为自己执幻相为本身则有心心数法种种攀缘是为妄想也(心即心王心数法即受想行等法也)。

　　【四正智】正智者如来明了正见之智也谓了前诸法如幻如化非断非常超过一切凡夫小乘偏邪异见是为正智也。

　　【五如如】如如者不变不异真如之理也谓由前正智观察名相皆悉如幻非有非无名相本空即真如理理因智明智因理发以智如理以理如智是为如如也。

　　百法五位(出显扬圣教论)

　　百法五位者谓色法十一心法有八心所法五十一不相应行法二十四无为法六总成百法各有所属列为五位也。

　　【一色位】色以质碍为义色有十一种即眼耳鼻舌身色声香味触及法处所摄一分色以此十一种皆有质碍是名色位(法处是意所取之境具有四分一心所法二不相应行三无为四无表色今言法处所摄一分色正是无表色也无表色者谓意识缘于过去所见之境虽分别明了而无表对故云无表虽无所表于所缘境执着不忘故云色也)。

　　【二心法位】心法有八种谓阿赖耶识眼耳鼻舌身意识及第七识虽有八种之名而皆出于心王故名心法位也(梵语阿赖耶华言识识即第八含藏识也)。

　　【三心所有法位】心所有法五十一种谓遍行五法一作意(能警觉为性心未起能警令起心已起能引趣于境也)二触(对境也)三受(领纳前境也)四想(于境取像也)五思(起心造作诸业也)由此五法起则同起故遍行也别境五法一欲(希望乐境也)二胜解(于理明了无碍也)三念(明记不忘也)四等持(离昏沉掉举曰等令心专注不散名持)五慧(拣择名慧能拣择善恶法也)由此五法起时各起故名别境也善有十一法一信(于善法深乐不疑也)二惭(耻己无德也)三愧(羞为恶行也)四无贪(于五欲境心生厌离也)五无瞋(于违情境不起怒心也)六无痴(于事于理明解决了也)七精进(于诸善法精勤修习也)八轻安(远离昏乱也)九不放逸(于不善法心不染着也)十舍(远离掉举也)十一不害(于有情之所不加损恼也)烦恼有六法一贪(引取无厌也)二瞋(忿怒不息也)三慢(自恃陵他也)四无明(于事于理无所明了也)五见(即邪见也)六疑(犹豫不决也)由此六者皆昏烦之法恼乱心神故名烦恼也随烦恼有二十法一忿(暴怒也)二恨(怨恨也)三覆(令人不知己过也)四恼(外境违情不自安隐也)五嫉(心怀妒忌也)六悭(于一切财不能慧施也)七诳(诡诈不实也)八謟(媚悦人意也)九害(损恼有情也)十憍(矜己傲他也)十一无惭(不知羞耻也)十二无愧(阴为不善也)十三掉举(内心动摇也)十四昏沉(心神迷惑也)十五不信(邪见多疑也)十六懈怠(身心不勤也)十七放逸(纵恣欲竟也)十八失念(遗失正念也)十九散乱(心常放逸也)二十不正知(以妄为真也)由此烦恼随逐前烦恼六法而起故名随烦恼也不定法有四一恶作(或作恶事心生追悔或不作善事心生追悔故属不定法)二睡眠(识神昏昧也梦中见境或善或恶或不善不恶故属不定法)三寻(寻即寻思心中所起之念也所起之念或善或恶或不善不恶故属不定法)四伺(伺即伺察心中所起之念也寻思之心粗而浮伺察之心沉而细此心亦有善恶不善不恶故属不定法)如是诸法从阿赖耶识种子所生依心而起与心俱转相应是名心所有法位也。

　　【四不相应行位】不相应行有二十四种一得(于一切法造作成就也)二命根(第八识种子并出入息暖气三者连持不断人命得存也)三众同分(如人之类其形相似也)四异生性(众生妄性不同也)五无想定(外道所修之定心想俱灭故也)六灭尽定(得此定者受想心灭尽诸识不起也)七无想报(外道修无想定命终果报生无想天寿命五百劫想心不行如冰夹鱼也)八名身(依事立名众名联合故曰名身也)九句身(积言成句众句联合故曰句身也)十文身(文即是字众字联合故曰文身也)十一生(诸法始起也)十二住(诸法未迁也)十三老(诸法渐衰也)十四无常(今有后无也)十五流转(因果不断相续转故也)十六定异(善恶因果决定不同也)十七相应(因果和合不相违背也)十八势速(诸法迁流不暂停住也)十九次第(编列有叙也)二十时(即时节也)二十一方(即方所也)二十二数(即数目也)二十三和合(不相乖违也)二十四不和合(相乖违故也)由此二十四法是假施设性不与心相应不与色相应故名不相应行位也(假施设性者以其有名无体故不属于心法亦不属于色法也)。

　　【五无为位】无为位有六法一虚空无为(真空之理离诸障碍犹如虚空无所作为也)二择灭无为(择拣择灭断灭以智断惑所显真理无有作为也)三非择灭无为(不假智力断灭诸惑性本清净无所作为也)四不动无为(不动地即第四禅天从地立名此天所修禅定之理无所作为)五想受灭无为(想受心灭所显真理无所作为也)六真如无为(不妄曰真不异曰如真如之理无所作为也)由此六法体本虚融无有作为故名无为位也。

　　五类说法(出华严经䟽)

　　【一佛说】佛说者谓一切经法皆是佛说也然华严一经亦通菩萨声闻等共说此言佛说者如阿僧祇品随好品乃是如来亲口宣说也(梵语阿僧祇华言无数)。

　　【二菩萨说】菩萨说者谓诸大菩萨互相宣说以显主伴互融也如华严经中十住十行十回向等品皆是菩萨所说也(十住者发心住治地住修行住生贵住方便具足住正心住不退住童真住法王子住灌顶住也十行者欢喜行饶益行无嗔恨行无尽行离痴乱行善现行无著行尊重行善法行真实行也十回向者救一切众生离众生相回向不坏回向等一切佛回向至一切处回向无尽功德藏回向随顺平等善根回向随顺等观一切众生回向真如相回向无缚解脱回向法界无量回向也)。

　　【三声闻说】声闻说者谓声闻之人佛力加被亦能说法也如华严经中法界品初即是声闻所说也。

　　【四众生说】谓众生亦能说法者由众生诸佛体本不二佛所说法即众生说众生说法即诸佛说是名众生说也。

　　【五器界说】器界者世界如器即国土也谓器界亦能说法者即如来不思议神力而变现也如华严经菩提树等能作佛事又如极乐国土水鸟树林云台宝网皆演妙音是也(梵语菩提华言道菩提树等能作佛事者谓菩提树及光明宝网皆能演说法音也)。

　　经五义(亦云经五名出华严经䟽)

　　【一涌泉义】涌泉义者谓如来正教义无穷尽犹如涌泉注而无竭也。

　　【二出生义】出生义者谓如来正教义理深长展转出生而无尽也。

　　【三显示义】显示义者谓如来正教显示事理无有隐覆而能开悟群迷也。

　　【四绳墨义】绳墨义者谓如来正教如彼绳墨楷定正邪令诸众生归于正道也。

　　【五结鬘义】谓结鬘因线线能贯华结以成鬘者取贯摄之义以喻如来正教贯穿诸法摄化众生也。

　　五人说经(出大智度论)

　　【一佛说】谓如来出现于世为度众生广说种种诸经但自金口所宣者是名佛说。

　　【二弟子说】弟子即声闻缘觉菩萨等诸大弟子也谓佛在世时承佛加被各运神通随机演教化度众生是名弟子说。

　　【三仙说】仙即佛会之中诸大仙人也谓其从佛入道誓弘佛化宣扬正法饶益有情是名仙说。

　　【四诸天说】天即梵释等诸天也谓如帝释每于善法堂上常为忉利诸天演说般若大经等是名诸天说(梵语释提桓因华言能天主言帝释者华梵双举梵语忉利华言三十三梵语般若华言智慧)。

　　【五化人说】化人即三乘圣人随机现化者也谓如罗㬋罗化作金轮王而度城东老母先赞福果因缘后说大乘妙法是名化人说(三乘者声闻乘缘觉乘菩萨乘也梵语罗㬋罗华言覆障)。

　　五种不翻(出翻译名义)

　　翻即翻译谓译彼梵音而成此华言也不翻者以此五种不可翻故也。

　　【一秘密不翻】微妙深隐曰秘互不相知曰密谓诸陀罗尼是佛秘密之语经中悉存梵语是为秘密故不翻也(梵语陀罗尼华言总持亦云咒也)。

　　【二多含不翻】谓如梵语簿伽梵具含自在炽盛端严名称吉祥尊贵等六义经中但存梵语是为多含义故不翻也。

　　【三此方无不翻】谓如梵语阎浮提华言胜金洲西域有树名阎浮树下有河河有金沙故名胜金今不言胜金者以此方无此树故诸经中但存梵语是为此方无故不翻也。

　　【四顺古不翻】谓如梵语阿耨多罗三藐三菩提华言无上正等正觉虽有此翻然自汉摩腾法师已来经中但存梵语是为顺古故不翻也。

　　【五尊重不翻】谓如梵语般若华言智慧大智度论云般若实相甚深尊重智慧轻薄是故但云般若而不言智慧是为尊重故不翻也。

　　华严五周因果(出华严经䟽)

　　【一所信因果】谓华严第一会菩提场说如来依正果报法门自第一卷至第十一卷共六品前五品显舍那依正果德后一品明佛本因令人信乐故名所信因果也(梵语菩提华言道谓如来成道说法之处故云菩提场六品者世主妙严品如来现相品普贤三昧品世界成就品华藏世界品遮那品也)。

　　【二差别因果】谓第二会普光明殿至第七会重会普光明殿说十信十住十行十回向十地等觉差别因果之法门自十二卷至四十八卷共二十九品前二十六品辩因后三品明果亦名生解因果故名差别因果也(普光明殿者其殿众宝所成光明照映也十信者信心念心精进心慧心定心不退心护法心回向心戒心愿心也十住者发心住治地住修行住生贵住方便具足住正心住不退住童真住法王子住灌顶住也十行者欢喜行饶益行无嗔恨行无尽行无痴乱行善现行无著行尊重行善法行真实行也十回向者救一切众生离众生相回向不坏回向等一切佛回向至一切处回向无尽功德藏回向随顺平等善根回向随顺等观一切众生回向真如相回向无缚解脱回向法界无量回向也十地者欢喜地离垢地发光地𦦨慧地难胜地现前地远行地不动地善慧地法云地也等觉者去后妙觉位犹有一等胜前诸位得称觉也二十九品者如来名号品四圣谛品光明觉品菩萨问明品净行品贤首品升须弥山顶品须弥山顶偈赞品十住品梵行品初发心功德品明法品升夜摩天宫品夜摩宫中偈赞品十行品十无尽藏品升兜率天宫品兜率天宫偈赞品十回向品十地品十定品十通品十忍品阿僧祇品如来寿量品诸菩萨住处品佛不思议法品如来十身相海品如来随好光明功德品也)。

　　【三平等因果】谓第七重会普光明殿说平等因果自第四十九卷至第五十二卷共二品前普贤行品辩因该果海后如来出现品明果彻因源因果不二故名平等因果也。

　　【四成行因果】谓第八会重会普光明殿说成行因果离世间法自第五十三卷至第五十九卷共一品初明五位因后明八相果故名成行因果也(五位者十住十行十回向十地等觉也八相者降兜率托胎降生出家降魔成道说法入涅槃也)。

　　【五证入因果】谓第九会逝多林说证入法界妙门自第六十卷至第八十卷共一品初明佛果大用后显菩萨起用修因谓因果二门俱时证入故名证入因果也(梵语逝多华言胜林菩萨梵语具云菩提萨埵华言觉有情)。

　　华严五为(出华严经䟽)

　　【一正为】华严出现品云此经不为余众生说唯为不思议乘菩萨说又云非余境界之所能知普贤行人方能得入是名正为(菩萨梵语具云菩提萨埵华言觉有情)。

　　【二兼为】谓此经兼为未悟入众生闻者而能信向成种经云如人食少金刚终竟不消故地狱众生十地顿超而大海劫火不能为障是名兼为(十地者欢喜地离垢地发光地𦦨慧地难胜地现前地远行地不动地善慧地法云地也)。

　　【三引为】谓权教菩萨不受圆融之法于十地中寄位显胜借其三乘行布之名引导熏习方能信入圆融是名引为(寄位显胜者谓以三乘之名安寄十地之位令权教菩萨修之渐显圆融之法胜也三乘者声闻乘缘觉乘菩萨乘也)。

　　【四权为】谓二乘之人既不能闻况于受持故诸菩萨权示声闻或在法会如聋如盲彰其绝分或示在道而能启悟知可回心是名权为(绝分犹言无分也在道则闻法而不为聋盲之状也)。

　　【五远为】谓诸凡夫外道阐提悉有佛性今虽不信尚知有法可谤因其知有法故后必当入是名远为(阐提梵语具云一阐提华言信不具)。

　　五种般若(出金刚经纂要䟽刊定记)

　　【一实相般若】实相即般若体也谓明了一切诸法皆空离一切虚妄之相故名实相般若(梵语般若华言智慧)。

　　【二观照般若】观照即般若之智用也谓因观照明了法无相悉皆空寂以显即体之用故名观照般若。

　　【三文字般若】文字是能诠之文般若是所诠之法能所合成以语言文字性本空寂故名文字般若。

　　【四境界般若】境界即诸法之境界也谓境无自相由智显发以根本后得二智照了一切诸法境界悉本空寂从境得名故名境界般若(根本智者即菩萨亲证本有之智也后得智者谓证根本智后所起化他之智也)。

　　【五眷属般若】眷属者即暖顶忍世第一及戒定慧解脱解脱知见也谓此诸法皆是观照慧性之属故名眷属般若(暖者如木钻火未见火出先得暖相以喻加行位人未得智火烧烦恼薪已见暖相顶者观行转明如登山顶皆悉明了忍者即忍可之义于苦集灭道之法忍可而乐修也世第一者于理虽未能证而于世间最胜也戒即戒律定即禅定慧即智慧解脱解缚得脱自在之谓也解脱知见者知谓智也见谓眼也智眼照了诸法皆空无有障碍得其自在也)。

　　法华五重玄义(出法华玄义)

　　天台智者大师凡释诸经皆立五重玄义所谓一释名二辩体三明宗四论用五判教相故此法华一经亦有五重玄妙之义也。

　　【一法喻为名】法即妙法喻即莲华妙法者妙名不可思议法即十界十如权实之法良以妙法难解假喻易彰妙法则权实一体莲华则华果同时故以法喻为名也(十界者佛界菩萨界缘觉界声闻界天界人界阿修罗界饿鬼界畜生界地狱界也十如者如是相如是因如是体如是力如是作如是因如是缘如是果如是报如是本未究竟等也权即三乘法实即一乘法也)。

　　【二实相为体】谓中道实相为此经所诠妙体故名实相为体也。

　　【三一乘因果为宗】一乘即一实相也宗即要也谓修此实相之行为因证此实相之理为果故名一乘因果为宗也。

　　【四断疑生信为用】用即力用谓以大乘妙法开示圆机在迹门令断权疑而生实信在本门令断近疑而生远信故名断疑生信为用也(迹门者此经二十八品前十四品所谈是也迹犹足迹如人住处则有行往之迹谓如来从久远之本以垂近成之迹也本门者后十四品所谈是也本犹根本谓如来开近成之迹以显久远之本也)。

　　【五无上醍醐为教相】圣人垂训之谓教分别同异之谓相此经纯圆极妙异乎偏小诸教喻如醍醐上味不同乳酪生熟二酥故名无上醍醐为教相也。

　　修大涅槃得五事(出大涅槃经)

　　涅槃梵语具云摩诃般涅槃那华言大灭度大即法身灭即解脱度即般若此即大乘涅槃也。

　　【一不闻得闻】谓大涅槃甚深微密之义一切众生心中无不具足以由旷大劫来无明覆故而不得闻今者修习大涅槃法达于如来性常之理昔所不闻而能得闻是为不闻得闻也(劫梵语具云劫波华言分别时节)。

　　【二闻已利益】谓闻是大涅槃微妙经已思惟其义复能书写读诵为他广说令彼开解自利利他则为一切天人之所敬仰不久得证佛果菩提是名闻已利益也(梵语菩提华言道)。

　　【三能断疑惑】谓闻是大涅槃甚深之法悉能断除疑惑之心疑有二种一疑名二疑义言听是经者疑名之心即断能思惟者疑义之心即断是名能断疑惑也。

　　【四慧心正直】正则不邪直则不曲谓闻是大涅槃甚深之法则智慧增明造理真实心无邪曲是为慧心正直也。

　　【五能知如来密藏】谓闻是大涅槃微妙之法则知一切众生皆有佛性乃至造极恶业谤法阐提悉得成于佛道如是等义秘密甚深今悉能了是为能知如来密藏也(阐提梵语具云一阐提华言信不具)。

　　天台五时(出天台四教仪)

　　天台五时者乃天台智者大师以如来所说一代圣教判为五时也谓如来成道最初为大菩萨说华严经次于鹿苑为接引二乘说四阿含等经次于方等说楞伽等诸大乘经令诸二乘耻小乘而慕大法次说般若经遣除二乘执情后说法华涅槃二经开示众生咸得作佛故为五时也(天台山名智者大师乃隋炀帝所赐之号讳智顗以栖身入寂于天台山遂以此处命其名也二乘者声闻乘缘觉乘也四阿含者增一阿含中阿含长阿含杂阿含也)。

　　【一华严时】华严经名也时者谓初说此经如日照高山之时也盖如来初为大乘根熟者首谈此经唯是无𥁞法界性海圆融空有齐彰色心俱入湛森罗于海印现刹土于毫端但化大乘菩萨是名华严时也(海印者即三昧之名喻佛智也谓如来之智鉴照诸法如海能现万像也刹梵语具云刹摩华言土田此云刹土者华梵兼举也)。

　　【二鹿苑时】鹿苑即鹿野苑是如来说阿含经之处也时者谓次说此经如日照幽谷之时也盖如来为小乘于前大法不见不闻犹如聋瞽于是𥨊大化而施小化故于鹿苑之中说四谛法演四阿含等经是名鹿苑时也(四谛者苦谛集谛灭谛道谛也)。

　　【三方等时】众机普被曰方四教并谈曰等时者谓次说方等诸经如日照平地之时也盖由前鹿苑中说小乘法二乘之人得少为足便谓究竟故假维摩居士以呵斥之使其耻小慕大故说维摩楞伽等经是名方等时也(四教者藏教通教别教圆教也)。

　　【四般若时】梵语般若华言智慧经名也时者谓次说此经如日照禺中之时也盖由小乘既被弹呵回心向大然其执情未能顿泯由是广谈般若空慧之法而淘汰之是名般若时也(禺中时巳时也)。

　　【五法华涅槃时】法华涅槃二经名也时者谓正说此经如日轮当午之时也盖如来于前四时调机纯熟故于灵山会上称性而谈令其会权归实了妄即真演长远之寿量显至道之幽微上中下根咸蒙授记此法华一经所以说也犹有余机未尽故说涅槃一经而捃拾之是名法华涅槃时也(捃拾者即收拾遗余之意也)。

　　五味(出涅槃经)

　　如来因无垢藏王菩萨称叹涅槃法胜乃说此五味而以醍醐比法华涅槃也隋朝天台智者大师因此约如来所说一代圣教次第立为五时以对教之相生机之利钝譬犹五味之有浓淡焉(梵语涅槃华言灭度)。

　　【一乳味】乳味从牛而出以喻十二部经从佛而宣说也谓如来最初时说华严圆顿之教唯被大机不摄二乘盖由此经最初开演粗妙混融故譬之以乳味也(十二部经者一契经二重颂三讽颂四因缘五本事六本生七希有八譬喻九论议十自说十一方广十二授记也二乘者声闻乘缘觉乘也)。

　　【二酪味】酪味从乳而生以喻九部经从十二部经中而出也谓如来第二时于鹿苑说阿含等经接引二乘断见思惑证真空理乃从顿施渐故譬之以酪味也(九部经者一契经二重颂三讽颂四因缘五本事六本生七希有八譬喻九论议也见思惑者意根对法尘起诸分别曰见五根对五尘起诸贪爱曰思顿渐者顿教渐教也)。

　　【三生酥味】生酥从酪而出以喻九部后而说大乘方等法也谓如来第三时于方等会上说楞伽楞严诸大乘经赞叹大法呵责小教令诸小乘耻小慕大故譬之以生酥味也(梵语楞伽华言不可往唯神通人方能到也楞严梵语具云首楞严华言健相分别)。

　　【四熟酥味】熟酥从生酥而出以喻方等之后而说般若也谓如来第四时说诸般若空慧法门荡除二乘疑执付之以大乘法财令其心渐通泰故譬之以熟酥味也。

　　【五醍醐味】醍醐从熟酥而出以喻般若之后而说法华涅槃也谓如来第五时于灵山会上说法华经开前四味三乘之权归于一乘圆妙之实令诸众生咸得作佛复说涅槃扶戒律而谈常住之理故譬之以醍醐味也(三乘者声闻乘缘觉乘菩萨乘也一乘者佛乘也)。

　　五部律(出翻译名义)

　　五部律者即如来所说律藏也而分为五者世尊成道三十八年赴王舍城国王斋食讫令罗睺罗洗钵因失手破为五片是日有多比丘皆白佛言钵破五片佛言表我灭后初五百年诸恶比丘分毗尼藏为五部也后优波鞠多果有五弟子各执一见遂分如来一大律藏为五部焉(梵语罗睺罗华言覆障梵语比丘华言乞士梵语毗尼华言善治即律藏也梵语优波鞠多华言大护又云近护)。

　　【一昙无德部】(亦名昙摩鞠多)梵语昙无德华言法密密即隐覆之义又云法藏即四分律也大集经云我涅槃后有诸弟子受持如来十二部经书写读诵颠倒宣说以倒说故隐覆法藏是为昙无德部(四分律者一比丘法二比丘尼法三受戒法四灭诤法也梵语涅槃华言灭度十二部经者一契经二重颂三讽颂四因缘五本事六本生七希有八譬喻九论议十自说十一方广十二授记也)。

　　【二萨婆多部】梵语萨婆多华言一切有即十诵律也谓此部计三世有实之法大集经云我涅槃后我诸弟子受持如来十二部经而复读诵外典善能论议凡所问难悉能答对是为萨婆多部(十诵者优波离十番诵出此神故名十诵梵语优波离华言近执以佛为太子时能亲近执侍故也)。

　　【三迦叶遗部】梵语迦叶遗华言重空观即解脱律也大集经云我涅槃后我诸弟子受持如来十二部经说无有我及以受者转诸烦恼犹如死尸是为迦叶遗部(转诸烦恼犹如死尸者谓转弃妄惑如死尸也)。

　　【四弥沙塞部】梵语弥沙塞华言不著有无观即五分律也大集经云我涅槃后我诸弟子受持如来十二部经不作地水火风相虚空识相是为弥沙塞部(五分者一比丘戒二比丘尼戒三受戒法四灭诤法五僧法)。

　　【五婆蹉富罗部】梵语婆蹉富罗华言犊子谓因上古有仙染犊生子自后种姓皆名犊子其部中计我非即五蕴亦不离五蕴而有实我律本不来此土大集经云我涅槃后我诸弟子受持如来十二部经皆说有我不说空相是为婆蹉富罗部(五蕴者色蕴受蕴想蕴行蕴识蕴也)。

　　大明三藏法数卷第十四
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第十五　　　　　池七

　　上天竺前住持沙门一如等奉　来集注

　　五摄论(出法宝标目)

　　摄论者即摄大乘论也谓收摄一切大乘圣教法门要义集而辨之也此论乃无著菩萨所造天亲无性二菩萨各作论释申通其义梁真谛唐玄奘二法师翻译不同故通名五摄论也。

　　【一无著摄论】谓无著菩萨造大乘摄论三卷成文是为无著摄论。

　　【二天亲摄论】谓天亲菩萨因无著菩萨造大乘摄论复造论释申明论议名大乘摄论释一十五卷成文是为天亲摄论。

　　【三无性摄论】谓无性菩萨因无著摄论亦造论释申通其义为摄大乘论释十卷成文是为无性摄论。

　　【四梁摄论】谓梁朝真谛三藏法师译天亲所造之论释流传此土是为梁摄论。

　　【五唐摄论】谓唐朝玄奘法师译无著菩萨论及无性菩萨所造论释是为唐摄论。

　　五藏(出六波罗密经)

　　藏即含藏之义谓经律论等皆能含藏无量法义故也。

　　【一素呾缆藏】梵语素呾缆即修多罗华言契经谓上契诸佛之理下契众生之机也经者法也常也十界同遵之谓法三世不易之谓常经云若彼有情乐处山林常居闲寂修静虑者而为彼说素呾缆藏是也(十界者佛界菩萨界缘觉界声闻界天界人界修罗界饿鬼界畜生界地狱界也三世者过去现在未来也)。

　　【二毗柰耶藏】梵语毗柰耶华言律律者法也谓能断决重轻之罪也经云若彼有情乐习威仪护持正法一味和合令得久住而为彼说毗柰耶藏是也。

　　【三阿毗达磨藏】梵语阿毗达磨华言无比法即论藏也谓圣人智慧分别法义最胜无比经云若彼有情乐说正法分别性相循环研核究竟甚深而为彼说阿毗达磨藏是也。

　　【四般若波罗密多藏】梵语般若华言智慧梵语波罗密华言到彼岸即慧藏也谓诸众生由迷般若居生死名此岸菩萨由修般若到涅槃名彼岸经云若彼有情乐习大乘真实智慧离于我法执着分别而为彼说般若波罗密多藏是也(梵语涅槃华言灭度)。

　　【五陀罗尼藏】梵语陀罗尼华言能持亦云咒即秘藏也谓集种种善法持令不失经云若彼有情不能受持契经调伏对治或复有情造诸恶业种种重罪使得消灭速疾解脱顿悟涅槃而为彼说诸陀罗尼藏是也。

　　五种藏(出华严经随䟽演义钞)

　　【一如来藏】藏即含藏也谓真如法性之体不离一切众生色心具足圆满染净诸法是名如来藏。

　　【二自性清净藏】谓一切众生自性清净心从无始已来三智四德具足无缺烦恼垢缠不能染污是名自性清净藏(三智者一切智道种智一切种智也四德者常德乐德我德净德也)。

　　【三法身藏】谓圣人自性清净法身为无上菩提河沙功德之所依止是名法身藏(梵语菩提华言道)。

　　【四出世间十法藏】谓圣人已得无量胜妙功德圆满无上菩提显示一切总持法门而能超过二乘及诸菩萨是名出世间上上藏(总持者谓持善不失持恶不生也二乘者声闻乘缘觉乘也)。

　　【五法界藏】谓法界之理通因彻果外持一切染净有为内含一切恒沙性德是名法界藏。

　　五觉(出起信论)

　　【一本觉】本即直性觉即智慧论云所言觉义者谓心体离念离念相者等虚空界无所不遍即是如来平等法身依此法身说名本觉(心体离念者谓本觉心源之体离于妄念也等虚空界无不遍者虚空无边以譬本觉之性体量充廓也平等法身者诸佛悟之不为高众生迷之不为下生佛不二也)。

　　【二始觉】始觉者谓本觉心源之体从真起妄而成不觉若能返妄归真本觉体显说名始觉。

　　【三相似觉】谓十信位人以舍粗分别执著相故无明之惑将破本觉之体将显虽未真证而似于真是名相似觉(十信者信心念心精进心慧心定心不退心护法心回向心戒心愿心也舍粗分别执著相者谓于色声香味触法六尘之境不分别好恶不起贪嗔等执着之相也)。

　　【四随分觉】谓初住菩萨乃至等觉位中各破一品无明之惑随觉一分法性之理觉道未圆是名随分觉。

　　【五究竟觉】谓妙觉佛菩萨地尽满足方便觉心初起心无初相以远离微细念故得见心性心性即常住是名究竟觉(觉心初起者谓觉知第八识心初起无明之妄惑也心无初相者至此究竟位中达法性之底穷无明之源离念寂静则心无初动之相也得见心性者妄既穷源则见本觉真心之性矣心即常住者心源既极了无起灭湛然常住也)。

　　五行(出涅槃经)

　　【一圣行】圣即正也谓菩萨依戒定慧所修之行故名圣行(菩萨梵语具云菩提萨埵华言觉有情)。

　　【二梵行】梵即净也谓菩萨无空有二边爱着之染名之为净以此净心运于慈悲与众生乐㧞众生苦故名梵行。

　　【三天行】天即是第一义天谓菩萨由天然之理而成妙行故名天行。

　　【四婴儿行】婴儿以喻人天小乘也谓菩萨以慈悲之心示同人天声闻缘觉小善之行故名婴儿行。

　　【五病行】谓菩萨以平等心运无缘大悲示同众生同有烦恼同有病苦故名病行。

　　五种菩提(出大智度论)

　　【一发心菩提】梵语菩提华言道谓十信菩萨于无量生死中为阿耨多罗三藐三菩提故而发大心名为发心菩提(十信者信心念心精进心慧心定心不退心护法心回向心戒心愿心也菩萨梵语具云菩提萨埵华言觉有情梵语阿耨多罗三藐三菩提华言无上正等正觉)。

　　【二伏心菩提】谓十住十行十回向位菩萨折诸烦恼降伏其心行诸波罗蜜利益众生是名伏心菩提(十住者发心住治地生修行住生贵住方便具足住正心住不退住童真住法王子住灌顶住也十行者欢喜行饶益行无嗔恨行无尽行离痴乱行善现行无著行尊重行善法行真实行也十回向者救护众生离众生相回向不坏回向等一切佛回向至一切处回向无尽功德藏回向随顺平等善根回向随顺等观一切众生回向真如相回向无缚解脱回向法界无量回向也梵语波罗蜜华言到彼岸)。

　　【三明心菩提】谓登地菩萨观三世诸法本末总相别相分别筹量得诸法实相清净明了与般若波罗蜜相应是名明心菩提(登地菩萨者即登初欢喜地菩萨也三世者过去现在未来也梵语般若华言智慧)。

　　【四出到菩提】谓第八不动地第九善慧地第十法云地三位菩萨于般若波罗蜜中得方便力故亦不着般若波罗蜜灭一切烦恼见一切十方诸佛得无生法忍出离三界到萨婆若是名出到菩提(无生法忍者谓忍可一切诸法性相本空毕竟无生也三界者欲界色界无色界也梵语萨婆若华言一切智)。

　　【五无上菩提】谓等觉妙觉坐于道场断诸烦恼成阿耨多罗三藐三菩提是名无上菩提(等觉者去后妙觉佛位犹有一等胜前诸位得称为觉妙觉者自觉觉他觉行圆满也)。

　　五种性(出四教仪)

　　种者能生之义性者不改之义性有三种不同有理性之性有性分之性有数习之性此之五种乃数习性分之性也以由菩萨修观断惑证理历位从十住至于等觉次第浅深不同故有五种之性也(菩萨梵语具云菩提萨埵华言觉有情十住者发心住治地住修行住生贵住方便具足住正心住不退住童真住法王子住灌顶住也)。

　　【一习种性】谓十住菩萨研习空观破见思惑是名习种性(见思惑者谓意根对法尘起诸分别曰见眼耳鼻舌身五根对色声香味触五尘起诸贪爱曰思以其迷惑不了故皆称惑也)。

　　【二性种性】谓十行菩萨不住于空而能教化众生分别一切法性故名性种性(十行者欢喜行饶益行无嗔恨行无尽行离痴乱行善现行无著行尊重行善法行真实行也)。

　　【三道种性】谓十回向菩萨因修中道妙观通达一切佛法是名道种性(十回向者救一切众生离众生相回向不坏回向等一切佛回向至一切处回向无尽功德藏回向随顺平等善根回向随顺等观一切众生回向真如相回向无缚解脱回向法界无量回向也)。

　　【四圣种性】谓前之十住十行十回向皆名为贤此是十地菩萨由修中道妙观破无明惑证入圣位故名圣种性(十地者欢喜地离垢地发光地𦦨慧地难胜地现前地远行地不动地善慧地法云地也)。

　　【五等觉性】谓此位菩萨望后妙觉犹有一等胜前诸位得称为觉是名等觉性。

　　五性成佛(出华严经䟽)

　　【一不定性半成佛】不定性者根性不定也谓若近声闻则习声闻法若近缘觉则习缘觉法若近菩萨则习菩萨道习声闻缘觉之法者沉滞小果不乐度生不求佛道故不成佛习菩萨利生之行者取证菩提而得成佛故名不定性半成佛。

　　【二无种性不成佛】谓无有正信善根拨无因果不受化度甘溺生死不求解脱故名无种性不成佛。

　　【三声闻性不成佛】声闻者闻佛声教而悟道之人也谓声闻根性惟习生灭四谛之法而证真空涅槃之果乐着空寂怖畏生死不能起行度生进求佛道故名声闻性不成佛(四谛者苦谛集谛灭谛道谛也梵语涅槃华言灭度)。

　　【四缘觉性不成佛】缘觉者由观因缘觉悟真理也谓缘觉根性唯观十二因缘之法而证真空涅槃之果固执偏空不求佛道故名缘觉性不成佛(十二因缘者一无明二行三识四名色五六入六触七受八爱九取十有十一生十二老死也)。

　　【五菩萨性全成佛】菩萨梵语具云菩提萨埵华言觉有情谓菩萨能自觉己复能觉诸众生也菩萨悲智双运冤亲等观广集众因证菩提果故名菩萨性全成佛。

　　寄位五相(出华严经随䟽演义钞)

　　【一寄位修行相】谓善财初见文殊寄十信之位智明生信发菩提心依此而起净行参诸善友修远离法见诸法空顿圆自性发足南行顺智光明是名寄位修行相(文殊梵语具云文殊师利华言妙德十信者信心念心精进心慧心定心不退心护法心回向心戒心愿心也)。

　　【二会缘入实相】缘即一切事法也实即一真之理也谓善财见摩耶至弥勒善知识寄等觉之位现大愿身等于虚空一切众生三世诸佛而各住自法安住不动不余本量会众事缘归于实理是名会缘入实相(摩耶梵语具云摩诃摩耶华言大术梵语弥勒华言慈氏三世者过去现在未来也不余本量者本体之量广大无外一切含摄而无所遗余也)。

　　【三摄德成因相】德即果德因即修因谓善财见德云至瞿波寄三贤十圣之位显不可思议摄三世圣贤事行之德成一念悉具之因是名摄德成因相(梵语瞿波华言女三贤者即十住十行十回向诸位菩萨也十圣者即十地菩萨也)。

　　【四智照无二相】智即实智照即照了谓善财初见文殊后历百一十城参诸善知识信自己心一切善法悉得成就复见文殊不异初心智与理𡨋始终不二是名智照无二相。

　　【五显因广大相】谓善财见普贤菩萨在如来前于一一毛孔中现无边光明云即摩顶言我法海中微尘诸法一文一句未有不是舍转轮王位而求得者善财住自位已与诸佛所证同等是名显因广大相。

　　五品(出法华文句)

　　品者次序之义谓于圆教外凡位中而有浅深次序之别故分五品也(外凡者因未登圣位心居理外也)。

　　【一随喜品】随喜者随他修善喜他得成也谓佛转法轮众生得益我助彼喜是名随喜品经云若闻是经而不毁訾起随喜心是也。

　　【二读诵品】看文曰读背文曰诵谓内修圆观更加读诵如膏助火心观益明是名读诵品经云何况读诵受持之者是也。

　　【三说法品】(亦名解说品)说法者宣传圣言也谓由读诵故内解转胜而复外资讲说导利于人化功归己心倍胜前是名说法品经云若有受持读诵为他人说是也(化功归己者谓以说法广济于他其功则归于己矣)。

　　【四兼行六度品】六度者布施持戒忍辱精进禅定智慧也谓前观心虽熟未遑涉事今正观稍明旁兼利物福德力故倍增观心是名兼行六度经云况复有人能持是经兼行布施等是也。

　　【五正行六度品】正行六度者谓圆观稍熟事理将融涉事不妨于理在理不隔于事自行化他事理具足观心无碍转胜于前是名正行六度品经云若人读诵为他人说复能清净持戒等是也。

　　五停心(出天台四教仪)

　　停者止也谓修此五法以止其五种过失之心也。

　　【一多贪众生不净观】谓多贪欲之人于男女身分互相染着须假作九想不净之观治之令其贪着之心不起故云多贪众生不净观(九想者胖胀想青瘀想坏想血涂漫想脓烂想虫啖想散想骨想烧想也)。

　　【二多嗔众生慈悲观】谓多嗔恚之人于诸违情之境辄生忿怒当用慈悲观治之爱念愍伤一切众生不于彼而起嗔心故云多嗔众生慈悲观。

　　【三多散众生数息观】谓心多散乱之人当用数息观治之数息者以鼻中出入之息或数出息或数入息端心正念从一至十不多不少周而复始令心不散乱故云多散众生数息观。

　　【四愚痴众生因缘观】谓愚痴不了之人当以因缘观治之因缘观者即观十二因缘也以其迷倒拨无因果执着断常二见故令观此十二因缘三世相续不断不常以破愚痴之心故云愚痴众生因缘观(十二因缘者一无明二行三识四名色五六入六触七受八爱九取十有十一生十二老死也三世者过去未来现在也)。

　　【五多障众生念佛观】谓障重之人当用念佛观治之障有三种一昏沉暗塞障当想念应身佛三十二相相相分明以治于昏沉也二恶念思惟障当想念报身佛十力四无所畏治之三境界逼迫障当想念法身佛空寂无为治之故云多障众生念佛观(三十二相者足安平相千辐轮相手指纤长相手足柔软相手足缦网相足跟满足相足趺高好相腨如鹿王相手过膝相马阴藏相身纵广相毛孔生青色相身毛上靡相身金色相身光面各一丈相皮肤细滑相七处平满相两腋满相身如师子相身端直相肩圆满相四十齿相齿白齐密相牙白净相颊车如师子相咽中津液得上味相广长舌相梵音深远相眼色如金精相眼睫如牛王相眉间白毫相顶肉髻成相也十力者知是处非处智力知过现未来业报智力知诸禅解脱三昧智力知诸根胜劣智力知种种解智力知种种界智力知一切至处道智力知天眼无碍智力知宿命无漏智力知永断习气智力也四无所畏者一切智无所畏漏尽无所畏说障道无所畏说尽苦道无所畏也境界逼迫者谓火焚水溺之类也)。

　　五忍(出仁王护国经)

　　【一伏忍】伏即隐伏忍即忍可又安忍也谓地前三贤之人未得无漏未能证果但有智故能伏烦恼而不能断故名伏忍(三贤者十住十行十回向诸菩萨也无漏者不漏落生死也)。

　　【二信忍】信者随顺不疑也谓初地二地三地菩萨得无漏信故名信忍(初地即十地中初欢喜地二地即离垢地三地即发光地)。

　　【三顺忍】顺即随顺亦从也谓四地五地六地菩萨顺菩提道趣向无生之果故名顺忍(四地即𦦨慧地五地即难胜地六地即现行地)。

　　【四无生忍】谓七地八地九地菩萨妄惑已尽了知诸法悉皆不生故名无生忍(七地即远行地八地即不动地九地即善慧地)。

　　【五寂灭忍】谓第十法云地等觉菩萨妙觉果佛诸惑断尽清净无为湛然寂灭故名寂灭忍(等觉者以去后佛位犹有一等胜前诸位得称为觉也妙觉者智照圆明不可思议也若论四十二位则开十住十行十回向十地等觉妙觉各为一位今但论四十位则以等觉妙觉摄于法云地也)。

　　观身五种不净(出析玄记)

　　【一种子不净】种子不净有二一者内种谓观此身从昔烦恼业生二者外种谓揽父母遗体而成此身以是观之此身内外因种实为不净大智度论云是身种不净非余妙宝物不从白净生但从秽中出是也。

　　【二住处不净】住处不净者谓观此身十月在于母胎生藏之下熟藏之上臭秽中住实为不净大智度论云是身如臭秽不从华间生不因瞻卜有又不出宝山是也(梵语瞻卜华言黄华)。

　　【三自体不净】自体不净者谓观此身以四大不净所成犹如世间饮食不可久停终成不净设以四大海水倾洗此身终无香洁大智度论云地水火风质能变成不净倾海洗此身不能令香洁是也(四大者地大水大火大风大也)。

　　【四外相不净】外相不净者谓观此身现见外相皆是不净九孔常流种种秽恶如眼出眵泪耳出结聍鼻出脓涕口出涎唾大小便道不净常流如破皮囊满盛不净大智度论云种种不净物充满于身中常流出不止如漏囊盛物是也。

　　【五究竟不净】究竟不净者谓观此身非唯现在不净审实思惟至于死后捐弃冢间烂坏臭秽尤极不净大智度论云审谛观此身必归于死处是也。

　　五蕴(出大乘广五蕴论)

　　蕴者积聚之义谓众生由此五法积聚成身复因此身积聚有为烦恼等法能受无量生死也亦名五阴者阴即盖覆之义谓能盖覆真性也翻译名义云积集有为盖覆真性是也。

　　【一色蕴】色即质碍之义谓眼耳鼻舌身诸根和合积聚故名色蕴。

　　【二受蕴】受即领纳之义谓六识与六尘相应而有六受和合积聚故名受蕴(六识六尘六受者眼识受色尘耳识受声尘鼻识受香尘舌识受味尘身识受触尘意识受法尘也)。

　　【三想蕴】想即思想之义谓意识与六尘相应而成六想和合积聚故名想蕴(六想者谓意识着色想色着声想声着香想香着味想味着触想触着法想法也)。

　　【四行蕴】行即迁流造作之义谓因意识思想诸尘造作善恶诸行和合积聚故名行蕴。

　　【五识蕴】识即了别之义谓以眼耳鼻舌身意六种之识于诸尘境上照了分别和合积聚故名识蕴。

　　五蕴实相(出大般若经)

　　五蕴即色受想行识也蕴者积聚之义谓由积聚色等五法以成色身也实相者真如无妄之理也即此五蕴而是实相之理故名五蕴实相也。

　　【一色蕴实相】色即质碍之义谓色是质碍幻色实是般若真空即幻色而明真空是名色蕴实相(梵语般若华言智慧)。

　　【二受蕴实相】受即领纳之义谓受是六根幻受实是般若真空即幻受而明真空是名受蕴实相(六根者眼根耳根鼻根舌根身根意根也)。

　　【三想蕴实相】想即思想之义谓想是缘思幻想实是般若真空即幻想而明真空是名想蕴实相。

　　【四行蕴实相】行即造作之义谓行是造作幻行实是般若真空即幻行而明真空是名行蕴实相。

　　【五识蕴实相】识即分别之义谓识是分别幻识实是般若真空即幻识而明真空是名识蕴实相。

　　五蕴喻(出大庄严经)

　　五蕴色受想行识也蕴以积聚为义谓一切众生皆由此五法积聚而成身也故佛为瓶沙王说世间诸法皆非坚实而以此五种为喻焉(梵语瓶沙亦名频婆娑罗华言模实谓身模充实也)。

　　【一色如聚沫喻】色即众生色身沫即水沫谓沫因风吹水成聚虚有相状体本不实以譬众生色身亦如聚沫虚假不实也。

　　【二受如水泡喻】受即领受之义水泡即浮沤也谓水因风动或因物系忽尔成泡须㬰即没以譬众生所受苦乐之事亦如水泡起灭无常也。

　　【三想如阳𦦨喻】想即想念之义阳𦦨即日光也谓远望旷野日光发𦦨如水溶漾而实非水渴者想为水故以譬众生妄想亦如阳𦦨本无实体因念成想皆是虚妄也。

　　【四行如芭蕉喻】行即造作之义谓芭蕉体是危脆之物无有坚实以譬众生造作诸行亦如芭蕉之虚脆而无坚实也。

　　【五识如幻事喻】识即分别之义幻事即幻术之事也谓如幻巾为马幻草木为人皆幻力所成本无实体以譬众生识心分别诸法皆随境生灭亦无有实也。

　　转五蕴成五分法身(出请观音经䟽)

　　蕴即积聚之义五蕴即色受想行识也五分法身身赤聚集之义即戒定慧解脱解脱知见也谓众生若能持戒修习定慧行诸净业则能转此五蕴色身而为五分法身也涅槃经云因灭是色获得常色乃至受想行识亦复如是是也。

　　【一转色蕴成戒身】色蕴者即眼耳鼻舌身诸根积聚之名戒防止身三口四之法谓众生若能持戒坚固得身清净则戒体成就无持无犯此即转色蕴而成戒身也(身三者杀盗[婬-壬+(工/山)]也口四者妄言绮语恶口两舌也)。

　　【二转受蕴成定身】受蕴者即六识领纳六尘积聚之名定即正定也谓众生若能修习无漏禅定则根尘泯净离诸散乱此即转受蕴而成定身也(六识者眼识耳识鼻识舌识身识意识也六尘者色尘声尘香尘味尘触尘法尘也无漏者谓不漏落三界生死也)。

　　【三转想蕴成慧身】想蕴者即意识思想六尘积聚之名慧即智慧也谓众生若能悟诸妄想皆是虚妄生灭则意地明净照了无碍此即转想蕴而成慧身也。

　　【四转行蕴成解脱身】行蕴者即造作种种诸业积聚之名因此业行而有累缚也解脱即自在之义谓众生若能不作诸业则脱其累缚而得自在此即转行蕴而成解脱身也。

　　【五转识蕴成解脱知见身】识蕴者即和合积聚之名解脱知见者知属智知见属眼见即无生智眼自在照了也谓众生若能照了识心皆是虚妄分别则无生之智眼自在明了此即转识蕴而成解脱知见身也。

　　转五蕴成三德(出摄大乘论)

　　五蕴者色受想行识也三德者法身般若解脱也法身即真如之理般若即会真之智解脱即自在之用此之三德皆由转五蕴而成也(五蕴者蕴乃积聚之义谓众生积聚色等五法而成身也梵语般若华言智慧解脱即自在之义谓解脱业惑之缚也)。

　　【一转色蕴成法身】色即质碍之义谓佛身相好无边音声无见顶相悉由转色蕴而成故云转色蕴成法身也。

　　【二转受蕴成解脱】受即领受之义谓佛无量广大自在法乐悉由转受蕴而成故云转受蕴成解脱也。

　　【三转想蕴成解脱】想即想念之义谓如来以无碍智辩说一切诸法之相无不自在悉由转想蕴而成故云转想蕴成解脱也。

　　【四转行蕴成解脱】行以迁流生灭为义谓如来神通变现以清净法摄化大众生令得自在悉由转行蕴而成故云转行蕴成解脱也。

　　【五转识蕴成般若】识即了别之义梵语般若华言智慧谓如来大圆镜智平等性智妙观察智成所作智无不自在以由转识蕴而成故云转识蕴成般若也(大圆镜智者如来真智犹大圆镜也平等性智者如来性智观法平等也妙观察智者如来妙智善观诸法也成所作智者如来真智成所作事也)。

　　色蕴有五种相(出显扬圣教论)

　　【一自相】自相者即色身诸法自相谓坚是地相湿是水相暖是火相动是风相各别不同故也。

　　【二共相】共相者即色身诸法和合之相也谓此色身皆从地水火风和合为相也。

　　【三所依能依相】所依能依相者谓色身四大种子是所依相四大造色是能依相也(四大者地大水大火大风大也造色者即眼耳鼻舌身诸根也)。

　　【四受用相】受用相者谓眼等诸根有增上力故而外诸色尘境界得生即有苦乐逆顺受用之相也。

　　【五业相】业相者即业行之相谓色身能作种种业行之相故一切业行皆依色身摄受增长也。

　　五受(出析玄记)

　　受者领纳也谓六根之识领受六尘之境也(六根者眼根耳根鼻根舌根身根意根也六尘者色尘声尘香尘味尘触尘法尘也)。

　　【一忧受】谓心于违情之境而受煎逼之忧是名忧受。

　　【二喜受】谓心于顺情之境而受忻悦之喜是名喜受。

　　【三苦受】谓身于违情之境而受逼迫之苦是名苦受。

　　【四乐受】谓身于顺情之境而受安逸之乐是名乐受。

　　【五舍受】谓心于不违不顺之境而受无苦无乐无憎无爱之舍是名舍受。

　　五根(出法界次第)

　　谓修行之人修四念处观虽善萌微发根犹未生根未生故善萌易坏今修五法使善根生故以根为名也(四念处者一观处不净二观受是苦三观心无常四观法无我也)。

　　【一信根】谓信于正道及助道法则能出生一切无漏禅定解脱是名信根(正道者即四念处观也助道者即五停心之观也无漏者因修禅定不落生死也)。

　　【二精进根】谓既信四念处正观及诸助道善法倍策精进勤求不息是名精进根。

　　【三念根】谓但念正道及诸助道一心观想不令邪妄得入是名念根。

　　【四定根】谓摄心正道及诸助道一心寂定相应不散是名定根。

　　【五慧根】谓四念处之慧为定法所摄内性自照不从他知是名慧根。

　　五力(出法界次第)

　　止观辅行问云名何于根何须更立答善根虽生恶犹未破更须修习令根增长根成恶破复名为力。

　　【一信力】谓信正道及助道法若信根增长则能遮诸烦恼不为偏小诸疑所动故名信力。

　　【二精进力】谓行此正道及助道法时若精进根增长则能除身心懈怠成办出世之法是为精进力。

　　【三念力】谓念正道及助道法若念根增长则能破诸邪想则能成就一切出世功德是为念力。

　　【四定力】谓摄心正道及助道法若定根增长则能破诸乱想发诸事理禅定是为定力(事理禅定者事即色界无色界禅定也理即声闻等依理修习所发禅定是也)。

　　【五慧力】谓四念处之慧照了一切诸法若慧根增长则能除一切邪妄之执破一切偏小之慧故名慧力。

　　五识(出法界次第)

　　【一眼识】谓眼根由对色尘即生其识此识生时但能见色是名眼识。

　　【二耳识】谓耳根由对声尘即生其识此识生时但能闻声是名耳识。

　　【三鼻识】谓鼻根田对香尘即生其识此识生时但能嗅香是名鼻识。

　　【四舌识】谓舌根由对味尘即生其识此识生时但能尝味是名舌识。

　　【五身识】谓身根由对触尘即生识此识生时但能觉触是名身识。

　　又五识(出起信论䟽)

　　【一业识】业识者即根本无明之惑也谓本觉心源初无动相以不觉故动为业识论云以依不觉故心动说名为业是也。

　　【二转识】转识者亦名见相谓依前业识初动之相转成能见即此能见初动之相是名转识论云以依动故能见不动则无见是也。

　　【三现识】谓有能见则一切境界妄现此之境界如镜之明能现色像是名现识论云以依能见故境界妄现是也。

　　【四智识】谓于前现识之相不了自心所现故起分别染净之智是名智识论云依于境界心起分别是也。

　　【五相续识】谓依前分别境界起念相续无有间断是名相续识论云依于智故生其苦乐觉心起念相应不断是也。

　　五通(出大智度论)

　　【一天耳通】天耳通者谓于世间一切众生苦乐忧喜种种音声悉能闻也。

　　【二天眼通】天眼通者谓于世间一切种种形色及诸众生死此生彼苦乐之相悉能见也。

　　【三宿命通】宿命通者谓于自身他身多生所行之事悉能知也。

　　【四他心通】他心通者谓于他人心中思惟种种善恶之事悉能了知也。

　　【五神足通】(亦名如意通)神足通者谓随意变现飞行自在一切所为无有障碍也。

　　五种通(出宗镜录)

　　【一道通】道即道理谓证中道之理而能起用无心应物缘化万有犹如影像水月空华无有定体是名道通。

　　【二神通】神即心神谓静心照物宿命记持种种分明皆随定力无有障碍是名神通。

　　【三依通】依即依凭谓依凭术法任意无碍如乘符往来药饵灵变之类是名依通(乘符往来药饵灵变皆神仙之术也)。

　　【四报通】谓鬼神先知诸天变化中阴了生神龙隐变是名报通(中阴了生者谓人死之后未曾托生于中阴中即能了知托生之处也)。

　　【五妖通】谓狐狸老变木石精化附傍人神聪慧奇异是名妖通。

　　五神通(出菩萨处胎经)

　　神名天心通名慧性天然之心彻照无碍故名神通经云妙胜菩萨白佛言世尊菩萨修习何法得神通道佛遂为说欲界中之五通焉。

　　【一足不履地】谓身能飞行履空如地是为足不履地。

　　【二知人心命】谓能知他人之心行善行恶生善处恶处是为知人心命。

　　【三回眼千里】谓于天下众生之𩔗若好若丑城郭屋舍山岩树木回眼之时无有远近皆悉能见是为回眼千里。

　　【四呼名即至】谓于天下男女及象马巨细等声无不能闻若有呼其名者或远或近随即而至是为呼名即至。

　　【五石壁无碍】谓于天下周旋往来山河石壁无所障碍是为石壁无碍。

　　五后得智(出摄大乘论释)

　　后得智者菩萨行满化他之智也谓菩萨起行度生分别显示而能觉了通达诸法忆持不失建立正教令他修行观一切法随缘和合随意所欲无不满足故有五种之别也。

　　【一通达】通达者谓菩萨由此后得智而能于观心中所知所见境界一切诸法皆悉无碍也。

　　【二随念】随念者亦名忆持谓菩萨由后得智于前观心中通达诸法境界之相出观之后皆能随念忆持不失也。

　　【三安立】安立亦名成立谓菩萨由后得智于所通达诸法境界能立正教令他修行也。

　　【四和合】和合亦名相杂谓菩萨由后得智于先所缘一切诸法和合相杂境界而能观察照了由此观察即得转一切烦恼而依菩提也。

　　【五如意】如意者谓菩萨由后得智既得转烦恼依菩提故于一切所欲皆悉随意如转大地作黄金等是也(转犹变也)。

　　五轮三昧(出释禅波罗蜜次第法门)

　　轮有运转摧碾之义梵语三昧华言正定谓行者修习禅定三昧亦必勇猛精进摧破或业从浅至深从凡入圣亦犹轮之义也。

　　【一地轮三昧】地有二义一住持不动二出生万物谓行者修习禅定三昧若证未到地定顿觉身心相空泯然入定定法持心如地不动由未到地出生初禅种种功德亦犹地之能生物也是名地轮三昧(未到地定者谓于欲界中修禅身虽未到初禅而已得初禅定也)。

　　【二水轮三昧】水有二义一润渍生长二体性柔软谓行者修习禅定三昧于地轮中若证水轮三昧即发诸禅种种功德定水润心善根增长即润渍之义由得定故身心濡软折伏高慢随顺善法即柔软之义是名水轮三昧。

　　【三风轮三昧】风有三义一游空无碍二鼓动万物三能破坏谓行者修习禅定三昧发相似智慧无碍方便如风游空一切无碍既得智慧无碍方便即能击发种种出世善根功德生长如风之鼓动万物由此之智慧无碍方便即能摧破一切诸见烦恼亦由风之破坏于物是名风轮三昧(相似智慧者谓于初果已上所得智慧由未真证故名相似)。

　　【四金沙轮三昧】金则譬真沙喻无著谓行者修习禅定三昧若破见思惑明发真慧无染无著则得道果若是菩萨即能破一切尘沙烦恼是名金沙轮三昧(果即初果二果三果也)。

　　【五金刚轮三昧】金刚体坚用利能摧碎诸物谓行者修习禅定三昧不为妄惑所侵能断一切结使成阿罗汉若在菩萨即能破无明惑证一切种智是名金刚轮三昧(结使即三界见思惑也梵语阿罗汉华言无学一切种智即佛智也)。

　　五因(出涅槃经)

　　【一生因】生因者即业惑也谓诸众生因业惑而生此身如诸草木种子依地而生也。

　　【二和合因】和合因者如善法与善心和合不善法与不善心和合无记法与无记心和合也(无记法即不善不恶之法也)。

　　【三住因】住因者谓如屋有柱则不倾堕山河树木因大地故而得住立盖谓一切众生皆依四大烦恼而住也(四大者地大水大火大风大也)。

　　【四增长因】增长因者谓众生因衣服饮食等能令身根增长如外草木种子火所不烧鸟所不食则得增长又如因父母故子得增长也。

　　【五远因】远因者谓如人因咒力鬼不能伤毒不能中依凭国王无有盗贼如水钻人为酥远因如名色等为识远因父母精血为众生远因也(水钻人者谓取酥时以水和乳而人用钻搅之三事备具然后成酥也)。

　　五种果(出显扬圣教论)

　　【一异熟果】谓诸众生现世作不善业则招来世恶趣之果若作有漏善业则招来世善趣之果以其异世成熟是名异熟果(不善法者杀盗[婬-壬+(工/山)]妄也恶趣者修罗饿鬼畜生地狱也有漏善法者漏即三界之惑虽修人天之善未能断惑故也善趣者人天二道也)。

　　【二等流果】等即同等流即流类谓诸众生由修不善故乐住不善则不善之业转多若修善法故乐住善法则善法增长果随业转业与果同业果相似是名等流果。

　　【三离系果】离系者远离系缚也谓诸众生因修八正道而远离烦恼不受果报是名离系果(八正道者正见正思惟正语正业正命正精进正念正定也)。

　　【四士用果】士用者士夫所用也谓于世间诸法随依一种起士夫用如营农商贾书算计数等事由依此故农者因稼而成熟商者因货而获利是名士用果。

　　【五增上果】增上者谓根身有增上胜力也如眼根虽有见性若无眼识缘境则无照用之力是故根识和合而成一切事果耳鼻舌身意诸根识亦由和合照境而成诸事是故诸根各有增上胜力是名增上果。

　　现在五果(出华严经䟽并演义钞)

　　谓以十二因缘分为三世因果无明与行二者是过去之因爱取有三者是现在之因生老死二者是未来之果识与名色六入触受五者是现在五阴之身故名现在五果也(五阴者色阴受阴想阴行阴识阴也)。

　　【一识】识者谓初入胎阿赖耶现行之识种也以由过去无明业行为因而此识与父母三缘和合乃有色身增长是为胎中现在果也(梵语阿赖耶华言藏识)。

　　【二名色】名即识心色即羯逻蓝也此之名色是胎中初七日之形位诸根未成之称即五蕴肉团之体是为胎中现在果也(梵语羯逻蓝华言凝滑五蕴者色蕴受蕴想蕴行蕴识蕴也)。

　　【三六入】六入者即六根也谓四七日后六根渐渐增长满足此之六根能入诸尘故名为入是为胎中现在果也(六根者眼根耳根鼻根舌根身根意根也)。

　　【四触】谓六根成就十月满足而出于胎身根触风而知寒热故名为触是为出胎现在果也。

　　【五受】谓出胎之后诸根领纳前境好恶等事故名为受是为出胎现在果也。

　　解脱有五义(出华严经随䟽演义钞)

　　【一生死不能缚】生死即五阴起灭轮转之相也众生为生死所缚菩萨不为生死所缚故云生死不能缚。

　　【二境相不能缚】境相即一切境界之相也菩萨离凡虽见一切境界而不生着故云境相不能缚。

　　【三现惑不能缚】现惑即现前分别之见也菩萨于所见之境不着而能见之心亦无故云现惑不能缚。

　　【四有不能缚】有即一切有为之法皆所见之相也菩萨离凡所见皆空而无所著故云有不能缚。

　　【五惑不能缚】惑即无明烦恼也菩萨了妄即真无明即是菩提无著无不着故云惑不能缚(梵语菩提华言道)。

　　贤首五教(出华严经䟽)

　　贤首国师唐则天时于王宫讲华严经感五云凝空四华垂地因赐以贤首之号师以如来所说之法而有浅深不同乃约义立此五种之教以华严一经是佛称性宣扬圆融法界之性判为一乘圆教余经律论判属小始终顿四教故名贤首五教(五云者五色之云也四华者四色之华也)。

　　【一小教】此教以随机故但说人空不明法空纵少说法空亦不明显但依六识三毒建立染净根本未尽法源唯论小乘名为小教(六识者眼识耳识鼻识舌识身识意识也三毒者贪毒瞋毒痴毒也)。

　　【二始教】(亦名分教)此教未尽大乘法理名之为始不言定性声闻无性阐提作佛故亦名分于中广说法相少说法性决择分明是大乘之初名为始教(定性声闻者其性决定不乐大乘也阐提梵语具云一阐提华言信不具)。

　　【三终教】(亦名实教)此教言定性声闻无性阐提悉当成佛方尽大乘至极之说名之为终以称实理亦名为实于中少说法相多说法性虽说法相亦会归性是大乘之终极名为终教。

　　【四顿教】此教明一念不生即名为佛不依地位渐次而说名之为顿于中不说法相唯明真性一切所有唯是妄想一切法界唯是绝言名为顿教。

　　【五圆教】此教所说唯是无尽法界性海圆融缘起无碍相即相入如帝网珠重重无尽于中明一位即一切位一切位即一位故十信满心即成正觉名为圆教(帝网珠者谓帝释殿前千珠宝网光相交映互摄无碍也十信者信心念心精进心慧心定心不退心护法心回向心戒心愿心也)。

　　慧观五教(出华严经䟽并演义钞)

　　上元道场寺僧慧观以如来所说一代圣教约施化次第而立此五种之教是为慧观五教也。

　　【一有相教】谓如来于十二年前广制众戒皆是因果实有之法小乘于此得道是名有相教(十二年前者即说阿含等经之时也)。

　　【二无相教】谓如来说四阿含经后即说般若空慧法门空诸有相小乘解空得道是名无相教(梵语般若华言智慧)。

　　【三抑扬教】谓如来说净名思益等经抑挫小果声闻褒扬大乘菩萨是名抑扬教。

　　【四同归教】谓如来说般若之后涅槃之前说法华经以会三归一万善悉向菩提是名同归教(会三归一者会合声闻缘觉菩萨三乘而归于一佛乘也梵语菩提华言道)。

　　【五常住教】谓如来说涅槃经明一切众生皆有佛性一阐提辈皆得作佛广谈佛性剩演圆常是名常住教(阐提梵语具云一阐提华言信不具)。

　　波颇五教(出华严经䟽)

　　波颇梵语具云波颇蜜多华言明支中天竺三藏沙门也唐贞观年间于大兴善寺译星陀罗尼经等以如来所说诸经圣教约其义趣浅深不同令众生修行有序而立五教故名波颇五教(中天竺即西土之国名也三藏者经藏律藏论藏也梵语沙门华言勤息)。

　　【一四谛教】谓佛于阿含经说苦集灭道四谛之法为令声闻之人修此而悟真空涅槃之理是名四谛教(梵语涅槃华言灭度)。

　　【二无相教】谓佛于般若经中说诸空慧法门空诸有相为令二乘悟大乘法空是名无相教(二乘者声闻乘缘觉乘也)。

　　【三观行教】谓佛于华严经中说诸观行法门行列排布种种修因证果之理为令众生观察修行是名观行教。

　　【四安乐教】谓佛于涅槃经中说常乐我净四德常住寂灭之理为令众生得大安乐是名安乐教。

　　【五守护教】谓佛于大集经中说守护正法为令众生保持不失是名守护教。

　　刘虬五教(出华严经䟽)

　　齐朝隐士刘虬以如来所说一代圣教始自成道终至涅槃亦约其渐顿浅深次第立为五教故名刘虬五教(梵语涅槃华言灭度)。

　　【一人天教】谓如来始初成道先为提谓长者说人天戒善乃是因缘果报实有之法是名人天教。

　　【二有相教】谓如来说阿含经时广制众戒皆是因果实有之法小乘之人持之而得道果是名有相教。

　　【三无相教】谓如来说四阿含经后谈般若空慧法门空诸有相为令小乘之人解空得道是名无相教(四阿含者长阿含中阿含增壹阿含杂阿含也)。

　　【四同归教】谓如来于般若之后涅槃之前说法华经以会三归一万善悉向菩提是名同归教(会三归一者会声闻乘缘觉乘菩萨乘同归佛乘也梵语菩提华言道)。

　　【五常住教】谓如来说涅槃经明一切众生皆有佛性一阐提辈皆得作佛广谈佛性剩演圆常是名常住教(梵语一阐提华言信不具)。

　　不分教五意(出华严经䟽)

　　不分教五意者唐清凉国师推原佛教有此五种意也。

　　【一理本一味殊途同归】谓佛所说诸法理本无二随机异解故有殊途机见虽殊终归一实故不分也。

　　【二一音普应一雨普滋】谓佛一音说法平等普应大小机器皆得利益如大地草木一雨普滋故不分也。

　　【三原佛本意为一事故】谓佛本为大事因缘出现于世开示众生咸得作佛法华经云我此九部法随顺众生说入大乘为本佛意如斯故不分也(九部者一契经二重颂三讽颂四因缘五本事六本生七希有八譬喻九论议也)。

　　【四随一一文众解不同】谓如佛说无常法或以生灭为无常或以不生不灭为无常法本是一机解不同故不分也。

　　【五多种说法成枝流故】谓法欲灭时有多种异说恐混纯源之一味成差别之枝流故不分也。

　　大明三藏法数卷第十五
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第十六　　　　　池八

　　上天竺前住持沙门一如等奉　来集注

　　大乘五位(出华严经随䟽演义钞)

　　【一资粮位】谓十住十行十回向诸位菩萨以福德智慧为助道资粮故名资粮位(十住者发心住治地住修行住生贵住方便具足住正心住不退住童真住法王子住灌顶住也十行者欢喜行饶益行无嗔恨行无尽行离痴乱行善现行无著行尊重行善法行真实行也十回向者救一切众生离众生相回向不坏回向等一切佛回向至一切处回向无尽功德藏回向随顺平等善根回向随顺等观一切众生回向真如相回向无缚解脱回向法界无量回向也)。

　　【二加行位】谓四加行位菩萨由得福智资粮加功用行而入见道住真如性是名加行位(四加行者暖顶忍世第一也见道即欢喜地菩萨位也)。

　　【三通达位】(亦名见道位)谓初地菩萨体会真如智照于理得见中道故名通达位(初地即欢喜地也)。

　　【四修习位】谓第二地至第十地菩萨得见道已为断除障而复修习根本之智故名修习位(第二地至第十地者离垢地发光地𦦨慧地难胜地现前地远行地不动地善慧地法云地也根本智者即菩萨亲证本有之智也)。

　　【五究竟位】谓妙觉佛证此果位最极清净更无有上故名究竟位(妙觉者自觉觉他觉行圆满不可思议也)。

　　菩萨有五种生(出地持经)

　　【一息苦生】谓菩萨以愿力自在力于饥馑世受大鱼等身以肉救济一切众生于疾病世为大医王救治众生于刀兵世为大力主以善方便诚信之言等心救济息于战诤于系缚鞭打逼迫之处为息恼故生于王家以正法化邪见众生于外道奉事天神造诸恶行之家亦生彼处断彼邪见及诸恶行如是无量生处悉皆往生是名息苦生。

　　【二随类生】谓菩萨以愿力自在力于种种众生天龙鬼神阿修罗等及诸外道邪见恶行等类菩萨悉生其中为其导首引令入正及以善法广为宣说是名随类生。

　　【三胜生】谓菩萨示现受生于寿命色力果报胜过一切天人是名胜生。

　　【四增上生】谓菩萨从净心住乃至最上菩萨住在所受生而独殊胜于阎浮提自在受生乃至大自在究竟地一切受生处于中最为奇特是名增上生(净心住者即十地中第七地也此地菩萨离诸惑业故名净心最上菩萨住即第十法云地也居九地之上故名最上梵语阎浮提华言胜金洲大自在究竟地者即色界天主所住处也)。

　　【五最后生】谓最上菩萨住受生时求证菩提万行满足生刹利婆罗门家得阿耨多罗三藐三菩提作一切佛事是名最后生(梵语菩提华言道梵语刹利华言四王即王种也梵语婆罗门华言净行梵语阿耨多罗三藐三菩提华言无上正等正觉)。

　　菩萨五种相(出庄严经论)

　　【一怜愍相】谓菩萨以慈悲菩提之心愍念一切众生广行方便饶益摄受是为怜愍相。

　　【二爱语相】谓菩萨能于一切佛法巧妙宣说柔言软语令诸众生而得正信是为爱语相。

　　【三勇健相】谓菩萨为众生故于诸难行苦行而悉行之不生退屈是为勇健相。

　　【四开手相】开手者开手以物与人也谓菩萨悲愿深重能行布施济贫㧞苦而以财慧普摄一切是为开手相。

　　【五释义相】谓菩萨为众生故施无碍辩解经释义以最上法而摄受之是名释义相。

　　菩萨五种自在(出大宝积经)

　　菩萨悲智并运万行满足其于寿命受生等事故得自在无碍也。

　　【一寿命自在】谓菩萨成就法身慧命了无生死寿夭延万劫不为长促一念不为短但为度脱有情以诸方便而随机示现长短寿命之相其心无所𦊱碍是为寿命自在。

　　【二生自在】谓菩萨为度脱有情以大悲心随类受生饶益一切处天宫不为乐入地狱不为苦去住无碍是名生自在。

　　【三业自在】谓菩萨万行具足悲智双运或现神通或说妙法或入禅定或修苦行所作行业但为利他纵任无碍是为业自在。

　　【四觉观自在】初心曰觉细心曰观谓菩萨或修禅观之行或起利生之心虽有思惟离诸散乱随愿度生平等无碍是为觉观自在。

　　【五众具果报自在】谓菩萨因行深广果报殊胜于一切所须之具不假营为自然周足心无染碍是为众具果报自在。

　　五怖畏(出百法论钞并毗婆沙论)

　　【一不活畏】谓初学菩萨虽行布施之行而不能尽己所有又恐自己不能过活是名不活畏。

　　【二恶名畏】谓初学菩萨虽欲与众生同事而摄化之入诸酒肆等恒惧讥谤不得似大菩萨安行自若是名恶名畏(同事者同其所作即酒肆等事也若大菩萨证果之后以同事摄诸众生逆行顺化屠坊酒肆无往不可所以安行自若也)。

　　【三死畏】谓初学菩萨虽欲运广大心内外俱施然有时施以财物而于身命顾惜不能自舍是名死畏(内外施者内则身命等外则财物等也)。

　　【四恶道畏】谓初学菩萨惧生恶道于不善法分别对治令其不生是名恶道畏。

　　【五大众威德畏】谓初学菩萨或于王庭执理之处或于善解法义人前申宗敌论唯恐有失是名大众威德畏。

　　小乘五位(出天台四教仪)

　　【一资粮位】资粮位者如人远行必赍粮以为路资也其位有三一五停心二别相念三总相念若欲出于三界必以此三种观法而为资粮也(五停心者一多贪众生不净观二多嗔众生慈悲观三多散众生数息观四愚痴众生因缘观五多障众生念佛观别相念总相念者谓四念处一观身不净二观受是若三观心无常四观法无我苦各观察则名别相念若总观察则名总相念三界者欲界色界无色界也)。

　　【二加位行】加行位者其位有四一暖位(如木钻火未见火出先得暖相以喻加行位人未见智火已得暖相)二顶位(观行转明如登山顶悉皆明了)三忍位(忍即忍可之义谓于苦集灭道四谛之法忍可而乐修也)四世第一位(于理虽未能证而于世间最胜)谓此四位加功用行取证道果也。

　　【三见道位】见道位者即声闻初果也谓断三界见惑而见真空之理故名见道也(初果即须陀洹也)。

　　【四修道位】修道位者谓修四谛道法断欲界思惑而证第二第三果故名修道也(第二果即斯陀含第三果即阿那含也)。

　　【五无学位】无学位者即声闻第四果阿罗汉也此位断三界见思惑尽真理究竟无法可学故名无学也(梵语阿罗汉华言无学又云无生)。

　　初度五人(出翻译名义)

　　谓佛初出家入山修道父王思念乃命陈如等五人寻访随侍及佛成道因念五人当先度脱故在鹿苑先调其根性为说苦集灭道四谛之法而得解脱是为初度五人也。

　　【一阿若憍陈如】梵语阿若华言已知此其名也梵语憍陈如华言火器此其姓也以其是婆罗门种由先世事火故云火器乃佛之舅氏也(梵语婆罗门华言净行事火者法华文句云火有二义照也烧也照则暗不生烧则物不生所以事之因为姓也)。

　　【二頞鞞】梵语頞鞞华言马胜亦云马师乃佛之家族也。

　　【三䟦提】梵语䟦提华言小贤乃佛之家族也。

　　【四十力迦叶】梵语迦叶又云婆敷(无翻)亦佛之舅氏非大迦叶亦非三迦叶也(大迦叶即摩诃迦叶三迦叶即优楼频罗迦叶那提迦叶伽耶迦叶也)。

　　【五拘利太子】拘利太子乃斛饭王之长子即佛之从兄弟也。

　　五种声闻(出法华文句)

　　【一决定声闻】谓久习小乘积劫功圆而证得小果是名决定声闻。

　　【二退道声闻】谓此声闻本习大乘积劫修道中间为厌生死退大道心取证小果是名退道声闻。

　　【三应化声闻】谓诸佛菩萨为前二种声闻故内秘佛菩萨之行外见声闻之形引诱小乘令入大乘是名应化声闻。

　　【四增上慢声闻】谓厌居生死欣乐涅槃修习小乘以少为足未得谓得未证谓证是名增上慢声闻。

　　【五大乘声闻】谓以佛道声令一切闻不住化城终归宝所是名大乘声闻(化城者无而倏有名化防非御敌名城以喻小乘涅槃能防见思之非而御生死之敌也宝所即大乘实相之理也)。

　　五性(出华严经随䟽演义钞)

　　【一定性声闻】因果不易名曰定性闻佛声教而得觉悟名曰声闻谓惟习声闻之因而证声闻之果更不进求佛道是名定性声闻也。

　　【二定性缘觉】谓观因缘生灭之法觉悟真空之理故曰缘觉谓唯习缘觉之因而证缘觉之果更不进求佛道是名定性缘觉也。

　　【三菩萨性】菩萨梵语具云菩提萨埵华言觉有情谓菩萨悲智双运冤亲等观广利众生证菩提果是名菩萨性也。

　　【四不定性】谓遇缘熏习修行不定若近声闻而习声闻法若近缘觉而习缘觉法若近菩萨而习菩萨法各随所习而成其性是名不定性也。

　　【五无种性】无种者无善种也谓人拨无因果不受化度甘溺生死不求解脱是名无种性也(拨者绝也)。

　　五种阿那含(出涅槃经)

　　梵语阿那含华言不来又云不还谓不还来欲界受生即第三果也以其根有利钝行有勤怠于证阿罗汉果有先后之不同故分为五也(梵语阿罗汉华言无学又云无生)。

　　【一中般涅槃】中即中阴亦名中有以人死之后未得托生之识身也梵语般涅槃华言灭度谓此阿那含从欲界没生色界时于色界中有身便断上地余惑证阿罗汉得般涅槃也(上地即无色界也)。

　　【二生般涅槃】生者于色界受生也谓此阿那含于欲界得第三果已从欲界没生于色界便断上地余惑得阿罗汉入般涅槃也。

　　【三有行般涅槃】有行即加功用行也谓此阿那含于欲界得第三果已从欲界没生于色界不能速疾趣涅槃果更经多时勤修加行方断上地余惑得阿罗汉入般涅槃也。

　　【四无行般涅槃】无行即不加功行也谓此阿那含于欲界得第三果已从欲界没生于色界更经多时不能加功用行懈怠慢纵任运经久方断上地余惑得阿罗汉入般涅槃也。

　　【五上流般涅槃】上即无色界流即流行谓此阿那含从欲界没生于色界不能便证涅槃要须流行色界余天之中次第生已方断上地余惑得阿罗汉入般涅槃也(余天即色界初禅后二禅三禅四禅天也)。

　　五果回心(出涅槃经)

　　五果须陀洹斯陀含阿那含阿罗汉辟支佛所证之果也谓此五人经劫不等断尽烦恼回心向大证取菩提故名五果回心(劫梵语具云劫波华言分别时节梵语菩提华言道)。

　　【初果八万劫回心】初果即须陀洹也谓断三结之惑而得此果超四恶趣于人天中七返受生方断诸苦入于涅槃过八万劫当得无上正等菩提是名初果回心(梵语须陀洹华言预流谓出凡流而预圣流也三结者身见戒取疑即三界见惑也四恶趣者修罗趣畜生趣地狱趣也七返者天上人间共七番也梵语涅槃华言灭度)。

　　【二果六万劫回心】二果即斯陀含也谓断欲界六品思惑而得此果于天人中一番受生方断诸苦入于涅槃过六万劫当得无上正等菩提是名二果回心(梵语斯陀含华言一往来谓一生天上一生人间得证涅槃也六品思惑者眼耳鼻舌身五根对色声香味触五尘而起贪爱之心曰思此惑有九品今云六品者谓断九品中前之六品也)。

　　【三果四万劫回心】三果即阿那含也谓断五下分结而得此果更不受生过四万劫当得无上正等菩提是名三果回心(梵语阿那含华言不来谓不来欲界受生也五下分结者即欲界贪嗔身见戒取疑也)。

　　【四果二万劫回心】四果即阿罗汉也谓永断三界贪欲嗔恚愚痴之惑而得此果过二万劫当得无上正等菩提是名四果回心(梵语阿罗汉华言无生谓断见思惑尽更不受三界生也)。

　　【五果十千劫回心】五果即辟支佛也谓永断三界贪欲瞋恚愚痴之惑而得此果过十千劫当得无上正等菩提是名五果回心(辟支梵语具云辟支迦罗华言缘觉)。

　　五分法身(出法华玄义释签)

　　五分法身者分即分齐法者戒定慧诸法也身者聚也聚集诸法以成其身也(聚集诸法者谓聚集色受想行识之法也)。

　　【一戒身】谓二乘因持无作之戒戒法成就证得此身故名戒身(二乘者声闻乘缘觉乘也无作戒者不作意持任运无犯名无作戒也)。

　　【二定身】谓二乘因修无漏净禅证此身故名定身(无漏者不漏落生死也净禅者谓因修禅定能断诸漏漏即三界烦恼既无烦恼心则清净故名无漏净禅也)。

　　【三慧身】谓二乘因修无漏智慧得证此身故名慧身(无漏智慧者即是观十二因缘及观四谛之智慧也修此智慧者即能断三界烦恼出离有漏生死也)。

　　【四解脱身】解缚得脱故名解脱有二种一者有为解脱谓以无漏智慧断有漏烦恼二者无为解脱谓一切烦恼灭尽无余烦恼既尽理本无为由二种解脱得证此身故名解脱身。

　　【五解脱知见身】知以智知见以眼见谓二乘因此智眼于一切法知觉照了当体即空悉皆如幻得证此身故名解脱知见身。

　　五论师(出翻译名义)

　　【一阿湿缚窭沙论师】梵语阿湿缚窭沙华言马鸣摩诃衍论云过去世中有一大王名曰轮陀有千白鸟皆悉好声若鸟出声大王增德若不出声大王损德如是诸鸟若见白马则出其声若不见时常不出声尔时大王遍求白马终日不得作如是言若外道众能令此鸟鸣者都破佛教若佛弟子能令此鸟鸣者都破外道尔时菩萨用神通力现千白马令千鸟皆鸣绍隆正法令不断绝是故世尊字此菩萨名曰马鸣又本传云此师说法时能感群马悲鸣故号马鸣以其造起信论大乘庄严等论故称论师。

　　【二那伽曷树那论师】梵语那伽曷树那华言龙猛旧翻龙树其母于树下生之因龙成其道故号曰龙树辅行云龙树之学广通天下无敌欲谤佛经龙接入宫一夏但诵七佛经目知佛法深妙遂出家降伏外道明第一义以其作中观大智度等论故称论师也。

　　【三提婆论师】梵语提婆华言天乃龙树弟子也以其造百论大丈夫等论故称论师。

　　【四鸠摩罗逻多论师】梵语鸠摩罗逻多华言童受以其阐扬论义故称论师。

　　【五室利逻多论师】梵语室利逻多华言胜受谓此论王如日照世能破诸暗故称论师。

　　五种法师(出法华文句)

　　法者轨则也师者匠也法虽可轨体不自弘弘之在人是故五种弘经之人皆得称为法师也。

　　【一受持】信力故受念力故持谓于如来言教以坚固深信受之于己忆持不忘是为受持法师。

　　【二读经】对文曰读谓正心端坐目睹经文口宣句读是为读经法师。

　　【三诵经】背文曰诵谓习读既熟不须对文自然成诵是为诵经法师。

　　【四解说】谓圣教之义难解若能公明解释训授于人是为解说法师。

　　【五书写】谓于诸佛经典若能书写广传流通大法是为书写法师。

　　五种阿阇𥠖(出四分律)

　　梵语阿阇𥠖华言轨范谓其能为人轨范故云阿阇𥠖也。

　　【一出家阿阇𥠖】出家阿阇𥠖者即比丘剃度之师也谓出家者必须依师而得剃度律云所依得出家者是也(梵语比丘华言乞士)。

　　【二受戒阿阇𥠖】受戒阿阇𥠖者即比丘受戒之师也谓既得出家必须依师求受戒法律云于受戒时得作羯磨者是也(梵语羯磨华言作法)。

　　【三教授阿阇𥠖】教授阿阇𥠖者即比丘教授之师也谓既得戒法必须得师教授威仪律云从教授得威仪者是也。

　　【四受经阿阇𥠖】受经阿阇𥠖者即比丘受经之师也谓出家者必须依师受习经文解说义理律云从所受经得读修妒路若说义乃至一四句偈等是也(梵语修妒路又云修多罗华言契经)。

　　【五依止阿阇𥠖】依止阿阇𥠖者即比丘依止之师也谓比丘度夏当依师住或依止作宿律云乃至依住一宿者是也。

　　五种大师功德(出瑜伽师地论)

　　【一戒行无失】谓比丘于如来所制戒律常能坚守执持无有毁犯过失具是功德方宜为人戒法之师也(梵语比丘华言乞士)。

　　【二善建立法】谓比丘于诸戒律善能建立一切法则令人修学无所违越具是功德方宜为人戒法之师也。

　　【三善制立所学】谓比丘于律仪中当学之法善能裁制安立令无差谬具是功德方宜为人戒法之师也。

　　【四善断疑惑】谓比丘于所建立法则及所当学或众有所疑善能广为开说断除其惑令得如式修持具是功德方宜为人戒法之师也。

　　【五教授出离】谓比丘以如来所制戒法教授于人令其如法受持成就圣道出离生死具是功德方宜为人戒法之师也。

　　五种僧(亦名五僧差别出显宗论)

　　【一无耻僧】谓毁犯禁戒不守真风形预僧流行过俗务是名无耻僧。

　　【二哑羊僧】谓于三藏教无所了达譬如哑羊无辩说用是名哑羊僧(三藏教者经藏律藏论藏也)。

　　【三朋党僧】谓好于游散惟务斗诤善生机巧结构朋党是名朋党僧。

　　【四世俗僧】谓昏昏度日兀兀延生心想闲缘身营世务是名世俗僧。

　　【五胜义僧】谓解慧有余辩才无碍随机演教接物利生是名胜义僧。

　　僧五净德(出诸德福田经)

　　【一发心离俗】谓出家之人发勇猛心脱离凡俗习佛菩提而能怀佩道妙为世福田是为初净德也(梵语菩提华言道)。

　　【二毁其形好】谓出家之人剃除须发毁坏相好去世俗之尘衣着如来之法服具佛威仪为世福田是为第二净德也。

　　【三永割亲爱】谓投佛出家割绝父母亲爱之情一心精勤修道以报父母生成之德兼能为世福田是为第三净德也。

　　【四委弃躯命】谓出家之人能委弃身命无所顾惜惟务一心求证佛道兼能为世福田是为第四净德也。

　　【五志求大乘】谓出家之人常怀济物之心专志勤求大乘之法度脱一切有情为世福田是为第五净德也。

　　苾刍草五德(出翻译名义)

　　苾刍雪山香草谓其有五钟德以喻比丘亦具此德故称为苾刍也(梵语比丘华言乞士)。

　　【一体性柔软】体性柔软者以喻比丘能折伏身语意业之粗犷也。

　　【二引蔓旁布】引蔓旁布者以喻比丘传法度人延绵不绝也。

　　【三馨香远闻】馨香远闻者以喻比丘戒德芬馥为众所闻也。

　　【四能疗疼痛】能疗疼痛者以喻比丘能断烦恼毒害之痛苦也。

　　【五不背日光】不背日光者以喻比丘正见思惟常向佛日而不背也。

　　比丘入众五法(旧名入众五心出四分僧羯磨)

　　【一修慈愍物】谓比丘入大众中应修慈心怜愍于物严净律仪整束身心精勤学道是为修慈愍物(梵语比丘华言乞士)。

　　【二谦下自卑】谓比丘入大众中常用谦和永绝憍慢应自卑下如拭尘巾是为谦下自卑。

　　【三善知坐处】谓比丘入大众中动止有时若见上座不应安坐若见下座不应起立是为善知坐处(上座者谓戒腊在前道德闻达之比丘也)。

　　【四说于法语】谓比丘入于大众中不宜杂说论世俗事若自说法若请人说法是为说于法语。

　　【五见过默然】谓比丘入大众中若见僧中有不如理之事若便言说恐致别异故当安忍默而不言是为见过默然。

　　五众(出翻译名义)

　　【一比丘】梵语比丘华言乞士乞是乞求之名士是清雅之称谓上乞法以资慧命下乞食以资色身净命自活福利众生破憍慢心谦下自卑以成清雅之德也(净命者以清净之食自活其命也)。

　　【二比丘尼】梵语尼华言女大智度论云尼得无量律仪故应次于比丘佛以仪法嫌于混杂令在沙门后故名比丘尼(女人出家始于佛姨母大爱道也梵语沙门华言勤息)。

　　【三式义摩那】梵语式义摩那华言学法女行事钞云式义尼具学三法一根本谓不作四重(即杀盗[婬-壬+(工/山)]妄也)二学六法(一不染心相触二不盗四钱三不断畜生命四不小妄语五不非时饮食六不饮酒)三学行法(即大尼所行一切行法)为学此三法故名式义摩那。

　　【四沙弥】梵语沙弥华言息慈谓息世染之情以慈济群生也盖出家之人初入佛法多存俗情故须息恶行慈是名沙弥。

　　【五沙弥尼】玄奘法师云梵语室利摩拏理迦华言勤䇿女谓勤行善法䇿进功德故名沙弥尼。

　　乞食遮五处(出显扬圣教论)

　　谓比丘乞食此之五处当避嫌疑不可往也(梵语比丘华言乞士)。

　　【一唱令家】唱令家者谓歌唱曲令但取欢娱能乱禅定比丘若行乞食此处不可往也。

　　【二[婬-壬+(工/山)]女家】[婬-壬+(工/山)]女家者行止不洁声名不正色欲因缘障道根本比丘若行乞食此处不可往也。

　　【三酤酒家】酤酒家者谓酒是起罪因缘能生过失比丘若行乞食此处不可往也。

　　【四王宫】王宫者贵戚之处严禁之所非可干冒比丘若行乞食此处不可往也。

　　【五旃陀罗】(又作旃茶罗)梵语旃陀罗华言屠者谓屠者之家杀心盛大恼害众生见者伤慈坏善根本比丘若行乞食此处不可往也(旃茶罗者华言严帜谓此屠者恶业自严行时摇铃持竹为幖帜以使人知具为恶者也)。

　　沙门受食五观(出大藏一览)

　　梵语沙门华言勤息谓勤行善法息灭恶事凡受食时先作五观然后方食故名沙门受食五观也。

　　【一计功多少量彼来处】计功多少者智度论云此食垦植收获春磨淘汰歘煮及成工用甚多量彼来处者僧祇律云施主减其妻子之分求福故施凡受食时当作此观。

　　【二忖己德行全缺应供】忖己德行全应供者毗尼母律云若不坐禅诵经营三宝事及不持戒受人信施为施所堕则不宜受食德行若全则可应供受食凡受食时当作此观(三宝者佛宝法宝僧宝也)。

　　【三防心离过贪等为宗】防心离过贪等为宗者明了论䟽云出家先须防心三过谓于上味食起贪下味食起嗔中味食起痴以此不知惭愧堕三恶道凡受食时当作此观(三恶道者饿鬼道畜生道地狱道也)。

　　【四正事良药为疗形枯】正事良药为疗形枯者谓饥渴为主病四百四病为客病故须以食而为医药用资其身凡受食时当作此观(四百四病者人身假地水火风四大所成一大不调则生百一种病四大共成四百四病也)。

　　【五为成道业应受此食】为成道业应受此食者谓不食则饥渴病生道业何成增壹阿含经云多食致苦患少食气力衰处中而食者如秤无高下凡受食时当作此观。

　　五种邪命(出大智度论)

　　谓以此五种邪法用求利养而自活命为比丘者当深成之(梵语比丘华言乞士)。

　　【一诈现异相】谓诸比丘违佛正教于世俗人前诈现奇特之相令其心生敬仰而求利养是为邪命。

　　【二自说功能】谓诸比丘以辩口利词抑人扬己自逞功能令所见者心生信敬而求利养是为邪命。

　　【三占相吉凶】谓诸比丘攻学异术卜命相形讲谈吉凶而求利养是为邪命。

　　【四高声现威】谓诸比丘大语高声诈现威仪令人畏敬而求利养是为邪命。

　　【五说所得利以动人心】谓诸比丘于彼得利于此称说于此得利于彼称说令人动心而求利养是为邪命。

　　五法不得授人戒(出四分律)

　　谓比丘当深信因果常生惭愧戒行精进法义无忘方堪授人戒法若不能如是者则不可也(梵语比丘华言乞士)。

　　【一无信】信为万善之本众德之基比丘若不具足正信则于戒法自必不能持守何况为师而授人戒也。

　　【二无惭】惭谓惭耻比丘之心若无惭耻自必肆情纵欲戒行有亏故不可为师而授人戒也。

　　【三无愧】愧谓羞愧比丘之心若无羞愧自必毁犯戒法不能悔过故不可为师而授人戒也。

　　【四懒墯】谓比丘懒墯恣纵则自于戒律必不能坚守何况为师而授人戒也。

　　【五多忘】谓比丘于诸法义不能强记心多忘天则自于戒检必有所遗故不可为师而授人戒也。

　　五不退(出起信论䟽)

　　【一信不退】谓十信位菩萨发大信心笃信中道圆妙之理常住平等不迁不变信行满足而无退转也(十信者信心念心精进心慧心定心不退心护法心回向心戒心愿心也)。

　　【二位不退】谓菩萨十信满足入十住位乃至十行十回向位即得分见法身住正定位而不退转也(十住者发心住治地住修行住生贵住方便具足住正心住不退住童真住法王子住灌顶住十行者欢喜行饶益行无嗔恨行无尽行离痴乱行善现行无著行尊重行善法行真实行也十回向者救一切众生离众生相回向不坏回向等一切佛回向至一切处回向无尽功德藏回向随顺平等善根回向随顺等观一切众生回向真如相回向无缚解脱回向法界无量回向也)。

　　【三证不退】谓菩萨三贤位满即入初地乃至七地证遍满法身生无边佛土而不退转也(三贤者即十住十行十回向诸位菩萨也初地至七地者欢喜地离垢地发光地𦦨慧地难胜地现前地远行地也遍满法身者谓法身之体遍满一切处也)。

　　【四行不退】谓菩萨七地功德满足入于第八无功用地一切功行永无退失也(第八无功用地即不动地也)。

　　【五烦恼不退】谓菩萨十地满足入等觉位了烦恼即是菩提岂更有烦恼之可退转也(十地者即前七地更加不动地善慧地法云地是为十地也等觉位者去后妙觉佛犹有一等胜前诸位得称为觉)。

　　五法退菩提(出涅槃经)

　　【一乐在外道出家】谓人之出家当从正法修习善业成菩提果若从外道则增诸邪见作不善业而菩提之心未有不退失者矣(梵语菩提华言道)。

　　【二不修大慈之心】谓修菩萨行者当以平等大慈之心爱念一切众生与其清净法乐然后得成菩提之果若非此行而菩提之心未有不退失者矣。

　　【三好求法师过罪】谓修菩萨行者奉承师长如事父母听受其教则菩提之果可成若窥伺以求其过则不惟无听受之诚且亏事师之道而菩提之心未有不退失者矣。

　　【四常乐处在生死】谓修菩萨行者当勤精进以求出离则菩提之果可成若耽着五欲造诸恶业于诸生死心无厌离而菩提之心未有不退失者矣(五欲者色欲声欲香欲味欲触欲也)。

　　【五不喜读诵经典】谓修菩萨行者当信受如来所说经典诚心读诵求其妙义依解进修成菩提果若不喜乐受持读诵则所修之行无所依据而菩提之心未有不退失者矣。

　　五乘(出华严一乘教义分齐章)

　　【一佛乘】佛梵语具云佛陀华言觉乘即运载之义谓如来以一乘实相之法运诸众生同到涅槃彼岸故名佛乘(梵语涅槃华言灭度)。

　　【二菩萨乘】菩萨梵语具云菩提萨埵华言觉有情谓菩萨之人以六度万行为乘运诸众生同出三界故名菩萨乘(六度者一布施二持戒三忍辱四精进五禅定六智慧也三界者欲界色界无色界也)。

　　【三缘觉乘】谓缘觉之人因观十二因缘除于我执而悟真空涅槃之理以此之法运出三界故名缘觉乘(十二因缘者一无明二行三识四名色五六入六触七受八爱九取十有十一生十二老死也)。

　　【四声闻乘】谓声闻之人闻佛声教修苦集灭道四谛之法而悟真空涅槃之理以此之法运出三界故名声闻乘。

　　【五小乘】小乘者即人天乘也谓人天以五戒十善为乘运出四趣故名小乘(五戒者不杀不盗不邪[婬-壬+(工/山)]不妄语不饮酒也十善者不杀不盗不邪[婬-壬+(工/山)]不妄语不两舌不恶口不绮语不贪欲不嗔恚不邪见也四趣者修罗趣饿鬼趣畜生趣地狱趣也)。

　　又五乘(出华严一乘教义分齐章)

　　【一佛乘】佛梵语具云佛陀华言觉乘即运载之义谓如来以一乘实相之法运谓众生同到涅槃彼岸是为佛乘(梵语涅槃华言灭度)。

　　【二缘觉乘】谓缘觉之人由观十二因缘生灭除于我执等惑觉悟真空之理以此因缘之法运出三界是为缘觉乘(十二因缘者一无明二行三识四名色五六入六触七受八爱九取十有十一生十二老死也三界者欲界色界无色界也)。

　　【三声闻乘】谓声闻之人闻佛声教修生灭四谛之法而悟真空涅槃之理以此四谛之法运出三界是为声闻乘(四谛者苦谛集谛灭谛道谛也)。

　　【四天乘】天即色界天也谓彼诸天修根本有漏禅观欲惑不染以此根本禅定运出欲界是名天乘(有漏者谓漏落生死也根本禅即色界禅谓能出生一切禅定故也)。

　　【五梵乘】梵即净也谓诸菩萨以慈悲喜舍四无量心运诸众生出生死海是名梵乘(慈悲喜舍者慈能与乐悲能㧞苦喜则离苦得乐舍则冤亲平等此四无量心以由众生无量故菩萨之心亦无量也)。

　　又五乘(出盂兰盆经䟽)

　　乘即运载之义谓人天等各以所修之法为乘运载至其所至之处故有五乘也。

　　【一人乘】人者忍也于世间违顺情境悉能安忍故也谓人以三归五戒为乘运出四趣生于人道故名人乘(三归依归依佛归依法归依僧也五戒者不杀不盗不邪[婬-壬+(工/山)]不妄语不饮酒也四趣者修罗趣饿鬼趣畜生趣地狱趣也)。

　　【二天乘】天者谓天然自然乐胜身胜也天以十善为乘运出五道得生欲天于修十善时更能修习禅定即生色界无色界天故名天乘(十善者不杀生不偷盗不邪[婬-壬+(工/山)]不妄语不两舌不恶口不绮语不贪欲不嗔恚不邪见也五道者人道修罗道饿鬼道畜生道地狱道也)。

　　【三声闻乘】声闻者闻如来声教而得悟道也谓声闻以四谛为乘运出三界到于涅槃故名声闻乘(四谛者苦谛集谛灭谛道谛也三界者欲界色界无色界也梵语涅槃华言灭度)。

　　【四缘觉乘】缘觉者谓观十二因缘觉悟真空之理也以十二因缘为乘运出三界到于涅槃故名缘觉乘(十二因缘者一无明二行三识四名色五六入六触七受八爱九取十有十一生十二老死也)。

　　【五菩萨乘】菩萨梵语具云菩提萨埵今称菩萨者从略也华言觉有情谓觉悟一切有情众生也以六度为乘运诸众生同出三界而到涅槃彼岸故名菩萨乘(六度者一布施二持戒三忍辱四精进五禅定六智慧也)。

　　五事生天上(出辩意经)

　　谓诸众生能行此五事则得生于天上也。

　　【一慈心】谓人不杀众生爱惜物命令众得安是名慈心。

　　【二贤良】谓人不盗他人财物布施无悭济诸穷乏是名贤良。

　　【三贞洁】谓人不犯外色护戒奉斋是名贞洁。

　　【四诚信】谓人不欺于人护口四过永无謟佞是名诚信(口四过者妄言绮语两舌恶口也)。

　　【五不醉酒】谓人尊崇善法坚修梵行不酗于酒而发狂乱是名不醉酒。

　　始生天有五种相(出正法念处经)

　　【一光明覆身相】谓人初生天时光明覆身身无衣服心作是念勿令他天见我裸露即于念时他见有衣而实无衣是为第一相。

　　【二欲见园林相】谓人初生天时已见天上所有之物生希有心而于园林等则未曾见故欲见之而遍观看是为第二相。

　　【三见天女生惭相】谓人初生天时见天中女颜色羞惭未敢正看是为第三相。

　　【四见天生疑相】谓人初生天时若见余天虽欲前近心生疑虑意志不定是为第四相。

　　【五升空生怖相】谓人初生天时欲升虚空心生怖畏设飞不高去则不远或傍城壁或依附地是为第五相。

　　五净居天(出楞严经)

　　五净居天者谓声闻之人断欲界九品思惑尽证第三阿那含果而居其中亦名五不还天若据俱舍图言此五天次第而上若据楞严经言此五天皆横在第四禅天中彼四禅天但能闻此五天之名而不能知见如世间圣地道场多有罗汉所居而人不能见也(九品者欲界思惑三品中每品又各分上中下三品故言九品也梵语阿那含华言不来不来即不还谓不还来欲界受生也)。

　　【一无烦天】谓此天苦乐两灭心境不交则无烦恼故名无烦天也(苦乐两灭者离欲界苦及色界乐也心境不交者心与境不交接也)。

　　【二无热天】热即热恼谓此天机括独行研交无地故名无热天也(机括独行者机谓弩牙括与筈同受弦之处皆取可发之义以喻于)此天于(苦乐之境虽灭犹存能灭之念故独行至此天中研究此心与境交)一切沉(无依无处则无热恼故云研交无地也)。

　　【三善见天】谓(谓一心于慧心)十方世界妙见圆澄更无尘像及一切沉垢故名善见天也(十方世界等者谓一心在定定能发慧于慧心中见十方界圆遍澄凝更无世界内外尘像及无心地昏沉之垢也)。

　　【四善现天】谓此天精见现前陶铸无碍故名善现天也(精见现前陶铸无碍者范土曰陶镕金曰铸以妙精明见陶铸一切像空无障碍故也)。

　　【五色究竟天】谓此天究竟群几穷色性性入无边际故名色究竟天也(究竟群几者几谓几微言究尽诸色几微之处也穷色性性入无边际者色性所依之性故云𢙼性性本无边若研穷之则入于无边际矣)。

　　初禅天定五支功德(出法界次第)

　　支即支分如树之根干是一枝条有异禅支之义亦尔从一定心出生五支故也又支持之义谓定心浅薄易于摇动若得觉观等法支持则定心安隐牢固故名支也。

　　【一觉支】初心在缘为觉谓行者于定中发初禅清净免法触其身根心大惊悟尔时初觉此触故名觉支。

　　【二观支】细心分别为观谓行者既证初禅即以细心分别禅中诸妙功德境界分明故名观支。

　　【三喜支】欣庆之心为喜谓行者获得初禅天定利益甚多如是思惟欢喜无量故名喜支。

　　【四乐支】怡悦之心为乐谓行者喜心既息则恬然静虑受禅之乐故名乐支。

　　【五一心支】心与定法相应为一谓行者初证禅时心依觉观喜乐之法故有细微散乱若喜乐心息自然心与定一故名一心支。

　　三禅天定五支功德(出法界次第)

　　【一舍支】离喜不悔之心为舍谓行者欲离二禅时以种种因缘诃责于喜喜既灭谢三禅即发若证三禅之乐则舍二禅之喜不生悔心故名舍支。

　　【二念支】念即爱念谓行者既发三禅之乐乐从内起应须爱念乐则增长故名念支。

　　【三慧支】解知之心为慧谓行者既发三禅之乐此乐微妙若非善巧解慧则不能方便长养故名慧支。

　　【四乐支】怡悦之心为乐谓行者发三禅乐已若能善用舍念慧三支将获此乐乐则遍身若离三禅余地更无遍身之乐故名乐支。

　　【五一心支】心与定法相应为一谓行者受乐心息则心与定一澄渟不动故名一心支。

　　欲天五[婬-壬+(工/山)](出天台四教仪集注)

　　【一地居二天形交成[婬-壬+(工/山)]】谓四天王天居须弥山腹忉利天居须弥山顶故名地居此之二天男女和合与世无异也(四天王者东方持国天王南方增长天王西方广目天王北方多闻天王也梵语须弥华言妙高梵语忉利华言三十三)。

　　【二夜摩天勾抱成[婬-壬+(工/山)]】梵语夜摩华言善时分此天于诸欲境知时分故不以形交但勾抱也。

　　【三兜率天执手成[婬-壬+(工/山)]】梵语兜率华言知足此天于诸欲境知止足故而不勾抱但执手也。

　　【四化乐天对笑成[婬-壬+(工/山)]】谓此天欲心微薄亦不执手但对笑也。

　　【五他化天相视成[婬-壬+(工/山)]】谓此天欲念渐尽亦不对笑但相视也。

　　五种梵音(出长阿含经)

　　梵音者即大梵天王所出之声而有五种清净之音也。

　　【一正直音】谓诸梵天禅定持身无诸欲行而其音声端正质直而不邪曲是名正直音。

　　【二和雅音】谓诸梵天心离欲染爱乐律仪而其音声柔和典雅离诸粗犷是名和雅音。

　　【三清彻音】不浊曰清透明曰彻谓诸梵天戒行清净心地圆明而其音声清净明彻是名清彻音。

　　【四深满音】谓诸梵天净行圆满心光湛寂而其音声幽深充满而不浅陋是名深满音。

　　【五周遍远闻音】足备曰周普通曰遍谓诸梵天心光莹净普映十方而其音声周遍远闻而不迫窄是名周遍远闻音。

　　天大五衰相(出法苑珠林)

　　【一衣服垢秽】谓诸天众铢衣妙服光洁常鲜福尽寿终之时自生垢秽是为大衰相也(铢衣者十黍重曰铢诸天之衣重六铢故名铢衣)。

　　【二头上华萎】谓诸天众宝冠珠翠彩色鲜明福尽寿终之时头上冠华自然萎悴是为大衰相也。

　　【三腋下汗流】谓诸天众胜体微妙轻清洁净福尽寿终之时两腋自然流汗是为大衰相也。

　　【四身体臭秽】谓诸天众妙身殊异香洁自然福尽寿终之时忽生臭秽是为大衰相也。

　　【五不乐本座】谓诸天众最胜最乐非世所有福尽寿终之时自然厌居本座是为大衰相也。

　　天小五衰相(出法苑珠林)

　　【一乐声不起】谓诸天音乐不鼓自鸣衰相现时其声自然不起是为小衰相也。

　　【二身光忽灭】谓诸天众身光赫奕昼夜昭然衰相现时其光不现是为小衰相也。

　　【三浴水着身】谓诸天众肌肤香腻妙若莲华不染于水衰相现时浴水沾身停住不干是为小衰相也。

　　【四着境不舍】谓诸天众欲境殊胜自然无有耽恋衰相现时取着不舍是为小衰相也。

　　【五眼目数瞬】谓诸天众天眼无碍普观大千衰相现时其目数瞬是为小衰相也。

　　国王五种可爱乐法(出佛为优填王说王法政论经)

　　【一恩养苍生可爱乐法】谓国王能布德施仁利济群生使各遂其性咸归治化是以普天之下咸被思泽无不爱乐也。

　　【二英勇具足可爱乐法】谓国王英武神授智勇天锡德覆万邦威加四海未降伏者能降伏之已降伏者能摄护之是以普天之下畏威怀德无不爱乐也。

　　【三善权方便可爱乐法】谓国王智谋机变神用莫测于柔顺服从者方便而保爱之强戾梗化者则方便而制伏之是以普天之下畏威怀德无不爱乐也(梗化者谓强梗弗顺化也)。

　　【四正受境界可爱乐法】谓国王善能筹量府库储蓄多寡以仁爱心锡与亲族人民凡疾病者令医治之贫乏者悉赈济之是以普天之下咸被恩泽无不爱乐也。

　　【五勤修善法可爱乐法】谓国王具足净信能信过去未来善不善业人天果报修习正因以证圣果是以普天之下尊仰效慕无不爱乐也。

　　生净土五不退(出净土十疑论)

　　【大悲摄持不退】谓众生得生净土者以阿弥陀佛大悲愿力摄持不舍故得不退转也。

　　【佛光照烛不退】谓众生得生净土者常被佛光照烛故菩提之心日得增长而不退转也。

　　【常闻法音不退】谓众生得生净土者闻诸水鸟树林风声乐响皆说苦空无我之法是以常起念佛念法念僧之心而不退转也。

　　【善友同居不退】谓众生得生净土者以由彼国纯诸菩萨以为胜友内无烦恼惑业之累外无邪魔恶缘之境故一生之后即不退转也。

　　【寿命无量不退】谓诸众生得生净土者即得寿命无量与佛菩萨平等无二故一生之后即不退转也。

　　五事生人中(出辩意经)

　　谓诸众生能行此五事则得于人中受生也。

　　【一布施】谓人常行仁慈不吝财宝赈济贫穷是名布施。

　　【二持戒】谓人心常念戒忆持无忘不作诸恶是名持戒。

　　【三忍辱】谓人若遇非理相干能以情恕安忍不动是名忍辱。

　　【四精进】谓人直心向道勤行众善无有懈怠是名精进。

　　【五忠孝】谓人秉心端正事君能致其身事亲能竭其力是名忠孝。

　　人有五苦(出法苑珠林并五苦章句经)

　　【一母人怀妊从死得生】谓人托胎居母腹中生脏之下熟脏之上迫迮倒悬苦痛无量及至出胎热风触身如履刀剑失声大叫顿昧前因是为生苦。

　　【二老人颜色败坏】谓人老年发白齿落目昏耳瞆四大不调百节疼痛头低腰屈起坐呻吟是为老苦(四大者地大水大火大风大也)。

　　【三病人困劣】谓人以四大为体一大不调百一病生四大不调四百四病同时俱作形骸苦痛如被杖楚手足不任气力虚竭起坐须人是为病苦。

　　【四人死风刀断脉】谓人临命终时四大分散痛毒辛酸慈亲孝子莫能相救风刀解身苦不可忍是为死苦。

　　【五犯罪人束缚送狱】谓人违国正法冒犯罪愆枷锁萦身系闭牢狱受诸刑罚苦不可言是为狱苦。

　　众生五事恃怙(出出曜经)

　　恃怙犹倚赖也佛为愚痴众生恃怙所有不念世相无常恣意放逸不求出世无为之道故说此五事以警发之。

　　【一恃怙年少】谓人倚赖年少血气刚强随情任意恣作非为而不顾衰老之逼身也。

　　【二恃怙端正】谓人倚赖形貌端正娇媚于人取相生欲不自羞愧而不顾老丑之逼身也。

　　【三恃怙力势】谓倚赖势力强盛任作威福陵蔑于他无所畏忌不顾衰患之逼身也。

　　【四恃怙才器】谓倚赖才调器量超越卓异妄自尊大轻藐于人而不顾祸患之逼身也。

　　【五恃怙贵族】谓人倚赖种族尊贵阀阅高显憍慠纵恣侮慢于人而不顾衰败之相寻也。

　　大明三藏法数卷第十六
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第十七　　　　　池九

　　上天竺前住持沙门一如等奉　来集注

　　五人非器(出华严经䟽)

　　谓此五人皆非受道之器也。

　　【一无信非器】谓有众生溺于邪见闻于大经而生疑谤堕诸恶道是为无信非器。

　　【二违真非器】谓有众生心自违真逐妄依傍经法以求名利不净说法集诸邪行是为违真非器。

　　【三乖实非器】谓有众生乖于实道多无正见但依言取文随声取义超情至理不入于心是为乖实非器(超情至理者谓超越情量至极之理也)。

　　【四狭劣非器】华严出现品云一切二乘不闻此经何况受持故虽在座如聋如瞽是为狭劣非器(二乘者声闻乘缘觉乘也)。

　　【五守权非器】谓三乘共教诸菩萨等随宗所修行布行位权小之法不信圆融具德之道是为守权非器(三乘者声闻乘缘觉乘菩萨乘也共教者三乘共学般若之教也随宗者随三乘所宗之法也行布行位者谓行列排布行位之次第也)。

　　五种不男(出法华文句记)

　　法华经云菩萨不应亲近五种不男之人以为亲厚正谓此五种也。

　　【一生不男】谓人从生来男根不满是名生不男。

　　【二犍不男】犍谓人以刀去其男根是为犍不男。

　　【三妒不男】谓男根似无见他行[婬-壬+(工/山)]因生妒心遂或有根是名妒不男。

　　【四变不男】谓根能变现也遇男则变为女遇女则变为男是名变不男。

　　【五半不男】谓半月能男半月不能男是名半不男。

　　女有五障(出法华经)

　　法华经中谓舍利弗不知龙女是大乘根器宿习圆因而得成佛以为例同报障女流故说女人有五种障也然说此五障者欲令女人知有此障即当发菩提心行大乘行早求解脱也。

　　【一不得作梵天王】谓梵天因中修持戒善得获胜报而为天王若女人身器欲染则不得作梵天王。

　　【二不得作帝释】谓帝释勇猛少欲修持戒善报为天主若女人杂恶多欲则不得作帝释也(帝释梵语释提恒因华言能天主即忉利天主也)。

　　【三不得作魔王】谓魔王因中十善具足尊敬三宝孝奉二亲报生欲界他化自在天而作魔王若女人轻慢嫉妒不顺正行则不得作魔王也(魔王即他化自在天王也十善者不杀不盗不邪[婬-壬+(工/山)]不妄言不两舌不恶口不绮语不贪欲不嗔恚不邪见也三宝者佛宝法宝僧宝也)。

　　【四不得作转轮圣王】谓转轮圣王因中行十善道慈愍群生报作轮王若女人无有慈愍净行则不得作转轮圣王也。

　　【五不得作佛】谓如来行菩萨道愍念一切心无染着乃得成佛若女人身口意业情欲缠缚则不得作佛也。

　　结胎五位(出析玄记)

　　【一揭逻蓝】梵语揭逻蓝华言杂秽谓人于胎位中初七日内受质之相状如疑酥是名揭逻蓝。

　　【二頞部昙】梵语頞部昙华言疱谓人于胎位中二七日内形成之相状如疮疱是名頞部昙。

　　【三闭尸】梵语闭尸华言凝结谓人于胎位中三七日内形成之相状如厚肉是名闭尸。

　　【四健南】梵语健南华言凝厚谓人于胎位中四七日内形成之相状渐坚硬是名健南。

　　【五钵罗赊佉】梵语钵罗赊佉华言形位谓人于胎位中五七日之后四支诸根形分具足是名钵罗赊佉(四支者二手二足也诸根者眼耳鼻舌身意也)。

　　五行(出圆觉钞)

　　五行者于六度中合定慧二度为止观一门故名五行也。

　　【一布施】布施者谓内外资财以清净心悉能施之而无吝惜也(内资财即身命法也外资财即世间财物也)。

　　【二持戒】持戒者即防非止恶之义谓奉持如来戒律则能防止身口所作之恶也。

　　【三忍辱】忍辱者谓于违逆之境遇诸毁骂恼害之事皆能安忍心无恚恨也。

　　【四精进】精进者谓修诸善道精勤无怠心心相续不自放逸也。

　　【五止观】止观者止是禅定之胜因观是智慧之由藉谓若能成就二法自然定慧圆明也。

　　修行五门(出起信论䟽)

　　【一修行施门】施有三义谓若见一切来求索者所有财物随力施与舍自悭贪令彼欢喜即资生施也若见厄难恐怖危逼随己堪任方便救济令彼无畏即无畏施也若有众生来求法者随己所解方便为说不为贪求名利恭敬唯念自利利他回向菩提即法施也是名修行施门。

　　【二修行戒门】谓不作众恶远离愦闹修头陀行乃至小罪心生怖畏惭愧改悔不轻如来所制禁戒常护讥嫌防止过失故名修行戒门(梵语头陀华言抖擞谓抖擞尘劳也)。

　　【三修行忍门】谓能忍受他人损恼心不怀报亦当忍于利衰毁誉称讥苦乐等八法故名修行忍门。

　　【四修行进门】谓于诸善事心不懈退立志坚强勤修一切功德自利利他速离众苦是名修行进门。

　　【五修行止观门】止谓遮止一切境界散乱之相随顺奢摩他故观谓分别因缘生灭之相随顺毗钵舍那故以此二义渐渐修习不相舍离令得成就是名修行止观门(梵语奢摩他华言止梵语毗钵舍那华言观)。

　　布施离五种法(出优婆塞戒经)

　　【一不选有德无德】谓菩萨行慧施时平等普济不择冤亲于有德人生爱敬心于无德人起怜愍心是名不选有德无德。

　　【二不说善恶】谓菩萨行慧施时以平等慈于善不善各随所愿普皆饶益是名不说善恶。

　　【三不择种姓】谓菩萨行慧施时无分种姓贵贱凡有所需普皆施与是名不择种姓。

　　【四不轻求】谓菩萨行慧施时见来乞者起殷重心而给所须以济其乏是名不轻求。

　　【五不恶口骂】谓菩萨行慧施时凡有求索者不出丑恶之语而毁辱之是名不恶口骂。

　　施食获五福报(出施食获五福报经)

　　【一施命】谓人七日不得食则死若能以食施之即为施命其施命者得世世长寿财富无量报。

　　【二施色】谓人不得食颜色憔悴若能以食施之即为施色其施色者得世世端正人见欢喜报。

　　【三施力】谓人不得食身羸力弱若能以食施之即为施力其施力者得世世多力终无耗减报。

　　【四施安】谓人不得食心愁身危不能自安若人以食施之即为施安其施安者得世世安隐不遇灾患报。

　　【五施辩】谓人不得食困不能言若能以食施之即为施辩其施辩者得辩慧通达闻者喜悦报。

　　施果感五不死(出付法藏经)

　　经云毗婆尸佛时有一比丘患头痛薄拘罗尊者持一诃梨勒果施彼食之其病即愈因施果故九十一劫天上人间享福快乐未尝有病最后生婆罗门家其母早亡父娉后妻苦厌拘罗五度加害皆无所损及年既长出家学道得阿罗汉果(梵语毗婆尸华言胜观梵语薄拘罗华言善容梵语诃梨勒华言天主特来切梵语具云劫波华言分别时节梵语婆罗门华言净行梵语阿罗汉华言无学)。

　　【一置𨫼不死】谓薄拘罗年幼后母作饼从而索之后毋憎嫉掷置𨫼上𨫼虽燋热不能烧害也。

　　【二釜煮不死】谓薄拘罗后毋煮肉从而索之毋益瞋恚寻掷釜中釜虽极热亦不能害也。

　　【三水溺不死】谓薄拘罗后毋向河从而逐去毋即嫌恶寻掷水中水虽深而不能溺也。

　　【四鱼吞不死】谓薄拘罗由掷水中虽大鱼吞之而不能害也。

　　【五刀割不死】谓薄拘罗被鱼吞之其鱼亦遭捕入市遇父买归将剖鱼腹拘罗尚活告父安庠无致伤儿父既见子喜抱而出即无损伤也。

　　五戒(出增壹阿含经)

　　【一不杀戒】谓人若于彼众生妄加杀害而夺其命死堕恶道或生人中亦寿命短促若不作是事名不杀戒。

　　【二不偷盗戒】谓人若于有主物不与而窃取之死堕恶道或生人中亦受贫乏报若不作是事名不偷盗戒。

　　【三不邪[婬-壬+(工/山)]戒】谓人若[婬-壬+(工/山)]泆无度好犯他人妻妾死堕恶道或生人中妻妾亦不贞良若不作是事名不邪[婬-壬+(工/山)]戒。

　　【四不妄语戒】谓人若妄造虚言隐覆实事诳惑众听死堕恶道或生人中亦口气臭恶为人所憎若不作是事名不妄语戒。

　　【五不饮酒戒】谓人若饮酒则纵逸狂悖昏乱愚痴无有智慧若不饮者是名不饮酒戒。

　　五戒配五常五行(出仁王经䟽)

　　【一不杀配仁】慈爱好生曰仁五行之木亦主于仁仁则不杀故以不杀配仁也。

　　【二不盗配智】邪正明了曰智五行之水亦主于智智则不盗故以不盗配智也。

　　【三不邪[婬-壬+(工/山)]配义】制事合宜曰义五行之金亦主于义义则不邪[婬-壬+(工/山)]故以不邪[婬-壬+(工/山)]配义也。

　　【四不妄语配信】真实不欺曰信五行之土亦主于信信则不妄语故以不妄语配信也。

　　【五不饮酒配礼】处事有则曰礼五行之火亦主于礼礼则防于过失故以不饮酒配礼也。

　　忍辱五种功德力(出法集经)

　　【一能忍所打】谓菩萨以得如响平等智力虽被人捶打而能忍受不加报也(如响者谓如空谷之答众𧬰也)。

　　【二能忍所恼】谓菩萨以得镜像平等智力虽被人恼害而能忍受不加报也(镜像者谓如明镜之现众像也)。

　　【三能忍所瞋】谓菩萨以得如幻平等智力虽被人瞋呵而能忍受不加报也(如幻者谓如变幻而不实也)。

　　【四八法不动】八法者利衰毁誉称讥苦乐也谓菩萨以得清净平等智力故世间八法皆不能动也。

　　【五烦恼不染】谓菩萨以得世法清净平等智力故一切烦恼皆不能染也。

　　修忍五相(出菩萨善戒经)

　　忍即安忍菩萨为化度一切众生而诸众生虽以种种诸恶加我悉无瞋恨故有五种相也。

　　【一众生相】菩萨若被他人打骂即观宿世流转生死之时一切众生皆我父母师长当生恭敬由此观故灭怨憎相生亲友相如是修于慈忍成就众生是为众生相。

　　【二法相】菩萨修慈忍时谛观世间一切诸法皆即法界真实之理无取无舍无瞋无喜平等一相由是观故灭众生相成就法相是为法相。

　　【三无常相】菩萨修慈忍时思惟一切众生及诸万物皆悉无常谁是骂者谁是受者言语性空刹那不住由是观故破于常相成就忍心是为无常相(梵语刹那华言一念)。

　　【四苦相】菩萨修慈忍时观察众生皆有生死之苦若遭其辱不应瞋恚当救彼苦我若瞋恚其苦转增由能修忍断诸苦恼成无上道是为苦相。

　　【五无我我所相】我主宰之义即众生所执之假名也我所即五阴之身菩萨以智慧观察四大本空五阴非有则我及我所俱不可得是为无我我所相(五阴者色阴受阴想阴行阴识阴也四大者地大水大火大风大也)。

　　说法五福德(出贤者五福德经)

　　【一长寿】谓前世说法时上中下语一一皆善若好杀者以闻法故而能止杀是故今世得长寿福德(上中下语即经之序分正宗分流通分也)。

　　【二多财】谓前世说法时上中下语教人布施若盗窃者闻法不盗便能行施是故今世得多财福德。

　　【三端正无比】谓前世说法时上中下语随顺正法令闻法者和气安心颜色悦怿自生光泽是故今世得端正无比福德。

　　【四名誉远闻】谓前世说法时上中下语以善及人令闻法者归敬三宝相从者众是故今世得名誉远闻福德(三宝者佛宝法宝僧宝也)。

　　【五聪明大智】谓前世说法时上中下语乐说无吝令闻法者妙慧开解是故今世得聪明大智福德。

　　菩萨听法五种想(出瑜伽师地论)

　　【一作宝想】谓菩萨听法当念正法尊贵希有难得是名作宝想。

　　【二作眼想】谓菩萨听法当念此法如眼开我昏暗令生智慧是名作眼想。

　　【三作明想】谓菩萨听法当念正法如日光明一切等照是名作明想。

　　【四作大果胜功德想】谓菩萨听法当念此法令我能得涅槃及大菩提胜功德果是名作大果胜功德想(梵语涅槃华言灭度梵语菩提华言道)。

　　【五作无罪大适悦想】谓菩萨听法当念于现法中虽未证得涅槃及大菩提即当于法如实修行止观离诸罪垢得大悦乐是名作无罪大适悦想(止观者止即止息散乱观即观照昏暗也)。

　　听法五种不作异意(出瑜伽师地论)

　　论云谓诸菩萨欲从善友听闻法时于说法师有五种处不应作异意当以纯净心属耳而听也。

　　【一于坏戒不作异意】谓若听法时须一心信受不可起念此说法师破戒不住律仪我今不应从彼听法是名于坏戒不作异意。

　　【二于坏族不作异意】谓若听法时须一心信受不可起念此说法师种姓微贱我今不应从彼听法是名于坏族不作异意。

　　【三于坏色不作异意】谓若听法时须一心信受不可起念此说法师容貌丑陋我今不应从彼听法是名于坏色不作异意。

　　【四于坏文不作异意】谓若听法时须一心信受不可起念此说法师言辞不文我今不应从彼听法是名于坏文不作异意。

　　【五于坏美不作异意】谓若听法时湏一心信受不可起念此说法师多怀忿恚不以美言宣说诸法我今不应从彼听法是名于坏美不作异意。

　　五心(出宗镜录)

　　【一率尔心】率尔犹卒然也谓人一念之心初对于境卒然任运而起未分别善恶是名率尔心。

　　【二寻求心】谓人一念之心既对于境明了即推寻求觅而生分别是名寻求心。

　　【三决定心】谓人一念之心于所缘境法既能分别则审知善恶决定不谬是名决定心。

　　【四染净心】谓人一念之心于法既审知是善是恶则染净自然而分是名染净心。

　　【五等流心】等谓平等流即流类谓人一念之心于善恶法染净既分则各随类相续于善法则继净想于恶法则继染想念念相续前后无异是名等流心。

　　治五种染(出华严经䟽)

　　【一持戒治破戒染】谓修菩萨行者能持诸戒律以净身心制伏过非则离一切破戒之污染也。

　　【二入禅治贪欲染】谓修菩萨行者修习禅定安心理境寂静无为则离一切贪欲之污染也。

　　【三神通治邪归依染】妙用不测谓之神自在无碍谓之通若诸众生归依邪师邪行者菩萨能以神通摄化令其舍邪归正则无邪妄归依染也。

　　【四四无量治妄行功德染】四无量即慈悲喜舍之心也妄行谓所行非正也功德谓所求邪福也若诸众生淫祀求福妄修功德者菩萨能以此四心摄化令其依于正法修诸善业则无妄行功德染也。

　　【五四无色定治妄修解脱染】四无色定者即无色界中空处定识处定无所有处定非非想处定也若诸外道以有漏心妄修邪定以求解脱者菩萨能以此四无色定摄化令其依于正法修证解脱则无妄修解脱之染也。

　　修净土五念门(出无量寿经论)

　　【一礼拜门】谓修净土之人清净身业面对阿弥陀如来一心翘勤恭敬礼拜愿生彼国是名礼拜门(梵语阿弥陀华言无量寿)。

　　【二赞叹门】谓修净土之人清净口业称叹如来名号功德光明智相如实修行求生彼国是名赞叹门。

　　【三作愿门】谓修净土之人清净意业发大誓愿如实修行奢摩他求生彼国是名作愿门(梵语奢摩他华言止谓止息散乱之心也)。

　　【四观察门】谓修净土之人用观观察则有三种一观察彼佛国土功德庄严二观察阿弥陀佛功德庄严三观察彼诸菩萨功德庄严如实修行毗婆舍那求生彼国是名观察门(梵语毗婆舍那华言观谓观破昏暗之心也)。

　　【五回向门】谓修净土之人观察一切世间苦恼众生愿同生彼国土所有自己功德善根悉以回向一切众生共证无上觉是名回向门。

　　五种忏悔(出小弥陀忏)

　　普贤观经云若国王大臣欲忏悔者当修行五事即是名忏悔也。

　　【一不必礼拜应常忆念第一义空】谓不必拘于礼诵之功但当存心忆念正理不谤三宝不于修梵行人作恶留难是即忏悔也。

　　【二孝养父母恭敬师长】梵网经云孝名为戒亦名制止既能孝养父母恭敬学法受戒之师则无悖逆之罪是即忏悔也。

　　【三正法治国不邪枉人民】谓以正顺之道治安邦国亦常教化人民敬信三宝修持戒善勿以邪法枉屈于人是即忏悔也。

　　【四于六斋日来诸境内令行不杀】六斋日即每月初八十四十五二十三二十九三十日以此六日四天王差遣使者巡察世间若遇修善人民注禄增寿不善人民即降灾殃若能来诸境内令行不杀则合国常臻福善永享安荣是即忏悔也(四天王者东方持国天王南方增长天王西方广目天王北方多闻天王)。

　　【五深信因果知佛不灭】所作为因感报为果谓若信因果不虚则无造恶之过若知法身常住则无断灭之见是即忏悔也。

　　忏悔五法(出圆觉略䟽钞)

　　忏梵语具云忏摩华言悔过今云忏悔者华梵兼称也谓比丘有罪须请大比丘为证具此五法而行忏悔也(梵语比丘华言乞士大比丘即上座也)。

　　【一袒右肩】谓行忏悔时须着袈裟当袒右肩以便执侍作务使令也。

　　【二右膝着地】谓行忏悔时当右膝着地以显翘勤恳切之诚也。

　　【三合掌】谓行忏悔时须合掌当𦚾以表诚心之不乱也。

　　【四礼足】谓行忏悔时当顶礼大比丘足以见卑下至敬之礼也。

　　【五说罪名】谓行忏悔时当说自身所犯罪名或得僧残罪或波逸提罪之类对众发露不得覆藏也(僧残罪者如人被斫犹有咽喉故名为残若犯此罪僧作法除故也梵语波逸提华言堕谓死堕地狱也)。

　　五悔(出天台四教仪)

　　五种皆称悔者以其皆能灭罪故也忏悔则灭身口意所作之业劝请则灭波旬请佛入灭之罪随喜则灭嫉他修善之愆回向则灭求生三界之心发愿则灭修行退志之过也(梵语波旬华言恶三界者欲界色界无色界也)。

　　【一忏悔】忏梵语具云忏摩华言悔过华梵兼举故称忏悔忏名修来悔名改往谓修将来之善果改已往之恶因是为忏悔。

　　【二劝请】劝请有二一者谓十方世界有佛将入涅槃者劝请往世利济众生二者谓十方世界有佛初成正觉者劝请转法轮度诸众生虽不面见诸佛而虔心劝请以达归敬之诚是为劝请(梵语涅槃华言灭度)。

　　【三随喜】谓随他修习善因喜他得成善果是为随喜。

　　【四回向】谓三业所修一切诸善乃至忏悔劝请随喜种种功德回施法界一切众生同证菩提是为回向(三业者身业口业意业也梵语菩提华言道)。

　　【五发愿】谓发誓愿要制其心凡所修行期证道果若不要心或恐退失所谓若不发心万事不成是故诸佛菩萨莫不发诸誓愿而成正觉是为发愿。

　　礼拜五功德(出增一阿含经)

　　【一端正】谓因见佛相好发欢喜心而生渴仰以此因缘来世即得相貌端正也。

　　【二好声】谓因见如来相好已三称佛号南无如来以此因缘来世得好音声也(梵语南无华言归命)。

　　【三多财饶宝】谓于如来所而作大施散华然灯而供养之以此因缘来世获大财宝也。

　　【四生长者家】谓若见如来相好心无染着长跪义手至心礼佛以此因缘来世得生长者家也。

　　【五身坏命终生善处天上】谓由恭敬礼拜如来所获功德来世得生善处及于天上也。

　　内五法(出难提释经)

　　经云佛于俱舍犁国坐夏将竟难提以久不见佛特往瞻礼佛告难提云汝若见我若不见我常当行内五法然此五法亦名内五事皆称内者以此五法皆从心发故也。

　　【一舍不信意】谓佛弟子当于如来之法常存正信之意则无量法门皆可从此而入所谓信者道之源功德之毋也设有不信之意悉当除去是为舍不信意。

　　【二舍不净行】谓佛弟子当受持如来戒法常令三业清净则一切烦恼不能染污设有不净之行悉当除去是为舍不净行(三业者身业口业意业也)。

　　【三舍悭贪心】谓佛弟子当以财法广施于人盖财以资人之生法以资人慧命于此二者时常乐行则能饶益一切设有悭贪之心悉当除去是为舍悭贪心。

　　【四舍愚痴心】谓佛弟子当以智慧之心照了诸法通达无碍不为惑业之所覆蔽设有愚痴之心悉当除去是为舍愚痴心。

　　【五莫乐不闻】谓佛弟子常当亲近善友于诸法要广学多闻究明其义设若远离知识则独学寡闻无所开悟而于诸行不能进修是为莫乐不闻。

　　五种善根发相(出修习止观坐禅法要)

　　【一息道善根发相】谓修禅之人由先数息而修止观故得身心调适妄念皆止因是自觉渐渐入定泯然空寂或经一日二日乃至一月二月不退不失即于定中忽觉身心运动而发痛痒冷暖等触触相发时身心安定悦豫清净不可为喻是为息道善根发相。

　　【二不净观善根发相】谓修禅之人于其定中身心虚寂忽然见他男女身死死已坏烂白骨狼藉其心悲喜厌患所爱是为不净观善根发相。

　　【三慈心善根发相】谓修禅之人于其定中忽然发心慈念众生或缘亲人或缘怨人乃至五道众生得乐之相即发深定悦乐清净不可为喻是为慈心善根发相(五道者天道人道饿鬼道畜生道地狱道也)。

　　【四因缘观善根发相】谓修禅之人于其定中忽然觉悟心生推寻三世无明行等诸因缘中不见人我之相即离断常破诸邪见得定安隐解慧开发心生法喜是为因缘观善根发相(三世者过去现在未来也无明行者即十二因缘中之二名也断常者即断常二见也)。

　　【五念佛善根发相】谓修禅之人于其定中忽然忆念诸佛功德相好及神通变化无碍说法悉皆不可思议作是念时敬爱心生三昧开发身心快乐清净安隐无诸恶相是为念佛善根发相。

　　慈有五利(出檀持罗经)

　　慈即爱念一切众生之心也。

　　【一刀不伤】谓由慈心愍诸物故无害他念即刀不能伤也。

　　【二毒不害】谓由慈心起饶益念奉行众善利济群生即一切恶毒不能害也。

　　【三火不烧】谓由慈心内无热恼外得清凉即火不能烧也。

　　【四水不没】谓由慈心内无贪爱远离欲流即水不能没也。

　　【五嗔恶见喜】谓由慈心常行利乐普济众生无冤亲想故嗔恶之人见则生喜也。

　　孝顺五善根(不孝反此)

　　【一少病】少病者谓诸众生若能孝养敬顺父母则感病苦不侵身得安乐也。

　　【二端正】端正者谓诸众生若能孝养敬顺父母则感颜貌端正无诸陋劣也。

　　【三有大威势】有大威势者谓诸众生若能孝养敬顺父母则感势力增胜威德盛大也。

　　【四生上种族】生上种族者谓诸众生若能孝养敬顺父母则感生于大姓种族不生贫贱之家也。

　　【五多有资生】多有资生者谓诸众生若能孝养敬顺父母则感财宝具足资生丰盛无诸乏少也。

　　瞻病五德(出四分律)

　　僧祇律云有比丘久病佛因见之躬与阿难为其洗身及衣又为说法问云汝曾看病否答不曾佛言汝既不看谁当看汝佛乃制戒自今以后令诸弟子应看病比丘若欲供养我应供养病人故说瞻病有五德也(梵语阿难华言庆喜)。

　　【一知病人可食不可食】谓供给病人饮食所湏当看其可食者则与之不可食者则不与也。

　　【二不恶贱病人大小便利唾吐】谓若看病人所有大小便利唾吐臭秽但尽心亲近为其洗涤无起恶贱之心也。

　　【三有慈愍心不为衣食】谓或有病比丘死佛令常视病者受其衣物时有略曾瞻病者亦取衣物佛言不应如是故看病人但当以慈愍为心不可为衣食也。

　　【四能经理汤药物等】谓病人若喜服药及别所湏当如实语之应服与服不应服则不与也。

　　【五能为病人说法】谓看病之人当为说法能令病者欢喜亦令自己善法有所增益也。

　　五道(出正法念处经)

　　五道者天人地狱饿鬼畜生也若言六道则加阿修罗此不言者以阿修罗一道摄于天人畜生饿鬼诸趣之中故也(梵语阿修罗华言无端正)。

　　【一天道】天者最高最上极大极尊受用出于自然快乐莫非如意由昔广修净行故感此报是名天道。

　　【二人道】人者忍也谓能安忍世间苦乐之境也又仁也如梵摩喻经云清信善人守仁不杀知足不盗贞洁不[婬-壬+(工/山)]执信之人言不欺诳忠孝之人不嗜醉酒盖天地所生惟人为贵由习善行报感此身是为人道。

　　【三地狱道】地狱谓在地之下也婆沙论云赡部洲下过五百逾缮那乃有地狱然此地狱其量大小不同其寿延促各异皆由众生造极恶业报尽命终至此受苦也(梵语赡部洲即阎浮提华言胜金洲梵语逾缮那又云由旬华言限量)。

　　【四饿鬼道】谓此鬼类羸瘦丑恶见者畏惧穷年卒岁不遇饮食或居海底或近山林乐少苦多寿长劫远由昔悭贪所报获此身也。

　　【五畜生道】畜生亦名旁生婆沙论云畜谓畜养谓其横生覆身而行禀性愚痴不能自立为他畜养故名畜生又名旁生者谓其形旁而行不正遍在诸处由昔恶业报生此道也。

　　方色喻五道(出圆觉经略䟽钞)

　　经云譬如清净摩尼宝珠映于五色随方各现以其体性莹净绝无瑕颣以喻圆觉净性在于五道随类各应故以方色喻五道也(梵语摩尼华言如意)。

　　【一白色喻天】谓天因纯善白业所感乃得为天故以西方白色而喻之也。

　　【二黄色喻人】谓人由持五戒功德所感乃得为人以人不在四趣之苦不在诸天之乐处得其中故取中方黄色以喻之也(五戒者不杀不盗不邪[婬-壬+(工/山)]不妄语不饮酒也四趣者修罗趣饿鬼趣畜生趣地狱趣也)。

　　【三黑色喻地狱】谓地狱由上品十恶黑业所感乃获斯报故取北方黑色以喻之也(十恶者一杀生二偷盗三邪[婬-壬+(工/山)]四妄言五绮语六两舌七恶口八贪欲九瞋恚十邪见也十恶分上中下三品者谓欲作正作作已此三时心无悔者名上品作已能悔者名中品正作能悔者名下品也)。

　　【四青色喻饿鬼】谓饿鬼由中品十恶之业所感身常饥瘦面多青色故取东方青色以喻之也。

　　【五赤色喻畜生】谓畜生由下品十恶之业所感常为刀杖之所伤害受报血涂故取南方赤色以喻之也。

　　五无间狱(出地藏经)

　　五无间狱者谓法界有情众生随所造业受此苦报无间断也。

　　【一趣果无间】趣即向也谓诸有情不问男子女人老幼贵贱及天龙神鬼罪业所感悉同受之故名趣果无间。

　　【二受苦无间】谓诸有情于剑树刀山镬汤炉炭洋铜铁汁备受诸苦无有休歇故名受苦无间。

　　【三时无间】谓诸有情堕此地狱历劫受罪无时间歇故名时无间。

　　【四命无间】谓诸有情堕此地狱从初入时至百千万劫一日一夜万死万生受苦无间故名命无间。

　　【五形无间】谓此地狱纵广八万由旬一切有情于中受苦一人亦满多人亦满故名形无间(梵语由旬华言限量)。

　　龙五不能隐形(出僧护经)

　　经云佛与众僧在给孤独园有海龙王变为人形来求出家诸比丘不知是龙即度出家时龙比丘摄心坐禅龙性多睡即便睡眠不能隐形身满房中同住比丘后来入房见龙大惊唤众比丘龙闻唤声即便觉悟还为比丘跏趺坐禅大众云集但见比丘不见龙形众大惊疑即往白佛佛言此非人也乃是龙王遂唤龙比丘来为其说法令还龙宫后不许比丘度龙出家故佛说此五种因缘也。

　　【一生不能隐形】生不能隐形者谓龙初生之时但是本形不能化为异类之身也。

　　【二死不能隐形】死不能隐形者谓龙报终之时必是本形不能化为异类之身也。

　　【三[婬-壬+(工/山)]不能隐形】[婬-壬+(工/山)]不能隐形者谓龙交遘之时必是本形不能化为异类之身也。

　　【四瞋不能隐形】瞋不能隐形者谓龙瞋怒之时必是本形不能化为异类之身也。

　　【五睡不能隐形】睡不能隐形者谓龙睡眠之时必是本形不能化为异类之身也。

　　破戒五过(出四分律)

　　【一自害】谓毁戒之人身口意业悉皆不净常受贫穷福不归身善神远离是名自害。

　　【二为智所诃】谓毁戒之人诸善比丘皆悉诃责而常畏避如恶死尸是名为智所诃(梵语比丘华言乞士)。

　　【三恶名流布】谓毁戒之人三业不净与不善人共住善人亦不喜见不善之名闻于远近是名恶名流布(三业者身业口业意业也)。

　　【四临终生悔】谓毁戒之人老死临期恶境现前追悔无及是名临终生悔。

　　【五死堕恶道】谓毁戒之人既绝梵行全无善因福尽苦至即堕恶趣是名死堕恶道(梵行即净行也)。

　　犯戒五衰(出释氏要览)

　　【一求财不遂】求财不遂者谓犯戒之人既违佛制梵行全亏所求赀财皆不遂意也。

　　【二设得耗】设得衰耗者谓犯戒之人既缺净行纵使苦求所得赀财福薄难消悉皆衰耗也。

　　【三众不爱敬】众不爱敬者谓犯戒之人威仪既缺细行全无众所憎嫌而不爱敬也。

　　【四恶名流布】谓犯戒之人恶友常从善人皆离既无戒德恶声日着远近流布也。

　　【五死入地狱】谓犯戒之人既无戒行万善俱亏临命终时堕无间狱也。

　　五逆(出华严孔目)

　　【一杀父母】谓父母养育恩同天地为子者当竭力孝养奉事以报其恩况行杀逆若行此事是为逆罪即堕地狱四分律云若杀父母者不许出家受具足戒也(具足戒者即二百五十戒也)。

　　【二破和合僧】谓比丘集众行布萨时和合作法若后来者当随顺寂默或当出避若以嗔恶之心破其法事令不和合是为逆罪律云破和合僧者不许出家受具足戒也(梵语比丘华言乞士梵语布萨华言净住)。

　　【三出佛身血】谓佛是一切众生慈父能令众生悟明自心出离苦趣众生历劫供养不能报其恩德万一而况出其身血若行此事是为𨒫罪兴起行经云提婆达多推山掷佛山神接之迸一小石伤佛足指即有血出以此因缘后堕地狱(梵语提婆达多华言天热)。

　　【四杀阿罗汉】梵语阿罗汉华言无学谓无法可学又名应供应受人天供养故也众生即当供养恭敬以为种福之田况行杀逆若行此事是为逆罪律云杀阿罗汉者不许出家受具足戒也。

　　【五破羯磨僧】梵语羯磨华言作法办事谓比丘受具足戒或行忏悔法时当依和尚阿阇𥠖行羯磨法作法成就方为得戒若有人见者当随顺寂默或当出避若以恶心破其作法令不得戒是为逆罪律云破羯磨者不许出家受具足戒也(和尚梵语邬波遮迦于阗国翻和尚华言力生梵语阿阇𥠖华言轨范)。

　　五篇配五刑(出翻译名义)

　　【一波罗夷配死】梵语波罗夷华言极恶此即根本极恶之戒也谓修行之人若犯此戒道果无分死堕地狱四分律云譬如断人头不可复生若犯此法不复成比丘以由此罪极重故以死配之。

　　【二僧残配流】毗尼母云僧残者如人为他所斫残有咽喉故名为残盖言人若犯此罪僧作法除庶几戒德可复犹如所残咽喉未断早救尚可以由此罪稍轻于前故以流罪配之。

　　【三波逸提配徒】梵语波逸提华言堕十诵律云堕在烧煮覆障地狱八热通为烧煮八寒黑暗通为覆障以由此罪轻于僧残故以徒罪配之(八热者想狱黑绳狱堆压狱叫唤狱大叫唤狱烧炙狱大烧炙狱无间狱也八寒者頞浮陁狱泥赖浮陀狱阿吒吒狱阿波波狱呕喉狱郁波罗狱波头摩狱芬陀利狱也)。

　　【四提舍尼配杖】梵语提舍尼华言向彼悔从对治境以立名僧祇律云此罪应发露也盖言此罪轻于前之三罪乃容对众发露悔过故以杖罪配之。

　　【五突吉罗配笞】善见律中梵语突吉罗华言恶作四分律本中梵语式叉迦罗尼华言应当学谓余戒罪重易持此戒难持易犯常须念学故不列罪名但言应当学此又轻于前故以笞罪配之。

　　五见(出涅槃经)

　　【一身见】谓于五阴中妄计有身强立主宰恒起我见执我我所是名身见(五阴者色阴受阴想阴行阴识阴也执我我所者计执一阴为我余四阴为我所也)。

　　【二边见】谓计我身或断或常执断非常执常非断但执一边是名边见。

　　【三邪见】谓邪心取理颠倒妄见不信因果断诸善根作阐提行是名邪见(阐提梵语具云一阐提华言信不具外道名也)。

　　【四戒取见】谓于非戒之中谬以为戒强执胜妙希取进行是名戒取见。

　　【五见取】谓于非真妙法中谬计涅槃心生取着妄计所得为胜是名见取(梵语涅槃华言灭度)。

　　五结(出阿毗达磨集论)

　　结即系缚之义谓众生因烦恼妄惑造诸恶业而为众苦系缚流转三界不能出离故云结也(三界者欲界色界无色界也)。

　　【一贪结】谓众生贪着三界生死之法广行不善由此能招未来苦果不得解脱是名贪结。

　　【二恚结】谓众生心有恼害广行不善由此能招未来苦果不得解脱是名恚结。

　　【三慢结】自恃凌他曰慢谓众生常起我慢邪慢等广行不善由此能招未来苦果不得解脱是名慢结(我慢者恃己之能凌侮于他也邪慢者不礼塔庙不敬三宝不诵经典也)。

　　【四嫉结】谓众生耽着利养心无厌足若见他荣即起妒心广行不善由此能招未来苦果不得解脱是名嫉结。

　　【五悭结】谓众生耽着利养而于资生等物其心吝惜不能惠施贫乏广行不善由此能招未来苦果不得解脱是名悭结。

　　五上分结(出天台四教仪集注)

　　上分结者即色界无色界之结惑也。

　　【一色爱结】色爱者即色界思惑也谓色界众生虽无欲界粗染贪爱而于上妙五欲取着无厌由此爱惑系缚不能出离故名结也(五欲者色欲声欲香欲味欲触欲也)。

　　【二无色爱结】无色爱者即无色界思惑也谓无色界众生虽无色质而于受想等法未能舍离取着四空禅定欲乐境界由此爱惑系缚不能出离故名结也(四空者即无色界天中空虔识处无所有处非想非非想处也)。

　　【三掉结】掉者动也谓上二界众生心念散动退失禅定由此掉心系缚不能出离故名结也(上二界者色界无色界也)。

　　【四慢结】慢者自恃轻他也谓上二界众生爱染未断慢心不息由此慢心系缚不能出离故名结也。

　　【五无明结】无明者无所明了也谓上二界众生耽着禅定而于真性无所明了由此无明系缚不能出离故名结也。

　　五下分结(出天台四教仪集注)

　　下分结者即欲界之结惑也。

　　【一贪结】贪者贪着无厌也谓欲界众生于顺情境上起于贪心无有厌足由此贪惑系缚三界无有出期故名结也(三界者欲界色界无色界也)。

　　【二嗔结】嗔者忿怒之心也谓欲界众生于违情境上起于瞋心而不自已由此嗔惑系缚三界无有出期故名结也。

　　【三身见结】身见者谓欲界众生于名色五阴十二入十八界妄计为身由此见惑系缚三界无有出期故名结也(名色者名即心也色即色身也五阴者色阴受阴想阴行阴识阴也十二入者眼入耳入鼻入舌入身入意入色入声入香入味入触入法入也十八界者眼界色界眼识界耳界声界耳识界鼻界香界鼻识界舌界味界舌识界身界触界身识界意界法界意识界也)。

　　【四戒取结】戒取者谓诸外道于非戒中取以为戒即邪戒也由此邪执系缚三界无有出期故名结也。

　　【五疑结】疑者迷心乖理狐疑不决也谓欲界众生由此疑惑迷真逐妄背觉合尘由此疑惑系缚三界无有出期故名结也。

　　五住地惑(出华严经随䟽演义钞)

　　五住者谓三界见惑为一住三界思惑分为三住根本无明为一住共成五住也由此五惑能令众生住着生死故名住地也(三界者欲界色界无色界也根本无明者能生见思二惑故名根本也)。

　　【一一切见住地惑】一切见者即三界分别见惑也谓诸众生由意根对法尘分别起诸邪见住着三界故名一切见住地惑。

　　【二欲爱住地惑】欲爱者即欲界思惑也谓诸众生由五根对五尘境起贪爱心而于欲界住着生死故名欲爱住地惑(五根者眼根耳根鼻根舌根身根也五尘者色尘声尘香尘味尘触尘也)。

　　【三色爱住地惑】色爱者即色界思惑也谓诸众生不了此惑住着色界禅定不能出离故名色爱住地惑。

　　【四有爱住地惑】有爱者即无色界思惑也谓诸众生不了此惑住于禅定不能出离故名有爱住地惑。

　　【五无明住地惑】无明者即根本无明惑也谓声闻缘觉未了此惑沉滞真空即住方便土大乘菩萨方能除断由余惑未尽住实报土故名无明住地惑(方便土者谓修方便道断见思惑即声闻缘觉所居之土也实报土者称实感报故也谓菩萨断惑相有未尽者居此土也)。

　　五利使(出天台四教仪集注)

　　利即快利之义谓此五种妄惑动念即生造次恒有也使即驱役之义谓诸众生为此五种妄惑驱役心神流转三界无有出期故名使也(三界者欲界色界无色界也)。

　　【一身见使】身见者谓诸众生于名色五阴十二入十八界中妄计为身也由此身见驱役心神流转不息故名为使(名色者名即心也色即色身也五阴者色阴受阴想阴行阴识阴也十二入者眼入耳入鼻入舌入身入意入色入声入香入味入触入法入也十八界者眼界色界眼识界耳界声界耳识界鼻界香界鼻识界舌界味界舌识界身界触界身识界意界法界意识界也)。

　　【二边见使】边见者谓诸众生于前之身见或执为断或执为常各执一边也由此边见驱役心神流转不息故名为使。

　　【三邪见使】邪见者谓诸众生邪心取理拨无因果断灭一切善根也由此邪见驱役心神流转不息故名为使(拨者绝也)。

　　【四见取使】见取者谓诸众生于非真胜法中谬计涅槃生心取着于邪见中执为正见也由此见取驱役心神流转不息故名为使(梵语涅槃华言灭度)。

　　【五戒取使】戒取者谓诸外道于非戒中谬以为戒如鸡狗等邪戒以为真戒取以进行也由此戒取驱役心神流转不息故名为使(鸡狗戒者谓外道自计前世从鸡狗中来今即学鸡一足独立如狗啖粪秽也)。

　　五钝使(出天台四教仪集注)

　　五钝者钝即迟钝也谓此五种妄惑由推前身见等五种利使而生对利说钝故名钝使。

　　【一贪欲使】贪即引取无厌也谓诸众生贪着世间色欲财宝恣纵心情而无厌足由此贪惑之所驱役流转三界故名为使(三界者欲界色界无色界也)。

　　【二瞋恚使】瞋即忿怒谓诸众生于违情境上起诸嗔恚恼乱自他由此嗔惑之所驱役流转三界故名为使。

　　【三无明使】无明即迷惑不了乃痴惑也谓诸众生以迷心缘境于一切法不能明了由此痴惑之所驱役流转三界故名为使。

　　【四慢使】慢即自恃轻他也谓诸众生自恃种姓富贵有德有才轻蔑于他由此慢心之所驱役流转三界故名为使。

　　【五疑使】疑即犹豫不决也谓诸众生迷心乖理不能通达法相由此疑惑之所驱役流转三界故名为使。

　　大明三藏法数卷第十七
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第十八　　　　　池十

　　上天竺前住持沙门一如等奉　来集注

　　五欲(出天台四教仪)

　　止观云五尘非欲而其中有味能起行人须欲之心故言五欲常能牵人入诸魔境故也(五尘者色尘声尘香尘味尘触尘也)。

　　【一色欲】谓男女形貌端庄及世间宝物玄黄朱紫种种妙色能令众生乐着无厌故名色欲。

　　【二声欲】谓丝竹环珮之声及男女歌咏等声能令众生乐着无厌故名声欲。

　　【三香欲】谓男女身香及世间一切诸香能令众生乐着无厌故名香欲。

　　【四味欲】谓种种饮食肴膳等美味能令众生乐着无厌故名味欲。

　　【五触欲】谓男女身分柔软细滑寒时体温热时体凉及衣服等种种好触能令众生乐着无厌是名触欲。

　　又五欲(出华严经随䟽演义钞)

　　【一财欲】财即世间一切赀财也谓人以财物为养己之资故至贪求恋着不舍是为财欲。

　　【二色欲】色即世间青黄赤白及男女等色也谓人以色悦情适意故至贪求恋着不能出离三界是为色欲(三界者欲界色界无色界也)。

　　【三饮食欲】饮食即世间肴膳众味也谓人必假饮食资身活命故至贪求乐着无厌是为饮食欲。

　　【四名欲】名即世间之声名也谓人因声名能显亲荣己故至贪求乐着而不知止是为名欲。

　　【五睡眠欲】睡眠即情识昏昧而睡眠也谓人之睡眠亦有时节若怠墯放纵乐着无厌是为睡眠欲。

　　五盖(出法界次第)

　　盖即盖覆之义谓诸众生由此贪等五惑盖覆心识而于正道不能明了沉滞三界不能出离也(三界者欲界色界无色界也)。

　　【一贪欲盖】贪欲者引取无厌曰贪希须乐慕为欲谓诸众生贪爱世间男女色声香味触法及财宝等物无有厌足以此贪欲盖覆心识禅定善法不能发生沉滞三界不得出离故名盖也。

　　【二瞋恚盖】瞋恚者即忿怒之心也谓诸众生或于违情境上或追忆他人恼我及恼我亲而生忿怒以此瞋恚盖覆心识禅定善法不能发生沉滞三界不得出离故名盖也。

　　【三睡眠盖】睡眠者意识惛熟曰睡五情闇冥曰眠谓诸众生以此睡眠盖覆心识禅定善法不能发生沉滞三界无有出期故名盖也(五情者即眼耳鼻舌身五根也)。

　　【四掉悔盖】掉悔者掉动也身无故游行为掉掉已思惟心中忧恼为悔谓诸众生以此掉悔盖覆心识禅定善法不能发生沉滞三界无有出期故名盖也。

　　【五疑盖】疑者犹豫不决之义即痴惑也谓诸众生无明暗钝不别真伪犹豫之心常无决断以此疑惑盖覆心识禅定善法不能发生沉滞三界无有出期故名盖也。

　　五悭(出成实论)

　　【一住处悭】谓有众生心作是念于此之处唯独我住不容余人是名住处悭。

　　【二家悭】谓有众生心作是念独我出入此家不容余人设有余人我当于中为胜是名家悭。

　　【三施悭】谓有众生心作是念我于此中独得布施勿与余人设有余人勿令过我是名施悭(过我者谓所施过多于我也)。

　　【四称赞悭】谓有众生心作是念独称赞我勿赞余人设赞余人勿令胜我是名称赞悭。

　　【五法悭】谓有众生心作是念独我能知诸经深义秘惜隐藏不为人说是名法悭。

　　五苦(出析玄记)

　　【一生老病死苦】谓众生初受生时在母腹中窄隘不净及出胎时冷风触身如被物刺至于衰老气力羸劣动止不宁复有疾痛寒热所恼至于命终四大分离神识飘散此等因缘悉皆是苦是为生老病死苦(四大者地大水大火大风大也)。

　　【二爱别离苦】谓常所亲爱之人乖违离散不得共处是为爱别离苦。

　　【三怨憎会苦】谓常所憎恶之人欲其远离而反共聚是为怨憎会苦。

　　【四求不得苦】谓于世间色声之境及一切利养种种可爱乐者心欲而不能得是为求不得苦。

　　【五五阴盛苦】五阴者色受想行识也阴即盖覆之义谓能盖覆真性不令显发也盛即盛大之义谓前诸苦皆是五阴之所聚集是为五阴盛苦。

　　五心裁(出成实论)

　　【一疑佛】疑佛者谓众生心作如是念佛为大耶富兰那等为大耶由此疑念不信佛是智人恶口谗谤裁断自心善根故名心裁(梵语富兰那无翻即空见外道谓一切法无所有如虚空不生灭也)。

　　【二疑法】疑法者谓众生心作如是念佛法为胜耶韦陀等法为胜耶由此疑念不信正法恶口谗谤裁断自心善根故名心裁(梵语韦陀华言智论即外道邪智之论也)。

　　【三疑僧】疑僧者谓众生心作如是念佛之弟子为胜耶富兰那弟子为胜耶由此疑念不信三宝恶口谗谤裁断自心善根故名心裁(三宝者佛宝法宝僧宝也)。

　　【四疑戒】疑戒者谓众生心作如是念佛所说戒为胜耶鸡狗等戒为胜耶由此疑念不信正戒毁破律仪恶口谗谤裁断自心善根故名心裁(鸡狗戒者即外道所持之戒谓如鸡独足而立如狗啖粪秽依此而行苦行以为持戒也)。

　　【五疑教化】疑教化者谓众生心作如是念为佛所教化为正耶富兰那等教化为正耶由此疑念不信正教恶口谗谤裁断自心善根故名心裁。

　　五妄想(出楞严经)

　　【一坚固妄想】坚固妄想者即色阴也谓诸众生体因想生心因想起命因想传诸想交固以成色身经云汝现色身名为坚固第一妄想。

　　【二虚明妄想】虚明妄想者即受阴也谓诸众生欲想登高足先酸涩违顺二相损益现驰是则受阴无体虚有所明经云汝今现前顺益违损二现驱驰名为虚明第二妄想。

　　【三融通妄想】融通妄想者即想阴也谓众生念虑是虚情色身是实质虽虚实不伦而能相使者由想融之也心生虚想形取实物其心形异用而能相应者由想通之也至于窹𥧌心境相随而无间断者皆妄想也经云则汝想念摇动妄情名为融通第三妄想。

　　【四幽隐妄想】幽隐妄想者即行阴也谓众生一期色身生化之理自幼至衰无暂停息运运密移体迁无觉经云则汝诸行念念不停名为幽隐第四妄想(一期者从生至死也)。

　　【五颠倒妄想】(亦名微细精想)颠倒妄想者即识阴也谓众生识精之湛非真湛然如急流水望似恬静其实流急细不可见经云则湛了内罔象虚无名为第五颠倒微细精想。

　　五散乱(出华严孔目)

　　【一自性乱】自性散乱者谓五识不守自性随逐外境念念变易也(五识者眼识耳识鼻识舌识身识也)。

　　【二外散乱】外散乱者谓意根驰动随逐外尘起种种分别也。

　　【三内散乱】内散乱者谓心生高下念念迁流不定也。

　　【四粗重散乱】粗重散乱者谓计我我所等粗重之法不得解脱也(计我者谓于色身之中妄计为我也我所者色身及财宅眷属也)。

　　【五思惟散乱】思惟散乱者谓弃舍大乘忆念小乘不得寂静也。

　　土有五种(出华严经䟽)

　　【一唯性土】唯性者即如来所证法性之体也谓如来之体身外无土土外无身身土不殊唯一法性是名唯性土。

　　【二双泯土】谓如来身土一如融通无碍犹若虚空性相俱寂是名双泯土。

　　【三俱性相土】谓如来以如实智变化无边相海众宝庄严随众生心示现国土境界种种性相是名俱性相土。

　　【四融三世间土】隔别名世间差名间三世间者有情世间器世间智正觉世间也谓如来法界之身遍一切处以一切众生国土即是如来清净法身如来之身能为众生身及国土虚空身交彻混融无障无碍是名融三世间土(有情世间即众生世间器世间即国土世间智正觉世间即佛世间)。

　　【五总摄土】谓如来所证十身西智一一圆融称性周遍言一土则融一切土举一身则摄一切身法法互融尘尘无碍是名总摄土(十身者菩提身愿身化身力持身相如庄严身威势身意生身福德身法身智身也四智者大圆镜智妙观察智平等性智成所作智也)。

　　土体五重(出华严经随䟽演义钞)

　　【一真如】真如者乃真实无妄之理即法性土之体也此清净法身所依之土以由法身无相土亦如是身土虽分体原不二故真如为体也。

　　【二真智】真智者乃根本无分别智即实报土之体也此是如来圆满报身所依之土以由实智功圆万德成就体无分别境智一如故以真智为体也(根本无分别智者如来惑业净尽亲证本有圆明之智此智照了万法不待分别也)。

　　【三本识】本识者乃根本清净识心即色相土之体也此是如来微尘相海身所依之土以由福慧无边相好具足庄严悉备性相如如故以本识为体也。

　　【四四尘】四尘者色香未触也此之四尘乃后得智所现之色相即他受用土之体也此是如来他受用身所依之土以由利他行满随诸菩萨所宜变化而现种种上妙色相诸尘境界故以四尘为体也(后得智者即根本智后所得之智也他受用者因他机感见而受用也)。

　　【五诸事】诸事者乃成事智即变化土之体也此是如来化身所依之土以由往昔修习利他因缘故能随诸有情心之所宜而现种种净秽国土令其成办众事故以诸事为体也。

　　大劫五喻(出大藏一览)

　　【一草木喻】谓大千世界草木皆寸斩为筹人间百年但取一筹取尽此筹乃为一劫是名草木喻(劫梵语具云劫波华言分别时节)。

　　【二沙细喻】谓殑伽河广四十里满中沙细如面人间百年但取一粒取尽此沙乃为一劫是名沙细喻(梵语殑伽华言天堂来谓其从高处流来也)。

　　【三芥子喻】谓有城四方而各百里其中满堆芥子人间百年但取一粒取尽此芥乃为一劫是名芥子喻。

　　【四碎尘喻】谓以大千世界碎为微尘人间百年但取一尘取尽此尘乃为一劫是名碎尘喻。

　　【五拂石喻】谓一石广二由旬厚半由旬兜率天一百年以六铢衣拂一遍拂尽此石乃为一劫是名拂石喻(梵语由旬华言限量梵语兜率华言知足六铢衣者谓衣重六铢也)。

　　末世五法令正法不灭(出十诵律)

　　【一尊重正教】谓诸比丘唯依正教进修远离小乘及诸外道偏邪之说是故能令正法不灭(梵语比丘华言乞士)。

　　【二止息嗔恶】谓诸比丘常行忍辱不生瞋恚德誉远闻令人归仰是故能令正法不灭。

　　【三敬事上座】谓诸比丘于大德之人居上座者恭敬顺事勤求法要是故能令正法不灭。

　　【四爱乐正法】谓诸比丘于上座所闻说妙法深生爱乐欢喜奉行是故能令正法不灭。

　　【五善诲初智】谓诸比丘于大乘法方便演说令初心习学之人有所依凭进修于道是故能令正法不灭。

　　末法五乱(出法苑珠林)

　　【一当来比丘从白衣说法】梵语比丘华言乞士谓末法之时白衣诈称师范无识比丘反从彼而受学也。

　　【二白衣居上座比丘处下】谓末法之时白衣诈言我解大乘坐当居上比丘行微坐宜处下也。

　　【三比丘说法不行听受】谓末法之时比丘说法不行承受而听白衣所说之法受而不舍也。

　　【四魔说为真正法为伪】谓末法之时魔之所说以为真道而以佛之正法反为不真也。

　　【五当来比丘畜养妻子】谓末法之时比丘不持戒律畜养妻子与俗无异也。

　　五五百年(出华严经随䟽演义钞)

　　五五百年者乃如来出世正像末法之年数也谓正法一千年像法一千年末法一万年今以二千五百年分为五者其初二五百年为正法之时有修证解脱禅定之人次二五百年为像法之时人虽有修行而无证果唯有多闻布施之者后五百年乃末法一万年之初五百年也此时之人无修无证但以斗诤而为正修以法有盛衰不同故分此五五百年也。

　　【第一五百年解脱坚固】解脱即自在之义谓诸比丘于正法五百年中不攻异学唯务大乘利益众生解脱自在坚固不变也(梵语比丘华言乞士)。

　　【第二五百年禅定坚固】谓诸比丘于正法五百年中厌居生死求证涅槃顿息攀缘深修禅定坚固不变也(梵语涅槃华言灭度)。

　　【第三五百年多闻坚固】谓诸比丘于像法五百年中少持戒律怠习禅定唯尚多闻依语生解坚固不变也。

　　【第四五百年塔寺坚固】谓诸比丘于像法五百年中少习禅定喜种福田广结善缘多修塔寺坚固不变也。

　　【第五五百年斗诤坚固】谓诸比丘于末法五百年中不修戒律唯尚斗诤增长邪见坚固不变也。

　　依次五百年(出毗尼母律)

　　五百年者像法后末法初之五百年也此五百年中比丘虽云无修无证亦有解脱禅定持戒多闻布施者佛知其法渐衰故说其次第也(梵语比丘华言乞士)。

　　【第一一百年得坚固解脱】谓此一百年中比丘唯务智理说法利生悟明大乘解脱自在坚固不变也(智理者以智慧照了于理也)。

　　【第二一百年得坚固定】谓此一百年中比丘乐修禅定顿息外缘悟明自心得证道果坚固不变也。

　　【第三一百年得坚固持戒】谓此一百年中比丘少习禅定惟乐持戒不犯律仪无诸放逸坚固不变也。

　　【第四一百年得坚固多闻】谓此一百年中比丘于禅定戒律不勤修习唯乐博览群典多闻解义坚固不变也。

　　【第五一百年得坚固布施】谓此一百年中比丘不修戒定虽有修持少证道果但习善缘多行布施坚固不变也。

　　五浊(出法苑珠林)

　　【一众生浊】谓众生多诸弊恶不孝敬父母尊长不畏恶业果报不作功德不修斋法是名众生浊。

　　【二见浊】谓正法已灭像法渐起邪法转生邪见增盛不修善道是名见浊。

　　【三烦恼浊】谓众生多诸爱欲悭贪斗诤謟曲虚诳摄受邪法恼乱心神是名烦恼浊。

　　【四命浊】谓往古世时人寿八万四千岁今时人寿转减百岁者稀以恶业增故寿数短促是名命浊。

　　【五劫浊】劫梵语具云劫波华言分别时节谓减劫中人寿减至三十岁时饥馑灾起减至二十岁时疾疫灾起减至一十岁时刀兵灾起世界众生无不被害是名劫浊。

　　日行五风(出起世因本经)

　　经云佛告诸比丘日天宫殿纵广五十一由旬上下四方悉皆正等墙壁栏楯皆以金银琉璃所成宫殿之形四方远看似圆宫殿之中有五种风吹转而行故名日行五风也(月宫亦有五风众宝严饰种种墙壁栏楯与日宫无异但纵广止有四十九由旬也梵语由旬华言限量)。

　　【一持】持者任持也谓日宫殿因风任持行于空中而不坠落也。

　　【二住】住者安住也谓日宫殿因风任持之力而于空中得安住也。

　　【三随顺转】谓日宫殿因风所吹而于空中任运随转也。

　　【四波罗诃迦】梵语波罗诃迦月宫殿中亦有五风余风名义皆同唯第四一种名摄疑此日宫波罗诃迦亦是摄之义也摄者摄持也谓日宫殿因风摄持而行也。

　　【五将行】谓日宫殿因风将助能于空中速疾而行也。

　　世间五种难得宝(出四分律)

　　世之珍宝虽世间希有求之易得若值佛出世及闻正法又能闻法信解如法而行展转教化人能信乐此之五种尤为世间希有故皆名难得宝也。

　　【一佛出世间】谓诸佛世尊虽法身常住不灭众生盲𡨋难可得见今佛出现世间为令一切众生成就大事因缘甚为希有是为世间难得之宝。

　　【二闻佛说法为他人说】谓诸众生既得见佛闻法复为他人随力演说令其出离生死成无上道甚为希有是为世间难得之宝。

　　【三闻法信解】谓诸众生既闻法已又能起正信心思惟其义依教修行甚为希有是为世间难得之宝。

　　【四如法而行】谓诸众生既信受正法思惟其义复能如法精进修行当得无上菩提之道甚为希有是为世间难得之宝。

　　【五得信乐者】谓诸众生为人演说正法而得其人信乐不疑则其教法流通展转获益甚为希有是为世间难得之宝。

　　五种眷属(出法华玄义)

　　五种眷属者谓如来说法必假彼缘缘即受道之人也人受道已因法为亲即成眷属譬如父母遗体揽以成身得为天性天性亲爱更相敬顺故名眷属也。

　　【一理性眷属】谓诸佛众生理性平等自然相关法华经云我于众圣中尊世间之父一切众生皆是吾子是则未曾受道者亦得称为眷属故名理性眷属也。

　　【二业生眷属】谓由往昔闻法之善业复生佛世受道得度故名业生眷属。

　　【三愿生眷属】谓昔由闻法结缘未得证果曾发誓愿务在得道今乘宿愿见佛闻法故名愿生眷属。

　　【四神通眷属】谓先世值佛破惑见理或生他方因佛出世以神通力来生此界辅佛行化故名神通眷属。

　　【五应生眷属】谓菩萨既破无明之惑已得法身之本即能起用化他应入生死导引众生令向佛道如净饭王摩耶夫人是千佛之父母罗㬋罗是千佛之子诸声闻内秘菩萨行是皆应生于此故名应生眷属(摩耶梵语具云摩诃摩耶华言大术梵语罗㬋罗华言覆障)。

　　五精舍(出翻译名义)

　　释迦谱云息心所栖故曰精舍行者精练之所也。

　　【一给孤独园】给孤独长者之名以其仁而聪敏积而能散赈乏济贫哀孤恤独时美其德号给孤独尝侧金布地以买祇陀太子园遂名给孤独园因建精舍奉佛佛于其中说法也(梵语祇陀华言战胜)。

　　【二鹫岭】鹫岭山名也以其山形似于鹫鸟故以名焉中为精舍佛居此而说法也。

　　【三猕猴江】猕猴江者以猕猴尝于此江沐浴故以名焉大智度论云毗耶离有一精舍名猕猴池佛曾于此说法翻译名义云那兰陀池旁建伽蓝即其处也(梵语毗耶离华言广严梵语那兰陀华言施无厌佛昔行菩萨道时为大国王建都此地怜愍众生好乐周给时美其德号施无厌伽蓝梵语具云僧伽蓝华言众园)。

　　【四庵罗树园】梵语庵罗华言柰果名也此树开华华生一女国人叹异以园封之园既属女女人守护故言庵罗树园此女以宿善冥熏见佛欢喜以园奉佛佛即受之于中建立精舍而说法也。

　　【五竹林精舍】大智度论云竹林精舍在𦒿阇崛山中其地平坦严净胜于余处佛曾于中说法故有精舍或云迦兰陀竹园是也(梵语耆阇崛华言灵鹫迦兰陀无翻)。

　　五种结界相(出善见毗婆沙律)

　　五种结界相者乃是如来制比丘结界之法也谓比丘若作法事若行布萨若建塔寺或于空地或在山林或于水边随其形量广狭大小必须结界以立界相故说此五种之名相也(梵语比丘华言乞士梵语布萨华言净住谓比丘当每月二番聚众宣说戒法以净身口意三业故云净住也)。

　　【一方相】方相者谓结界之地其形方正也以其四方或一方有长流之水则以水为界相若是无源不常流者则不可为界相或有树则以树为界相若是枯朽之树及不相连者亦不可也或有路则以路为界相若是断绝之路亦不可也或有石则以石为界相若是散漫之石亦不可也此处若无水树等则当立石或种树于四边以为界相也。

　　【二圆相】圆相者谓结界之处其形团圆也以此处或水树等其势周围圆绕或立石种树以为界相也。

　　【三鼓形相】鼓形相者谓结界之处如鼓之形也以此处或水或路等生势状如鼓形或立石种树以为界相也。

　　【四半月形相】半月形相者谓结界之处如半月之形也以此处或水或路等生势状如半月或立石种树以为界相也。

　　【五三角相】三角相者谓结界之处其形三角也以此处水路等三角围绕或立石种树以为界相也。

　　扫地五种胜利(亦名扫地五德出根本一切有部毗柰耶集)

　　根本部云给孤长者每于晨朝往逝多林礼世尊足礼已扫寺内地后于一时长者他缘不遑入寺世尊经行见地不净即自执彗(徐醉切)竹扫帚也扫于林中时舍利子等悉皆执彗共扫园林时佛世尊及圣弟子遍扫除已入食堂中就座而坐佛告诸苾刍凡扫地者有五胜利故说此五种功德也(梵语逝多华言胜林给孤长者谓其能赈济孤贫也苾刍者乃西天香草名谓其体性柔软以喻出家人能折伏身语粗犷也)。

　　【一自心清净】(亦名自除心垢)谓若人扫于寺地因地净故心得清净是名自心清净。

　　【二令他心净】(亦名除他垢)谓若人扫于寺地因地净故他人见无尘垢心得清净是名令他心净。

　　【三诸天欢喜】(亦名去憍慢)谓若人扫于寺地即是去其憍慢尘垢诸天观见地净无尘生欢喜心是名诸天欢喜。

　　【四植端正业】(亦名调伏心)谓若人净扫寺地即是调伏自心植立端正福业他世必获相貌端正是名植端正业。

　　【五命终之后当生天上】(亦名长功德)谓若人净扫寺地因净地故功德增长而于命终当生天上。

　　五体(出华严经随䟽演义钞)

　　凡礼敬三宝必须五体投地所以折伏憍慢用表虔诚故也(三宝者佛宝法宝僧宝也)。

　　【一右膝】䟽云愿我右膝着地之时令诸众生得正觉道也。

　　【二左膝】䟽云愿我左膝着地之时令诸众生于外道法不起邪见悉得安立正觉道中也。

　　【三右手】䟽云愿我右手着地之时犹如世尊坐金刚座地震现瑞证大菩提也(梵语菩提华言道)。

　　【四左手】䟽云愿我左手着地之时令诸众生远离外道难调伏者以四摄法而摄取之令入正道也(四摄法者布施摄爱语摄利行摄同事摄也)。

　　【五首顶】䟽云愿我首顶着地之时令诸众生离憍慢心悉得成就无见顶相也。

　　出世五食(出华严经䟽)

　　谓世间之食但能资益生死之身修行之人于世美未心不贪嗜常持正念以禅悦法喜等为食则能长养善根出离生死成就菩提故有出世间五种食也(梵语菩提华言道)。

　　【一念食】谓修圣道之人常持正念长养一切善根如世之食资益身根是为念食。

　　【二法喜食】谓修出世行人爱乐大法资长道种心生欢喜是为法喜食。

　　【三禅悦食】谓修出世行人由得定力自资长养慧命道品圆明心常喜乐是为禅悦食。

　　【四愿食】谓修圣道之人以愿持身不舍万行长养一切善根如世之食资益身根是为愿食。

　　【五解脱食】解脱即自在之义也谓修圣道之人离诸业缚于法自在即得长养一切菩提善根如世之食资益身根是为解脱食。

　　五种净食(出根本有部毗柰耶集)

　　佛制诸禁戒令诸比丘勿啖生气若有草菜𤓰果当以火刀爪等先净之方可得食故有此五种净食也(梵语比丘华言乞士生气即生物也)。

　　【一大净】谓一切𤓰果等物先当以火烧煮令熟后方食之是名火净律云以火触着是也。

　　【二刀净】谓一切𤓰果等物先当以刀去其皮核然后食之是名刀净律云以刀损坏是也。

　　【三爪净】谓一切𤓰果等物先当以爪甲去其皮壳然后食之是名爪净律云以爪甲伤损是也。

　　【四蔫干净】蔫乾者物不鲜也谓一切𤓰果等物自蔫自干不堪为种比丘当食是名蔫干净律云自蔫干不堪为种是也。

　　【五鸟啄净】谓一切𤓰果等物若因鸟啄残损比丘可食是名鸟啄净律云鸟嘴啄损是也。

　　五种净肉(出楞严经会解)

　　【一不见杀】谓眼不曾见杀者是为净肉。

　　【二不闻杀】谓耳不曾闻杀声者是为净肉。

　　【三不疑为我杀】谓知彼为祠天等故杀而不专为我杀是为净肉。

　　【四自死】谓诸鸟兽命尽自死者是为净肉。

　　【五鸟残】谓鹰鹞等所食鸟兽余残者是为净肉。

　　五种不应施(出法苑珠林)

　　【一非理求财】谓不顺理所得财物是不净物故不应施与人也。

　　【二酒及毒药】谓酒及毒药能令众生狂乱失命故不应施与人也。

　　【三𦊨罗机网】𦊨菟网也罗鸟网也机机弩也网即网罟也皆设以掩取禽兽者心谓是恼害众生之器故不应施与人也。

　　【四刀杖弓箭】谓刀杖弓箭是杀害众生之器故不应施与人也。

　　【五音乐女色】谓音乐女色而能惑乱众生正性故不应施与人也。

　　五果(出翻译名义)

　　律戒比丘不啖生物谓如枣杏等果必以火熟之方食肤壳之果须以刀去其皮然后食故说此五果之名也(梵语比丘华言乞士)。

　　【一核果】核果者谓枣杏等是也。

　　【二肤果】肤果者谓梨柰等是也。

　　【三壳果】壳果者谓椰子胡桃石榴等是也。

　　【四𥢶果】𥢶果者谓松柏等子是也。

　　【五角果】角果者谓大小诸豆等是也。

　　五辛(出梵网经)

　　首楞严经云是五辛熟食发[婬-壬+(工/山)]生啖增恚十方天仙嫌其臭秽咸皆远离诸饿鬼等䑛其唇吻常与鬼住福德日销大力魔王现作佛身来为说法非毁禁戒赞[婬-壬+(工/山)]怒痴命终为魔眷属永堕无间地狱是故求菩提者当断世间五种辛菜也(梵语首楞严华言健相分别梵语菩提华言道)。

　　【一大蒜】大蒜者至荤至辛之物也。

　　【二茖葱】茖葱者薤也其形似韭类山葱也。

　　【三慈葱】慈葱者乃葱之正名也。

　　【四兰葱】兰葱者即小蒜也杂阿含经云非小蒜木葱是也木葱即韭也。

　　【五兴渠】兴渠者叶如蔓菁根如萝卜生熟皆臭如蒜出于阗国华夏不产故不翻也。

　　五明(出华严经䟽钞)

　　【一声明】声即声教明即明了谓世间文章算数建立之法皆悉明了通达故曰声明。

　　【二因明】因即万法生起之因谓世间种种言论及图书即玺地水火风万法之因皆悉明了通达故曰因明。

　　【三医方明】医方即医治之方法也谓世间种种病患或癫痫蛊毒四大不调鬼神咒诅寒热诸病皆悉晓了其因通达对治故曰医方明(四大者地大水大火大风大也)。

　　【四工巧明】工即工业巧即巧妙谓世间文词赞咏乃至营造城邑农田啇贾种种音乐卜算天文地理一切工业巧妙皆悉明了通达故曰工巧明。

　　【五内明】内即佛法内教也谓以持戒治破戒以禅定治散乱以智慧治愚痴乃至种种染净邪正生死涅槃对治之法皆悉明了通达故曰内明(梵语涅槃华言灭度)。

　　五眼(出大智度论)

　　眼即照烛之义瑜伽师地论云能观众色故名为眼眼是总名从用分别则有五种。

　　【一肉眼】肉眼者假父母气血所成也即人中能见之眼见近不见远见前不见后见内不见外见昼不见夜见上不见下因有色质障碍故也。

　　【二天眼】天眼者谓诸天因修禅定而得也此眼远近前后内外昼夜上下皆悉能见以无色质障碍故也。

　　【三慧眼】慧眼者谓二乘之人以所得慧眼观一切法皆空不见有众生相及灭一切异相舍离诸着不受一切法也(二乘者声闻乘缘觉乘也)。

　　【四法眼】法眼者菩萨为度众生以清净法眼遍观一切诸法能知能行谓因行是法得证是道亦知一切众生种种方便门令修令证也。

　　【五佛眼】佛眼者谓具前四眼之用无不见知如人见极远处佛见则为至近人见幽暗处佛见则为显明乃至无事不见无事不知无事不闻闻见互用无所思惟一切皆见也。

　　五梦法(出华严经随䟽演义钞)

　　【一热气多见火】谓如人钻火得火复理火事以暖相分多暖想即生故梦于火是则热气多而见火也。

　　【二冷气多见水】谓如人凿井得水复理水事以冷相分多冷想即生故梦于水是则冷气多而见水也。

　　【三风气多见飞坠】谓如人乘风登高运转初息以动相分多动想即生故梦飞坠是则风气多而见飞坠也。

　　【四闻见多熟境】谓如人坐禅诵经调练身心以惯习分多所习之想即生故梦熟境是则闻见多而见熟境也。

　　【五天神与心灵所感】谓如人平昔向善喜奉神天以敬奉故念想不忘故梦天神是则天神与心灵所感也。

　　五奇特梦(出过去现在因果经)

　　世尊往昔因中在山修道号善慧比丘得五种奇特梦走白普光如来请为解说所梦之相(梵语比丘华言乞士)。

　　【一梦卧大海】普光云梦卧大海者汝身现居生死海中未到彼岸未证涅槃也(梵语涅槃华言灭度)。

　　【二梦枕须弥】普光云梦枕须弥者以表出生死海登于彼岸将证涅槃也。

　　【三梦海中一切众生入我身内】普光云梦大海中一切众生入身内者以示当于尘劳海中为诸众生作归依处济度有情超于彼岸也。

　　【四梦手执日】普光云梦执日者以表智慧光明普照法界开导昏迷归正觉路也。

　　【五梦手执月】普光云梦执月者以表方便之智入于生死尘劳界内用清凉法化导众生令离热恼也。

　　五种乐(出华严经随疏演义钞)

　　【一出家乐】出家乐者谓世间之人多诸业惑烦恼出家达道永断是苦也。

　　【二远离乐】远离乐者即初禅天之乐也谓初禅能远离欲界爱染烦恼得觉观禅定而生喜乐也(觉观者初心在缘曰觉细心分别禅味曰观也)。

　　【三寂静乐】寂静乐者即二禅天之乐也谓二禅离初禅觉观散动澄心寂静乃发胜定之乐也。

　　【四菩提乐】梵语菩提华言道谓菩萨无漏果成自受菩提之乐以慈心故复以此乐转施众生也(无漏者不漏洛生死也)。

　　【五涅槃乐】梵语涅槃华言灭度谓菩萨息化归真入无余涅槃获最寂静是名涅槃乐也(无余者色身与惑灭尽而无所遗余也)。

　　五位无心(出成唯识论)无心谓无分别识心也非全无人但分别识心不行故言五位无心

　　【一睡眠】谓众生睡眠之时六识昏昧不能见闻觉知是名睡眠无心(六识者眼识耳识鼻识舌识身识意识也)。

　　【二闷绝】谓诸众生惊倒闷绝六识昏昧见闻觉知一时顿息是名闷绝无心。

　　【三无想定】无想定者即色界无想天所修之定也谓修无想定时身心俱灭念虑灰凝诸想不起是名无想定无心。

　　【四无想报】谓因中厌生灭心习无想定故感报生无想天经五百劫心想不行是名无想报无心(劫梵语具云劫波华言分别时节)。

　　【五灭尽定】谓入此定时一切受领思想之心一时灭尽都无见闻觉知出入之息亦尽是名灭尽定无心。

　　洗浴五利(出十诵律)

　　十诵律云佛在舍卫国时有比丘癞病求治于药师𦒿域𦒿域告病比丘言汝可洗浴病即得瘥比丘言佛未听入浴室诸比丘以是事白佛佛遂听入洗浴故说此五种利也(梵语舍卫华言丰德梵语比丘华言乞士梵语𦒿域华言能活)。

　　【一除垢】除垢者谓澡浴身体则诸垢秽悉皆除去也。

　　【二身清净】身清净者谓澡浴身体垢秽既除则身体清净也。

　　【三除寒冷】除寒冷者谓澡浴身体则清净和畅一切寒冷自除也。

　　【四除身中风】除身中风者谓澡浴身体得无寒冷则风邪等病自除也。

　　【五得安隐】得安隐者谓澡浴身体既无风邪则四支自得安隐也。

　　五不应答(出法苑珠林)

　　【一试问不答】谓此人心怀轻慢或先自晓了而作念言我且设问试彼为解不解若作此试问者不应为答也。

　　【二无疑问不答】谓凡所演说为令众生开其昏迷解释疑网彼既不疑假设为问者不应为答也。

　　【三不为悔所犯故问不答】谓此人既知所犯不生悔过之心设为他故而问者不应为答也。

　　【四不受语故问不答】谓此人先曾为说彼不听受今又故意设为问辞者不应为答也。

　　【五语难故问不答】谓此人作意而言此语难晓他必不解我且设问为能答否如是而故问者不应为答也。

　　五力不可到(出诸经要集)

　　俱舍论云若人舍命应至无量世界外受生此中阴识神游空而去俄顷即到所生之处皆由业力所持虽禅定神通等力而不能遮其不往亦不能令其住于余道故名力不可到也(中阴者谓诸众生身死之后未曾托生是名中阴也)。

　　【一定力】定力者即诸佛大定之力也谓诸众生中阴识神往于他界受生之时以由业力所持速疾而去即生彼处虽诸佛大定之力亦不能遮其不生故云不可到。

　　【二通力】通力者即诸佛神通之力也谓诸众生中阴识神往于他界受生之时以由业力所持速疾而去即生彼处虽诸佛神通之力亦不能遮其不生故云不可到。

　　【三大愿力】大愿力者即诸佛大誓愿之力也谓诸众生中阴识神往于他界受生之时以由业力所持速疾而去即生彼处虽诸佛大愿之力亦不能遮其不生故云不可到。

　　【四法威德力】法威德力者即佛法威德之力也谓诸众生中阴识神往于他界受生之时以由业力所持速疾而去即生彼处虽诸佛威德之力亦不能遮其不生故云不可到。

　　【五借识力】借识力者即二禅已上无有寻伺语言若欲说法应用则假初禅之识而为己用也谓诸众生中阴识神往于他界受生之时以由业力所持速疾而去即生彼处虽借识之力亦不能遮其不生故云不可到(二禅已上者即三禅四禅天也)。

　　五力难判(出宗镜录)

　　五难判者谓定等五种之力唯识论中不能判摄也然三界唯心万法唯识而不能判此五力者由斯五种乃圣人不思议境界不与心识相应此所以为难判宗镜录云有五力唯识不判是也(三界者欲界色界无色界也)。

　　【一定力】定力者即如来大寂定力也谓此定力无染无净非空非有生死不能拘结业不能缚不起此定而能普应十方不与识法相应是故唯识难判也。

　　【二通力】通力者即如来神通之力也谓此通力变化无穷随感而应不谋而知彻照万法非思议之可及岂识法之相应是故唯识难判也。

　　【三借识力】借识力者谓如二禅以上无有寻伺语言若欲说法应用则借初禅眼耳身三识以成己用由此假他之用非因本起不属唯识是故唯识难判也(借初禅三识者由初禅不着香味二尘已无鼻舌二识惟有眼耳身三识二禅已上不着五尘故五识俱无若欲应用则借初禅三识也)。

　　【四愿力】愿力者即如来大愿之力也而此愿力非因爱见不假思惟乃是圣人旷劫度生功用而成非思议之可及岂识法之相应是故唯识难判也(劫梵语具云劫波华言分别时节)。

　　【五法威德力】法威德力者即如来应化威德之力也谓此威德之力乃是圣人不思议境界如演一音则普应群机施一法则众魔皆伏利生无尽功德难量不与识法相应是故唯识难判也。

　　五种比量(出显扬圣教论)

　　比量者谓思惟决择推度境界定其理也。

　　【一相比量】谓随其所有相貌相属或由现在及先所见推度境界如以见幢故比知有车以见烟故比知有火如是以王比国以夫比妻以角犎(音封即橐驼也)比牛以形软(软同)发黑轻举色美比知是少以面皱发白等比知是老以具如来微妙相好智慧寂静胜行辩才比知如来应正等觉具一切智诸如是等名相比量。

　　【二体比量】谓由现见彼自体性故比类彼𢪱不现见体或现见一分自体比类余分如以现在比类去来或以过去比未来事或以现近事比现远事又以一分成熟比余熟分如是等类名体比量。

　　【三业比量】谓以作用比业所依如见远物无有动摇鸟集其上如是等类比知是杌若有动摇等事比知是人若见迹步宽长比知是象身曳地行比知是蛇见比于眼闻比于耳等又若见瞑目执杖蹎(音颠)蹶失路等比知是盲高声侧听比知是聋以所作业比知正信聪睿如是等类名业比量。

　　【四法比量】谓于一切相属着法以一比余如属无常比知有苦以属苦故比空无我以属生故比有老法以属老故比有死法以属有色有见有碍比有处所及有形质属有漏故比知有苦属无漏故比知无苦属有为故比知是生住异灭之法属无为故比知非生住异灭之法如是等类名法比量。

　　【五因果比量】谓因果相比如见物行比有所至见有所至比先有行若见有人如法事王比知当获广大禄位见大禄位比知先已如法事王若见备善作业比知必当获大财富见大财富比知先已备善作业若见修道比知当获圣果见获圣果比知先已修道如是等类名因果比量。

　　五种色法(出华严经随䟽演义钞)

　　色即质碍之义凡依正色法不出此五也(依正色法者依是众生依报即山河大地屋宇之类也正是正报即众生五阴之身也此二种皆有形量分假故云色法也)。

　　【一极略色】谓于色上分析长短形相粗细以至极微故名极略色。

　　【二极迥色】(亦名自碍色)谓上见虚空青黄等色乃是显色若下望之则此显色至远而为难见是名极迥色。

　　【三受所引色】受即领受引即引取如受诸戒品戒是色法所受之戒即是受所引色又如意识领纳声香味触等法乃至忆念过去曾见境界皆名受所引色。

　　【四遍计所起色】谓诸众生于诸识所变影像及第六识所缘三世境界空华水月等悉生计着是名遍计所起色(第六识者即意识也三世者过去现在未来也)。

　　【五定自在所生色】定即禅定自在所生色者谓解脱静虑所缘境色也如菩萨入定所现光明及现一切色像境界如入火定则有火光发现是名定自在所生色(菩萨梵语具云菩提萨埵华言觉有情)。

　　五尘(出法界次第)

　　尘即垢染之义谓此五尘能染污真性故也。

　　【一色尘】谓眼所见青黄赤白及男女形貌等色是名色尘。

　　【二声尘】谓耳所闻丝竹环珮之声及男女歌咏等声是名声尘。

　　【三香尘】谓鼻所嗅栴檀沉水饮食及男女身分所有香等是名香尘。

　　【四味尘】谓舌所尝种种饮食肴膳美味等是名味尘。

　　【五触尘】谓身所触男女身分柔软细滑及上妙衣服等是名触尘。

　　邻虚五尘(出决定藏论)

　　尘即色尘谓眼耳鼻舌身五种胜义根及色声香味触等法乃至禅定中所发之色识心缘想过去未来之境皆是尘也以此色尘微细难见不可分析邻于虚空故名邻虚然于此极微之中又有五种不同非人天之眼能见乃慧眼等所见之色也(胜义根者即五根所具能照境发识清净之色也慧眼者智慧之眼即二乘所证之眼也)。

　　【一极微细】谓此色尘分析至于至微至细之极人天之眼所不能见是为极微细也。

　　【二色边际】谓此色尘分析至于微细色相之际人天之眼所不能见是为色边际也。

　　【三极略色】谓此细色略之至极无可与比人天之眼所不能见是为极略色也。

　　【四无方分】谓极微之色无有影像不碍方分是为无方分也。

　　【五邻虚】谓诸识色及定中色无障无碍似于虚空而实非虚空故名邻虚也。

　　大明三藏法数卷第十八
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第十九　　　　　碣一

　　上天竺前住持沙门一如等奉　来集注

　　薄伽梵六义(出华严经随䟽演义钞)

　　梵语薄伽梵亦云婆伽婆名具六义佛地论云自在炽盛与端严名称吉祥及尊贵如是六德义圆满是故彰名薄伽梵唐玄奘法师明五种不翻中第二多含不翻即薄伽梵是也(五种不翻者秘密不翻多含不翻此方无不翻顺古不翻尊重不翻也)。

　　【一自在义】谓如来永不属诸烦恼之所系缚故曰自在。

　　【二炽盛义】谓如来猛𦦨智火洞达无际故曰炽盛。

　　【三端严义】谓如来三十二相庄严妙好故曰端严(三十二相者足安平相千辐轮相手指纤长相手足柔软相手足缦网相足眼满足相足趺高好相腨如鹿王相手过膝相马阴藏相身纵广相毛孔生青色相身毛上靡相身金色相身光面各一丈相皮肤细滑相七处平满相两腋满相身如师子相身端直相肩圆满相四十齿相齿白齐密相四牙白净相颊车如师子相咽中津液得上味相广长舌相梵音深远相眼色金精相眼睫如牛王相眉间白毫相顶肉髻成相也)。

　　【四名称义】谓如来圆满一切殊胜功德十方世界无不闻知故曰名称。

　　【五吉祥义】谓如来既具胜妙之德故一切世间赞叹供养者亦获吉祥故曰吉祥。

　　【六尊贵义】谓如来始从兜率天中降生王宫及出家已而登极果之位方便利益一切众生故曰尊贵(梵语兜率华言知足)。

　　如来胜德六义(出阿毗达磨杂集论)

　　【一自性义】谓诸佛法身皆依真如理体而为自性是名自性义。

　　【二因义】谓诸佛于无量无数劫中修习胜果之因是名因义(劫梵语具云劫波华言分别时节)。

　　【三果义】谓诸佛永断一切烦恼等障证得无上菩提之果是名果义(梵语菩提华言道)。

　　【四业义】谓诸佛以清净身业现大神通清净口业演大法义清净意业种种调伏方便导引可化众生令其出离生死证大菩提是名业义。

　　【五相应义】应当也谓诸佛因中能行种种难行苦行所生十力四无所畏等功德而与法性之理相应故名相应义(十力者知是处非处智力知过现未来业报智力知诸禅解脱三昧智力知诸根胜劣智力知种种解智力知种种界智力知一切至处道智力知天眼无碍智力知宿命无漏智力知永断习气智力也四无所畏者一切智无所畏漏尽无所畏说障道无所畏说尽苦道无所畏也)。

　　【六差别义】谓诸佛说法度诸众生则现法报应三身差别之相故名差别义。

　　如来功德六种相(出瑜伽师地论)

　　功德者如来万行之因法身之果德也为令众生如佛修行皆得成就无上道果故说六种相也。

　　【一圆满】谓诸如来万行具足种智圆明于世间出世间一切功德皆悉成就超过声闻缘觉菩萨之上故曰圆满(菩萨梵语具云菩提萨埵华言觉有情)。

　　【二无垢】谓诸如来由证常乐我净之德而无一切烦恼污染故曰无垢。

　　【三不动】谓诸如来由证大寂灭定所有功德一切外道魔军盗贼亲属乃至火水风等皆不能挠乱变坏故曰不动。

　　【四无等】谓诸如来所有种种功德广大尊胜威力自在一切有情乃至菩萨无与比者故曰无等。

　　【五能作有情利益】谓诸如来成就无上功德方便示现利他之行度脱有情令成圣道故曰能作有情利益。

　　【六功能】谓诸如来于所作利益有情之事无所作愿无所取舍而自然圆就故曰功能。

　　六即佛(出观无量寿佛经䟽妙宗钞)

　　六即佛者约事故明六约理故明即即者其体不二名之为即然明此六即者或显法门高深或明修行次第若论六者位次高下有序则修行之人不生上慢若论即者理体初后皆是则修行之人不生退屈以理言之即处常六六处常即盖由事理不二故也。

　　【一理即佛】谓众生本具佛性之理与诸如来无二无别故涅槃经云一切众生即是佛是为理即佛。

　　【二名字即佛】谓或从知识处闻或从经卷中见知此理性即佛之名于名字中通达解了一切诸法皆是佛法是为名字即佛。

　　【三观行即佛】谓既知一切法皆是佛法必须心观明了理慧相应所行如所言所言如所行是为观行即佛此五品位也(理慧相应者理即所观之理境慧即能观之智慧应者当也谓境智相当则言行一致也五品者随喜品读诵品说法品兼行六度品正行六度品也)。

　　【四相似即佛】谓于观行即中愈观愈明愈止愈寂虽未能真证其理而于理仿佛有如真证是为相似即佛此十信位也(愈观愈止者观即观照以观观昏也止即止息以止止散也十信者信心念心精进心慧心定心不退心护法心回向心戒心顺心也)。

　　【五分证即佛】谓无明之惑有四十一品至此破一品无明证一分中道是为分证即佛此十住十行十回向十地等觉位也(十住者发心住治地住修行住生贵住方便具足住正心住不退住童真住法王子住灌顶住也十行者欢喜行饶益行无嗔恨行无尽行离痴乱行善现行无着行尊重行善法行真实行也十回向者救一切众生离众生相回向不坏回向等一切佛回向至一切处回向无尽功德藏回向随顺平等善根回向随顺等观一切众生回向真如相回向无碍解脱回向法界无量回向也十地者欢喜地离垢地发光地焰慧地难胜地现前地远行地不动地善慧地法云地也等觉者去后妙觉佛位犹有一等胜前诸位得称觉也)。

　　【六究竟即佛】谓道穷妙觉种智俱圆是为究竟即佛此极果妙觉佛也(种智者即一切种智也妙觉者觉体圆明不可思议也)。

　　六念法(出别译集杂阿含经)

　　【一念佛】谓念佛具足十号大慈大悲智慧光明神通无量能㧞众苦我以清净质直之心得亲近佛心生欢喜以欢喜故身得快乐以快乐故其心得定以得定故其心平等修念佛观必趣涅槃是名念佛(十号者一如来二应供三正遍知四明行足五善逝六世间解无上士七调御丈夫八天人师九佛十世尊也梵语涅槃华言灭度)。

　　【二念法】谓法是如来所有功德即十力四无所畏等我以清净质直之心得亲近法心生欢喜以欢喜故身得快乐得快乐故其心得定以得定故其心平等修念法观必趣涅槃是名念法(十力者知是处非处智力知过现未来业报智力知诸禅解脱三昧智力知诸根胜劣智力知种种解智力知种种界智力知一切至处道智力知天眼无碍智力知宿命无漏智力知永断习气智力也四无所畏者一切智无所畏漏尽无所畏说障道无所畏说尽苦道无所畏也)。

　　【三念僧】谓僧是如来弟子得无漏法具戒定慧能为世间众生作良福田应当恭敬我以清净质直之心得亲近僧心生欢喜以欢喜故身得快乐得快乐故其心得定以得定故其心平等修念僧观必趣涅槃是名念僧(无漏法者谓修戒定慧之法则不漏落生死也)。

　　【四念戒】谓念诸禁戒能遮诸恶烦恼我以清净质直之心得亲近戒心生欢喜以欢喜故身得快乐以快乐故其心得定以得定故其心平等修念戒想必趣涅槃是名念戒。

　　【五念施】谓念己所施获得善利一切世间为悭嫉所覆我于今者得离如是悭贪之垢住舍心中于一切物心无吝惜持用布施既布施已我心应喜以喜心故身得快乐以快乐故其心得定以得定故其心平等修念施想必趣涅槃是名念施。

　　【六念天】谓念欲界天等悉因往昔戒施善根得生彼处受天快乐我亦见有如是戒施功德舍命之时必生彼天以念天故离于恶法心生欢喜心欢喜故身得快乐得快乐故其心得定以得定故其心平等修念天想必趣天道是名念天。

　　六慧法(出菩萨璎珞本业经)

　　【一闻慧】谓别教菩萨于十住位中因闻中道之理知一切法离二边相故名闻慧(十住者发心住治地住修行住生贵住方便具足住正心住不退住童真住法王子住灌顶住也二边相者空有二边之相也)。

　　【二思慧】谓别教菩萨于十行位中思惟中道之理发生一切智慧故名思慧(十行者欢喜行饶益行无嗔恨行无尽行离痴乱行善现行无着行尊重行善法行真实行也)。

　　【三修慧】谓别教菩萨于十回向位中修习中道之理发生一切智慧故名修慧(十回向者救一切众生离众生相回向不坏回向等一切佛回向至一切处回向无尽功德藏回向随顺平等善根回向随顺等观一切众生回向真如相回向无缚解脱回向法界无量回向也)。

　　【四无相慧】谓别教菩萨于十地位中证知中道之理空无性相发生一切智慧故名无相慧(十地者欢喜地离垢地发光地焰慧地难胜地现前地远行地不动地善慧地法云地也)。

　　【五照寂慧】照即中道之用寂即中道之体谓别教等觉菩萨以中道之观慧照中道之理体故名照寂慧(等觉者谓去后妙觉佛位犹有一等胜前诸位得称为觉也)。

　　【六寂照慧】谓别教妙觉果佛之智慧能于中道之理即寂而照即照而寂寂照不二定慧平等故名寂照慧(妙觉者谓佛自觉觉他觉行圆满不可思议也)。

　　六坚法(出菩萨璎珞本业经)

　　【一信坚】谓别教菩萨于十住位中修习空观信一切法皆即真谛无能毁坏故名信坚(十住者发心住治地住修行住生贵住方便具足住正心住不退住童真住法王子住灌顶住也空观者谓观一切法性相皆空也)。

　　【二法坚】谓别教菩萨于十行位中修习假观知一切法皆即俗谛无能毁坏故名法坚(十行者欢喜行饶益行无嗔恨行无尽行离痴乱行善现行无着行尊重行善法行真实行也假观者谓观一切法无不具足也)。

　　【三修坚】谓别教菩萨于十回向位中修习中观了一切法皆即中谛无能毁坏故名修坚(十回向者救一切众生离众生相回向不坏回向等一切佛回向至一切处回向无尽功德藏回向随顺平等善根回向随顺等观一切众生回向真如相回向无缚解脱回向法界无量回向也中观者谓观一切法非空非假即中道也)。

　　【四德坚】谓别教菩萨于十地位中因修中观破一分无明显一分三德无能毁坏故名德坚(十地者欢喜地离垢地发光地焰慧地难胜地现前地远行地不动地善慧地法云地也三德者法身德般若德解脱德也)。

　　【五顶坚】谓别教等觉菩萨居十地顶惑破德显无能毁坏故名顶坚(等觉者去后妙觉佛位犹有一等胜前诸位得称为觉也)。

　　【六觉坚】谓别教妙觉果佛觉了一切法皆即中道无能毁坏故名觉坚(妙觉佛者谓自觉觉他觉行圆满不可思议也)。

　　六忍法(出菩萨璎珞本业经)

　　【一信忍】谓别教菩萨于十住位中修习空观信一切法皆悉空寂能于空法忍可忍证故名信忍(十住者发心住治地住修行住生贵住方便具足住正心住不退住童真住法王子住灌顶住也空观者谓观一切法性相皆空也)。

　　【二法忍】谓别教菩萨于十行位中修习假观虽知一切法空无所有而能假立一切法化诸众生于假法中忍可忍证故名法忍(十行者欢喜行饶益行无嗔恨行无尽行离痴乱行善现行无着行尊重行善法行真实行也假观者谓观一切法无不具足也)。

　　【三修忍】谓别教菩萨于十回向位中修习中观知一切法事理和融于中道中忍可忍证故名修忍(十回向者救一切众生离众生相回向不坏回向等一切佛回向至一切处回向无尽功德藏回向随顺平等善根回向随顺等观一切众生回向真如相回向无缚解脱回向法界无量回向也中观者谓观一切法非空非假即中道也)。

　　【四正忍】谓别教菩萨于十地位中正破无明之惑而于中道之理忍可忍证故名正忍(十地者欢喜地离垢地发光地焰慧地难胜地现前地远行地不动地善慧地法云地也)。

　　【五无垢忍】谓别教菩萨于等觉位中断除无明惑染而于自性清净心体忍可忍证故名无垢忍(等觉者去后妙觉佛位犹有一等胜前诸位得称为觉也)。

　　【六一切智忍】智者知也谓别教妙觉果佛断一十二品无明惑尽遍知一切中道之法而于此法忍可忍证故名一切智忍(妙觉者谓自觉觉他觉行圆满不可思议也十二品者十地等觉妙觉所断之惑各一品也)。

　　六受法(出大集法门经)

　　【一眼触受】触即触着亦对也受领纳也谓眼与好恶之色相触对时即生苦乐之受是名眼触受。

　　【二耳触受】谓耳与好恶之声相触对时即生苦乐之受是名耳触受。

　　【三鼻触受】谓鼻与香臭之物相触对时即生苦乐之受是名鼻触受。

　　【四舌触受】谓舌与美恶之味相触对时即生苦乐之受是名舌触受。

　　【五身触受】谓身与美妙粗恶之境相触对时即生苦乐之受是名身触受。

　　【六意触受】谓意分别五尘好恶妍丑之境即生苦乐之受是名意触受(五尘者色尘声尘香尘味尘触尘也)。

　　六观法(出菩萨璎珞本业经)

　　【一住观】心会于理为住谓别教菩萨于十住位中修习空观故名住观(十住者发心住治地住修行住生贵住方便具足住正心住不退住童真住法王子住灌顶住也空观者谓观一切法性相皆空也)。

　　【二行观】行即进趣之义谓别教菩萨于十行位中修习假观故名行观(十行者欢喜行饶益行无嗔恨行无尽行离痴乱行善现行无着行尊重行善法行真实行也假观者谓观一切法无不具足也)。

　　【三向观】向即回因向果之义谓别教菩萨于十回向位中修习中观故名向观(十回向者救一切众生离众生相回向不坏回向等一切佛回向至一切处回向无尽功德藏回向随顺平等善根回向随顺等观一切众生回向真如相回向无缚解脱回向法界无量回向也中观者谓观一切法非空非假即中道也)。

　　【四地观】地即能生佛智住持不动之义谓别教菩萨于十地位中修习中观能生佛智故名地观(十地者欢喜地离垢地发光地焰慧地难胜地现前地远行地不动地善慧地法云地也)。

　　【五无相观】谓别教菩萨于等觉位中修习中观了知惑染性相本空故名无相观(等觉者谓去后妙觉佛位犹有一等胜前诸位得称为觉也)。

　　【六一切种智观】种即能生之义谓别教妙觉果佛中道观成能知一切道种差别故名一切种智观(妙觉佛者谓自觉觉他觉行圆满不可思议也)。

　　六行观(出禅波罗蜜次第法门)

　　谓厌下苦粗障欣上胜妙利各有因果依此六法修行是名六行观。

　　【一厌苦观】谓思惟身中所起心数缘于贪欲不能出离是为因苦复思欲界报身饥渴寒热病痛刀杖等种种所逼是为果苦苦因苦果皆须厌恶也(心数者受想行也)。

　　【二厌粗观】谓思惟欲界五尘能起众恶是为因粗复思此身为三十六物屎尿臭秽之所成就是为果粗粗因粗果皆须厌恶也(五尘者色尘声尘香尘味尘触尘也三十六物者外相十二谓发毛爪齿眵泪涎唾屎尿垢汗也身器十二谓皮肤血肉筋脉骨髓肪膏脑膜也内含十二谓肛胆肠胃脾肾心肺生藏熟藏赤痰白痰也)。

　　【三厌障观】谓思惟烦恼障覆真性不能显发是为因障复思此身质碍不得自在是为果障因障果障皆须厌恶也。

　　【四忻胜观】谓既厌欲界下劣贪欲之苦即忻初禅上胜禅定之乐是为因胜复厌欲界饥渴等苦即忻初禅禅味之乐是为果胜得乐胜苦皆须忻喜也。

　　【五忻妙观】谓既厌欲界贪欲五尘之乐心乱驰动为粗即忻初禅禅定之乐心定不动是为因妙复厌欲界臭秽之身为粗即忻受得初禅之身如镜中像虽有形色无有质碍是为果妙得妙胜粗皆须忻喜也。

　　【六忻出观】谓既厌欲界烦恼盖障即忻初禅心得出离是为因出复厌欲界之身质碍不得自在即忻初禅获得五通之身自在无碍是为果出得出胜障皆须忻喜也(五通者天眼通天耳通他心通宿命通神足通也)。

　　法华六瑞(出法华经文句)

　　谓法华一经妙理玄微人难信受故先以瑞相警变常情常情既变而生渴仰则闻法染心妙道易阶密有所表故具明六瑞焉。

　　【一说法瑞】谓佛将说法华先说无量义经而为法华作序从一法说无量义会无量义归于一法故无量义经为法华会多归一之序经云说大乘经名无量义是也且说法乃佛之常仪何得为瑞盖佛说无量义经虽竟时众不散待于后闻此事奇特与常说异故名说法瑞。

　　【二入定瑞】谓佛将说法华而欲会多归一故先入此无量义处定经云入于无量义处三昧是也且入定亦佛之常仪何得为瑞盖佛虽入开定意在合定与常入定有异故名入定瑞(梵语三昧华言正定开定者即无量义处定也合定者即法华会多归一之定也)。

　　【三雨华瑞】谓佛将说法华故天雨四华以表十住十行十回向十地诸菩萨当获成佛之因故名雨华瑞经云天雨曼陀罗等四华是也(十住者发心住治地住修行住生贵住方便具足住正心住不退住童真住法王子住灌顶住也十行者欢喜行饶益行无嗔恨行无尽行离痴乱行善现行无着行尊重行善法行真实行也十回向者救一切众生离众生相回向不坏回向等一切佛回向至一切处回向无尽功德藏回向随顺平等善根回向随顺等观一切众生回向真如相回向无缚解脱回向法界无量回向也十地者欢喜地离垢地发光地焰慧地难胜地现前地远行地不动地善慧地法云地也梵语曼陁罗华言适意又云白华四华者曼陀罗华摩诃曼陀罗华曼殊沙华摩诃曼殊沙华也)。

　　【四地动瑞】谓佛将说法华故地六种震动以表圆教十住十行十十向十地等觉妙觉六番破无明惑也为无明盘礴未曾侵毁方将破坏故先动地以表之故名地动瑞经云普佛世界六种震动也(六种震动者一动二起三涌四震五吼六击也等觉者去后妙觉佛位犹有一等胜前诸位得称为觉也妙觉者谓自觉觉他觉行圆满不可思议也)。

　　【五众喜瑞】谓大众既见雨华动地知佛世尊必说大法欣跃内充以表大机当发经云大众得未曾有欢喜合掌一心观佛是也且喜怒人之常情何得为瑞盖天华悦眼地动震心是外瑞心喜是内瑞非常之喜昔虽曾有而不为喜所动今为喜动而能一心观佛故名众喜瑞。

　　【六放光瑞】谓佛将说法华先放毫光照于此土以至他土与常放光有异故名放光瑞经云佛放眉间白毫相光遍照东方万八千世界是也。

　　妄尽还源观六门(出华严还源观)

　　此观门者乃唐贤首国师以华严大经之义富博宏深览之者讵究其源寻之者罕穷其际由是统[(冰-水+〡)*ㄆ]玄奥囊括大宗述此六门令诸后学修习观法断除诸妄复归真源也。

　　【一体一显】一体即自性清净圆明之体也盖此体性从本以来圆明湛寂在尘劳而不垢处涅槃而非净在圣不增居凡不减烦恼覆之则隐智慧了之则显故云显一体也。

　　【二起二用】二用者谓依前净体起于二用也一者海印森罗常住用谓入海印三昧照真如性妄尽心澄众德并现犹如大海风息水澄万象齐鉴森然交罗常住不动也二者法界圆明自在用谓入华严三昧照法界体众德具足万行庄严光明照彻圆融无碍也(梵语三昧华言正定)。

　　【三示三遍】三遍者即依前二用一一普周法界也一者一尘普周法界遍谓尘无自性揽真理而成立真既无边尘亦随尔故一一尘中皆见法界二者一尘出生无尽遍谓尘无自体起必依真真如既具恒沙众德依真起用万法繁兴无有穷尽三者一尘含容空有遍谓尘无自性即空也幻相宛然即有也真空不空妙有不有事理该罗容纳无碍也。

　　【四行四德】四德者即依前一尘能遍之境而修行四德也一者随缘妙用无方德谓随顺机缘起诸妙用万别千差神变不测也二者威仪住持有则德谓行住坐卧整肃威仪阐扬教法拯物导迷堪忍住持可轨可范也三者柔和质直摄生德谓慈悲平等调柔和顺言行相符质直无伪唯以正法摄化众生也四者普代众生受苦德谓诸众生受苦无量常怀悲悯拯㧞救济亦复出生入死为其说法咸令得乐也。

　　【五入五止】五止者即依前能行四德之心而修五止也一者照法清净离缘止谓观照真俗二谛之法空有不二清净虚廓能缘之智既寂而所缘之境亦亡也二者观人寂泊绝欲止谓观五蕴之身诸法本空寂然淡泊诸欲皆尽无愿无求也三者性起繁兴法尔止谓依体起用名为性起应用万差故曰繁兴任运常然名法尔也四者定光显现无念止谓入此止三昧中光明炳现内外洞彻无思无虑也五者理事玄通非相止谓真性之理幻相之事隐显俱融性相双泯也(五蕴者色蕴受蕴想蕴行蕴识蕴也)。

　　【六起六观】六观者即依前五止而修即止之六观也一者摄境归心真空观谓观世间一切诸法唯一心造心外更无一法可得境本空寂无有实体也二者从心现境妙有观谓依体起用具修万行庄严佛土成就报身也三者心境秘密圆融观所言心者谓无碍心诸佛证之以成法身也境者谓无碍境诸佛证之以成净土也然如来报身及所依净土圆融无碍或身中现土土中现身心境双融了无迫隘也四者智身影现众缘观谓智体唯一能鉴众缘犹如日轮照现迥处虚空有目之流无不亲见也五者多身入一镜像观谓以大止妙观法力加持故得一身作多身多身入一身如镜现像无有障碍也六者主伴互现帝网观谓毗卢遮那自身为主十方诸佛菩萨为伴或以一身为主多身为伴主伴互现重重无尽如帝网珠光光交映无有穷尽也(帝网者帝释殿前千珠宝网也梵语毗卢遮那华言遍一切处)。

　　六事明经意(出五苦章句经)

　　经云佛有三达之智来今往古靡不通焉佛经众多以虚空为量佛智弘深以无造为原经中所演不可思议或有反覆难了难明粗以六事可知其意(三达即三明宿命明天眼明漏尽明也)。

　　【一正道】谓佛所说之经旨意深奥无作无为无行无得自然合道是为正道。

　　【二善权】谓佛说经善权变化无有方所或出或处皆顺机宜随𩔗开演令人悟解悉得证入是为善权。

　　【三至教】谓如来说经为诸众生指示罪福令知作如是因得如是果未有作善得罪作恶得福其事明白至为易晓是为至教。

　　【四诱导】谓如来说经盖为蒙昧愚痴之人难便开化故以现世可获福报因缘等劝诱引导令其欢喜顺从而生正信是为诱导。

　　【五福德】谓佛说经为令众生修习布施持戒忍辱精进禅定智慧等行调伏诸根无所放逸则得天人果报长乐无穷是为福德。

　　【六禁戒】谓佛说经制诸禁戒令一切众生摄持身口意业清净不犯即能超脱三恶趣苦是为禁戒(三恶趣者饿鬼趣畜生趣地狱趣也)。

　　六离合释(出华严经随䟽演义钞)

　　谓一名之中有能所等互相混滥故须明此六种之释复以依主等皆有离合之意故云六离合释(离合意者如依主释中以眼与识分说为离眼识通说为合持业中藏与识有财中金刚与人相违中眼与耳带数中五与蕴邻近中念与慧其意皆与此同)。

　　【一依主释】谓所依为主如言眼识眼是所依为胜识是能依为劣将劣依胜故名眼之识如臣依主能所相彰是为依主释(眼之识若云眼即识即属持业释也)。

　　【二持业释】持谓任持业谓业用如说第八藏识识是本体藏是业用摄用归体体能持用藏即是识故名藏识体持业用是为持业释。

　　【三有财释】谓从他所有以得其名如言金刚金刚本是护法之神因执金刚宝杵得金刚名又如梵语俱舍华言藏藏有含藏之义以其含藏文义犹如世之库藏能积聚财物故名藏将他名以显己是为有财释。

　　【四相违释】谓如说眼及耳等体性各别皆自为主犹如水火不相随顺两别双举故名相违释。

　　【五带数释】谓法上度量以数显义也如说五蕴因数有五带起本数即名五蕴乃至二谛等法无不皆然体带数量故名带数释(五蕴者色蕴受蕴想蕴行蕴识蕴也二谛者真谛俗谛也)。

　　【六邻近释】谓从邻近为名如说四念住本是以慧观察身受心法今云念者慧即拣择照了念即明记不忘以念与慧其义邻近故隐慧之名而言四念所谓隐己从他也又如意与识之𩔗皆然故名邻近释(四念住即四念处一观身不净二观受是苦三观心无常四观法无我也)。

　　六种本迹(出宗镜录)

　　本谓根本如𣗳之有根也迹犹足迹如人依处则有行迹故名本迹。

　　【一理事本迹】谓从实相真谛之理为本出生一切诸法俗谛之事为迹此迹虽名为事乃理中所具之事亦属于理故名理事本迹(真谛者谓泯绝一切法也俗谛者谓建立一切法也)。

　　【二理教本迹】谓如上理之与事俱不可说皆名为本本即理也说理说事皆名为迹迹谓教也故名理教本迹。

　　【三教行本迹】谓如上理事之教皆名为本禀教修行名之为迹故名教行本迹。

　　【四体用本迹】谓如上禀教修行契理证于法身之体为本即法身之体起应身之用为迹故名体用本迹。

　　【五权实本迹】谓最初实得法应二身皆名为本中间化度众生数数唱生唱灭种种权施法应二身皆名为迹故名权实本迹(最初者得法应二身谓佛于过去无数劫前最初破无明惑证法性身而起应用也中间者谓过去世初成佛时乃至于今菩提𣗳下示成正觉之中间也)。

　　【六今已本迹】今即是本谓法华经从地涌出品已后所说久远理事乃至权实皆名为本已即是迹谓法华经从安乐行品已前及华严鹿苑方等般若己说事理权实等法皆名为迹故名今己本迹。

　　六成就(出华严经䟽)

　　六成就者即如是我闻等六事乃诸经之通序也佛将入灭阿难问云世尊灭后诸经之首当安何语佛答言当安如是我闻一时佛在某处为某众等盖言佛所说法以此六事和合方能成就故名六成就(梵语阿难华言庆喜)。

　　【一信成就】信即如是也言如是者乃诸经之法体也大智度论云佛法大海唯信能入信者言是事如是不信者言是事不如是谓如是之法是佛所说信受不疑故名信成就。

　　【二闻成就】闻即我闻也言我闻者谓如是之法阿难自言我曾亲从佛闻故名闻成就。

　　【三时成就】时即一时也言一时者法王启运嘉会之时也谓众生有缘能感佛即现身垂应感应道交不失其时故名时成就。

　　【四主成就】主即佛也佛梵语具云佛陀华言觉即自觉觉他觉行圆满也谓佛为世间出世间说法化导之主故名主成就。

　　【五处成就】处即佛说法之处也谓或在天上或在人间或摩竭提国或舍卫国等即是其处故名处成就(梵语摩竭提华言不害以其国法无刑戮故梵语舍卫华言闻物以其名闻胜于诸国又宝物多出此故)。

　　【六众成就】众即菩萨二乘天仙等诸大众也谓佛说法必有菩萨等大众云集同听故名众成就(菩萨梵语具云菩提萨埵华言觉有情二乘者声闻乘缘觉乘也)。

　　又六事成就(出庄严论)

　　论云菩萨为成就六度故决定应行六事也(菩萨梵语具云菩提萨埵华言觉有情六度者一布施二持戒三忍辱四精进五禅定六智慧也)。

　　【一供养】供养者谓因成就檀度故兴供养若不长时供养三宝则檀度不得圆满也(梵语檀华言施三宝者佛宝法宝僧宝也)。

　　【二学戒】学戒者谓因成就戒度故学习持戒若不长时学戒则戒度不得圆满也。

　　【三修悲】修悲者谓因成就忍度故修习大悲心饶益众生若不长时忍受及不饶益众生则忍度不得圆满也。

　　【四勤善】勤善者谓因成就进度故勤修众善若心放逸不修诸善则进度不得圆满也。

　　【五离諠】离諠者谓因成就禅定故离諠闹若在聚落斗诤杂乱则禅定不得圆满也。

　　【六乐法】乐法者谓因成就智度故爱乐佛法若不遍历十方承事诸佛𦗟法无厌如海纳流无时盈溢则智度不得圆满也。

　　六度(出六度集经)

　　【一檀那】梵语檀那华言布施施有二种一者财施谓以饮食衣服田宅珍宝及一切资身之具悉能施之二者法施谓从诸佛及善知识闻说世间出世间善法以清净心转为他说也。

　　【二尸罗】梵语尸罗华言性善谓好行善道不自放逸此据义而译也正翻止得谓止恶得善也又翻为戒谓戒能防止身口所作之恶也。

　　【三羼提】梵语羼提华言忍辱忍辱有二种一者生忍谓于恭敬供养中不生憍逸于嗔骂打害中不生怨恨也二者法忍谓于寒热风雨饥渴等法恼害之时能安能忍不生嗔恚忧愁也。

　　【四毗梨耶】梵语毗梨耶华言精进精进有二种一者身精进谓若勤修善法行道礼诵与夫讲说不自放逸也二者心精进谓若勤行善道心心相续不自放逸也。

　　【五禅那】梵语禅那华言静虑专心敛念守一不散之谓也禅有二种一者世间禅谓色界无色界凡夫所修禅也二者出世间禅谓声闻缘觉菩萨所修禅也。

　　【六般若】梵语般若华言智慧谓照了一切诸法皆不可得而能通达一切无碍为诸众生种种演说也。

　　六妙门(出法界次第)

　　妙名涅槃门名能通修此六法则能通至涅槃故名六妙门前三是定后三是慧定爱慧䇿能发真明出离生死(梵语涅槃华言灭度定爱慧䇿者爱谓爱乐于禅䇿谓䇿进真行也真明者真性之明也)。

　　【一数息门】数息者修行之人调和气息不涩不滑安详徐数从一至十摄心在数不令驰散盖欲界众生心多驰动粗散难摄故须数息制其散乱是为入定之要故以数息为初门也。

　　【二随息门】随息者细心依随息之出入住而不散也谓修行之人虽因前数息心暂得住而禅定未发若犹存数则有起念之失故须舍数修随心随于息入时知入出时知出心安明净禅定自发故以随为门也。

　　【三止门】止者摄心静虑也谓修行之人虽因前随息心安明静而定犹未发若心依随则微有起想之乱苟欲澄渟安隐莫若于止故次舍随修止凝心寂虑禅定自发故以止为门也。

　　【四观门】观者分别观察之心也谓修行之人虽因前止证诸禅定而解慧未发若心住定则有味着之失是故不着于止起观分别则无漏方便因此开发故以观为门也(无漏方便者漏谓因见思惑漏落生死也将断此惑而证无生故名无漏方便)。

　　【五还门】还者转心反照也谓修行之人虽修前观分别观察而真明未发即当舍观修还反照能观之心念念皆不可得不加功力任运返本还源故以还为门也。

　　【六净门】净者心无所依不起妄想分别之垢也谓修行之人虽修前还而真明犹未能发即当舍还修净净心成就即发三乘圣道故以净为门也(三乘者声闻乘缘觉乘菩萨乘也)。

　　六神通(出法界次第)

　　璎珞经云神名天心通名慧性天然之慧彻照无碍故名神通。

　　【一天眼通】谓能见六道众生死此生彼苦乐之相及见一切世间种种形色无有障碍是名天眼通(六道者天道人道阿修罗道饿鬼道畜生道地狱道也)。

　　【二天耳通】谓能闻六道众生苦乐忧喜语言及世间种种音声是名天耳通。

　　【三知他心通】谓能知六道众生心中所念之事是名知他心通。

　　【四宿命通】谓能知自身一世二世三世乃至百千万世宿命及所作之事亦能知六道众生各各宿命及所作之事是名宿命通。

　　【五身如意通】谓身能飞行山海无碍于此界没从彼界出于彼界没从此界出大能作小小能作大随意变现是名身如意通。

　　【六漏尽通】漏尽通者漏即三界见思惑也谓罗汉断见思惑尽不受三界生死而得神通是名漏尽通(三界者欲界色界无色界也见思惑者谓意根对法尘起诸分别曰见惑眼耳鼻舌身五根对色声香味触五尘起诸贪爱曰思惑梵语阿罗汉华言无学)。

　　六聚戒名义(出翻译名义)

　　聚者集也由众生罪有重轻故佛制诸戒结罪不一因随其重轻集分六类故云六聚也。

　　【一波罗夷】梵语波罗夷华言弃谓犯此罪者永弃于佛法之外也又云极恶释义有三一者由犯此戒道果无分二者不与僧中共住三者舍此身已当堕地狱故名极恶。

　　【二僧伽婆尸沙】梵语僧伽婆尸沙华言僧残谓犯此罪者如人被他斫残命虽未尽形已残废小有可救之理僧为作法除此之罪故名僧残。

　　【三偷兰遮】梵语偷兰善见律云偷兰名大遮是华言谓遮障善道此华梵兼举也谓犯此罪者大障善道堕于恶趣也(善道者人天也恶趣者饿鬼畜生地狱也)。

　　【四波逸提】梵语波逸提华言堕谓犯此罪者当堕八寒八热地狱也(八寒者頞浮陀狱泥赖浮陀狱阿吒吒狱阿波波狱呕喉狱郁波罗狱波头摩狱芬陀利狱八热者想狱黑绳狱堆压狱叫唤狱大叫唤狱烧炙狱大烧炙狱无间狱也)。

　　【五波罗提提舍尼】梵语波罗提提舍尼华言向彼悔僧祇律云此罪应对众发露忏悔是也。

　　【六突吉罗】善见律云梵语名突吉罗华言恶作谓身口所作之恶也四分律本云梵语名式义迦罗尼华言应当学谓此戒难持易犯常湏念学故不列罪名但云应当学。

　　六种性(出璎珞本业经)

　　种性者种别性分也种即种子有发生之义性即性分乃自分不改之义璎珞经对别教十住十行十回向十地等觉妙觉而论故有六种性然性通六位种局在因故前之四位名种等觉虽在因然胜前得称为觉故不言种也(局在因者谓十住十行十回向十地皆属于因位故也)。

　　【一习种性】谓十住菩萨研习空观破见思惑故名习种性(十住者发心住治地住修行住生贵住方便具足住正心住不退住童真住法王子住灌顶住也)。

　　【二性种性】谓十行菩萨虽证本性真空之理不住于空而能分别一切诸法化诸众生故名性种性(十行者欢喜行饶益行无嗔恨行无尽行离痴乱行善现行无着行尊重行善法行真实行也)。

　　【三道种性】谓十回向菩萨因修中道妙观通达一切佛法故名道种性(十回向者救一切众生离众生相回向不坏回向等一切佛回向至一切处回向无尽功德藏回向随顺平等善根回向随顺等观一切众生回向真如相回向无缚解脱回向法界无量回向也)。

　　【四圣种性】谓前诸位皆名贤位十地菩萨由修中道妙观破无明惑证入圣地故名圣种性(十地者欢喜地离垢地发光地焰慧地难胜地现前地远行地不动地善慧地法云地也)。

　　【五等觉性】谓望后妙觉犹有一等胜前诸位得称为觉是名等觉性。

　　【六妙觉性】谓自觉觉他觉行圆满不可思议故名妙觉性(自觉觉他者谓既能觉悟自己而又觉悟他人也)。

　　六相(出华严一乘教义分齐章)

　　六相者谓一真法界之体而有六种名义之相也然法界体同本无异相由法入于义遂有六名名虽有六不离一体交彻融通一多无碍故也。

　　【一总相】一即具多为总谓一法界之体能具多种之义也如人之身能具眼耳等诸根而为一体故云总相。

　　【二别相】多即非一为别谓理体虽一而有种种差别之义也如身体虽一而眼耳鼻舌诸根各各不同故云别相。

　　【三同相】义不相违名同谓义虽有种种差别而同一法界缘起故也如眼耳等诸根虽各不同而共一身不相违背故曰同相。

　　【四异相】多义相望为异谓种种差别之义虽同一体而各适其宜不相混滥也如眼耳等诸根各得其用而不杂乱故云异相。

　　【五成相】一多缘起和合为成谓种种缘起之义共成法界总相之体也如眼耳等诸根共成一身之用故云成相。

　　【六坏相】诸法各住本位为坏谓诸法之义各各自住本位则总相不成也如眼耳等诸根各住自位一体不成故云坏相。

　　六因(出大智度论)

　　【一相应因】应当也谓心王与心所共相应故如亲友知识和合成事故名相应因(心王即第八识也心所即受想行也)。

　　【二俱有因】俱有因亦名共因谓心与心所更相佐助如兄弟同生互相成济故名俱有因。

　　【三同类因】同类因亦名自种因谓过去善法与现在善法为因现在善法与未来善法为因故名同类因恶无记法亦复如是(恶无记法者恶即恶法无记即不善不恶之法也)。

　　【四遍行因】谓苦集二谛下惑也此惑遍于二谛故名遍行因(苦谛下惑十使具足即身见边见见取戒取邪见贪嗔痴慢疑也集谛下惑但有七使除身见边见戒取也)。

　　【五异熟因】谓行善恶因得善恶报异世而熟故名异熟因。

　　【六能作因】谓眼与色为缘能生眼识乃至意与法为缘能生意识等皆名能作因。

　　六种因(出楞伽经)

　　【一当有因】谓现在六根对于六尘所作之法为因此因能招未来当有之果故名当有因(六根者眼根耳根鼻根舌根身根意根也六尘者色尘声尘香尘味尘触尘法尘也)。

　　【二相续因】谓因一念之心攀缘根尘以成善恶之业而招未来之果于未来果复起善恶之业展转无有断绝故名相续因。

　　【三相因】谓以所作善恶业相为因由因感果无有断绝故名相因。

　　【四作因】谓作胜因已获胜报于胜报上更作胜因故名作因。

　　【五显示因】谓一念妄想若生必有所作善恶业相如灯照物显然可见故名显示因。

　　【六待因】待即对也谓妄想灭时还作作时还灭若相续念断则妄想不生以妄对不妄故名待因。

　　六种调伏(出菩萨善戒经)

　　【一性调伏】谓菩萨宿有善根种性故能修习善法调伏身心诸烦恼障由是得证菩提是名性调伏(菩萨梵语具云菩提萨埵华言觉有情梵语菩提华言道)。

　　【二众生调伏】谓菩萨善能调伏一切众生若有声闻性者令得声闻道有缘觉性者令得缘觉道乃至有人天性者令其得人天乐是名众生调伏(声闻道即四谛也缘觉道即十二因缘也)。

　　【三行调伏】谓菩萨以万行调伏诸烦恼故而能具足佛道复为众生故修习苦行心无悔恨是名行调伏。

　　【四方便调伏】谓菩萨以种种方便调伏众生如初发心者教持禁戒脱离生死已发心者教令亲近善友受持经法是名方便调伏。

　　【五熟调伏】谓菩萨为诸众生无善根者说人天乐令其发菩提心有善根者说出世法令其增长成熟善果是名熟调伏。

　　【六熟调伏印】印即法印以法自印其心也印有三种一谓菩萨专念菩提其心柔软未能清净名下熟调伏印二谓菩萨虽得清净未能具足最大寂静名中熟调伏印三谓菩萨修行多劫具足清净获大寂静道品圆满名上熟调伏印也(劫梵语具云劫波华言分别时节)。

　　种子识六义(出成唯识论)

　　种即能生之义也谓于八识之中随一识起时能生一切善恶之法故名种子识(八识者眼识耳识鼻识舌识身识意识末那识阿赖耶识也)。

　　【一刹那灭义】梵语刹那华言一念谓眼等诸识种子一念才生生则随灭念念不停刹那变异耳鼻舌身意等诸识种子各各亦复如是是为刹那灭义。

　　【二果俱有义】果即识与根也谓识与根同时俱起以成力用也如眼根照色境时眼识随即同缘耳根照声境时耳识随即同缘于诸实境分明显了鼻舌身意亦复如是是为果俱有义。

　　【三恒随转义】谓诸识起时种子随转如眼根照境时眼识种子随即相续无有间隔耳鼻舌身意等诸识各各起时亦复如是恒随相续是为恒随转义。

　　【四性决定义】谓诸识各各所缘善恶无记三性无有间杂也如眼识缘恶境则成恶法不能成善法如缘善境则成善法不能成恶法若缘无记则不能成善恶二法诸识起时亦复如是是为性决定义(无记性不善不恶之性也)。

　　【五待众缘义】谓识非一因而生必假众缘而后成就如眼识种子须得空明根境等缘方得显发耳鼻舌身意等诸识种子亦待众缘而得成就是为待众缘义(空即无壅明即光明)。

　　【六引自果义】谓诸识各引自体果用非是色心交互而成也如眼根照时眼识即缘所对实境而不混于声香之别体耳鼻舌身意等诸识亦复如是是为引自果义。

　　大明三藏法数卷第十九
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第二十　　　　　碣二

　　上天竺前住持沙门一如等奉　来集注

　　六轮对位(出菩萨璎珞本业经)

　　轮有二义一运转二摧碾谓佛菩萨转于法轮则能摧碾众生惑业故以六轮对诸位次也。

　　【一铜宝轮对十住位】铜似金色不具金用虽无铁之粗垢而犹有查滓若炼磨攻治则能成诸器皿济用于世谓十住菩萨已断见思之惑如离粗垢于四十一品无明之惑未能尽断如铜之犹有查滓惑既分断德亦分显故能从体起用随类现形化诸众生如器成济世故以铜宝轮对十住位也(十住者发心住治地住修行住生贵住方便具足住正心住不退住童真住法王子住灌顶住也四十一品者谓十住十行十回向十地等觉各一品也)。

　　【二银宝轮对十行位】银体莹洁不受尘垢虽经镕炼性恒不变谓十行菩萨不加功力任运分断无明之惑显发本然清净之性如银之莹洁镕炼不变故以银宝轮对十行位也(十行者欢喜行饶益行无嗔恨行无尽行离痴乱行善现行无着行尊重行善法行真实行也)。

　　【三金宝轮对十回向位】金体贵重济用极大土埋火煆其色不变谓十回向菩萨功行加深教化亦广虽混众尘而不为尘垢所染虽居五欲而不为欲火所烧故以金宝轮对十回向位也(十回向者救一切众生离众生相回向不坏回向等一切佛回向至一切处回向无尽功德藏回向随顺平等善根回向随顺等观一切众生回向真如相回向无缚解脱回向法界无量回向也五欲者色欲声欲香欲味欲触欲也)。

　　【四琉璃宝轮对十地位】梵语琉璃华言青色宝出须弥山一切众宝皆不能坏谓十地菩萨所证真实不为外魔之所动坏故以琉璃宝轮对十地位也(梵语须弥华言妙高十地者欢喜地离垢地发光地𦦨慧地难胜地现前地远行地不动地善慧地法云地也)。

　　【五摩尼宝轮对等觉位】梵语摩尼又云末尼华言离垢此宝光净不为尘垢所染若以青物褁之投水水色即青红黄赤白亦复如是谓等觉菩萨无明之惑将尽位居十地之上其随类现形化用自在故以摩尼宝轮对等觉位也(等觉者望后妙觉犹有一等胜前诸位得称为觉也)。

　　【六水精宝轮对妙觉位】水精内外映彻无物不现谓妙觉果佛诸惑净尽万德圆明常住湛然有感则应故以水精宝轮对妙觉位也(妙觉者自觉觉他觉行圆满不可思议也)。

　　六种住(出菩萨地持经)

　　六种住者约别教位次而论也以此六人所证之位皆不退失故名为住。

　　【一种性住】种即能生之义性即自分不改之义谓别教菩萨于十住十行位中道种成就无有退失数数增进故名种性住(十住者发心住治地住修行住生贵住方便具足住正心住不退住童真住法王子住灌顶住也十行者欢喜行饶益行无嗔恨行无尽行离痴乱行善现行无着行尊重行善法行真实行也)。

　　【二解行住】解即解了行即修行谓别教菩萨于十回向位中修习中观为入初地之方便故名解行住(十回向者救一切众生离众生相回向不坏回向等一切佛回向至一切处回向无尽功德藏回向随顺平等善根回向随顺等观一切众生回向真如相回向无缚解脱回向法界无量回向也)。

　　【三净心住】谓别教菩萨于初地断根本见惑得出世间心离凡夫我相障故名净心住(初地即欢喜地也根本见惑者即三界外见惑以界内诸惑由之而生也凡夫我相者谓凡夫之人于五阴身执为我也)。

　　【四行道迹住】迹犹足迹谓别教菩萨从二地至七地修习中观皆断根本思惑而有证入之迹故名行道迹住(二地至七地者离垢地发光地𦦨慧地难胜地现前地远行地也)。

　　【五决定住】谓别教菩萨从八地九地已得真实之行不还不退故名决定住(八地九地者不动地善慧地也)。

　　【六究竟住】谓此非圆教妙觉果佛之究竟乃是别教第十地菩萨学行满足究竟不退故名究竟住(第十地者法云地也)。

　　六种决定(出大乘庄严经论)

　　论云菩萨由六度增上得六种决定。

　　【一财成决定】谓菩萨由布施力必定常得大财成就是名财成决定。

　　【二生胜决定】谓菩萨由持戒力必定常得贵胜之家随意受生是名生胜决定。

　　【三不退决定】谓菩萨由忍辱力所修善法必定常不退失是名不退决定。

　　【四修习决定】谓菩萨由精进力常时修习善法必定无有间息是名修习决定。

　　【五定业决定】谓菩萨由禅定力成就众生正定之业必定永不退失是名定业决定。

　　【六无功用决定】谓菩萨由智慧力不加功行必定自然住理是名无功用决定。

　　六种摄(出菩萨地持经)

　　摄即摄取亦摄受也谓菩萨以此六种摄诸众生过去已摄现在今摄未来当摄乃至历尘数劫无有疲厌故名六种摄(劫梵语具云劫波华言分别时节)。

　　【一顿摄】顿遽也谓菩萨从初发心于一切众生作父母想随力所能直以一切乐事饶益而摄取之是名顿摄(菩萨梵语具云菩提萨埵华言觉有情)。

　　【二增上摄】增上犹增胜也谓菩萨既已发心若于父母起尊重心种种方便劝修善法随时供养知恩报恩若于妻子眷属教修善法令其胜进或菩萨为王即摄受人民如法正化不加非罚以财以法而为饶益随其力能教诸众生令修善法是名增上摄。

　　【三取摄】谓菩萨常以二种摄取众生一者常以舍心以财饶益一切众生令其离于贫穷二者常以慈悲心以法饶益一切众生㧞恶邪见教修正法是名取摄。

　　【四久摄】谓菩萨摄取众生多历时数久久教化乃得成熟是名久摄。

　　【五不久摄】谓菩萨摄取众生教化不久即得成熟是名不久摄。

　　【六后摄】谓菩萨于前五摄之后摄取众生于此生内即能成熟是名后摄。

　　六种阿罗汉(出法华玄义)

　　梵语阿罗汉华言无生又云无学谓三界生死已尽故名无生无法可学故名无学(三界者欲界色界无色界也)。

　　【一退法阿罗汉】谓因遇违缘退失所得道法即第四果退至初果故名退法(违缘者涅槃经明五缘一乐多事二乐说世事三乐睡眠四乐近在家五乐多游行皆名违缘也第四果即阿罗汉初果即须陀洹也)。

　　【二思法阿罗汉】谓常自思惟所得之法恐有退失故名思法。

　　【三护法阿罗汉】谓于所证之法心生爱乐善加守护故名护法。

　　【四住法阿罗汉】谓住于所证之法不退不进故名住法。

　　【五进法阿罗汉】谓能加功进行至不动法故名进法。

　　【六不动法阿罗汉】谓不被烦恼之所动乱故名不动法。

　　六法师(出大智度论)

　　法华文句云法者轨则也师者训匠也谓师于妙法自行成就又能以妙法训导于他故称法师。

　　【一信力故受】信信向也受领纳也谓以信向之力𦗟闻正法乃至一句一偈领纳在心故名信力故受。

　　【二念力故持】念忆念也持执持也谓所闻之法由忆念之力执持不失故名念力故持。

　　【三看文为读】谓目视经卷之文以口习宣演故名看文为读。

　　【四不忘为诵】谓习读既熟不假看文自然成诵无有忘失故名不忘为诵。

　　【五宣传为说】宣扬也传转也谓自己所得之法展转为他人说故名宣传为说。

　　【六难晓须释】谓佛所说经教义趣深远卒难晓了必须解释方能解悟故名难晓须释。

　　六和敬(出法界次第)

　　和敬者和同爱敬也此六者通名和敬盖外同他善谓之和内自谦卑谓之敬今称僧为六和盖出于此。

　　【一同戒和敬】谓比丘通达实相正理知罪不可得为欲安立众生于实相正理以方便善巧同持戒品无有乖诤亦知众生同此戒善未来必得菩提大果是以敬之如佛故名同戒和敬也(梵语比丘华言乞士梵语菩提华言道)。

　　【二同见和敬】谓比丘通达实相正理而能了知诸法本无所得亦无所知见为欲安立众生于实相正见以方便善巧同一切知见无有乖诤亦知众生因此知见必得种智圆明是以敬之如佛故名同见和敬也(种智者即一切种智也)。

　　【三同行和敬】谓比丘通达实相正行而能了知无作无行为欲安立众生于实相正行以方便善巧同修诸行无有乖诤亦知众生同此诸行渐积功德当成佛道是以敬之如佛故名同行和敬也。

　　【四身慈和敬】谓比丘住平等大慈以修其身常与众生一切乐事无有乖诤亦知众生悉有佛性未来必得金刚之身是以敬之如佛故名身慈和敬也(金刚者言法性之身不可坏也)。

　　【五口慈和敬】谓比丘住平等大慈以修其口常与众生说一切法令其得乐无有乖诤亦知众生悉有佛性未来必得上上清净口业是以敬之如佛故名口慈和敬也(上上谓佛也)。

　　【六意慈和敬】谓比丘住平等大慈以修其意常知众生诸根性欲与众生乐无有乖诤亦知众生悉有佛性未来必得心如佛心是以敬之如佛故名意慈和敬也。

　　六群比丘(出十住毗婆沙论)

　　梵语比丘华言乞士谓此等比丘于佛世时聚集成众作诸非威仪事群出队入故名六群比丘。

　　【一阐陀】又云阐那即车匿。

　　【二迦留陀夷】车匿又云阐释迦(无翻)是释种也梵语迦留陀夷华言粗黑以其颜貌粗黑故也是婆罗门种此二人性多贪痴不受人语住迦尸黑山聚落作诸非威仪事时黑山聚落诸优婆塞来白佛言六群比丘于彼聚落作诸非法佛令阿难同六十比丘往彼作驱出羯磨二人知之便出一由旬外迎请阿难即求忏悔言我所作非善从今已去不敢复作即同阿难还至佛所后迦留陀夷因入婆罗门家说法被贼打杀(梵语婆罗门华言净行梵语优婆塞华言清净土梵语阿难华言庆喜梵语羯磨华言作法)。

　　【三三文陀达多】又云难陀。

　　【四摩醯沙达多】又云䟦难陀梵语三文陀达多摩醯沙达多(无翻)此二人是释种性多愚痴不受人语住黑山聚落作诸非威仪事闻佛令阿难来作驱出羯磨二人便走到于王道聚落后三文陀达多以猪祠庙生天。

　　【五马师】又云马宿。

　　【六满宿】马师性多愚痴满宿性多嗔恚此二人本是田夫亦释种也共议我等作田辛苦可共出家于佛法中衣食自然复更筹量就谁出家即到舍利弗目犍连所求欲出家既出家已住鸡咤山聚落不受人语作诸非威仪事于六群比丘中最为上首后二人因多愚痴嗔恚堕生龙中(梵语舍利弗华言身子梵语目犍连华言采菽氏皆佛之弟子也)。

　　三宝有六义(出诸经要集)

　　三宝者佛法僧也乃四生之导首六趣之舟航为世所贵故名为宝(四生者胎生卵生湿生化生也六趣者天趣人趣阿修罗趣饿鬼趣畜生趣地狱趣也)。

　　【一希有义】谓如世珍宝贫穷之人所不能得三宝亦尔薄福众生百千万世不能值遇故名希有。

　　【二离垢义】谓如世珍宝内外莹彻体无瑕秽三宝亦尔诸漏净尽无有垢染故名离垢(诸漏净尽者谓一切惑业断尽无遗不漏落生死也)。

　　【三势力义】谓如世珍宝除贫去毒有大势力三宝亦尔具六神通㧞济众生出离苦趣故名势力(六神通者天耳通天眼通宿命通他心通神足通漏尽通也)。

　　【四庄严义】谓如世珍宝严饰身首令人姝好三宝亦尔能以正法严饰行人令得身心清净故名庄严。

　　【五最胜义】谓如世珍宝诸物中胜三宝亦尔一切世间最为殊胜故名最胜。

　　【六不改义】谓如世真金烧打磨炼不能变改三宝亦尔不为世间八法之所变易故名不改(八法者一利二衰三毁四誉五称六讥七苦八乐也)。

　　六欲天(出楞严经)

　　欲即色欲四天王以形交为欲忉利以风为欲夜摩以抱持为欲兜率以执手为欲化乐以视笑为欲他化但以视为欲也谓之天者天然自然乐胜身胜亦名最胜亦名光明以其所欲不同故名六欲天。

　　【一四天王天】东方持国天王谓能护持国土故居须弥山黄金埵南方增长天王谓能令他善根增长故居须弥山琉璃埵西方广目天王谓能以净天眼常观拥护此阎浮提故居须弥山白银埵北方多闻天王谓福德之名闻四方故居须弥山水晶埵(梵语须弥华言妙高梵语阎浮提华言胜金洲)。

　　【二忉利天】梵语忉利华言三十三大智度论云昔有婆罗门姓憍尸迦与知友三十二人共修福德命终皆生须弥山顶憍尸迦为天主名帝释天三十二人为辅臣周围列居而帝释独处其中又净名䟽云昔迦叶佛灭后有一女人发心修塔报为天主有三十二人助修报为辅臣君臣合之为三十三也(梵语婆罗门华言净行梵语憍尸迦又云释提桓因华言能天主言帝释者华梵双举也三十二人名字经论不载据正法念处经所载三十三天各有住处谓善法堂天山峰天山顶天善见城天钵私他天俱吒天杂殿天欢喜园天光明天波利耶多天离险岸天谷崖岸天摩尼藏天旋行大金殿天鬘影天柔软天杂庄严天如意天微细行天歌音喜乐天威德轮天月行天阎摩那娑罗天速行天影照天智慧行天众分天曼陀罗天上行天威德颜天威德𦦨轮光天清净天也)。

　　【三夜摩天】梵语夜摩华言善时亦名时分谓其时时唱快乐故以莲华开合分其昼夜此天依空而居。

　　【四兜率天】梵语兜率华言知足谓其于五欲境知止足故此王依空而居(五欲者色欲声欲香欲味欲触欲也)。

　　【五化乐天】化乐天者谓自化五尘之欲而娱乐故此天依空而居(五尘者色尘声尘香尘味尘触尘也)。

　　【六他化自在天】他化自在天者谓假他所化以成己乐故此天依空而居即魔王天也。

　　六界聚(出中阿含经)

　　界即界分聚即聚集谓人之身聚集六法各有分齐故名六界聚。

　　【一地界聚】地以坚碍为性谓人之身有内地界而受于生即发毛爪齿粗细皮肤骨肉筋肾心肝脾肺之类是名地界聚。

　　【二水界聚】水以润湿为性谓人之身有内水界而受于生即脑髓眼泪汗涕唾脓肪血涎痰之类是名水界聚。

　　【三火界聚】火以燥热为性谓人之身有内火界而受于生即热身暖身烦闷身温壮身及能消饮食之类是名火界聚。

　　【四风界聚】风以动转为性谓人之身有内风界而受于生即出息入息及掣缩等风之类是名风界聚(掣缩风者凡身动转皆属于风故也)。

　　【五空界聚】空以无碍为性谓人之身有内空界而受于生即眼空耳空鼻空口空咽喉动摇食消下过之类是名空界聚。

　　【六识界聚】识以分别为性即心识也所谓乐识苦识喜识忧识是名识界聚。

　　六难(出涅槃经)

　　【一佛世难遇】谓诸佛不常出世众生悬远难遇而况众生不修胜因不行众善虽佛出世亦不得遇故云佛世难遇。

　　【二正法难闻】谓虽值佛出世或缘有违逆身有障难根有愚钝不能𦗟受又若佛灭后或有说正法处身为他人制伏不能往𦗟或生邪见虽𦗟不能信受故云正法难闻。

　　【三善心难生】谓人生世间宿习垢重恶缘易染而况邪惑蔽心生诸贪着若不遇善知识劝教则终不能发心修习善行故云善心难生。

　　【四中国难生】谓中华之国圣人出生其中仁义昭明佛法流布实为文物之地若非持戒修福不得生此故云中国难生。

　　【五人身难得】谓因行五常五戒出离四趣方得人身经云得人身者如爪上土失人身者如大地土以其得少失多故云人身难得(五常者仁义礼智信也五戒者不杀不盗不邪[婬-壬+(工/山)]不妄语不饮酒也四趣者阿修罗趣饿鬼趣畜生趣地狱趣也)。

　　【六诸根难具】谓虽得人身或有盲聋喑哑则为残废六根完具是亦难得故云诸根难具(六根者眼根耳根鼻根舌根身根意根也)。

　　父六亲(出善见毗婆沙律)

　　谓佛令比丘避于讥嫌不得于非亲之女及比丘尼洗浣故衣若父母之亲可使洗浣故说父六亲及母六亲也(梵语比丘华言乞士梵语尼华言女)。

　　【一伯】伯者即父之伯于己为伯祖也。

　　【二叔】叔者即父之叔于己为叔祖也。

　　【三兄】兄者即父之兄于己为伯也。

　　【四弟】弟者即父之弟于己为叔也。

　　【五儿】儿者即父之子于己为兄弟也。

　　【六孙】孙者即父之孙乃兄弟之子于己为侄男也。

　　母六亲(出善见毗婆沙律)

　　【一舅】舅者即母之舅乃外祖母之兄弟于己为舅公也。

　　【二姨】姨者即母之姨乃外祖母之姊妹于己为姨婆也。

　　【三兄】兄者即母之兄于己为舅也。

　　【四弟】弟者即母之弟于己亦为舅也。

　　【五儿】儿者即母之女于己为姊妹也。

　　【六孙】孙者即母之孙乃兄弟之子于己为侄女也。

　　人死六验(出诸经要集)

　　谓人生世间作善作恶罪福昭然纤毫无隐及临终时将感来生善恶果报先有六验。

　　【一验生人中】谓若作善之人将死之时先从足冷至脐脐上犹温然后气尽者即生人中。

　　【二验生天上】谓若作善之人将死之时头顶皆温然后气尽者即生天上。

　　【三验生饿鬼中】谓若作恶之人从顶冷至腰腰下犹温然后气尽者即生饿鬼中。

　　【四验生旁生中】旁生即畜生也谓若作恶之人从顶冷至膝膝下犹温然后气尽者即生旁生中。

　　【五验生地狱中】谓若作极恶之人从顶冷至足足底犹温然后气尽者即生地狱中。

　　【六验入涅槃】谓若罗汉圣人入于涅槃或心及顶数日皆温者是也(梵语罗汉华言无生梵语涅槃华言灭度)。

　　广六度行(出成具光明定意经亦名六德行)

　　【一广施】旷大曰广舍财曰施谓行施者既怀广大之心应当知身非常四大不净会归败坏知身既不我有财物亦是虚幻乃至世间万物皆悉无常由是观身非身观物非物纵心恣施了无挂碍复能广弘法施开化愚蒙故曰广施(四大者地大水大火大风大也)。

　　【二广戒】戒律也戒品虽多不出身口意之三业谓或见众宝珍琦凡诸可意之物身虽贫乏不妄贪取或见细妙之色内观朽烂生厌离心乃至不杀不盗不[婬-壬+(工/山)]等皆身戒也或以恶言加己乃以善言和语至诚而答乃至不妄言不绮语不两舌皆口戒也复能思惟生死常怀解脱又能修习道品之要深入无为之理乃至不贪不嗔不痴等皆意戒也修行之人于此三业之戒自既坚持不犯复能展转化他广弘戒法故曰广戒。

　　【三广忍】忍者耐也谓菩萨修行之时若人骂詈知其从声而出于此观了言语性空意亦如是视诸惭辱空无所有如此则瞋恚不生忍行可进身既能尔复能展转化他令行忍耐故曰广忍(菩萨梵语具云菩提萨埵华言觉有情)。

　　【四广精进】谓菩萨修行道品当勤精进节其饮食除于睡卧晨夜惺惺莫令怠墯乃至为人广说法要不以为烦开教愚顽不辞劳倦自既能尔复能展转化他令其精进故曰广精进。

　　【五广一心】一心者心不杂乱也谓菩萨修行禅定之时一心寂静离诸散乱于孝事父母尊敬师友断爱远俗空闲寂寞皆当专一其心乃至多欲多诤多作多恼或誉或毁或利或失于是等处并当专一其心不挠不动自既能尔复能展转化他于一切时处皆一其心故曰广一心。

　　【六广智慧】智慧者照了万法通达无碍也谓菩萨修行之时若堕见闻则有一切尘境所蔽当以智慧一一照了观其所起察其所灭处爱欲中心在道品之藏寄浊恶界心游清净之乡入险隘路心思方便之道故能绝三界之妄想证涅槃之真空自既能尔复能展转化他令修智慧故曰广智慧(三界者欲界色界无色界也梵语涅槃华言灭度)。

　　六种戒(出瑜伽师地论)

　　【一回向戒】回向戒者谓菩萨利他心大则以持戒善利普皆回向一切众生同成佛果也(菩萨梵语具云菩提萨埵华言觉有情)。

　　【二广博戒】广博戒者谓菩萨运心广大普博虽持一戒而能广摄一切所学诸戒也。

　　【三无罪欢喜戒】无罪欢喜戒者谓菩萨远离五欲而于诸戒无所毁犯故得欢喜之乐也(五欲者色欲声欲香欲味欲触欲也)。

　　【四恒常戒】恒常戒者谓菩萨于所学诸戒虽尽形寿亦不弃舍也。

　　【五坚固戒】坚固戒者谓菩萨持戒时一切利养恭敬及诸贪瞋烦恼悉皆不能惑动而毁坏也。

　　【六尸罗庄严具相应戒】梵语尸罗华言清凉以能除破戒热恼故也谓菩萨持戒则能庄严一切所修善法而具足一切诸相应戒也(相应戒者谓与戒法相应也)。

　　六斋日(出四天王经并增一阿含经)

　　六斋日者据毗婆沙论所说凡遇持斋之日则过中不食。

　　【一每月初八日】帝释来四天王各治一方至此日四王遣辅臣观察世间人民善恶(帝释梵语释提桓因华言能天主言帝释者华梵双举也四天王者东方持国天王南方增长天王西方广目天王北方多闻天王也)。

　　【二每月十四日】此日四天王遣太子按行天下伺察人民善恶。

　　【三每月十五日】此日四天王亲自按行天下有慈孝父母恭敬三宝及尊长者并修六度持八戒斋者诸天相庆则降善福注禄增算如不修善持斋唯造恶业诸天忧戚降以不祥减禄除算(六度者一布施二持戒三忍辱四精进五禅定六智慧也八戒者不杀生不偷盗不邪[婬-壬+(工/山)]不妄语不饮酒不坐高广大床不着华鬘璎珞不习歌舞戏乐也斋者过午不食也)。

　　【四每月二十三日】此日四天王遣辅臣观察与初八日同。

　　【五每月二十九日】此日四天王遣太子观察与十四日同。

　　【六每月三十日】此日四天王躬自按行观察与十五日同。

　　六种巧方便(出菩萨地持经)

　　【一随顺巧方便】谓菩萨欲为众生说法先以善巧方便随顺教诫令生信乐之心然后以如来甚深法义分别解说令其易解易入获大利益是名随顺巧方便(菩萨梵语具云菩提萨埵华言觉有情)。

　　【二立要巧方便】要即誓约也谓若有众生来从菩萨求索田宅饮食钱财种种资生之具菩萨即与立要誓之言汝能供养父母沙门婆罗门及受持禁戒我当施与如其不能则不施与彼诸众生既闻如是要誓即能如说修行满所愿欲是名立要巧方便(梵语沙门华言勤息梵语婆罗门华言净行)。

　　【三异相巧方便】谓菩萨既教众生供养父母沙门婆罗门及受持禁戒者或有不顺其教菩萨则现乖异瞋责之相令彼有所畏惧舍恶从善是名异相巧方便。

　　【四逼迫巧方便】谓菩萨于自眷属作是教言若我眷属有不供养父母乃至犯诸禁戒者我当断其供给或加谪罚或至𢷤斥彼诸眷属畏其谪罚即修众善断诸恶法彼虽不乐逼令修习是名逼迫巧方便。

　　【五报恩巧方便】谓菩萨先有恩德及于众生或施以财物或脱诸苦难及免诸恐怖救疗众病令得安乐而众生知恩欲酬报者菩萨则不欲其世间财利但劝其供养父母乃至受持禁戒是名报恩巧方便。

　　【六清净巧方便】谓菩萨住究竟地生兜率天从兜率天来生世间或生王宫舍上妙乐出家学道令诸众生舍离高慢及成无上菩提又令众生坚固信乐同求佛道所有惑染悉皆清净是名清净巧方便(究竟地即佛地梵语兜率华言知足)。

　　思修六意(出摄大乘论)

　　【一广大意】谓菩萨修行发广大心历无数劫而得菩提于此时劫常舍身命及以恒河沙数世界满中七宝供施如来从初至终其心犹不满足是名菩萨广大意(菩萨梵语具云菩提萨埵华言觉有情梵语菩提华言道七宝者金银琉璃玻璃砗磲码瑙赤真珠也)。

　　【二长时意】谓菩萨修行从初发心乃至成佛心不放舍常行布施持戒历无数劫无有厌足是名菩萨长时意。

　　【三欢喜意】谓菩萨修行常行六度之行利益一切众生而于自他皆生无等欢喜是名菩萨欢喜意(六度者一布施二持戒三忍辱四精进五禅定六智慧也)。

　　【四有恩德意】谓菩萨修行常行六度之行利益一切众生虽见彼于我有大恩德而不见自身于彼有恩是名菩萨有恩德意。

　　【五大志意】谓菩萨修行常行六度之行其所生功德善根以无着心回施一切众生令彼皆得可爱果报是名菩萨大志意。

　　【六善好意】谓菩萨修行常行六度之行所生功德善根令一切众生平等皆得仍复为彼回向无上菩提是名菩萨善好意。

　　六种意乐(出摄大乘论)

　　谓菩萨修习一切法门皆须作意欣乐也(菩萨梵语具云菩提萨埵华言觉有情)。

　　【一广大意乐】谓菩萨以满恒河沙等世界七宝奉施如来复能持戒忍辱精进禅定智慧乃至现世得证佛果犹无厌足是名广大意乐(七宝者金银琉璃玻璃砗磲码瑙赤真珠也)。

　　【二长时意乐】谓菩萨行于六度乃至现世得证佛果心常好乐无有间息是名长时意乐(六度者一布施二持戒三忍辱四精进五禅定六智慧也)。

　　【三欢喜意乐】谓菩萨能以六度饶益有情由此所作心生欢喜是名欢喜意乐。

　　【四荷恩意乐】荷负也谓菩萨以此六度饶益有情不见自身于彼有恩是名荷恩意乐。

　　【五大志意乐】谓菩萨即以如是六度所集善根功德回施一切众生令其同得胜果是名大志意乐。

　　【六纯善意乐】谓菩萨复以如是六度所集善根功德共诸众生回求佛果心无间杂是名纯善意乐。

　　起塔有六意(出华严经䟽)

　　【一为表人胜】谓如来三界至尊最胜无比故建塔以表之令人瞻礼而归敬也(三界者欲界色界无色界也)。

　　【二令生净信】谓建造佛塔盖令一切众生瞻仰顶礼而生崇重正信之心也。

　　【三令标心有在】谓建造佛塔盖令一切众生心有所向而敬慕归依也。

　　【四令供养生福】谓建造佛塔盖令一切众生至心恭敬供养则能生诸福利也。

　　【五为报恩行毕】谓建造佛塔非惟利益于己身盖将答报四恩而毕无边之行愿也(四恩者国王父母师友檀越也)。

　　【六生福灭罪】谓建造佛塔非惟生自己之福灭自己之罪盖令一切众生凡瞻睹顶礼者无不生一切福灭一切罪也。

　　六法令他欢喜(出根本说一切有部毗奈耶杂事)

　　【一身业行慈】谓于诸贤圣及同修梵行人处起慈善心以为礼敬烧香散华种种供养若见其病苦随时供给令他欢喜是名身业行慈(梵行即净行也)。

　　【二语业行慈】谓于诸贤圣及同修梵行人处起慈善心以语赞叹彰其实德他不闻者令他得闻复读诵经典昼夜精勤令他欢喜是名语业行慈。

　　【三意业行慈】谓于诸贤圣及同修梵行人处起慈善心不生妒害悭嫉之想于诸众生起悲愍心起利益心令他欢喜是名意业行慈。

　　【四如法利养】谓凡所有资生之物乃至得少饮食于同修梵行之人情无彼此悉皆共他受用令他欢喜是名如法利养。

　　【五受持戒法】谓于所受戒法始终坚持不毁不犯而于同修梵行之人不生轻鄙令他欢喜是名受持戒法。

　　【六能生正见】谓于一切道法发起正见无有疑惑而与同修梵行之人共同此见令他欢喜是名能生正见。

　　外道六师(出陀罗尼集经并翻译名义)

　　邪心见理发于邪智不禀正教故名外道辅行云六师元祖是迦毗罗支流分异遂为六宗(梵语迦毗罗华言黄色)。

　　【一富兰那迦叶】梵语富兰那字也(无翻)迦叶因母之姓而为姓也其人起邪见谓一切法断灭无君臣父子忠孝之道名为色空外道以色破欲界有以空破色界有谓空为至极故也。

　　【二末伽𥠖拘赊𥠖】梵语末伽𥠖华言不见道字也梵语拘赊𥠖(无翻)因母之名而为名也其人起邪见谓众生苦乐不由自行而得皆是自然而有此计自然者即是无因亦邪见也。

　　【三删阇夜毗罗胝】梵语删阇夜华言正胜字也梵语毗罗胝华言不作因母之名而为名也其人起邪见谓道不须求经生死劫数苦尽自然而得又云八万劫满自然得道也(劫梵语具云劫波华言分别时节)。

　　【四阿𦒿多趐舍钦婆罗】梵语阿𦒿多趐舍字也梵语钦婆罗粗衣名因以为名也(无翻)其人起邪见非因计因着粗弊衣自㧞其发以烟熏鼻及五热炙身修诸苦行为道自谓今身并受诸苦则后身常得乐也(非因计因者本非得乐之因而妄计此因能得乐也五热者四面火聚更加头上有日故云五热炙身)。

　　【五迦罗鸠䭾迦旃延】梵语迦罗鸠[馬*丈]华言牛领字也梵语迦旃延华言剪发姓也其人谓诸法亦有相亦无相即邪见也(有相即常见无相即断见)。

　　【六尼犍陀若提子】梵语尼犍陀华言离系此外道出家之总名梵语若提(无翻)因母之名而为名也其人谓罪福苦乐本有定因要当必受非行道所能断如此计者即邪见也。

　　六苦行外道(出大涅槃经)

　　【一自饿外道】谓外道修行不羡饮食长忍饥虚执此苦行以为得果之因是名自饿外道。

　　【二投渊外道】谓外道修行寒入深渊忍受冻苦执此苦行以为得果之因是名投渊外道。

　　【三赴火外道】谓外道修行常热炙身及熏鼻等甘受热恼执此苦行以为得果之因是名赴火外道。

　　【四自坐外道】谓外道修行常自裸形不拘寒暑露地而坐执此苦行以为得果之因是名自坐外道。

　　【五寂默外道】谓外道修行于尸林冢间以为住处寂默不语执此苦行以为得果之因是名寂默外道。

　　【六牛狗外道】谓外道修行自谓前世从牛狗中来即持牛狗戒龁草啖污唯望生天执此苦行以为得果之因是名牛狗外道。

　　六道(出法华文句)

　　道即能通之义谓六道生死展转相通故名六道。

　　【一天道】天即天然自然乐胜身胜是名天道。

　　【二人道】人者忍也于世苦乐之境而能安忍是名人道。

　　【三阿修罗道】梵语阿修罗华言无酒又言无端正又言无天此道或居海岸海底或居半须弥山岩窟宫殿严饰怀猜忌心常好斗战是名阿修罗道(无酒者法华䟽云修罗于四天下采华酝海为酒鱼龙业力其味不变于是嗔妒誓愿断酒故云无酒无端正者修罗种类男丑女端故云无端正无天者净名䟽云此神果报最胜邻次诸天而非天又无天德故云无天)。

　　【四饿鬼道】谓此道或居海底或在人间山林中或似人形或似兽形不得饮食业重者饥火炎炎不闻浆水之名次者伺求人间荡涤脓血粪秽轻者时薄一饱是名饿鬼道。

　　【五畜生道】畜生亦云旁生谓此道遍在诸处披毛戴角鳞甲羽毛其类非一互相吞啖受苦无穷是名畜生道(旁生者婆沙论云形旁行旁形旁者谓身形横生不正也行旁者谓其宿世所行之行偏邪不正也)。

　　【六地狱道】谓此狱在地之下而有镬汤剑𣗳等苦是名地狱道。

　　六蔽心(出大智度论)

　　【一悭心】谓众生由此悭吝蔽覆于心不能行于布施纵行布施亦不能以好物与人是名悭心。

　　【二破戒心】谓众生由贪瞋痴等烦恼蔽覆于心行于恶行不能坚持禁戒是名破戒心。

　　【三瞋恚心】谓众生由瞋恨忿恚蔽覆于心历事对境常怀恼害于他而无忍辱之行是名瞋恚心。

　　【四懈怠心】谓众生由懈怠蔽覆于心不能精进勤修圣道之行是名懈怠心。

　　【五乱心】谓众生由散乱蔽覆于心妨于禅定如风中灯虽有光明不能照物是名乱心。

　　【六痴心】谓众生由愚痴蔽覆于心而无智慧于一切事皆不能知受着邪法不起正见是名痴心。

　　六染心(出起信论)

　　六染心者谓心体本净离诸妄染以依不觉忽起无明由无明熏习力故遂有六种染心之相。

　　【一执相应染】谓于苦乐等境不了虚无妄起执着与心相应见思烦恼之惑污其净心故名执相应染即是六粗中第三执取相第四计名字相也(见思者见即分别也谓意根对法尘起诸邪见故名见惑思即思惟也又贪染曰思谓眼耳鼻舌身五根贪爱色声香味触五尘而起想着故名思惑六粗者智相相续相执取相计名字相起业相业系苦相也)。

　　【二不断相应染】不断即相续也谓于苦乐等境与心相应数数起念相续不断故名不断相应染即是六粗中第二相续相也。

　　【三分别智相应染】谓能分别世间出世间诸法染净故云智也此智分别亦是法执与心相应故名分别智相应染即是六粗中第一智相也。

　　【四现色不相应染】现色者谓依根本无明熏动净心令现境界之相虽现境界之相而根本无明最极微细不与心王心所相应故名不相应染即是三细中第三现相也(根本无明者谓其能生见思等惑也心王者即第八识也心所者受想行也三细者业相转相现相也)。

　　【五能见心不相应染】能见心者谓根本无明动故能令心有所见虽令心有所见而不与心王心所相应故名不相应染即是三细中第二转相也。

　　【六根本业不相应染】根本业者即根本无明也谓以无明力故不觉心动动即成业虽动成业而不与心王心所相应故名不相应染即是三细中第一业相也。

　　六着心(出华严孔目并演义钞)

　　【一贪着心】引取之心为贪谓于六尘等顺情之境引取无厌恋着不舍故名贪着心(六尘者色尘声尘香尘味尘触尘法尘也)。

　　【二爱着心】贪取之心为爱谓于六尘等顺情之境而生爱欲恋着不舍故名爱着心。

　　【三瞋着心】忿怒之心为瞋谓于一切违情之境即起忿怒不能舍去故名瞋着心。

　　【四痴着心】迷惑之心为痴谓于一切事理诸法无所明了妄生邪见执着不舍故名痴着心。

　　【五欲着心】乐取之心为欲谓于可爱之境而起乐欲恋着不舍故名欲着心。

　　【六慢着心】自恃轻他之心为慢谓自恃种姓高贵有多才能轻蔑于他不能舍去故名慢着心。

　　六相应想(出大集法门经)

　　【一眼相应想】谓眼根对色时与识相应而起想念是名眼相应想。

　　【二耳相应想】谓耳根闻声时与识相应而起想念是名耳相应想。

　　【三鼻相应想】谓鼻根闻香时与识相应而起想念是名鼻相应想。

　　【四舌相应想】谓舌根尝味时与识相应而起想念是名舌相应想。

　　【五身相应想】谓身根觉触时与识相应而起想念是名身相应想。

　　【六意相应想】谓意根分别诸法之时与识相应而起想念是名意相应想。

　　六种散乱(出阿毗达磨杂集论)

　　【一自性散乱】谓五识自性驰逐外缘乖于静定故名自性散乱(五识者眼识耳识鼻识舌识身识也)。

　　【二外散乱】谓正修善时于五欲境上其心驰散不能寂静故名外散乱(五欲者色欲声欲香欲味欲触欲也)。

　　【三内散乱】谓修定时发起沉掉及于诸尘而生味着退失静定故名内散乱(沉掉者沉即昏沉掉即掉举谓动散也)。

　　【四相散乱】谓欲令他人信己有德诈见修善之相由此因缘所修善法渐更退失故名相散乱。

　　【五粗重散乱】谓修善法时起我我所执及我慢等邪见由此邪执粗重力故所修善法永不清净是名粗重散乱(我者于色受想行识五阴中计有我也我所者即色身及财宅眷属也)。

　　【六作意散乱】谓或依余乘或依余定作意修习不能证悟发起散乱是名作意散乱(余乘者谓人天乘也余定者谓世间禅定也)。

　　六粗相(出起信论)

　　六粗谓由业转现三细而生故名六粗(业转现即第八藏识中初起之三相以其微细故名三细也)。

　　【一智相】谓依三细中第三境界相不了自心所现妄起分别染净之相于净境则爱于染境则不爱是名智相(境界相即二细中之现相也)。

　　【二相续相】谓依前智相分别于爱境则生乐于不爱境则生苦觉心起念相应不断是名相续相。

　　【三执取相】谓依前相续缘念苦乐等境心起着故是名执取相。

　　【四计名字相】谓依前妄执分别假名言说之相是名计名字相(假名者虚假之名谓依前执取相上更立假名也已上四相皆论起惑)。

　　【五起业相】谓依前名字执取生着迼种种业是名起业相。

　　【六业系苦相】苦即生死之苦也谓业系缚则有生死逼迫之苦不得自在是名业系苦相。

　　六种俱生惑(出大乘百法明门论)

　　惑即昏迷不了之义谓贪瞋等惑与身俱生故名俱生惑。

　　【一贪惑】谓于五尘顺情境上引取无厌昏迷不了是名贪惑(五尘者色尘声尘香尘味尘触尘也)。

　　【二嗔惑】谓于五尘违情境上忿怒暴起昏迷不了是名嗔惑。

　　【三痴惑】谓于一切事理之法无所分别颠倒妄执起诸邪见昏迷不了是名痴惑。

　　【四慢惑】谓我能他不能我解他不解因此起轻慢心凌傲于人昏迷不了是名慢惑。

　　【五疑惑】谓无正信之心于正法中犹豫无决昏迷不了是名疑惑。

　　【六觉惑】谓无正知正见而于五尘之境常起恶觉染爱生着昏迷不了是名觉惑。

　　六欲(出释禅波罗蜜次第法门)

　　【一色欲】谓若见青黄赤白及男女等色无智愚人不知其患心生贪着是名色欲。

　　【二形貌欲】谓若见端容羙貌无智愚人不知其患心生贪着是名形貌欲。

　　【三威仪姿态欲】谓若见行步轻徐举止详缓扬眉顿脸含笑娇盈无智愚人不知其患便生爱染是名威仪姿态欲。

　　【四言语音声欲】谓若闻巧言美语称情适意音声清雅歌咏赞叹无智愚人不知其患便生爱着是名言语音声欲。

　　【五细滑欲】谓男女身分软细滑泽等无智愚人不知其患耽染没溺是名细滑欲。

　　【六人相欲】谓若男若女必得所爱之人互相贪染是名人相欲。

　　六烦恼(出瑜伽师地论)

　　谓贪瞋等昏烦之法恼乱心神名为烦恼。

　　【一贪烦恼】贪即贪爱谓于五欲顺情等境求而未获爱而不舍以不舍故便起烦恼故名贪烦恼(五欲者色欲声欲香欲味欲触欲也)。

　　【二瞋烦恼】谓于五欲违情等境即起瞋恚忿恨缠结记忆在心而生烦恼故名瞋烦恼。

　　【三慢烦恼】慢即轻慢谓自任其能轻凌于他起不敬心傲慢结缚而生烦恼故名慢烦恼。

　　【四无明烦恼】谓于一切诸法无所明了故曰无明以不了故起贪瞋痴等烦恼故名无明烦恼。

　　【五疑烦恼】犹豫不决为疑谓因前无明不了即起疑惑以乱真心或是或非或善或恶展转缠结而生烦恼故名疑烦恼。

　　【六不正见烦恼】谓因前疑心不了所见不正以不正故遂起邪见含藏结缚而生烦恼故名不正见烦恼。

　　大明三藏法数卷第二十
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第二十一　　　　碣三

　　上天竺前住持沙门一如等奉　来集注

　　六触生爱(出阿毗达磨发智论)

　　触即触着亦对也。

　　【一眼触生爱】谓眼能触对一切世间所有青黄赤白等种种之色贪爱不舍是名眼触生爱。

　　【二耳触生爱】谓耳能触对一切世间所有丝竹歌咏等种种之声贪爱不舍是名耳触生爱。

　　【三鼻触生爱】谓鼻能触对一切世间所有栴檀沉水等种种之香贪爱不舍是名鼻触生爱。

　　【四舌触生爱】谓舌能触对一切世间所有珍羞美馔等种种之味贪爱不舍是名舌触生爱。

　　【五身触生爱】谓身能触对男女身分柔软细滑及世间所有种种上妙衣服等贪爱不舍是名身触生爱。

　　【六意触生爱】谓意能触对一切世间所有色声香味触等种种之法贪爱不舍是名意触生爱。

　　六垢法(出华严孔目并显宗论)

　　垢秽也谓此六法皆能秽污真心故名为垢。

　　【一诳】诳虚妄也谓以不实之言欺己欺人也。

　　【二謟】謟佞也谓以巧言取悦于人使其亲厚于己也。

　　【三憍】憍慢也谓重己轻人而无谦让之德也。

　　【四恼】恼侵挠也谓其无利乐之行常怀侵挠之心使人不安其所也。

　　【五恨】恨怨恨也谓有一言忤意即起瞋忿之心常怀怨恨也。

　　【六害】害伤害也谓无慈悯之心而行𢡖毒之行伤害于物也。

　　六漏(出大乘阿毗达磨杂集论)

　　漏即失也落也谓因烦恼惑业漏落三界生死也(三界者欲界色界无色界也)。

　　【一漏自性】谓六根对于六尘而起贪瞋痴等烦恼诸惑由惑造业遂招三界生死是则惑自性业为有漏之因是名漏自性(六根者眼根耳根鼻根舌根身根意根也六尘者色尘声尘香尘味尘触尘法尘也)。

　　【二漏相属】谓有漏之法属心心所及眼等诸根相应而有是名漏相属(心心所者心即第六识心心所即受想行也)。

　　【三漏所缚】谓有漏善法相续不断招后世生是名漏所缚(有漏善法即天人所修五戒十善等法也)。

　　【四漏所随】谓如在欲界天人生死中亦为余界诸有漏法之所随逐是名漏所随(余界者即十界中修罗界饿鬼界畜生界地狱界也)。

　　【五漏随顺】谓虽为有漏烦恼所随然能顺于正道决择对治建立无漏是名漏随顺(无漏者谓不漏落三界生死也)。

　　【六漏种类】谓阿罗汉现世惑业虽已断尽尚余有漏五蕴之身亦由前世烦恼所起是名漏种类(梵语阿罗汉华言无学五蕴者色蕴受蕴想蕴行蕴识蕴也)。

　　依正无碍六句(出华严经䟽)

　　依谓依报即世间国土也为身所依故名依报正谓正报即五阴身也正由业力感报此身故名正报既有能依之身即有所依之土故国土亦名报也六道众生因有漏业而感生死之身即依秽恶国土而住诸佛菩萨因无漏清净业而感法性之身即依清净国土而住今云依正无碍者盖言诸佛居常寂光土而于果后示现下三国土及九界身化诸众生以不思议神通之力或身中现土土中现身身土圆融变现自在故名依正无碍(五阴者色阴受阴想阴行阴识阴也六道者天道人道修罗道饿鬼道畜生道地狱道也有漏业者谓六道众生由所作业漏落生死也无漏业者谓二乘菩萨由修戒定慧清净之业不漏落生死也常寂光土者常即法身寂即解脱光即般若也下三国土者同居土方便上实报土以对上常寂光土故云下也九界者菩萨界缘觉界声闻界天界人界阿修罗界饿鬼界畜生界地狱界也)。

　　【一依内现依】依内现依者谓于一国土复现一切国土也如成就品偈云一一尘中难思刹随众生心普现前一切刹海靡不周如是方便无差别是也(刹梵语具云刹摩华言土田今略言刹即国土也)。

　　【二正内现正】正内现正者谓于一身中复现一切身也如僧祇品偈云于一微细毛端处有不可说诸普贤如一毛端一切尔如是乃至遍法界是也。

　　【三正内现依】正内现依者谓于一身中复现一切国土也如经偈云于一微细毛孔中不可说刹次第入毛孔能受彼诸刹诸刹不能遍毛孔是也。

　　【四依内现正】依内现正者谓于一切国土复现一切身也如现相品偈云一切刹土微尘数常现身云悉充满普为众生放大光各雨法雨称其心是也。

　　【五依内现依正】依内现依正者谓于国土微尘中现无数佛身复现一切佛刹如现相品偈云一一尘中无量身复现种种庄严刹是也。

　　【六正中现正依】正中现正依者谓于自身中即现诸佛之身复现诸佛国土如成就品偈云一切刹土入我身所住诸佛亦复然汝应观我诸毛孔我今示汝佛境界是也(所住诸佛即现正也示佛境界即现依也)。

　　六种震动(出华严经䟽)

　　六种震动者动起涌三种是形震吼击三种是声于形声中各举一种故言震动六种中复各有三相遂成十八种震动之相也。

　　【一动】动者摇飏不安之谓动有三相一方独动名动四方俱动名遍动八方齐动名普遍动。

　　【二起】起者自下渐高之谓起有三相一方独起名起四方俱起名遍起八方齐起名普遍起。

　　【三涌】涌者忽然腾举之谓涌有三相一方独涌名涌四方俱涌名遍涌八方齐涌名普遍涌。

　　【四震】震者隐隐出声之谓震有三相一方独震名震四方俱震名遍震八方齐震名普遍震。

　　【五吼】吼者雄声猛烈之谓吼有三相一方独吼名吼四方俱吼名遍吼八方齐吼名普遍吼。

　　【六击】击者砰磕发响之谓击有三相一方独击名击四方俱击名遍击八方齐击名普遍击(砰披萌切磕克合切水激石曰砰石相筑曰磕)。

　　六种动相(出大乘同性经并大智度论)

　　相即涌没之相涌谓涌起没谓隐没也以东西南北中边互而言之故有六种焉亦名六种震动。

　　【一东涌】谓于世界东方而涌也。

　　【二西没】谓于世界西方而没也。

　　【三南涌】谓于世界南方而涌也。

　　【四北没】谓于世界北方而没也。

　　【五中涌】谓于世界中间而涌也。

　　【六边没】谓于世界边际而没也。

　　六根(出首楞严经)

　　根即能生之义谓六根能生六识故名六根。

　　【一眼根】谓眼能于色境尽见诸色瑜伽论云能观众色是也。

　　【二耳根】谓耳能𦗟闻众声瑜伽论云数由此故声至能闻是也。

　　【三鼻根】谓鼻能嗅闻香气瑜伽论云数由此故能嗅于香是也。

　　【四舌根】谓舌能尝于食味瑜伽论云能尝众味数发言论是也。

　　【五身根】谓身为诸根之所依止瑜伽论云诸根积聚是也。

　　【六意根】谓意于五尘境界若好若恶悉能分别也(五尘者色尘声尘香尘味尘触尘也)。

　　六根功德(出首楞严经)

　　六根功德者六根所具之功德也而此功德虽具于六根之内而涉乎世界而成故有一千二百之数量所谓世为迁流界为方位三世四方宛转十二流变三叠一十百千是也(三世者过去现在未来也四方者东西南北也宛转十二者以四方涉三世三世涉四方而成十二也流变三叠一十百千者乃以三世迁流变易之数而成三叠也初从三世涉于四方叠成十二之数一叠也又以此十二之数变一为十则叠成一百二十二叠也复以此一百二十之数变十为百则叠成一千二百三叠也故云流变三叠一十百千也)以此方世一千二百之数而成乎六根功德者盖由众生六根织妄相成世界相涉而所缘境量不出三世四方故也然此六根功德以体具言之则各有一千二百以了别功用言之则优劣全缺不同是故眼鼻身三根惟有八百功德耳舌意三根则具有一千二百也(织妄者根尘相织妄有诸相也)。

　　【一眼根八百功德】谓众生一身方位具前后左右四方若以一千二百功德定其数量则四方各具三百之数共成一千二百今眼根惟八百者以眼但能见前方三百左右各二百五十共成八百之数也所谓三分言功一分无德故知眼根惟八百功德。

　　【二耳根千二百功德】谓耳能周𦗟随彼声之动处虽则有近有远耳若静𦗟则十方无遗故知耳根圆满一千二百功德。

　　【三鼻根八百功德】谓鼻能嗅闻通出入息息出则能取香息入则能闻香出入之中无能故曰而阙中交所谓三分言功而缺中交一分之德故知鼻根惟八百功德。

　　【四舌根千二百功德】谓舌能宣扬世间出世间一切诸法言说虽有限量其理则无穷尽此怚论其言说不论尝味以其尝味之功劣言说之德胜故知舌根圆满一千二百功德。

　　【五身根八百功德】谓身能觉触了知逆顺苦乐之境以其与物合时则有知觉与物相离则不知觉所谓三分言功一分无德故知身根惟八百功德。

　　【六意根千二百功德】谓意根静默一切世间法出世间法无不包容故知意根圆满一千二百功德(世间法即人天所修之法出世间法即三乘人所修之法)。

　　六根互用(出楞严经)

　　六根互用者谓眼等六根更互而有其用也如涅槃经云如来一根则能见色闻声嗅香别味觉触知法一根既尔余根亦然此真六根互用也若据法华经法师功德品中所明谓人以持经力故得胜根用虽未入初地亦能一根具五根用此相似六根互用也若此言阿那律陀无目而见等为六根互用者经云不由前尘所起知见明不循根寄根明发由是六根互相为用是也(明不循根者谓真妙觉明不循根境即不逐缘生不因境起了然自觉也寄根明发者谓真妙觉明不依根尘而始显发特寄于根尘而显发耳由此寄故互相为用也)。

　　【一阿那律陀无目而见】梵语阿那律陀华言如意谓其于过去世以一食施辟支佛感九十一劫受如意乐增一阿含经云佛在给孤独园为众说法那律于中眠睡佛以偈呵曰咄咄何为睡螺蛳蚌蛤类一睡一千年不闻佛名字那律闻已达晓不眠遂失眼根获天眼通观三千世界犹如掌果故云无目而见(辟支梵语具云辟支迦罗华言缘觉掌果者掌中之果也)。

　　【二䟦难陀龙无耳而𦗟】梵语䟦难陀华言善欢喜谓其能护国土雨泽以时瓶沙王年为一会以报之百姓闻皆欢喜故也以其无耳能𦗟故云无耳而𦗟(梵语瓶沙又云频婆娑罗华言模实以身模充实也)。

　　【三殑伽神女非鼻闻香】梵语殑伽华言天堂来河名谓此河源自雪山顶无热恼池流出故也此女即主河之神遂以为名以其无鼻能闻故云非鼻闻香。

　　【四憍梵钵提异舌知味】梵语憍梵钵提华言牛呞法华文句云昔五百世曾为牛王牛若食后常事虚噍盖其余报未除舌尝味时亦事虚噍故人称为牛呞以其异舌而能尝味故云异舌知味。

　　【五舜若多神无身觉触】梵语舜若多华言虚空即主空神也纂要云但无粗相之身亦有微妙之色经云如来光中映令暂现其质如风以其无身而能知触故云无身觉触。

　　【六摩诃迦叶圆明了知不因心念】梵语摩诃迦叶华言大饮光谓其修灭尽定意根已灭虽灭意根而能了知一切诸法故云圆明了知不因心念(灭尽定者受想心灭身证此定也)。

　　龟藏六(出法句譬喻经)

　　佛在世时有一道人在河边树下学道十二年中想念不除六根贪染曾无宁息不能入道佛知其可度化作沙门至彼寄宿须㬰月明有龟从河中出来至𣗳下复有水狗饥行求食便欲啖龟龟乃缩其头尾及与四足藏于甲中遂不能啖于是道人问沙门曰此龟有护命之铠水狗不能加害沙门答云吾念世人不如此龟不知无常放恣六情外魔得便即说颂曰藏六如龟防意如城慧与魔战胜则无患(六根者眼根耳根鼻根舌根身根意根也梵语沙门华言勤息六情即六根也)。

　　【一头喻眼】头喻眼者谓龟以头藏于甲中以譬众生收摄眼根不令观色则不被一切色尘之所害也。

　　【二前左足喻耳】前左足喻耳者谓龟以前左足藏于甲中以譬众生收摄耳根不令闻声则不被一切声尘之所害也。

　　【三前右足喻鼻】前右足喻鼻者谓龟以前右足藏于甲中以譬众生收摄鼻根不令嗅香则不被一切香尘之所害也。

　　【四后左足喻舌】后左足喻舌者谓龟以后左足藏于甲中以譬众生[(冰-水+〡)*ㄆ]摄舌根不令尝味则不被一切味尘之所害也。

　　【五后右足喻身】后右足喻身者谓龟以后右足藏于甲中以譬众生[(冰-水+〡)*ㄆ]摄身根不令觉触则不被一切触尘之所害也。

　　【六尾喻意】尾喻意者谓龟以尾藏于甲中以譬众生[(冰-水+〡)*ㄆ]摄意根不令知法则不被一切法尘之所害也。

　　六识(出法界次第)

　　六识者眼耳鼻舌身意各有识也谓依五根能见五尘而为五识于五尘境而起分别为第六识。

　　【一眼识】谓眼根若对色尘即生眼识眼识生时但能见色而未起分别也。

　　【二耳识】谓耳根若对声尘即生耳识耳识生时但能闻声而未起分别也。

　　【三鼻识】谓鼻根若对香尘即生鼻识鼻识生时但能嗅香而未起分别也。

　　【四舌识】谓舌根若对味尘即生舌识舌识生时但能尝味而未起分别也。

　　【五身识】谓身根若对触尘即生身识身识生时但能觉触而未起分别也。

　　【六意识】谓意根若对法尘即生意识意识生时即能于五尘之境分别善恶好丑也。

　　六种味(出阿毗达磨俱舍论)

　　谓凡调和饮食之味各有所宜无出此之六种虽进修道行之人不尚于味然滋益色力亦由于此所谓身安则道隆故有六味之须也。

　　【一淡味】淡薄味也味之淡者是受诸味之体也。

　　【二咸味】碱盐味也其性润能滋于肌肤故味之调者必以盐为首。

　　【三辛味】辛辣味也其性热能暖腑脏之寒故味之辣者为辛。

　　【四酸味】酸酢味也其性凉能解诸味之毒故味之酢者为酸。

　　【五甘味】甘甜味也其性和能和脾胃故味之甜者为甘。

　　【六苦味】苦苦味也其性冷能解腑脏之热故味之冷者为苦。

　　六入(出法界次第)

　　入即趣入之义谓六根为六识所依能入六尘故名六入。

　　【一眼入】谓眼根为识所依能入于色故名眼入。

　　【二耳入】谓耳根为识所依能入于声故名耳入。

　　【三鼻入】谓鼻根为识所依能入于香故名鼻入。

　　【四舌入】谓舌根为识所依能入于味故名舌入。

　　【五身入】谓身根为识所依能入于触故名身入。

　　【六意入】谓意根分别五尘能入于法故名意入。

　　六尘(出涅槃经)

　　尘即染污之义谓能染污情识而使真性不能显发涅槃经中称此六尘名六大贼以能劫夺一切善法故也。

　　【一色尘】谓青黄赤白之色及男女形貌色等是名色尘。

　　【二声尘】谓丝竹环佩之声及男女歌咏声等是名声尘。

　　【三香尘】谓栴檀沉水饮食之香及男女身分所有香等是名香尘。

　　【四味尘】谓种种饮食肴膳美味等是名味尘。

　　【五触尘】触即着也谓男女身分柔软细滑及妙衣上服等是名触尘。

　　【六法尘】谓意根对前五尘分别好丑而起善恶诸法是名法尘。

　　六种力(出增一阿含经)

　　【一小儿啼为力】谓小儿欲有所求不能言语唯事啼哭故名小儿啼为力。

　　【二女人瞋为力】谓女人柔弱有所争说必依瞋恚而起故名女人瞋为力。

　　【三沙门忍为力】梵语沙门华言勤息谓沙门常以忍辱为心而能御诸恶境无所瞋恚故名沙门忍为力。

　　【四国王憍慢为力】谓国土威势尊重天下归伏故名国王憍慢为力。

　　【五罗汉专精为力】罗汉梵语具云阿罗汉华言无学谓罗汉修行精进勇猛心不放逸故名罗汉专精为力。

　　【六诸佛慈悲为力】佛梵语具云佛陀华言觉谓佛运慈悲之心弘益一切众生无所障碍故名诸佛慈悲为力。

　　六种梦(出华严经随䟽演义钞)

　　【一正梦】正梦者谓内心无所感动而自形于梦也。

　　【二噩梦】噩梦者谓因内心有所惊愕而形于梦也(噩韵会作愕)。

　　【三思梦】思梦者谓因内心有所思惟而形于梦也。

　　【四窹梦】窹梦者谓因昼有所见夜则形于梦也。

　　【五喜梦】喜梦者谓因内心有所欣喜而形于梦也。

　　【六惧梦】惧梦者谓因内心有所怖惧而形于梦也。

　　六种身风(出显宗论)

　　【一入息风】谓诸众生处胎𡖉位时先于䐡中有业风起穿身成冗如藕根茎复有外风渐从口鼻相续而入名入息风。

　　【二出息风】谓入息风适至身内有风续出名出息风。

　　【三发语风】谓风从脐中生流转冲喉鼓动唇舌由此势力而能发声名发语风。

　　【四除弃风】谓有别风蠲内秽物心生苦受欲除弃之以风引出因此风力令身安稳名除弃风。

　　【五随转风】谓有别风遍随身支诸毛孔转名随转风。

　　【六动身风】谓身动转皆属于风名动身风。

　　舍由六缘(旧名舍心由六出俱舍论)

　　【一由受心断坏故舍】谓心先受一切恶法今或得戒得定作是念言我从今时弃先所受是名由受心断坏故舍。

　　【二由势力断坏故舍】谓由净信力故烦恼势力自然断坏如弓放箭势力尽时便止是名由势力断坏故舍。

　　【三由作业断坏故舍】谓如所受恶法作诸恶业由改悔故后更不作是名由作业断坏故舍。

　　【四由事物断坏故舍】谓所施诸物及所施为等事皆悉断坏无常是名由事物断坏故舍。

　　【五由寿命断坏故舍】谓所依寿命有断坏故是名由寿命断坏故舍。

　　【六由善根断坏故舍】谓起加行断坏欲界一切非色善法是名由善根断坏故舍(非色善法者谓非色界善法乃欲界之善法根断即上生色界也)。

　　六种论(出瑜伽师地论)

　　谓决择是非议论得失故名为论。

　　【一言论】谓以一切言说决择是非辩论得失故名言论。

　　【二尚论】尚高也尊也谓世间一切事理随所尊尚随所应闻决择是非辩论得失故名尚论。

　　【三诤论】诤止也谓以言论互止其失也或因诸欲更相侵夺而起或因身口恶行互相讥毁而起或因有无等见彼此执着而起皆由未离欲界贪瞋痴惑坚执缚着更相发忿而起斗诤兴种种论故名诤论。

　　【四毁谤论】谓人怀恨发愤或以粗恶语或以不逊语或以不实语等更相毁谤故名毁谤论。

　　【五顺正论】谓人随顺正法为诸众生研究义理决择是非令断疑惑故名顺正论。

　　【六教导论】教即教训导即导引谓决择是非辩论得失教导于人令其开悟真实之智心未定者令心得定心已定者令得解脱故名教导论。

　　僧用六物(出僧祇律并翻译名义)

　　【一僧伽𥠖】梵语僧伽𥠖华言合又云重谓割之合成而重叠也此衣于说法时着。

　　【二郁多罗僧】梵语郁多罗僧华言上着衣谓加于安陀会之上也此衣于入众礼诵时着。

　　【三安陀会】梵语安陀会华言中宿衣谓于宿睡及作务时着。

　　【四漉水囊】会正记云西方用白㲲东土宜用密绢若是生绢小虫直过可取熟绢为之此护生之具故比丘用之(梵语比丘华言乞士)。

　　【五钵多罗】梵语钵多罗华言应器发轸钞云应法之器也谓体色量三者皆须与法相应体有二泥及铁也色者熏作黑赤色或孔雀咽色鸽色量者大受三斗小受一斗半故名应器。

　　【六尼师坛】梵语尼师坛华言坐具或云坐衣业䟽云长四尺广三尺是也。

　　七佛(出翻义名义)

　　七佛者谓过去庄严劫中三佛现在贤劫中四佛也(劫梵语具云劫波华言分别时节庄严劫者谓此劫中多所庄严也贤劫者谓此劫卜多贤人也)。

　　【一毗婆尸佛】梵语毗婆尸华言有四以其如月圆智满则云遍见魄尽惑亡则云净观既圆且净则云胜观胜见是为七佛之首也。

　　【二尸弃佛】梵语尸弃华言火又云持髻谓无分别智最为尊上处于心顶也过毗婆尸佛三十劫后而成正觉(无分别智者即根本智谓为众智之本也)。

　　【三毗舍浮佛】梵语毗舍浮华言遍一切自在谓烦恼断尽于一切处无不自在而为庄严劫中千佛之最后一佛也(烦恼者无明也)。

　　【四拘留孙佛】梵语拘留孙华言所应断谓断一切烦恼永尽无余于贤劫中第九减劫人寿减至六万岁时出世成佛为千佛首。

　　【五俱那含牟尼佛】梵语俱那含牟尼华言金寂谓金则明现寂则无碍也大智度论又名迦那迦牟尼华言金仙人谓身金色故也人寿减至四万岁时于阎浮提出世成佛(梵语阎浮提华言胜金洲)。

　　【六迦叶佛】迦叶梵语具云迦叶波华言饮光谓身光显赫能饮蔽一切光明故也人寿减至二万岁时出世成佛。

　　【七释迦牟尼佛】梵语释迦牟尼华言能仁寂默能仁是姓寂默是字以寂默故不住生死以能仁故不住涅槃悲智双运利物无穷故立此号也人寿减至一百岁时出世为贤劫中第四佛。

　　婆伽婆七义(出涅槃经)

　　婆伽婆者总万德至极之名也经云婆伽婆具此七义不翻华言者多含义故即五种不翻之一也(五种不翻者秘密不翻多含义不翻此方无不翻顺古不翻生善不翻)。

　　【一能破烦恼】破者裂断也烦恼者昏烦之法恼乱心神也谓如来断诸烦恼乃至无明之惑净尽无余故云能破烦恼。

　　【二能成就诸善法】谓如来于往昔无量劫中恭敬父母和尚诸师上座乃至修行六度四无量等一切善法故云能成就诸善法(劫梵语具云劫波华言分别时节六度者一布施二持戒三忍辱四精进五禅定六智慧也四无量者慈无量悲无量喜无量舍无量之四心也)。

　　【三善解诸法义】谓如来于无量劫中修习信进念定慧善根常为法利不为食利若读若诵而于诸法义理无不通达晓了故云善解诸法义(信进念定慧名为五根亦名五力谓信则信于正道助道之法进则于正助之道精进勤修也念则观想思念正助之道也定则摄心在定慧则内性自照也)。

　　【四有大功德无能胜】谓如来于无量劫常修出世间心及出家心无为之心无诤讼心而能成就无上大菩提心故云有大功德无能胜(梵语菩提华言道)。

　　【五有大名闻遍十方】谓如来能具十力四无所畏常乐我净之德大千世界无不闻知故云有大名闻遍十方也(十力者是处非处智力过现未来业报智力诸禅解脱三昧智力诸根胜劣智力种种解智力种种界智力一切至处道智力天眼无碍智力宿命无漏智力永断习气智力也四无所畏者一切智无所畏漏尽无所畏说障道无所畏说尽苦道无所畏也常乐我净者不迁不变名常离生死苦名乐自在名我惑尽名净也)。

　　【六能种种大惠施】谓如来于无量劫中常为众生而行布施乃至衣服珍宝头目髓脑无所吝惜故云能种种大惠施。

　　【七无量阿僧祇劫吐女根】梵语阿僧祇劫华言无数时吐者不受之义即出离也谓如来于初阿僧祇劫尸弃佛时已离女身永不复受故云吐女根也(梵语尸弃华言火又云持髻)。

　　如来七胜事(出优婆塞戒经)

　　【一身胜】谓如来身真金色相好光明而自庄严一切无比众生乐见无有厌足是名身胜。

　　【二法住胜】谓如来既于诸法自得利益住于真如法位又复怜愍一切众生皆欲令其安住于此与己无异是名法住胜(真如法位者谓一切诸法皆以真如理性而为位也)。

　　【三智胜】谓如来所具智慧无量无边非诸声闻缘觉所及是名智胜。

　　【四具足胜】谓如来于行命戒见四者无不具足非诸声闻缘觉所及是名具足胜(行者六度梵行即布施持戒忍辱精进禅定智慧也命者清净正命也戒者大小戒品也见者清净正见也)。

　　【五行处胜】谓如来所修百千三昧九种大禅一切胜行具足圆满非诸声闻缘觉菩萨所及是名行处胜(梵语三昧华言正定九种大禅者自性禅一切禅难禅一切门禅善人禅一切行禅除烦恼禅此世他世禅清净净禅也菩萨梵语具云菩提萨埵华言觉有情)。

　　【六不可思议胜】谓如来所有神通道力万行圆成诸法具足声闻缘觉菩萨不能测其少分是名不可思议胜。

　　【七解脱胜】解脱者离诸系缚自在无碍也谓如来一切烦恼惑业净尽无余自在无碍超胜一切故名解脱胜。

　　七种无上(出菩萨地持经)

　　【一身无上】谓如来以三十二相八十种好庄严其身世出世间无有超过其上是名身无上也(三十二相者足下安平相千辐轮相手指纤长相手足柔软相手足缦网相足跟满足相足趺高好相腨如鹿王相手过膝相马阴藏相身纵广相毛孔生青色相身毛上靡相身金色相身光面各一丈相皮肤细滑相七处平满相两腋满相身如师子相身端直相肩圆满相四十齿相齿白齐密相四牙白净相颊车如师子相咽中津液得上味相广长舌相梵音深远相眼色如金精相眼睫如牛王相眉间白毫相顶肉髻成相也八十种好一指爪狭长二手足指圆三手足各等无差四手足圆满五筋脉盘结六两踝深隐七行步正直八行步威容齐整九行步安平十行步有仪十一回身顾视十二支节殊胜十三骨节交结十四膝轮圆满十五隐处妙好十六身支润滑十七身容教肃十八身支坚固十九身支安定二十身相端严二十一身有圆光二十二腹形方正二十三脐深右旋二十四脐厚妙相二十五肌肤匀净二十六手掌充满二十七手文深长二十八唇色红润二十九面门圆满三十舌相长广三十一发声威震三十二音韵美妙三十三鼻高修直三十四诸齿方整三十五诸牙明洁三十六目广清净三十七眼相修广三十八眼睫齐整三十九双眉修长四十双眉绮靡四十一双眉高朗四十二耳厚修长四十三两耳相好四十四容仪端丽四十五额广圆满四十六身分殊胜四十七首发修长四十八首发香洁四十九首发齐整五十首发坚固五十一首发光滑五十二身分坚实五十三身体庄严五十四诸窍清净五十五身力充美五十六身相严好五十七面轮修广五十八颜貌舒泰五十九面颜光泽六十身支严净六十一毛孔出香六十二面门出香六十三首相妙好六十四身毛纤柔六十五法音圆辩六十六顶相高妙六十七指网分明六十八行不履地六十九神力自持七十威德远震七十一音声和雅七十二观机说法七十三一音演说七十四次第说法七十五等观有情七十六先观后作七十七相好具足七十八顶骨坚实七十九颜容奇妙八十胸臆妙好)。

　　【二道无上】谓如来以慈悲之道自利利他度脱无量无边诸天世人世出世间无有超过其上是名道无上也。

　　【三见无上】谓如来以正戒正见正威仪正命之法成就其身如此之见世出世间无有超过其上是名见无上也。

　　【四智无上】谓如来具法无碍智义无碍智辞无碍智乐说无碍智故能遍知一切诸法辩说融通了无凝滞世出世间无有超过其上是名智无上也(法无碍者谓通达诸法分别无滞也义无碍者谓了知诸法义理通达无滞也辞无碍者谓于诸法义理随顺众生为其演说也乐说无碍者谓随顺众生所乐闻法而为说也)。

　　【五神力无上】谓如来神通之力不可思议世出世间所有神力无有超过其上是名神力无上也。

　　【六断障无上】谓如来能断一切烦恼业障永尽无余世出世间无有超过其上是名断障无上也。

　　【七住无上】谓如来本住大寂灭定而复有三种住一者住圣人之位二者多于天中住三者多于净土中住世出世间无有超过其上是名住无上也。

　　如来有七种语(出涅槃经)

　　【一因语】谓如来于现在因中说未来果如云众生乐杀乃至乐行邪见以此为因是人当受地狱果报若不乐杀生乃至不行邪见以此为因是人当受天人果报是名因语。

　　【二果语】谓如来于现在果中说过去因如云贫穷众生颜貌丑陋不得自在此之果报皆由是人前世破戒嗔妒无有惭愧之心而为其因若见众生多财巨富诸根完具威德自在此之果报皆由是人前世持戒布施精勤惭愧无有嗔妒之意而为其因是名果语。

　　【三因果语】谓如来说众生现在六入触等之果乃由过去之业为因如来亦说六入触等能起惑业为未来之因而招未来之果是名因果语(六入者眼入色耳入声鼻入香舌入味身入触意入法也)。

　　【四喻语】谓如来说法为众生根钝非由譬喻则不能领解如师子王以喻佛身乃至大象王大龙王波利质多罗𣗳七宝聚大海须弥山舡师导师若是等喻皆名喻语(梵语波利质多罗华言圆生以其枝叶四布也七宝者金银琉璃玻𥠖砗磲玛瑙赤真珠也梵语须弥华言妙高)。

　　【五不应语】谓如来说法必依真俗二谛之理真则言一切法离性离相皆即中道俗则言世间出世间之法法法宛然不可断灭如是说者无不于理相应言不应者如云天地可合河不入海如是等说于理不应故名不应语。

　　【六世流布语】谓如来随顺众生凡所演说即同世间流布之语如说男女大小车乘房舍乃至城邑僧坊之类是名世流布语。

　　【七如意语】谓如来于诸众生凡所教诫悉如其意方便而说如云我所诃责毁禁之人令彼自责护持禁戒乃至说诸众生悉有佛性为令不放逸故之类是名如意语。

　　周行七步(出涅槃经)

　　周者周匝四方上下四维也经云如来于阎浮提林微尼园示现从毋摩耶而生生已即周行七步唱如是言我于天人阿修罗中最尊最上父母人天见已惊喜生希有心而诸人等谓是婴儿而我此身无量劫来久离是法如来身者即是法身非是肉血筋脉骨髓之所成立随顺世间众生法故示为婴儿也(梵语阎浮提华言胜金洲梵语林微尼或云蓝毗尼华言解脱处摩耶梵语具云摩诃摩耶华言大术佛母也梵语阿修罗华言无端正婴儿者小儿也劫梵语具云劫波华言分别时节)。

　　【一南行七步】南行七步者示现欲为无量众生作上福田故也。

　　【二西行七步】西行七步者示现生尽永断老死是最后身故也。

　　【三北行七步】北行七步者示现已度诸有生死故也。

　　【四东行七步】东行七步者示为众生而作导首故也。

　　【五四维行七步】四维者东南东北西南西北也四维行七步者示现断灭种种烦恼四魔种性成于如来应正遍知故也(四魔者天魔阴魔死魔烦恼魔也正遍知者即如来十号之一也)。

　　【六上行七步】上行者谓升虚空而行也上行七步者示现不为不净之物之所染污犹如虚空故也。

　　【七下行七步】下行者谓从虚空而下也下行七步者示现法雨灭地狱火令彼众生受安隐乐为毁禁戒者示作霜雹而能净洗其故也。

　　华严七处说(出华严经随䟽演义钞)

　　华严者因行如华庄严果德也七处者佛说华严经之处也所谓人间三处即菩提场普光明殿逝多林天上四处即忉利天夜摩天兜率天他化天也。

　　【第一处菩提场】梵语菩提华言道谓佛在摩竭提国阿兰若菩提场中始成正觉于此处说如来依正果报法门共六品经一世主妙严品二如来现相品三普贤三昧品四世界成就品五华藏世界品六毗卢遮那品也(梵语摩竭提华言善胜又云无恼梵语阿兰若华言闲静处菩提场者如来成道之场也)。

　　【第二处普光明殿】普光明殿者谓其殿众宝所成光明映照也又佛于中说法普放光明故也此处凡三番聚会共说十八品经初于此处说十信等法门共六品经一如来名号品二四圣谛品三光明觉品四菩萨问明品五净行品六贤首品次于此处说等觉法门凡十一品经一十定品二十通品三十忍品四阿僧祇品五寿量品六菩萨住处品七佛不思议品八十身相海品九如来随好光明品十普贤行品十一如来出现品后于此处说离世间法即经中离世间品也。

　　【第三处忉利天】梵语忉利华言三十三即须弥山顶帝释所居之处也此处说十住等法门共六品经一升须弥山品二山顶偈赞品三十住品四梵行品五发心功德品六明法品也(梵语须弥华言妙高帝释梵语释提桓因华言能天主今言帝释者华梵双举也)。

　　【第四处夜摩天】梵语夜摩华言善时谓此天时时唱快乐故也此处说十行等法门共四品经一升夜摩天品二夜摩偈赞品三十行品四十无尽藏品也。

　　【第五处兜率天】梵语兜率华言知足谓于五欲境上知止足故也此处说十回向等法门共三品经一升兜率天品二兜率偈赞品三十回向品也(五欲者色欲声欲香欲味欲触欲也)。

　　【第六处他化天】他化者诸欲乐境不劳自化皆由余天所化而自在受用故也此处说十地法门即经中十地品也。

　　【第七处逝多林】梵语逝多华言胜林即给孤独园此处说入法界法门即经中入法界品也(给孤独园者即给孤长者买祇陀太子之园以奉佛也)。

　　华严经题七字义(出华严经大䟽第三卷)

　　【一大】大即当体得名常遍为义谓旷兼无际体不变易竖穷三际横亘十方也(三际者即过去现在未来三世也)。

　　【二方】方即就法得名轨持为义谓双持体相十界常规能令一切众生师轨而生解也(双持体相者体即是性谓持性与相也十界者佛界菩萨界缘觉界声闻界天界人界修罗界饿鬼界畜生界地狱界也)。

　　【三广】广即从用得名包博为义谓称性而周用无有尽包容法界普遍十方也。

　　【四佛】佛即就人得名觉照为义谓觉斯玄妙开解一切悟大夜之重昏朗万法之幽邃也。

　　【五华】华即从喻得名感果严身为义谓行敷荣心华开觉万行圆成众德备体也。

　　【六严】严即功用得名资妆为义谓旷劫修成众法悉备资广大之体用妆真应之佛身也(劫梵语具云劫波华言分别时节)。

　　【七经】经即能诠得名贯摄为义谓蕴无穷之性相注无竭之涌泉贯玄凝之妙义摄无边之海会也。

　　观心释华严经题七字(出华严经䟽)

　　【一大是心体】大即常也遍也体即心体也谓此心体含容法界称性周遍平等广博不变不迁无外无际故云大是心体。

　　【二方是心相】方即方法相即轨持也谓无边法相恒沙性德皆由此心轨持含摄故云方是心相。

　　【三广是心用】广即包博用即业用也谓此心业用广博无际而能出生万法应用无尽故云广是心用。

　　【四佛是心果】佛即觉也果即菩提之果也谓能离诸烦恼觉了万法具一切智而得无上菩提乃是证此心之果非从外得故云佛是心果(梵语菩提华言道)。

　　【五华是心因】华即喻也因即行也谓以种种万行之因华皆由此心而能开觉故云华是心因。

　　【六严是心功】严即庄严功即功用也谓能以万行因华庄严法身果体皆由此心运用之功故云严是心功。

　　【七经是心教】经即能诠之名教即言量也谓于一文一句诸法众理行布圆融地位法门皆由此心诠量该通故云经是心教。

　　七种立题(出天台四教仪集注)

　　陏天台智者大师谓一大藏经题不出人法譬三者而已因以单复具足不同遂立为七种也。

　　【一单人立题】单人者如佛说阿弥陀等经是也谓释迦佛为能说之人阿弥陀佛为所说之人此经以两土果人立名故云单人立题(梵语释迦华言能仁梵语阿弥陀华言无量寿两土果人者释迦佛为娑婆国土之果人弥陀佛为极乐国土之果人也)。

　　【二单法立题】单法者如大般涅槃等经是也谓大般涅槃以法立名故云单法立题(梵语般涅槃华言灭度谓大患永灭超度生死是究竟之法也)。

　　【三单譬立题】譬者比喻之义如梵网等经是也谓梵网以譬喻立名故云单譬立题(梵网者谓梵天宝网其目不同以譬戒律之目亦各各不同也)。

　　【四人法立题】人法者如文殊问般若等经是也谓文殊是人般若是法以二者合言故云人法立题(文殊梵语具云文殊师利华言妙德梵语般若华言智慧)。

　　【五法譬立题】法譬者如妙法莲华等经是也谓妙法是法莲华是譬以二者合言故云法譬立题。

　　【六人譬立题】人譬者如如来师子吼等经是也谓如来是人师子是譬以二者合言故云人譬立题。

　　【七具足立题】具足者如大方广佛华严等经是也谓大方广是法佛是人华严是譬也以三者具足故云具足立题。

　　法华七喻(出法华文句)

　　【一火宅喻】火譬众生五浊等苦宅譬三界谓三界众生为五浊八苦之所煎逼而不得安隐犹大宅被火所烧而不能安居故以火宅为喻也(五浊者劫浊见浊烦恼浊众生浊命浊也三界者欲界色界无色界也八苦者生苦老苦病苦死苦爱别离苦怨憎会苦求不得苦五阴盛苦也)。

　　【二穷子喻】谓二乘之人无大乘功德法财之所庄严犹贫穷之子缺乏衣食之资以活身命故以穷子为喻也(二乘者声闻乘缘觉乘也大乘功德法财者即六度万行也)。

　　【三药草喻】药草者譬三乘人根性也草有三种谓小草中草大草小草喻天人中草喻声闻缘觉大草喻藏教菩萨药草虽有大小不同若蒙云雨沾润皆得敷荣郁茂能治众病以喻三乘之人根器虽高下不同若蒙如来慈云法雨润泽则能成大医王普救群品故以药草为喻也(三乘者声闻乘缘觉乘菩萨乘也)。

　　【四化城喻】无而忽有名化防非御敌名城以喻涅槃能防见思之非御生死之敌也谓如有人欲至宝所而于中途退还有聪慧导师权化作城暂止息然后令其得至宝所以譬二乘之人初闻大教中即忘失流转生死故世尊权设方便令其先断见思烦恼而暂证真空涅槃以为稣息然后到于究竟宝所故以化城为喻也(梵语涅槃华言灭度见思者谓意根对法尘起诸分别曰见眼耳鼻舌身五根对色声香味触五尘起诸贪爱曰思也宝所者喻实相之理即究竟大涅槃也)。

　　【五衣珠喻】衣珠者衣中之珠也谓如有人至亲友家醉酒而卧亲友即以宝珠系其衣内而不觉知自受贫苦后因亲友告言汝身衣内自有无价宝珠何为衣食乃至如是其人于是得珠受用无极以喻二乘之人昔于大通佛所曾下大乘之种因无明所覆不能觉了后因如来方便开示遂乃得证大乘之果利乐无穷故以衣珠为喻也。

　　【六髻珠喻】髻珠者轮王髻中之珠也轮王喻如来髻喻二乘权教珠喻一乘实理珠在髻中犹实理为权所隐也此谓如来于法华会上开权显实授记二乘而得作佛犹轮王解髻中之珠以与功臣故以此为喻也。

　　【七医子喻】医喻如来子喻三乘人也谓诸子无知饮他毒药心即狂乱父设方便令服好药以瘥其病此譬三乘之人信受权教不得正道如来设诸方便令服大乘法药速除苦恼无复众患故以医子为喻也。

　　大明三藏法数卷第二十一
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第二十二　　　　碣四

　　上天竺前住持沙门一如等奉　来集注

　　七处征心(出楞严经)

　　七处征心者佛于楞严会上征诘阿难心目所在之处也此由阿难遭摩登伽之幻术佛来文殊将咒往护提奖阿难归来佛所佛问其发心出家之始阿难以见佛胜相而答佛遂征其心目所在阿难答以目在外而心在内及佛征其心不在内又计之在外如是展转穷逐征诘至于无所著处使其妄心无所依止盖由阿难不知妙净明心遍一切处无在无不在而妄认缘尘分别影事以为心相佛欲破其妄想缘心显其妙净明体故有七处征心之说也(梵语阿难华言庆喜梵语摩登伽华言本性文殊梵语具云文殊师利华言妙德)。

　　【一在内】在内者谓阿难因佛征问心目所在阿难答云心居身内目在于外佛遂问云汝心若在身内则应先见身中心肝脾胃等物然后能见外境若不先见身中之物汝心岂在身内故云汝言觉了能知之心住在身内无有是处。

　　【二在外】在外者谓阿难被佛征心非内则又计之于外故以灯光譬之谓众生心在身外不见身中如灯光在室外不能照于室内也佛又问云汝心若在身外则身心两异各不相知若相知者云何在外故云汝言觉了能知之心住在身外无有是处。

　　【三潜根】潜根者谓阿难被佛征心非外则又计为潜伏根里(根谓𦚣根)故以琉璃笼眼为喻谓眼合于心如琉璃笼于眼上若眼见物时心即随能分别无有障碍如琉璃合眼不碍于见物也佛乃责其法喻不齐汝若以琉璃喻眼则眼亦可见眼若可见即同于境矣眼若同境则心境各异岂可云心潜伏根内随即分别耶故云汝言觉了能知之心潜伏根里无有是处。

　　【四在暗内】在暗内者谓阿难被佛征诘心不在根里则又计云诸众生身腑藏在中窍冗居外如我今者开眼见明为见外闭眼见暗为见内佛乃问其汝当闭眼见暗之时此暗境界与眼对否若与眼对暗在眼前云何成内若不对者云何成见故云汝言见暗名见内者无有是处。

　　【五随所合处】随所合处者谓阿难被佛征诘不在暗内则又计之随所合处心则随有佛乃问云汝言随所合处心随有者是心无体则无所合心若有体则汝以手自挃其身汝心必能知觉此知觉心为复内出为从外来若于内出则见身中若从外来先合见面既非内外则无出入出入既无体性何有若无有体谁为随合故云随所合处心随有者无有是处。

　　【六在中间】在中间者谓阿难被佛征诘心非随所合处而有则又计心在于根尘中间佛又问云汝心若在根尘之中此之心体为复兼于根尘为不兼于根尘若兼于根尘则根有知而尘无知成敌两立云何为中若不兼者不属根尘即无体性中何有相故云当在中间无有是处(成敌两立者谓根与尘而成敌对有知与无知而成两立也)。

　　【七无著】无著者谓阿难被佛征诘心不在中间则又计之一切无著名之为心佛又问云汝言不著名为心者如世间虚空水陆飞行一切物像汝心不着此等物像为有为无若言无者则同龟毛兔角云何更有不着之物而言不着若言有者物在则心亦在云何无著故云一切无著名觉知心无有是处。

　　大乘七种大义(出大乘庄严经论)

　　【一缘大】谓菩萨修行大乘之法由无量修多罗广大法义而以为缘故名缘大(菩萨梵语具云菩提萨埵华言觉有情梵语修多罗华言契经)。

　　【二行大】谓菩萨修行大乘既能自利复能利他自利利他妙行具足故名行大。

　　【三智大】谓菩萨修行大乘常以智慧观察了知人法无我于一切境善能分别故名智大。

　　【四勤大】谓菩萨修行大乘由旷大劫来发广大心精修无间期登圣果成就菩提故名勤大(劫梵语具云劫波华言分别时节梵语菩提华言道)。

　　【五巧大】谓菩萨修行大乘由善巧方便化导于他不舍生死垂形诸趣于生死中去住自在故名巧大。

　　【六畏大】畏即无所畏也谓菩萨修行大乘智力内充明了决定于大众中广说一切法义既决定无失则无所𢙢惧故名畏大。

　　【七事大】谓菩萨修行大乘为令一切众生了其大事因缘故数数示现世间演大妙法入大涅槃故名事大(梵语涅槃华言灭度)。

　　大乘七善(出法华文句)

　　夫七善之法乃通大小今依法华所明是圆顿大乘之七善也。

　　【一时节善】谓法华一经具乎序正流通三分即初善中善后善也盖如来演说圆顿一乘之法虽该序正流通皆是当机得益之时是名时节善。

　　【二义善】谓法华一经所说之法其义深远即是顿教了义之理非声闻缘觉所能测其边底是名义善。

　　【三语善】谓法华一经所说之法其语巧妙乃如来金口梵音会理直说菩萨之心无不欢喜即圆顿一乘妙教之文是名语善。

　　【四独一善】谓法华一经所说之法纯一无杂独为菩萨不共二乘即圆顿一乘妙教是名独一善(二乘者声闻乘缘觉乘也)。

　　【五圆满善】谓法华一经所说之法具明世间出世间满足之理即圆顿一乘妙教是名圆满善。

　　【六调柔善】谓法华一经所说之法清净洁白唯谈中道之理而无空假二边瑕秽之相即圆顿一乘妙教调和柔顺是名调柔善。

　　【七无缘慈善】谓法华一经所说之法备有梵行之相即无缘慈也言无缘者心不攀缘一切众生而于一切众生自然现益是名无缘慈。

　　七种性自性(出入楞伽经)

　　性即不迁变之义此不迁变性是如来之自性故云性自性(虽有七种之名不出如来第一义心也)。

　　【一集性自性】集即聚也其性自性乃是万善聚集之因也此约圣而论故经云即三世如来性自性第一义心也。

　　【二性自性】谓由前第一义心所集万善之因各有自性存于内故是名性自性。

　　【三相性自性】览而可别曰相谓由前第一义心所集万善之因各有自相形于外故是名相性自性。

　　【四大种性自性】大种即地水火风四大之种子也无处不有故名为大言大种性自性者谓四大种各有自性也大种本通凡圣今约圣报而言即此大种性自性是法性五阴之果是名大种性自性(五阴者色阴受阴想阴行阴识阴也言法性五阴者谓如来转生死五阴而成法性五阴盖即色是真常之色乃至即识是真常之识是也)。

　　【五因性自性】因即能生为因谓前所证大种之果必有所起之因即是第一义因心也是名因性自性。

　　【六缘性自性】缘即缘助谓证第一义自性果德虽由因心须假众缘助显而成是名缘性自性(因心者即因中智慧之心也众缘者即万行也)。

　　【七成性自性】成即成就谓因缘合而成果也盖成就如来第一义果德之性是名成性自性。

　　七空(出人楞伽经)

　　由凡夫执着妄想自性故如来为说空法以破之诸经所说空义不一今言七种者乃赴一时之机如应病与药也。

　　【一相空】谓一切诸法之性自他共离之相皆空是为相空(一切性者即自他共离之四性也谓如计一念心从根生即自性从尘生即他性根尘合生即共性离根尘生即离性于此四性之相皆不执着是名皆空)。

　　【二性自性空】谓于当念观一切所生之法悉由因缘和合而成本无自生之性是为性自性空。

　　【三行空】谓五阴之身本无有我亦无我所众生不了执阴成我从我起行若能顺性推求则五阴之法了不可得是为行空(五阴者色阴受阴想阴行阴识阴也我者谓于五阴中强立主宰执之为我也我所者即五阴之身是也)。

　　【四无行空】谓不离前所作行而能了达诸阴展转缘起无有自性可得亦无所作之行是为无行空。

　　【五一切法离言说空】谓一切法皆是妄想而成本无自性离诸言说是为一切法离言说空。

　　【六第一义圣智大空】谓佛自觉圣智能空一切见过习气所空既空能空亦空是为第一义圣智大空(自觉圣智者佛所证第一义心也见过者一切见惑之过失也习气者即见过余习之气分也)。

　　【七彼彼空】谓彼外道所计之空但能空于彼而不能空于此是为彼彼空(空于彼而不能空于此者谓能空于境而不能空于心也)。

　　七种第一义境界(出入楞伽经)

　　七种境界者即诸佛菩萨所证所得之境界也而皆云第一义者乃约究竟极处而言然此七种有通别之异前六种通于佛及菩萨后一种乃如来自到境界也。

　　【一心境界】谓中道之理无二无别即诸佛菩萨心之所造至极之处是名心境界。

　　【二慧境界】谓至极之理心既能造即发通明慧性以此慧性分明照了是名慧境界。

　　【三智境界】谓既发慧明则成智用智力现前于一切法无所不知是名智境界。

　　【四见境界】谓智用既成则发正见正见现前则无诸邪妄是名见境界。

　　【五超二见境界】谓正见现前则能超过断常二见是名超二见境界(断常二见者谓外道妄计此身灭已再不更生是名断见复计此身灭已后当更生是名常见也)。

　　【六超子地境界】子地即登地菩萨等视众生犹如一子谓诸佛菩萨能以第一义心发明智慧正见现前则超于十地而成正觉是名超子地境界(十地者欢喜地离垢地发光地焰慧地难胜地现前地远行地不动地善慧地法云地菩萨得证此地能发生佛法故言地也)。

　　【七如来自到境界】谓诸如来以性自性第一义心成就世间出世间上上之法是名如来自到境界(如来性自性者性即不迁不变之义谓如来以此之性而为自性也成就世间出世间者世间即示同人法而化他也出世间即同声闻缘觉菩萨之三乘也上上法者唯佛与佛能究竟自到也)。

　　七真如(出瑜伽师地论)

　　【一流转真如】流转即运动之义真如者真名不伪如名不异也谓诸众生造作一切行业流转生死而真如之体本无动摇然亦不妨随缘转变论云一切行无先后性是也(无先后性者谓于一切行业不离真如之理性故也)。

　　【二实相真如】无虚妄相故名实相谓一切法中无人法二执也人执者于诸法中计着假名执以为我法执者于五阴身执为实法计我所有若能了此二执皆空即是实相真如之理也论云一切法补特伽罗无我性及法无我性是也(五阴者色阴受阴想阴行阴识阴也梵语补特伽罗华言人又云数取趣)。

　　【三唯识真如】识即心也谓一切行业皆由识心而起而此识心全由真如之理变现是名唯识真如论云了别一切行唯是识性是也。

　　【四安立真如】安立即建立之义谓如来所说一切众生色身业行有为之法迷真逐妄受生死苦皆依真如之体建立是名安立真如论云我所说诸苦圣谛是也(苦圣谛者圣正也谛即审实不虚之义谓谛了生死实是苦也)。

　　【五邪行真如】谓如来所说一切烦恼妄惑邪行之法虽是邪妄不离真如之体是名邪行真如论云我所说诸集圣谛是也(集圣谛者集即招集之义谓惑业招集生死之苦也)。

　　【六清净真如】清净者不垢不染之义谓如来所说涅槃清净寂灭之理本无染污是名清净真如论云我所说诸灭圣谛是也(梵语涅槃华言灭度灭圣谛者谓灭生死之苦而证涅槃寂灭之乐也)。

　　【七正行真如】谓如来所说一切道品正行之法皆依真如理体而立是名正行真如论云我所说诸道圣谛是也(道品者即三十七道品总而言之不出戒定慧也道圣谛者道即能通之义谓修道品而能通至涅槃也)。

　　七常住果(出楞严经)

　　常住者无灭无生不迁不变之谓也果者在修曰因在证曰果谓此七种即诸佛所证法身之果德也以其清净圆满体性坚凝皆名常住果也。

　　【一菩提】梵语菩提华言道即诸佛所得清净究竟之理也以其无灭无生不变不迁是为常住果。

　　【二涅槃】梵语涅槃华言灭度即如来所证究竟法身之果以其无灭无生不迁不变是为常住果。

　　【三真如】离妄曰真不异曰如即诸佛所证真实无妄之德以其无灭无生不迁不变是为常住果。

　　【四佛性】佛性者觉性也即诸佛所证真觉湛明之性无染无净离过绝非以其无灭无生不迁不变是为常住果。

　　【五庵摩罗识】梵语庵摩罗华言清净又云白净无垢此识即诸佛清净本源心体湛若太虚纤尘不立非生死之所拘非涅槃之能寂以其无灭无生不迁不变是为常住果。

　　【六空如来藏】空如来藏者含摄万法而无所积聚也即诸佛所证清净法身之体烦恼汤尽应用无穷以其无灭无生不迁不变是为常住果。

　　【七大圆镜智】大圆镜智者洞照万法无所不知即诸佛所得本有圆明觉照之智应物无迹体不动摇以其无灭无生不迁不变是为常住果。

　　七辩(出华严经䟽)

　　【一捷辩】谓菩萨智慧通达诸法名字分别无滞捷如影响故名捷辩(菩萨梵语具云菩提萨埵华言觉有情)。

　　【二迅辩】谓菩萨明于事理心无疑暗善赴机缘随问即答语言迅疾犹若悬河故名迅辩。

　　【三应辩】谓菩萨以一切文字名义庄严种种法语应时应机无有差异随其所问应答无穷故名应辩。

　　【四无疏谬辩】谓菩萨随一切众生根性所乐闻法而为说之皆契真理无有差失故名无疏谬辩。

　　【五无断尽辩】谓菩萨于一字中能说一切字一语中能说一切语一法中能说一切法相续连环不断故名无断尽辩。

　　【六多丰义味辩】谓菩萨能知名数事理其义无碍其味无穷答问辩说皆无有量故名多丰义味辩。

　　【七最上妙辩】谓菩萨所说诸法分别明了清彻远闻声如频伽众生乐听最胜无比故名最上妙辩(频伽梵语具云迦陵频伽华言妙声鸟)。

　　七种定名(出翻译名义)

　　定即禅定也禅有二种一者世间禅二者出世间禅而定名不出此七种也(世间禅者即色界四禅无色界四无色定等也出世间禅者即七背舍八胜处等也)。

　　【一三摩呬多】梵语三摩呬多华言等引远离沉掉曰等发生功德曰引谓能修此定则离诸烦恼而引发胜妙功德也(沉即昏沉掉即掉举谓动也)。

　　【二三摩地】梵语三摩地华言等持又云正心行处谓众生心行从无始来常曲不直能修此定心则端直安住一境而不动也。

　　【三三摩钵底】梵语三摩钵底华言等至谓能修此定正受现前大发光明庆快殊胜处染不染无有退转也。

　　【四䭾那演那】梵语䭾那演那华言静虑谓澄神息虑专思寂想也。

　　【五质多翳迦阿羯罗多】梵语质多翳迦阿羯罗多华言心一境性谓摄心一境策励正勤而修习也。

　　【六奢摩他】梵语奢摩他华言止谓止息诸根恶不善法能灭一切散乱烦恼故也。

　　【七现法乐住】现法乐住者谓修习禅定离一切妄想身心寂灭现受法喜之乐而安住不动也(法喜者谓因闻法而得欢喜也)。

　　七方便(亦名七贤出天台四教仪集注)

　　方谓方法便谓便宜犹善巧也谓一切众生欲出三界断除烦恼惑业而证真空涅槃之理必先以此七种法门而为方便也(三界者欲界色界无色界也梵语涅槃华言灭度)。

　　【一五停心】停止也住也心即虑知心也谓众生多贪者以不净观治之多嗔者以慈悲观治之多散者以数息观治之愚痴者以因缘观治之多障者以念佛观治之修此五法能止住五种妄心故名五停心(因缘观者谓观十二因缘也)。

　　【二别相念】别谓各别相谓行相念即观也谓四念处观身不净观受是苦观心无常观法无我四种行相各别不同故名别相念。

　　【三总相念】总相者以身受心法四种一念俱观如观身不净则知受心法皆不净乃至观法无我则知身受心亦无我故名总相念。

　　【四暖位】暖者从喻立名以前别相总相念处观于四谛之境能发相似之解伏烦恼惑得佛法气分犹如钻木求火火虽未现先得暖气故名暖位(四谛者苦谛集谛灭谛道谛也相似解者谓于真空之理虽未真证已有相似之解也)。

　　【五顶位】顶者谓修四谛法所得相似之解转复增胜定观分明在于暖位之上如登山顶观望四方悉皆明了故名顶位。

　　【六忍位】忍者忍可也谓由前所得相似之解增进善根于四谛境堪忍乐欲故名忍位。

　　【七世第一位】世即世间也谓修四谛行至此渐见法性将入初果虽未得于圣道而于世间称为第一故名世第一位(初果即须陀洹果也)。

　　七觉分(出法界次第)

　　觉即觉了谓觉了所修之法是真是伪也分即支分谓此七种法各有支𣲖分齐不相杂乱故名七觉分亦名七觉支择进喜三觉分属慧除舍定三觉分属定念觉分兼属定慧故摩诃止观云修此七觉即得入道是也。

　　【一择法觉分】择即拣择谓用智慧观察诸法之时善能简别真伪而不谬取虚伪之法故名择法觉分。

　　【二精进觉分】不杂名精无间名进谓修诸道法之时善能觉了不行无益苦行而于真正法中常能用心专一无有间歇故名精进觉分。

　　【三喜觉分】喜即欢喜谓心契悟真法得欢喜时善能觉了此喜不从颠倒法生住真法喜故名喜觉分。

　　【四除觉分】除即断除谓断除诸见烦恼之时善能觉了除去虚伪之法增长真正善根故名除觉分。

　　【五舍觉分】舍即舍离谓舍离所见念着之境善能觉了虚伪不实永不追忆故名舍觉分。

　　【六定觉分】定即禅定谓发禅定之时善能觉了诸禅不生烦恼妄想是名定觉分。

　　【七念觉分】念即思念谓修诸道法之时善能觉了常使定慧均平若心昏沉之时当念用择法精进喜三觉分观察诸法令不昏沉若心浮动之时当念用除觉分除身口之过非用舍觉分舍于观智用定觉分入正禅定摄其散心令不浮动是名念觉分。

　　七知(亦名大乘七丈夫出涅槃经)

　　七知者谓佛于涅槃会上告诸菩萨住于大乘知七善法名具足梵行是也(梵语涅槃华言灭度菩萨梵语具云菩提萨埵华言觉有情)。

　　【一知法】知法者谓知十二部经能诠之法也(十二部经者一契经二重颂三讽颂四因缘五本事六本生七希有八譬喻九论议十自说十一方广十二授记也)。

　　【二知义】知义者谓知十二部经中一切文字语言所诠之义理也。

　　【三知时】知时者谓善知如是时中任修寂静如是时中任修精进如是时中任修舍定如是时中任供养佛如是时中任供养师如是时中任修布施忍辱乃至般若等也(任者堪也当也)。

　　【四知足】知足者谓于饮食衣药行住坐卧睡窹语默之类常知止足也。

　　【五知自】知自者谓自知我有如是信如是戒如是多闻如是舍如是慧如是正念如是善行皆悉明了也。

　　【六知众】知众者谓知如是等是刹利众婆罗门众居士众沙门众应知是众如是行来如是坐起如是说法如是问答皆悉明了也(刹利梵语具云刹帝利华言田主王种也梵语婆罗门华言净行梵语沙门华言勤息)。

　　【七知人尊卑】知人尊卑者人有二种一者信二者不信信者为善人知其为尊不信者为恶人知其为卑又如二乘之人但能自度不能度人知其为卑若菩萨之人不愿自度但求度他而能以慈悲之心利益安乐一切众生则知其为尊也(二乘者声闻乘缘觉乘也)。

　　七净华(出翻译名义)

　　不染曰净华乃对果而言即因中所修之行也谓二乘修习无漏之业以七种净行为华而证道果故言七净华也维摩经云定水湛然满布以七净华是也(二乘者声闻乘缘觉乘也无漏业者谓修戒定慧之业不漏落三界生死也)。

　　【一戒净华】戒净华者谓摄律仪等戒即正语正业正命也谓二乘持守戒法摄身口意业若戒行清净则道果自成也(摄律仪者谓一切戒法无不聚摄也正语正业正命者即身口意三业也正即不邪也若三业不邪则戒体清净矣)。

　　【二心净华】心净华者即精进正念正定也谓二乘修习禅定当精勤正念若内心清净则道果自成也。

　　【三见净华】见净华者即正见正思惟也谓二乘修无漏行常正思惟则正见现前若所见清净则道果自成也。

　　【四断疑净华】断疑净华者即见道也谓初果须陀洹修无漏行观断除疑惑见道分明则内心清净道果自成也(梵语须陀洹华言预流疑惑即见惑谓意根对法尘起诸分别也)。

　　【五分别净华】分别净华者谓二果斯陀含三果阿那今修无漏行断除思惑于真空理善能分别则内慧清净道果自成也(梵语斯陀含华言一来梵语阿那含华言不来思惑者谓眼耳鼻舌身五根对色声香味触五尘起诸贪爱也)。

　　【六行净华】行净华者谓二果三果修无漏行断除思惑则智见分明慧行清净道果自成也。

　　【七涅槃净华】梵语涅槃华言灭度涅槃净华者即无学道也谓四果阿罗汉既断见思二惑无法可学知见清净则涅槃之果自成也。

　　七财(出十诵律并未曾有因缘经)

　　财者信等七种出世间之法财也一切众生行此七法资成道果故谓之财。

　　【一信财】信即信心谓信能决定受持正法以为成佛之资故名信财。

　　【二进财】进即精进谓未能见具谛理而一心精进求出离道以为成佛之资故名进财。

　　【三戒财】戒即戒律谓戒为解脱之本能防身口意之非止身口意之恶以为成佛之资故名戒财。

　　【四惭愧财】惭者惭天愧者愧人谓既能惭愧则不造诸恶业以为成佛之资故名惭愧财。

　　【五闻财】闻为三慧之首闻必能思思必能修谓若能闻佛声教则开发妙解如说而行以为成佛之资故名闻财(三慧者闻慧思慧修慧也)。

　　【六舍财】舍即舍施谓若能运平等心无憎无爱身命资财随求给施无所吝惜以为成佛之资故名舍财。

　　【七定慧财】定慧即止观也定则摄心不散止诸妄念慧则照了诸法破诸邪见以为成佛之资故名定慧财。

　　藏教七阶(出天台四教仪集注)

　　藏教者即小乘经律论三藏教也阶者阶级次第也谓藏教菩萨修行之次第也(菩萨梵语具云菩提萨埵华言觉有情)。

　　【一四弘誓愿】弘者大也誓者要制其心也愿者志求满足也谓菩萨从初发心观四谛境发四弘誓一未度者令度即众生无边誓愿度此观苦谛境二未解者令解即烦恼无数誓愿断此观集谛境三未安者令安即法门无量誓愿学此观道谛境四未得涅槃者令得涅槃即佛道无上誓愿成此观灭谛境也(梵语涅槃华言灭度)。

　　【二三祇修六度】三祇者三阿僧祇劫也六度者布施持戒忍辱精进禅定智慧也度越也越生死流到涅槃岸也谓菩萨既发心已必须行六度行填满本愿是为三祇修六度(梵语阿僧祇劫华言无数时)。

　　【三百劫种相好】劫梵语具云劫波华言分别时节百劫种相好者一增一减为一小劫凡历二十番增减为一中劫八十番增减为一大劫谓菩萨于百劫中种诸相好用百福德成一相好如是至三十二相具足而身清净也(人寿从十岁增至八万四千岁名增劫从八万四千岁减至十岁名减劫如是一增一减名一小劫一十二相者足下安平相千辐轮相手指纤长相手足柔软相手足缦网相足跟满足相足趺高好相腨如鹿王相手过膝相马阴藏相身纵广相毛孔生青色相身毛上靡相身金色相身光面各一丈相皮肤细滑相七处平满相两腋满相身如师子相身端直相肩圆满相四十齿相齿白齐密相四牙白净相颊车如师子相咽中津液得上味相广长舌相梵音深远相眼色如金精相眼睫如牛王相眉间白毫相顶肉髻成相也)。

　　【四六度相满】六度相满者谓菩萨修行六度之相圆满也如尸毗王代鸽即檀度满也普明王舍国即戒度满也羼提仙人被歌利王割截身体慈忍不动血变为乳即忍度满也大施太子抒海即精进度满也尚阇𥠖鹊巢顶上即禅度满也劬嫔大臣分阎浮提为七分城邑山川均等故能息诤即智度满也如上六人皆释迦往昔所修之行是为六度相满(梵语尸毗华言与代鸽者遍割身肉与鹰以代鸽命身肉俱𥁞不恼不死自誓真实感身平复也梵语羼提华言忍辱梵语歌利华言恶世无道大施太子求如意珠济贫得珠堕海抒海取之言欲酌海干而取之也筋骨断坏终不懈废诸天见而问之答曰吾生生不休诸天愍之助其抒海海水减半龙恐海干令夜义送珠还之尚阇黎者螺髻仙人名此人得四禅定出入息断鸟谓为木于髻生卵定起欲行恐鸟母不来即更入定待鸟飞去方始出定梵语阎浮提华言胜金洲梵语释迦华言能仁)。

　　【五兜率降生】梵语兜率华言知足降生者谓菩萨将补佛处出世度生即从兜率天降生人间以补其处是为兜率降生(菩萨即释迦佛也补佛处者前佛既灭而此菩萨即补其处也)。

　　【六降神出家】谓菩萨既降神出胎厌生老病死之苦而欲脱离故求出家入山修道是为降神出家。

　　【七菩提𣗳下成道】梵语菩提华言道谓菩萨自知成道时至于菩提𣗳下破诸魔众魔王败绩鬼兵退散菩萨安坐不动即成佛道是为菩提𣗳下成道(菩提𣗳者谓佛于此𣗳下成道故名菩提𣗳也)。

　　菩萨七相怜愍(出瑜伽师地论)

　　【一无畏怜愍】谓菩萨于诸有情以无畏力起怜愍心随顺众生身语意业利益安乐是名无畏怜愍(菩萨梵语具云菩提萨埵华言觉有情)。

　　【二如理怜愍】理即法也谓菩萨于诸有情如法怜愍利益一切而终不以非法非律非贤善行劝化有情乖违于理是名如理怜愍。

　　【三无倦怜愍】谓菩萨于诸有情殷勤怜愍随其所宜发起一切饶益事业曾无厌倦是名无倦怜愍。

　　【四无求怜愍】谓菩萨于诸有情不待求请自起怜愍为作利益是名无求怜愍。

　　【五无染怜愍】谓菩萨于诸有情无爱染心而起怜愍广饶益他不祈恩报亦不希望当来之果是名无染怜愍。

　　【六广大怜愍】谓菩萨于诸有情起怜愍心至广至大虽遭一切不饶益事宁自身受苦终不弃舍令其安乐是名广大怜愍。

　　【七平等怜愍】谓菩萨以如上种种怜愍众生功德相状普于一切平等饶益无有分限是名平等怜愍。

　　菩萨有七种大(出菩萨地持经)

　　【一法大】法即诸佛所说之法也谓菩萨能受持十二部经之法最上最大故名法大(菩萨梵语具云菩提萨埵华言觉有情十二部经者一契经二重颂三讽颂四因缘五本事六本生七希有八譬喻九论议十自说十一方广十二授记也)。

　　【二心大】心即诸佛广大之心也谓菩萨能发阿耨多罗三藐三菩提心故名心大(梵语阿耨多罗三藐三菩提华言无上正等正觉也)。

　　【三解大】解谓解了谓菩萨由解十二部经了知诸法义理悉无疑碍故名解大。

　　【四净心大】谓菩萨既能解了十二部经依而行之则能离诸惑染超过一切解行心得清净故名净心大。

　　【五众具大】谓菩萨所修福德智慧皆是成佛之具毕竟证得无上菩提故名众具大(梵语菩提华言道)。

　　【六时大】时即时数谓菩萨历三阿僧祇劫修行六度毕竟当得无上菩提故名时大(三阿僧祇劫者梵语阿僧祇劫华言无数时初阿僧祇劫从古释迦佛至尸弃佛二阿僧祇劫从尸弃佛至然灯佛三阿僧祇劫从然灯佛至毗婆尸佛六度者一布施二持戒三忍辱四精进五禅定六智慧也)。

　　【七得大】谓菩萨由前六种功德为因证得无上菩提之果故名得大。

　　善友七事(出华严经䟽)

　　谓菩萨常为利乐一切众生示现世间而作善友劝导诱掖开示教他也(菩萨梵语具云菩提萨埵华言觉有情)。

　　【一遭苦不舍】谓菩萨运大悲心怜悯六道众生受诸苦恼故随类现形种种开示令得出离虽代受其苦心无弃舍是为遭苦不舍(六道者天道人道修罗道饿鬼道畜生道地狱道也)。

　　【二贫贱不轻】谓菩萨运平等心见一切众生虽乏功德法财以自庄严而知其本有法身无德不备是以心常爱念不生轻慢是为贫贱不轻。

　　【三密事相告】谓菩萨见诸众生本性圆明众德元具无始以来为一切客尘烦恼之所隐覆不能显现故委曲相告令其断除开发本性是为密事相告(客尘者谓无明之惑暂自外至名之为客以能染污真性名之为尘也)。

　　【四递相覆藏】谓菩萨见诸众生善根未熟未能深信实道故覆实理而以权法示之及其善根既熟堪任实化故覆其权法而以实理示之是为递相覆藏。

　　【五难作能作】谓菩萨但为诱掖众生人所难为者悉能为之故虽着嫳垢衣不以为贫执除粪器不以为贱是为难作能作。

　　【六难与能与】谓菩萨以自己所悟真实之理方便教化亦令一切众生皆得本有真实之性犹解髻中明珠而以与人心无吝惜是为难与能与。

　　【七难忍能忍】谓菩萨见诸众生违佛教化作不善业生诸恶道即起哀悯之心方便度脱虽经多劫心无退转是为难忍能忍(劫梵语具云劫波华言分别时节)。

　　小乘七种圣(又名七士夫趣亦名七丈夫出天台四教仪集注十)

　　圣正也舍凡性入正性故名为圣贤首宗立为七士夫趣亦名七丈夫名异义同也。

　　【一随信行】行即进趣之义谓钝根之人凭他生解依信而行进趣于道故名随信行。

　　【二随法行】谓利根之人自以智力依法而行进趣于道故名随法行。

　　【三信解】谓前信行之人转入修道以钝根故依凭信力起发真解故名信解(修道者谓二果斯陀含三果阿那含也)。

　　【四见得】谓前法行之人转入修道以利根故见法得理故名见得。

　　【五身证】谓受想心灭现身即证涅槃寂静之定故名身证(现身即现生之身梵语涅槃华言灭度)。

　　【六时解脱】谓前信行钝根之人欲待时节及以缘具方堪入道故名时解脱(缘具有六谓衣食床具处所说法人同学人也)。

　　【七不时解脱】谓前法行利根之人能于一切时中进修善业不待时节及以缘具而入于道故名不时解脱。

　　七流(出华严孔目)

　　流者即见思二惑也此惑能漂流众生入生死海故也谓四果之人因修四谛之法能断见思之惑而不流转三界故有七流之义焉(见思惑者谓意根对法尘起诸分别曰见惑眼耳鼻舌身五根对色声香味触五尘起诸贪爱曰思惑也四果者须陀洹果斯陀含果阿那含果阿罗汉果也四谛者苦谛集谛灭谛道谛也三界者欲界色界无色界也)。

　　【一见谛所灭流】谓初果之人见真谛理能断欲界见惑因灭此惑不流转欲界故云见谛所灭流(初果即须陀洹果也)。

　　【二修道所灭流】谓第二果第三果之人因修四谛之观能断欲界思惑因灭此惑不为欲界漂流故云修道所灭流(二果即斯陀含果三果即阿那含果也)。

　　【三远离所灭流】谓第四果之人因修四谛之观而于见思之惑断尽无余则能远离三界不复流转故云远离所灭流(四果即阿罗汉果也)。

　　【四数事所灭流】数事即五蕴十二入十八界等法也谓第四果之人能观五蕴等法皆悉空寂而见思之惑俱尽不复流转三界故云数事所灭流(五蕴者色蕴受蕴想蕴行蕴识蕴也十二入者眼入耳入鼻入舌入身入意入色入声入香入味入触入法入也十八界者眼界色界眼识界耳界声界耳识界鼻界香界鼻识界舌界味界舌识界身界触界身识界意界法界意识界也)。

　　【五舍所灭流】谓第四果之人已空五蕴等法所空之法既无能空之心亦舍能所两亡无憎无爱一味平等证于无学不复流转三界故云舍所灭流(无学者谓阿罗汉见思惑尽无法可学也)。

　　【六护所灭流】谓第四果之人见思惑尽而证无学于己所证恐有退失善加守护令见思习气更不再起不复流转三界故云护所灭流(见思习气谓见思惑之余习气分也)。

　　【七制伏所灭流】谓第四果之人见思惑缚已断色身果缚犹在应须制伏令见思习气永不复起三界流转即得止息故云制伏所灭流(缚犹束系也谓由色身所系不得自在也)。

　　华严宗七祖(出佛祖统纪)

　　【一马鸣尊者】马鸣乃西土十一祖也东天笁国人说法时能感群马得解悲鸣故曰马鸣依百本大乘经造起信论是为初祖。

　　【二龙𣗳尊者】龙𣗳乃西土十三祖也南天竺国梵志之裔始生之日在于𣗳下因入龙宫而得成道故号龙𣗳申明起信论义是为一祖(梵语梵志华言净裔)。

　　【三帝心法师】帝心号也姓杜讳法顺世间聋哑者遇之必能闻能语唐太宗诏谓之曰朕苦劳热师之神力何以蠲除师曰圣德御宇微恙何忧但颁大赦圣躬自安上从之疾遂瘳因锡号曰帝心作法界观门专弘华严是为三祖。

　　【四云华法师】云华寺名也师居是寺因以名之姓赵讳智俨得帝心之亲传以授贤首其教大行是为四祖。

　　【五贤首法师】贤首谥号也讳法藏其先康居国人唐则天诏于太原寺开华严宗旨感白光自口而出须㬰成盖万众欢呼召对长生殿指殿隅金狮子以喻法界体用而为说法则天领解遂着其说为金狮子章是为五祖。

　　【六清凉法师】清凉号也姓夏侯氏讳澄观会稽人造华严大䟽唐德宗诞节召对内殿能以妙法清凉帝心遂赐号清凉宪宗问华严宗旨豁然有得加号大统清凉国师文宗开成三年示寂凡历九朝为七帝门师是为六祖(九朝者唐玄宗肃宗代宗德宗顺宗宪宗穆宗敬宗文宗也七帝者即代宗以下七帝也)。

　　【七圭峰法师】圭峰终南山之别名也师居是山因得是名姓何讳宗密果州人清凉尝谓之曰毗卢华藏能随我游者其汝乎遂着圆觉华严等䟽钞唐文宗诏问佛法大意赐号大德是为七祖(毗卢梵语具云毗卢遮那华言遍一切处华藏即华藏世界也)。

　　七识住(出阿毗昙论)

　　识即心识住者谓此识随所感报而安住也论中不及四禅天非想非非想天者偈曰善处在欲界及色界三地无色界亦然是说为识住(色界三地者初禅二禅三禅也无色界亦然者谓亦有三地空处识处无所有处也)。

　　【一欲界人天识住】谓欲界中人若初受生此识即托母胎遂依母息出入及出胎后依身而住又若因修戒善感报而生欲天此识即依化生之身而住是为欲界人天识住(戒善者五戒十善也)。

　　【二初禅天识住】谓于欲界修习禅定之时忽觉身心凝然运运而动如云如影感报而生色界初禅天此识即依化生之身而住是为初禅天识住。

　　【三二禅天识住】谓厌初禅觉观动散因摄在定澹然澄静觉观即灭乃发胜定之喜感报而生色界二禅天此识即依化生之身而住是为二禅天识住(觉观者初心在缘曰觉细心分别曰观也)。

　　【四三禅天识住】谓厌二禅喜心涌动定不坚固因摄心谛观喜心即谢泯然入定绵绵之乐从内心发感报而生色界三禅天此识即依化生之身而住是为三禅天识住。

　　【五空处天识住】谓既得三禅天定犹厌身色系缚乃转加功力观察色身犹如罗縠内外通彻一心念空无诸色相感报而生无色界空处天此识即依空处而住是为空处天识住。

　　【六识处天识住】谓既得空处天定识缘虚空定心复散乱即舍虚空转心缘识心定不动感报而生无色界识处天此识即依识处而住是为识处天识住。

　　【七无所有处天识住】谓既得识处天定此心缘识无量无边能坏于定惟有无心识处心无依倚乃为安隐感报而生无色界无所有处天此识即依无所有处而住是为无所有处天识住。

　　七众(出仁王护国经并翻译名义)

　　七众者谓出家五众比丘比丘尼沙弥沙弥尼式又摩那在家二众优婆塞优婆夷也。

　　【一比丘】梵语比丘华言乞士谓上乞法以资慧命下乞食以资色身也亦名苾刍盖苾刍雪山香草名草有五义以喻比丘五德(五义五德者一体性柔软义喻比丘折伏身语粗犷之德二引蔓旁布义喻比丘度人不绝之德三馨香远闻义喻比丘戒香芬馥之德四能疗疼痛义喻比丘能断烦恼之德五不背日光义喻比丘常向佛日之德也)。

　　【二比丘尼】(亦名苾刍尼)梵语尼华言女大智度论云尼得无量律仪故应次于比丘又佛以仪法不便故在比丘之后。

　　【三沙弥】梵语沙弥又云室利摩理洛迦华言息慈谓止息世染之情慈济群生也以初入佛法之时多存俗情故须息恶行慈是名沙弥。

　　【四沙弥尼】梵语沙弥尼又云室利摩理迦华言勤策女谓精勤策进佛法功行故也。

　　【五式义摩那】梵语式义摩那华言学法女行事钞云式义尼具学三法一学根本二学六法三学行法是名学法女(根本者谓不杀不盗不[婬-壬+(工/山)]不妄语也六法者不染心相触不盗人四钱不断畜生命不小妄语不非时食不饮酒也行法者谓大尼之戒行也)。

　　【六优婆塞】梵语优婆塞华言清净士梵语旧云邬波索迦华言近事男谓其自行清净亲近承事佛法也。

　　【七优婆夷】梵语优婆夷华言清净女梵语旧云邬波斯迦华言近事女谓其自行清净亲近承事佛法也。

　　七种人(出涅槃经)

　　师子吼菩萨问佛言若一切众生既有佛性何须更习八圣道耶佛言性虽本具要须修习圣道方见佛性譬如恒河边有七种人或为洗浴或畏贼寇或为采花则入河中河喻生死大河浴喻出家受戒清净贼喻烦恼采花喻七净花以为其因而求涅槃之果也(八圣道又云八正道即正见正思惟正语正业正命正精进正念正定也恒河之恒梵语又云殑伽华言天堂来谓此河从高流下也入河者既言出家合云出河而言入者要于生死之中而求涅槃故也七净花者戒净花心净花见净花断疑净花分别净花行净花涅槃净花以此七净花为因中之行也梵语涅槃华言灭度)。

　　【第一人入水则没】此一种羸无势力不习浮故以喻一阐提也阐提之人亲近恶友𦗟受邪法以恶业重故又无信力没生死河不能得出故云入水则没(梵语一阐提华言信不具由过去无宿善因故譬羸劣无力现在无信心故譬不习浮无善无信则不能出于生死大河矣)。

　　【第二人虽没还出出已还没】此一种以喻人天将进而退者也为断善根没生死河故云没复能亲近善友能生信心虽没而出故云还出既得出已又遇恶友听受邪法仍没生死大河故云出已还没。

　　【第三人没已即出出更不没】此一种以喻内凡之人发意欲度生死大河由昔断善根没生死河故云没今因亲近善友能生信心虽没而出故云没已即出复能坚持净戒读诵书写解说经典后证道果故云出更不没(内凡者已入佛法名内未登圣位名凡也)。

　　【第四人入已便没没已还出出已即住遍观四方】此一种以喻四果之人昔断善根故云没亲近善友而得信心故云出由信心故受持书写解说经典修习智慧以利根故心不退转故云住证得四果故云遍观四方(四果者须陀洹斯陀含阿那含阿罗汉也)。

　　【第五人入已即没没已还出出已即住住已观方观已即去】此一种以喻缘觉之人没出住等义与前第四人问言即去者以其根利过于四果心求前进得证缘觉无有退转但能自度不能度人怖畏生死故云即去也。

　　【第六人入已即去浅处则住】此一种以喻菩萨由利根故坚住信心而断诸烦恼也言入已即去者谓菩萨为度他故虽入生死而不住于生死浅处则住者谓虽入生死而又不为生死所溺也。

　　【第七人既至彼岸登上大山离诸冤贼受大快乐】此一种以喻佛也由利根故坚住信心无有退转即便前进既前进已得度生死大河到于彼岸而登涅槃大山离诸烦恼冤贼得大快乐也。

　　世间七丈夫(出华严经䟽)

　　谓能制心离欲身无过恶心怀道德修诸梵行具此七法名为世间丈夫也(梵行即净行也)。

　　【一长寿】长寿者谓寿命延长久住世间能修梵行故名丈夫。

　　【二妙色】妙色者谓形仪英伟色相端严能修梵行故名丈夫。

　　【三无病】无病者谓宿福深厚无病少恼能修梵行故名丈夫。

　　【四非半择迦】梵语半择迦华言变谓有能变男女之形即五种不男之一也今言非者非是不男非仆非女能修梵行故名丈夫。

　　【五智慧】智慧者谓有智慧信受正法身心猛利能修梵行故名丈夫。

　　【六威肃】威肃者谓威容整肃发言人所信服能修梵行故名丈夫。

　　【七大宗叶】大宗叶者谓其家世贵盛宗支奕叶流芳水久能修梵行故名丈夫。

　　七法不可避(出法苑珠林)

　　【一生不可避】谓人受生皆由前世善恶之业若前世作善今生善处前世作恶今生恶处若欲避恶报而求生善处欲辞善处而从恶报者皆不可得故云生不可避。

　　【二老不可避】谓人年幼颜色鲜泽发黑齿白气力坚强一旦老耄头白齿落气短呻吟形神昏昧欲使不老终不可得故云老不可避。

　　【三病不可避】谓人强健之时行步轻捷饮食自恣若四大不调或业缘所感疾病卒至眠伏床枕不能起离欲使常安无病终不可得故云病不可避(四大者地大水大火大风大也)。

　　【四死不可避】谓人生于世一期果报或夭或寿皆由前定毫发无差业尽报终岂容逃免故云死不可避(一期者自生至死也)。

　　【五罪不可避】谓人愚痴邪见不信三宝不忠不孝多造恶业生遭刑法死堕恶道如影随形欲求脱免了不可得故云罪不可避(三宝者佛宝法宝僧宝也)。

　　【六福不可避】谓人先世敬重三宝持戒修善常行惠施忠孝君亲于后世时生人天中安乐富贵随意受用如此福报似响应声毫发无失故云福不可避。

　　【七因缘不可避】能生为因助成为缘由前生依如是因则今世遇如是缘所谓父母兄弟妻子田宅产业等或得如意或不如意皆由前生作善恶业因今世则招贫富苦乐业缘之报故云因缘不可避。

　　七种不净(出天台四教仪集注)

　　谓修行之人恐于自他身分而起贪着妨于正道故令假作此不净之想破其着心故有七种也。

　　【一种子不净】种子有二一内种谓人之身从昔烦恼业因而生二外种谓此身受父母遗体而生故名种子不净。

　　【二受生不净】谓人之生父母交遘赤白和合以成其身故名受生不净。

　　【三住处不净】谓女人之体是不净聚处胎十月居生熟二脏之间故名住处不净(生熟二脏者谓初受饮食为生饮食变坏为熟也)。

　　【四食啖不净】谓处于胎中唯食母血以资其身故名食啖不净。

　　【五初生不净】谓十月满足头向产门流血淋漓腥秽狼籍故名初生不净。

　　【六举体不净】谓此身外皮所覆从头至足纯是秽物故名举体不净。

　　【七究竟不净】谓业尽报终捐弃冢间如朽败木大小不净流溢于外胖胀烂坏骨肉纵横故名究竟不净(大小者如以身为大四肢为小之类也)。

　　大明三藏法数卷第二十二
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第二十三　　　　碣五

　　上天竺前住持沙门一如等奉　来集注

　　七种礼佛(出法苑珠林)

　　谓天竺勒那三藏睹此方俗不习礼佛之仪遂传此七种之法虽通云礼佛而有是非浅深不同盖欲令人知我漫求名二种之非而归于身心礼等五种之正从浅至深修行获益故有七种礼佛之名也(勒那梵语具云勒那摩提华言宝意中印度人也)。

　　【一我慢礼】谓人礼佛身虽设拜无有敬心外睹似㳟内怀我慢是名我慢礼。

　　【二未名礼】(又名唱和礼)谓人礼佛但为要其修行名誉诈现威仪常行礼拜而实无殷重之心是为求名礼又名唱和礼者谓口虽称唱佛名心实驰求外境是名唱和礼。

　　【三身心礼】谓人礼佛口唱佛名心存相好身业翘勤恭敬供养无有异念是名身心礼。

　　【四发智清净礼】谓人礼佛慧心明利达佛境界内外清净虚通无碍礼一佛时即是礼一切诸佛礼一切诸佛即是礼一佛以诸佛法身体本融通故礼一拜遍通法界礼佛如是礼法礼僧亦然是为发智清净礼。

　　【五遍入法界礼】谓人礼佛想自己身心等法从本以来不离法界诸佛不离我心我心不离诸佛性相平等本无增减今礼一佛即遍通诸佛如一室中悬百千镜有人观镜镜皆现像镜无不照影无不现如是正观则功归法界德用无边是名遍入法界。

　　【礼六正观修诚礼】谓人礼佛摄心正念虽对佛身即是自礼自身佛也盖由一切众生本有觉性与佛平等为随染缘迷于己性妄认为恶无始以来未曾将一灯一香一礼供养己身佛性若能返照本觉则解脱有期故维摩经云观身实相观佛亦然是名正观修诚礼。

　　【七实相平等礼】谓人礼佛前正观中犹存有礼有观自他两异今此一礼无自无他凡圣一如体用不二若见佛可尊可敬见凡可卑可慢起此之心即成邪执故金刚经云是法平等无有高下能礼所礼其性空寂是名实相平等礼。

　　七种忏悔心(出慈悲水忏)

　　忏梵语具云忏摩华言悔过华梵兼举故云忏悔忏名修来悔名改往若欲忏悔者先当起七种心也。

　　【一生大惭愧心】惭即惭天愧即愧人谓自惟我与释迦如来同为凡夫而今世尊成道以来已经劫数而我等轮转生死未有出期此实可惭可愧当以此心而行忏悔也(梵语释迦华言能仁劫梵语具云劫波华言分别时节)。

　　【二恐怖心】谓我等既是凡夫身口意业常与罪相应以是因缘命终之后应堕地狱畜生饿鬼受无量苦如此实为可惊可恐可怖可惧当以此心而行忏悔也。

　　【三厌离心】谓我等当观生死之中虚假不实如水上泡速起速灭往来流转犹如车轮此身众苦所集一切皆是不净甚可厌离当以此心而行忏悔也。

　　【四发菩提心】梵语菩提华言道谓欲得如来身者当发菩提心救度众生于身命财无所吝惜当以此心而行忏悔也。

　　【五冤亲平等心】谓于一切众生无冤无亲起慈悲心无彼我相平等救度当以此心普为忏悔也。

　　【六念报佛恩心】谓如来往昔无量劫中为我等故修诸苦行舍头目髓脑等如此恩德实难酬报我等欲报如来恩者须于此世勇猛精进不惜身命广度众生同入正觉当以此心而行忏悔也。

　　【七观罪性空心】谓我罪性本空无有实体但从因缘颠倒而生当知罪性不在内外不在中间本来是空罪亦何有若能运此心观即是真忏悔也。

　　七周行慈(出天台四教仪集注)

　　周者周遍也佛为多嗔众生令修众生缘慈之观而对治之不出七境先亲而后冤者从易而至难也若以平等之心观之何冤何亲于此七境境境悉以三乐与之使冤亲无间故先假作此观以破嗔障而于众生实未得其乐也(多嗔者谓于违情之境多所忿恨也众生缘慈者谓缘念一切众生如父母等想慈愍爱念而与其乐也从易至难者谓亲与乐则易而冤则难也三乐者谓佛之乐为上乐菩萨之乐为中乐诸天之乐为下乐也)。

　　【一上品亲】上品亲谓己之父母师长也。

　　【二中品亲】中品亲谓己之兄弟姊妹也。

　　【三下品亲】下品亲谓己之朋友知识也。

　　【四中人】中人谓非己之冤非己之亲也。

　　【五下品冤】下品冤谓曾害己之朋友知识者也。

　　【六中品冤】中品冤谓曾害己之兄弟姊妹者也。

　　【七上品冤】上品冤谓曾害己之父母师长者也。

　　外道七种无常(出入楞伽经)

　　【一作已而舍无常】作即造也舍者舍前造作之相也谓外道计地水火风四大和合而造后见四大相异如地坚水湿火暖风动各各不同遂执为无常故云作已而舍无常。

　　【二形处坏无常】形处即形状也谓外道计四大造色能造所造色体毕竟不坏但观形状长短变坏等相以为无常故云形处坏无常。

　　【三即色无常】谓外道计前形处见其变坏以为无常今谓此形色即是无常故云即色无常。

　　【四色转变中间无常】色转变者谓生住异灭也生即生相住即成相异即变相灭即无相如金作庄严之具金性不坏中间相续转变无常自然异灭故云色转变中间无常。

　　【五性无常】谓外道计自心妄想非常非无常性自性不坏而能坏诸法自性故云性无常(性自性者谓本体之自性也)。

　　【六性无性无常】谓外道计四大之性皆无自性能造及所造之相皆归变坏故云性无性无常(能造者地水火风四大也所造者色香味触四微也)。

　　【七一切法不生无常】谓外道计一切法皆本不生故云一切法不生无常。

　　七见(出华严孔目)

　　分别曰见谓外道于诸法中执己为是以正为非迷惑不解失于正理故有七种之见也。

　　【一邪见】谓无正信诽谤正法而于善恶果报及正因缘所生善法一切拨以为无是为邪见(正因缘者谓眼等六根为因色等六尘为缘能生一切诸法非如外道计从梵天生或计从微尘生此则为邪因缘也)。

　　【二我见】谓不知此身五蕴所成虚假不实妄计为身强立主宰恒执为我是为我见(五蕴者色蕴受蕴想蕴行蕴识蕴为五也)。

　　【三常见】谓不知己身及诸外物皆悉无常终归坏灭而反妄计为常是为常见。

　　【四断见】谓不知诸法本性空寂常住不坏而反起断灭之见妄计此身死已不复更生是为断见。

　　【五戒盗见】(亦名见取)谓不知如来正戒而于邪戒中妄自分别取以进行如牛狗等戒执取为实得少功德自以为足私窃邪计不修正因是为戒盗见(牛狗戒者谓外道计前世从牛狗中来即以食草啖秽为戒而修苦行也)。

　　【六果盗见】谓不知正因正果于不善事生妙善想勤加精进如以寒热涂灰卧𣗥等事执为正行小有所得私窃邪计以为极果是为果盗见(寒热涂灰卧𣗥者谓外道寒则裸形自冻热则五热炙身或以灰涂身或眠卧荆𣗥自以为苦行而求得果也五热者谓四方是火上则日也)。

　　【七疑见】谓于诸法或执有我或执无我或执为常或执非常等心生犹豫不能决了是为疑见。

　　七有(出长阿含十报法经)

　　因果不亡曰有谓由身口意所作善恶之因能招六趣生死之果因果相续故名七有(六趣者天趣人趣修罗趣饿鬼趣畜生趣地狱趣也)。

　　【一地狱有】(亦名不可有)地狱者此狱在地之下也谓众生由过去恶逆之因感现在地狱之果因果不亡故名地狱有。

　　【二畜生有】畜生者禽兽之类也谓众生由过去愚痴之因感现在畜生之果因果不亡故名畜生有。

　　【三饿鬼有】饿鬼者常受饥饿也谓众生由过去悭吝之因感现在饥饿之果因果不亡故名饿鬼有。

　　【四天有】天者天然自然乐胜身胜也谓众生由过去戒定之因感现在快乐之果因果不亡故名天有。

　　【五人有】人者忍也于世违顺之境能安忍故谓众生由过去戒善之因感现在人伦之果因果不亡故名人有。

　　【六业有】(亦名行有)业者谓身口意所作善恶之业因能招未来善恶之业果因果不亡故名业有。

　　【七中有】中有亦名中阴谓诸众生此身死后识未托胎现在所作善恶业因必取当来善恶诸趣之果因果不亡故名中有。

　　七遮罪(亦名七逆罪出梵网经)

　　遮谓遮障圣道逆谓不顺于理行此七罪不复成就善根经云法师不得与七逆人现身受戒是也。

　　【一出佛身血】佛是一切众生慈父能令众生悟明自心出离苦趣众生当历劫供养以报其恩况复出其身血如兴起行经云提婆达兜举石掷佛迸石小片伤佛足指即破出血后堕地狱是也(劫梵语具云劫波华言分别时节梵语提婆达兜亦云提婆达多华言天热以其生时人天等众心皆惊热故也)。

　　【二弑父】弑者下杀上也谓父者子之所天即当竭力孝养以报恩德岂宜悖戾妄加杀害地藏经云若有众生不孝父母或至杀害者当堕无间地狱千万亿劫求出无期是也(无间地狱者即阿鼻地狱也)。

　　【三弑母】谓母之恩德不异于父即当㳟敬供养以期报答岂宜悖戾妄加杀害所以经云犯者得波罗夷罪(梵语波罗夷华言极恶)。

　　【四弑和尚】和尚梵语邬波遮迦于阗国翻为和尚华言力生即亲教师也谓出家者因师之力生长法身出功德财养智慧命功莫大焉即当㳟敬供养以报其恩岂宜悖戾妄加杀害若以恶心嗔心而杀之者得波罗夷罪。

　　【五弑阿阇𥠖】梵语阿阇𥠖华言轨范言堪为后学之轨范即得戒教授等师也必当亲事㳟敬供养以报其恩岂宜悖戾妄加杀害若以恶心嗔心而杀之者得波罗夷罪。

　　【六破羯磨僧】梵语羯磨华言作法谓比丘俱集一处和合作法若以恶心嗔心破之令其不和合者得波罗夷罪(梵语比丘华言乞士)。

　　【七弑阿罗汉】梵语阿罗汉华言无学谓无法可学也又名应供谓应受人天供养也即当㳟敬供养以种其福岂宜悖戾妄加杀害若以恶心嗔心而杀之者堕无间狱求出无期。

　　七聚(出翻译名义)

　　聚即类聚谓聚众律以成其类随犯而制之故名七聚也。

　　【一波罗夷】梵语波罗夷华言极恶有三义一者退没由犯此罪道果无分没溺恶道二者不供住谓非但失道而已不得于说戒羯磨僧中共住三者堕落舍此身已堕在阿鼻地狱也(梵语羯磨华言作法梵语阿鼻华言无间)。

　　【二僧残】残者如人被斫命虽未尽而身已伤残也谓若犯此罪僧为作法忏除其过故名僧残。

　　【三偷兰遮】梵语偷兰华言大遮即遮障善道华梵兼称故云偷兰遮谓大障一切善根也。

　　【四波逸提】梵语波逸提华言堕谓犯此罪死堕地狱也。

　　【五提舍尼】梵语提舍尼华言向彼悔僧祇律云此罪应对众发露忏悔是也。

　　【六突吉罗】梵语突吉罗华言恶作恶说谓身恶作口恶说也四分律本又名式义迦罗尼华言应当学谓此罪微细难持令其随学随守是名应当学也。

　　【七恶说】恶说者谓口好恶说多诸论议也即突吉罗中开出恶说以成此七聚也。

　　七支(出法界次第)

　　支即支分身三支谓杀盗[婬-壬+(工/山)]口四支谓妄言绮语两舌恶口总名七支即十恶中之七也。

　　【一杀生】谓断一切众生之命故名杀生。

　　【二偷盗】谓潜起恶心取他财物故名偷盗。

　　【三邪[婬-壬+(工/山)]】谓非己妻妾而行欲事故名邪[婬-壬+(工/山)]。

　　【四妄言】谓以虚诞之言欺诳他人故名妄言。

　　【五绮语】绮即文饰也谓绮饰言语取悦于人故名绮语。

　　【六恶口】谓以恶言加彼令他受恼故名恶口。

　　【七两舌】谓构合是非之言向此说彼向彼说此令其争斗故名两舌。

　　七垢(出瑜伽师地论)

　　【一欲垢】欲即希求之义垢者尘也污也谓人于诸所有功德不求他知若欲令他知我成就如是功德是名欲垢。

　　【二见垢】见者执着分别也谓人于诸所有功德无执着分别之见若生执着是名见垢。

　　【三疑垢】疑者迷惑不了也谓人于诸所有功德若或疑惑为功德耶为过失耶如是疑者是名疑垢。

　　【四慢垢】慢者恃己凌他也谓人不以己之所有功德与他校量而生轻慢若生轻他之心是名慢垢。

　　【五憍垢】憍者矜夸自高也谓人不以己之所有功德而生忻喜若生忻喜贡高之心是名憍垢。

　　【六随眠垢】依附不舍曰随五情暗𡨋曰眠谓人于诸所有功德常加护念不为随眠烦恼之所盖覆若烦恼习气未断是名随眠垢(五情者即眼耳鼻舌身之情也烦恼习气者谓烦恼余习之气分也)。

　　【七悭垢】谓人于诸所有功德回施一切众生无吝惜心若生悭惜之念是名悭垢。

　　七种慢(出楞严经并毗婆沙论)

　　谓诸众生无明妄惑障覆于心而生执取恃己凌他贡高自大于佛法中自谓满足所计不同故有七种也。

　　【一慢】慢者谓同类相傲也如于相似法中执己相似又于下劣中执己为胜也。

　　【二过慢】过慢者谓于同类相似法中执己为胜或复他人胜于己处执为相似言我与他同也。

　　【三慢过慢】慢过慢者于胜争胜也谓他本胜于己而执己为胜言我定能胜于他也。

　　【四我慢】我慢者恃己凌他也谓倚恃己之所能欺凌于他也。

　　【五增上慢】增上慢者未得谓得也谓未得上圣之法自谓已得未证上圣之理自谓已证也。

　　【六卑劣慢】卑劣慢者以劣自夸也谓己但有下劣少分之能反自矜夸以彼多分之能不及于我也。

　　【七邪慢】邪慢者谓实无德妄为有德执着邪见不礼塔庙不敬三宝不诵经典也(三宝者佛宝法宝僧宝也)。

　　悭法七报(出成实论)

　　财法不能惠施曰悭此专言悭吝于法而不施与人者得七种报。

　　【一生盲报】谓从母胎出便不能见日月光明名为生盲由其宿世悭吝法故于现生中而得此报也。

　　【二愚痴报】谓于诸法中迷惑不了名为愚痴由其宿世悭吝法故于现生中而得此报也。

　　【三生恶家报】谓不信三宝造作重罪名为恶家又有冤之家亦名恶家由其宿世悭吝法故于现生中而得此报也。

　　【四胎夭报】胎夭者胎中夭死也由其宿世悭吝法故于现生中而得此报也。

　　【五物𢙢报】物𢙢者谓为一切恶物𢙢怖也由其宿世悭吝法故于现生中而得此报也。

　　【六善人远离报】善人远离者谓贤善之人悉皆远离而不亲近由其宿世悭吝法故于现生中而得此报也。

　　【七无恶不作报】无恶不作者谓于一切恶无所不作也由其宿世自既悭法亦教人悭法灭佛法种三世十方诸佛以为冤贼是以于现生中而得此报也(三世者过去现在未来也)。

　　七随眠(亦名七使出阿毗达磨毗婆沙论)

　　烦恼妄惑依附不舍曰随五情暗𡨋曰眠以无明种子潜伏藏识而能生起一切烦恼结业故名随眠又名七使者使犹驱使也由此妄惑驱使心神流转三界故也(五情者即眼耳鼻舌身之情也藏识者即第八识能含藏一切善恶种子故也三界者欲界色界无色界也)。

　　【一贪随眠】贪者引取无厌也谓此贪欲之惑潜伏藏识随附不舍而为种子能生一切贪染之欲故名贪随眠。

　　【二嗔随眠】嗔者忿怒不息也谓此嗔恚之惑潜伏藏识随附不舍而为种子能起一切粗重忿怒故名嗔随眠。

　　【三爱随眠】爱者于顺情境上爱着不舍也谓此爱惑种子潜伏藏识随附不舍能生三界粗重爱欲故名爱随眠。

　　【四慢随眠】慢者恃己凌他也谓慢惑种子潜伏藏识随附不舍能生种种粗重憍慢故名慢随眠。

　　【五无明随眠】无明者无所明了也谓此无明种子潜伏藏识随附不舍能生种种粗重烦恼故名无明随眠。

　　【六见随眠】见者分别执取也谓此分别妄惑种子潜伏藏识随附不舍能生三界种种妄见故名见随眠。

　　【七疑随眠】疑者犹豫不决也谓此疑惑种子潜伏藏识随附不舍能生三界粗重疑惑故名疑随眠。

　　轮王七宝(出修行本起经)

　　长阿含经云增劫中则有轮王出世以一增一减为一小劫人寿增至八万四千岁历过百年寿减一岁如是减至十岁名为减劫此后过百年复增一岁或云子倍父寿(若父十岁子则二十岁)名为增劫如是增至八万四千岁时则有金轮王出生在王家绍灌顶位于十五日香汤沐浴受持斋戒升高台殿臣僚辅翼东方忽有金轮宝现舒妙光明来应王所若王欲往东方轮即东转王则将诸兵众随其后行金轮宝前有四神导引轮所住处王即止驾南西北方随轮所至亦复如是于四天下普劝人民修十善道是名金轮王亦名转轮圣王而具足七宝焉(劫梵语具云劫波华言分别时节金轮王太子绍位之时取四大海水以灌其顶方绍父位以为金轮王名灌顶位十善道者不杀不盗不邪淫不妄语不两舌不恶口不绮语不贪欲不嗔恚不邪见也)。

　　【一金轮宝】(亦名胜自在)金轮者其轮千辐径一丈四尺具足毂辋雕文刻镂众宝间错光明洞达天匠所成非世所有也谓转轮圣王既得此轮随王心念轮则为转案行天下须㬰周匝是为金轮宝。

　　【二白象宝】(亦名青山)白象者谓转轮圣王清旦升殿有白象宝忽然出现其身纯白其首杂色口有六牙牙七宝色力能飞行若王乘时一日之中周遍天下朝往暮回不劳不疲若行渡水水不动摇亦不濡足是名白象宝。

　　【三绀马宝】(亦名勇疾风)绀马者青赤色马也谓转轮圣王清旦升殿有绀马宝忽然出现髦鬣贯珠洗刷之时珠则堕落须㬰之间更生如故其珠鲜洁色胜于前鸣声远闻一由旬内力能飞行王若乘之案行天下朝去暮回力不疲极马脚触尘皆成金沙是名绀马宝(梵语由旬华言限量有三等不同上八十里中六十里下四十里)。

　　【四神珠宝】(亦名光藏云)神珠者谓转轮圣王清旦升殿有神珠宝忽然出现其色莹洁无有瑕颣夜悬空中随国大小明照内外如昼无异是名神珠宝。

　　【五玉女宝】(亦名净妙德)玉女者谓颜貌端正色相具足身则冬温夏凉于诸毛孔出栴檀香口出青莲华香言语柔软举动安详食自消化非同世间女人有诸不净是名玉女宝。

　　【六典财宝】(亦名大财)典财又曰典宝藏臣谓转轮圣王欲得七珍宝时典藏臣举身向地地出七宝向水水出七宝向山山出七宝向石石出七宝是为典财宝阿含经又云居士宝其人宿福深厚眼能彻见地中伏藏有主无主皆悉见知其有主者为之卫护其无主者取供王用是也。

　　【七主兵宝】(亦名离垢眼)主兵又曰典兵臣谓转轮圣王意欲得四种兵若千若万乃至无数顾视之间兵即已办行阵严整是为主兵宝阿含经又云其人智谋雄猛韬略独出即诣王所白言大王有所讨伐不足为忧若欲象马车步四种兵者我自能办是也。

　　七宝(出翻译名义)

　　七宝诸经所载不同旧出二种其间名同而华梵不一令依翻译名义亦列二种皆以梵语为名而用华言各释其下也。

　　【一苏伐罗】梵语苏伐罗华言金大智度论云金出山石沙赤铜中而有四义一者色无变二者体无染三者转作无碍四者令人富以是等义故名为宝。

　　【二阿路巴】梵语阿路巴华言银大智度论云银出烧石中世名白金亦有四义与前金同故名为宝。

　　【三琉璃】梵语琉璃华言青色宝观经䟽又云吠琉璃耶华言不远谓西域有山去波罗奈城不远山出此宝故以名之此宝青色一切众宝皆不能坏色体坚莹世所希有故名为宝(梵语波罗奈华言鹿苑)。

　　【四颇𥠖】梵语颇𥠖或云塞颇胝迦华言水玉即苍玉也或云水精体色莹润世所希有故名为宝。

　　【五牟婆洛揭拉婆】梵语牟婆洛揭拉婆华言青白色宝即砗磲也其状如车之渠车之牙辋也因以名焉以其体坚色明世所希有故名为宝。

　　【六摩罗伽𨽾】梵语摩罗伽𨽾华言码瑙其色赤白如马之脑因以名焉以其可琢成器世所希有故名为宝。

　　【七钵摩罗伽】梵语钵摩罗伽华言赤真珠佛地论云赤虫所出大智度论云此宝出鱼腹蛇脑中其色明莹最为殊胜故名为宝。

　　又七宝(出翻译名义)

　　【一钵攞娑】梵语钵攞娑华言珊瑚大智度论云海中石𣗳也谓西南涨海中去七八里许有珊瑚洲洲底有磐石此宝生其上人以铁网取之世所希有故名为宝。

　　【二阿湿摩揭婆】梵语阿湿摩揭婆华言琥珀其色红莹世所希有故名为宝。

　　【三摩尼】梵语摩尼又云末尼华言离垢即珠宝也此宝光净不为垢秽所染故圆觉钞又云如意谓意中所须财宝衣服饮食种种之物此珠悉能出生令人皆得如意故名为宝。

　　【四甄叔迦】梵语甄叔迦华言赤色宝西域传云甄叔迦𣗳名其花赤色形大如手此宝色如此花故以名焉。

　　【五释迦毗棱伽】梵语释迦毗棱伽华言能胜谓此宝能胜一切世间众宝世所希有故名为宝。

　　【六摩罗伽陀】梵语摩罗伽陀大智度论云绿色珠此宝出金翅鸟口边能辟一切诸毒世所希有故名为宝。

　　【七䟦折罗】梵语䟦折罗华言金刚此宝出于金中色如紫英百炼不销至坚至利可以切玉世所希有故名为宝。

　　七金山(出翻译名义)

　　七金山者谓山皆有金色光明故也七重环绕须弥山外高广形量次第减半如须弥山高八万四千由旬双持山止高四万二千由旬之类是也(梵语由旬华言限量有三等不同上八十里中六十里下四十里)。

　　【一双持山】双持山者谓二山相倚也又言持双者文互用耳此山高广各四万二千由旬。

　　【二持轴山】持轴山者谓山峰上耸形如车轴也高广各二万一千由旬。

　　【三檐木山】檐木𣗳名以山形似此𣗳故名檐木高广各一万五百由旬。

　　【四善见山】善见山者谓见者称善也高广各五千二百五十由旬。

　　【五马耳山】马耳山者谓状如马耳也高广各二千六百二十五由旬。

　　【六障碍山】障碍山者谓此山有障碍神故又名象鼻山形如象鼻故也高广各一千三百一十二由旬半。

　　【七持地山】持地山者谓与地相持故又名地持者文互用耳又名鱼觜山者以海中有鱼觜尖其山形如彼鱼故也又名持边山者以此山护持围绕内六山故也高广各六百五十六由旬零。

　　七海(出法集名数经)

　　【一盐水海】金刚三昧经云海有金刚轮随时转故令大海水同一咸味故名盐水海。

　　【二乳海】谓世有一海其味如乳故名乳海。

　　【三酪海】谓世有一海其味如酪故名酪海。

　　【四酥海】谓世有一海其味如酥故名酥海。

　　【五蜜水海】谓世有一海其味如蜜故名蜜水海。

　　【六吉祥草海】谓世有一海生吉祥草故名吉祥草海。

　　【七酒海】谓世有一海其味如酒故名酒海。

　　七大(出楞严经)

　　大即体性圆融周遍无外之义盖由万法不离地水火风而成依空建立因见有觉因识有知举此七种则自他依正色心一切万法无不摄矣然以众生迷失本心根尘对起知见妄分听不出声见不超色但于日镜和合处见火起月珠和合处见水生各不相容执相成碍殊不知如来藏中水火性空本周法界随众生心循业发现故世尊于楞严会上开悟阿难及诸大众会七大万法皆归如来藏故说此七大之相也(依正色心者依即所依国土正谓正受果报即能依之身也色即色身心即心识也)。

　　【一地大】粗为大地细为微尘析则成空合聚为地众生昏迷但见其相不知地性融通遍周法界随众生心循业发现清净本然宁有方所故名地大(循业即随业也)。

　　【二火大】火性无我寄于诸缘如执镜𦫿对日火生众生昏迷但见其相不知火性融通遍周法界随众生心循业发现如一处执镜一处火生遍法界执满世间起起遍世间宁有方所故名火大(火性无我者言火性无体也)。

　　【三水大】水性不定流息无恒如执珠盘对月出水众生昏迷但见其相不知水性融通遍周法界随众生心循业发现如一处执珠一处水出遍法界执满法界生生满世间宁有方所故名水大。

　　【四风大】风性无体动静不常如人整衣则有微风拂他人面众生昏迷但知微风不知风性融通遍周法界随众生心循业发现如一人整衣有微风出遍法界拂满国土生周遍世间宁有方所故名风大。

　　【五空大】空性无形因色显发如人凿井出土一尺中间则有一尺虚空众生昏迷但见此空不知性觉真空遍周法界随众生心循业发现如一井空空生一井十方虚空亦复如是圆满十方宁有方所故名空大。

　　【六见大】见觉无知因色空有如朝明夕昏一切色相因见分析众生昏迷但见明暗之相不知性见精明遍周法界随众生心循业发现以由色空既遍见亦周遍六根互用闻听觉知亦复如是圆满十虚宁有方所故名见大(六根互用者谓如眼见色亦能闻声嗅香知味觉触之类也十虚即十方虚空也)。

　　【七识大】识性无源因于六种根尘而出如根尘对起分别妄生众生昏迷但随分别不知性识明知遍周法界随众生心循业发现以由根境无边识亦无尽含吐十虚宁有方所故名识大(六种根尘者根即眼耳鼻舌身意六根也尘即色声香味触法六尘也十虚者十方虚空也)。

　　地动七因(出华严经䟽)

　　【一令诸魔生怖】魔有多种故曰诸魔令生怖者谓佛成道时必须地动令邪魔恐怖而回正念也。

　　【二令众生心不散乱】令众生心不散乱者谓佛欲说法时必先地动令诸众生㳟敬严谨心不散乱而能信受也。

　　【三令放逸者生觉知】令放逸生觉知者谓佛说法时或有放逸之人不能毕集必须地动令其觉知皆来谛听也。

　　【四令众生知法相】令众生知法相者谓佛说法微妙难知必先地动普令一切众生心生警悟觉了诸法之相也。

　　【五令众生观说法处】令众生观说法处者谓佛说法时欲令十方世界统为一佛国土必须地动令诸众生得见说法殊胜之处也。

　　【六令成熟者得解脱】令成熟得解脱者谓佛说法时若有根缘成熟众生来闻正法必须地动令其觉悟而得解脱也。

　　【七令随顺问正义】令随顺问正义者谓佛说法时为诸众生不解正义必须地动令其警觉随顺请问各得开解也。

　　七难(出观音玄义䟽)

　　难即厄难苦恼之处也谓火有焦身绝命之忧故为初难水有沉有浮故为二难罗刹虽暴缓于火水故为三难刀杖非随得随戮必须研罪虚实故为四难鬼取非的命衰逢害故为五难枷锁系身未为失命故为六难怨贼觅宝与宝即脱故为七难而此七难一一皆有果报恶业烦恼三种今但明人中果报之一种也有以罗刹难中风难足为八难者非也。

　　【一火难】观音经云若有持是观世音菩萨名者设入大火火不能烧盖持者口为诵持心为秉持言其执持无少懈也设入者不定之辞若人遭此难者一心称名必得解脱如应验传云晋元康中竺长舒居于洛阳时为延火将及草屋在于下风岂有免理一心称菩萨名即风回火转狭识浅见者以为偶尔后因风燥之日故掷火烧之三掷三灭其人即叩头谢罪如此应验非一而已。

　　【二水难】经云若为大水所漂称其名号即得浅处盖水言大而不言小者小不为难也若遭此难称菩萨名即得浅处如应验传云海盐郡有溺水者同伴皆沉此人称观世音菩萨忽遇得一名困倦如眠梦见两人乘船唤入即时觉悟开眼果见人船送至岸上则不复见矣。

　　【三罗刹难】梵语罗刹华言暴恶经云若有众生为求金银等宝入于大海假使黑风吹其船舫漂堕罗刹鬼国其中若有一人称观世音菩萨名者是诸人等皆得解脱罗刹之难盖罗刹者食人鬼也一人称名悉得解脱者忧戚休咎众所共之口不同称心亦觅福故获均济如应验传云外国百余人从师子国泛海向扶南忽遇恶风漂堕鬼国其罗刹鬼便欲尽食一船众人皆称观音中有一小乘沙门不信观音不肯称名鬼即索此沙门沙门学称菩萨名号亦得免脱(梵语沙门华言勤习)。

　　【四刀杖难】经云若复有人临当被害称观世音菩萨名者彼所执刀杖寻段段坏而得解脱如应验传云晋太元中彭城有一人被枉问为贼临刑将旧所供养观音金像带在髻中后伏法刀下但闻金声刀即三折头终不伤解髻看像像有三痕由是得脱。

　　【五鬼难】经云若三千大千国土满中夜叉罗刹欲来恼人闻其称观世音菩萨名者是诸恶鬼尚不能以恶眼视之况复加害盖鬼所以畏观音名者以观音有威有恩若非怀恩则是畏威闻名尚不能恶眼相视岂复生于伤害之心耶(三千者小千中千大千也今言三千大千者总别兼称也梵语夜叉华言勇健)。

　　【六枷锁难】经云若复有人若有罪若无罪杻械枷锁检系其身称观世音菩萨名者皆悉断坏即得解脱盖杻械枷锁刑狱之具也系即系缚检即封检其人若能称观世音菩萨者重关自开铁木断坏如应验传云盖护山阳人系狱应死三日三夜称菩萨名心无间息即见观音放光照之锁脱关开寻光而去行二十里光明方息。

　　【七冤贼难】经云有一啇主将诸商人赍持重宝经过险路遇诸冤贼乃至其中一人作是唱言诸善男子勿得恐怖汝当一心称观世音菩萨名号众商人一称其名故即得解脱盖冤本夺命贼本求财今冤为贼必财命两图由菩萨力故得解脱如应验传云僧慧达于晋隆安二年北陇上掘甘草于时羌饿捕人食之达为羌人所获闭在棚中择𦘺者先食达即一心称名诵经余人已尽唯达并一小儿准拟明日命尽达竟夜称诵不辍向晓羌来取之忽见一虎从草跳出咆吼羌人惊走虎因啮棚作一冗而去达将小儿走窜得免。

　　七灾难(出仁王护国经)

　　七灾难者谓佛为十六大国波斯匿王等而说也若国土中有此七种灾难当讲读仁王般若波罗蜜经其难即灭万姓安乐也(梵语波斯匿华言胜军)。

　　【一日月失度难】谓日月失其所缠之度时序不调或赤日出或黑日出或二三四五日出或日蚀无光或日轮一重现乃至四五重现是为日月失度难。

　　【二星宿失度难】谓二十八宿及金星彗星火星水星风星刀星南斗北斗等星各各失其所躔之度是为星宿失度难(二十八宿者角亢底房心尾箕斗牛女虚危室壁奎娄胃昂毕觜参井鬼神星张翼轸也)。

　　【三灾火难】谓火灾起时万姓烧尽或鬼火龙火天火山神火人火𣗳木火贼火如是种种灾异是为灾火难。

　　【四雨水变异难】谓阴阳不顺大水漂没冬雨夏雪冬行雷电夏雨霜雹或雨赤黑等水或雨土石沙砾江河逆流如是种种灾异是为雨水变异难。

　　【五恶风难】谓大风起时山河𣗳木一时吹坏或黑风赤风青风天风地风火风如是种种灾异是为恶风难。

　　【六亢阳难】亢极也谓天地亢阳炎火洞然百草枯瘁五谷不登如是种种灾异是为亢阳难(五谷者禾麻黍菽麦也)。

　　【七恶贼难】谓四方贼来侵扰境界或内外贼起火贼水贼风贼鬼贼百姓惊惶刀兵竞起如是种种灾异是为恶贼难。

　　七种受胎(出善见毗婆沙律)

　　【一相触受胎】谓女人月水生时喜乐男子若男子以身触其身分即生贪着而便怀胎是名相触受胎。

　　【二取衣受胎】谓如优陀夷共妇出家分别已久优陀夷往到妇处两情欲爱不止各相发问欲精污衣尼得此衣后即怀胎是名取衣受胎(梵语优陀夷华言出现日出时生故)。

　　【三下精受胎】谓往昔有一道士小便与精俱下鹿母饮之遂便怀胎生鹿子道士是名下精受胎。

　　【四手摩受胎】谓如睒菩萨父母俱盲帝释遥知下至其所为言宜合阴阳当生儿子答言夫妇既悉出家为道法故不得如此帝释复言不合阴阳当以手摩脐下即便怀胎果如其言而生睒子是名手摩受胎(睒音闪目暂见)。

　　【五见色受胎】谓有女人月华水成不得男子交合欲情极盛唯视男子即便怀胎是名见色受胎。

　　【六闻声受胎】谓如白鹭鸟悉雌无雄到春来时阳气始布雷声初鸣雌鹭一心闻声即便怀胎鸡亦有闻雄鸡声亦得怀胎是名闻声受胎。

　　【七嗅香受胎】谓如𤚩牛母但嗅犊气而亦怀胎是名嗅香受胎(𤚩牛名犊牛子也)。

　　七种生死(出翻译名义)

　　【一分假生死】分即分限假即形假谓三界果报寿有长短分限身有大小形假皆不免于生死是为分假生死(三界者欲界色界无色界也)。

　　【二变易生死】因移果易名为变易谓阿罗汉辟支佛菩萨既离三界生死出生方便等土就其断惑证果之时因移果易论为生死是名变易生死(因移果易者如初果为因二果为果二果为因三果为果三果为因四果为果是也方便土者二乘之人修方便道断见思惑而居此土也)。

　　【三流入生死】谓众生有识之初迷真逐妄流入生死苦海漂溺不息是为流入生死。

　　【四反出生死】谓众生若发心修行背妄归真则能反出生死至于涅槃是为反出生死(梵语涅槃华言灭度)。

　　【五因缘生死】谓初欢喜地已后诸位菩萨皆以所观不思议理为因能观真无漏智为缘共破无明之惑复为化众生故示现生死是为因缘生死(真无漏智者即菩萨智慧也由此智慧断诸惑业而不漏落生死以对二乘之智名为真耳)。

　　【六有后生死】谓第十法云地菩萨因有最后一品无明未断尚有一番变易生死是为有后生死(最后一品者谓无明惑有四十二品今是最后之一品也)。

　　【七无后生死】谓等觉菩萨破最后一品无明烦恼究竟永尽入妙觉位不受后身是为无后生死。

　　七日轮出(出法苑珠林)

　　七日轮出者劫末之相也天地始终谓之一劫劫尽坏时火灾将起一切人民皆作恶业遂使天久不雨所种不生诸水泉源皆悉枯竭久久之后风入海底取日宫殿于须弥山边置日道中遍照世间草木凋落如是一日乃至七日次第而出消竭海水大地烟起乾坤洞然直至梵天悉皆荡尽故有七日出现之说也(劫梵语劫波华言分别时节梵语须弥华言妙高直至梵天者谓火灾起时烧至色界初禅天也)。

　　【一日出】一日出时百草𣗳木一时凋落。

　　【二日出】二日出时四大海水从百由旬乃至七百由旬内自然枯涸(梵语由旬华言限量或八十里或六十里或四十里)。

　　【三日出】三日出时四大海水千由旬乃至七千由旬内展转消尽。

　　【四日出】四日出时四大海水深千由旬亦皆干竭。

　　【五日出】五日出时四大海水纵广七千由旬亦皆竭尽长阿含经云五日出已其后海水转减犹如春雨后牛迹中水遂至涸尽不渍人物也。

　　【六日出】六日出时此地厚六万八千由旬皆悉烟出从须弥山乃至三千大千世界及八大地狱无不烧灭烟烬无余人民命终及六欲诸天皆悉命终宫殿皆空一切无常不得久住(三千者小千中千大千也今言三千大千者总别兼称也八大地狱者活地狱黑绳地狱合会地狱叫唤地狱大叫唤地狱热地狱大热地狱阿鼻地狱也六欲天者四天王天忉利天夜摩天兜率天化乐天他化自在天也)。

　　【七日出】七日出时大地须弥山渐渐崩坏百千由旬永无遗余山皆洞然诸宝爆裂烈焰震动至于梵天一切恶道皆悉荡尽。

　　法没时七秽行(出出曜经)

　　【一百岁持戒为恶所破】谓法将灭时有人持戒满百岁已一弹指顷遂为恶知识之所破坏是为法没时之秽行也。

　　【二久行慈心为嗔所坏】谓法将灭时有人久行平等慈忍未尝少息一旦逆境现前不能安忍嗔恚倏起坏灭善根是为法没时之秽行也。

　　【三薄贱不随师教】谓法将灭时善行寡少为此道者悉皆轻薄污贱之徒不修威仪进止不顺师长教诲耽习下流无所闻见是为法没时之秽行也。

　　【四互诤胜负】谓法将灭时正教不行人我妄兴是此者则非彼是彼者则非此交相毁诤以求胜负唯务较短量长不思反邪归正是为法没时之秽行也。

　　【五斗乱彼此】谓法将灭时出家之人或居城郭村落贪求利养我慢贡高悖理乱常争长竞短向彼说此向此说彼互相毁谤争斗不已惟知构造其非不解弘持其教是为法没时之秽行也。

　　【六贪着利养】谓法将灭时出家之人多贪利养广殖田园惟思口体之奉不以勤苦为劳遂致身多疾病不能流通佛教是为法没时之秽行也。

　　【七凡圣皆被毁辱】谓法将灭时教道不明以伪乱真以邪混正是非不明凡圣无别故自凡夫之僧至阿罗汉一概被人轻贱毁辱既辱其徒何有其教是为法没时之秽行也(梵语阿罗汉华言无学)。

　　大明三藏法数卷第二十三
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第二十四　　　　碣六

　　上天竺前住持沙门一如等奉　来集注

　　如来八相(出释迦谱)

　　如来八相者法华经中明释迦如来无量劫前已成正觉因大悲愿力利益众生数数于十方国土示生示灭处处不同岂但于此南阎浮提一方出现而已今论出现本末则具有八相皆所以示同人法也(梵语释迦华言能仁劫梵语具云劫波华言分别时节梵语阎浮提华言胜金洲)。

　　【一降兜率相】梵语兜率华言知足以此天于五欲境知止足故谓菩萨从兜率天将降神时观此阎浮提内迦毗罗国最为处中往古诸佛出兴皆生于此尔时菩萨即现五瑞一者放大光明二者大地震动三者诸魔宫殿隐蔽不现四者日月星辰无复光明五者天龙等众悉皆惊怖现此瑞已于是下生是名降兜率相(五欲者色欲声欲香欲味欲触欲也菩萨即释迦如来梵语迦毗罗华言黄色)。

　　【二托胎相】谓菩萨将托胎时观净饭王性行仁贤摩耶夫人前五百世曾为菩萨毋应往彼托胎大机之人见乘栴檀楼阁小机之人见乘六牙白象与无量诸天作诸伎乐从右胁入身映于外如处琉璃是名托胎相(梵语摩耶具云摩诃摩耶华言大术)。

　　【三降生相】谓四月八日日初出时摩耶夫人在毗岚园手攀无忧𣗳枝菩萨渐渐从右胁出于时𣗳下生七茎莲华大如车轮菩萨处于华上周行七步举右手而言曰我于一切天人之中最尊最胜尔时难陀龙王䟦难陀龙王于空中雨温凉二水灌太子身身黄金色三十二相放大光明普照三千大千世界是名降生相(毗岚梵语具云岚毗尼华言解脱处梵语难陀华言欢喜梵语䟦难陀华言善欢喜此二龙王即兄弟也三十二相者足下安平相千辐轮相手指纤长相手足柔软相手足缦网相足跟满足相足趺而好相腨如鹿王相手过膝相马阴藏相身纵广相毛孔生青色相身毛上靡相身金色相身光面各一丈相皮肤细滑相七处平满相两腋满相身如师子相身端直相肩圆满相四十齿相齿白齐密相四牙白净相颊车如师子相咽中津液得上味相广长舌相梵音深远相眼色如金精相眼睫如牛王相眉间白毫相顶肉髻成相也三千者小千中千大千也言三千大千者总别兼称也)。

　　【四出家相】谓太子年至十九时出游四门见老病死之相厌世无常心思出家往白父王愿𦗟出家父王不许于二月七日身放光明照四天王宫乃至净居天宫诸天见已到太子所头面礼足白言无量劫来所修行愿今正成熟之时太子遂于后夜乘马逾城至䟦伽仙人苦行林中剃除须发是名出家相(四天王者东方持国天王南方增长天王西方广目天王北方多闻天王净居天即色界天也)。

　　【五降魔相】魔梵语具云魔罗华言能夺命谓菩萨于菩提𣗳下将成道时大地震动放大光明隐蔽魔宫时魔波旬即令三女乱其净行菩萨以神力故变其魔女皆成老母魔王大怒遍来部从上震天雷雨热铁丸刀轮器仗交横空中挽弓放箭箭停空中变成莲华不能加害群魔忧戚悉皆迸散是名降魔相(梵语菩提华言道梵语波旬华言恶即魔王名也)。

　　【六成道相】谓菩萨降伏魔已放大光明即便入定悉知过去所造善恶死此生彼之事于腊月八日明星出时豁然大悟得无上道成最正觉是名成道相。

　　【七说法相】谓菩萨既成道已便欲说法度诸众生即自思惟无能信受者若我住世于事无益不如入于涅槃尔时梵天前白佛言世尊今日法海已满法幢已立润济开导今正是时云何欲舍一切众生入于涅槃而不说法是时如来受梵王请已即住鹿野苑中先为憍陈如等五人转四谛法轮及说大小乘种种教法是名说法相(五人者憍陈如马胜䟦提十力迦叶拘利太子也四谛者苦谛集谛灭谛道谛也)。

　　【八涅槃相】梵语涅槃华言灭度谓如来度人已竟将入涅槃二月十五日于拘尸那城娑罗双𣗳间卧七宝床其林忽然变白犹如白鹤尔时佛受纯陀长者最后供已与文殊师利等言诸善男子但当自修其心慎莫放逸遂于中夜而入涅槃诸天人等以千端㲲缠裹其身七宝为棺盛满香油积诸香木以火焚之[(冰-水+〡)*ㄆ]取舍利以为八分起塔供养是名涅槃相(梵语拘尸那华言角城其城三角故也梵语娑罗华言坚固谓冬夏不改色也梵语文殊师利华言妙德八分者拘尸城一分波肩罗婆国一分师伽那婆国一分阿勒遮国一分毗耨国一分毗离国一分遮罗迦罗国一分摩伽陀国一分也)。

　　八大自在我(出涅槃经)

　　我即自在之义谓如来有大神力有大智慧故能随机示现自在巧妙经中谓如来常乐我净之我具此八义故称我德(常者不迁不变也乐者无生死苦也我者即八自在也净者惑业净尽也)。

　　【一能示一身以为多身】一身多身者于一身中现无量身也经云如来身数犹如微尘充满十方无量世界盖如来所证法身之体遍一切处全此之体起于应用故能一多自在也。

　　【二示一尘身满大千界】一尘身满大千界者谓如来法身体无不遍故一尘之身与法身之量同一广大大千世界悉皆充满自在无碍也。

　　【三大身轻举远到】大身轻举远到者谓如来广大之身飞行轻举无远不到自在无碍也经云如来能以满大千世界之身轻举飞空过于二十恒河沙等诸佛世界而无障碍是也。

　　【四现无量类常居一土】现无量类常居一土者谓如来虽为众生现众类之身而所居常在一土自在无碍也经云如来之心安住不动而能随诸众生现无量形类又云如来之身常住一土而令他土一切悉见是也。

　　【五诸根互用】诸根互用者谓如来眼等诸根互相为用自在无碍也经云如来一根亦能见色闻声嗅香别味觉触知法一根既然诸根亦尔是也(一根者即眼耳鼻舌身意六根中之一根也)。

　　【六得一切法如无法想】得一切法如无法想者谓如来知一切法本性空寂若言有法而可证得则为虚妄故虽有所证而无能证之想于法融通自在无碍也经云若是有者可名为得实无所有云何名得以自在故非得而得是也。

　　【七说一偈义经无量劫】说一偈义经无量劫者谓如来智慧辩才演说一偈之义虽经多劫无有穷尽称性宣扬自在无碍也经云如来演一偈之义经无量劫义亦不尽是也(劫梵语具云劫波华言分别时节)。

　　【八身遍诸处犹如虚空】身遍诸处犹如虚空者谓如来为诸众生处处现身说法犹如虚空了无形相可得随缘应化自在无碍也经云虚空之性不可得见如来亦尔实不可见以自在故令一切见是也。

　　八音(出法界次第)

　　八音者谓如来所出音声言辞清雅令诸众生闻即解悟而有此八种也。

　　【一极好音】谓一切诸天二乘菩萨虽各有好音未足为极唯佛音声闻者无厌得入妙道好中之最故名极好音(二乘者声闻乘缘觉乘也)。

　　【二柔软音】谓佛以慈善为心所出音声巧顺物情能令闻者喜悦皆舍刚强之心故名柔软音。

　　【三和适音】谓佛常居中道妙解从容所出音声和雅调适能令闻者心皆融释因声会理故名和适音。

　　【四尊慧音】谓佛德位尊高慧心明彻所出音声能令闻者尊重慧解开明故名尊慧音。

　　【五不女音】谓佛住首楞严定有大雄之德所出音声能令一切闻者敬畏天魔外道莫不归伏故名不女音(梵语首楞严华言健相分别谓能降伏一切魔也)。

　　【六不误音】谓佛智圆明照了无碍所出音声谛审真实无有差谬能令闻者各获正见故名不误音。

　　【七深远音】谓佛智幽深行位高极所出音声自近而达彻至十方令近闻非大远闻不小皆悟甚深幽远之理故名深远音。

　　【八不竭音】谓如来愿行无尽住于无尽法藏所出音声闻者寻其所义无尽无穷故名不竭音。

　　八支语(出显扬圣教论)

　　【一上首语】首始也谓佛凡有所说必以趣向涅槃之道而为首先故名上首语(梵语涅槃华言灭度)。

　　【二美妙语】谓佛所说法言辞柔软嘉美微妙令人乐闻故名义妙语。

　　【三显了语】谓佛说法随机湏畅于诸事理显白明了故名显了语。

　　【四易解语】谓佛说法善巧方便令诸众生即得解悟故名易解语。

　　【五乐闻语】谓佛说法称适机宜语音宣畅事理该明当机之众无不喜乐𦗟闻故名乐闻语。

　　【六无依语】谓佛说法随机开导无所依着亦不希望他人信己而后为说故名无依语。

　　【七不逆语】谓佛说法知诸众生根量随顺不违使其各得获益故名不逆语。

　　【八无边语】谓佛说法具大智慧具大辩才称性宣演无有穷极故名无边语。

　　八分分如来舍利(出涅槃注后分)

　　释迦如来于拘尸城茶毗已竟诸国起兵夺取舍利时有婆罗门为息相夺诤故分作八分八国起塔供养也(梵语释迦华言能仁拘尸梵语具云拘尸那华言角城谓此城三角故也梵语茶毗华言焚烧梵语舍利华言骨身梵语婆罗门华言净行)。

　　【一拘尸城】拘尸城诸力士得一分舍利即于国中起塔供养。

　　【二波肩罗婆国】波肩罗婆国力士得一分舍利归国起塔供养。

　　【三师伽那婆国】师伽那婆国拘楼罗众得一分舍利归国起塔供养。

　　【四阿勒遮国】阿勒遮国诸刹帝利得一分舍利归国起塔供养(梵语刹帝利华言田主)。

　　【五毗耨国】毗耨国诸婆罗门得一分舍利归国起塔供养。

　　【六毗离国】毗离国诸𥠖车得一分舍利归国起塔供养。

　　【七遮罗迦罗国】遮罗迦罗国诸释子得一分舍利归国起塔供养。

　　【八摩伽陀国】摩伽陀国阿阇世王得一分舍利归国起塔供养(梵语摩伽陀华言善胜梵语阿阇世华言未生怨)。

　　八大灵塔(出八大灵塔经)

　　佛之灵塔有八经云若人发大信心修建塔庙承事供养得大利益获大果报具大名称是人命终即得生天然佛之舍利人间天上建塔甚多此经所载乃如来降生等处所建之塔也(梵语舍利华言骨身)。

　　【一在迦毗罗城龙弥你园】梵语迦毗罗华言黄色梵语龙弥你又云岚毗尼华言解脱处佛之降生即此园也乃造宝塔以表灵迹焉。

　　【二在摩伽陀园泥连河边】梵语摩伽陀华言善胜梵语泥连未见翻译佛于此河边菩提𣗳下而成正觉故建塔于此以供养焉(梵语菩提华言道)。

　　【三在波罗奈城】梵语波罗奈华言鹿苑佛于此处为声闻缘觉说四谛法故建塔以供养焉(四谛者苦谛集谛灭谛道谛也)。

　　【四在舍卫国祇陀园】梵语舍卫华言丰德梵语祇陀或云祇洹华言战胜佛于此园说法度生故建塔以供养焉。

　　【五在曲女城】此城由往昔大𣗳仙人咒九十九女一时腰曲故名曲女佛从忉利天说法下降于此故建塔以供养焉(梵语忉利华言三十二)。

　　【六在王舍城】此城往昔由千王共居故名王舍佛于此处说法度生故建塔以供养焉。

　　【七在广严城】其城广博严净故名广严佛于此处思念寿量故建塔以供养焉。

　　【八在拘尸那城】梵语拘尸那华言角城其城三角故也佛于此城娑罗双𣗳间入般涅槃故建塔以供养焉(梵语娑罗华言坚固梵语般涅槃华言灭度)。

　　八藏(出华严经随䟽演义钞)

　　藏即舍藏之义谓舍藏诸法文理而有经律论咒之不同经者法也常也凡圣之所轨则曰法魔外不能变坏曰常律者法也谓分判轻重持犯之罪如世之法律论议也谓论议种种诸法甚深之义也咒者愿也谓祈愿种种如意殊胜等事也盖以声闻缘觉大小乘之不同故有八藏之名焉(魔外者天魔外道也)。

　　【一经藏】经藏者即四阿含经是也(梵语阿含华言无比法谓世间之法无可比也四阿含者增一阿含长阿含中阿含杂阿含也)。

　　【二律藏】律藏者即四分十诵律等是也(四分者一比丘法二比丘尼法三受戒法四灭诤法也十诵者谓佛弟子优波离十番诵出也)。

　　【三论藏】论藏者即阿毗昙等论是也(梵语阿毗昙华言无比法谓圣人分别法义不可比也)。

　　【四咒藏】咒藏者即除一切疾病陀罗尼辟除诸恶陀罗尼等是也(梵语陀罗尼华言咒亦云能持谓持善不失持恶不生也已上经律论咒是声闻四藏也)。

　　【五经藏】经藏者即妙法莲华经大方广佛华严等经是也。

　　【六律藏】律藏者即菩萨善戒经梵网戒等经是也。

　　【七论藏】论藏者即大智度论十地经等论是也。

　　【八咒藏】咒藏者即楞严咒大悲等咒是也(已上经律论咒是菩萨四藏也)。

　　八藏(出处胎经)

　　藏即含藏之义谓佛灭度后阿难结集如来所说经法以此八藏类摄无遗也(梵语阿难华言度喜)。

　　【一胎化藏】胎化藏者谓佛说胎中化现等事如菩萨处胎等经是也。

　　【二摩诃衍藏】梵语摩诃衍华言大乘摩诃衍藏者即佛所说法华涅槃华严等诸大乘经是也。

　　【三中阴藏】谓此色身死后未托生前名为中阴中阴藏者如佛所说中阴等经是也。

　　【四戒律藏】戒律藏者谓佛所制在家出家及大乘小乘诸品戒法如僧祇等律部是也。

　　【五菩萨藏】菩萨藏者谓佛所说大乘诸经明诸菩萨修因证果之法是也。

　　【六杂藏】杂藏者谓佛所说大小乘经共明声闻缘觉菩萨及诸天人修因证果等法是也。

　　【七金刚藏】金刚藏者谓佛所说等觉菩萨修因证果之法以其破惑之智最为坚利能断极后微细无明之惑故名等觉菩萨为金刚心是也(等觉者去后妙觉犹有一等胜前诸位得称为觉也)。

　　【八佛藏】佛藏者谓佛所说大乘诸经明一切诸佛所说之法及神通变现导利众生等事是也。

　　八部般若(出般若经)

　　梵语般若华言智慧佛于第四时中所说之经既多法亦不一故有八部之名焉。

　　【一大品般若】谓佛演说五蕴十二入十八界三十七道品等法皆从六波罗蜜生其般若波罗蜜最大最胜最为第一余之五度若无般若导达则不得名为波罗蜜也以其卷帙多故是名大品般若(五蕴者色蕴受蕴想蕴行蕴识蕴也十二入者眼入耳入鼻入舌入身入意入色入声入香入味入触入法入也十八界者眼界色界眼识界耳界声界耳识界鼻界香界鼻识界舌界味界舌识界身界触界身识界意界法界意识界也三十七道品者观身不净观受是苦观心无常观法无我是四念处已生恶令永断未生恶令不生已生善令增长未生善令得生是四正勤欲如意足念如意足精进如意足思惟如意足是四如意足信根进根念根定根慧根是五根信力进力念力定力慧力是五力择法觉分精进觉分喜觉分除觉分舍觉分定觉分念觉分是七觉分正见正思惟正语正业正命正精进正念正定是八正道已上诸法总为三十七道品也梵语波罗蜜华言到彼岸六波罗蜜者一布施二持戒三忍辱四精进五禅定六智慧也)。

　　【二小品般若】谓与前大品所说之法大要是同因对大品以其卷帙少故是名小品般若。

　　【三放光般若】谓世尊入于三昧从足千辐轮相放大光明上至肉髻及诸毛孔中皆放光明遍照十方国土为诸菩萨而说此经是名放光般若(梵语三昧华言正定)。

　　【四光赞般若】光即光明赞即讲说谓佛从舌本出无数光明照三千界其光明中自然而现无数金莲华其莲华上各有诸佛讲说此经是名光赞般若(三千界者小千中千大千也)。

　　【五道行般若】谓佛说法令诸众生闻者喜乐展转相告于中受学成就道行是名道行般若。

　　【六金刚般若】金刚喻也般若法也以金之刚贞至坚至利能断难断能碎万物譬喻般若空慧能断诸众生难断之惑是名金刚般若。

　　【七胜天王般若】胜天王问佛云菩萨摩诃萨云何修学一法通达一切法佛即答云菩萨摩诃萨修学般若波罗蜜经则能通达檀波罗蜜乃至智波罗蜜等此经由胜天王发问而说是名胜天王般若(菩萨梵语具云菩提萨埵华言觉有情梵语摩诃华言大梵语檀华言施)。

　　【八文殊问般若】文殊师利白佛言我观如来不异相不动相不作相无生相无灭相不有相不无相等佛即答云若能如是见于如来心无所取亦无不取等甚为希有此经因文殊发问而说是名文殊问般若(梵语文殊师利华言妙德)。

　　八还辩见(出楞严经)

　　还者复也辩者分别也见即能见之性也八还辩见者以所见八种可还之境而辩能见之性不可还也此由阿难不知尘有生灭见无动摇而妄认缘尘随尘分别故如来以心境二法辩其真妄言心则曰今当示汝无所还地言境则曰吾今各还本所因处此显所见之境可还而能见之性不可还也遂以八种变化之相以辩之(梵语阿难华言庆喜)。

　　【一明还日轮】经云此大讲堂洞开东方日轮升天则有明矅而言还者谓此讲堂日出则明无日则暗是则明因于日故复还于日也然明是所见之尘境非能见之性也以尘境则有生灭见性元无生灭是故所见之明则可还能见之性不可还也若能见之性亦可还者则不明时无复见其暗矣故曰明还日轮。

　　【二暗还黑月】经云中夜黑月云雾晦𡨋则复昏暗而言还者以由白月则明黑月便暗是则暗因黑月故复还于黑月也当知所见之暗则可还能见之性不可还也若能见之性亦可还者则不暗时无复见其明矣故曰暗还黑月。

　　【三通还户牖】经云户牖之隙则复见通而言还者以有户牖则见通若无户牖则不见通是则通属户牖故复还于户牖也当知所见之通则可还能见之性不可还也若能见之性亦可还则不通处无复见其壅矣故曰通还户牖(隙者户牖之空处也)。

　　【四壅还墙宇】经云墙宇之间则复观壅而言还者以有墙宇则见壅若无墙宇则不见壅是则壅属墙宇故复还于墙宇也乃知所见之壅则可还能见之性不可还也若能见之性亦可还者则无壅处不复见其通矣故曰壅还墙宇。

　　【五缘还分别】经云分别之处则复见缘而言还者谓有分别所对之处则有所缘之相若无所对五尘之境则无缘相而可分别是则缘属分别故复还于分别也当知所缘分别之相可还而能分别之性不可还也若能分别之性亦可还者则不缘境时无复知其无分别矣故曰缘还分别(缘者系也谓心缘系色声香味触之五尘也所对之处即五尘之境也)。

　　【六顽虚还空】顽者无知也顽虚者谓无形相顽然无有知觉也经云顽虚之中遍是空性而言还者谓无形相之碍则遍是虚空若有形相则不见其虚矣是则顽虚即空故复还于空也当知所见之虚则可还能见之性不可还也若能见之性亦可还者则不虚时无复见其形相矣故曰顽虚还空。

　　【七郁𡋯还尘】郁者滞也𡋯者气盛貌经云郁𡋯之象则纡昏尘而言还者以有尘象则见郁𡋯无尘则不见其昏滞是则郁𡋯属于尘象故复还于尘象也当知所见郁𡋯之象则可还能见之性不可还也若能见之性亦可还者则无尘时不复见其清明矣故曰郁𡋯还尘(纡者萦也)。

　　【八清明还霁】经云澄霁敛氛又观清净而言还者以澄霁则见清净昏暗则不能见其明净矣是则清明属霁故复还于霁也当知所见清明之象可还而能见之性不可还也若能见之性亦可还者则不明时无复见其昏暗矣故曰清明还霁。

　　涅槃八味(出方等般泥洹经)

　　涅槃梵语具云摩诃般涅槃那华言大灭度大即法身灭即解脱度即般若是乃三德秘密理藏也此之理藏在诸佛不增在众生不减而有八种法味故泥洹经立此八味之名也(法味者并诸法中之义味也)。

　　【一常住】谓此涅槃之理彻三际以常存亘十方而常在故曰常住(三际者即过去未来现在三世也十方者四方四雄上下也)。

　　【二寂灭】谓此涅槃之理寂绝无为大患永灭故曰寂灭(大患者生死也)。

　　【三不老】谓此涅槃之理不迁不变无增无减故曰不老。

　　【四不死】谓此涅槃之理从本不生今亦不灭故曰不死。

　　【五清净】谓此涅槃之理安住清凉诸障悉净故曰清净。

　　【六虚通】谓此涅槃之理虚彻灵通圆融无碍故曰虚通。

　　【七不动】谓此涅槃之理寂然不动妙绝无为故曰不动。

　　【八快乐】谓此涅槃之理无生死逼迫之苦有真常寂灭之乐故曰快乐。

　　大海八不思议喻涅槃(出涅槃经)

　　【一渐渐转深】谓如来所说涅槃之法随顺众生根性利钝大小无不令其各各获益次第修证而至于究竟之地如经所说优婆塞戒沙弥戒比丘戒菩萨戒须陀洹果乃至菩萨果佛果之类犹如大海之流从浅而至深也(梵语涅槃华言灭度梵语优婆塞华言清净士梵语沙弥华言息慈梵语比丘华言乞士梵语具云菩提萨埵华言觉有情优婆塞戒即五戒也沙弥戒即十戒也比丘戒即二百五十戒也菩萨戒即十种戒也梵语须陀洹华言入流)。

　　【二深难得底】谓如来所说涅槃之法理智圆融妙不决定一切二乘菩萨皆莫测其所至如经云或说我无我或说常无常或说净不净或说空不空乃至或说五阴即是佛性之类于如是等法说无穷尽犹如大海之深难得底也(二乘者声闻乘缘觉乘也五阴者色阴受阴想阴行阴识阴也)。

　　【三同一咸味】谓如来所说涅槃之法虽有四教之异莫不为令众生同得实相之理同跻大觉之地如经所说一切众生同有佛性同一解脱同一因果乃至一切同得常乐我净之类犹如大海虽纳百川同一咸味也(四教者藏教通教别教圆教也)。

　　【四潮不过限】谓如来说涅槃之时扶律谈常制诸禁戒令诸弟子如法受持不得逾越如经所说制诸比丘不得受畜八不净物之类犹如海潮朝夕往来不过其限也(八不净物者一置买田宅二种植根栽三贮聚谷粟四畜养奴婢五畜养群畜六藏积金银财宝七藏积象牙刻镂等物八藏积铜铁釜镬以自煮㸑也)。

　　【五有种种宝藏】谓如来所说涅槃之法为世珍宝可尊可贵凡众生窘于法财者令其修习悉得免离逼迫之苦而成出世饶益之乐如经所说宝者谓四念处四正勤乃至如来功德智慧之类无所不具犹如大海种种诸宝皆悉含藏也(四念处者观身不净观受是苦观心无常观法无我也四正勤者已生恶令永断未生恶令不生已生善令增长未生善令生也)。

　　【六大身众生居住】谓如来所说涅槃之法甚深无量一切佛及菩萨莫不依此而住如经所说佛菩萨有大智慧大神通乃至大慈悲之类无非圣法之所含摄犹如大海一切鲲鲸大身之类咸依之而居也。

　　【七不宿死尸】谓如来所说涅槃之法专为扶持戒律而谈常住不令众生起断灭见于末法中生清净正信之心离一切邪恶之人如经所说阐提诽谤方等非法说法法说非法受畜八种不净之物佛物僧物随意而用或于比丘比丘尼所作非法事皆为死尸是经离如是等犹大海之不宿死尸也(阐提梵语具云一阐提华言信不具外道名梵语尼华言女)。

　　【八万流大雨不增不减】谓如来所说涅槃之法广谈佛性盛演圆常平等清净不生不灭众生诸佛同一觉源曾无有异如经所说无边际故无始终故常住不生不灭故一切众生悉平等故一切佛性同一性故犹万流大雨之归大海而不增不减也。

　　八背舍(亦名八解脱出禅波罗蜜)

　　背谓违背舍即弃舍大智度论云背此净洁五欲舍此着心故名背舍修此观故发无漏智慧断三界见思惑尽证罗汉果即转名八解脱也(净洁五欲者若欲界色声香味触即名粗弊五欲名为不净若色界无色界色声香味触即名净洁五欲也无漏智慧者谓二乘等由此智慧断除惑业不漏落生死也三界者欲界色界无色界也见思惑者谓意根对法尘起诸分别曰见惑眼等五根对色等五尘起诸贪爱曰思惑梵语阿罗汉华言无学)。

　　【一内有色相外观色】谓行人先观自己色身相状坏烂不净不丁爱乐一心静定更想皮肉脱落但见白骨有八色光明故云内有色相又为欲界贪欲难断虽己自观内色不净故须复以不净观于他人之色令生厌恶以求断除故又云外观色此即初背舍位在初禅天定(八色光明者谓见地色如黄白净地见水色如涧中澄清之水见火色如烟薪清净之火见风色如无尘清风见青色如金精山见黄色如薝卜花见赤色如春朝霞见白色如珂雪也)。

　　【二内无色相外观色】谓行人为入二禅已灭内身色相故云内无色相又为欲界贪欲难断故犹观外不净之相令生厌恶以求断除故又云外观色此即第二背舍位在二禅天定。

　　【三净背舍身作证】净即缘于净相也谓行人于第二背舍后除弃外色不净之相但于定中练习八色光明清净皎洁犹如妙宝之色故云净背舍心既明净乐渐增长遍满身中悉皆怡悦故又云身作证此即第三背舍位在三禅天定。

　　【四虚空处背舍】谓行人于欲界后已除弃自身不净之色初背舍后又除弃内身白骨之色第二背舍后又除弃外身一切不净之色尚余八种净色皆依心住若心舍色色即谢灭一心缘空与空相应即入无边虚空处定故云虚空处背舍此即第四背舍位在四禅天定。

　　【五识处背舍】谓行人若舍虚空处一心缘识入定时即观此定依五阴等悉皆无常苦空无我虚诳不实心生厌背而不受着故云识处背舍(五阴者色阴受阴想阴行阴识阴也无常者谓五阴之身终归坏灭也苦者谓身有生死逼迫等苦也空者谓身由四大假合而成本来空也无我者谓四大各离谁是我耶)。

　　【六无所有处背舍】谓行人若舍识处一心缘无所有处入定时即观此定依五阴等悉皆无常苦空无我虚诳不实心生厌背而不受着故名无所有处背舍。

　　【七非有想非无想处背舍】谓行人若舍无所有处一心缘非有想非无想入定时即观此定依五阴等悉皆无常苦空无我虚诳不实心生厌背而不爱着故名非有想非无想背舍。

　　【八灭受想背舍】受即领纳想即思想即五阴中受想二心也谓行人厌患此心散乱欲入定休息故背灭受想诸心是名灭受想背舍。

　　八胜处(出禅波罗蜜)

　　八胜处者谓修八背舍后观心纯熟转变自在若净若不净随意能破也禅波罗蜜云初二胜处位在初禅第三第四胜处位在二禅第五至第八胜处位在四禅三禅不立胜处者以三禅天乐多心钝故不立也。

　　【一内有色相外观色少若好若丑是名胜知胜见】谓行人先观自己色身相状坏烂不净不可爱乐一心静定更想皮肉脱落但见白骨有八色光明故云内有色相又以观道未增若观多色恐难摄持故观少色是以自观己身不净亦观所爱之人身亦不净故云外观色少若好若丑者谓观外诸色善业果报故名好恶业果报故名丑或时系心一处观欲界中色能生贪欲者是净色名为好能生瞋恚者是不净色名为丑胜知胜见者谓观心纯熟于好色中心不贪爱于丑色中心不瞋恚也(八色光明者谓见地色如黄白净地见水色如渊中澄清之水见火色如无烟薪清净之火见风色如无尘清风见青色如金精山见黄色如薝卜华见赤色如春朝霞见白色如珂雪也)。

　　【二内有色相外观色多若好若丑是名胜知胜见】谓行人先观自己色身相状坏烂不净不可爱乐一心静定更想皮肉脱落但见白骨有八色光明故云内有色相观于内身色相既熟则观外色虽多亦无妨碍所谓谛观一死尸至十百千万等死尸若观一胖胀时悉见一切胖胀乃至坏烂青瘀剥落亦复如是故云外观色多若好若丑者谓观外诸色善业果报故名好恶业果报故名丑或时系心一处观欲界中色能生贪欲者是净色名为好能生瞋恚者是不净色名为丑胜知胜见者谓观心纯熟于好色中心不贪爱于丑色中心不瞋恚也。

　　【三内无色相外观色少若好若丑是名胜知胜见】谓行人入二禅已灭内心色相故云内无色相又以观道未增若观多色恐难摄持故观少色是以自观己身不净亦观所爱之人身亦不净故云外观色少若好若丑者谓观外诸色善业果报故名好恶业果报故名丑或时系心一处观欲界中色能生贪欲者是净色名为好能生瞋恚者是不净色名为丑胜知胜见者谓观心纯熟于好色中心不贪爱于丑色中心不瞋恚也。

　　【四内无色相外观色多若好若丑是名胜知胜见】谓行人入二禅已灭内身色相故云内无色相观内身色相既无则外观色相虽多亦无妨碍所谓谛观一死尸至千万死尸若观一胖胀悉见一切胖胀乃至坏烂剥落亦复如是若好若丑者谓观外诸色善业果报故名好恶业果报故名丑或时系心一处观欲界中色能生贪欲者是净色名为好能生瞋恚者是不净色名为丑胜知胜见者谓观心纯熟于好色中心不贪爱于丑色中心不瞋恚也盖行人为欲界烦恼难破故于第二禅中重修第三第四胜处除灭欲界烦恼令无遗余亦令观道增进牢固不失工力转胜也。

　　【五青胜处】谓行人观青色照耀胜于背舍八色光明中所见青相不起法爱故名胜处。

　　【六黄胜处】谓行人观黄色照耀胜于背舍八色光明中所见黄相亦不起法爱故名胜处。

　　【七赤胜处】谓行人观赤色照耀胜于背舍八色光明中所见赤相亦不起法爱故名胜处。

　　【八白胜处】谓行人观白色照耀胜于背舍八色光明中所见白相亦不起法爱故名胜处。

　　八正道(出法界次第)

　　谓此八法不依偏邪而行故名为正复能通至涅槃故名为道(梵语涅槃华言灭度)。

　　【一正见】谓人修无漏道见四谛分明破外道有无等种种邪见是为正见(无漏道者即戒定慧修此道者能断三界有漏生死也四谛者苦谛集谛灭谛道谛也)。

　　【二正思惟】谓人见四谛时正念思惟观察筹量令观增长是为正思惟。

　　【三正语】谓人以无漏智慧常摄口业远离一切虚妄不实之语是为正语。

　　【四正业】谓人以无漏智慧修摄其心住于清净正业断除一切邪妄之行是为正业(清净正业者谓戒定慧等出世之善业也)。

　　【五正命】谓出家之人当离五种邪命利养常以乞食自活其命是为正命(五种邪命者一诈现异相二自说功能三占相吉凶四高声现威五说所得利以动人心也)。

　　【六正精进】不杂名精无间名进谓人勤修戒定慧之道一心专精无有间歇是名正精进。

　　【七正念】谓人思念戒定慧正道及五停心助道之法堪能进至涅槃是名正念(五停心者多散众生数息观多贪众生不净观多嗔众生慈悲观愚痴众生因缘观多障众生念佛观也)。

　　【八正定】谓人摄诸散乱身心寂静正住真空之理决定不移是名正定。

　　八智(出四教仪集注)

　　【一苦法智】苦是欲界生死之苦法是所证真如之理智是能证之智谓观欲界生死之苦真智发而证真如之理是名苦法智。

　　【二苦类智】谓观欲界苦谛之后复观上二界苦谛真智明发是欲界苦法智之流类是名苦类智(上二界者谓色界无色界也)。

　　【三集法智】谓观欲界集谛见惑真智明发而证真如之理是名集法智。

　　【四集类智】谓观欲界集谛之后复观上二界集谛真智明发是欲界集法智之流类是名集类智。

　　【五灭法智】谓观欲界灭谛灭前苦集真智明发而证真如之理是名灭法智。

　　【六灭类智】谓观欲界灭谛之后复观上二界灭谛真智明发是欲界灭法智之流类是名灭类智。

　　【七道法智】谓观欲界道谛修三十七道品真智明发而证真如之理是名道法智(三十七道品者观身不净观受是苦观心无常观法无我是四念处已生恶令永断未生恶令不生已生喜今增长未生善令得生是四正勤欲如意足念如意足精进如意足思惟如意足是四如意足信根进根念根定根慧根是五根信力进力念力定力慧力是五力择法觉分精进觉分喜觉分除觉分舍觉分定觉分念觉分是七觉分正见正思惟正语正业正命正精进正念正定是八正道已上诸法总为三十七道品也)。

　　【八道类智】谓观欲界道谛之后复观上二界道谛真智明发是欲界道法智之流类是名道类智。

　　八念(出大智度论)

　　念者内心存忆也论云佛诸弟子于闲静处乃至山林旷野善修不净等观厌患其身忽生惊怖及为恶魔作种种恶事恼乱其心忧惧转增是故如来为说八念法若存心于此恐怖即除也。

　　【一念佛】谓修禅观之人若遭恐怖障难之时应念诸佛慈悲救济众生功德无量如是一心念念不舍怖障即除也。

　　【二念法】谓修禅观之人若遭恐怖障难之时应当念法法力广大通达无碍能灭烦恼如是一心念念不舍怖障即除也。

　　【三念僧】谓修禅观之人若遭𢙢怖障难之时应当念僧僧是佛之弟子能修正道能证圣果为世福田如是一心念念不舍怖障即除也。

　　【四念戒】谓修禅观之人若遭𢙢怖障难之时应当念戒戒是无上菩提之本能遮诸恶得安隐处如是一心念念不舍怖障即除也(梵语菩提华言道)。

　　【五念舍】谓修禅观之人若遭𢙢怖之时应当念舍舍有二种一舍施能生大功德二舍烦恼因此得大智慧如是一心念念不已怖障即除也。

　　【六念天】谓修禅观之人若遭恐怖障难之时应当念四天王天乃至他化自在天如是等天果报清净利安一切如是一心念念不舍怖障即除也(四天王者东方持国天王南方增长天王西方广目天王北方多闻天王也他化自在天即欲界第六天也)。

　　【七念出入息】息即鼻中出入之气念出入息者谓修禅观之人若遭恐怖之时应当念息息是治散乱之良药入禅定之捷径如是念念不已则心不驰散怖障即除也。

　　【八念死】谓修禅观之人若遭恐怖障难之时应当念死死有二种一者自死谓报尽而死二者他缘死谓遇恶缘而死此二种死从生以来常与身俱无可避处如是一心念念不已怖障即除也。

　　大人八念(出中阿含经)

　　阿那律陀在枝提瘦水渚林中宴坐思惟心作是念道从无欲非有欲得乃至道从智慧非愚痴得于是世尊以他心智知彼心中所念而现其前为说大人八念也(梵语阿那律陀华言无灭佛之弟子)。

　　【一道从无欲非有欲得】谓比丘修道当于一切尘境不生希欲之心虽自得无欲而不令他知此所以能得道也是名道从无欲非有欲得。

　　【二道从知足非无厌得】谓比丘修道衣但覆形食但支命一切所需悉当知足此所以能得道也是名道从知足非无厌得。

　　【三道从远离非聚会得】谓比丘修道于世间诸法及己身心俱当远离此所以能得道也是名道从远离非聚会得。

　　【四道从精勤非懈怠得】谓比丘修道当常行精进断恶不善修诸善法恒自起意专一坚固不舍方便此所以能得道也是名道从精进非懈怠得。

　　【五道从正念非邪念得】谓比丘修道当观察身心内外诸法悉皆空寂无有邪念此所以能得道也是名道从正念非邪念得。

　　【六道从定意非乱意得】谓比丘修道当远离诸恶之法凝心禅定无有散乱此所以能得道也是名道从定意非乱意得。

　　【七道从智慧非愚痴得】谓比丘修道当观察世间兴衰之法而得智慧明达分别晓了悉除惑业尽生死苦此所以能得道也是名道从智慧非愚痴得。

　　【八道从不戏乐非戏行得】谓比丘修道当常寂静远离嬉戏之乐游观之行安住无为之理正意而解此所以能得道也是名道从不戏乐非戏行得。

　　八觉(出华严经䟽)

　　觉犹念也因此八种引起一切烦恼即恶觉也。

　　【一欲觉】欲即贪欲谓贪欲心起常念可意之事故名欲觉。

　　【二瞋觉】瞋即瞋恨谓瞋恚心起常念忿恨于他故名瞋觉。

　　【三恼觉】恼即恼害谓憎嫉心起常念恼害于他故名恼觉。

　　【四亲里觉】谓常忆念亲戚乡里故名亲里觉。

　　【五国土觉】谓常念国土安危故名国土觉。

　　【六不死觉】谓因多财资养常念不死故名不死觉。

　　【七族姓觉】族即姓族姓即种姓谓矜诞心起常念世族种姓有高有下故名族姓觉(矜诞者夸大之谓也)。

　　【八轻侮觉】侮即慢也谓恃己才德常念轻慢于人故名轻侮觉。

　　八忍(出四教仪集注)

　　【一苦法忍】苦即欲界生死之苦法即真如之理忍即忍可亦印证之义也谓于四善根位中因观欲界生死之苦至世第一后心真如理显生无漏法忍是名苦法忍(四善根者即四加行暖位顶位忍位世第一位也无漏者谓不漏落三界生死也)。

　　【二苦类忍】苦即色界无色界生死之苦类即流类谓观欲界苦谛之后复观上二界苦谛亦生无漏法忍是欲界苦法忍之流类是名苦类忍(上二界者即色界无色界也)。

　　【三集法忍】集即招集之义谓观欲界集谛见思之惑真如理显生无漏法忍是名集法忍(见惑者谓意根对法尘起诸分别眼等五根对色等五尘起诸贪爱思惑者谓曰思惑也)。

　　【四集类忍】谓观欲界集谛之后复观上二界集谛生无漏法忍是欲界集法忍之流类是名集类忍。

　　【五灭法忍】灭即灭无之义谓观欲界灭谛灭前苦集真如理显生无漏法忍是名灭法忍。

　　【六灭类忍】谓观欲界灭谛之后复观上二界灭谛生无漏法忍是欲界灭法忍之流类是名灭类忍。

　　【七道法忍】道即三十七道品谓观欲界道谛修此道品真如理显生无漏法忍是名道法忍(三十七道品者观身不净观受是苦观心无常观法无我是四念处已生恶令永断未生恶令不生已生善令增长未生善令得生是四正勤欲如意足念如意足精进如意足思惟如意足是四如意足信根进根念根定根慧根是五根信力进力念力定力慧力是五力择法觉分精进觉分喜觉分除觉分舍觉分定觉分念觉分是七觉分正见正思惟正语正业正命正精进正念正定是八正道已上诸法总为三十七道品也)。

　　【八道类忍】谓观欲界道谛之后复观上二界道谛生无漏法忍是欲界道法忍之流类是名道类忍。

　　八大人觉(出佛遗教经论)

　　觉即觉悟谓此八法乃是菩萨缘觉声闻大力量人之所觉悟故名八大人觉(菩萨梵语具云菩提萨埵华言觉有情)。

　　【一少欲觉】谓人寡欲乃得心安是则卧觉一榻之宽覆觉一衾之温食觉一餐之饱处觉容膝之适心无过想是名少欲觉。

　　【二知足觉】谓人虽贫乏常知止足是则虽服粗弊而有狐貉之温虽食藜糗而有膏梁之美虽居蓬荜而有厦屋之安是名知足觉。

　　【三寂静觉】谓人离众愦闹闲居独处厌世缠缚思灭贪欲之苦本而能断除烦恼寂静其心是名寂静觉。

　　【四正念觉】谓人思念正道一心专注无有间杂不起邪想是名正念觉。

　　【五正定觉】谓人修习禅定摄诸乱想而得身心寂静三昧现前是名正定觉(梵语三昧华言正定)。

　　【六精进觉】谓人勇猛精勤修习善法不令间断则道业日进无有退失是名精进觉。

　　【七正慧觉】谓人欲入道者必须从闻而思从思而修以此三者而自增益则智慧真正离诸邪见断惑证果是名正慧觉。

　　【八无戏论觉】以言嘲谑名为戏论谓人欲得涅槃寂静之乐必须清净口业舍诸戏论一循正语是名无戏论觉(梵语涅槃华言灭度)。

　　八识(出宗镜录)

　　【一眼识】谓眼以色为缘而生眼识眼识依根而生眼根因识能见而能见者是名眼识。

　　【二耳识】谓耳以声为缘而生耳识耳识依根而生耳根因识能𦗟而能𦗟者是名耳识。

　　【三鼻识】谓鼻以香为缘而生鼻识鼻识依根而生鼻根因识能嗅而能嗅者是名鼻识。

　　【四舌识】谓舌以味为缘而生舌识舌识依根而生舌识因识能尝而能尝者是名舌识。

　　【五身识】谓身以触为缘而生身识身识依根而生身根因识能觉而能觉者是名身识。

　　【六意识】谓意以法为缘而生意识意识依根而生意根因识而能分别以能分别前五根所缘色等五尘境界是名意识(五根者眼根耳根鼻根舌根身根也五尘者色尘声尘香尘味尘触尘也)。

　　【七末那识】梵语末那华言意亦名相续识又名分别识此识本无定体即第八识之染分依第八识自证分而生缘第八识见分而执为我为第六识之主执转第六识所缘善恶之境而为染净皆由此识也前第六识名意识今此识亦名意者谓第六识依根而得名此识当体而立号第六识虽能分别五尘好恶而由此识传送相续执取也(依根者根即意根也当体者即分别之体也)。

　　【八阿赖耶识】梵语阿赖耶华言藏识以其无法不含无事不摄故也此识染净同源生灭和合而具有四分如摩尼珠体本清净又如明镜能含万像若以染分言之无明依之而起结业由之而生具足烦恼尘劳变现根身世界即前七种识境皆是也若以净体言之即本觉心源离念清净在圣不增在凡不减也(四分者一相分即形相谓此识能变现根身世界及诸法名义相伏皆由第八识此分而生如镜中所现之影像也二见分见即照了之义谓此识能照烛一切诸法及解了诸法义理如镜中之明能照万像也三自证分自证所具之法谓此识能持见分相分亲证无碍如镜之圆体能持其明能含众像也四证自证分证即能证之体自证即所具之法能持前自证分见分相分皆不离此分是第八识本体如镜之背也梵语摩尼华言离垢根身者即眼等诸根也)。

　　八识缘境广狭(出宗镜录并瑜伽师地论)

　　【一眼识缘唯实唯量境】谓眼见色时即有识生能缘青黄赤白实有之色名为性境此识对境名为现量以其但能见色未起分别是故所缘之境狭也(性境者谓现前所有实见之境也现量者谓见现前之色而能量度也)。

　　【二耳识缘唯实唯量境】谓耳闻声时即有识生能闻言语等实有之声名为性境此识对境名为现量以其但能闻声未起分别是故所缘之境狭也。

　　【三鼻识缘唯实唯量境】谓鼻嗅香时即有识生能嗅好恶实有之香名为性境此识对境名为现量以其但能嗅香未起分别是故所缘之境狭也。

　　【四舌识缘唯实唯量境】谓舌尝味时即有识生能尝咸酸苦淡实有之味名为性境此识对境名为现量以其但能尝味未起分别是故所缘之境狭也。

　　【五身识缘唯实唯量境】谓身觉触时即有识生能缘细滑粗强实有之触名为性境此识所缘名为现量以其但能觉触未起分别是故所缘之境狭也。

　　【六意识遍缘一切通彻假实三量】谓此识心遍缘现前实有之境于实境上分别长短方圆等相名为假是则此识三境皆缘三量皆具以其遍能分别假实诸境是以所缘之境广也(三境者一性境说见上二独影境谓思量过去之境唯有影现于心三本质境谓于现身境上分别质相三量者一现量说见上二比量谓于现前物上比度而知如隔墙见烟知彼有火三非量谓追缘过去未来之事)。

　　【七第七识见分唯假唯实】谓此识无别体相依第八识为因而起复缘第八见分而为相分分别思量常执第八为我能缘之心是假所缘之境是实以其唯起我执生诸气习不能遍缘诸境是故所缘之境最狭也(第八识者即藏识也见分者谓能见之识也相分者谓所见之境相也生诸气习者谓我见等惑气分熏习而生也)。

　　【八第八识缘根身器界唯实唯量】根身者即眼等诸根也器界者以世界如器也谓此根本之识染净同源一切根身器界依之而生而此根界是八识相分皆为所缘是实有现前之量是故所缘之境最广也(根本识即第八藏识也)。

　　八义证有本识(出瑜伽师地论)

　　谓第八识是出生一切善恶诸法之根本故名本识今论以此八义证第八识之相也。

　　【一依止执受】谓此识能为染净诸法之所依止执持不失是名依止执受。

　　【二最初生起】谓此识最初于母腹托胎之时如磁石吸铁是名最初生起(磁石喻识铁喻父精母血)。

　　【三有明了性】谓此识于一切善恶无记三性诸法皆悉明了分别无有暗昧是名有明了性(无记性者谓不善不恶之性也)。

　　【四有种子性】谓此识能任持世间出世间诸法种子令不散失是名有种子性。

　　【五业用差别】谓此识随染缘而造恶业随净缘而造善业差别不同是名业用差别。

　　【六身受差别】身以积聚为义谓此能含藏一切诸法故名为身由能领受第七末那识染净之缘所熏而于善恶诸法不相混滥是名身受差别(梵语末那华言意)。

　　【七处无心定】谓入无想定或灭尽定虽受想心灭出入息断而此识不灭是名处无心定(无心定者即无想天定也灭尽定者谓受想心灭身证此定即阿罗汉所证之定也)。

　　【八命终时识】谓命将终时冷触渐起唯有此识能执持身此识若舍四大分散是名命终时识(四大者也大水大火大风大也)。

　　八犍度(出八犍度论)

　　梵语犍度华言法聚谓佛弟子迦旃延以诸法门各从其类分为八聚故名八犍度论(梵语迦旃延华言不定佛十大弟子中之一也)。

　　【一杂犍度】如经为声闻说四善根及四圣果有余无余涅槃等法不一故名杂犍度(四善根者暖位顶位忍位世第一位即四加行也四圣果者谓初果须陀洹二果斯陀含三果阿那含四果阿罗汉也梵语涅槃华言灭度有余涅槃者谓四果罗汉虽烦恼惑尽尚余身智未灭也无余涅槃者谓惑障既尽身智亦灭无有余也)。

　　【二杂使犍度】结即缠缚使即驱役也谓三结五盖上五分下五分等惑总而言之不出百八烦恼也因此烦恼惑业缠缚驱役行人心神流转三界故名结使犍度(三结者身见结成取结疑结也五盖者贪盖瞋盖睡眠盖掉悔盖疑盖也上五分者色界无色界之惑也一色爱二无色爱三掉四慢五无明也下五分者欲界之惑也一贪二嗔三身见四戒取五疑也百八烦恼者谓眼等六根对色等六尘于六尘中名分好恶平三种则成十八此好恶平三种于六根中各生三受复成十八是则六根六尘共成三十六更约过去现在未来三世各有上之三十六种总成一百八烦恼也)。

　　【三智犍度】智即智慧谓初果二果三果四果之人因修戒定慧道品断除惑障所发无漏之智慧也(初果梵语须陀洹华言预流二果梵语斯陀含华言一来三果梵语阿那含华言不来四果梵语阿罗汉华言无学无漏者不漏落三界生死也)。

　　【四行犍度】行即身口意三业所起善恶诸行也善行者身不杀盗[婬-壬+(工/山)]口不妄语绮语两舌恶口意不贪嗔痴恶行者身行杀盗[婬-壬+(工/山)]口起妄语绮语两舌恶口意起贪嗔痴故名行犍度。

　　【五四大犍度】四大即地水火风也以其无处不有称之为大约过去未来现在三世论四大所造善色恶色故名四大犍度。

　　【六根犍度】根即六根五根等法约四果及三世而说故名根犍度(六根者眼根耳根鼻根舌根身根意根也五根者信根进根念根定根慧根即声闻之人所修之法也)。

　　【七定犍度】定即欲界天定色界天定无色界天定及声闻缘觉所修之定种种不同故名定犍度。

　　【八见犍度】见即凡夫外道断常二见及六十二见等种种不同故名见犍度(断见者外道妄计此身灭已更不再生也常见者妄计此身虽灭后报复生也六十二见者外道于色受想行识五阴法中每一阴起四种邪见五阴各四则成二十见约三世论之则成六十见此六十见以断常二见为根本总成六十二也)。

　　立颂八意(出华严经䟽)

　　【一少字摄多义】谓于一字中包摄多义也如圆觉经长行文中佛为普眼菩萨说四大和合各离之相文义甚长至于重颂则以四句收摄多义偈云身相属四大心性归六尘四大体各离谁为和合者等是也(长行者经之散文重颂者经之偈文也四大者地大水大火大风大也六尘者色尘声尘香尘味尘触尘法尘也)。

　　【二赞叹多以偈颂】谓诸经中凡菩萨等称赞叹美佛之功德多以偈颂也。

　　【三为钝根重说】谓佛为弟子说长行经竟有根钝不能解悟更为重说偈颂也。

　　【四为后来之徒】谓佛为弟子说长行经竟或有新来之众未闻前说佛则更为重说偈颂也。

　　【五为随喜乐】谓佛随众机有喜乐偈颂者即为演说偈颂也。

　　【六为易受持】谓佛因长行文句繁多𢙢难受持故说偈颂令人记忆如为槃特说偈云守口摄意身莫犯如是行者得度世等是也(槃特梵语具云槃陀伽华言继道)。

　　【七增明前说】谓初于长行文中说义未尽后于重颂广明其义也。

　　【八长行未说】谓不说长行而直说偈颂如金光明经空品是也。

　　大明三藏法数卷第二十四
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第二十五　　　　碣七

　　上天竺前住持沙门一如等奉　敕集注

　　八成立因(出阿毗达磨杂集论)

　　（一立宗）宗犹主也要也以所立之法为宗要也谓如五蕴等法皆假因缘而生实无自性于中求我决不可得故说诸法无我以破执我立论者是名立宗(五蕴者色蕴受蕴想蕴行蕴识蕴也因缘者谓眼等六根为因色等六尘为缘也执我立论者谓执五蕴之身为我而自立论议也)（二立因）因即因由亦所依之义立因所以破执有我者之论也谓若于五蕴等法施设实有我者此之五蕴既从众缘而生皆是生灭之法蕴既生灭我不成就若离五蕴而于余处施设有我者我无所因我亦无用是知皆无有我是名立因。

　　【三立喻】喻即譬喻以别法喻所立之法也谓如现在相中施设实有过去相者盖此现在相已生未灭不应于现在未灭法中施设过去已灭之相若离现在而于余处施设过去相者然过去世之相既已灭坏不应施设有相此言过去之相不可得以喻诸法中求我决不可得是名立喻。

　　【四合】合即相合之义引余义合此正说之理也谓如五蕴法中本无有我而人颠倒妄执有我既遮破已即知无我既知无我则知常等亦无是名合。

　　【五结】谓结前无我究竟之理决定无异是知五蕴皆是无我乃至无常是名结。

　　【六现量】现即显现量即量度揩定之义也谓眼识乃至身识对于显现五尘之境离妄分别无筹度之心而能于境度量揩定诸法自性之相而不错谬是名现量(五尘者色尘声尘香尘味尘触尘也)。

　　【七比量】比即比类谓以第六意识比类量度知有诸境如远见烟知彼有火是名比量。

　　【八圣教量】谓圣人所说现量比量之言教皆不相违定可信受是名圣教量。

　　八法(出首楞严经义海)

　　八法者地水火风名为四大以其四种无处不有故也色香味触名为四微以其四种体性微细故也谓人之身因四大假合而有此之四大亦由四微所成故总称为八法也。

　　【一地大】地以坚碍为性谓眼耳鼻舌身等名为地大圆觉经云发毛爪齿皮肉筋骨等皆归于地是也。

　　【二水大】水以润湿为性谓唾涕津液等名为水大圆觉经云唾涕脓血津液涎沫痰泪精气大小便利皆归于水是也。

　　【三火大】火以燥热为性谓身中暖气名为火大圆觉经云暖气归火是也。

　　【四风大】风以动转为性谓出入息及身动转名为风大圆觉经云动转归风是也。

　　【五色微】谓眼所见种种诸色以其微细故名色微。

　　【六香微】谓鼻所嗅种种诸香以其微细故名香微。

　　【七味微】谓舌所尝种种诸味以其微细故名味微。

　　【八触微】谓身分所觉种种诸触以其微细故名触微。

　　八种喻(出涅槃经)

　　【一顺喻】谓佛说法随顺世谛次第从小向大而为喻也如经云天降大雨沟渎皆满沟渎满故小坑满小坑满故大坑满如是渐次乃至大海满如来法雨亦复如是众生戒满乃至解脱满解脱满故涅槃满是名顺喻(梵语涅槃华言灭度)。

　　【二逆喻】谓佛说法逆于世谛次第从大向小而为喻也如经云大海有本所谓大河大河有本所谓小河小河有本所谓大池如是乃至沟浍有本所谓大雨如来亦复如是涅槃有本所谓解脱乃至持戒有本所谓法雨是名逆喻。

　　【二现喻】谓如来说法为令众生易解即以现前之事而为喻也如经云众生心性犹如猕猴猕猴之性舍一取一众生之性亦复如是取着色声香味触法无暂住时是名现喻。

　　【四非喻】谓如来说法假设其辞为喻而非实有其事如经中佛告波斯匿王云有亲信人从四方至各作是言有大山从四方来欲害人民王若闻者当设何计王言世尊设有此来无逃避处佛复告言四山即是众生生老病死常来逼人云何大王不修戒施之类是名非喻(梵语波斯匿华言胜军)。

　　【五光喻】谓如来开示众生先设譬喻而后以法合也如经云譬如有人贪着妙花采取之时为水所漂众生亦尔贪爱五欲为生死水之所漂没是名先喻(五欲者色欲声欲香欲味欲触欲也)。

　　【六后喻】谓如来开示众生先说法而后设喻以显之也如经所说莫轻小罪以为无殃水滴虽微渐盈大器是名后喻。

　　【七先后喻】谓如来开示众生先后所说皆是譬喻之意如经云譬如芭蕉生果则死愚人得养亦复如是如骡怀妊命不久全是名先后喻(得养者谓得其利养也)。

　　【八遍喻】谓如来说法始末皆假喻以显之也如经云三十三天有波利质多罗𣗳其根入地深五由延枝叶四布叶熟则黄黄必堕落落必变色变必生疱疱必生觜觜必开剖开剖之时香气周遍光明普照诸天随见即生欢喜夏三月时在下受乐皆譬喻佛之弟子也叶黄喻欲出家叶落者喻剃除须发乃至夏三月者喻三三昧三十三天受快乐者喻诸佛住大涅槃得常乐我净也是名遍喻(三十三即忉利天也梵语波利质多罗华言圆生即天𣗳王也梵语由延又曰由旬华言限量梵语三昧华言正定三三昧者空三昧无相三昧无愿三昧也梵语涅槃华言灭度)。

　　八种异熟因果(出华严经)

　　谓现生所作之因而于异世成熟其果也盖业通三世如前世所作之因皆善则现世受其福报所作之因不善则现世受其恶报又如今世所作善恶之因不同后世成熟善恶果报亦异故此异熟因果凡有八种焉。

　　【一寿量圆满】谓菩萨修行于诸众生起大慈悯无杀害心以此为因异生感果即得寿命长远无诸损减修习善法利己利人是名寿量圆满(菩萨梵语具云菩提萨埵华言觉有情)。

　　【二色相圆满】谓菩萨修行于诸如来菩萨形像之前及诸黑闇之处施以灯烛令其光明以此为因异生感果即得色相具足识见高明众人爱敬而不生轻慢是名色相圆满。

　　【三种族圆满】谓菩萨修行于诸同类忍辱柔和心常谦下以此为因异生感果即得生于豪贵之家为世宗重令诸众生随顺言教是名种族圆满。

　　【四自在圆满】谓菩萨修行于贫乏之人随其所欲而行给施以此为因异生感果得大财位及大眷属所作随心无不自在是名自在圆满。

　　【五信言圆满】谓菩萨修行常以真实和软之语教化众生以此为因异生感果即得出言诚谛凡所决疑人必信受是名信言圆满。

　　【六大势圆满】谓菩萨修行于佛法僧父母师长之前常生卑下之心敬事孝养以此为因异生感果即得豪贵自在有大势力令诸众生咸从正化是名大势圆满。

　　【七丈夫相圆满】谓菩萨修行于诸佛菩萨心生敬乐于女人身心常厌弃以此为因异生感果即得男子之身诸根完具无有残缺是丈夫相圆满。

　　【八勇力圆满】谓菩萨修行恒以自己身力供事一切众生及施以饮食之物令其色力增盛以此为因异生感果即得勇猛道力修集一切善法复能教化一切众生勇猛精进求无上道是名勇力圆满。

　　菩萨八种因果(出地持经)

　　【一寿因寿果】寿即寿命谓不杀物命无伤害心是名寿因由不杀故长寿住世是名寿果。

　　【二色因色果】色即色身谓施灯明供佛及以净物施人是名色因由施灯明及净物故则得颜容光泽身形端正是名色果。

　　【三种姓因种姓果】种即种类姓即族姓谓舍离憍慢之心是名种姓因由离憍慢故则得生于上族是名种姓果。

　　【四自在因自在果】谓能以床敷卧具饮食汤药及种种所须之物惠施于人令他自在是名自在因由惠施故即得大富大财大众大眷属凡所作为无不遂意得大自在是名自在果。

　　【五信言因信言果】谓口不妄言绮语两舌恶口是名信言因由离口过凡所出言人皆信听是名信言果。

　　【六大力因大力果】力即力用谓作大功德立大誓愿㳟敬三宝孝养父母是名大力因由㳟敬三宝等故即得大名称大福德大智慧有大势力为一切人之所敬重是名大力果(三宝者佛宝法宝僧宝也)。

　　【七丈夫因丈夫果】谓乐丈夫法厌女人法复能说丈夫法饶益他人是名丈夫因由成就丈夫法故来世即得男子之身堪为一切功德法器是名丈夫果。

　　【八力因力果】谓于他人有如法之事随其力能悉往营助是名力因由成就力因故即得少病少恼有力堪任修诸善法是名力果。

　　八种变化(出法界次第)

　　【一能作小】谓菩萨以变化力能化自他之身而作小身或化世界内所有小物皆如微尘是名能作小(菩萨梵语具云菩提萨埵华言觉有情)。

　　【二能作大】谓菩萨以变化力能化自他之身而作大身或化世界内所有大物乃至满虚空中是名能作大。

　　【三能作轻】谓菩萨以变化力能令自己身轻亦能令人身轻或使世界及所有物悉令轻如鸿毛是名能作轻。

　　【四能作自在】谓菩萨以变化力能以大为小以小为大以长为短以短为长如是等相种种自在无碍是名能作自在。

　　【五能有主】主即主宰也谓菩萨以变化力能化为大人而作主宰降伏摄受一切众生而得自在是名能有主。

　　【六能远到】谓菩萨以变化力而能远到凡有四种一飞行远到二此没彼出三移远令近不往而到四一念遍到十方是名能远到。

　　【七能动地】谓菩萨以变化力能令大地六种震动是名能动地(六种震动者一动二起三涌四震五吼六击也)。

　　【八随意所欲𥁞能得】谓菩萨以变化力能令一身作多身多身作一身通岩透石履水蹈空地作水水作地火作风风作火金作石石作金是名随意所欲尽能得。

　　八种言(出瑜伽师地论)

　　言即言音瑜伽师地论云为法师者处众宣说当具八种言也。

　　【一可喜乐言】谓法师说法须有经文证据其未解者更为譬喻而说文句清雅言词显了人若听者无不欣喜好乐故名可喜乐言。

　　【二开发言】谓法师说法开发深隐之义令其显了复开发粗浅之义令解深妙使大小之机获益故名开发言。

　　【三善释难言】释即解释难即疑难谓法师说法人若有疑难咨问须善解释令义理分明易得开解故名善释难言。

　　【四善分析言】谓法师说法辩才无碍能以善巧言词于一法中分析无量义理故名善分析言。

　　【五善顺入言】谓法师说法须随顺佛经显了解释令其闻者咸皆信顺入于正道终不引余外道邪论以惑于人故名善顺入言。

　　【六引钱证言】谓法师说法义或未能通畅当引余经之言证己所说令人信受故名引余证言。

　　【七胜辩才言】谓法师说法以胜妙辩才分别一切义理皆无疑难故名胜辩才言。

　　【八随宗趣言】宗即宗要趣即理趣谓法师说法须随顺所宗义趣如理解释令诸众生悟明法要故名随宗趣言。

　　阿难八不思议(出涅槃经)

　　梵语阿难华言庆喜经云佛语文殊师利言阿难事我二十余年具足八种不可思议是故我称阿难比丘为多闻藏(梵语文殊师利华言妙德梵语比丘华言乞士)。

　　【一不受别请】谓阿难事佛二十余年虽多闻第一出诸弟子之上动必随众未尝受别施主之请背众而食也。

　　【二不受故衣】谓阿难事佛虽如来陈故衣服亦不敢受也。

　　【三见不非时】谓阿难为佛侍者见必以时如佛对机说法之时或代众发问之类则至佛所非此之时则不往见也。

　　【四见女人不生欲心】谓阿难事佛远离贪爱无诸欲想随侍应供出入见诸女人及天龙女不生染着之心也。

　　【五法不再问】谓阿难事佛闻所说十二部经一经于耳即能解悟不假再问如泻各瓶之水置之一瓶皆能受持也(十二部经者一契经二重颂三讽颂四因缘五本事六本生七希有八譬喻九论议十自说十一方广十二授记也)。

　　【六知佛所入定】谓阿难事佛虽未获得知他心智常知如来所入诸定鉴何等机而说何等法要也。

　　【七知众会得益】谓阿难事佛凡一切众生到于佛所闻说法要有现在能得圣果者及有后时得者有得人身天身者随其获益所证不同之相悉能知之也。

　　【八悉知佛所说法】谓阿难事佛闻如来所说之法虽根器有大小不同教法有偏圆之异而秘密之意悉能了知也。

　　阿难具八法(出涅槃经)

　　梵语阿难华言庆喜经云佛语文殊师利言阿难具足八法能持十二部经是故阿难为多闻藏(梵语文殊师利华言妙德十二部经一契经二重颂三讽颂四因缘五本事六本生七希有八譬喻九论议十自说十一方便十二授记)。

　　【一信根坚固】信即信顺根即能生之义谓阿难闻如来所说十二部经信受坚固由信心故则能生长一切善法功德华严经云信是道源功德母长养一切诸善法是也。

　　【二其心质直】质即质朴之义谓阿难闻如来所说十二部经其心质直常依正法而住永离虚妄邪曲之见故名其心质直。

　　【三身无病苦】谓若世间人能以药物施人者所感果报尚得一生少病何况阿难累劫熏修其利他之行莫可测知岂得现身有于病苦故名身无病苦(劫梵语且云劫波华言分别时节)。

　　【四常勤精进】不杂名精无间名进谓阿难闻如来所说十二部经一心受持如法修习无有懈怠故名常勤精进。

　　【五具足念心】谓阿难闻如来所说十二部经心常忆念思惟不令忘失故名具足念心。

　　【六心无憍慢】谓阿难闻如来所说十二部经皆能忆持而心不放逸亦不敢憍慢于众故名心无憍慢。

　　【七成就定意】谓阿难既闻如来所说十二部经能依此法修摄其心得发禅定故名成就定意。

　　【八从闻生智】谓阿难闻如来所说十二部经义趣无量则智慧增明无不了达故名从闻生智。

　　尼八敬戒(出翻译名义引会正记)

　　中本起经云佛成道后姨母大爱道求出家学道佛不许阿难白佛愿听出家佛言止止无使女人入我法中为沙门也譬如族姓之家多女少男即知其家衰弱不得强盛阿难再请佛乃说八敬法若能依此听许出家大爱道顶戴信受遂度为尼(梵语阿难华言庆喜梵语沙门华言勤习梵语尼华言女)。

　　【一尼百岁礼初夏比丘足】梵语比丘华言乞士谓比丘尼寿虽百岁若见初受戒比丘才经一夏者即当礼拜于足下也。

　　【二不得骂谤比丘】谓比丘尼当㳟敬比丘不得妄加骂詈谤毁也。

　　【三不得举比丘过】谓比丘有过比丘尼不得举比丘尼若有过听比丘举当自省察也。

　　【四从僧受具戒】谓比丘尼奉持具足禁戒应从大德比丘处求受也。

　　【五有过从僧忏】谓比丘尼有过失应在比丘众中忏悔自首以除憍慢之心也。

　　【六半月从僧教诫】谓比丘尼每月当二次于大德比丘处求教诫法以自䇿进道业也。

　　【七依僧三月安居】谓比丘尼结夏三月禁足安居当与比丘同处朝夕咨问法义增益见闻以自修习也。

　　【八夏讫从僧自恣】自即自陈己过恣即恣他举罪谓从四月十五日安居至七月十五日夏竟应从比丘众中行自恣法有过则对众忏悔也。

　　尼八弃戒(出楞严义海)

　　梵语尼华言女弃却也谓尼犯此八罪弃却于佛法之外也。

　　【一杀】杀即损伤物命也谓一切有情皆惜身命尼若不能悯彼反更伤残是故为众所弃也。

　　【二盗】盗即窃取他物也谓尼于他人所有财物生贪乐心不与而取是故为众所弃也。

　　【三[婬-壬+(工/山)]】[婬-壬+(工/山)]即染欲也谓尼不能以礼自防以戒自守贪着色欲污犯净行是故为众所弃也。

　　【四妄】妄乃虚妄不实也谓尼隐覆实事虚言诳他是故为众所弃也。

　　【五触】触即触着谓尼若与男身相触起染欲心是故为众所弃也。

　　【六八】八者八事也谓尼与染心男子两手相捉或捉其衣或同入屏处或屏处共坐或共语或共行或相倚或与相期犯此八事是故为众所弃也(屏处者僻静处也)。

　　【七覆】覆即遮覆也谓尼与大众说戒作法之时遮覆他罪不肯对众陈露是故为众所弃也。

　　【八随】随即依也谓尼于大僧众中未与作共住法而随彼共住是故为众所弃也。

　　八定(出禅波罗蜜)

　　定即摄散归静之义色界无色界各有四定故云八定也。

　　【一初禅天定】谓人于欲界中修习禅定之时忽觉身心凝然运运而动如云如影又觉遍身毛孔气息悉皆出入入无积聚出无分散是名初禅天定。

　　【二二禅天定】谓既得初禅天定已心厌初禅觉观动散因摄心在定澹然澄静觉观即灭乃发胜定之喜如人从暗室中出见日月光明朗然洞彻是名二禅天定(觉观者初心在缘曰觉细心分别禅味曰观)。

　　【三三禅天定】谓既得二禅天定已而又厌二禅喜心涌动定不坚固因摄心谛观喜心即谢于是泯然入定绵绵之乐从内心发乐法增长遍满身中于世间乐最为第一是名三禅天定。

　　【四四禅天定】谓既得三禅天定已又觉三禅乐法扰心令不清净一心厌离加功不止即得安隐出入息断空明寂静如明镜离垢净水无波湛然而照万像皆现绝诸妄想正念坚固是名四禅天定。

　　【五空处天定】空即虚空也谓既得四禅天定已犹厌身色系缚不得自在乃转加功力观察己身犹如罗縠内外通彻一心念空惟见虚空无诸色相其心明净无碍自在如鸟出笼飞腾自若是名空处天定。

　　【六识处天定】识即心也谓既得空处天定已即以识心遍缘虚空而虚空无边以无边故定心复散于是即舍虚空转心缘识与识相应心定不动现在过去未来之识悉现定中与定相应心不分散此定安隐清净寂静是名识处天定。

　　【七无所有处天定】谓离上空处识处故名无所有处得识处天定已以心缘现在过去未来之识无量无边能坏于定惟有无心识处心无依倚乃为安隐于是即舍识处专系心于无所有处精勤不懈一心内净怡然寂静诸想不起是名无所有处天定。

　　【八非想非非想处天定】谓前识处是有想无所有处是无想至此则舍前有想名非想舍前无想名非非想盖此天既得无所有处天定已又知此处如痴如醉如眠如暗以无明覆蔽无所觉了无可爱乐于是一心专精即于非有非无常念不舍则无所有处定便自谢灭加功不已忽然真实定发不见有无相貌泯然寂绝清净无为三界定相无有过者是名非想非非想处天定(三界者欲界色界无色界也)。

　　凡小八倒(出涅槃经)

　　凡即凡夫小即小乘倒即颠倒谓凡夫着有妄于无常法中计常苦中计乐无我计我不净计净及小乘之人但着于空常计无常乐计非乐我计无我净计不净故有凡小八倒之名焉(小乘即声闻乘缘觉乘也)。

　　【一非常计常】非常计常者谓世间一切有为之事皆悉无常虚幻不实岂能长久凡夫妄计是常即成常颠倒。

　　【二非乐计乐】非乐计乐者谓世间五欲之乐皆是招苦之因凡夫不了妄计为乐即成乐颠倒(五欲者色欲声欲香欲味欲触欲也)。

　　【三非我计我】非我计我者谓此身皆因四大假合而成本无有我若一大是我三大应非我若四大俱是我应有多我毕竟是谁为我故知我即不可得凡夫不了于自身中强生主宰妄计为我成我颠倒(四大者地大水大火大风大也)。

　　【四不净计净】不净计净者谓己身他身具有五种不净凡夫不了妄生贪着执以为净即成净颠倒(已上四计是凡夫四倒五种不净者种子不净住处不净自体不净外相不净究竟不净也)。

　　【五常计无常】常即法身常住之义无常即变异之义谓声闻缘觉为无明所覆于如来常住法身妄计有生灭变异之相是名无常颠倒(无明者无所明了也)。

　　【六乐计非乐】乐即涅槃清净之乐非乐即苦也谓二乘为无明所覆于如来清净涅槃妄计是苦是名非乐颠倒(梵语涅槃华言灭度二乘者声闻乘缘觉乘也)。

　　【七我计无我】我即佛性真实之我无我即佛性中无有我也谓二乘为无明所覆不了无我法中而有真我故于佛性真我之中妄计无我是名无我颠倒。

　　【八净计不净】净即如来常住之身非杂食身非烦恼身非血肉身非是筋骨缠褁之身二乘为无明所覆但观世间一切诸色皆为不净不了如来常住法身之净是名不净颠倒(已上四计是小乘四倒)。

　　八位胎脏(出法苑珠林)

　　【一羯罗篮】梵语羯罗篮华言凝滑谓初受胎七日父母二气凝聚状如凝酥故名羯罗篮。

　　【二遏部昙】梵语遏部昙华言疱谓受胎二七日状如疮疱故名遏部昙。

　　【三闭尸】梵语闭尸华言凝结谓受胎三七日状如就血或云聚血或云软肉故名闭尸。

　　【四健南】梵语健南华言凝厚谓受胎四七日渐已坚厚虽有身意二根眼耳鼻舌四根未具故名健南。

　　【五钵罗奢佉】梵语钵罗奢佉华言形位谓受胎五七日肉团增长四支身分之相初现故名钵罗奢佉。

　　【六毛发𤓰齿位】谓受胎六七日毛发𤓰齿初具故名毛发𤓰齿位。

　　【七根位】谓受胎七七日眼耳鼻舌诸根圆满故名根位。

　　【八形位】谓受胎八七日已后在胎藏中形相具足故名形位。

　　闻经八种功德(出大庄严经)

　　【一端正好色】端正好色者谓人以正信之心严洁其身𦗟闻佛经以是功德报得色身端正而无丑恶之相也。

　　【二力势强盛】力势强盛者谓人以精进勇猛之力𦗟闻佛经以是功德报得福力威势降伏一切而不怯弱也。

　　【三心悟通达】心悟通达者谓人𦗟闻佛经解知义趣深远理与心会无不通达以是功德故能彻悟一切法相了无𦊱碍也。

　　【四得妙辩才】得妙辩才者谓人𦗟闻佛经深达一切法相以是功德得妙辩才能以一句之义演说无穷也。

　　【五获诸禅定】获诸禅定者谓人听闻佛经思惟甚深妙义以是功德即能摄心敛念妄想不生寂然入定也。

　　【六智慧明了】智慧明了者谓人听闻佛经广解其义以是功德开发本有智慧照彻无碍也。

　　【七出家殊胜】出家殊胜者谓人听闻佛经厌恶尘俗以是功德即出家学道复能以所闻之法传化于人为世导师也。

　　【八眷属强盛】得法之人称为眷属谓人听闻佛经复能依经为人演说以是功德生他法身即成眷属展转流布日强日盛也。

　　八关斋戒(出毗婆沙论并杂阿含经)

　　关者禁也谓禁闭杀盗[婬-壬+(工/山)]等八罪使之不犯故也论云夫斋者过中不食也以八戒助成斋法共相支持故又名八支斋法每月初八日十四日十五日二十三日二十九日三十日是为六斋日于此六日能修行此八斋戒者诸天相庆即为注福禄增寿算也。

　　【一不杀生】不杀生者谓不断一切众生之命也自不杀生亦不教人杀生。

　　【二不偷盗】不偷盗者谓不窃取他人财物也自不偷盗亦不教人偷盗。

　　【三不邪[婬-壬+(工/山)]】不邪[婬-壬+(工/山)]者谓于非己妻妾不行[婬-壬+(工/山)]欲之事也。

　　【四不妄语】不妄语者谓自不妄言亦不可以虚妄之言而诳于他也。

　　【五不饮酒】不饮酒者谓酒是乱性之本起过之门故不可酣饮也。

　　【六不坐高广大床】高广大床者阿含经云床高一尺六寸非高也𤄃四尺非广也长八尺非大也但过此量者名高广大床不宜坐也。

　　【七不着花鬘璎珞】不着花鬘璎珞者谓不以花为鬘珠玑为璎珞而作身首之饰也。

　　【八不习歌舞戏乐】不歌舞戏乐者谓自不习歌舞戏乐及不得辄往他处观听亦不教人歌舞戏乐也。

　　春秋八王日(出法苑珠林引提谓经)

　　春秋八王日者是天地阴阳交代之日也此之八日帝释辅臣案行天下比校善恶定生注死增减罪福乐善者若能避禁持斋致生善处也。

　　【一立春】立春则三阳交泰天气下降地气上升万物萌生是日持斋修道即能致福也。

　　【二春分】春分则天地和煦万物长茂是日持斋修道即能致福也。

　　【三立夏】立夏则草木盛长百物怀孕是日持斋修道即能致福也。

　　【四夏至】夏至则日长之极生物繁盛是日持斋修道即能致福也。

　　【五立秋】立秋则秋令之始生物捋遂是日持斋修道即能致福也。

　　【六秋分】秋分则秋律平分万物成遂是日持斋修道即能致福也。

　　【七立冬】立冬则天气始肃万物敛藏是日持斋修道即能致福也。

　　【八冬至】冬至则一阳初生履长之始是日持斋修道即能致福也。

　　八种人起塔(出翻译名义)

　　【一如来塔】如来有三义若云无所从来亦无所去此法身义也第一义谛名如正觉名来此报身义也乘如实道来成正觉此应身义也谓如来万德悉备三觉俱圆天上人间所共尊仰是故灭后应当起塔供养(第一义谛者谓实相中道之理无二无别也万德者万行功德圆满也三觉者自觉觉他觉行圆满也)。

　　【二菩萨塔】菩萨梵语具云菩提萨埵华言觉众生又云觉有情谓菩萨上求佛道下化众生悯物情重随类现身度脱无量是故灭后应当起塔供养。

　　【三缘觉塔】谓观十二因缘觉真谛理故名缘觉以其三界生死已尽能为人天而作福田应当起塔供养(十二因缘者一无明二行三识四名色五六入六触七受八爱九取十有十一生十二老死也三界者欲界色界无色界也)。

　　【四阿罗汉塔】梵语阿罗汉华言无生又云无学又云应供谓三界生死已断故名无生以其烦恼已尽无法可学故名无学以其应受人天供养为世福田故名应供是故灭后应当起塔供养。

　　【五阿那含塔】梵语阿那含华言不来谓断欲界惑尽不来欲界受生故名不来以其应受人天供养为世福田是故灭后应当起塔供养。

　　【六斯陀含塔】梵语斯陀含华言一来谓欲界有九品思惑前之六品已断后之三品尚在更须欲界一番受生故名一来以其应受人天供养为世福田是故灭后应当起塔供养(思惑者谓眼等五根对色等五尘而起贪爱也)。

　　【七须陀洹塔】梵语须陀洹华言预流谓断三界见惑已尽预入圣道法流故名预流以其应受人天供养为世福田是故灭后应当起塔供养(见惑者谓意根对法尘而起分别也)。

　　【八转轮王塔】谓转轮圣王虽未断惑未出三界然以福德之力治四天下又以十善化育群生为世之所尊敬是故灭后应当起塔供养(四天下者东弗子逮南阎浮提西瞿耶尼北郁单越也十善者不杀生不偷盗不邪[婬-壬+(工/山)]不妄语不两舌不恶口不绮语不贪不瞋不邪见也)。

　　八福田(出梵网经并菩萨戒义䟽)

　　八福田者谓佛圣人僧三种名敬田和尚阿阇𥠖生我法身者父母生我肉身者此四名恩田救济病人名病田亦名悲田此八种皆堪种福故名田也若人能尽力从事此八种者亦犹农之力田则获秋成之利也。

　　【一佛田】佛梵语具云佛陀华言觉谓觉道俱圆位登极果世出世间最胜无比人能恭敬供养岂但获一切福亦能灭一切罪故名佛田(世出世间者世谓人天出世间即菩萨缘觉声闻也)。

　　【二圣人田】谓菩萨缘觉声闻出离三界证悟圣道具足无量功德智慧人能恭敬供养即获胜福故名圣人田(三界者欲界色界无色界也)。

　　【三僧田】僧梵语具云僧伽华言和合众谓处众和同敬顺无诤是佛弟子人能恭敬供养即获福利故名僧田。

　　【四和尚田】和尚梵语邬波遮迦于阗国译云和尚华言力生即教授师也谓出家者因师教诲之力生长法身其恩实重人能供养恭敬即获福利故名和尚田。

　　【五阇𥠖田】阇𥠖梵语具云阿阇𥠖华言正行以能紏正弟子之行即教授得戒等师也因依此戒得生禅定智慧其恩实重人能供养恭敬即获福利故名阇𥠖田(紏督责也)。

　　【六父田】父为资形之始有生成之德自孩提以至于长教诫育养其恩罔极为人子者固当竭力奉养岂有求福之念设若心之至孝之纯则亦自然获福故名父田。

　　【七母田】谓母始自怀孕分㝃以至乳哺鞠育护持长养愍念劬劳其恩罔极为人子者固当竭力奉养岂有求福之念设若心之至孝之纯则亦自然获福故名母田。

　　【八病田】谓见人有病即当念其苦楚用心救疗给与汤药则能获福故名病田。

　　又八福田

　　此八福田盖言救人之危济人之乏㳟敬三宝孝事父母与夫普度幽灵脱离苦趣亦皆种福之事也。

　　【一旷路义井】谓于旷远道路穿凿义井以济往来渴乏之人是为福田。

　　【二建造桥梁】谓于通津断港之处修造桥梁用济往来之人以免病涉之苦是为福田。

　　【三平治险隘】谓道路巇险之处则平坦之窄隘之处则开辟之以免往来颠坠之患是为福田。

　　【四孝养父母】谓父母为形生之本教养鞠育爱念切至子当竭力奉养顺适亲意以报劬劳之恩是为福田。

　　【五㳟敬三宝】三宝者佛法僧也可尊可贵称之为宝以其具大功德普济群生超登觉岸故当归依恭敬是为福田。

　　【六给事病人】谓病患之人众苦集身实可悲悯当给施汤药及所须之物使其四大调和身得安乐是为福田(四大者地大水大火大风大也)。

　　【七救济贫穷】谓贫穷之人所须缺乏饥馁逼切无所哀告当起慈悯之心随其所须皆周给之是为福田。

　　【八设无遮会】无遮即周遍之义谓修设普度大会使一切沉魂滞魄悉仗三宝慈力皆得脱离苦趣而获超升善道是为福田。

　　八福生处(出瑜伽师地论)

　　谓修五戒十善兼行布施福业优劣不等故感报所生之处则亦高下不同故名八福生处(五戒者不杀不盗不邪[婬-壬+(工/山)]不妄语不饮酒也十善者不杀不盗不邪[婬-壬+(工/山)]不妄言不绮语不两舌不恶口不贪不瞋不邪见也)。

　　【一人中富贵】人中富贵者谓天地所生惟人为贵既得为人而又富贵则其所修福业必胜余人故于今生得此报也。

　　【二四天王天】四天王天者东方持国天王南方增长天王西方广目天王北方多闻天王此四天王居须弥山腹由修施戒二种最胜福业是以感报得生其中也(梵语须弥华言妙高)。

　　【三忉利天】梵语忉利华言三十三昔有三十三人同修胜业同生此天居须弥山顶四角各有八宫中有帝释殿帝释即天主此天由修施戒二种福业胜四天王天是以感报得生其中也(三十三人其一即帝释也余三十二人之名经论不载帝释梵语释提桓因华言能天主言帝释者华梵双举也)。

　　【四夜摩天】梵语夜摩华言善时谓时时唱快乐故也此天由修施戒二种福业胜忉利天是以感报得生其中也。

　　【五兜率天】梵语兜率华言知足谓于上妙五欲知止足故也此天由修施戒二种福业胜夜摩天是以感报得生其中也(五欲者色欲声欲香欲味欲触欲也谓之上妙者以胜欲界粗弊五欲故也)。

　　【六化乐天】化乐天者谓欲得五欲乐时皆自变化以相娱乐故也此天由修施戒二种福业胜兜率天是以感报得生其中也。

　　【七他化天】他化天者谓欲得乐境之时他天为其变化假他所成以为己乐故也此天即欲界天主由修施戒二种福业胜化乐天是以感报得生其中也。

　　【八梵天】梵净也谓离欲界垢染上升色界故名为净若大梵天即娑婆世界主由修施戒二种福业胜他化天又兼修禅定是以感报得生其中也(梵语娑婆华言能忍)。

　　八部鬼众(出翻译名义)

　　【一乾闼婆】梵语乾闼婆华言香阴谓不啖酒肉唯香资阴是帝释天乐神也(阴即身也帝释梵语释提桓因华言能天主言帝释者华梵双举也)。

　　【二毗舍阇】梵语毗舍阇华言啖精气谓其啖人精气及五谷之精气也(五谷者禾米黍菽麦也)。

　　【三鸠槃茶】梵语鸠槃茶华言瓮形以其阴似瓮故即厌魅鬼也。

　　【四薜荔多】梵语薜荔多华言饿鬼以其长劫不闻浆水之名故也(劫梵语具云劫波华言分别时节)。

　　【五诸龙众】诸龙众者谓龙有四种一守天宫殿持令不落二兴云致雨利益人间三地龙决江开渎四伏藏龙守转轮王大福人宝藏也。

　　【六富单那】梵语富单那华言臭饿鬼是主热病鬼也。

　　【七夜义】梵语夜义华言勇健有三种一地夜义二虚空夜义三天夜义也。

　　【八罗刹】梵语罗刹华言速疾鬼又云可畏以其暴恶可畏故也。

　　八热地狱(出显宗论)

　　在地之下故名地狱婆沙论云南赡部洲下过五百逾缮那乃有其狱然此地狱有大有小大则八寒八热小则一一大狱四门各有四小狱共为十六小狱名为游增狱谓受罪众生游彼狱时其苦转增故也(梵语赡部洲又云阎浮提华言胜金洲梵语逾缮那又云由旬华言限量)。

　　【一想地狱】此狱俱舍论中亦名等活地狱显宗论云其中众生手生铁𤓰其𤓰长利互相嗔忿怀毒害想以𤓰相攫肉即堕落或被斫刺磨捣想为已死冷风吹之皮肉还生寻复活起故名想地狱。

　　【二黑绳地狱】谓此狱中狱卒以热铁绳絣牵罪人然后斩锯复有恶风吹热铁绳笼络其身烧皮彻肉焦骨沸髓苦毒万端故名黑绳地狱。

　　【三堆压地狱】此狱亦名众合地狱狱中有大石山罪人入至其中山自然合堆压其身骨肉糜碎故名堆压地狱。

　　【四叫唤地狱】谓受罪众生既至此狱狱卒以其罪人掷大镬中沸汤烹煮受诸痛苦号啕叫唤故名叫唤地狱。

　　【五大叫唤地狱】谓狱卒既将罪人沸汤烹煮已业风吹活又捉向热铁𨫼中煎熬痛苦极切发声大叫故名大叫唤地狱。

　　【六烧炙地狱】谓此狱以铁为城烈火猛𦦨内外烧炙皮肉糜烂痛苦万端故名烧炙地狱。

　　【七大烧炙地狱】谓狱卒将彼罪人置铁城中烈火烧城内外俱赤烧炙罪人又有火坑火𦦨炽盛其坑两岸复有火山捉彼罪人贯铁叉上著于火中皮肉糜烂痛苦万端故名大烧炙地狱。

　　【八无间地狱】谓有罪众生至彼受苦无有间歇故名无间此于八热中又为最重之狱也成实论明五种无间一者趣果无间谓有极重罪者即向彼狱受其果报无有间歇二者受苦无间谓至彼狱受诸痛苦无有间歇三者时无间谓至彼狱受苦时节无有间歇四者命无间谓彼地狱寿命一中劫无有间歇五者形无间谓彼地狱受罪众生生而复死死已还生身形无有间歇也(一中劫者二十小劫为一中劫也)。

　　八寒地狱(出翻译名义)

　　【一頞浮陀地狱】梵语頞浮陀或云頞部陀华言疱谓受罪众生因寒苦所逼皮肉疱起也。

　　【二泥赖浮陀地狱】梵语泥赖浮陀或云泥剌部陀华言疱裂谓受罪众生因寒苦所逼疱即拆裂也。

　　【三阿吒吒地狱】梵语阿吒吒或云嚯嚯(皆无翻)谓受罪众生由寒苦增极唇不能动唯于舌中作此声也。

　　【四阿波波地狱】梵语阿波波或云唬唬婆(无翻)谓受罪众生寒苦增极舌不能动唯于唇间作此声也。

　　【五呕喉地狱】呕喉地狱者谓受罪众生由寒苦增极唇舌俱不能动但于咽喉内振气而作此声也。

　　【六郁波罗地狱】梵语郁波罗或云嗢钵罗华言青莲华谓受罪众生由寒苦增极皮肉开拆似此华也。

　　【七波头摩地狱】梵语波头摩或云泍持摩华言红莲华谓受罪众生由寒苦增极肉色大拆似此华也。

　　【八芬陀利地狱】梵语芬陀利华言白莲华谓受罪众生由寒苦增极皮肉脱落其骨之色似此华故或云摩诃钵特摩地狱梵语摩诃钵特摩华言大红莲华皮肉冻拆似此华也。

　　八憍配八鸟(出法华文句)

　　憍即矜也谓人矜夸自己有胜于他如鸟有凌高下视之过故文句引文殊问经八憍配八种鸟也。

　　【一盛壮憍如䲭】谓人恃己强盛壮大凌他劣弱如䲭鹞之鸟恃强凌弱故名盛壮憍如䲭。

　　【二姓憍如枭】谓人恃己种姓强大凌慢于他如枭不孝之种而食其母故名姓憍如枭。

　　【三富憍如雕】谓人恃己富有财物凌慢于他如雕有势力执伏众禽故名富憍如雕。

　　【四自在憍如鹫】谓人恃己长大称意所作而得自在凌慢于他如鹫食宿山林去住自由故名自在憍如鹫(鹫鸟名其鸟黑色多子西域多有此鸟)。

　　【五寿命憍如乌】谓人恃己寿高凌慢于他如乌是反哺之鸟命长不死故名寿命憍如乌。

　　【六聪明憍如鹊】谓人恃己聪利明达凌慢于他如鹊性至聪能报人吉凶故名聪明憍如鹊。

　　【七行善憍如鸠】谓人恃己能行少善便即凌慢有德之人如鸠性虽纯不知自拙故名行善憍如鸠。

　　【八色憍如鸽】谓人恃己颜容美妙凌慢于他如鸽类多种以色取胜况复多[婬-壬+(工/山)]故名色憍如鸽。

　　八难(出维摩所说经)

　　八难者八处障难也此之八处虽感报苦乐有异而皆不得见佛不闻正法故总称为难也。

　　【一在地狱难】谓南赡部洲之下过五百由旬有八寒八热等狱皆名地狱众生因恶业所感堕于彼处长夜𡨋𡨋受苦无间障于见佛闻法故名地狱难(梵语赡部洲即阎浮提华言胜金洲八寒狱者頞浮陀狱泥赖浮陀狱阿吒吒狱阿波波狱呕喉狱郁波罗狱波头摩狱芬陀利狱也八热狱者想狱黑绳狱堆压狱叫唤狱大叫唤狱烧炙狱大烧炙狱无间狱也)。

　　【二在畜生难】谓畜生种类不一亦各随因受报或为人畜养或居山海等处常受鞭打杀害又或互相吞啖受苦无穷障于见佛闻法故名畜生难。

　　【三在饿鬼难】谓饿鬼有三种一其业最重者长劫不闻浆水之名二其业次重者唯在人间伺求荡涤脓血粪秽三其业轻者时或一饱加以刀杖驱逼填河塞海受苦无量障于见佛闻法故名饿鬼难(劫梵语具云劫波华言分别时节)。

　　【四在长寿天难】谓此天以五百劫为寿即色界第四禅中无想天也言无想者以其心想不行如冰鱼蛰虫外道修行多生其处障于见佛闻法故名长寿天难。

　　【五在北郁单越难】梵语郁单越华言胜处谓此处感报胜东西南三洲也其人寿一千岁命无中夭为着乐故不受教化是以圣人不出其中不得见佛闻法故名北郁单越难(东西南三洲者东弗于逮西瞿耶尼南阎浮提也)。

　　【六盲聋喑哑难】谓此等人虽生中国而业障深重盲聋喑哑诸根不具值佛出世而不能见佛虽说法亦不能闻故名盲聋喑哑难。

　　【七世智辩聪难】谓世间之人邪智聪利者唯务耽习外道经书不信出世正法故名世智辩聪难。

　　【八生在佛前佛后难】谓佛出现于世为大导师令诸众生离生死苦得涅槃乐人有缘者乃得值遇其生在佛前佛后者由业重缘薄既不见佛亦不闻法故名生在佛前佛后难(梵语涅槃华言灭度)。

　　八苦(出涅槃经)

　　【一生苦】生苦有五种一者受胎谓识托母胎之时在母腹中窄隘不净二者种子谓识托父母遗体其识种子随母气息出入不得自在三者增长谓在母腹中经十月日内热煎煮身形渐成住在生脏之下熟脏之上间夹如狱四者出胎谓初生下有冷风热风吹身及衣服等物触体肌肤柔嫩如被物刺五者种类谓人品有贵富贫贱相貌有残缺妍丑是名生苦。

　　【二老苦】老苦有二种一者增长谓从少至壮从壮至衰气力羸少动止不宁二者灭坏谓盛去衰来精神耗减其命日促渐至朽坏是名老苦。

　　【三病苦】病苦有二种一者身病谓四大不调众病交攻若地大不调举身沉重水大不调举身胖肿火大不调举身蒸热风大不调举身倔强二者心病谓心怀苦恼忧切悲哀是名病苦。

　　【四死苦】死苦有二种一者病死谓因疾病寿尽而死二者外缘谓或遇恶缘或遭水火等难而死是名死苦。

　　【五爱别离苦】谓常所亲爱之人乖违离散不得共处是名爱别离苦。

　　【六怨憎会苦】谓常所怨仇憎恶之人本求远离而反集聚是名怨憎会苦。

　　【七求不得苦】谓世间一切事物心所爱乐者求之而不能得是名求不得苦。

　　【八五阴盛苦】五阴者色受想行识也阴即盖覆之义谓能盖覆真性不令显发也盛即盛大之义谓前生老病死等众苦聚集故名五阴盛苦。

　　八不正见(出大集经)

　　【一我见】谓众生于五阴法中妄计有我我所执之为实强立主宰是名我见(五阴者色阴受阴想阴行阴识阴也我我所者我即众生假名我所即五阴之身也)。

　　【二众生见】谓众生妄计五阴众共和合而生是名众生见。

　　【三寿命见】谓众生于五阴法中妄计我受一期果报寿命有长有短是名寿命见(一期者谓人从生至死也)。

　　【四士夫见】谓众生妄计我有士夫之用而能啇贾书算营农等事是名士夫见。

　　【五常见】谓众生于五阴之身妄计今世虽灭后世复生相续不断是名常见。

　　【六断见】谓众生于五阴之身妄计今世灭已更不再生则成断灭是名断见。

　　【七有见】谓众生妄计一切诸法实从因缘和合而生执之为有是名有见(因缘者眼等六根为因色等六尘为缘也)。

　　【八无见】谓众生于一切诸法妄计皆无自性执之为无是名无见。

　　八妄想(出宗镜录)

　　【一自性妄想】谓妄执根尘等法各有体性不相混滥是名自性妄想。

　　【二差别妄想】谓妄计色等有可见可对之色有不可见可对之色有不可见无对之色是名差别妄想(可见可对色者即青黄等色眼可见亦可对也不可见可对色者即声香味触四者虽不可见而有对于耳鼻舌身也不可见无对色者即意识缘过去所见之境皆不可见亦无表对也)。

　　【三摄受积聚妄想】谓妄计色受想行识五蕴之法摄持聚集而成一切众生是名摄受积聚妄想。

　　【四我见妄想】谓于色受想行识五蕴法中妄计有我是名我见妄想。

　　【五我所妄想】谓于色受想行识五蕴法中妄执我身及所受用之物皆为我所是名我所妄想。

　　【六念妄想】谓妄分别可爱净境缘念不断是名念妄想。

　　【七不念妄想】谓妄分别可憎之境不起缘念是名不念妄想。

　　【八念不念俱相违妄想】谓于念不念爱憎之境违理分别是名念不念俱相违妄想。

　　八部(出翻译名义)

　　夫佛之垂化也道济百灵法之传世也慈育万有三乘贤圣既肃尔以归依八部鬼神亦森然而翊卫故诸经中多列八部之众也(三乘者声闻乘缘觉乘菩萨乘也)。

　　【一天】天者天然自然乐胜身胜清净光明尊胜无比故名为天列位虽多必以大梵帝释为首盖大梵是大千世界之主帝释是三十三天之主故也(大梵即色界天也帝释梵语释提桓因华言能天主三十三天主者谓帝释与三十二人同修戒善生忉利天而帝释为天主也)。

　　【二龙】龙者神灵之物孔雀经及大云等经各列诸龙幵龙王名字不一皆言其能护持佛法也。

　　【三夜义】梵语夜义华言勇健亦名暴恶有三种一者在地二者在虚空三者在天地夜义不能飞腾虚空与天二夜义皆能飞行也。

　　【四乾闼婆】梵语乾闼婆华言香阴阴即身也不啖酒肉惟香资阴故名香阴是帝释天主乐神在须弥山南金刚窟住天主欲作乐时即上天也(梵语须弥华言妙高)。

　　【五阿修罗】梵语阿修罗华言无端正以男多丑而女端正故又云非天谓此神果报最胜邻次诸天而行非天也其所居宫殿城郭器用降于池居天一等亦有婚姻男女法式略如人间(地居天者即三十三天及四天王天也)。

　　【六迦楼罗】梵语迦楼罗华言金翅即金翅鸟神其翮金色故也两翅相去三百三十六万里颈有如意珠以龙为食。

　　【七紧那罗】梵语紧那罗华言疑神似人而头有角亦帝释天主乐神也。

　　【八摩睺罗伽】梵语摩睺罗伽华言大腹行罗什法师云是地龙而腹行又云是大蟒神而腹行也。

　　地动八缘(出增一阿含经)

　　【一因水火风动故地动】经云此阎浮提地南北𤄃二万一千由旬东西𤄃七千由旬厚六万八千由旬地下有水厚八万四千由旬水下有火厚八万四千由旬火下有风厚六万八千由旬风下有金刚轮过去诸佛舍利咸在其中或有时大风忽动火亦随动火既动已水复随动水既动已地即随动故云因水火风动故地动(梵语阎浮提华言胜金洲梵语由旬华言限量或四十里或六十八十里也)。

　　【二菩萨处母胎故地动】经云菩萨从兜率天降神来处母胎是时地亦大动(梵语兜率华言知足佛在兜率天时称为菩萨)。

　　【三菩萨出母胎故地动】经云菩萨出母胎时是时地亦大动。

　　【四菩萨成道故地动】经云菩萨出家学道成无上正觉即名为佛是时地亦大动。

　　【五佛入涅槃故地动】梵语涅槃华言灭度是时地亦大动。

　　【六比丘欲现神通故地动】梵语比丘华言乞士经云有大神通比丘欲现多种变化或分一身为千百身还复为一飞行虚空山石无碍涌没自由是时地亦大动。

　　【七诸天舍本形位得作天主故地动】经云诸天有大神通神德无量从彼命终还生彼处由佛德力舍本天形得作帝释或作梵主是时地亦大动(帝释梵语释提桓因华言能天主梵主即梵天主也)。

　　【八饥馑刀兵将起故地动】经云若众生命终福𥁞或互相攻伐或值饥馑或遇刀兵是时地亦大动。

　　珠宝八功德(出正法念处经)

　　此珠即转轮圣王七宝中之神珠宝也以其具八种功德故分别之(轮王七宝者金轮宝白象宝绀为宝神珠宝玉女宝典财宝主兵宝也)。

　　【一能作光明】谓此珠于夜闇中能作光明遍照百由旬如秋月行空远离云翳又能昼日热时放冷光明除诸热恼而得清凉也。

　　【二能济渴乏】谓此珠于旷野无水之处人众渴乏能令发清净水解一切渴也。

　　【三随顺王意】谓此珠若转轮王忆念水时即能随顺王意流清净水以济世之乏少也。

　　【四体具众色】谓此珠八楞具足而一一楞放种种色青黄赤白等靡不鲜明也(楞角也)。

　　【五能离病苦】谓此珠能令百由旬内人皆离病心行正直一切所欲无不随愿也。

　　【六能降甘雨】谓此珠势力能令恶龙不降恶雨若其降者必清凉甘雨也。

　　【七能生诸物】谓此珠于无水处及无草木处能令花木繁茂池水流涌无不随愿也。

　　【八在处利益】谓此珠所在之处人无夭阏不相杀害离诸瞋恚常自和悦也。

　　大明三藏法数卷第二十五
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第二十六　　　　碣八

　　上天竺前住持沙门一如等奉　来集注

　　八功德水(出称赞净土经)

　　八功德水谓阿弥陀佛极乐净土池中之水有八种功德也。

　　【一澄净】谓其水澄渟洁净是为澄净功德。

　　【二清冷】谓其水清滢凉冷是为清冷功德。

　　【三甘美】谓其水甘甜嘉美是为甘羙功德。

　　【四轻软】谓其水轻浮柔软是为轻软功德。

　　【五润泽】谓其水滋润泽物是为润泽功德。

　　【六安和】谓其水人若饮时身心即得安隐调和是为安和功德。

　　【七除患】谓其水人若饮时能除饥渴等患是为除患功德。

　　【八增益】谓其水人若饮时即能长养善根增益四大是为增益功德(四大者即人身中地水火风也)。

　　八风(亦名八法出佛地经论)

　　谓此八法世间所爱所憎而能扇动人心名之为风苟心有所主安住正法不为爱憎之所惑乱即八风不能动也。

　　【一利】利者利益谓凡有益于我者皆名为利要览云得可意事曰利是也。

　　【二衰】衰者减也谓凡有减损于我者皆名为衰要览云失可意事曰衰是也。

　　【三毁】毁者毁谤也谓因恶其人构合异语潜地而讪谤之要览云阴为毁讪曰毁是也。

　　【四誉】誉即赞誉谓因喜其人虽不对面亦必潜以善言而赞誉之要览云阴为赞羙曰誉是也。

　　【五称】称即称道谓因推重其人凡于众中必称道其善以美之要览云阳为赞美曰称是也。

　　【六讥】讥者诽也谓因恶其人本无其事妄为实有对众明说要览云阳为诽刺曰讥是也。

　　【七苦】苦即逼迫之义谓或遇恶缘恶境身心受其逼迫要览云逼恼身心曰苦是也。

　　【八乐】乐即欢悦之意谓或遇好缘好境身心皆得欢悦要览云适悦身心曰乐是也。

　　八种粥(出十诵律)

　　佛在迦尸国竹园中与诸比丘一处安居尔时诸居士作种种粥持诣竹园以施佛僧故有八种之名(梵语比丘华言乞士居士者清净自居也)。

　　【一酥粥】酥粥者谓以牛马等酥和于米粟煮为粥也。

　　【二油粥】油粥者谓以荏酥麻等油和于米粟煮为粥也。

　　【三胡麻粥】胡麻粥者谓取胡麻子和于米粟煮为粥也。

　　【四乳粥】乳粥者谓以牛马等乳和于米粟煮为粥也。

　　【五小豆粥】小豆粥者谓以绿豆赤豆等和于米粟煮为粥也。

　　【六摩沙豆粥】摩沙豆疑即大豆也盖梵语摩诃华言大今云摩沙者乃梵音远近不同也谓以此豆和于米粟煮为粥也。

　　【七麻子粥】麻子粥者谓以黄麻子和于米粟煮为粥也。

　　【八薄粥】薄粥者或用米或用粟煮为稀粥也。

　　八不净物(出华严经随䟽演义钞)

　　佛在世时诫诸弟子乞食自活少欲知足不许畜此等物以其能生贪恋计着之心染污梵行故有此八不净之名也(梵行即净行也)。

　　【一置买田宅】谓比丘当依众居止勤修出世清净无为之道若私置田宅以图自足是为不净(梵语比丘华言乞士)。

　　【二种植根栽】谓比丘当勤修道业于世间资生之事不生贪着若不为众私自种植田园内妨行业是为不净。

　　【三贮聚谷粟】谓比丘当乞食资身清净活命若不为众私自藏贮谷粟米麦是为不净。

　　【四畜养奴婢】谓比丘当闲居净处修摄其心行安乐行若不为众畜养奴婢驱使作务是为不净。

　　【五畜养群畜】谓比丘当持禁戒慈心不杀若畜养牛马等畜孳生之类以污梵行是为不净。

　　【六藏积金银钱宝】谓比丘当以清雅为高安贫乐道身无长物若贪积世间所重金银资财等物资生求利计算出纳有乖道行是为不净。

　　【七藏积象牙刻镂等物】谓比丘当奉佛戒志尚俭素于诸玩好心不贪恋布衣草座常怀知足若贪世间稀有雕饰之物是为不净。

　　【八藏积铜铁釜镬以自煮㸑】谓比丘与众居止当与众同餐或乞食自活励精梵行成就道业若藏积釜镬以自煮㸑别众而食是为不净。

　　八依(出瑜伽师地论)

　　【一施设依】施设犹建立也谓人依五蕴中假用言说施设我及众生各各不同有如是生类如是种姓如是名字如是饮食如是苦乐寿夭等是名施设依(五蕴者色蕴受蕴想蕴行蕴识蕴也)。

　　【二摄受依】摄受含摄容受也谓人依于父母妻子奴婢僮仆等以为我所摄受故名摄受依。

　　【三住持依】谓人依假触思识四种之食则能摄养诸根住立支持故名住持依(段食者段即分假谓以香味触三尘为体入腹变坏资益诸根也触食者谓眼识等所对色等诸尘柔软细滑等触而生喜乐资益诸根也思食者谓第六意识思于可爱之境生希望意而润益诸根也识食者识即第八识也谓由前三食势分所资能令此识增胜执持诸根也)。

　　【四流转依】谓人依五蕴中受想行识四心起诸烦恼业因流转三界生死故名流转依。

　　【五障碍依】谓诸天魔外道随有修善法处即往其前为作障碍故名障碍依。

　　【六苦恼依】谓人依于欲界领受一切忧苦不生厌离之心故名苦恼依。

　　【七适悦依】谓人依诸禅定静息思虑身心湛寂得法喜乐故名适悦依。

　　【八后边依】谓阿罗汉三界惑业已尽更不受生其最后身依有余涅槃而住故名后边依(梵语阿罗汉华言无生又云无学三界者欲界色界无色界也有余涅槃者罗汉三界惑业已尽尚余色身未灭故也梵语涅槃华言灭度)。

　　佛具九恼(出大智度论并兴起行经)

　　如来已离一切障碍成就无量诸胜功德岂有如是种种业报之实盖亦善巧方便令诸众生知造善恶业因必有苦乐果报故说此九种恼事也。

　　【一六年苦行】佛言往昔波罗奈城边有婆罗门子名火鬘复有瓦师之子名护喜二子少小心相敬念护喜谓火鬘曰共见迦叶如来火鬘答曰何用见此髡道人如是至三后日护喜复曰可共暂见答曰何用见此髡头道人何有佛道于是护喜捉火鬘头曰为汝共见如来火鬘惊怖心念此非小缘必有好事耳即曰今放我头我共汝去既至佛所礼迦叶足护喜白佛火鬘不识三宝愿佛开化火鬘睹佛相好心生欢喜出家学道时火鬘者即我身是护喜者我为太子逾城出家时作瓶天子导我者是我往昔以恶言道迦叶佛故受诸苦报由此余殃今欲临成佛时复受六年苦行也(梵语波罗奈华言江绕城梵语婆罗门华言净行梵语迦叶华言饮光三宝者佛宝法宝僧宝也作瓶天子即色界净居天也)。

　　【二孙陀利谤】佛言往昔波罗奈城有博戏人名净眼时有[婬-壬+(工/山)]女名鹿相净眼诱此女人共车出城至𣗳园中共相娱乐时彼园中有辟支佛修行道法净眼待辟支佛入城乞食遂杀鹿相埋辟支佛庐中后累辟支佛将至死地净眼见已即起悲心我所造作自当受之故自说罪因国王即杀净眼时彼净眼者则我身是彼鹿相者孙陀利是以是因缘无数千岁受无量苦今虽得佛由此余殃故获孙陀利女谤也(辟支佛梵语辟支迦罗华言缘觉)。

　　【二木枪】佛在罗阅祇竹园精舍入城乞食忽有木枪迸在佛前心自念言此是宿缘我当受之众见惊愕佛复心念现偿宿缘使众人见不敢造恶便踊身虚空去地一仞木枪逐佛乃至七由延枪亦随之佛于空中化一青石厚阔十二由延佛立石上枪即穿石出在佛前又化地水火风各厚阔十二由延佛立其上枪亦穿过佛复上四天王宫次第乃至梵天枪亦次第而上至于佛前所过诸天与说宿缘佛复从梵天下至罗阅祇城枪亦寻下国人随从看此因缘佛恐众人见偿此缘皆闷死是故佛语众人各自还归亦来诸比丘众各还房已佛便心念当偿宿缘遂叠大衣敷座而坐即展右足木枪便从足趺彻过舍利弗等皆至佛所礼拜慰问为说宿缘往昔有两部主贾客入海取宝后遇水涨争船第二部主与第一部主格战第二部主以镩矛镩第一部主脚过即便命终佛告舍利弗尔时第二部主者即我身是第一部主者今提婆达兜是我时镩彼脚以是因缘受诸苦报今虽得佛由此残缘故受木枪刺脚也(梵语罗阅祇华言王舍城梵语由延即由旬华言限量四天三者东方持国天王南方增长天王西方广目天王北方多闻天王也梵语比丘华言乞士梵语舍利弗华言鹙子梵语提婆达兜亦云提婆达多又云调达华言天热)。

　　【四马麦】佛言过去世时有比婆叶如来在槃头摩䟦城中与大比丘众俱有槃头王与诸臣民请佛供养及比丘僧佛默然许之王还具馔已毕即执香炉启曰唯愿屈尊来受我供佛来大众往诣王宫食毕各还时为病比丘取食而归尔时城中有婆罗门教五百童子佛从婆罗门所过时婆罗门见食香美便起妒意此髡沙门正应食马麦不应食甘馔亦教童子言此等师主皆食马麦时婆罗门者即我身是五百童子者五百罗汉是我时言他食马麦故受诸苦报今虽得佛由此残缘我及众等于毗兰邑食马麦九十日也(梵语沙门华言息心又云勤息比婆叶槃头摩䟦毗兰俱无翻)。

　　【五流离王杀释种】佛在世时波斯匿王新绍王位使臣求亲于迦毗罗国释种之家时摩诃男婢生一女颜貌端正送与波斯匿王后生一子名曰流离及年八岁与梵志子好苦诣摩诃男家时迦毗罗国新起一讲堂欲请如来于中供养尔时流离太子往至讲堂即升师子之座时诸释种见之骂言此婢生物敢入中坐于是出语梵志子好苦曰此诸释种捉我毁辱乃至于此我后绍王位时汝当告我此事流离太子后绍王位好苦以前事告之流离集兵往伐释种佛告比丘往昔之时此罗阅城有捕鱼村时世饥俭彼村有池多鱼时城中人向于池中捕鱼食之池中有二种鱼一名麸二名多舌各怀报怨时有一小儿在岸见鱼跳而喜以杖打彼鱼头尔时罗阅人者今释种是麸鱼者今流离王是多舌鱼者今梵志好苦是小儿者即我身是以是因缘故流离王杀释种也(梵语波斯匿华言胜军梵语迦毗罗华言黄色)。

　　【六乞食空钵】佛尝入婆罗门聚落中乞食不得空钵而还。

　　【七旃荼女谤】佛言往昔有佛名尽胜如来会中有两种比丘一名无胜一名常欢时波罗奈城有大爱长者妇名善幻两种比丘往来其家以为檀越无胜比丘为断漏故供养无乏常欢比丘结使未除供养微薄常欢比丘兴嫉妒心诽谤无胜与善幻通不以道法供养乃恩爱耳时常欢者则我身是善幻妇者今旃荼是(旃荼亦名旃沙)我时谤无胜故受诸苦报今虽得佛由此余殃我为外道比丘王臣说法之时却被多舌童女系盂起腹来至我前谤曰沙门何以不说家事乃说他事今汝自乐不知我苦汝先共我通使我有身今当临月事须酥油以养小儿尽当给我尔时众会皆低头默然时释提桓因化作一鼠入其衣里啮盂系断忽然落地众等见已皆大欢喜(旃荼梵语具云旃荼罗华言严帜又云屠者谓恶业自严行时摇铃持竹为标帜也梵语檀华言施言檀越者华梵兼举耳谓能行施则超越贫穷之海也断漏者言断生死之漏也结使者即惑业也梵语释提桓因华言能天主)。

　　【八调达推山】佛往昔于罗阅祇城有长者名须檀家富多财子名须摩提其父须檀命终已后摩提异母弟名修耶舍摩提不欲与弟分财一日与弟执手共登耆阇崛山将至高崖便推置崖底以石堆之其弟命绝佛告舍利弗长者须檀者我父王白净是也须摩提者则我身是修耶舍者今提婆达多是也以是因缘我于耆阇崛山经行为提婆达多举崖石以掷我头山神以手接石石边小片迸中我脚拇指破而血出(梵语耆阇崛华言鹫头即灵鹫山也须檀须摩提俱无翻)。

　　【九寒风索衣】佛于阿罗婆伽林中冬至前后八夜寒风破竹尝索三衣御寒(阿罗婆伽无翻)。

　　大乘九部(出大智度论)

　　谓佛所说大乘诸经无因缘论议譬喻之三部故云九部也以大乘直说大法不假因缘唯谈圆理故绝论议独显真常不待譬喻是以大乘诸经唯存方广等九部也别论虽尔若通而言之凡大小乘经无不具有十二部也。

　　【一修多罗】梵语修多罗华言契经契者上契诸佛之理下契众生之机也经法也常也乃圣教之总名今言修多罗即经中长行之文也谓直说法相随其义理长短不以字数为拘是为长行。

　　【二祇夜】梵语祇夜华言应颂又云重颂或云偈谓应前长行之文重宣其义也或二句四句六句八句乃至多句等皆名为颂。

　　【三伽陀】梵语伽陀华言讽颂谓不颂长行之文但直说偈句如金光明经中空品等是也亦名孤起如楞严经中阿难赞佛偈云妙湛总持不动尊等是也(楞严梵语具云首楞严华言健相分别梵语阿难华言庆喜)。

　　【四伊帝目多】梵语伊帝目多华言本事谓如来说诸菩萨等因地所行之事也如法华经中说药王菩萨曾于日月净明德佛所得法欢喜然身然臂以为供养行诸苦行求菩提道等是也(菩萨梵语具云华提萨埵华言觉有情)。

　　【五阇多伽】梵语阇多伽华言本生谓佛说诸菩萨等本地受生之事及自说为菩萨时修诸苦行等事如涅槃经云比丘当知我于过去作鹿作罴作獐作兔作粟散王转轮圣王龙金翅鸟诸如是等行菩萨道时所受身之类是也。

　　【六阿浮达磨】梵语阿浮达磨华言未曾有亦云希有如佛生时即行七步足迹之处皆有莲华放大光明遍照十方世界而发是言我是度一切众生生老病死者地大震动天雨众华𣗳出音声作天妓乐如是等无量希有之事是名未曾有又四种等凡有闻所未闻见所未见皆名未曾有(四众者比丘比丘尼优婆塞优婆夷也)。

　　【七优陀那】梵语优陀那华言自说谓无有人问如来以他心智观众生机而自宣说如楞严会上说五十种魔事不待阿难请问又如阿弥陀经无有缘起自告舍利弗等是也(五十种魔事者谓于色受想行识五阴中各有十种也梵语阿弥陀华言无量寿梵语舍利弗华言鹙子)。

　　【八毗佛略】梵语毗佛略华言方广正理名方包富名广谓大乘方等经典其义广大犹如虚空即诸经之理体也。

　　【九和伽罗】梵语和伽罗华言授记谓如来为诸菩萨缘觉声闻授作佛记如法华经云汝阿逸多于当来世而成佛道号曰弥勒等是也(梵语阿逸多华言无能胜梵语弥勒华言慈氏)。

　　华严九会说(出华严经随䟽演义钞)

　　华严者谓如来以万行因华庄严法身果德也九会说者如来与菩萨四众天龙八部于菩提场等处九番聚会而广说此法也(菩萨梵语具云菩提萨埵华言觉有情四众者比丘比丘尼优婆塞优婆夷也八部者天龙夜叉乾闼婆阿修罗迦楼罗紧那罗摩睺罗迦也梵语菩提华言道𣗳名也如来于此𣗳下成道故其处名菩提场)。

　　【第一会】此会菩提场普贤菩萨说如来依报因果法门自第一卷至十一卷共六品经(依报者即所依之国土也六品者世主妙严品如来现相品普贤三昧品世界成就品华藏世界品毗卢遮那品也)。

　　【第二会】此会普光明殿文殊师利菩萨等说十信等法门自第十二卷至十五卷共六品经(普光明殿者其殿众宝所成光明照映又佛于中说法普放光明故也梵语文殊师利华言妙德十信者信心念心精进心慧心定心不退心护法心回向心戒心愿心也六品者如来名号品四圣谛品光明觉品菩萨问明品净行品贤首品也)。

　　【第三会】此会忉利天宫法慧菩萨说十住等法门自第十六卷至十八卷共六品经(梵语忉利华言三十三即帝释等三十三天所居之处也十住者发心住治地住修行住生贵住方便具足住正心住不退住童真住法王子住灌顶住也六品者升须弥山顶品须弥山顶偈赞品十住品梵行品初发心功德品明法品也)。

　　【第四会】此会于夜摩天宫功德林菩萨说十行等法门自第十九卷至二十一卷共四品经(梵语夜摩华言善时分以此天时时唱快乐故也十行者欢喜行饶益行无嗔恨行无尽行离痴乱行善现行无着行尊重行善法行真实行也四品者升夜摩天宫品夜摩宫中偈赞品十行品十无尽藏品也)。

　　【第五会】此会兜率天宫金刚幢菩萨说十回向等法门自第二十二卷至三十三卷共三品经(梵语兜率华言知足以此天于五欲境知止足故也十回向者救护众生离众生相回向不坏回向等一切佛回向至一切处回向无尽功德藏回向随顺平等善根回向随顺等观一切众生回向真如相回向无缚解脱回向法界无量回向也三品者兜率天宫品兜率天宫偈赞品十回向品也)。

　　【第六会】此会他化天宫金刚藏菩萨说十地法门自第三十四卷至三十九卷共一品经(他化者谓诸欲乐境不劳日化皆由他化而自在受用即他化自在天也十地者欢喜地离垢地发光地𦦨慧地难胜地现前地远行地不动地善慧地法云地也品即十地品也)。

　　【第七会】此会复于普光明殿毗卢遮那如来说阿僧祇数量法门普贤菩萨亦说十大三昧等及等觉法门自第四十卷至五十二卷共十一品经(梵语毗卢遮那华言遍一切处梵语阿僧祇华言无数梵语三昧华言正定等觉者云复妙觉佛位犹有一等胜前诸位得称觉也十大三昧者普光大三昧妙光大三昧次第遍往诸佛国土大三昧清净深入行大三昧知过去庄严藏大三昧智光明藏大三昧了知一切世界佛庄严大三昧众生差别身三昧法界自在大三昧无碍轮大三昧也十一品者十定品十通品十忍品阿僧祇品如来寿量品诸菩萨住处品佛不思议法品如来十身相海品如来随好光明功德品普贤行品如来出现品也)。

　　【第八会】此会复于普光明殿普贤菩萨说离世间法门自第五十三卷至五十九卷共一品经(离世间法者谓超越世间大乘之法也一品即离世间品也)。

　　【第九会】此会逝多林文殊师利菩萨等说入法界法门自第六十卷至八十卷共一品(梵语逝多华言胜林即给孤独园也法界者交彻融摄故曰法界即诸佛平等法身之理也一品即入法界品也)。

　　九种大禅(出地持经)

　　禅梵语具云禅那华言静虑谓菩萨既凭弘誓利益众生则当进修深广大行然深广之行莫若禅定言禅则一切皆摄所谓若诸菩萨成道转法轮入涅槃胜妙功德思惟修法利生方便皆在其中是故说此九种禅定之相也(梵语涅槃华言灭度)。

　　【一自性禅】谓于菩萨藏闻思从前所行世间出世间善一心安住或止分或观分或俱分无不摄也(菩萨藏者菩萨所修之法藏也闻思从前所行世间出世间善者闻持思念已往所行世间出世间一切善法也止分者谓摄心不散即定也观分者谓分别照了即慧也俱分者谓止观双修定慧平等也分者位也谓安于止观相应位分也菩萨于所修法藏闻持思念过去所行一切善法一心安住止观平等大慧利益众生也而言自性者谓菩萨所修之禅观心实相不从外得即本有之定也)。

　　【二一切禅】谓修此禅定则自行化他一切诸法无不摄也名有三种一者现法乐住禅谓离一切妄想身心止息第一寂灭舍离味着及一切相现得法喜之乐而住于定也二者出生三昧功德禅谓出生种种不可思议无量无数一切三昧功德也三者利益众生禅谓众生所作皆与同事复以法义开导饶益莫不令其离苦得乐也(舍离味着及一切相者谓内于禅定之味外及一切诸相心能舍离而不乐着也梵语三昧华言正定同事者谓随诸众生同其行事而饶益之也)。

　　【三难禅】难禅者谓此禅定不易修也名有三种第一难禅谓久习胜妙禅定于诸三昧心得自在哀愍众生欲令成就舍第一禅乐而生欲界也第二难禅谓依此定出生无量无边不可思议诸深三昧出过声闻辟支佛上也第三难禅谓依此定得无上菩提也(第一禅乐者即胜妙禅定之乐也辟支梵语具云辟支迦罗华言缘觉梵语菩提华言道)。

　　【四一切门禅】门即出入之义谓一切禅定皆由此门而出名有四种一者有觉有观禅谓初心在缘名觉细心分别禅味曰观即色界初禅定也二者喜俱禅谓得此禅定喜心共发即第二禅也三者乐俱禅谓得此禅定则发胜妙之乐即第三禅也四者舍俱禅谓入此禅则心平等而无善恶憎爱之意即第四禅也。

　　【五善人禅】谓一切善法无所不摄乃大善根众生之所共修名有五种一者不味着谓于禅定之味不乐着也二者慈心俱谓爱念众生之心与禅俱发也三者悲心俱谓悲愍众生之心与禅俱发也四者喜心俱谓欢喜众生离苦得乐之心与禅俱发也五者舍心俱谓无憎无爱平等之心与禅俱发也。

　　【六一切行禅】谓大乘一切行法无不含摄名有十三种一者善禅谓此禅定能摄一切善法也二者无记化化禅谓不待作意思惟自然能于定中作种种变化而无穷也三者止分禅谓摄心不散与定相应也四者观分禅谓分别照了与慧相应也五者自他利禅谓正定现前则能自利利他也六者正念禅谓于定中正念思惟无诸杂想也七者出生神通力功德禅谓得此大定则一切神通功德悉皆由之而出生也八者名缘禅谓于一切诸法名相因缘悉得通达无碍也九者义缘禅谓于一切诸法义理因缘悉能通达晓了也十者止相缘禅谓于寂静因缘之相圆明洞彻永离一切散乱也十一者举相缘禅谓能照了诸法起灭因缘悉皆清净无碍也十二者舍相缘禅谓于一切善恶法相因缘悉皆舍离清净而无染着也十三者现法乐住第一义禅谓因此定现得法喜之乐而安住于第一义也(第一义者谓实相中道之理无二无别也)。

　　【七除恼禅】谓修此禅定能除灭众生种种苦恼名有八种一者咒术所依禅谓因此定能以咒术之力除诸毒害霜雹寒热鬼病一切苦患也二者除病禅谓因此定能除地水火风四大所起众病也三者云雨禅谓因此定能兴致甘雨消灭灾旱救诸饥馑也四者等度禅谓因此定能济诸恐难及一切水陆人非人怖也五者饶益禅谓因此定能以饮食饶益旷野饥渴众生也六者调伏禅谓因此定能以财物调伏众生也七者开觉禅谓因此定能觉悟迷惑众生也八者等作禅谓因此定能令众生所作悉皆成就也(非人者即龙鬼之类也)。

　　【八此世他世乐禅】谓修此禅定能令众生悉得现在未来一切之乐名有九种一者神足变现调伏众生禅谓因此定而能变现种种神足通力调伏一切众生也二者随说调伏众生禅谓因此定而能随顺说法调伏一切众生也三者教诫变现调伏众生禅谓因此定能以正法教诲诫谕调伏一切众生也四者为恶众生示恶趣禅谓因此定能为恶业众生示现修罗饿鬼畜生地狱等趣令其改恶迁善也五者失辩众生以辩饶益禅谓因此足而于众生不能辩说正法者即以辩才而饶益之令其心识开悟也六者失念众生以念饶益禅谓因此定而于众生失正念者能以正念而饶益之令其邪见不生也七者造不颠倒论微妙赞颂摩得勒伽为令正法久住世禅谓因此定开发妙慧心不颠倒能造微妙赞颂摩得勒伽之论而令正法流通久住于世也八者世间技术义饶益摄取众生禅谓因此定能以书数算计资生方法如是等种种众具摄取饶益一切众生也九者暂息恶趣放光明禅谓因此定放大光明暂令修罗等趣息其苦恼也(神定者谓神通满足也梵语摩得勒伽亦云摩怛理伽华言本母即论名谓能兴立教义为本为母故也)。

　　【九清净净禅】谓依此禅定一切烦恼惑业悉皆断尽即得大菩提清净之果名为清净重言净者以清净之相亦不可得也名有十种一者世间清净净不味不染污禅谓依此定于一切天人所修世间禅定悉不味着亦不见有染污之相名为清净重言净者以此净相亦不可得也二者出世间清净净禅谓依此定于一切声闻缘觉所修出世间禅定悉无染碍名为清净重言净者以此净相亦不可得也三者方便清净净禅谓依此定能善巧方便演说无量妙法化度一切众生悉无染碍名为清净重言净者以此净相了不可得也四者根本清净净禅谓依此定于色界四禅根本之定悉无染碍名为清净重言净者以此净相亦不可得也五者根本上胜进清净净禅谓依此定于色界四禅根本虽得最上殊胜增进之定悉无染碍名为清净重言净者以此净相亦不可得也六者入住起力清净净禅谓依此定或入或住或起力用自在无染无碍名为清净重言净者以此净相亦不可得也七者舍复入力清净净禅谓依此定舍而复入力用自在无染无碍名为清净重言净者以此净相亦不可得也八者神通所作力清净净禅谓依此定能以种种神通力用变现自在利益一切悉无染碍名为清净重言净者以此净相亦不可得也九者离一切见清净净禅谓依此定而于断常有无一切诸见悉皆远离而无染碍名为清净重言净者以此净相亦不可得也十者烦恼智障断清净净禅谓依此定于见思等诸烦恼惑及障理之智皆已断灭悉无染碍名为清净重言净者以此净相亦不可得也(四禅者初禅二禅三禅四禅也根本定者谓四禅之定为诸禅之根本能出生一切禅定也断常者谓外道妄计此身灭已更不再生名断见复计此身灭已还生名常见也障理之智者谓声闻虽得人空之智若大乘菩萨以此智即是障理之惑故也)。

　　九次第定(出法界次第)

　　九者自初禅至灭受想定凡九种也次第者谓人若入禅时智慧深利能从一禅又入一禅如是次第而入心心相续不生异念无间无杂定者摄心不乱也。

　　【初禅次第定】谓人修禅定离欲界恶不善法有觉有观离生喜乐定观均齐其心次第而入无有杂念间隔也(有觉有观者初心在缘曰觉细心分别禅味曰观即是初禅之定相离生喜乐者庆悦之心名为喜恬淡之心名为乐初禅既离欲界恶不善法故生此喜乐也定观均齐者观即是慧所谓定慧平等也)。

　　【二禅次第定】谓人修禅定从初禅入二禅时一心无觉无观定生喜乐其心次第而入无有杂念间隔也(无觉无观者既入二禅即离初禅觉观动散也定生喜乐者既无觉观摄心在定则生喜乐此即二禅之定相也)。

　　【三禅次第定】谓人修禅定从二禅入三禅时离喜行舍而受身乐唯圣人能说而复舍念行乐其心次第而入无有杂念间隔也(离喜行舍者谓厌离二禅大喜动散摄心不受也受身乐者既离二禅之喜而身受三禅之乐也圣人能说者此乐极胜超过一切喜乐非凡夫所知也舍念行乐者谓能舍二禅之喜念而行三禅之乐也)。

　　【四禅次第定】谓人修禅定从三禅入四禅时断喜乐故不喜不乐其心次第而入无有杂念间隔也(断喜乐者谓断二禅之喜及三禅之乐也不喜不乐者谓心无善恶寂然平等即是四禅之定相也)。

　　【五虚空处次第定】谓人修禅定从色界入无色界则灭一切色相不念种种异相入无边虚空处其心次第而入无有杂念间隔也(灭一切色相者谓灭根境可见可对一切色相也既得四禅定已犹厌色界色质为碍不得自在于是心求出离灭一切色相而修虚空处定心与虚空之法相应则不念种种异相也)。

　　【六识处次第定】谓人修禅定既得虚空处定已心缘虚空虚空无边缘多则散能破于定即舍虚空转心缘识心与识法相应则过一切无边虚空处入一切无边识处其心次第而入无有杂念间隔也(过一切无边虚空处者既入识处则超过虚空处也)。

　　【七无所有处次第定】无所有处者即不缘一切内外境界也谓人修禅定既得识处定已三世心识无量无边缘多则散能破于定即舍所缘之识转心缘无所有处其心次第而入无有杂念间隔也(内外境者内即识处外即虚空处也三世者过去现在未来也)。

　　【八非想非非想次第定】非想者非识处之有想也非非想者非无所有处之无想也谓人修禅定既得无所有处定已深知无想处如痴有想处如痈如疮即舍无所有处缘念非有想非无想之法其心次第而入无有杂念间隔也(如痴者𨐫无心想也如痈如疮者有痛即觉譬有心想也)。

　　【九灭受想次第定】灭受想者即受想心灭而不复起也谓人修禅定从非有想非无想入灭受想定时其心明利次第而入无有杂念间隔是为灭受想次第定若得此定不久即证阿罗汉果也(梵语阿罗汉华言无学又云无生)。

　　九识(出宗镜录)

　　识以了别为义谓能照了分别一切诸法故也。

　　【一眼识】谓眼与色为缘而生眼识眼识依根而生眼根因识能见是能见者名为眼识。

　　【二耳识】谓耳与声为缘而生耳识耳识依根而生耳根因识能听是能听者名为耳识。

　　【三鼻识】谓鼻与香为缘而生鼻识鼻识依根而生鼻根因识能嗅是能嗅者名为鼻识。

　　【四舌识】谓舌与味为缘而生舌识舌识依根而生舌根因识能尝是能尝者名为舌识。

　　【五身识】谓身与触为缘而生身识身识依根而生身根因识能觉是能觉者名为身识。

　　【六意识】谓意法为缘而生意识意识依根而生意根因识即能分别以能分别前五根所缘色等五尘境界是名意识若断此识即成声闻缘觉(五根者即眼根耳根鼻根舌根身根也五尘者即色尘声尘香尘味尘触尘也)。

　　【七末那识】梵语末那华言意亦名相续识又名分别识此识本无定体即第八识之染分依第八识自证分而生缘第八识见分而执为我为第六识之主执转第六识所缘善恶之境而成染净皆由此识也前第六识名意识今此识亦名意者谓第六识依根而得名此识当体而立号第六识虽能分别五尘好恶而由此识传送相续也若断此识即成菩萨(依根者根即意根也当体者即分别之体也)。

　　【八阿赖耶识】梵语阿赖耶华言藏识此识染净同源生灭和合而具有四分如摩尼珠体本清净又如明镜能含万像若以染分言之无明依之而起结业由此而生具足烦恼尘劳变现根身世界即前七种识境皆是也若以净体言之即本觉心源离念清净等虚空界即后之庵摩罗识是也无法不含无事不摄是名藏识若转此识即成佛果(四分者一相分相即形相谓此识能变现根身世界及诸法名义相状皆由第八识此分而生如镜中所现之影像也二见分见即照了之义谓此识能照烛一切诸法及解了诸法义理如镜中之明能照万像也三自证分自证取具之法谓此识能持见分相分亲证无碍如镜之圆体常持其明能含众像也四证自证分证即能证之体自证即所具之法能持前自证分见分相分皆不离此分是第八识本体如镜之背也梵语摩尼华言离垢根身者眼等诸根色身也)。

　　【九庵摩罗识】梵语庵摩罗华言清净识亦云白净无垢识此识乃一切众生清净本源心地诸佛如来所证法身果德在圣不增在凡不减非生死之能羁非涅槃之能寂染净俱泯纤尘不立明同皎月湛若太虚是名清净识(梵语涅槃华言灭度)。

　　九缘生识(出成唯识论并宗镜录)

　　缘即助成之义九缘生识者谓明空根境等九种之缘生眼耳鼻舌等八种之识也以眼耳鼻舌身五识依第八识相分建立由第八识种子而生揽明空诸境而为相也第六识缘第八识相分而得生取五尘境界而分别依第七识而能执取也第七识缘第八识见分而得起转第六识染净而为依也第八识为众识之根本含诸法之种子依第七识而能转托五根识而为相也由是而知识藉缘生缘因识有更互为依递相倚托而有多少不同故言九缘生识也(相分者相即形相分谓分齐谓世间种种色像境界凡有名相者皆是第八识之相分也五尘者色尘声尘香尘味尘触尘也)。

　　【一明缘】明者日月之光能显诸色相也谓眼因明而见无明则不能发于眼识故明为眼识之缘也。

　　【二空缘】空者荡然无碍而能显诸色相也谓眼以空而能见耳以空而能闻无空则不能发眼耳之识故空为眼识耳识之缘也。

　　【三根缘】根者眼耳鼻舌身五根也谓眼识依眼根而能见耳识依耳根而能闻鼻识依鼻根而能嗅舌识依舌根而能尝身识依身根而能觉若无五根则五识无所依故五根为五识之缘也。

　　【四境缘】境者色声香味触五尘之境也谓眼等五根虽具见闻嗅尝觉等五识若无色等五种尘境作对则五识无由能发故境为五识之缘也(五识者眼识耳识鼻识舌识身识也)。

　　【五作意缘】作意者即心所法有警察之义谓如眼初对色时便能觉察引领趣境使第六识即起分别善恶之念及耳鼻舌身初对境时亦能如是觉察引领是以遍行一切识境皆由作意故作意为眼等六识之缘也(心所者受想行也六识者眼识耳识鼻识舌识身识意识也)。

　　【六根本依缘】根本即第八阿赖耶识依即倚托也谓第八识是诸识之根本眼等六识依第八识相分而得生第八识相分托眼等六识而得起故根本依为六识及第八识之缘也(梵语阿赖耶华言藏识)。

　　【七染净依缘】染净依者即第七末那识也谓一切染净诸法皆依此识而转也谓眼耳等六识于色声等六尘境上起诸烦恼惑业则转此烦恼染法归于第八识而成有漏若六识修诸道品白净之业则转此道品净法归于第八识而成无漏故名染净依也然此第七识亦依第八识而能转第八识依第七识而随缘更互为依递相倚托故染净依为眼等八种识之缘也(梵语末那华言意八种识者眼识耳识鼻识舌识身识意识第七识第八识也)。

　　【八分别依缘】分别者即第六识也此识能分别善恶有漏无漏色心诸法以眼等五根虽能取境然皆依此识而有分别也是知五根境之好恶由分别而生第七识之染净由分别而知第八识之相分由分别而显故分别依为眼等八种识之缘也。

　　【九种子缘】种子即眼等八种识之种子也谓眼识依眼根种子而能见色耳识依耳根种子而能闻声鼻识依鼻根种子而能闻香舌识依舌根种子而能尝味身识依身根种子而能觉触意识依意根种子而能分别第七识依染净种子而能相续第八识依含藏种子而能出生一切诸法以诸识各依种子而生故种子为眼根等诸识之缘也。

　　如来藏九喻(出宝性论)

　　如来藏即是众生本源清净心地诸佛法身之果德也具足诸法包含万像诸佛证此藏心利益群生应用无尽众生迷此藏心常为无明烦恼障覆业惑之所缠缚而不能证得佛令众生修行一切善法断除烦恼无明显出自己如来藏清净法身之体故说此九种譬喻也(无所明了故曰无明昏烦之法恼乱心神故曰烦恼)。

　　【一萎华佛身喻】萎枯悴也萎华譬无明烦恼佛身譬如来藏也谓一切众生烦恼身中本有功德庄严如来藏身而为无明贪惑所覆而不能见也论云功德庄严佛住在萎华中是也。

　　【二岩蜂淳蜜喻】岩蜂譬烦恼蜜以譬如来藏谓蜂为人所触则放毒螫人为境所逆则生嗔害也盖一切众生如来藏中具有功德法味而为无明嗔恚之所缠绕不得其用犹彼淳美之蜜而为群蜂之所围绕而不能得其味也论云上妙羙味蜜为群蜂围绕是也。

　　【三糠𥢶粳米喻】糠谷皮𥢶糠之粗者譬烦恼也粳米譬如来藏法身之体也盖如来藏法身之体隐在众生无明痴惑之中不得受用犹粳米在糠𥢶之内而不可充食也论云谷实在𥢶中无人能受用是也。

　　【四粪秽真金喻】粪秽譬烦恼真金譬如来藏性谓法身本净犹如真金为烦恼粪秽覆污而不明洁盖一切众生飘流三界而迷失如来藏性于烦恼之中亦犹人遗弃真金于粪秽之内也论云如人行远路遗金粪秽中是也(三界者欲界色界无色界也)。

　　【五贫家宝藏喻】贫家譬众生宝藏譬如来藏性谓一切众生无明烦恼身中而有如来藏性犹贫人屋内而有珍宝之藏也贫人虽有宝藏为地所覆而不能见众生虽具法身为无明烦恼所覆而不能显也论云譬如贫人舍地有珍宝藏是也。

　　【六庵罗内实喻】庵罗梵语具云庵摩罗华言柰果名也内实者即果内之种子果譬烦恼妄惑内实譬如来藏中菩提种子谓诸众生烦恼妄惑之中而有如来藏菩提种子安住不动犹庵罗果内而有种子含藏不朽也论云如种种果𣗳子芽不朽坏是也(梵语菩提华言道)。

　　【七弊衣金像喻】弊衣即破垢之衣譬烦恼金像即佛身之像譬如来藏谓如来藏清净法身为无明弊垢之所缠覆堕在生死道中犹弊垢之衣缠褁真金之像弃于道路也论云弊衣缠金像在于道路中是也。

　　【八贫女贵胎喻】贫女譬无明烦恼贵胎者即贫女胎中所怀贵人譬如来藏谓一切众生无明烦恼之中而有如来清净法身之体而不能见如贫女怀贵人之胎而不自知也论云譬如孤独女身怀转轮王是也。

　　【九焦模铸像喻】焦模者焦土所为之模范譬烦恼铸像者所铸金像譬如来藏谓如来藏性在众生无明暗惑之中犹镕真金铸像在于焦模之内而不能显见也论云如人镕真金铸在泥模中是也。

　　金刚九喻(出金刚经论释)

　　金刚九喻者乃是金刚般若经中九种譬喻也此经有三译一姚秦鸠摩罗什法师译二魏菩提流支法师译三陈真谛法师译此九种譬喻乃是魏时所译之文所谓一切有为法如星翳灯幻露泡梦电云应作如是观是也(梵语般若华言智慧梵语鸠摩罗什华言童寿梵语菩提流支华言觉希)。

　　【一星喻】谓星宿夜则明朗日光一照众星皆隐以譬众生昏迷执着诸见自为明了若以正智之心照之则众见皆灭也论云譬如星宿为日所映而不现故智日心法亦复如是。

　　【二翳喻】谓人目有障翳则见空华等相以譬众生无明覆障则见一切有为虚妄之境界也论云如目有翳则见空华观有为法亦复如是。

　　【三灯喻】谓灯因膏油而焰焰无穷以譬众生妄识依贪爱境界而生生不绝也论云譬如灯光识亦如是依止贪爱诸法住故。

　　【四幻喻】谓诸幻化之事无而忽有体本不实皆因幻师咒术之力假作种种形相以譬世间山河大地皆是虚妄幻化以因众生惑业力故而妄有种种境界也论云譬如幻事所依住处亦复如是以器世间无实体故(器世间者谓世界如器即山河大地等物是也)。

　　【五露喻】谓露沾于草木体不久停为风所吹须㬰即落以譬众生幻身虽于世间暂尔留住为无常风所吹倏忽变灭也论云譬如朝露身以如是暂时住故。

　　【六泡喻】泡水沤也谓水泡因渧水风三者和合而成以譬众生根境识三法和合而有苦乐受用之境也论云譬如水泡所受用事亦复如是根境识等三法合故(渧水点也根境识者根即眼根耳根鼻根舌根身根意根也境即色尘声尘香尘味尘触尘法尘也识即眼识耳识鼻识舌识身识意识也)。

　　【七梦喻】谓昼缘诸境夜则感梦本无实体惟因想生以譬众生缘念过去造作诸事境虽已灭缘想即现盖言一切有为之法皆因妄想而成亦如梦境也论云又如梦境过去诸法亦复如是。

　　【八电喻】谓雷电之光刹那不住以譬一切现在诸法犹如电光倏忽则灭也论云譬如电光刹那不住现在诸法亦复如是(梵语刹那华言一念)。

　　【九云喻】谓云能降雨泽又能变现不常以譬众生阿赖耶识含藏诸法能持未来种种境界变现不定也论云譬如云影未来诸法亦复如是阿赖耶识与一切法为种子根本故(梵语阿赖耶华言藏识即第八识也)。

　　小乘九部(出大智度论)

　　部即部类谓佛所说经有大乘小乘不同故分十二部及九部之别也小乘诸经于十二部中无方广授记无问自说之三部故云九部法华经云我此九部法随顺众生说是也别论虽尔若通而言之凡大小乘经无不具有十二部也(无方广部者方广乃大乘常住之理以小乘惟说生灭之法故无也无授记者以小乘之人未得作佛故无也无无问自说者以小乘之人说必假缘故无也假缘者假问答发起之缘也)。

　　【一修多罗】梵语修多罗华言契经契者上契诸佛之理下契众生之机也经法也常也乃圣教之总名今言修多罗即经中长行之文也谓直说法相随其义理长短不以字数为拘是为长行也(法者十界同遵也常者三世不易也)。

　　【二祇夜】梵语祇夜华言应颂又云重颂或云偈谓应前长行之文重宣其义也或二句四句六句八句乃至多句等皆名为颂。

　　【三伽陀】梵语伽陀华言讽颂谓不颂长行之文直说偈句如金光明经中空品等是也亦名孤起如楞严经中阿难赞佛偈云妙湛总持不动尊等是也(楞严梵语具云首楞严华言健相分别梵语阿难华言庆喜)。

　　【四尼陀罗】梵语尼陀罗华言因缘如诸经中有人问故为说是事律中有人犯是事故制是戒凡一切佛语缘起之事皆名因缘如法华经化城喻品说宿世因缘等是也。

　　【五伊帝目多】梵语伊帝目多华言本事谓如来说诸菩萨等因地所行之事也如法华经中说药王菩萨曾于日月净明德佛所得法欢喜然身然臂以为供养行诸苦行求菩提道等是也。

　　【六阇多伽】梵语阇多伽华言本生谓如来说诸菩萨等本地受生之事及自说为菩萨时修诸苦行等事如涅槃经云比丘当知我于过去作鹿作罴作獐作兔作粟散王转轮圣王龙金翅鸟诸如是等行菩萨道时所受身等之类是也(梵语比丘华言乞士)。

　　【七阿浮达磨】梵语阿浮达磨华言未曾有亦云希有如佛生时即行七步足迹之处皆有莲花放大光明遍照十方世界而发是言我是度一切众生生老病死者地大震动天雨众花树出音声作天妓乐如是等无量希有之事是名未曾有又四众等凡有闻所未闻见所未见皆名未曾有(四众者比丘比丘尼优婆塞优婆夷也)。

　　【八婆陀】梵语婆陀华言譬喻谓如来说法为钝根者未能即解故假譬喻以晓示之令其易悟是名譬喻如法华经中火宅药草等喻是也。

　　【九优婆提舍】梵语优波提舍华言论议谓诸经中问答辩论诸法之事是为论议如法华经提婆达多品中智积菩萨与文殊师利相见论说妙法等是也(梵语提婆达多又云调达华言天热梵语文殊师利华言妙德)。

　　菩萨修行九种差别(出大乘庄严经论)

　　【一善行生死】菩萨成就道业为化导有情虽出没于生死中不为生死染着譬如病人服苦涩药但为除病不生嫌弃也。

　　【二善行众生】菩萨于诸众生起大悲心设有病苦常行救济不生疲怠譬如良医亲近病者心无厌舍也。

　　【三善行自心】菩萨能调伏自心破除烦恼增长菩提譬如有智之人善能调伏奴㒒之类也(梵语菩提华言道)。

　　【四善行欲尘】菩萨虽处欲尘而不染着精修梵行增长法财譬如商人善于贩卖获大利益也。

　　【五善行三业】菩萨精修于身口意三者之业思惟䇿励悉令清净譬如善浣衣人能除秽垢也。

　　【六善行不恼众生】菩萨于诸众生常起怜悯之心虽有加恶于我不生瞋恼譬如慈父爱念小儿虽有秽垢不生憎恶也。

　　【七善行修习】菩萨修习菩提之道勇猛精勤心无间断譬如以木钻火未热不息也。

　　【八善行三昧】梵语三昧华言正定菩萨修习正定不乱不昏遂使功德资长譬如出财与人得人保息方获利益也。

　　【九善行般若】梵语般若华言智慧菩萨以清净智照了世间一切诸法心无疑惑譬如幻师知诸幻事悉由幻作求其真实皆不可得也。

　　九病(出长阿含经)

　　经云人寿增至四万岁时其人作是念言我等由修善故寿命延长今可更增少善即孝养父母敬事师长延于寿命至八万岁当此之时人已有此九种之病也。

　　【一寒病】谓人必寒温得宜则身体安乐若为寒冻所逼则成一切病也。

　　【二热病】谓人必温凉得宜则身体和畅若为热毒所中则成一切病也。

　　【三饥病】谓人必假饮食以资其身则诸根强健若不得食则虚弱而成一切病也。

　　【四渴病】谓人必假浆水以养其体若不得浆水之饮则肠胃枯焦而成一切病也。

　　【五大便病】谓人必假饮食资益诸根入腹变坏须便利以时若强忍过当即能生一切病也。

　　【六小便病】谓人必得汤水资润色身入腹之后须便利以时若强忍过当即能生一切病也。

　　【七欲病】谓人贪于[婬-壬+(工/山)]欲则能成痨怯虚弱一切病也。

　　【八饕餮病】(饕他刀切餮他结切)饕餮即贪食也谓人必须饮食以养其身若贪食过度即能生一切病也。

　　【九老病】谓人年老则筋力衰弱或起居食息不能中节即成一切病也。

　　九种横死(出药师经)

　　谓人生于世间当勤修佛法敬依国化不作诸恶奉行众善斯能尽其天年不然则必遭横逆而死故有此九种也。

　　【一得病无医】谓人得病虽轻然无医药及看病者或遇常医而不投以良药又有不知正法惟信世间邪魔外道妖㜸之师妄说祸福便生恐动卜问吉凶杀诸众生求神请福欲希延年终不能得以此而丧其生皆为横死。

　　【二王法诛戮】谓人妄作非为遭罹国宪被王法之所诛是为横死。

　　【三非人夺精气】谓人或畋猎嬉戏或耽淫嗜酒放逸无度横为非人鬼怪之类夺其精气而死是为横死(夺精气者如法华经中罗刹女等夺一切众生精气者是也)。

　　【四火焚】谓人或被火焚烧而丧其命是为横死。

　　【五水溺】谓人或因堕水沉溺而丧其命是为横死。

　　【六恶兽啖】谓人或于山林因被虎狼恶兽之所啖食是为横死。

　　【七堕崖】谓人或于山间坠堕岩崖颠仆而丧其命是为横死。

　　【八毒药咒咀】谓人或被毒药及咒诅厌魅起尸鬼等之所中害而丧其生是为横死(起尸鬼者谓咒死尸起而厌人也)。

　　【九饥渴所困】谓人或被饥渴之所困逼不得饮食而丧其生是为横死。

　　九住心(出大乘庄严经论)

　　【一安住心】谓修行之人于习禅时或数息或观心当须系缘一境念念相续安住其心不令散乱也。

　　【二摄住心】谓修行之人于习禅时摄心宁静则禅定可成若觉一念稍动即便摄持令心安住也。

　　【三解住心】谓修行之人于习禅时既解知觉观之心攀缘外广即当[(冰-水+〡)*ㄆ]敛安住也(初心在缘曰觉细心分别禅味曰观)。

　　【四转住心】谓修行之人于习禅时觉心既息不妄摇动得静定功转乐安住也。

　　【五伏住心】谓修行之人于习禅时心住静定久或生厌随而折伏益加精进也。

　　【六息住心】谓修行之人于习禅时忽觉内心动乱而生过失于一念间即令止息也。

　　【七灭住心】谓修行之人于习禅时或由外缘忽起贪爱等念即当猛省方便灭除无令增长也。

　　【八性住心】谓修行之人于习禅时既能息诸妄念则知心性本来明静任运安住也。

　　【九持住心】谓修行之人于习禅时功行纯熟安住正定不由作意任运持善不失持恶不生也。

　　大明三藏法数卷第二十六
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第二十七　　　　碣九

　　上天竺前住持沙门一如等奉　来集注

　　九斋日(出释氏要览并四天王经)

　　斋犹戒也过中不食为斋谓外道有以终日不食为戒者世间之人又有饮食无度放逸自恣者皆不得中道佛令比丘日中一食清净自活端肃身心安禅入道以为修行之常法本无月日之数今言正五九之三月及每月之六日为九斋日者以天帝释及四天王等于此月日察人善恶人当食素持斋以修善福此亦如来随机摄化善巧方便也(梵语比丘华言乞士梵语释提桓因华言能天主言帝释者华梵兼举也四天王者东方持国天王南方增长天王西方广目天王北方多闻天王也)。

　　【一正月】天帝释以大宝镜正月照南赡部洲而察人之善恶也又北方毗沙门天王巡察四洲正月在南洲亦如镜之所照故南洲人宜于此月食素持斋修善也(梵语赡部即阎浮提华言胜金洲梵语毗沙门华言多闻四洲者东弗于逮南阎浮提西瞿耶尼北郁单越也)。

　　【二五月】天帝释以大宝镜从正月照南赡部洲二月照西瞿耶尼三月照北郁单越四月照东弗于逮至五月复照此洲而察人之善恶也北方毗沙门天王巡察四洲五月至南洲亦如镜之所照故此洲之人宜于此月食素持斋修善也(梵语瞿耶尼华言牛货梵语郁单越华言胜处梵语弗于逮华言胜)。

　　【三九月】天帝释以大宝镜从五月照南赡部洲而六月七月八月次第轮照察余之三洲至九月复照此洲而察人之善恶也北方毗沙门天王巡察四洲亦如镜之所照故此洲之人宜于此月食素持斋修善也(已上为年三长斋月)。

　　【四每月初八日】天帝释来四天王各治一方至此日四王遣辅臣观察世间人民善恶人于此日宜加修善是名斋日。

　　【五每月十四日】此日四天王遣四太子按行天下伺察人民善恶人于此日宜加修善是名斋日。

　　【六每月十五日】此日四天王亲自按行天下有慈孝父母恭敬三宝及尊事长上并修六度等行者诸天相庆则降善锡福注禄增算如不修善持斋惟造恶业诸天忧戚降以不祥减禄除算人于此日宜加修善是名斋日(三宝者佛宝法宝僧宝也六度者一布施二持戒三忍辱四精进五禅定六智慧也)。

　　【七每月二十三日】此日四天王遣辅臣观察与初八日同。

　　【八每月二十九日】此日四天王遣太子观察与十四日同。

　　【九每月三十日】此日四天王躬自按行观察与十五日同(已上为六斋日)。

　　外道计九物生世间(出华严经随䟽演义钞)

　　谓诸外道不了法本无生法亦无灭因缘和合虚妄有生因缘别离虚妄名灭生灭随缘本无自性却乃随情计度妄生执着以为一物而能出生世间万物故有九种邪见之论也。

　　【一执时】时即时节谓时散外道执一切物皆从时生如种植等物有时生果有时不生遂以时有作用或舒或卷令彼枝条随时荣枯时虽微细固不可见以节气华实之类故知有时是故执时是常是一是万物因是涅槃因也(梵语涅槃华言灭度)。

　　【二执方】方即方所谓方论师计东西南北四方皆能生人人生天地灭后还入于方盖谓尽虚空界无不是方是所一切人物或生或死不离方所故执方是常是一是万物因是涅槃因也。

　　【三执微尘】微尘极细之尘也谓路伽耶论师计色心等法皆从极细所生谓四大极细是常能生粗色虽是极微而体实有以世间粗物无常极微之因不坏是故执极微是常是一是万物因是涅槃因也(梵语路伽耶华言顺世四大者地大水大火大风大也)。

　　【四执空】空即虚空谓口力论师执虚空为万物因以为从空生风从风生火从火生暖暖生水水生冻冻坚作地地生五谷五谷生命命没还归虚空是故执空是常是一是万物因是涅槃因也(五谷者禾麻黍菽麦也)。

　　【五执大种】谓顺世外道执地水火风四大种子是能生万物之因以为世间万物从四大生灭后还归四大如身根坚相是地湿相是水热相是火动相是风乃知身与万物不离四大是故执四大种是常是一是万物因是涅槃因也。

　　【六执神我】神我者外道执第八藏识为神我也谓迦毗罗外道论二十五谛之主以为冥初生觉从觉生我心从我心生色声香味触五尘从五尘生地水火风空五大从五大生眼耳鼻舌身意手足口大遗小遗十一根并神我共成二十五谛以前二十四谛从神我而生依神我为主谓神我常觉明了安处其中常住不坏摄受诸法是故执神我是常是一是万物因是涅槃因也(梵语迦毗罗华言黄色谓其头如金色尝作僧佉论者是也冥初者又曰冥谛谓外道能观八万劫事八万劫前则冥然不见故也觉者即知觉也我心者即外道我慢之心也)。

　　【七执胜妙】胜妙者谓那罗延天最胜最妙也盖韦陀论师执那罗延天能生四姓谓口生婆罗门两臂生刹利两䏶生毗舍两脚生首陀盖那罗延脐中生大莲花莲花之上生梵天梵天能生万物乃以此天是梵天之主最胜最妙是故执此是常是一是万物因是涅槃因也(梵语那罗延华言钩锁力又云坚固梵语韦陀华言智论梵语婆罗门华言净行梵语刹帝利华言田主即王种也梵语毗舍华言商贾梵语首陀华言农人)。

　　【八执自在天】自在天者即色究竟天三千世界之主也此涂灰外道并诸婆罗门共执自在天是万物之因谓此天有四德一体实二遍三常四能生诸法又计此天有三身一者法身谓体常周遍量同虚空能生万物二受用身谓在色天之上三变化身谓随形六道教化众生是故执此天是常是一是万物因是涅槃因也(色究竟天即色界第十八天也涂灰者谓以灰涂身而为苦行因而名也六道者天道人道阿修罗道饿鬼道畜生道地狱道也)。

　　【九执大梵天】大梵天色界初禅天也即韦陀论师所执那罗延天能生四姓又从脐中生大莲花莲花之上有梵天祖翁梵天能生一切有命无命之物是故执此天是常是一是万物因是涅槃因也(祖翁者谓梵天是万物之祖也)。

　　九种转变(出楞伽经)

　　转即运动变即改易此是外道妄计形相等九种各有迁变之不一也盖外道不了法从缘生本无自性一切境界起灭唯心而妄计有无遂成邪执如来恐诸末世众生堕斯等见故于楞伽会上对大慧菩萨说此九种邪计之相也(梵语楞伽华言不可往)。

　　【一形处转变】形处即四大诸根形质之处也外道见其形质随时变异衰谢不常遂计为转变也(四大者地大水大火大风大也)。

　　【二相转变】相即诸法生灭之相外道见念念之间生住灭相迁流不停遂计为转变也。

　　【三因转变】因即所作之因也外道见一切所作之因渐渐成熟熟必感果展转相因遂计为转变也。

　　【四成转变】成即所成之果也外道见果藉因成成必有坏因是相仍遂计为转变也。

　　【五见转变】眼能观色曰见外道以见能随物迁改未曾暂停遂计为转变也。

　　【六性转变】性即根性外道计自性随业流转生生不息无有穷尽遂计为转变也。

　　【七缘分明转变】缘即一切事缘分明者见处明了也外道见一切因缘之事分明晓了皆从变灭遂计为转变也。

　　【八所作分明转变】所作即一切造作也外道见世间诸所作为分明晓了生灭不定遂计为转变也。

　　【九事转变】事即有为之世事也外道见诸世事迁换无常新新不住遂计为转变也。

　　鬼分九类(出阿毗达磨顺正理论)

　　赡部洲南边直下深过五百逾缮那有琰魔王都纵广之量亦尔其处有三种鬼一者无财二者少财三者多财无财复有三种一者炬口二者针口三者臭口少财亦有三种一者针毛二者臭毛三者瘿鬼多财亦有三种一者希祠二者希弃三者大势合之而有九类也(梵语赡部即阎浮提华言胜金洲梵语琰魔华言静息梵语逾缮那即由旬华言限量)。

　　【一炬口鬼】谓此鬼口中常吐猛焰炽然不息身如被燎多罗树形盖其因中极悭故招如是苦果也(梵语多罗华言岸形如此方棕榈树也)。

　　【二针口鬼】谓此鬼腹大量如山谷咽如针孔虽见种种上妙饮食不能吞咽饥渴难忍也。

　　【三臭口鬼】谓此鬼口中恒出极恶腐烂臭气过于粪秽恶气自薰恒空呕逆设遇饮食亦不能受常被饥渴所恼也(已上三类无财鬼也)。

　　【四针毛鬼】谓此鬼身毛坚刚铦利不可附近内钻自体外射他身如鹿中箭毒脪(香靳切)狂走苦痛难忍时逢不净少济饥渴也(毒脪者毒气脪痛也)。

　　【五臭毛鬼】谓此鬼身毛臭过粪秽熏烂饥骨蒸坌(蒲闷切)肠腹冲喉变呕荼毒难忍攫(厥缚切)体㧞毛伤裂皮肤转加剧苦时逢不净少济饥渴也。

　　【六瘿鬼】谓此鬼由恶业故于咽上而生大瘿犹如痈肿热脪酸疼更相㓟(普碑切)䍤(子礼切手搦也)臭脓涌出争共取食少得充饥也(已上三种少财鬼也)。

　　【七希祀鬼】谓此鬼恒时向祠祀中飨受他祭能历异方如鸟凌空往还无碍盖由先世积集赀财心常悭吝不能布施故生此鬼中又由先世预起希望谓我若命终诸子孙等必常祀我资具饮食故为此鬼住本舍边便秽等处希望子孙追念以时祭祀也。

　　【八希弃鬼】谓此鬼时常希望他人所弃吐残等物用充其食由彼宿生悭吝是以于有饮食之处或见秽物或复见空或乐净物而又见秽此类之鬼随其宿业厚薄不同所求之食或得丰饶也。

　　【九大势鬼】谓诸药义及逻刹娑恭畔茶等或依树林或住灵庙或居山谷或处空宫所受富乐与诸天同其势大也(已上三类多财鬼也梵语药叉亦云夜义华言勇健梵语逻刹娑华言护士梵语恭畔茶即鸠槃茶华言瓮形)。

　　九心成轮(出宗镜录)

　　谓众生一念之心缘于尘境随有九种之相如轮旋转周而复始无有休息故云九心成轮也。

　　【一有分心】有分即心本有之分谓如众生初受生时心虽未能分别亦有自然任运缘境之分也。

　　【二能引发心】谓众生一念之心既有境对遂于此境能引发分别也。

　　【三见心】谓此一念之心于所缘之境既能引发分别则内外照瞩一一明见也。

　　【四寻求心】谓此一念之心于境既能明见即起希慕追寻求觅也。

　　【五贯彻心】谓此一念之心于境既能求觅则贯透通彻知其善恶也。

　　【六安立心】谓此一念之心于境既已通达善恶遂能安立言语分别是非也。

　　【七势用心】谓此一念之心既于善恶有所安立遂起动作之势用也。

　　【八返缘心】谓此一念之心动作既兴遂休废道业返缘所作之事也。

　　【九有分体心】谓此一念之心既返缘已还归前有分之体任运缘境相续无已也。

　　九结(出阿毗达磨集论)

　　结即系缚之义谓一切众生因此妄惑造作诸业而为众苦系缚流转三界不能出离故云结也(三界者欲界色界无色界也)。

　　【一爱结】谓诸众生为贪爱故广行不善由此遂招未来生死之苦流转三界不能出离是名爱结(广行不善者谓广作杀盗[婬-壬+(工/山)]妄等恶业也)。

　　【二恚结】谓诸众生为瞋恚故广行不善由此遂招未来生死之苦流转三界不能出离是名恚结。

　　【三慢结】谓诸众生为慢过慢慢过慢我慢增上慢下劣慢邪慢故广行不善由此遂招未来生死之苦流转三界不能出离是名慢结(慢者同类相傲也过慢者相似法中执己为胜也慢过慢者他本胜己强谓胜他也我慢者恃己凌他也增上慢者未得之法自谓已得也下劣慢者己本无能反自矜夸也邪慢者执着邪见凌慢他人也)。

　　【四无明结】谓诸众生为无明所覆于苦法集法不能解了广行不善由此遂招未来生死之苦流转三界不能出离是名无明结(苦法者三界生死众苦之法也集法者积集三界有为之法即惑业也)。

　　【五见结】谓诸众生于身见边见邪见妄兴执着广行不善由此遂招未来生死之苦流转三界不能出离是名见结(身见者谓于五阴身中强作主宰计著有我也边见者谓于身见中计断计常各执一边也邪见者谓执有执无及拨无因果也)。

　　【六取结】取即取着谓诸众生于见取戒取妄计执着广行不善由此遂招未来生死之苦流转三界不能出离是名取结(见取者即身见边见邪见也外道取着此等邪见以为正见也戒取者谓外道妄计自身前世从牛狗中来即便食草啖秽取以进行以为戒也)。

　　【七疑结】谓诸众生于佛法僧宝妄生疑惑不修正行广行不善由此遂招未来生死之苦流转三界不能出离是名疑结。

　　【八嫉结】谓诸众生耽着利养见他荣富起心嫉妒广行不善由此遂招未来生死之苦流转三界不能出离是名嫉结。

　　【九悭结】谓诸众生耽着利养于资生具其心吝惜不能舍施广行不善由此能招未来生死之苦流转三界不能出离是名悭结。

　　三界九地(出释氏要览)

　　谓欲界五趣杂居一地色界四禅分为四地无色界四空分为四地共为九也地有持载之义众生依之而住此之九地从忉利天已下及四趣皆为地居夜摩已上以至非非想天皆为空居从所依处得名故皆言地也。

　　【一五趣杂居地】五趣者即欲界六天人饿鬼畜生地狱也本该六趣以阿修罗通于诸趣故但言五杂居者五趣虽果报苦乐不同总居于欲界故也(欲界六天者四天王天忉利天夜摩天兜率天化乐天他化自在天也梵语阿修罗华言无端正)。

　　【二离生喜乐地】离生喜乐地者即色界初禅天也谓此天已离欲界欲恶之法得觉观禅定身心凝静而生喜乐住于此定一切苦恼皆不能逼也(觉观者初心在缘曰觉细心分别禅味曰观)。

　　【三定生喜乐地】定生喜乐地者即色界二禅天也谓此天已离初禅觉观动散摄心在定淡然凝静而生胜定喜乐住于此定如人从暗室中出见日月光明朗然洞彻也。

　　【四离喜妙乐地】离喜妙乐地者即色界三禅天也谓此天已离二禅天喜之踊动因摄心谛观泯然入定而得胜妙之乐住于此定乐法增长遍满身中也。

　　【五舍念清净地】舍念清净地者即色界四禅天也谓此天舍二禅之喜及三禅之乐心无憎爱一念平等清净无杂住于此定空明寂静万像皆现也。

　　【六空无边处地】空无边处地者即无色界第一天也谓此天厌色界色质为碍不得自在故加功用行灭一切色相而入虚空处定住于此定其心明净无碍自在也。

　　【七识无边处地】识无边处地者即无色界第二天也谓此天厌空处无边转心缘识与识相应心定不动三世之识悉现定中住于此定清净寂静也(三世者过去现在未来也)。

　　【八无所有处地】无所有处地者即无色界第三天也谓此天厌空处无边识处三世流转无际舍此二处而入无所有处定住于此定怡然寂静诸想不起也。

　　【九非非想处地】非非想处地者非前识处之有想非无所有处之无想即无色界第四天也谓此天厌无所有处如痴故舍之而入非非想处定住于此定不见有无相貌泯然寂绝清净无为也。

　　九想(出禅波罗蜜门)

　　谓佛为众生贪着世间五欲以为美好耽恋沉迷轮回生死无有出期是故令修此九种不净观法想念纯熟心不分散若得三昧成就自然贪欲除灭惑业消尽得证道果此之九种虽是假想作观然用之能成大事譬如大海中死尸溺人附之即得度也(五欲者色欲声欲香欲味欲触欲也梵语三昧华言正定)。

　　【一胖胀想】(胖普降切胀知亮切)谓修行之人心想死尸见其胖胀如韦囊盛风异于本相是为胖胀想(韦囊者皮囊也囊本空虚盛风则满以譬死尸胖胀之状也)。

　　【二青瘀想】(瘀依据切)谓修行之人观胖胀已复观死尸风吹日曝皮肉黄赤瘀黑青黤(依槛切)是为青瘀想。

　　【三坏想】谓修行之人观青瘀已复观死尸风日所变皮肉裂坏六分破碎五脏腐败臭秽流溢是为坏想(六分者头身手足也五脏者脾肺肝心肾也)。

　　【四血涂漫想】谓修行之人既观坏已复观死尸从头至足遍身脓血流溢污秽涂漫是为血涂漫想。

　　【五脓烂想】谓修行之人观涂漫已复观死尸身上九孔虫脓流出皮肉坏烂狼籍在地臭气转增是为脓烂想(九孔者两眼两耳两鼻孔口大便小便也)。

　　【六虫啖想】谓修行之人观脓烂已复观死尸虫蛆(子余切)唼(色甲切)食鸟兽咀(在吕切)嚼(疾雀切)残缺剥落是为虫啖想。

　　【七散想】谓修行之人观虫啖已复观死尸为禽兽所食分裂破散筋断骨离头足交横是为散想。

　　【八骨想】谓修行之人既观散已复观死尸形骸暴露皮肉已尽但见白骨狼籍如贝如珂是为骨想(贝海中甲虫也珂螺之类也)。

　　【九烧想】谓修行之人既观骨已复观死尸为火所烧爆裂烟臭白骨俱然薪尽火灭同于灰土是为烧想。

　　九种食(出增壹阿含经)

　　食有长养资益之义言九种者世间之食有四以其能资养生死色身也出世间之食有五以其能资益法身慧命也经云佛告诸比丘当共专念舍除世间四种之食求办出世间之食盖令众生但以世间之食资养色身不当贪着须求出世间之法食增长菩提慧命也(梵语比丘华言乞士梵语菩提华言道慧命者以智慧为命也)。

　　【一假食】假即形假食有资益之义谓以香味触三尘为体入腹变坏资益诸根故名假食佛地论云任持名食谓能任持色身令不断坏故也古译经律皆云抟食。

　　【二触食】触即触对谓六识所对色等诸尘柔软细滑冷暖等触而生喜乐俱能资益诸根故名触食又第六识触对可爱之境而生喜乐长养诸根亦名触食(六识者眼识耳识鼻识舌识身识意识也按翻译名义注释云见色爱着名食岂非触食义耶设触非食何以观戏剧等终日不食而不饥也)。

　　【三思食】思即意思谓第六识思于可爱之境生希望意而能润益诸根如人饥渴至饮食处望得饮食而身不死故名思食(诸根者即眼耳鼻舌身也)。

　　【四识食】识以执持为相即第八识也由前三食势分所资能令此识增胜执持诸根故名识食(已上四种名世间食第八识即藏识也按翻译名义注释云识食地狱众生及无色界中无边识处天等皆用识持以为其食)。

　　【五禅悦食】谓修行之人以禅法资其心神而得禅定之乐即能增长善根资益慧命犹世间之食能养诸根支持其命故名禅悦食。

　　【六法喜食】谓修行之人闻法欢喜即得增长善根资益慧命犹世间之食能养诸根支持其命故名法喜食。

　　【七愿食】愿即誓愿谓修行之人发弘誓愿度脱众生欲断烦恼而证菩提以愿持身常修万行即得增长善根资益慧命犹世间之食能养诸根支持其命故名愿食。

　　【八念食】念即护念亦忆念也谓修行之人常当忆持所得出世善法存心定意护念不忘即得增长善根资益慧命犹世间之食能养诸根支持其命故名念食。

　　【九解脱食】解脱即自在之义谓修行之人因修出世圣道断除烦恼惑业之缚不受生死逼迫之苦即得增长善根资益慧命犹世间之食能养诸根支持其命故名解脱食(已上五种即出世间食也)。

　　九净肉(出涅槃经)

　　九净肉者律中但开不见不闻不疑三种楞严要解加自死鸟残为五种而此经复加不为己等是为九净肉也然如来护生戒杀而听比丘食此净肉者盖因地多砂石草菜不生之处听以活命此亦权巧方便耳若大慈利物皆所应断故此经复制诸比丘悉不得食也。

　　【一不见杀】谓眼自不曾见其杀也。

　　【二不闻杀】谓耳自不曾闻其杀亦不从无信人前闻其语为我故杀也。

　　【三不疑为己杀】僧祇律云比丘于檀越家见羊后再往彼见其头脚在地即生疑而问言前所见羊为在何处若言为阿阇黎杀则不应食若言我为祠天故杀是名不疑为己杀也(梵语比丘华言乞士梵语檀华言施言檀越者华梵兼举谓行施者能超越贫穷之海也梵语阿阇黎华言轨范)。

　　【四不为己杀】谓因于他事或为他人而杀不专为我而杀也。

　　【五自死】谓非因人故杀亦非为他物之所伤害乃其命尽报终而死也。

　　【六鸟残】谓于山林间而为鹰鹯等之所伤害者也。

　　【七生干】谓不由汤火而熟亦非鹰鹯之所伤残乃因死已日久自干也。

　　【八不期遇】谓不因期约偶然相遇而食也。

　　【九前已杀】谓非今时因我而杀乃是前时先已杀者也。

　　如来十身(出华严教门指掌)

　　【一菩提身】梵语菩提华言道谓如来于菩提树下降伏外魔朗然大悟成等正觉是名菩提身。

　　【二愿身】谓如来本愿遍周法界誓度一切众生故从兜率降生人间说法利生酬宿因愿是名愿身(梵语兜率华言知足)。

　　【三化身】谓如来随类化现普应群机若月临众水是名化身。

　　【四力持身】谓如来神力任持全身碎身永久不坏作众生福田是名力持身(全身即如来真身也碎身即如来化身灭后舍利也)。

　　【五相好庄严身】谓如来证得微尘数相好庄严实报之身是名相好庄严身。

　　【六威势身】谓如来处于众会道场威德广大一切天魔外道无不归伏如月光明掩映众星是名威势身。

　　【七意生身】谓如来随自他意处处受生度诸有情意有所往身即随到是名意生身。

　　【八福德身】谓如来福德具足犹如大海无不涵容是名福德身。

　　【九法身】谓如来法性真常湛然清净周遍法界经云佛以法为身清净如虚空是名法身。

　　【十智身】谓如来妙智圆明决了诸法通达无碍是名智身。

　　十号(出佛说十号经)

　　此十号义若总略释之则无虚妄名如来良福田名应供知法界名正遍知具三明名明行足不还来名善逝知众生国土名世间解无与等名无上士调他心名调御丈夫为众生眼名天人师知三聚名佛具兹十德名世间尊祖师所述经教皆依此义而释今此经中合世间解无上士以为一号虽开合不同其义则一故两存之(三明者天眼明宿命明漏尽明也三聚者正定聚邪定聚不定聚也)。

　　【一如来】如来之义有三谓法身报身应身也金刚经云无所从来亦无所去此法身如来也转法轮论云第一义谛名如正觉名来此报身如来也成实论云乘如实道来成正觉此应身如来也。

　　【二应供】谓万行圆成福慧具足应受天上人间供养饶益有情故号应供。

　　【三正遍知】(亦名正等觉)谓具一切智于一切法无不了知故号正遍知以一切法平等开觉一切众生成无上觉故号正等觉。

　　【四明行足】明即三明也行足者谓身口意业正真清净于自愿力一切之行善修满足故号明行足。

　　【五善逝】善逝者即妙往之义也谓以无量智慧能断诸惑妙出世间能趣佛果故号善逝。

　　【六世间解无上士】世间解者谓世间出世间因果诸法无不解了也无上士者谓业惑净尽更无所断于三界天人凡圣之中第一最上无等故号世间解无上士。

　　【七调御丈夫】谓具大丈夫力用而说种种诸法调伏制御一切众生令离垢染得大涅槃故号调御丈夫(梵语涅槃华言灭度)。

　　【八天人师】谓非独与四众为师所有天上人间魔王外道释梵天龙悉皆归命依教奉行俱作弟子故号天人师(四众者比丘比丘尼优婆塞优婆夷也)。

　　【九佛】佛梵语具云佛陁华言觉谓智慧具足三觉圆满故号为佛(三觉者自觉觉他觉行圆满也)。

　　【十世尊】谓以智慧等法破彼贪瞋痴等不善之法灭生死苦得无上觉天人凡圣世间出世间咸皆尊重故号世尊。

　　如来十力(出圆觉略钞并大智度论)

　　如来证得实相之智了达一切无能坏无能胜故名力也。

　　【一知是处非处智力】谓如来于一切因缘果报审实能知如作善业即知定得乐报名知是处若作恶业得受乐报无有是处名知非处如是种种皆悉遍知故名知是处非处智力。

　　【二知过现未来业报智力】谓如来于一切众生过去未来现在三世业缘果报生处皆悉遍知故名知过现未来业报智力。

　　【三知诸禅解脱三昧智力】梵语三昧华言正定谓如来于诸禅定自在无碍其浅深次第如实遍知故名诸禅解脱三昧智力。

　　【四知诸根胜劣智力】谓如来于诸众生根性胜劣得果大小皆实遍知故名知诸根胜劣智力。

　　【五知种种解智力】谓如来于诸众生种种欲乐善恶不同如实遍知故名知种种解智力。

　　【六知种种界智力】谓如来于世间众生种种界分不同如实遍知故名知种种界智力。

　　【七知一切至处道智力】谓如来于六道有漏行所至处涅槃无漏行所至处如实遍知故名知一切至处道智力(六道者天道人道修罗道饿鬼道畜生道地狱道也有漏行者谓六道众生由身口意所作业行而漏落生死也梵语涅槃华言灭度无漏行者谓一乘修戒定慧道品之行而不漏落生死也)。

　　【八知天眼无碍智力】谓如来证知天眼清净见诸众生死时生时端正丑陋善恶业缘皆悉无碍故名知天眼无碍智力。

　　【九知宿命无漏智力】谓如来于种种宿命一世乃至百千万世一劫乃至百千万劫死此生彼死彼生此姓名饮食苦乐寿命如实遍知故名知宿命无漏智力(劫梵语具云劫波华言分别时节)。

　　【十知永断习气智力】谓如来于一切惑余习气分永断不生如实遍知故名知永断习气智力。

　　佛十无碍(出华严经随䟽演义钞)

　　谓卢舍那佛说华严经现法界无尽身云真应相融一多无碍虽常在此处而不离他处虽远在他方而恒住此方身虽不异而亦非一同时异处而是一身盖佛之体用与法界同故混万化而即真会精粗而一致圆融无碍随机教异耳(梵语卢舍那华言净满亦云光明遍照真应者即真身应身也)。

　　【一用周无碍】谓佛于刹尘等处现法界身云起无边业用故经云一一微尘中能证一切法如是无所碍周行十方国又云佛演一妙音周闻十方国众音悉具足法雨皆充满如是等用无量无边法界微尘无不周遍是为用周无碍。

　　【二相遍无碍】谓佛于十方一切世界无量佛刹种种神变皆有如来示现受生之相随现一相众相皆具万德斯圆是为相遍无碍。

　　【三寂用无碍】谓佛常住三昧为寂无妨利物为用即定即用无碍自在经云如来境界不可量寂而能演遍十方是为寂用无碍(梵语三昧华言正定)。

　　【四依起无碍】谓佛虽寂用无心而能依海印三昧之力即起无碍之用经云众生形相各不同行业音声亦无量如是一切皆能现海印三昧威神力是为依起无碍(海印三昧谓香海澄渟湛然不动一切形像皆于中现如印印文以喻如来智海无心一切众生皆在其中顿现也)。

　　【五真应无碍】真即遮那真身也应即释迦应身也真身是体应身是用全体起用用即是体故释迦遮那圆融自在本无二体经云如来真身本无二应物分形满世间是为真应无碍(遮那梵语具云毗卢遮那华言遍一切处梵语释迦华言能仁)。

　　【六分圆无碍】分即支分圆即全身谓支分不碍全身全身不碍支分故遮那一一身分手足眼耳乃至一毛皆有舍那全身经云佛身一切相悉现无量佛是为分圆无碍。

　　【七因果无碍】谓佛往昔本生行菩萨行修习波罗蜜因而证遮那佛果故所受报身及所成事业亦现十方一切菩萨身云自在无碍经云佛以本愿现神通一切十方无不照如佛往昔修治行光明网中皆演说是为因果无碍(梵语波罗蜜华言到彼岸)。

　　【八依正无碍】依谓依报即佛所依之国土正谓正报即佛能依之色身依正相入二皆无碍经云或作日月游虚空或作河池泉井水是为依正无碍。

　　【九潜入无碍】谓佛智潜入众生心内即名如来藏虽作众生不失自性如大海水因风成波而不失湿性佛亦如是随众生所感万类殊形而不失自性经云汝应观佛一毛孔一切众生悉在中是为潜入无碍。

　　【十圆通无碍】谓佛融大法界而为其身理无不具事无不摄故一多依正人法因果此彼无碍经云一身为无量无量复为一了知诸世间现形遍一切是为圆通无碍。

　　佛十种化不失时(出华严经)

　　【一成等正觉化不失时】谓如来出现世间成佛道已随机应感适彼时缘而起化导是为成等正觉化不失时。

　　【二成熟有缘化不失时】谓如来了知众生善根成熟随时化度咸令解脱是为成熟有缘化不失时。

　　【三授菩萨记化不失时】谓如来能知菩萨久修梵行功业成就者即与授菩提之记是为授菩萨记化不失时(梵语菩提华言道)。

　　【四示现神力化不失时】谓如来随其众生所宜示现威神之力令生信乐而得开解是为示现神力化不失时。

　　【五示现佛身化不失时】谓如来随顺众生所宜而现相好之身令其咸获利益是为示现佛身化不失时。

　　【六住于大舍化不失时】谓如来修无着行具大舍心随顺时缘化利一切众生而不见有能化所化之相是为住于大舍化不失时。

　　【七入诸聚落化不失时】谓如来以大悲心随顺时缘摄化一切众生遍入城邑聚落普作饶益是入诸聚落化不失时。

　　【八摄诸净信化不失时】谓如来具无碍智能知众生清净信心随顺时缘而摄化之是为摄诸净信化不失时。

　　【九调恶众生化不失时】谓如来以夫威神之力调伏暴恶众生令其舍恶迁善不失时宜是为调恶众生化不失时。

　　【十现佛神通化不失时】谓如来以不思议力示现神通于一念中饶益一切众生不失时宜是为现佛神通化不失时。

　　说遍十处(出华严经随䟽演义钞)

　　谓毗卢遮那如来现法界无尽身云遍周微尘刹海常说华严大经令诸众生咸归性海也(梵语毗卢遮那华言遍一切处)。

　　【一说遍阎浮提】梵语阎浮提华言胜金洲谓如来于阎浮提七处九会为诸大众演说此法而遍满十方法界阎浮提亦同一时而说故云说遍阎浮提(七处者一菩提场二普光明殿三忉利天四夜摩天五兜率天六他化天七逝多林也九会者一会菩提场二会普光明殿三会忉利天四会夜摩天五会兜率天六会他化天七会八会皆在普光明殿九会逝多林也)。

　　【二说遍百亿同类一界】同类一界者以百亿世界与一世界同类也谓如来于一百亿世界说法时而一一世界之中各有百亿阎浮提乃至百亿色究竟天于此之时悉见如来坐莲花藏狮子之座为十佛刹微尘数诸菩萨众之所围绕而演说法故云说遍百亿同类一界(色究竟天即色界第十八天也十佛刹即十方佛土也)。

　　【三说遍异类树形等刹】谓树形世界江河形世界回转形世界等一切异类形相不同而如来遍于其中转斯法轮故云说遍异类树形等刹。

　　【四说遍刹种】刹梵语具云刹摩华言土田谓最中无边妙华光香水海中有世界名普照十方炽然宝光明而为世界之种摄二十重佛刹微尘数世界乃至不可说佛刹微尘数世界而如来遍于其中常演说法故云说遍刹种(世界种者种犹本也谓含摄无尽刹海也二十重佛刹者一最胜光遍照二种种香莲华妙庄严三一切宝庄严普照光四种种光明华庄严五普放妙华光六净妙光明七众华焰庄严八出生威力地九出妙音声十金刚幢十一恒出现帝青宝光明十二光明照耀十三娑婆十四寂静离尘光华十五众妙光明灯十六清净光遍照十七宝庄严藏十八离尘十九清净光普照二十妙宝焰也)。

　　【五说遍华藏】华藏者谓香水海莲华上含藏诸世界也谓一华藏世界有十不可说佛刹微尘数世界种每一种中含摄二十重佛刹微尘数世界乃至各有不可说佛刹微尘数世界布列安住此诸世界如来往昔因中修行严净故于其中恒说斯经故云说遍华藏。

　　【六说遍余刹海】谓华藏世界之外十方各有无尽法界刹海而一一刹海如来遍于其中常说斯经故云说遍余刹海。

　　【七说遍前六类刹尘】谓上六种各是一类彼诸刹土皆以尘成一一尘中皆有佛刹是故如来遍彼尘内刹中常演斯法经云华藏世界所有尘一一尘中见法界故云说遍前六类刹尘。

　　【八说遍尽虚空界】谓于此不论成刹之尘唯取尽虚空界但可容一毛端之处各有无边刹海如来于中常转法轮经云一毛端处所有刹其数无量不可说尽虚空量诸毛端一一处刹悉如是故云说遍尽虚空界。

　　【九说遍犹帝网】谓如来演说此法遍诸刹尘犹如帝网无尽也盖前诸类一一微尘各摄无边刹海此之刹海所有微尘彼诸尘内复有刹海是则尘尘不尽刹刹无穷犹如帝释殿上珠网交光重重无尽而如来遍于其中常演说法亦复如是故云说遍犹帝网(梵语释提桓因华言能天主言帝释者华梵双举也)。

　　【十余佛同】谓如来遍前九类微尘刹海常演斯法调伏众生令归性海一佛既尔余十方佛亦复如是遍诸刹海恒演斯法故云余佛同。

　　如来十恩(出华严经随䟽演义钞)

　　【一发心普被恩】谓如来最初发菩提心修习胜行成就功德皆为普被法界群生咸令利益安乐是为发心普被恩(梵语菩提华言道)。

　　【二难行苦行恩】谓如来往昔因中舍头目髓脑国城妻子剜身千灯投形饲虎雪岭亡躯如是难行苦事积劫行之皆为利乐众生是为难行苦行恩(剜身千灯者菩萨本行经云佛昔以刀剜身肉千处注以酥油然作千灯求闻一偈时婆罗门为说偈曰常者皆尽高者皆堕合会有离生者有死是也投形饲虎者谓佛昔为萨埵太子游山见虎饥饿投身虎前以济之也雪岭亡躯者谓佛昔为婆罗门于雪山修行有罗刹唱云诸行无常是生灭法闻已欲求全偈罗刹饥渴必得肉血食之乃肯为说因得后半偈云生灭灭已寂灭为乐遂遍书树石乃以身施之也劫梵语具云劫波华言分别时节)。

　　【三一向为他恩】谓如来积劫修诸功德不顾自身但为度脱一切众生未曾一念自为于己是为一向为他恩。

　　【四垂形六道恩】谓如来垂化身形于天人修罗地狱畜生饿鬼六道之中救齐众苦令得安乐是为垂形六道恩。

　　【五随逐众生恩】谓如来见诸众生无有出离生死之心长劫不舍故运平等大慈随逐救济令其离苦得乐是为随逐众生恩。

　　【六大悲深重恩】谓如来见众生造恶如割支体心生痛切不能自安复睹众生堕三恶道受种种苦心大忧恼即起大悲而救护之若见作善生大欢喜是为大悲深重恩(三恶道者饿鬼道畜生道地狱道也)。

　　【七隐胜彰劣恩】谓如来为大乘小乘之机而起胜应劣应之用如说华严则为普贤等诸大菩萨示现实报胜应之身有十莲华藏世界海微尘数微妙相好无尽胜德若说三乘之教则隐胜妙之相但彰三十二相劣应之身二乘及小教菩萨方蒙利益也法华经云脱珍御服着弊垢衣执除粪器往到子所是为隐胜彰劣恩(三乘者声闻乘缘觉乘菩萨乘也三十二相者足下安平相千辐轮相手指纤长相手足柔软相手足缦网相足跟满足相足趺高好相腨如鹿王相手过膝相马阴藏相身纵广相毛孔生青色相身毛上靡相身金色相身光面各一丈相皮肤细滑相七处平满相两腋满相身如师子相身端直相肩圆满相四十齿相齿白齐密相四牙白净相颊车如师子相咽中津液得上味相广长舌相梵音深远相眼色如金精相眼睫如牛王相眉间白毫相顶肉髻成相也小教菩萨者即小始终顿圆五教中小教之菩萨也)。

　　【八隐实施权恩】谓如来观诸众生根器狭劣隐蔽大乘实教乃以人天三乘权法诱引众生而令成熟然后以大乘而度脱之是为隐实施权恩。

　　【九示灭令慕恩】谓如来若久住于世薄德之人不种善根不生难遭之想是故示现灭度令诸众生知佛出世难可值遇心怀恋慕便种善根是为示灭令慕恩(灭度者谓大患永灭超度三界也)。

　　【十悲念无尽恩】谓如来悲念一切众生故留余福教以救济之如示同人寿住世百年而八十即入灭者则留二十年余福以荫末法弟子复留三藏教法广令众生依之修行皆成胜果悲愍爱念利益无穷是为悲念无尽恩(三藏者经藏律藏论藏也)。

　　佛十宿缘(出佛说兴起行经)

　　谓佛在摩竭提国竹园中阿耨大泉与大比丘众俱时舍利弗问佛孙陀利等十事宿缘佛答皆从往劫造众恶因无数千岁受无量苦报余残未尽于成道后复偿宿对复告舍利弗汝观如来众恶皆尽万善普备犹不免此宿缘者盖欲示人凡造恶业果报难逃故说是宿缘也(梵语摩竭提华言善胜阿耨梵语具云阿耨达华言无热恼池名也梵语舍利弗华言身子劫梵语具云劫波华言分别时节)。

　　【一孙陀利谤佛缘】佛言往昔波罗柰城有博戏人名净眼时有[婬-壬+(工/山)]女名鹿相净眼诱此女人共车出城至树园中共相娱乐时彼园中有辟支佛修行道法待其入城乞食净眼遂杀鹿相埋其庐中后累辟支佛将至死地净眼见已即起悲心我所造作自当受之故自说罪因彼国王杀时彼净眼者则我身是彼鹿相者孙陀利是以是罪缘无数千岁受无量苦今虽得佛由此余殃故获孙陀利女之谤也(梵语波罗柰华言鹿苑辟支梵语具云辟支迦罗华言缘觉)。

　　【二奢弥䟦谤佛缘】佛言过去远劫有婆罗门名延如达常教五百童子复有一梵天婆罗门妇名净音为延如达作檀越饮食衣服皆悉供养后有辟支佛入城乞食净音见已即请供养自是以后日具美食而供养之延如达自觉薄己厚彼便兴嫉妒复令童子谤此道士无有净行与净音通后辟支佛现神变入灭众人乃知延如达虚妄时延如达者则我身是净音者奢弥䟦是五百童子者五百罗汉是我时起嫉妒心受诸苦报今虽得佛由此余殃故受奢弥䟦之谤也(梵语婆罗门华言净行梵语檀华言施言檀越者华梵兼称谓行施者能超越贫穷之海也)。

　　【三佛患头痛缘】佛言过去远世罗阅祇城谷贵人饥掘百草根以续微命时彼城东有吱(九支切)越村人民众多村东有多鱼池故彼村人各将妻子诣止池边捕鱼食之时捕鱼人取鱼在岸而跳我为小儿以杖打彼鱼头时池中有两种鱼一名䴸(音夫)鱼一名多舌自相语曰我等不犯人横见若我等后世当报时吱越村人则今释种是小儿者则我身是䴸鱼者流离王是多舌鱼者婆罗门恶舌是尔时鱼跳我以小杖打彼鱼头以是因缘受诸苦报今虽得佛由此残缘流离王伐释种时我即头痛也(罗越祇梵语具云罗阅祇伽罗华言王舍城)。

　　【四佛患骨节烦疼缘】佛言往昔罗阅祇城有长者子得病甚困即呼城中大医子曰为我治愈大与卿财医即治之病既差已不报其功于后复病又治之差至三不报后复得病续呼治之医子曰前已三治三差而不见报见欺如此今我治彼当令断命即与非药病遂增剧而死时医子者则我身是病子者今提婆达兜是我时与非药致死以是因缘受诸苦报今虽得佛由此残缘故有骨节烦疼也(梵语提婆达兜即调达华言天热)。

　　【五佛患背痛缘】佛言往昔罗阅祇国节日聚会有两力士一刹帝利种一婆罗门种时共相扑婆罗门语刹帝利曰卿莫扑我当与卿财刹帝利便不尽力二人得称皆受王赏后婆罗门不报所许到后节会复聚相扑亦求如前得赏如上复不相报如是至三刹帝利力士念曰此人数欺我今当使其死便右手捺头左手捉腰蹴之挫折其脊扑地即死王大欢喜赐金钱十万时刹帝利者则我身是婆罗门者提婆达兜是我时贪财瞋恚扑杀力士以是罪缘受诸苦报今虽得佛由此残缘故有背痛也(梵语刹帝利华言田主)。

　　【六佛被木枪刺脚缘】佛于罗阅祇竹园精舍入城乞食忽有木枪迸在佛前心自念言此是宿缘我当受之众见惊愕佛复心念现偿宿缘使众人见不敢造恶便踊身虚空去地一仞木枪逐佛乃至七由延枪亦随之佛于空中化一青石厚𤄃十二由延佛立石上枪即穿石出在佛前复化水火风各厚𤄃十二由延佛立其上枪亦穿过佛复上四天王宫次第乃至梵天枪亦次第而上至于佛前所过诸天与说宿缘佛复从梵天下至罗阅祇城枪亦寻下国人随从看此因缘佛恐众人见偿此缘皆当闷死故语众人各自还归亦来诸比丘众各还己房佛便心念当偿宿缘遂叠大衣敷座而坐即展右足木枪便从足趺彻过舍利弗等皆至佛所礼拜慰问为说宿缘往昔有两部主贾客入海取宝后遇水涨争船第二部主与第一部主格战第二部主以镩(七乱切)矛镩第一部主脚彻过即便命终佛告舍利弗尔时第二部主者则我身是第一部主者今提婆达兜是我时镩彼脚以是因缘受诸苦报今虽得佛由此残缘故受木枪刺脚也(梵语由延亦名由旬华言限量四天王者东方持国天王南方增长天王西方广目天王北方多闻天王也梵天即色界初禅天也梵语舍利弗华言身子)。

　　【七佛被掷石出血缘】佛言往昔罗阅祇城有须檀长者子名须摩提父命终后有异母弟名修耶舍时须摩提设计不与修耶舍分其家财乃语修耶舍曰共诣耆阇崛山上有所论说弟曰可尔即执弟手上山至高崖上推置崖底以石堆(都回切落也)之即便命终时须摩提则我身是修耶舍者今提婆达兜是我时贪财害彼以是因缘受诸苦报今虽得佛不免残对故我于耆阇崛山经行为提婆达兜举崖石以掷我头山神以手接石石边小片迸陏击我脚指血出受此报也(梵语耆阇崛华言鹫头)。

　　【八佛被旃沙系盂谤缘】佛言往昔有佛名尽胜如来会中有两种比丘一名无胜一名常欢时波罗柰城有大爱长者妇名善幻两种比丘往来其家以为檀越无胜比丘为断漏故供养无乏常欢比丘结未尽故供养微薄常欢比丘兴妒嫉心诽谤无胜与善幻通不以道法供养乃恩爱耳时常欢者则我身是善幻妇者今旃沙是我时谤无胜故受诸苦报今虽得佛由此余殃故为外道比丘王臣说法之时却被多舌童女系盂起腹来至我前谤曰沙门何以不说家事乃说他事汝今自乐不知我苦汝先共我通使我有身今当临月事须酥油养于小儿尽当给我尔时众会皆低头默然时释提桓因化作一鼠入其衣里啮盂系断忽然落地众等见已皆大欢喜(梵语比丘华言乞士断漏者断除生死之漏也结未尽者谓结业未尽也梵语旃沙华言严帜即多舌童女也)。

　　【九佛食马麦缘】佛言过去世时有比婆叶如来在槃头摩䟦城中与大比丘众俱有槃头王与诸臣民请佛供养及比丘僧尔时城中有婆罗门教五百童子王设会先请佛默然许之王还具馔已毕即执香炉启曰惟愿屈尊来受我供佛来大众往诣王宫食毕各还时为病比丘请食而归过婆罗门所时婆罗门见食香美便起妒意此髡头沙门正应食马麦不应食甘馔亦教童子言此等师主皆食马麦时婆罗门者则我身是五百童子者五百罗汉是我时言他食马麦故受诸苦报今虽得佛由此残缘我及众等于毗兰邑食马麦九十日以偿残报也。

　　【十佛经苦行缘】佛言往昔波罗柰城边有婆罗门子名火鬘复有瓦师子名护喜二子少小心相敬念护喜语火鬘曰共见迦叶如来火鬘答曰何用见此髡道人如是至三后日护喜复曰可共暂见答曰何用见此髡头道人髡头道人何有佛道于是护喜捉火鬘头曰为汝共见如来火鬘惊怖心念此非小缘必有好事耳火鬘即曰今放我头我共汝去礼迦叶足护喜白佛火鬘不识三宝愿佛开化火鬘睹佛相好心生欢喜出家学道时火鬘者则我身是护喜者我为太子时逾城出家作瓶天子道我者是我时以恶言道迦叶佛故受诸苦报由此余殃今临成佛时复受六年苦行以偿余业也(三宝者佛宝法宝僧宝也作瓶天子即色界净居天也)。

　　十种见佛(出华严经䟽)

　　谓菩萨修殊胜行离诸障碍称佛所行得见十佛了了分明如是见者乃名真见故云十种见佛也。

　　【一安住世间成正觉佛无着见】谓如来乘如实道示成正觉安住世间而不着涅槃不着生死菩萨称佛无着而见是名安住世间成正觉佛无着见(梵语涅槃华言灭度)。

　　【二愿佛出生见】谓如来乘愿出生无处不现菩萨称佛出生而见是名愿佛出生见。

　　【三业报佛深信见】谓如来修万行善业之因感相好庄严之报盖此净业果报皆由因中深信而起菩萨称佛深信而见是名业报佛深信见。

　　【四住持佛随顺见】谓如来随顺众生以身舍利住持世间永久不坏菩萨称佛随顺而见是名住持佛随顺见(梵语舍利华言骨身)。

　　【五涅槃佛深入见】梵语涅槃华言灭度谓如来化身示现灭度皆由深入涅槃生死境界故能示现菩萨称佛深入而见是名涅槃佛深入见(灭度者谓大灭超度三界)。

　　【六法界佛普至见】谓如来之身充满清净法界无所不至菩萨称佛普至而见是名法界佛普至见。

　　【七心佛安住见】谓如来之心湛然不动安住真性菩萨称佛安住而见是名心佛安住见。

　　【八三昧佛无量无依见】(梵语三昧华言正定)谓如来清净无量三昧寂然常照无念无依恒现在前菩萨称佛无量无依而见是名三昧佛无量无依见。

　　【九本性佛明了见】谓如来本觉真性清净湛然洞彻明了菩萨称佛明了而见是名本性佛明了见。

　　【十随乐佛普授见】谓如来随自他意之乐欲普授一切之身菩萨称佛普授而见是名随乐佛普授见。

　　融三世间十身(出华严经䟽)

　　融者通也会也三世间者一有情世间二器世间三智正觉世间也谓菩萨知诸众生心随其所乐融会三种世间以为十身后以十身及自身递互相作融通无碍是名融三世间十身也(隔别名世间差名间有情世间即众生世间器世间即国土世间谓世界如器故也智正觉世间即佛世间以其一一隔别间差故通称为湛然也递互相作者谓菩萨如以众生身作自身亦作国土身乃至虚空身之类此之十身与菩萨自身一一递互相作融通无碍也)。

　　【一众生身】众生身者谓五蕴众共和合而生其身即有情世间诸众生身也菩萨知诸众生心之所乐即以众生身作自身亦作国土身乃至虚空身也(五蕴者色蕴受蕴想蕴行蕴识蕴也)。

　　【二国土身】国土身者谓山河大地诸器世间刹土身也菩萨知诸众生心之所乐即以国土身作自身亦作众生身乃至虚空身也。

　　【三业报身】业报身者谓烦恼为因所感业报身也菩萨知诸众生心之所乐即以业报身作自身亦作众生身乃至虚空身也。

　　【四声闻身】声闻身者谓闻佛声教悟真谛理所证声闻身也菩萨知诸众生心之所乐即以声闻身作自身亦作众生身乃至虚空身也。

　　【五独觉身】独觉身者谓出无佛之世独宿孤峰观物变化无师自悟所证独觉身也菩萨知诸众生心之所乐即以独觉身作自身亦作众生身乃至虚空身也。

　　【六菩萨身】菩萨梵语具云菩提萨埵华言觉有情谓菩萨于有情众生之中既自觉悟亦能觉他有情所证菩萨身也菩萨随彼心之所乐即以自身现众生身乃至虚空身也。

　　【七如来身】如来身者谓乘如实道来成正觉为如来身也菩萨随诸众生心之所乐即以如来身作自身亦作众生身乃至虚空身也。

　　【八智身】智身者谓智慧圆明一切诸法皆能决了为智慧身也菩萨随诸众生心之所乐即以智身作自身亦作众生身乃至虚空身也。

　　【九法身】法身者谓所证无漏法界之体而为法身也菩萨知诸众生心之所乐即以法界身作自身亦作众生身乃至虚空身也(无漏者谓惑业净尽不漏落三界生死也)。

　　【十虚空身】虚空身者谓非众生国土诸有量身乃是无名无相之虚空身也菩萨随彼心之所乐即以虚空身作自身亦作众生身乃至法身也。

　　大明三藏法数卷第二十七
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第二十八　　　　碣十

　　上天竺前住持沙门一如等奉　来集注

　　十种佛(出华严经)

　　佛梵语具云佛陁华言觉谓自觉觉他觉行圆满也。

　　【一成正觉佛】谓佛于菩提树下降伏诸魔朗然大悟证无上果是名成正觉佛(梵语菩提华言道谓之菩提树者以佛于此树下成道而得名也)。

　　【二愿佛】谓佛从兜率下生人间说法度生酬宿因愿是名愿佛(梵语兜率华言知足)。

　　【三业报佛】谓佛修万行清净业因感相好庄严果报是名业报佛。

　　【四住持佛】谓佛真身及于舍利住持世间永久不坏是名住持佛(梵语舍利华言骨身)。

　　【五涅槃佛】梵语涅槃华言灭度谓佛应身化事既终示现灭度是名涅槃佛(灭度者谓大患永灭超度三界也)。

　　【六法界佛】谓佛证一真法界无漏之体有大智慧放大光明遍照一切是名法界佛(无漏者谓惑业净尽不漏落三界生死也)。

　　【七心佛】谓佛心体离念虚彻灵通本来真觉寂然独照是名心佛。

　　【八三昧佛】梵语三昧华言正定谓佛常住大定如如不动了知一切是名三昧佛。

　　【九本性佛】谓佛具大智慧照了自性本来是佛具足恒沙性妙功德是名本性佛。

　　【十随乐佛】谓佛随机乐欲如意速疾即为现身说法令其行业成就是名随乐佛。

　　华严十类经(出华严经䟽)

　　谓毗卢遮那如来以本愿力现法界无尽身云遍一切处常转无上法轮令诸众生入华藏海无有穷尽故知此经难可限量然自狭至宽略明十类故现相品云毗卢遮那佛愿力周法界一切国土中恒转无上轮是也(梵语毗卢遮那华言遍一切处)。

　　【一略本经】谓此经一部三十九品八十卷文现传世间乃是下本十万偈中之四万五千偈未得具足故名略本经。

　　【二下本经】谓此经盖文殊与阿难结集已龙神[(冰-水+〡)*ㄆ]入龙宫后因龙树菩萨入龙宫见此大不思议经具有上中下三本下本十万偈四十八品龙树遂记出流传于世故名下本经(文殊梵语具云文殊师利华言妙德梵语阿难华言庆喜龙树者本传云其母树下生之又因龙接入宫以成其道遂以为号大智度论云大不思议经即华严经也)。

　　【三中本经】谓此经龙树于龙宫所见有四十九万八千八百偈一千二百品故名中本经。

　　【四上本经】谓此经龙树于龙宫所见有十个三千大千世界微尘数偈一四天下微尘数品故名上本经(四天下者即东弗于逮南阎浮提西瞿耶尼北郁单越之四洲也)。

　　【五普眼经】谓此经中普眼法门于一法之中能见无量之法即海云比丘所持以大海为墨湏弥聚笔书此法门一品中一门一门中一法一法中一义一义中一句不得少分何况能尽故名普眼经(海云比丘者即善财童子第三所参之善知识以此普眼法门开导善财者也)。

　　【六同说经】谓佛约百亿同类世界遍于虚空皆有主伴同说无尽法轮不思议品云如一佛身转如是无尽法轮如是尽虚空界一一毛端分量之处一一化身皆如是说音声文字句义一一充遍法界故名同说经。

　　【七异说经】谓佛约树形等异类世界其中众生报类亦别于彼现身说法化导群生施设不同故名异说经(树形者谓世界之形如树也)。

　　【八主伴经】谓毗卢遮那与十方佛互为主伴重重无尽而说此经如此方遮那为主说此法时十方诸佛为伴彼方为主此方为伴如此方说十住时十方来证皆言我等国土皆说此法则知十方国土一切诸佛互为主伴皆说此经故名主伴经(十住即经中十住品也)。

　　【九眷属经】谓佛随顺机宜之教是此经之眷属盖下劣之机不能闻圆顿一乘大法故佛随宜说三乘教作胜方便引入此门经云普眼修多罗以佛刹微尘数修多罗以为眷属故名眷属经(三乘者声闻乘缘觉乘菩萨乘也梵语修多罗华言契经)。

　　【十圆满经】谓此经名圆满因轮融上九经为一无尽修多罗海随一会一品一文一句皆摄无尽法海圆满具足经云显现自在力为说圆满经无量诸众生悉授菩提记故名圆满经(因轮即根本法轮也根本法轮若转一切法轮皆转也)。

　　十种教体(出华严经䟽)

　　教者谓如来所说一大藏教也体即体性教之本也然如来所说之教诠显权实义趣浅深不同故分十体[(冰-水+〡)*ㄆ]摄一切教法罄无不尽也(权者三乘权教谓声闻缘觉菩萨也实者一乘实教也)。

　　【一音声语言体】谓言音语业为教体也故佛唱号言辞评量论说是为教体楞严经云此方真教体清净在音闻是也。

　　【二名句文身体】名者依事立名句者众语合成文者联合众义皆言身者身即聚集之义谓此三者长短高下次第行布而能诠显教法之体也。

　　【三通取四法体】谓通取声名句文四法而为能诠教体也净名经云通用四法为佛教体是也。

　　【四通摄所诠体】谓经文通摄所诠义理为教体也盖文是所依义是能依文是能诠义是所诠此明文义相成也经云文随于义义随文是也。

　　【五诸法显义体】谓世间一切诸法能显义理皆为教体也净名经云或有佛土以佛光明而作佛事香积世界餐香饭而三昧显极乐佛国水鸟树林皆宣妙法华严性海云台宝网同演法音毛孔光明皆作佛事是也(香积佛国土名也香饭者即维摩诘遣化人诣彼国所取之香饭也梵语三昧华言正定)。

　　【六摄境唯心体】谓以前五种一切诸法唯心所现故摄为教体也起信论云所言法者谓众生心是心则摄一切世间出世间法是也。

　　【七会缘入实体】谓会前六门缘起差别教法同入真如一实之体也盖诸圣教皆从真如流出故因缘事相本空全是真如体性也。

　　【八理事无碍体】谓真如是理教法是事此二无碍为教体也盖一切教法虽全体即真如而不碍事相宛然虽真如全体为一切教法而不碍理性明现二互交彻无碍融通也。

　　【九事事无碍体】谓一切法文义圆融以无障碍法界为教体也盖所起教称性融通事事无碍遂令一言一音一文一义一因一果一毛一尘含摄法界圆融无碍递互交参重重无尽经云佛以一妙音周闻十方国众音悉具足法雨皆充遍是也。

　　【十海印炳现体】谓海印三昧为教体也然海印是喻三昧是定如来说华严经时入是三昧一切诸法炳然齐现大寂定中犹如香海澄渟湛然不动四天下中一切众生色身形像皆于其中历历顿现如印印文其差别无尽教法及所化机虽大小不同亦同缘起炳现定中经云或现童男童女形天龙及以阿修罗乃至摩睺罗伽等随其所乐悉令见众生形相各不同行业音声亦无量如是一切皆能现海印三昧威神力是也(四天下者即东弗于逮南阎浮提西瞿耶尼北郁单越之四洲也梵语阿修罗华言无端正梵语摩㬋罗伽华言大腹行地龙也)。

　　教起十因(出华严经䟽)

　　谓如来出现说华严经必有因缘故出现品云非以一缘非以一事如来出现以无量因缘而得成就令斯教兴故以因缘二字各开十义以显无尽先彰十因后显十缘故云教起因缘也。

　　【一法应尔】法应尔者理本当然也谓如来出现法应说此华严经故所以诸佛皆于无尽世界常转无尽法轮令诸众生返本还源佛佛道同法皆如此也。

　　【二酬宿因】酬宿因者谓如来说法为酬宿世愿因也盖如来于因中精修道行愿度众生今既成佛当酬宿愿是以悲智双运行愿齐周说广大法度诸众生也。

　　【三顺机感】谓如来说教必由机缘所感若无当机之众虽说无益所以说者必随顺机宜也。

　　【四为教本】谓如来先说此一乘圆顿之法为诸教之本然后渐施末教调停小机根器既熟使其悟入如来智慧也(末教者即声闻缘觉小教也)。

　　【五显果德】谓如来显扬妙果胜德令人信乐若不知佛果德安能渴仰恳求故佛举扬华藏世界微妙十身依正果德盖为此也(依正果德有二种一依果即华藏世界也二正果即如来十身也十身者菩提身愿身化身力持身相好庄严身威势身意生身福德身法身智身也)。

　　【六彰地位】谓此经彰显菩萨修行地位从因至果有阶差也然有二种一行布位即排布行列次第升进也二圆融位即一位摄一切位也如初地等一地之中具摄一切诸地功德是也(初地者即十地中初欢喜地也)。

　　【七说胜行】谓如来宣说殊胜妙行令人信向也盖欲登妙位非行不阶故说无量胜行使一切菩萨及诸众生依教立行造修证入也。

　　【八示真法】谓如来出世宣示真实大法令人开解也盖欲修诸胜行决湏解了法理不达法理行亦非真经云不了真实法诸佛故兴世是也。

　　【九开因性】谓如来开示一切众生本有性德也盖以如上真法胜行因果皆众生性中本有但相变体殊情生智隔不能觉了故谈斯经令其开悟也(相变体殊者谓生佛之相既变理性之体亦殊也)。

　　【十利今后】谓如来说法利益今世后世一切众生也经云我等诸佛护持此法令未来世一切菩萨皆悉得闻获大利益是也。

　　教起十缘(出华严经䟽)

　　【一依时】时即说经时分也谓如来心冥至道则混一古今一念与多劫圆融本无时分可限今以无时之时略显十时恒演此经经云诸佛得菩提实不计于日是也(劫梵语具云劫波华言分别时节十时者一念时尽七日时遍三际时摄同类劫时[(冰-水+〡)*ㄆ]异类劫时以念摄劫时劫念重[(冰-水+〡)*ㄆ]时异类界时彼此相入时以本[(冰-水+〡)*ㄆ]末时也)。

　　【二依处】处即说经处所也谓诸佛菩萨于十方尽虚空遍法界微尘刹海乃至容一一毛端之处皆有七处九会顿演此经犹如帝网重重无尽故云依处也(七处者一菩提场二普光明殿三忉利天四夜摩天五兜率天六他化天七逝多林九会者六处各说一会惟普光明殿三会说也)。

　　【三依主】主即说经教主也谓毗卢遮那佛现法界无尽身云周遍十方微尘刹海常说华严经云如于此处见佛坐一切尘中亦复然故云依主也(梵语毗卢遮那华言遍一切处)。

　　【四依三昧】梵语三昧华言正定谓佛说经必先入三昧定静鉴法理权实分明然后从定而起应机而说故云依三昧也(权实分明者谓说小乘法为权大乘法为实也)。

　　【五依现相】现相即说经之初现瑞相也谓或放光动地华雨香云皆为说法之瑞故于诸会将欲说法必先放光警动物机故云依现相也。

　　【六依说人】说人即说法之人也谓法无废兴弘之由人经云佛法无人说虽慧莫能了故云依说人也。

　　【七依听人】听人即听法之人也谓佛说法若无听者终无有说故云依听人也。

　　【八依德本】德本谓谈经必以智慧行愿为本也若内无德本外岂能谈故佛告金刚幢菩萨言由汝智慧清净故告普贤菩萨言亦以汝修诸菩萨行愿故令汝入于三昧而演说法故云依德本也。

　　【九依请人】请人即咨请法要之人也谓说法之人慈悲深厚虽无人请问而或自谈若敬法重人要湏诚请而后为说故云依请人也。

　　【十依能加】能加谓如来以神力加被菩萨而说经也然加有二种一者显加即佛以三业神力显然加被二者冥加即佛密与智慧令他说法故云依能加也(三业者身业口业意业也)。

　　教被十机(出华严经䟽)

　　教者谓华严一乘圆顿之法也盖毗卢遮那如来演说此经化被群机通有十类故云教被十机也(梵语毗卢遮那华言遍一切处)。

　　【一被无信机】谓邪见众生无有善根不能信受或时闻已反生诽谤堕诸恶道虽堕恶道由闻名故熏成其种是名被无信机。

　　【二被违真机】谓人违圆教真法而依傍此经以求名利不净说法集邪善因虽违真教佛作饶益曾无厌舍是名被违真机。

　　【三被乖实机】谓人执着文言即乖违实之理而圆妙义门不入其心虽乖实理由熏闻成种是名被乖实机。

　　【四被狭劣机】谓二乘之人根器狭小故虽在法会如聋如哑不闻此经根虽狭劣宿种蒙熏是名被狭劣机(二乘者声闻乘缘觉乘也)。

　　【五被守权机】权即权巧方便机即所化之机谓权教之人执守三乘之法次第证修不信圆融具德之教虽执权小之教然蒙佛饶益终能醒悟是名被守权机(三乘者声闻乘缘觉乘菩萨乘也)。

　　【六被正为机】谓佛正为一乘圆机说此具德之教使其闻而信解修行悟入即运不思议之妙乘游入莲华藏海是名被正为机(游入华藏海者以喻所证法界之理无不周遍而含摄也)。

　　【七被兼为机】谓人闻此经虽未悟入而能信受成坚固种经云如人食少金刚终竟不消此约未证悟者称之为兼是名被兼为机。

　　【八被引为机】谓前权教菩萨不信圆融具德之法故于十地之中以六相圆融之义借其三乘行布之名寄位增胜诱引演说今彼信受即入圆融是名被引为机(十地者欢喜地离垢地发光地焰慧地难胜地现前地远行地不动地善慧地法云地也六相者总相别相同相异相成相坏相也)。

　　【九被权为机】谓二乘聋𥌒不闻者乃是诸大菩萨权示声闻之行在于法会假言不闻及至逝多林中却顿悟法界示小乘根亦可得入是名被权为机(梵语逝多华言胜林)。

　　【十被远为机】谓久远之机令其成熟也盖凡夫外道无性阐提及未来世一切众生悉有佛性咸是所被今虽不信后必当入远熏成种是名被远为机(阐提梵语具云一阐提华言信不具)。

　　十宗收教(出华严经䟽)

　　唐贤首法藏国师为宗计不同乃开十宗判五教收释一代圣教理无不尽故前六宗收小乘教第七宗收始教第八宗收顿教第九宗收终教第十宗[(冰-水+〡)*ㄆ]圆教故云十宗[(冰-水+〡)*ㄆ]教也。

　　【一我法俱有宗】谓此宗执着有我及计有无等法悉皆是有是为我法俱有宗。

　　【二法有我无宗】谓此宗计诸法是有不离色心而于我相了不可得是为法有我无宗。

　　【三法无去来宗】谓此宗计一切现在法是有计过去未来之法俱无是为法无去来宗。

　　【四现通假实宗】谓此宗计现在法通假通实也通实者计五蕴法以为实有通假者计十二处十八界以为虚假是为现通假实宗(五蕴者色蕴受蕴想蕴行蕴识蕴也十二处者眼处耳处鼻处舌处身处意处色处声处香处味处触处法处也十八界者眼界色界眼识界耳界声界耳识界鼻界香界鼻识界舌界味界舌识界身界触界身识界意界法界意识界也)。

　　【五俗妄真实宗】谓此宗计世俗之法皆是虚妄出世之法皆是真实是为俗妄真实宗。

　　【六诸法但名宗】谓此宗计一切诸法唯有假名无实体性是为诸法但名宗。

　　【七三性空有宗】谓此宗但说遍计一种性是空依他圆成二种性是有是为三性空有宗(遍计性者谓众生迷惑不了诸法本空妄于我身及一切法周遍计度也依他性者谓所有诸法皆依众缘相应而起都无自性也圆成性者谓真如之性不迁不变圆满成就也)。

　　【八真空绝相宗】谓此宗说真空实相之中绝一切虚妄假名之相故般若心经云是故空中无色无受想行识等是为真空绝相宗。

　　【九空有无碍宗】谓此宗说空是即有之空故不碍有谈有是即空之有故不碍空二互交彻圆融无碍是为空有无碍宗。

　　【十圆融具德宗】谓此宗说一切诸法称性圆融具足众德周遍含融事事无碍主伴无尽是为圆融具德宗(主即佛也伴即菩萨也)。

　　玄门无碍十因(出华严经䟽)

　　玄门者即十玄门也以此十法性德为因起大业用令彼玄门诸法混融无碍重重无尽故云玄门无碍十因也(玄者妙也)。

　　【一唯心所现】谓世间出世间一切诸法唯是真心所现然法唯心现全法是心心既圆融法亦无碍经云知一切法即心自性是也。

　　【二法无定性】谓一切诸法既唯心现从缘而起无定性也所谓小非定小于一微尘能含太虚大非定大轮围无数入毛端中经云金刚围山数无量悉能安置一毛端是也(轮围者金刚轮围山也)。

　　【三缘起相由】谓缘起之法递相由藉然法界缘起义门无量略举十义缘起方成故云缘起相由也(十义者诸缘各异义互遍相资义俱存无碍义异体相入义异体相即义体用双融义同体相入义同体相即义俱融无碍义同异圆满义也)。

　　【四法性融通】谓法界之性圆融通达无碍然一切事法依性建立不异真性性既融通事亦如之故一一微尘各含法界经云华藏世界所有尘一一尘中见法界是也。

　　【五如幻梦】幻者犹如幻师能以一物为种种物幻种种物而为一物梦者如一梦中所见广大事业自谓历时久远经云如人睡梦中造作种种事虽经亿千岁一夜未终尽是也。

　　【六如影像】谓一切法从心所现而能含明了性犹如明镜各各互现诸法影像也经云远物近物虽皆影现影不随物而有远近是也。

　　【七因无限】谓往昔因中称法界性修无量殊胜之因故今得果妙用无边经云往修胜行无有边今获神通亦无量是也。

　　【八佛证穷】佛证穷者谓佛证果穷极也故三觉圆明六通自在称法界性说圆满经经云佛住甚深真法性所流圆满修多罗是也(三觉者自觉觉他觉行圆满也六通者天眼通天耳通他心通宿命通身如意通漏尽通也梵语修多罗华言契经)。

　　【九深定用】深定用者谓入甚深大定而起妙用也盖以海印等诸三昧力令一切法炳然齐现无碍圆融经云入微尘数诸三昧一一出生尘等定是也(海印三昧者梵语三昧华言正定海印是喻三昧是定一切诸法炳然齐现大寂定中犹如香海湛然不动一切色相历历显现如印印文也)。

　　【十神通解脱】解脱即自在之义谓佛以神通不思议解脱之力令一切法于一法中建立显现圆融自在经云于一尘中建立三世一切佛法是也(三世者过去现在未来也)。

　　十玄门(出华严经随䟽演义钞)

　　玄者妙也门即能通之义谓玄妙之门能通莲花藏海故也盖此十门乃晋云华尊者依华严大经一乘圆顿妙义而立也。

　　【一同时具足相应门】谓举一法时顿具一切诸法一法既具法法亦然交互同时皆得相应具足圆满经云一切法门无尽海同会一法道场中是也。

　　【二广狭自在无碍门】谓大而无外名广小而无内名狭然大非定大置毛端而不窄小非定小含太虚而有余所谓事得理融自在无碍经云能以小世界作大世界大世界作小世界等是也。

　　【三一多相容不同门】谓一佛土与十方一切佛土互相容纳而不坏一多之相名为不同经云以一佛土满十方十方入一亦无余是也。

　　【四诸法相即自在门】谓一切诸法互融互即不相妨碍如一法舍己同他则举体全是于彼若一法摄他同己则令彼一切即是己体经云一即是多多即一是也。

　　【五秘密隐显俱成门】谓一切诸法互摄无碍如一法摄多法则一法显而多法隐如多法摄一法则多法显而一法隐显中有隐隐中有显名为俱成由此隐显体无前后不相妨碍名为秘密䟽云如初八夜月半隐半显隐显同时不同晦月唯隐无显望月唯显无隐然其半隐半显之月非但明与暗俱而明下有暗暗下有明也。

　　【六微细相容安立门】谓一能含多名曰相容一多不杂乃称安立然所含微细如琉璃瓶盛多芥子炳然齐现不相妨碍经云于一尘中一切国土旷然安住是也。

　　【七因陁罗网境界门】梵语因陁罗华言天珠天即帝释天也珠即珠网盖帝释殿珠网覆上于一明珠内万像俱现众珠尽然互相现影影复现影递互交光重重无尽今此法门亦复如是一一法中一一位中一一世界互相交参重重无尽经云诸佛知一切世界如因陁罗网世界是也。

　　【八托事显法生解门】谓寄托一事即显无尽法门令人深生信解䟽云自在即称为王润益即名法云金色世界即是本性弥勒楼阁即是法门胜热婆罗门火聚刀山即是般若是也(梵语弥勒华言慈氏胜热婆罗门者即善财五十三参中第九参之善知识也)。

　　【九十世隔法异成门】谓三世各三为别一念为总故名十世三世区分不相杂乱故云隔法三世互在递相成立乃称异成经云菩萨有十种说三世过去说过去过去说现在过去说未来现在说过去现在说平等现在说未来未来说过去未来说现在未来说无尽又云无量无数劫解之即一念是也(平等者谓现在中现在望前后过去未来得平等故也无尽者谓未来中未来于未来际无有尽故也)。

　　【十主伴圆明具德门】谓如来说圆教之法理无孤起必眷属随生故十方诸佛菩萨互为主伴重重交参同时顿唱圆教法门如净空明月列星围绕净器百川近远炳现名主伴圆明一一法会所说法门称性极谈具足众德名为具德经云法界修多罗以佛刹微尘数修多罗以为眷属是也(梵语修多罗华言契经)。

　　缘起十义(出华严经䟽)

　　缘起者谓诸法所起因缘递相摄持涉入无碍分为十种以释前十玄门之义也。

　　【一诸缘各异义】诸缘各异者谓诸法缘起各不同也盖诸法递互相望要湏体用各别不相杂乱方成缘起经云多中无一性一亦无有多是也。

　　【二互遍相资义】互遍相资者谓诸法所起更互周遍相应资助方成缘起也如一缘遍应多缘此一则具多一若不多一则应不遍不成缘起当知此法界中一缘具多法法皆尔无不互遍相资经云知以一故众知以众故一是也。

　　【三俱存无碍义】俱存无碍者谓凡是一缘要具前之二义方成缘起无碍也然必由各异方得待缘必由遍应方自具德是故自一多一自在无碍经云诸法无所依但从和合起是也(自一多一者谓如十数中以一为自一以自一应余九为多一也)。

　　【四异体相入义】异体相入者谓诸法异体递相涉入也盖诸法力用递相依持方成缘起如一持多则多入一内如多持一则一入多内也。

　　【五异体相即义】异体相即者谓诸法异体更互相望全体形夺也然具有体无体方成缘起若一缘有体能起诸缘即是一缘若一缘无体所起之缘即是诸缘一缘有体无体既尔诸缘有体无体亦然经云一即是多多即一是也(全体形夺者谓有无之体更互形比与夺也一缘者即一法之因缘也)。

　　【六体用双融义】体用双融者谓会前异体相入相即二种皆融通也盖诸法体用交涉无碍方成缘起以体无不用故举体全是用以用无不体故举用全是体互不相碍交彻圆融也。

　　【七同体相入义】同体相入者谓一缘多缘无别体故名为同体若一缘有力则能持多一若多一无刀则依彼一缘是故一能摄多多便入一多能摄一一便入多也。

　　【八同体相即义】同体相即者谓本一多一同是一体故相即也盖本一有体能作多一多一无体由本一成多一即本一也故本一有体则多一无体多一有体则本一无体也(本一者谓多数中随其所用之一即为本也)。

　　【九俱融无碍义】俱融无碍者谓融前同体相入相即二种皆无碍也盖体无不用则有同体相入而无相即之义用无不体则有同体相即而无相入之义今既全体全用则亦入亦即也。

　　【十同异圆满义】同异圆满者谓前九义有同有异总合为一成大缘起令多义门同时具足皆悉圆满也。

　　十妙(出法华玄义)

　　不可思议名妙即实相之理也实相之理精微玄妙清净寂绝经云是法不可示言辞相寂灭是也总论因果自他故具明十妙妙体无殊也。

　　【一境妙】境即理境也谓十如是等境心佛众生三无差别不可思议经云唯佛与佛乃能究尽诸法实相所谓诸法如是相等是也(十如是者如是相如是性如是体如是力如是作如是因如是缘如是果如是报如是本未究竟等也)。

　　【二智妙】智即全境所发之智也以境妙故智亦随妙函盖相应不可思议经云我所得智慧微妙最第一是也(函盖相应者函喻境盖喻智应当也)。

　　【三行妙】行即所修之行也以智妙故智导于行行亦随妙不可思议经云行此诸道已道场得成果是也。

　　【四位妙】位即修行所历之位次也谓十住十行十回向十地等诸位以行妙故所证之位亦妙不可思议经云乘是宝乘游于四方是也(十住者发心住治地住修行住生贵住方便具足住正心住不退住童真住法王子住灌顶住也十行者欢喜行饶益行无瞋恨行无尽行离痴乱行善现行无着行尊重行善法行真实行也十回向者救一切众生离众生相回向不坏回向等一切佛回向至一切处回向无尽功德藏回向随顺平等善根回向随顺等观一切众生回向真如相回向无缚解脱回向法界无量回向也十地者欢喜地离垢地发光地焰慧地难胜地现前地远行地不动地善慧地法云地也四方即东西南北表前四十位也)。

　　【五三法妙】三法即真性观照资成之三法也真性是理观照是慧资成是定此之三法是佛所证不可思议经云佛自住大乘如其所得法定慧力庄严是也(资成者谓定力能资助成就智慧也)。

　　【六感应妙】感即众生应即佛也谓众生能以圆机感佛佛即以妙应应之如水不上升月不下降而一月普现众水不可思议经云一切众生皆是吾子是也。

　　【七神通妙】天心名神慧性名通天然慧性彻照无碍名为神通谓如来无谋之应善权方便称适机宜变现自在不可思议经云今佛世尊入于三昧是不可思议现希有事是也(梵语三昧华言正定)。

　　【八说法妙】谓说大小乘偏圆之法咸令众生悟入佛之知见一音宣演不可思议经云如来能种种分别巧说诸法言辞柔软悦可众心是也(偏圆者谓小乘之法所谈之理非中名偏大乘之法所谈之理具足圆满名圆也)。

　　【九眷属妙】谓佛出世十方诸大菩萨皆来赞辅或以神通而来生者或以宿愿而来生者或以应现而来生者皆名眷属俱不可思议经云但教化菩萨无声闻弟子是也。

　　【十利益妙】谓佛说法一切众生咸得开悟本性入佛知见犹如时雨普洽大地蒙益不可思议经云现在未来若闻一句一偈我皆与授阿耨多罗三藐三菩提记是也(梵语阿耨多罗三藐三菩提华言无上正等正觉)。

　　十不二门(出法华玄义释签)

　　十门何为而设也盖荆溪大师因释法华玄义其中广明十妙之旨法相该博学者难入故于迹本二门之间对前十妙立此十门复于门门之下结归一念为今修学之人于一念心开妙鲜立妙行故云不可不了十妙大纲故撮十妙为观法大体然此十门皆以不二命名者盖法华以前四时三教所谈色心等十一一隔异名之为二至于法华开显四时三教所谈偏权之法皆即圆实实理既彰色心等法圆融自在互摄无外咸名不二十门既对十妙而立妙即不二不二即妙故此十门不二为目门即能通之义盖欲以十门之易而通十妙之难也(四时者华严时鹿苑时方等时般若时也三教者藏教通教别教也偏权圆实者谓藏通别三教为偏为权圆教为圆为实也)。

　　【一色心不二门】有形质碍之法而无知觉之用既异于心故称为色虽有知觉之用而无质碍可见以能缘虑名之为心诸文有云名色者心不可见但有其名名即心也故智度论云一切诸法中但有名与色更无有一法出于名色者然以情见言之色心二法有异以理而论一切诸法唯心本具即是妙色妙心心即是色色即是心心外无色色外无心互具互摄故名不二此之不二不出一念故心法妙所以为门也。

　　【二内外不二门】此就内外二境论内外二观也谓众生诸佛及以依报名为外境自己心法名为内境于此内外二境皆以三观观之即名内外二观也然若论修观次第必先观内心若论机入不同故湏内外并列复为显其妙义必湏内外互融随观一境皆能遍摄故名不二此之不二不出一念故心法妙所以为门也(依报者即身所依之国土也三观者空观假观中观也离性离相谓之空无法不备谓之假非空非假谓之中也)。

　　【三修性不二门】修谓修治造作即随缘变造之事也性谓本有不改即真如不变之理也性德不出色心修德莫非三观今示全性起修则诸行无作全修在性则一念圆成是则修外无性性外无修互泯互融故称不二此之不二不出一念故心法妙所以为门也(泯绝也亡也论性则修全在于性性外无修修泯亡也论修则性全在于修修外无性性泯亡也融即圆融性不碍修修不碍性性即是修修即是性也)。

　　【四因果不二门】因即从迷而言果乃就悟而说始从人天终至等觉菩萨皆名为因唯妙觉佛独称为果良以九界众生无明惑覆实相之理未显名因唯妙觉佛无明净尽实相之理究竟显发随机应现设化无方乃名果也十界迷悟虽殊实相始终理一故名不二此之不二不出一念故心法妙所以为门也(等觉者去后妙觉佛犹有一等胜前诸位得称觉也妙觉者谓自觉觉他觉行圆满不可思议也九界者菩萨界缘觉界声闻界天界人界修罗界饿鬼界畜生界地狱界兼佛即名十界也)。

　　【五染净不二门】无明之用为染法性之用为净无明法性体本不二用乃有殊迷则全法性而为无明全起无明之用以在缠心变造诸法念念住着名之为染悟则全无明而为法性全起法性之用以离障心应赴众缘念念舍离名之为净然在缠染心本具妙理与净不殊故名不二此之不二不出一念故心法妙所以为门也(在缠心者缠即缠缚谓众生心识为惑业之所缠缚也离障心者障即障碍谓佛心想惑业净尽离乎障碍也)。

　　【六依正不二门】依者依止之处即所依之土也正者正受其报即能依之身也如佛果后示现下三国土名为依报示现前三教主及九界身名为正报法华开显三土即是寂光九界无非圆佛寂光即所依之土圆佛乃能依之身以寂光圆佛理本无二故能依中现正正中现依果既依正不二因亦复然由理同故即知诸佛众生体用不二此之不二不出一念故心法妙所以为门也(下三国土者同居土方便土实报土以对常寂光土在土故名下也前三教主者即藏通别三教果佛也九界身者即菩萨等九界之身也寂光者即常寂光土也)。

　　【七自他不二门】自即自己他谓他机此就三法论也佛法众生法皆名为他唯己心法名之为自以由十界互具则心佛众生各有生佛若己生佛显则与他佛生佛同俱为能化唯他众生生佛而为所化故云他生他佛尚与心同况己心生佛宁乖一念既同一念自他岂殊故名不二此之不二不出一念故心法妙所以为门也。

　　【八三业不二门】三业者如来果后垂化清净身口意业也谓身轮现通口轮说法意轮鉴机当知身尚无身说亦非说身口平等等彼意轮心色一如故名不二此之不二不出一念故心法妙所以为门也(身口意轮者轮有摧碾之用喻佛鉴机现通说法皆能摧碾众生惑业故名轮也心色一如者心即意色即身口谓身口意三业皆同一性无有别也)。

　　【九权实不二门】权谓权谋即九界七方便之法也实谓真实即佛界圆乘之法也盖法华已前四时未会权实不融至法华开显九界七方便之权即是佛界圆乘之实实即是权权即是实实外无权权外无实皆称秘妙故云不二此之不二不出一念故心法妙所以为门也(七方便者方即方法便即便宜谓藏通两教二乘为四及藏通别三教菩萨共为七以其同修方便之道故也)。

　　【十受润不二门】受润者从喻而立名也受即领纳以三草二木喻七方便众生为能受也润即沾润谓如来说前四时三教之法如云注雨为能润也法华开前四时三教之法皆即圆法七方便众生咸蒙授记作佛譬如三草二木皆一地所生一雨所润无复差降故名不二此之不二不出一念故心法妙所以为门也(三草二木喻七方便者下草喻人天中草喻声闻缘觉上草喻藏教菩萨小树喻通教菩萨大树喻别教菩萨也此七方便因对下草故列人天而合藏通两教二乘但为二也上之七方便因对论权实之法故不及人天也)。

　　十乘(出摩诃止观)

　　十乘者十乘观法也此十通名乘者乘即运载之义如世车乘堪能运载也盖言修行之人依此十法修之则能运出生死之苦到于涅槃彼岸也数至十者由修观之人上中下根不等上根者唯观初不思议境即得破惑显理其次者于初种观法修之不入湏用第二发心乃至第八对治助开方能破惑显理又其次者于前七种观之不入湏用第八知位次乃至第十离法爱方能破惑显理故止观大意云上根唯一法中根二或七下根方具十又为知妙境为九乘之本称本修九方堪入于初住是故备论此十乘也(梵语涅槃华言灭度初住者即十住中初发心住也)。

　　【一观不思议境】观即能观境即所观所观者何不出色心色从心造全体是心故经云三界无别法唯是一心作即众生日用现前以根对尘所起一念之妄心也此心既全真成妄今达妄即真即此妄心具足诸法无有缺减即心是一切法一切法是心非一非异不前不后玄妙寂绝非识所识非言所言故指此心为不思议境也于此一心念念以即空即假即中三观观之若观一法即一切法假观也观一切法即一法空观也非一非一切而一而一切中观也空观破见思惑证般若德假观破尘沙惑证解脱德中观破无明惑证法身德三观既即一而三三惑岂前后而破三德非次第而证说之次第理非次第由证三德即入初住所谓上根之人唯用一法即指此初观也(三界者欲界色界无色界也以根对尘者谓以眼耳鼻舌身意之六根对色声香味触法之六尘也不前不后者一心不在前诸法不在后也空假中者离性离相谓之空无法不备谓之假非空非假谓之中也非一非一切者中观双遮空假也而一而一切者中观双照空假也见思惑者谓意根对法尘而起分别曰见惑眼等五根对色等五尘起诸贪染曰思惑尘沙惑者谓众生之惑种类数多如尘若沙也无明惑者谓于中道之理无所明了也三德者法身德般若德解脱德也)。

　　【二发真正菩提心】梵语菩提华言道初起大志造趣所期名之为发不依偏权之教而依圆实中道妙境名曰真正菩提即所期之果妙境即所行之路心即能行能趣之心也盖由中根之人观上妙境不悟湏再加发心于静心中思惟彼我痛悯自他无量劫来沉沦生死纵发小志迷菩提心我今虽知行犹未备故依前妙境发四弘誓谓众生无边誓愿度烦恼无数誓愿断此二誓下化众生也法门无尽誓愿知佛道无上誓愿成此二誓上求佛道也发此誓愿如理思惟豁然悟理入凡圣位是为发真正菩提心也(偏权圆实者谓藏通别三教为偏为权圆教为圆为实也弘誓者弘广也誓制也谓发愿广制其心也凡圣位者凡即五品十信之位圣即十住等位也)。

　　【三善巧安心】善巧安心者善以法性自安其心也以法性为所安以寂照为能安寂即是止照即是观若信此心但是法性则起是法性起灭是法性灭了其实不起灭妄谓起灭如是体达功成法界俱寂是名为止若观察此心体是无明无明痴惑即是法性无明法性本来皆空空亦不可得法界洞朗名之为观若离法性无安心处若离止观无安心法由上发心不悟故用此方便善巧令心得安也。

　　【四破法遍】破法遍者谓以三观能破之法遍破诸惑也藏通二教但用空观破见思惑不得言遍别教先以空观破见思惑次以假观破尘沙惑后以中观破无明惑无明未尽亦不得言遍今圆顿教三观秪在一心心空故一空一切空即诸法皆空空则三惑俱破也心假故一假一切假即诸法皆假假则三谛皆立也心中故一中一切中即诸法皆中中则无惑不破无理不显故名遍也若上善巧安心惑破理显不俟更破由未安故故湏此破法遍也(三谛皆立者谓真谛俗谛中谛之法皆建立也)。

　　【五识通塞】通即通达谓菩提涅槃六度等法其性虚通而能显发实相之理皆名为通塞即蔽塞谓生死烦恼六蔽等法其性昏暗以能蔽塞实相之理不能显发皆名为塞若一概言之如前破法遍中所破诸惑为塞能破之法为通若别途言之于能破观法复起爱着亦名为塞所谓于通起塞此塞湏破于塞得通此通湏护但破塞存通如除膜养珠破贼护将由上破法遍中修之未悟复恐于通起塞于塞无通所以立此通塞一门捡彼破法遍令于塞得通于通无塞故名识通塞也(六度者一布施二持戒三忍辱四精进五禅定六智慧也烦恼者谓昏烦之法恼乱心神也六蔽者一悭贪二破戒三嗔恚四懈怠五散乱六愚痴也除膜养珠者膜谓眼中所翳之膜珠即眼中之睛也)。

　　【六道品调适】道即能通之义品类不同故名道品谓三十七道品而能通至涅槃也调适者调谓调停亦调试也适当也宜也从别言之故有三十七品若从总而言此三十七品不出戒定慧即是以戒定慧而调适也若修四念处能生正勤正勤发如意足如意足生五根五根生五力五力生七觉七觉入八正道是为调停适当也若随人根性于诸道品何者相应可以入理是为调试适宜也当知道品即四谛之道谛也今依圆教无作四谛三十七品成于一心三观也于上破法遍及识通塞若不以道品调适何能疾与真法相应故大论云三十七品是行道法修道之人若欲破惑入理必湏此道品调适也(三十七道品者观身不净观受是苦观心无常观法无我是四念处已生恶令永断未生恶令不生已生善令增长未生善令得生是四正勤欲如意足念如意足精进如意足思惟如意足是四如意足信根精进根念根定根慧根是为五根信力精进力念力定力慧力是为五力念觉分择觉分精进觉分喜觉分除觉分定觉分舍觉分是七觉分正见正思惟正语正业正命正精进正念正定是八正道以上诸法总为三十七品也)。

　　【七对治助开】对即对待治即攻治谓行人正修观时忽或邪倒心起障于正行不能前进随所着心湏以相应之法而对破之着心既息则正行可进实理可显如世医治病之术药必对病而用其患冷病者必以热药治之患热病者必以冷药治之患不冷不热者必以温和之药治之药力若效其病即愈病既愈已身即安康今论对治之法亦犹是也而言助开者盖由邪倒之心障蔽正行而使解脱之门不开今修此对治助道之法助于正观之行开彼解脱之门故名对治助开试就六蔽六度言之若人修上道品调适解脱不开而悭贪忽起激动观心于身命财守护保着当用舍施之法而对治之若破戒心起乖违净禁当确持戒律而对治之若瞋恚暴怒常生忿恨当用忍辱而对治之若放逸懈怠恣纵闲荡当用精进而对治之若浮掉驰骋散乱不定当用禅定而对治之若沉昏暗塞愚痴迷惑当用智慧而对治之前之六种观法皆名正行六度等法名为助道涅槃经云众生烦恼非一种佛说无量对治门是也。

　　【八知位次】位即行行所历之地位次即次第谓所历之位高下浅深不相混杂也若修行者不知位次下根障重非惟正助不明却生上慢谓己均佛未得谓得未证谓证故小乘经中四禅比丘谓得四果大乘经中魔为菩萨授记若知位次则无如是之失故湏知位次也(正助者正即所修止观之行助即六度等道之行以助助于正也四禅者即色界第四禅也梵语比丘华言乞士四果者即声闻所证湏陀洹果斯陁含果阿那含果阿罗汉果也授记者圣言说与曰授果与心期曰记也)。

　　【九安忍】安即不动忍即忍耐谓修观之人初观不思议境至第八知位次或入五品障转慧开神智爽利本不听学能解经论欲释一义辩不可尽或说一两句法或说一两则禅初对一人传诵渐广则外招名利内动宿障宿障纵少名利弥至为众围绕废损自行非惟正行不进障道还兴惟当自勉于名利心安然不动复须忍耐内外荣辱䇿励其心故名安忍(五品者随喜读诵说法兼行六度正行六度也障转者谓惑业之障转成解脱也慧开者谓观理之智开明也一两则犹一两假也宿障者谓宿世过去之业也内外荣辱者谓内心外身之荣辱也)。

　　【十离法爱】离法爱者谓于中道之法远离爱着之心也盖言修行之人修前九种观法已过内外二障应入初住而不入者由住六根清净之位爱着中道相似之法所以不能进入也此相似位无内外障唯有法爱法爱若断即得发真中道入于初住故名离法爱也第八第九第十三种皆为下根之人修前七种观法不能入理故湏明之所谓下根方具十也(内外障者内即惑业外即名利等皆能障蔽正行故也六根清净者谓眼耳鼻舌身意已离惑业染污之法而获清净功德也相似法者谓于中道之理未能真证而发相似之解也)。

　　十境(出摩诃止观)

　　十境一一皆前十乘观法所观之境若论十境生起由观阴入发下九境能所相扶次第出生故成于十若论下之九境互发不定则无复次第当知阴境常自现前若发不发恒得为观下之九境发则皆用十乘观法观之不发不观也(阴入者谓五阴十二入也能所相扶者如初阴境能生烦恼阴为能生烦恼为所生余境展转相生亦然互发者更互发起也如正观病境或发烦恼或发余境余境互发亦然)。

　　【一阴境】阴覆盖之义即色受想行识五阴也亦名五蕴蕴即积聚之义若言覆盖一切善法此就因得名若言积聚无量生死此就果得名十境以阴居初者有二义一现前二依经现前者谓人受一期果报之身即是五阴五阴重檐常自现前是故初观依经者大品般若云声闻依四念处行道五阴即四念处所观之境又经中凡列法门无不以五阴为首是故初观此且就五阴通总而言若专论所观之境必须于五阴中除却前四的取第五识阴为所观之境也(一期者谓人从生至死也重檐者生死重沓名重人所荷负名檐四念处者观身不净观受是苦观心无常观法无我故云五阴即四念处所观之境除却前四者谓除色受想行也)。

　　【二烦恼境】昏烦之法恼乱心神又贪瞋等法与心作烦令心得恼故云烦恼谓无始以来积集重惑今因用观观察阴境烦恼即发譬如流水寻常不觉其急若概之以木流即奔迸莫能止遏是时应舍阴境而观烦恼境也。

　　【三病患境】病起之因虽多不出四大增损致有患生又由观阴惑激动四大致有患生身若染病废修圣道若能观察弥益用心复湏识其病之原由宜以何法治之或内观力或术或医其病若愈圣道可修为是湏观病患境也(四大者地大水大火大风大也谓人揽外四大而成内身四大皮肉筋骨等属地涕唾涎沫等属水暖气属火转动及出入息属风言增损者水增则火损火增则水损风增则地损地增则风损四大不调病即生也阴惑者阴即阴境惑即烦恼境也)。

　　【四业相境】业即身口所作之业谓修行之人无量劫来所作善恶诸业或已受报不复更发或未受报于静心中忽然俱发盖善业将受报故发恶业来责报故发于此善恶业相现时勿喜勿怖弥湏用观令业谢行成一心取道为是湏观业相境也(劫梵语具云劫波华言分别时节)。

　　【五魔事境】魔梵语具云魔罗华言杀者谓能夺人智慧之命故也言魔事者大论云魔以破人善法为事又天魔正以顺生死贪五欲退菩提为事故名魔事此由观前诸境惑虽未破天魔犹恐出其境界而复化度于他失我民属空我宫殿又虑夫得大神通得大智慧必当调伏控制于我我今应预破之坏彼善根故有魔事发也治魔之法有三初观察诃弃如守门人遮恶不进二当从头至足一一谛观身心了不可得魔从何来欲恼何等如恶人入舍处处照捡不令得住三观之不去即当强心抵捍以死为期一心用观合道行成就为是湏观魔事境也(天魔者即欲界第六他化自在天也五欲者色欲声欲香欲味欲触欲也梵语菩提华言道)。

　　【六禅定境】禅梵语具云禅那华言静虑谓魔事已过而且真明未显以修观故发过去习诸禅纷现当置魔事用观观之良以禅乐美妙喜生耽味虽免魔害更为定缚如避火堕水无益正行为是湏观禅定境也(过去习即宿习也诸禅者即色界中初禅二禅三禅四禅等禅也)。

　　【七诸见境】非一曰诸邪解曰见谓推理不当而偏见分明作决定解名为见也此之诸见或因禅发或因闻发因禅发者谓初因心静后观转明见解通彻有如妙悟因闻发者谓听本不多广能晓悟见解分明问答聦辩虽因禅因闻而发既推理不当皆属邪见实非辩悟此等见发即湏用观视之令达正道不为所障为是湏用观诸见境也。

　　【八慢境】自恃轻他之心名慢谓既伏诸见妄执之心则息无智者谓为涅槃滥叨高位起大轻慢慢心既发废于正行为是湏观慢境也(梵语涅槃华言灭度)。

　　【九二乘境】谓声闻缘觉以四谛之法而修则能运出生死之苦名之为乘谓见慢之心既因修观而息则先世所习小志因静而生盖小志溺于空寂不能至于大乘究竟之地所谓宁起疥癞野干心勿学声闻缘觉行故二乘境界若发亦湏用观观察毋令生着为是湏观二乘境也(四谛者苦谛集谛灭谛道谛也野干似狐而小形色青黄如狗群行夜鸣如狼)。

　　【十菩萨境】菩萨梵语具云菩提萨埵华言觉有情天台大师解云用诸佛道成就众生谓由上见慢之心既息或发先世所习若忆本愿则不堕二乘之境而发三教菩萨境界之心今修观者既依大乘圆顿妙教开解立行故藏等三教菩萨境界若发亦湏观察毋令生着为是湏观菩萨境也(三教者藏教通教别教也)。

　　十如是(出法华经玄义)

　　不异名如无非曰是谓十法界始自地狱终至佛界各具十如是因果之法天台大师依义读文凡有三转一云是相如是性如乃至是报如如名不异即空之义也二云如是相如是性乃至如是报名字施设各各不同即假之义也三云相如是性如是乃至报如是如于中道实相之是即中之义也(十法界者地狱界畜生界饿鬼界修罗界人界天界声闻界缘觉界菩萨界佛界也空假中者离性离相谓之空无法不具谓假非空非假谓之中也)。

　　【一如是相】相即相貌相以据外览而可别谓始自地狱终至佛界各各相貌不同是名如是相(相据外者谓相在外而可依据也)。

　　【二如是性】性即性分性以据内自分不改谓始自地狱终至佛界其性各各不同是名如是性。

　　【三如是体】体即体质谓始自地狱终至佛界俱以色身而为体质是名如是体。

　　【四如是力】力即力用谓始自地狱终至佛界皆有力用功能是名如是力。

　　【五如是作】作即造作谓始自地狱终至佛界皆能运为造作是名如是作。

　　【六如是因】因即习因谓始自地狱终至佛界善恶业因皆由自种而生习续不断是名如是因。

　　【七如是缘】缘即缘助谓始自地狱终至佛界各有缘起之法助成习因是名如是缘。

　　【八如是果】果即习果谓始自地狱终至佛界皆由习因习续于前习果克获于后是名如是果。

　　【九如是报】报即报果谓始自地狱终至佛界皆由习因习果而感其报是名如是报。

　　【十如是本末究竟等】谓初相为本后报为末此之本末皆同实相一理平等无二是名如是本末究竟等。

　　大明三藏法数卷第二十八
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第二十九　　　　石一

　　上天竺前住持沙门一如等奉　来集注

　　十普门(出观音玄义)

　　普遍也门即能通之义谓菩萨以圆融中道妙观通入常住实际理地故立此十门也。

　　【一慈悲普】慈能与乐悲能㧞苦盖菩萨即于一念之中遍观十界善恶苦乐而起慈悲与㧞之想普令众生离一切苦得一切乐故名慈悲普(十界者佛界菩萨界缘觉界声闻界天界人界修罗界饿鬼界畜生界地狱界也)。

　　【二弘誓普】弘者广也誓者制也广求胜法制御其心也谓菩萨依四谛境发弘誓愿若见苦谛逼迫楚毒之相缘此起誓故言未度者令度若见集谛迷惑系缚甚可哀伤约此起誓故言未解者令解若见清净之道能出生死至安乐地欲示众生行此道故乃言未安者令安若见灭烦恼处名为涅槃约此起誓故言未得涅槃者令得涅槃故名弘誓普(梵语涅槃华言灭度)。

　　【三明修行普】行有五种不同一者圣行谓戒定慧二者梵行谓慈悲喜舍三者天行谓证第一义天由理成行故四者婴儿行谓示同三乘七方便人所修之行五者病行谓示为六道之身现有三障之相此之次第五行虽菩萨所修而未名为普如涅槃经云复有一行名如来行所谓大乘大般涅槃大乘是圆因涅槃是圆果菩萨能修此之一行故名修行普(慈悲喜舍即四无量心也第一义天者天即天然自然之义谓中道之理无二无别自然而然非造作也一乘者声闻乘缘觉乘菩萨乘也七方便者五停心别相念处揔相念处此三位名外凡暖位顶位忍位世第一位此四位名内凡是七方便位也六道者天道人道修罗道饿鬼道畜生道地狱道也三障者业障报障烦恼障也)。

　　【四断惑普】谓圆教菩萨即观中道正破无明无明既破一切见思尘沙之惑自然先断故名断惑普(见思惑者谓意根对法尘而起分别曰见眼等五根对色等五尘而起贪爱曰思尘沙惑者谓众生见思之惑种类众多如尘若沙也)。

　　【五入法门普】谓二乘之人若入一法门则不能入二此即历别之行证有阶差今菩萨圆修三谛则无量法门悉入其中故名入法门普(二乘者声闻乘缘觉乘也三谛者真谛俗谛中谛也)。

　　【六神通普】神名天心通名慧性天然之性彻照无碍名为神通谓罗汉天眼见大千世界辟支佛见百佛国土小教菩萨见河沙佛土皆是限量之神通圆教菩萨遍见法界而无限极所发六通自在变现无有限量故名神通普(罗汉梵语具云阿罗汉华言无学又云无生辟支梵语具云辟支迦罗华言缘觉小教菩萨者即藏通二教菩萨也六通者天眼通天耳通他心通宿命通身如意通漏尽通也)。

　　【七方便普】方即方法便即便宜修方便道普化众生也谓二乘及小教菩萨方便化他则止齐其所得未名为普圆教菩萨以真俗二谛为方便照真则以真身益物照俗则以应身赴机资发中道利十界机故名方便普。

　　【八说法普】谓二乘及小教菩萨不能一时遍答众问未得名普今圆教菩萨一音演法殊方异类皆悉得解故名说法普。

　　【九供养诸佛普】谓菩萨之所供养非止一佛一国土微尘诸佛能以身命财及一切供具周至十方供养诸佛乃至不可说不可说佛无不供养故名供养诸佛普。

　　【十成就众生普】谓圆教菩萨饶润成熟一切众生而无限量譬如大雨四方俱下一切卉木丛林遍令生长华果悉皆成就故名成就众生普。

　　双贴释观音普门(出观音玄义)

　　天台智者大师通释妙法莲华经一部之外复以观世音菩萨普门品世多持诵故别立玄䟽详释此品品题之中乃约人法等十双一一贴释以观音普门具有此十双之义该括自行化他始因终果之法故历陈之助显其义可谓无余蕴矣(玄即玄义通释品题玄谓幽微难见义则别有所以也䟽即义䟽别解品内之文䟽通也决也谓令经文所诠义理通决而无壅碍也)。

　　【一人法】人即观世音法即普门观世音者谓此菩萨以中道妙智观于世间众生受苦求救之声一时皆令解脱也普门者普遍也门即能通之义谓实相妙理互通遍摄无所障碍也此品具两问答依前问答论观世音人故经云以是因缘名观世音依后问答论普门示现种种说法故经云方便之力其事云何以人能秉法故言人法也(前后问答者无尽意初问以何因缘名观世音佛答云若有无量百千万亿众等是也次问云何游此娑婆世界等答云若有国皆众生应以佛身等是也)。

　　【二慈悲】慈即爱念谓以爱乐欢喜起大慈心能与他乐也悲即愍伤谓以恻怆怜愍起大悲心能㧞他苦也今依前问答论观世音大悲㧞苦百千苦恼皆得解脱也依后问答论普门示现大慈与乐即应以得度而为说法也良由观音之人观于普门之法达于实相之理愍诸众生理具情迷枉受众苦失于本性之乐是以即起慈悲誓㧞其苦而与其乐故以慈悲次人法而明之也。

　　【三福慧】福即福德谓布施持戒精进忍辱禅定五度也慧即智慧谓般若一度也五资于慧慧导于五犹目与足不可互阙今观世音智慧庄严也普门福德庄严也以智慧庄严则大悲誓满㧞苦义成以福德庄严则大慈誓满与乐义成故以福慧次慈悲而明之也。

　　【四真应】真即真实谓真身也应即应现谓应身也真身是体应身是用今观世音中道妙智契于实相之境即是真身普门说法随所应现即是应身若福资于慧显出真身慧导于福显出应用故真应次福慧而明之也。

　　【五药珠】药即药树珠即如意珠药能愈病喻观世音真身益物以真身冥理理显则三惑皆消珠能雨宝喻普门应身益物以应身对机机感则众善普会故药珠次真应而明之也(如意珠者天上胜宝状如芥粟能出众宝随心降雨也冥理者契合于理也三惑者见思惑尘沙惑无明惑也)。

　　【六𡨋显】冥即[宴-女+六]密显即显现谓观世音真身被物冥作利益以众生不见不知称之为冥普门应身对机说法显作利益以众生有见有知称之为显故以冥显次药珠而明之也。

　　【七权实】权即权巧权智也实即真实实智也今观世音随自意以实智照之众生即得冥益普门随他意以权智照之众生即得显益如是冥显获益不同者盖由二智之力权巧无方赴机允当不失其宜故以权实次冥显而明之也(权实二智者权即一切智道种智实即一切种智也)。

　　【八本迹】本犹根本迹犹足迹譬人所居之处则有行往之迹今观世音不动本际而能实智益物普门曲垂迹化而能权智益物观音既是过去正法明佛其本已高所作权实之迹则妙故以本迹次权实而明之也。

　　【九缘了】缘谓缘助了谓晓了即性德本具缘了二因也前之八双从人法至真应是自行次第药珠至本迹是化他次第此乃顺论生起也今挹流寻源逆而推之则真身智慧悲誓及观音之人皆是性德了因种子而显发也应身福德慈誓及普门之法皆是性德缘因种子而显发也自行次第既尔化他次第亦然谓本证实智冥益药树属乎了种迹化权智显益珠王功归缘种故缘了次八双之后而明之也(缘助者以缘资了也本具缘了二因者谓缘了二因一切众生本性元具也若顺性而修了因显至果则成智德缘因显至果则成断德缘了二因皆名种子者种有发生之义谓果上智断二德之显皆从因中缘了二因而发生也)。

　　【十智断】智能照理断能断惑即果上所显智断二德也智德即般若断德即解脱亦涅槃也前明缘了是却讨因源此明智断是顺论究竟所谓始则起自了因终至菩提大智始则起自缘因终至涅槃断德若入涅槃众行梵息故居第十也(梵语涅槃华言灭度却讨者却退也谓从果德之中却退推讨因德之源也梵语菩提华言道)。

　　顺流十心(出摩诃止观)

　　顺即随顺流即流转谓诸众生因此十心则随顺烦恼流转生死故也。

　　【一无明昏闇】谓诸众生从无始来闇识昏迷无所明了烦恼所醉于一切法妄计人我起诸爱见想计颠倒起贪瞋痴广造诸业是以流转生死也。

　　【二外加恶友】谓诸众生内具烦恼外值恶友扇动邪法劝惑于我倍加隆盛无由开悟进修善业是以流转生死也。

　　【三善不随喜】谓诸众生内外恶缘既具即内灭善心外灭善事又于他人所作善事不生随喜之心是以流转生死也。

　　【四三业造罪】谓诸众生恣纵身口意三业起杀盗淫妄贪瞋等过无恶不为是以流转生死也。

　　【五恶心遍布】谓诸众生虽所造恶事不广而为恶之心遍布一切处所欲以恼害于人是以流转生死也。

　　【六恶心相续】谓诸众生唯起恶心增长恶事昼夜相续无有间断是以流转生死也。

　　【七覆讳过失】谓诸众生所作恶行讳忌人知不自发露无悔改心是以流转生死也。

　　【八不畏恶道】谓诸众生心性险狠不知戒律于杀盗淫妄种种恶事无不为之而于恶道恬然不畏是以流转生死也。

　　【九无惭无愧】谓诸众生愚痴所蔽造诸恶业上不惭天下不愧人虽自隐覆是以流转生死也。

　　【十拨无因果】谓诸众生不具正信之心但生邪恶之见而于一切善恶因缘果报悉皆拨以为无是以流转生死也。

　　逆流十心(出摩诃止观)

　　谓修行之人由前顺流十心昏倒造恶积集重累生死浩然而无际畔今欲忏悔应当逆此罪流用十种心翻除恶法也。

　　【一深信因果】谓修行之人先须正信因果业种虽久终不败亡岂有自作他人受果是以深信善恶果报不生疑惑以此翻破拨无因果之心也。

　　【二生重惭愧】谓修行之人克责往昔无羞无耻弃舍净业习诸恶行天见我之隐罪是故惭天人知我之显过是故愧人以此翻破无惭无愧之心也。

　　【三生大怖畏】谓修行之人自念人命无常一息不存千载长往幽途绵邈无有资粮苦海悠深那得不怖因是苦切忏悔不惜身命以此翻破不畏恶道之心也。

　　【四发露忏悔】谓修行之人所有过失不可隐覆即当发露忏悔以此翻破覆讳过失之心也。

　　【五断相续心】谓修行之人所作恶行既忏悔已即须决断不可更作以此翻破恶念相续之心也。

　　【六发菩提心】梵语菩提华言道谓修行之人往昔专起恶念遍恼一切今则广发兼济之心遍虚空界利益于他以此翻破遍布之恶心也。

　　【七断恶修善】谓修行之人昔因恣纵身口意业造作诸恶不计昼夜今则䇿励不休断诸恶行修功补过无善不为以此翻破三业造罪之心也。

　　【八守护正法】谓修行之人昔自灭善见他行善而生嫉妒无随喜心今则守护正法方便增广以此翻破善不随喜之心也。

　　【九念十方佛】谓修行之人昔亲狎恶友信受其言起诸邪见今则念十方佛有大福慧能救㧞我以此翻破随顺恶友之心也。

　　【十观罪性空】谓修行之人从无始来不知诸法本性空寂广造诸恶今则了知贪瞋痴等一切恶行起于妄念妄念起于颠倒颠倒起于人我之见今既了达我心本空罪性无依以此翻破无明昏闇之心也。

　　理事无碍十门(出华严经䟽)

　　理者一真法界之性也事者一切世间之相也盖真如不守自性随缘成一切法故一切法全理而不碍众相之发挥真理全事而不碍一性之明现十回向品云于有为界示无为法而不灭坏有为之相于无为界示有为法而不分别无为之性理事相望融通无碍互有不同开为十门也。

　　【一理遍于事门】理遍于事门者谓一真法界之理遍在一切事法也然理无分限事有分限事既即理亦无分限故一一微尘具足真理经云法性遍在一切处一切众生及国土三世悉在无有余亦无形相而可得是也(三世者过去现在未来也)。

　　【二事遍于理门】事遍于理门者谓理既遍于事而事亦遍于理以有分限之事而具无分限之理故一微尘即遍法界也。

　　【三依理成事门】依理成事门者谓依于真如之理而成世间之事事无别体全揽理成如波依水全水成波也(水喻理也波喻事也)。

　　【四事能显理门】事能显理门者谓理无形相即事而明事既依理而成理乃藉事而显如波相尽水体全现也。

　　【五以理夺事门】以理夺事门者谓事相既虚全体是理故一切事法了不可得般若心经云是故空中无色无受想行识是也(色受想行识即五阴也)。

　　【六事能隐理门】事能隐理门者谓真理既随缘而成事相遂令事显而理不现如水成波动显静隐经云法身流转五道名曰众生是也(五道者天道人道饿鬼道畜生道地狱道也)。

　　【七真理即事门】真理即事门者谓真如理性即是事法非理之外而别有事如水即是波非波之外而别有水般若心经云空即是色是也。

　　【八事法即理门】事法即理门者谓世间一切事法本无自性皆由因缘会集而有举体即是真性而不出乎事法之外般若心经云色即是空是也。

　　【九真理非事门】真理非事门者谓事即真理而非是事盖理绝诸相真妄有异即妄之真异于妄故如水湿性则非波之动相也(即妄之真犹云即事之理异于妄故者谓理异于事也)。

　　【十事法非理门】事法非理门者谓全理之事而非是理盖以事有差别性相异故是以举体全理而事相宛然如波之动相非是水之湿性也。

　　十门释经(出华严经䟽)

　　唐清凉国师将欲解释华严大经故先揔启十种义门列于经前悬谈一经大意使知教法兴起有所自来然圣人言不虚发说必有由非大因缘莫宣斯典故第一论教起因缘因缘既兴有所起教不出三藏十二分教故第二论藏教所摄然藏教皆通权实今拣权取实唯圆教[(冰-水+〡)*ㄆ]故第三论义理分齐既知圆义包含广博未审被何根器故第四论教所被机虽知正被圆机未知能诠何为教体故第五论教体浅深已知教体该罗未知所宗尊崇何义故第六论宗趣通局既知旨趣冲深未委能诠文言广狭故第七论部类品会既知部类广则无尽略乃百千而亦未知何年传译有何感应使宗承有绪故第八论传译感通大旨既陈随文解释先明总目故第九论总释经题总意虽知在文难晓故第十论别解文义故云十门释经也(三藏者经藏律藏论藏也百千者十万也此经有十万偈故摄论谓此经名百千经也)。

　　【一教起因缘】教起因缘者明此经教法兴起之因缘也谓如来出现最初欲说甚深大法即从眉间白毫相中放大光明以清净智眼普观法界一切众生具有如来智慧德相但以妄想执着不知不见于是称法界性而说此经令诸众生修习圣道永离妄想执着自于身中得见如来广大智慧与佛无异此则开示众生等有佛智因缘而令斯教兴也。

　　【二藏教所摄】藏即含藏之义谓经律论之三藏各能包含无量义理也教即契经重颂授记讽颂自说因缘譬喻本事本生方广希有论议十二分教也所摄者谓此经与彼三藏十二分教互相摄也若彼摄此于三藏中属经藏摄十二分中属契经方广二分所摄若此摄彼则三藏十二分教皆属此经摄也盖此经一法能含无𥁞法门而况法法圆融重重无尽经云一切法门无尽海同会一法道场中是也(契经者谓长行散说之文也重颂者谓再颂长行之文也授记者谓佛授菩萨作佛之记也讽颂者谓不颂长行而直说偈也自说者谓佛不待他问而自说也因缘者谓有人问故为说是事也譬喻者谓假譬而说也本事者谓说弟子前世之事也本生者谓说菩萨所修行之事也方广者谓说正理之广大也希有者谓佛现神力种种等事也论议者谓决择辩论一切法义也)。

　　【三义理分齐】义即圆教所诠玄妙之义理即法界所显圆融之理谓此经所诠义理正属圆教说一法则诸法皆摄谈一位则诸位咸[(冰-水+〡)*ㄆ]是故尘含法界念摄僧祇一切法门同归华严性海也分齐者以圆教所明事事无碍法界及一切尘毛称性圆融所显之理正是此经分齐也(僧祇梵语具云阿僧祇华言无数)。

　　【四教所被机】教所被机者谓此圆融具德之教正被一乘圆顿之机诸大菩萨及无信等从𩔗[(冰-水+〡)*ㄆ]摄略有十机令其信解悟入同游华严性海经云我等诸佛护持此法令未来一切菩萨未曾闻者皆悉得闻乃至深入如来境界是也(十机者无信机违真机大实机狭劣机守权机正为机兼为机引为机权为机远为机也)。

　　【五教体浅深】教体浅深者谓如来说教必有其体若演华严之教则以海印三昧及事事无碍为体今通论一大藏教从浅至深略而明之有十体也(梵语三昧华言正定海印三昧者谓大海澄渟万像皆现如印印物如来智海清净湛然一切众生心念根欲在如来三昧智中犹海现像也十体者音声语言体名句文身体通取四法体通摄所诠体诸法显义体摄境唯心体会缘入实体理事无碍体事事无碍体海印炳现体也)。

　　【六宗趣通局】语之所尚曰宗宗之所归曰趣通者总论一代时教从狭至宽以为十宗局者别局一经也此经揔以因果缘起理实法界不思议为宗故所谈所尚之语不出乎此盖令人寻宗归趣称性起修证入法界成佛果德若余诸经则说法各异归趣不同也(十宗者我法俱有宗法有我无宗法无去来宗现通假实宗俗妄真实宗诸法但名宗三性空有宗真空绝相宗空有无碍宗圆融具德宗也)。

　　【七部类品会】部即诸部类即流类谓从此经部内流出别行之经也盖此经教海难思无穷无尽从狭至广略显十类一略本经即今所传之经一部三十九品八十卷文九会所谈四万五千偈其余九类部品会数广略各不同也(十类经者略本经下本经中本经上本经普眼经同说经异说经主伴经眷属经圆满经也九会者一会菩提场二会普光明殿三会忉利天宫四会夜摩天宫五会兜率天宫六会他化天宫七会八会皆在普光明殿九会逝多林也)。

　　【八传译感通】传译者谓西天传至东土译彼梵语成此华言也盖此经前后凡二译一晋义熙十四年北天竺僧佛度䟦陀罗于扬州谢司空寺译梵本为三万六千偈成六十卷一唐证圣元年于阗国僧实义难陀于东都佛授记寺再译蒦文兼补诸阙增益九千偈共前四万五千偈成八十卷即今流传者是也感通者佛度䟦陀罗译经之时感龙王遣一青衣童子每日从池而出以给瓶砚之水实义难陀译经之时感天降甘露征应良多备载传记也(梵语佛度䟦陀罗华言觉贤梵语实义难陀华言喜学也)。

　　【九总释经题】揔释经题者谓揔以妙义解释大方广佛华严经之题目也盖大方广者所证法也佛华严者能证人也又云大以体性包含方广乃业用周遍佛谓果圆觉满华喻万行披敷严乃饰法成人经谓贯穿常法故一经体用𥁞大方广五周因果皆佛华严斯乃人法双标法喻齐举具体具用有果有因理尽义圆统摄无外为一部之宏纲也(业用者谓佛不思议功德之业称体之力用也五周因果者所信因果差别因果平等因果成行因果证入因果也)。

　　【十别解文义】别解文义者谓既总释经题则当别解经文使妙义之不壅也此经文富义博一文一句包含法界科释难尽略而言之大科三分盖圣人设教必有其渐将说微言先显因由故此经从世主妙严品为序分因缘既彰当机受法故此经从如来现相品至入法界品为正宗分正宗既陈务于流通复令末叶传芳法灯永耀故此经从入法界品内尔时文殊师利从善住楼阁出已下为流通分故祖师作䟽述钞尝释其义焉(梵语文殊师利华言妙德)。

　　十波罗蜜(出华严经)

　　梵语波罗蜜华言到彼岸谓菩萨修此十法化度众生超生死海到涅槃岸也(菩萨梵语具云菩提萨埵华言觉有情梵语涅槃华言灭度)。

　　【一檀那波罗蜜】梵语檀那华言布施运心普周曰布辍己惠人名施经云菩萨为令众生心满足故内外悉舍而无所着是名檀那波罗蜜(内即内身谓头目身命等外即外财谓金银财物等也)。

　　【二尸罗波罗蜜】梵语尸罗华言清凉谓离热恼得清凉故亦云防止谓调练三业止过防非好行善道不自放逸也又戒经云菩萨具持众戒而无所着是名尸罗波罗蜜(三业者身业口业意业也)。

　　【三羼提波罗蜜】梵语羼提华言忍辱他人加恼为辱于辱安受曰忍谓内心能安忍外所辱也经云菩萨悉能忍受一切诸恶于诸众生其心平等无有摇动是名羼提波罗蜜。

　　【四毗梨耶波罗蜜】梵语毗梨耶华言精进练心于法曰精精心务达名进谓勤修善法心无懈怠也经云菩萨普发众业常修靡懈诸有所作恒不退转是名毗梨耶波罗蜜。

　　【五禅那波罗蜜】梵语禅那华言静虑谓念虑皆忘安心理境又名智生谓依定生智也经云菩萨于五欲境无所贪着诸次第定悉能成就是名禅那波罗蜜(五欲者色欲声欲香欲味欲触欲也诸次第定者谓于初禅定二禅定三禅定四禅定等次第而入也)。

　　【六般若波罗蜜】梵语般若华言智慧决定审理名智造心分别名慧谓照了一切诸法皆不可得故能通达无碍也经云菩萨于诸佛所善观诸法得实相印普入一切智门是名般若波罗蜜(实相即一实相也无相之相名为实相印即印定一切法皆无相故)。

　　【七方便波罗蜜】方即方法便即便宜谓善巧方便随机利物称适缘宜也经云菩萨教化众生而不厌倦随其心乐而为现身说法是名方便波罗蜜。

　　【八愿波罗蜜】愿即誓愿志求满足也谓上求佛道下化众生尽未来际成就行愿也经云菩萨成就一切众生供养一切诸佛尽未来劫证得如来智慧是名愿波罗蜜(劫梵语具云劫波华言分别时节)。

　　【九力波罗蜜】力即力用谓行满功成万境无动能善办众事也经云菩萨具深心力无有杂染乃至具加持力令信解领受是名力波罗蜜。

　　【十智波罗蜜】智即智慧谓决断无惑证法怡神善入佛慧明了无碍也经云菩萨知一切法真实知一切如来力普觉悟法界门是名智波罗蜜。

　　十种智(出华严经)

　　十种智者即三世诸佛一切种智也如来为令一切菩萨应当修学而自得开解也(菩萨梵语具云菩提萨埵华言觉有情)。

　　【一三世智】谓于过去现在未来三世之法皆悉通达圆明显了是名三世智。

　　【二佛法智】佛梵语具云佛陀华言觉谓觉法自性善出世间现诸威仪说法度生是名佛法智。

　　【三法界无碍智】谓知一切众生本具法界之体事理融通性分交彻互不相碍是名法界无碍智(性即理也分谓分限即事也)。

　　【四法界无边智】谓知众生色心诸法即是法界充遍一切世间无有边际是名法界无边智。

　　【五充满一切世界智】谓如来从定而起广大妙用遍满世间无不照了是名充满一切世间智。

　　【六普照一切世间智】谓如来有大智慧光明普能照了无量世界是名普照一切世间智。

　　【七住持一切世界智】谓如来有大神力住持世界知诸众生机器大小而摄化之是名住持一切世界智。

　　【八知一切众生智】谓如来知所化一切众生善恶因缘皆悉明了是名知一切众生智。

　　【九知一切法智】谓如来既知所化众生亦复了知能化者法是名知一切法智。

　　【十知无边诸佛智】谓如来知无边诸佛出现世间说法教化一切众生之事悉能明了是名知无边诸佛智。

　　十种智明(出华严经)

　　智明者智慧明了也谓以十种善巧之智明了通达一切众生境界教化调伏令出生死苦海而成正觉也。

　　【一知众生业报智明】谓菩萨以善巧智明了达一切众生造诸恶业而受苦报是名知众生业报智明(菩萨梵语具云菩提萨埵华言觉有情)。

　　【二知一切境界寂灭智明】谓菩萨以善巧智明了达世间一切境界清净寂灭无诸杂染是名知一切境界寂灭智明。

　　【三知一切所缘唯是一相智明】谓菩萨以善巧智明了知一切众生所缘诸法唯是一实相理皆如金刚不可破坏是名知一切所缘唯是一相智明。

　　【四能以妙音普闻十方智明】谓菩萨以善巧智明了知众生虽空而能以无量妙音演一切法遍十方界无不闻知是名能以妙音普闻十方智明。

　　【五普坏染着心智明】谓菩萨以善巧智明普能灭坏一切众生爱欲染着之心是名普坏染着心智明。

　　【六能以方便受生智明】谓菩萨以善巧智明能于十方世界种种方便示现受生化导有情是名能以方便受生智明。

　　【七舍离想受境界智明】谓菩萨以善巧智明于一切想念受用境界悉能舍离是名舍离想受境界智明。

　　【八知一切法无相无性智明】谓菩萨以善巧智明了知世间一切诸法皆悉非相非无相一性无性离诸分别是名知一切法无相无性智明(非相者谓一切法本空也非无相者谓一切法即有也一性无性者谓理不决定虽云一性而无定一之性也)。

　　【九知众生缘起本无有生智明】谓菩萨以善巧智明了达一切众生受生因缘所起之法悉皆空寂本来无生是名知众生缘起本无有生智明。

　　【十以无着心济度众生智明】谓菩萨以善巧智明了知一切众生虽皆空寂而恒起无着之心说法教化令其度生死苦海成无上正觉是名以无着心济度众生智明。

　　十种通(出华严经䟽)

　　通即神通也妙用难测曰神自在无壅曰通。

　　【一他心通】谓世出世间所有诸法若种若类与夫他人所起心念皆悉能知是名他心通。

　　【二天眼自在清净通】谓天眼离诸垢障清净无碍于所见境而得自在无边世界差别之相若净若染一一种类悉能明见是名天眼自在清净通。

　　【三宿住智通】宿即过去住即现在谓过去已往之事明了记忆皆随念知如见现在等无有异是名宿住智通。

　　【四知劫通】劫梵语具云劫波华言分别时节谓无量世界无央数劫非有际限若现在因缘若当来果报称实皆知是名知劫通(央者尽也)。

　　【五天耳智通】谓十方三世语言音声一时领览悉彻其源明了知闻皆无障碍是名天耳智通。

　　【六无体性智通】谓以无体性无作功用同理平等悉能普遍故随念即形现有作用不动本处而随所诣广利群生是名无体性智通。

　　【七善分别言音通】谓一切言辞若美不美若近若远悉能明了是名善分别言音通。

　　【八色身智通】谓知色即空故能现众色空即色故无色现色了无留碍是名色身智通。

　　【九一切法智通】法即理事等法谓即事常理故无得物之功即理常事故无缘起之性寂用无碍体绝去来无法不知是名一切法智通。

　　【十灭定智通】灭即寂灭也谓若事灭不能即定起用今证理灭故得定散无碍由即事而理故不碍灭即理而事故不碍用起念入念悉无障碍不起寂定现诸威仪是名灭定智通。

　　十遍处定(出法界次第)

　　智度论云八背舍为初门八胜处为中行遍一切处为成就谓三种观具足禅体始得成就此定谓之遍一切处者从所观境遍满得名也(八背舍者一内有色相外观色二内无色相外观色三净背舍身作证四虚空处背舍五识处背舍六无所有处背舍七非有想非无想处背舍八灭受想背舍也八胜处者一内有色中内观色少二内有色相外观色多三内无色相外观色少四内无色相外观色多五青胜处六黄胜处七赤胜处八白胜处也)。

　　【一青遍一切处定】谓于定中还取八背舍八胜处中所见青色使遍一切处皆青故名青遍一切处定。

　　【二黄遍一切处定】谓于定中还取八背舍八胜处中所见黄色使遍一切处皆黄故名黄遍一切处定。

　　【三赤遍一切处定】谓于定中还取八背舍八胜处中所见赤色使遍一切处皆赤故名赤遍一切处定。

　　【四白遍一切处定】谓于定中还取八背舍八胜处中所见白色使遍一切处皆白故名白遍一切处定。

　　【五地遍一切处定】谓于定中还取八背舍八胜处中所见地色使一切处无不周遍故名地遍一切处定。

　　【六水遍一切处定】谓于定中还取八背舍八胜处中所见水色使一切处无不周遍故名水遍一切处定。

　　【七火遍一切处定】谓于定中还取八背舍八胜处中所见欠色使一切处无不周遍故名火遍一切处定。

　　【八风遍一切处定】谓于定中还取八背舍八胜处中所见风色使一切处无不周遍故名风遍一切处定。

　　【九空遍一切处定】谓于定中还取八背舍八胜处中所见空色使一切处无不周遍故名空遍一切处定。

　　【十识遍一切处定】谓于定中还取八背舍八胜处中所见识色使一切处无不周遍故名识遍一切处定。

　　十种修三昧法(出大集贤护经)

　　【一摧折我慢】我即我见慢即憍慢谓修行之人当先摧灭我慢之心而于佛法僧三宝及一切众生之前皆起恭敬也。

　　【二知恩念报】谓修行之人当知天地盖载国王水土父母养育师长训诲皆有恩德于一切时念念不忘以报其恩也。

　　【三心无嫉妒】谓修行之人摄化有情心无偏倚于他所有名誉财宝如同己有不生嫉恶妒忌之心也。

　　【四断除疑惑】谓修行之人当以诸佛正知正见断除疑惑而于善恶诸境皆无障碍也。

　　【五深信不坏】谓修行之人须发深信之心于佛正法系念思惟坚固持守如金刚不坏也。

　　【六精勤无倦】谓修行之人当精进勤敏无有倦怠使得成就道果也。

　　【七常行乞食】谓修行之人当行乞食折我慢心益彼福德设有请者则依时赴之不可更赴别请也。

　　【八少欲知足】谓修行之人当离尘寡欲不可多求财利而起贪染常自知足调伏诸根以增长善法也。

　　【九乐无生法忍】无生法即不生不灭之理忍即安忍修行之人于不生灭之法起希乐心安忍不退以期必证乎此也。

　　【十常念三昧】谓修行之人应当事彼能证三昧法者即作佛想念念于此三昧精勤修习无有退失也。

　　十种行观一切法(出华严经)

　　谓华严经十住品内第三修行住中令此位菩萨以十种行观一切法也(十住者发心住治地住修行住生贵住方便具足住正心住不退住童真住法王子住灌顶住也菩萨梵语具云菩提萨埵华言觉有情)。

　　【一观一切法无常】谓此菩萨但观一切诸法念念不停刹那生灭而未会得法身真常之理是名观一切法无常(梵语刹那华言一念)。

　　【二观一切法苦】谓此菩萨观五蕴诸法有生有灭皆能逼迫于人而未证得涅槃之乐是名观一切法苦(五蕴者色蕴受蕴想蕴行蕴识蕴也梵语涅槃华言灭度)。

　　【三观一切法空】谓此菩萨观一切诸法皆悉空寂而未能得真善之法是名观一切法空(真善法者即出世之善法而非世间人天之善也)。

　　【四观一切法无我】谓此菩萨观一切诸法皆空即能趣入无我之境而未证得八自在之真我是名观一切法无我(八自在者一示一身以为多身二示一尘身满大千界三大身轻举远到四现无量类常居一土五诸根互用六得一切法如无法想七说一偈义经无量劫八身遍诸处犹如虚空也)。

　　【五观一切法无作】谓此菩萨观一切诸法既念念无常于是了知诸法无有造作之相是名观一切法无作。

　　【六观一切法无味】谓此菩萨观一切诸法既皆是苦即无快乐之味息诸贪爱之念是名观一切法无味。

　　【七观一切法不如名】谓此菩萨观一切诸法无有实体但有假名是名观一切法不如名。

　　【八观一切法无处所】谓此菩萨观五蕴法中一一推求我相了不可得故彼五蕴之法亦无处所是名观一切法无处所。

　　【九观一切法离分别】谓此菩萨观一切诸法了知即空离诸虚妄分别取着之相是名观一切法离分别。

　　【十观一切法无坚实】谓此菩萨观一切诸法既离分别则知此之诸法悉皆虚妄而不坚实是名观一切法无坚实。

　　十种忍(出华严指掌)

　　忍即安忍亦忍可也谓菩萨既断无明之惑证无生理了达诸法本来寂灭是故见色闻声如幻如化不起妄念而分别也然此忍体虽一而随事立名则有十种也。

　　【一音声忍】音声忍者谓闻佛深教即能晓了忍可而不惊怖也。

　　【二顺忍】顺忍者谓于理于事悉能随顺谛审忍可而无违逆也。

　　【三无生忍】无生忍者谓了达诸法本来无生亦无有灭谛审忍可而妄念不起也。

　　【四如幻忍】如幻忍者谓了达诸法皆从因缘和合而生犹如幻化性本空寂谛审忍可而无执着也。

　　【五如焰忍】如焰忍者谓了知一切境界悉如阳𦦨无有真实谛审忍可而不执着也。

　　【六如梦忍】如梦忍者谓了诸妄心皆如梦境无有真实谛审忍可而不执着也。

　　【七如响忍】如响忍者谓世间一切语言音声皆由因缘和合而成犹如谷响无有真实谛审忍可而不执着也。

　　【八如影忍】如影忍者谓了达色身由五蕴积聚而成本无实体谛审忍可而不执着也(五蕴者色蕴受蕴想蕴行蕴识蕴也)。

　　【九如化忍】如化忍者谓世间诸法无而忽有有即还无体非真实谛审忍可而不执着也。

　　【十如空忍】如空忍者谓了达世间出世间种种诸法悉如虚空无有色相谛审忍可而不执着也。

　　十种不思议法(出菩萨藏正法经)

　　思即心思议即口议谓十种法皆不可心思口议也。

　　【一最胜身相不思议】谓如来身相最胜清净积集无量福智严具一切胜妙功德如大圆镜现众色像如虚空界普摄一切令诸众生超越分别离诸疑悔信解清净发希有想故名最胜身相不思议。

　　【二妙好音声不思议】谓如来于众会之中所出音声随宜说法皆为调伏一切众生作诸善利令其各得解了咸生爱乐心意适悦如狮子吼具足最胜故名妙好音声不思议。

　　【三最上大智不思议】谓如来以最上大智无碍知见说一切法令彼众生信解清净发希有想故名最上大智不思议。

　　【四微妙光明不思议】谓如来所有光明广大微妙遍照十方世界超出诸天光曜令一切世界众生见光明者信解清净超越分别离诸疑悔身心喜悦发希有想故名微妙光明不思议(十方者四方四维上下也)。

　　【五圆满戒定不思议】谓如来身口意业悉皆清净大寂灭定常自安住圆成满足令诸众生发希有想亦能清净三业修诸禅定即得最上波罗蜜多故名圆满戒定不思议(三业即身业口业意业也梵语波罗蜜多华言到彼岸)。

　　【六广大神足不思议】谓如来神通具足于诸众中最为第一若目连若声闻若菩萨所有神力皆无与如来等者故名广大神足不思议(目连梵语具云目犍连华言采菽氏佛弟子中之最神通者也)。

　　【七如来智力不思议】谓如来具足最胜智慧之力于天人世间作狮子吼转妙法轮所有一切天人魔梵悉不能与如来等者令一切众生如实了知超越分别离诸疑惑故名如来智力不思议(魔梵者魔即魔王梵即梵天也)。

　　【八无所畏不思议】谓如来成无上正觉具无上胜智于诸众中作狮子吼转妙法轮得大自在故名无畏不思议。

　　【九大悲心不思议】谓如来不舍一切众生心常悲愍无有限量而诸众生于无住法中不能了知如来即运大悲之心令其悉得觉了信解清净生希有想故名大悲心不思议。

　　【十不共法不思议】谓如来具足一切功德智慧于大众中作狮子吼转妙法轮诸沙门婆罗门天人魔梵悉不能转令诸众生超越分别离诸疑惑信解清净发希有想故名不共法不思议(梵语沙门华言勤息梵语婆罗门华言净行)。

　　十无尽句(出华严经䟽)

　　华严经十地品中说初欢喜地菩萨发广大如法界之愿以十无尽而得成就若此十句乃有尽者我愿有尽以此十句而无尽故我之大愿亦无有尽是名十无尽句也。

　　【一众生界无尽】谓诸众生皆依世界而住其中众生无有尽故是名众生界无尽。

　　【二世界无尽】谓一切世界皆依虚空而住其中世界无有尽故是名世界无尽。

　　【三虚空界无尽】谓十方一切虚空遍至一切色非色处皆有是空无有穷尽是名虚空界无尽。

　　【四法界无尽】谓一真法界体性无尽称此体故说无量法化诸有情安置涅槃亦无有尽是名法界无尽(一真法界即一真实之理也)。

　　【五涅槃界无尽】梵语涅槃华言灭度谓如来度生既毕入涅槃界入而复出出而复入无穷无尽是名涅槃界无尽。

　　【六佛出现界无尽】谓如来出现度生说法巧妙方便神通智慧无有尽故是名佛出现界无尽。

　　【七如来智界无尽】谓如来智慧能知自心所缘法界无有尽故是名如来智界无尽。

　　【八心所缘无尽】谓如来心之所缘即是智慧所照之境无有尽故是名心所缘无尽。

　　【九佛智所入境界无尽】谓佛之智即是真性了了常知能入无尽境界是名佛智所入境界无尽。

　　【十世间转法转智转无尽】世间转者谓展转摄前众生界世界虚空界也法转者谓展转摄前法界涅槃界佛出现界也智转者谓展转摄前如来智界心所缘佛智所入境界也盖此三转皆言无尽者以世法智之三种展转含摄无有穷尽是名世间转法转智转无尽。

　　十种因(出瑜伽师地论)

　　【一随说因】谓于欲界色界无色界一切惑业系缚之法及不系缚之法随所见闻觉知起诸言说是名随说因(不系缚法者即出世之道法也)。

　　【二观待因】待即对待之义谓诸有情欲求三界有系缚之乐及出世间不系缚之乐于彼诸缘或为求得或为受用观彼对此是名观待因。

　　【三牵引因】谓由净不净业熏习三界善恶诸行于可爱不可爱趣中牵引可爱不可爱之自体是名牵引因(趣即六趣言可爱不可爱者谓于六趣之中天人二趣可爱修罗饿鬼畜生地狱四趣不可爱也自体即行业之自体也)。

　　【四生起因】谓三界可爱不可爱一切惑业系缚之法各从自种而生爱即能润种即所润由此所润先所牵引可爱不可爱之自体遂得生起是名生起因。

　　【五摄受因】谓三界惑业系缚之法及不系缚之法悉依真实之见之所摄受是名摄受因。

　　【六引发因】谓欲界系缚善法能引欲界系缚诸胜善法也又能引色界无色界系缚及不系缚善法乃至无色界系缚善法能引无色界诸胜善法及不系缚善法等是名引发因。

　　【七定异因】谓三界系缚诸法及不系缚法自性功能有差别故是名定异因。

　　【八同事因】谓由自性功能和合而生三界系缚之法及不系缚法亦得成办和合是名同事因。

　　【九相违因】谓三界系缚之法及不系缚法将得生时若障碍现前便不得生是名相违因。

　　【十不相违因】谓三界系缚之法及不系缚法将得生时若无障碍现前即便得生是名不相违因。

　　十想(出大智度论)

　　【一无常想】想即观想谓观诸众生及诸世界一切有为之法迁流代谢皆悉无常作是想者智慧相应得断生灭是名无常想。

　　【二苦想】谓观五阴之身一切有为之法常为诸苦之所逼迫作是想者智慧相应得灭众苦是名苦想(五阴者色阴受阴想阴行阴识阴也)。

　　【三无我想】谓观一切诸法毕竟空寂皆无有我作是想者智慧相应得灭我想是名无我想。

　　【四食不净想】谓观诸饮食皆从不净因缘而生如肉从精血水道所生实为脓虫住处又如酥乳及酪血所变成与烂脓无异厨人汗垢种种不洁作是想者智慧相应断不净食是名食不净想。

　　【五世间不可乐想】谓观世间一切色欲滋味车乘服饰宫室园苑皆是恶事心生厌离不可乐著作是想者智慧相应得断贪乐是名世间不可乐想。

　　【六死想】谓观此身念念无常刹那生灭迁谢不停作是想者智慧相应得灭死相是名死想(梵语刹那华言一念)。

　　【七不净想】谓观此身从烦恼业种为因父母不净为缘和合成就内有三十六物外则九窍常流皆悉不净作是想者智慧相应远尘离垢是名不净想(三十六物者谓发毛𤓰齿眵泪涎唾屎尿垢汗皮肤血肉筋脉骨髓肪膏脑膜肝胆肠胃脾肾心肺生藏熟藏赤痰白痰也九窍者两眼两耳鼻口大便小便也)。

　　【八断想】谓观有余涅槃之相断诸结使得无漏道作是想者智慧相应得断三毒是名断想(梵语涅槃华言灭度有余涅槃者谓二乘之人虽断见思之惑尚余色身未灭也结即结缚使即驱使谓烦恼之缚驱使众生入生死海也无漏者谓不漏落生死也三毒者贪毒瞋毒痴毒也)。

　　【九离想】谓观涅槃之相远离烦恼离结使缚作是想者智慧相应得离爱欲是名离想。

　　【十尽想】谓观无余涅槃之相灭一切苦尽诸结使一切烦恼不复更生作是想者智慧相应得尽诸漏是名尽想(无余涅槃者谓二乘人烦恼断尽色身亦灭而无余也)。

　　大明三藏法数卷第二十九

　　发心施财信安镇善人韩玥造经一函。

　　以此功德㐲愿。

　　十方尽归命　灭罪增净信
　　愿游华藏海　同生净土中
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第三十　　　　　石二

　　上天竺前住持沙门一如等奉　来集注

　　十门叙密咒功德深广(出显密圆通成佛心要集)

　　【一护持国王安乐人民门】宝星陀罗尼经云一切国土中所有陀罗尼流行之地令其人王常得拥护势力自在亦能拥护王之政教一切不祥之事皆悉断灭复令财谷丰饶人民安乐也(梵语陀罗尼华言咒咒即愿也亦云总特即真言也)。

　　【二能灭罪障远离鬼神门】菩提场庄严陀罗尼等经云若书写陀罗尼置佛像中塔中杵中或书在幢上𥿄素竹帛等上有众生得睹视者或身手触者或顶戴之者乃至书于钟鼓铃铎之上有闻声者纵有五无间罪悉皆灭𥁞鬼神天魔悉皆驰散无能侵害也(五无间者一趣果无间二受苦无间三时无间四命无间五形无间也)。

　　【三除身心病增长福慧门】圣六字陀罗尼等经云行人持诵陀罗尼能除种种身心病苦及一切贪嗔痴心自然消灭凡所出言人皆信受一切经论并世间典籍自然通晓纵其自身不作福业十方如来所有功德悉与此人增长一切福慧也。

　　【四凡所求事皆不思议门】观自在仪轨等经皆说行人欲求所愿成就时用四种物一者弓箭及数珠袈裟等二者雌黄等种种药物三者河岸上土作狮子孔雀等禽兽之形四者或塑画雕刻佛菩萨明王等像置千坛中如法诵咒若得火焰出时或手执或涂身等即得飞腾虚空游诸世界供养诸佛随心所乐悉皆成就不可思议也。

　　【五利乐有情救脱幽灵门】大宝楼阁等经皆说若有众生得见持咒人身者或闻语音者或影中过者𥁞灭十恶五逆之罪来世生诸佛国又无垢净光等经皆说若人广造恶业死堕三涂得持咒人称亡人名字专心诵尊胜随求等咒亡者即离恶趣生于天上也(十恶者一杀生二偷盗三邪[婬-壬+(工/山)]四妄语五两舌六恶口七绮语八贪欲九嗔恚十邪见也五逆者弑父弑母弑阿罗汉破和合僧出佛身血也三涂者刀涂血涂火涂也)。

　　【六是诸佛母教行本源门】楼阁经云真言是诸佛之母成佛种子若无真言终不能成无上正觉又三藏教𥁞从陀罗尼所出又仪轨经云唵字即是无相法界无相法界全是真言是知真言总含万行即三藏之本源也(三藏教者即经藏律藏论藏也)。

　　【七四众易修金刚守护门】谓一切四众行住坐卧四威仪中易于诵习不假备通教典所以曼茶罗䟽云念如来之神咒心心暗契如来心讽菩萨之密言愿愿冥符菩萨愿何生死之不逃何涅槃而不得又大悲心陀罗尼经云诵持陀罗尼者是无畏藏善神龙王金刚密迹常随卫护不离其侧也(四众者比丘比丘尼优婆塞优婆夷也)。

　　【八令凡同佛如来归命门】大悲心陀罗尼经云诵持陀罗尼者口中所出言音若善若恶一切天龙闻者皆是清净法音又偈云譬如灵[舟-(白-日)]药点铁成金宝诵持陀罗尼变凡作贤圣又佛顶偈云十方世界诸如来护念归念受持者是也。

　　【九具自他力现成菩提门】十住论云一自力门谓修六度万行等如人陆地步行千里其到则迟二他力门谓念佛等如人水路舡行千里其到则疾今真言中密具自他二力又诸经中说真言行者现世能成无上菩提故楼阁经云我于无量百千劫虽行苦行犹不得菩提由才闻陀罗尼故加行相应便成正觉是也(六度者一布施二持戒三忍辱四精进五禅定六智慧也)。

　　【十诸佛如来尚乃求学门】大乘庄严宝王经云诸佛亦求神咒何况凡夫而不持诵耶。

　　十无尽藏(出华严经)

　　藏者含摄也此之十藏乃功德林菩萨于华严会上为诸菩萨演说欲令其普入一切佛法之门成就无上菩提饶益一切众生以其各能含摄无尽法海故皆名为无尽藏也(菩萨梵语具云菩提萨埵华言觉有情梵语菩提华言道)。

　　【一信藏】谓菩萨净信坚固解诸法空心不退转生如来家增长信解闻持一切佛法为众生说皆令信解是名信藏。

　　【二戒藏】谓菩萨奉持三世诸佛无尽净戒具足圆满无所毁犯念诸众生颠倒破戒我成菩提说真实法令离颠倒同得此戒是名戒藏(三世者过去现在未来也)。

　　【三惭藏】谓菩萨忆念过去不知惭天于诸眷属备造众恶令为诸佛所知而生于惭是故发露忏悔修行梵行证得菩提为诸众生说真实法令修于惭是名惭藏。

　　【四愧藏】谓菩萨自愧往昔及诸众生于五欲境具行恶法感垢秽身今为诸佛所知而生于愧是故发露忏悔修行梵行速成菩提为诸众生说真实法令修于愧是名愧藏(五欲者色欲声欲香欲味欲触欲也)。

　　【五闻藏】谓菩萨闻世间出世间一切诸法故于诸佛菩萨缘觉声闻出现入灭皆悉能知念诸众生无有多闻不能了知此一切法我当持多闻藏证得菩提为众生说是名闻藏(世间法即三界中之法出世间法即诸佛圣贤之法也)。

　　【六施藏】谓菩萨禀性仁慈常行十施无有一念悔恨之心亦不求于果报但为利益法界众生是名施藏(十施者分减施竭尽施内施外施内外施一切施过去施未来施现在施究竟施也)。

　　【七慧藏】谓菩萨智慧具足了知世间出世间一切诸法皆从业报诸行因缘所造悉是虚假无有坚固欲令众生知其实性广为宣说是名慧藏。

　　【八念藏】谓菩萨舍离痴惑得具足念能忆知一生乃至无量百千生成住坏空一劫乃至无数劫一切诸佛出世各说诸佛名号授记修多罗等十二分经及众会根性等𥁞能记忆是名念藏(成住坏空者即四中劫之名合此四中劫为一大劫劫梵语具云劫波华言分别时节梵语愿多罗华言契经十二分经者一契经二重颂三讽颂四因缘五本事六本生七希有八譬喻九论议十自说十一方广十二授记也)。

　　【九持藏】谓菩萨具大威力于诸佛所说修多罗法文句义理一生受持乃至无数生受持及诸佛名号劫数授记修多罗等无量无𥁞皆能受持无有忘失是名持藏。

　　【十辩藏】谓菩萨具大辩才广为众生演说诸法或说一品法乃至无数品法或一日说乃至无数劫说劫数可𥁞一文一句义理难𥁞随众生根皆令满足是名辩藏。

　　大乘十喻(出法界次第)

　　【一如幻喻】谓如幻师幻作种种诸物及男女等相体虽无实然有幻色可见一切诸法亦复如是无明幻作迷心不了妄执为实修空观者于诸幻法心无所著皆悉空寂故说如幻(空观者谓观一切法皆空也)。

　　【二如焰喻】谓无智之人初见阳焰妄以为水诸烦恼法亦复如是无智不了于结使中妄计我相智者了知虚诳不实皆是妄想故说如焰(结使者即烦恼也谓因烦恼缠缚驱使众生入于生死也)。

　　【三如水中月喻】谓月在虚空影现于水诸愚小儿见水中月欢喜欲取智人见之则笑以喻无智之人于五阴中妄起我我所见执为实有于苦法中而生欢喜然得道智人愍之而笑故说如水中月(五阴者色阴受阴想阴行阴识阴也我者谓于五阴中强立主宰妄执为我也我所者即五阴之身等也)。

　　【四如虚空喻】谓虚空但有其名而无实体愚人不了执之为实一切诸法亦复如是空无所有若无智之人于虚妄中计为实有起彼我执修空观者了一切法皆无所有故说如虚空。

　　【五如响喻】谓深山幽谷及空舍中若语声若击物声随声相应而有响生愚人不了以为实有一切音声语言亦复如是若有智之人了知语音无实心不生着故说如响。

　　【六如干城喻】干城即乾闼婆城梵语乾闼婆华言香阴谓日初出时见城门楼橹宫殿行人出入日高渐灭但可眼见而无实有一切诸法亦复如是若智者则能了知诸法悉皆虚假不生执着故说如干城。

　　【七如梦喻】谓人梦中本无实事妄执为实觉还自笑一切诸法亦复如是一切结使烦恼皆是虚妄而人不了执之为实若得道觉悟乃知虚妄亦复自笑故说如梦。

　　【八如影喻】谓影但可见而不可捉一切诸法亦复如是如眼耳等诸根虽有见闻觉知求其实体即不可得故说如影。

　　【九如镜中像喻】谓镜中之像非镜作非面作非镜面和合而作亦非无因缘作虽非实有然亦可见故无智不了执之为实而生分别一切诸法亦复如是从因缘生无有实体但有名字而起分别诳惑凡夫生诸烦恼若有智之人虽复见闻了知无实而不执着故说如镜中像。

　　【十如化喻】谓若诸天仙得神通者变化诸物虽有男女等相而无生老病死苦乐之实一切诸法亦复如是无有生灭如化而成亦无有实如人之生但从先世之因而有今世之身悉皆虚假何实之有故说如化。

　　性虚空十义(出宗镜录)

　　谓真如性体广博无量犹若虚空有斯十义也。

　　【一无障碍义】无障碍者谓真如性体于一切诸法圆融通达悉无障碍也。

　　【二周遍义】周遍者谓真如性体于一切处无不周遍也。

　　【三平等义】平等者谓真如性体于一切法等无有异也。

　　【四广大义】广大者谓真如性体广而无边大而无外也。

　　【五无相义】无相者谓真如性体圆明寂绝离诸色相也。

　　【六清净义】清净者谓真如性体湛然莹彻无所染污也。

　　【七不动义】不动者谓真如性体圆常凝静不迁不变也。

　　【八有空义】有空者谓真如性体本来空寂能灭一切有为之法也。

　　【九空空义】空空者谓真如性体本来空寂于诸空相亦不可得也。

　　【十无得义】无得者谓真如性体诸佛众生本来具足虽有能证之智而所证之理体元寂绝亦不可得也。

　　水喻真心有十义(出宗镜录)

　　【一水体澄清】谓众生真如之心自性清净圆湛明彻本来无染犹水之澄清也。

　　【二得泥成浊】谓众生真如之心性虽清净而为无明之所染污觉成不觉犹水本清净得泥成浊也(无明者无所明了也)。

　　【三虽浊不失净性】谓众生真如之心虽为无明所染而清净本然之性初不变异犹水虽浊而其净性则不失也。

　　【四泥澄净现】谓众生真如之心为无明所覆其体昏昧若能除去无明之惑则本然清净之性自然澄现犹水之浊澄去其泥则净体现矣。

　　【五遇冷成冰而有硬用】谓众生真如之心与无明合则能随诸染缘变造九界之法而成本识之用犹水之遇冷成冰而有坚硬用也(九界者菩萨界缘觉界声闻界天界人界修罗界饿鬼界畜生界地狱界也本识即第八识也)。

　　【六虽成硬用不失濡性】谓众生真如之心虽随无明之缘起诸染用然即事恒真其不变之性未始不存犹水虽成坚硬之用而其濡性未尝有失也。

　　【七暖融成濡】谓众生真如之心虽随无明之缘而起染用然无明若𥁞则本识还净犹水之成冰遇暖而融濡性自成也。

　　【八随风波动不改静性】谓众生真如之心随无明风而波浪起灭然其不生不灭之性则自然不变犹水之随风波动而静性不改也。

　　【九高下流注不动自性】谓众生真如之心随缘流注而性常湛然不动犹水随地高下排引流注而不动自性也。

　　【十随器方圆不失自性】谓众生真如之心普遍诸有为法而自性不失犹水之随器方圆而不失自性也。

　　海印三昧有十义(出宗镜录)

　　海印是喻梵语三昧华言正定从喻立称故名海印三昧谓大海澄渟湛然不动万象皆现如印印物如来智海清净湛然一切众生心念根欲悉在如来三昧智中犹海现像也。

　　【一无心能现】谓如来三昧法性平等离诸名相不加功用而能显现一切诸相是名无心能现。

　　【二现无所现】谓如来三昧随众生心现种种相如光如影了不可得是名现无所现。

　　【三能现所现非一】谓如来三昧能现之智与所现之境一念圆融十方普应是名能现所现非一。

　　【四能现所现非异】谓如来三昧能现之智所现之境虽十方普应不同莫不本乎一念是名能现所现非异。

　　【五无去来】谓如来三昧万法现于自心彼亦不来身相遍于法界我亦不去是名无去来。

　　【六广大】谓如来三昧普遍包容无法不备众生世界不离一心是名广大。

　　【七普现】谓如来三昧一切世界于一心中不简巨细皆悉能现是名普现。

　　【八顿现】谓如来三昧一切世界当念即现无前无后色相宛然是名顿现。

　　【九常现】谓如来三昧于诸法相无有不现之时非如明镜像对则现不对则不能现是名常现。

　　【十非现现】谓如来三昧寂然不动为众生故于非应中随感而应犹如明镜无心现物而像对即现是名非现现。

　　十法界(出佛祖统纪)

　　法界者诸佛众生之本体也然四圣六凡感报界分不同故有十法界焉(四圣者佛菩萨缘觉声闻也六凡者天人阿修罗饿鬼畜生地狱也)。

　　【一佛法界】佛梵语具云佛陀华言觉觉具三义一者自觉谓悟性真常了惑虚妄二者觉他谓运无缘慈度有情众三者觉行圆满谓万行具足为三界师是名佛法界(三界者欲界色界无色界也)。

　　【二菩萨法界】菩萨梵语具云菩提萨埵华言觉有情谓自行成就而能觉悟一切众生是名菩萨法界。

　　【三缘觉法界】缘觉者谓禀佛教法观十二因缘觉悟真空之理是名缘觉法界(十二因缘者一无明二行三识四名色五六入六触七受八爱九取十有十一生十二老死也)。

　　【四声闻法界】声闻者谓闻佛声教依四谛法而修证真空是名声闻法界(四谛者苦谛集谛灭谛道谛也)。

　　【五天法界】天者天然自然乐胜身胜清净光明世间无比三界共有二十八天因修上品十善兼修禅定感报而生是名天法界(二十八天者欲界有六天四天王天忉利天夜摩天兜率天化乐天他化自在天也色界有十八天初禅有三天梵众天梵辅天大梵天二禅有三天少光天无量光天光音天三禅有三天少净天无量净天遍净天四禅有九天无云天福生天广果天无想天无烦天无热天善见天善现天色究竟天也无色界有四天空处天识处天无所有处天非非想处天也十善者不杀不盗不邪淫不妄语不两舌不恶口不绮语不贪不瞋不邪见也谓之上品者以作善时于欲作正作作已三时之中心俱不悔也)。

　　【六人法界】人者忍也于世违顺之境皆能安忍也谓人生于四洲之中能行仁义礼智信之五常能持不杀不盗不邪淫不妄语不饮酒之五戒具修中品十善感报而生是名人法界(四洲者东弗于逮南阎浮提西瞿耶尼北郁单越也中品者谓于作善已后起少悔之心也)。

　　【七阿修罗法界】梵语阿修罗华言非天净名䟽云此神果报最胜邻次诸天而非天也在因之时怀猜忌心虽行五常欲胜他故作下品十善感报而生是名阿修罗法界(下品者谓于作善之时即生悔心也)。

　　【八鬼法界】谓此鬼类遍于诸趣有福德者作山林冢庙神无福德者居不净处不得饮食受苦无量在因之时謟诳心意作下品五逆十恶感报而生是名鬼法界(下品者谓作恶之时即能悔也五逆者弑父弑母弑阿罗汉破和合僧出佛身血也十恶者一杀生二偷盗三邪淫四妄语五两舌六恶口七绮语八贪九瞋十邪见也)。

　　【九畜生法界】畜生者亦云旁生此类遍在诸处披毛戴角鳞甲羽毛四足多足有足无足水陆空行互相吞啖受苦无穷宿由愚痴贪欲作中品五逆十恶感报而生是名畜生法界(旁生者谓其身形横生也中品者谓作恶已后起少悔心也)。

　　【十地狱法界】地狱者在地之下也谓八寒八热等狱其中众生受苦无穷经劫无量因作上品五逆十恶重罪感报而生是名地狱法界(八寒者頞浮陀狱泥赖浮陀狱阿吒吒狱阿波波狱呕喉狱郁波罗狱波头摩狱芬陀利狱也八热者想狱黑绳狱堆压狱叫唤狱大叫唤狱烧炙狱大烧炙狱无间狱也劫梵语具云劫波华言分别时节上品者谓人作恶于欲作正作作已三时之中俱不能悔也)。

　　菩萨修十法见涅槃(出涅槃经)

　　梵语涅槃华言灭度经云师子吼间佛言菩萨成就几法能见如是无相涅槃至无所有佛言成就十法则明见涅槃无相至无所有处(灭度者谓大患永灭超度三界也无相涅槃者谓涅槃之法离一切色相也)。

　　【一信心具足】谓修菩萨行须发起圆常正信之心信一切法皆是佛法一切众生皆有佛性如经所云深信十方诸佛方便示现一切众生及一阐提悉有佛性亦信如来永无生老病死乃至信于如来毕竟不入涅槃之类是名信心具足(阐提梵语具云一阐提华言信不具)。

　　【二净戒具足】谓修菩萨行当须身心清净受持禁戒专为成就佛果菩提如经所说清净持戒而不为戒不为利养乃至不为声闻辟支佛唯为最上第一义故护持禁戒是名净戒具足(梵语菩提华言道辟支梵语具云辟支迦罗华言缘觉)。

　　【三亲近善知识】谓修菩萨行当远离诸恶邪见亲近善友知识如经所云若有能说信戒多闻布施智慧令人受行即须亲近恭敬供养是名亲近善知识。

　　【四乐于寂静】谓修菩萨行即当离诸喧闹澄神息虑以求佛道如经所说身心寂静观察诸法甚深境界是名乐于寂静。

　　【五精进】谓修菩萨行即当一心勇猛安住止观毋令退失如经所说系心观于真谛设使头上火然终不放舍是名精进(止观者谓止息散乱观照昏沉也真谛者谓谛审诸法皆即真空也)。

　　【六念具足】谓修菩萨行即当存心三宝思惟实理不忘戒施如经所说念佛念法念僧念戒念天念舍是名念具足。

　　【七软语】谓修菩萨行当清净口业发言诚谛调柔和美离诸謟诳如经所说实语妙语先意问讯时语真语等是名软语。

　　【八护法】谓修菩萨行即当弘持正法宣说妙义展转流布不断佛种如经所说爱乐正法常乐演说读诵书写思惟其义广宣敷扬令其流布之类是名护法。

　　【九供给同行】谓修菩萨行凡同事者有所不足即当推己之有以济其无使得安心成办道业而无驰求之患如经所说若见同学同戒有所乏少转从他乞所谓薰钵染衣瞻病所须衣服饮食卧具房舍而供给之是名供给同行。

　　【十具足智慧】谓修菩萨行常以妙观之智观察一切诸法悉皆明了通达无碍如经所说观于如来常乐我净一切众生悉有佛性乃至观法二相所谓空不空常无常乐无乐我无我净不净之类是名具足智慧(常乐我净者谓不迁不变名常离生死苦名乐八大自在名我离诸惑染名净即佛之四德也)。

　　修十种善法如师子王(出宝雨经)

　　菩萨因修善法得无上正真之道为天人师令一切邪魔外道见者无不调伏如师子王有大威力而能慑伏诸兽所向无不自在故以为喻也。

　　【一得不惊怖】谓菩萨以勇猛精进得最上乘于诸法中无与等者故能游戏生死不惊不怖得大自在如师子王于百兽中莫能与等游行之处无所惊怖也。

　　【二得无怯惧】谓菩萨具大智辩才于一切诤论之时无少怯惧亦不矜胜如师子王闻彼野干诸恶兽声终无怯惧也(野干似狐而小形色青黄胖行夜鸣如狼声)。

　　【三心无退屈】谓菩萨具大智辩才勇猛精进之心如金刚山不可迁动设于众中有所诤论其心勇猛终无退屈如师子王虽令近人终无退避也。

　　【四如师子吼】谓菩萨为诸有情说大乘法能令一切外道天魔惊怖解散如师子王哮吼之时能令恶兽野干之属悉皆惊骇驰走而去也。

　　【五得无所畏】谓菩萨具平等智得大自在于诸有情界中威仪寂静得无所畏如师子王游行诸处独行绝侣心无所畏也。

　　【六游行园林】谓菩萨自性寂静智慧融通常能游戏无碍善法之林如师子王自性无畏能现威势游诸园林也。

　　【七依止岩窟】谓菩萨以禅定智慧而为岩窟行住坐卧依止其中如师子王常于高岩邃窟之中而为依止也。

　　【八得无所取】谓菩萨以勇猛精进之心舍弃一切烦恼永无所取如师子王弃舍所有藏积悉无所取也。

　　【九能破诸魔】谓菩萨成等正觉坐于菩提道场独一无二而能摧破诸魔军众如师子王勇猛势力而能慑伏诸恶兽也。

　　【十守护法苗】谓菩萨于诸示现之处一切有情所种善法之苗悉为守护不令邪魔外道之所损坏如师子王所游行处一切恶兽无能亲近于彼而坏人之禾苗也。

　　菩萨修十种得地三昧(出宝雨经)

　　梵语三昧华言正定盖地之为德博厚平静物无不载生育滋长不自为功包含摄受周遍无量于净于秽了无憎爱菩萨修行得其三昧有似于地故名得地三昧。

　　【一广大无边】谓菩萨功德智慧不可思议庄严愿行无量无边譬如大地周遍十方无有界限也。

　　【二存济众生】谓菩萨以广大慈悲之心遍行六度于法界一切有情悉能存济得所依止凡有所需若法若财悉如其意随时随处无有限碍如地广大了无边际一切众生皆能容受随其种性各得依止而能生长也(六度者一布施二持戒三忍辱四精进五禅定六智慧也)。

　　【三恩不望报】谓菩萨以慈悲愍爱之心利益一切有情未了悟者令得了悟未解脱者令得解脱恩德普被而心不希报譬如大地生育万物而亦无所望报也。

　　【四普能容受】谓菩萨于诸佛所说之法虽无量无边不可思议悉能一心受持无有遗失譬如大地天降洪雨无量无边悉能容受也。

　　【五众生依止】谓菩萨能为一切有情作归依处凡所修习一切善法乃至得入涅槃皆以菩萨为之依止譬如大地能为一切万物之所依止也(梵语涅槃华言灭度)。

　　【六能生善种】谓菩萨以方便力能令一切有情所有善根种子皆因法雨而生譬如大地世间所有一切种子皆依于地而得生也。

　　【七如大宝器】谓菩萨以方便力能令一切有情修习一切功德善法之宝随其根器皆因菩萨而得成就譬如大地能为众宝之器也。

　　【八能出众药】谓菩萨善巧说法能除一切有情烦恼等病譬如大地出生一切众妙之药可以疗治一切病也。

　　【九不可倾动】谓菩萨以禅定之力安忍逆顺二境不生瞋爱而于一切内外诸缘莫能扰动譬如大地万古宁静不因他缘倾覆摇动也。

　　【十不惊不畏】谓菩萨以定慧之力心恒寂静安住正理或遇邪魔外道用彼种种妖邪之术故相侵挠乃至欲行伤害菩萨晏然无少惊畏譬如大地虽遇烈风雷电崖倾海沸而地自若也。

　　菩萨修十种念处(出除盖障菩萨所门经)

　　念即能念之智身即所念之处智即能观之观处即所观之境菩萨于十种法常自观察是为十种念处也。

　　【一身念处】身以积聚为义谓积聚诸根而成身也菩萨观察所有身中从我所起诸不善法皆悉远离又当从顶至踵遍观其身而悉无我是身不净臭秽可恶作是观时身中所起贪爱诸欲及计我想等执悉不可得则能成就一切善法远离一切恶法也。

　　【二受念处】受以领纳为义谓六根受六尘也菩萨思惟所有诸受皆悉是苦愚人颠倒计以为乐贪爱染着不肯暂舍菩萨自既勤行断苦受已复教他人亦如是观知受是苦不生贪染也(六根者眼根耳根鼻根舌根身根意根也六尘者色尘声尘香尘味尘触尘法尘也)。

　　【三心念处】心亦以积聚为义又虑知也谓能积聚一切善恶之法于一切法复能思虑而觉知也菩萨思惟心实无常计执为常无我谓我不净谓净是心动摇如风如火不得暂停一切法中心为先导心若调伏即一切法悉得调伏也。

　　【四法念处】法即意根所起之法菩萨于贪瞋痴等诸不善法如实了知过患勤断除已即能于诸善法心生爱乐住正念处而于彼法求所成办自能行已复教他人亦如是而修也。

　　【五境界念处】谓菩萨于诸可意及不可意色声香味触诸境界中观察思惟皆是虚假不生贪恚又作是念我今不应于此空法之中而起贪恚作是观时不为境坏不着所得自能行已复教他人亦如是而修也。

　　【六阿兰若念处】梵语阿兰若或云阿练若华言闲静处谓不作众事名闲无愦闹处名静或翻无诤谓不与世诤也菩萨修无诤行及寂静行即名为阿兰若处应当远离不如理作意于如理法中心生爱乐增广修习自能行已复教他人亦如是而修也。

　　【七都邑聚落念处】谓菩萨若入都邑聚落常加精专行菩萨行于诸博奕酒肆欢宴歌舞及余一切非应行处即当远离是故菩萨不为声色所惑尘劳所染也。

　　【八名闻利养念处】谓菩萨道德既隆名闻流布故人多归向当念所受利养等事但为施主作福田故而乃受之不可贪着执为己有随其所得即与众共不使有一毫矜吝之心也。

　　【九如来学门念处】谓菩萨思惟过去现在未来三世诸佛皆如是学得成正觉转大法轮入般涅槃我当起净信心尊敬勤修亦复成就与佛无异(梵语般涅槃华言灭度)。

　　【十断诸烦恼念处】谓菩萨以正念故而能了知一切烦恼杂染等法皆由六根为因六尘为缘之所生起以了知故而悉远离故得六根清净而无所染着也。

　　十受生藏(出华严经)

　　受生即生如来家也藏即含藏之义含藏所修所证之理也谓善财童子于华严会上第三十九参妙德夜神问言云何修菩萨行生如来家答言善男子菩萨有十种受生藏若能修习圆满即入毗卢遮那如来无量受生藏海愿一切菩萨示现受生我皆亲近是名受生藏也(菩萨梵语具云菩提萨埵华严觉有情梵语毗卢遮那华言遍一切处藏海者谓其含藏之广也)。

　　【一供养诸佛受生藏】谓菩萨愿常恭敬供养一切诸佛深信爱乐修诸功德无有厌足即得生如来家是名供养诸佛受生藏。

　　【二发菩提心受生藏】梵语菩提华言道谓菩萨发无量菩提心恒起大悲救护众生摄化成就即得生如来家是名发菩提心受生藏。

　　【三观诸法门修行受生藏】谓菩萨观察一切法门修学普贤诸行愿海教化调伏一切众生即得生如来家是名观诸法门修行受生藏(普贤菩萨名也)。

　　【四深心普照三界受生藏】谓菩萨具清净增上深心得如来菩提光明普能照耀过现未来三世诸障碍山即得生如来家是名深心普照三界受生藏(障碍山者以喻众生惑业高厚如山不易动㧞也)。

　　【五平等光明受生藏】谓菩萨成就诸佛法忍光明平等照耀一切世间见者欢喜咸蒙利益即得生如来家是名平等光明受生藏(诸佛法忍者谓于诸佛之法忍可而印证也)。

　　【六生如来家受生藏】谓菩萨生如来家随诸佛住得甚深法门具广大行愿同佛善根共一体性是名生如来家受生藏。

　　【七佛力光明受生藏】谓菩萨生如来家入佛智力得大光明游诸刹海供养承事一切诸佛是名佛力光明受生藏(刹梵语具云刹摩华言土田)。

　　【八观普智门受生藏】谓菩萨生如来家住童真位普能观察一一智慧法门尽无量劫演菩萨行是名观普智门受生藏(童真位者即十位中之第八位也劫梵语具云劫波华言分别时节)。

　　【九普现庄严受生藏】谓菩萨生如来家能以种种庄严无量佛刹化一切身周流法界成熟众生是名普现庄严受生藏。

　　【十入如来地受生藏】谓菩萨生如来家入如来所受灌顶法预在佛数能知一切行及知一切众生随顺调伏是名入如来地受生藏(灌顶法者即十住中第十位菩萨之法也)。

　　十金刚心(出华严经)

　　金刚是喻金刚心者谓菩萨之心坚固不动犹如金刚也(菩萨梵语具云菩提萨埵华言觉有情)。

　　【一觉了诸法】谓菩萨发大愿心誓欲了知无量无边不可穷尽一切微妙法门无有遗余故云觉了诸法。

　　【二化度众生】谓菩萨以无上涅槃之道度脱十方无量无边一切众生悉得出离诸趣故云化度众生(梵语涅槃华言灭度)。

　　【三庄严世界】菩萨谓十方世界无量无边不可穷尽我当以诸佛国土最上庄严之具而庄严之故云庄严世界。

　　【四善根回向】谓菩萨以种种修行善根皆悉回向无上佛果菩提普及法界众生故云善根回向(梵语菩提华言道)。

　　【五奉事大师】大师即佛也谓菩萨以所修善根功德承事供养无量无边一切诸佛悉令周遍无所𨷂少故云奉事大师。

　　【六实证诸法】谓菩萨于诸法实相之理非实非虚非有非无悉皆真实证知故云实证诸法。

　　【七广行忍辱】谓菩萨或被众生诃骂或被楚挞或截手足或割耳鼻或挑其目或级其头如是一切皆能忍受无有瞋恨故云广行忍辱。

　　【八长时修行】菩萨谓未来世劫无量无边不可穷尽我当尽彼之劫行菩萨道教化众生永无疲倦故云长时修行(劫梵语具云劫波华言分别时节)。

　　【九自行满足】谓菩萨建立妙行以心为本心体清净则能圆满一切功德善根具足无上大菩提道故云自行满足。

　　【十令他愿满】谓菩萨自行既满慈悲之心转更增上故为求解脱者说于涅槃之道为求佛法者说于大乘之法悉皆令其愿心满足故云令他愿满。

　　十种自在(出华严经)

　　自在者神通无碍也谓菩萨修行得此十种法故于诸世间教化调伏一切众生圆满诸佛广大菩提示现神通自在也(菩萨梵语具云菩提萨埵华言觉有情梵语菩提华言道)。

　　【一命自在】谓菩萨得长寿慧命经无量阿僧祇劫住持世间无有障碍是名命自在(梵语阿僧祇劫华言无数时)。

　　【二心自在】谓菩萨智慧方便调伏自心能入无量诸大三昧游戏神通无有障碍是名心自在(梵语三昧华言正定)。

　　【三资具自在】资具即资生之具谓菩萨能以无量珍宝种种资具严饰一切世界清净无碍是名资具自在。

　　【四业自在】谓菩萨能随诸业应时示现受诸果报无障无碍是名业自在。

　　【五受生自在】谓菩萨随其心念能于诸世界中示现受生无障无碍是名受生自在。

　　【六解自在】谓菩萨胜解成就能现种种色身演说妙法无障无碍是名解自在。

　　【七愿自在】谓菩萨随所愿欲于诸利中应时出现成等正觉无障无碍是名愿自在(刹梵语具云刹摩华言土田)。

　　【八神力自在】谓菩萨神通广大威力难量于世界中示现变化无障无碍是名神力自在。

　　【九法自在】谓菩萨得大辩才于诸法中广能演说无边法门无障无碍是名法自在。

　　【十智自在】谓菩萨具足智慧于一念中能现如来十力无畏成等正觉无障无碍是名智自在(十力者知是处非处智力知过现未来业报智力知诸禅解脱三昧智力知诸根胜劣智力知种种解智力知种种界智力知一切至处道智力知天眼无碍智力知宿命无漏智力知永断习气智力也)。

　　日喻菩萨十种善法(出宝雨经)

　　菩萨出世能以智慧方便令诸有情改恶迁善舍迷就悟如日出现世间照临万物一切幽暗之处悉皆明朗故取为喻(菩萨梵语具云菩提萨埵华言觉有情)。

　　【一破无明暗】菩萨出现于世以智慧之光破除一切有情无明黑暗如日行空威光燀(昌善切)赫能令世间一切幽暗之处悉得明朗也。

　　【二能觉悟有情】菩萨出现于世以智慧方便开导有情咸使觉悟如日行空融和明丽能令一切池沼莲华悉得开敷也。

　　【三光耀十方】菩萨出现于世以智慧光明普照十方世界一切有情咸获利益如日行空光耀十方一切万物无不蒙照也。

　　【四出现善法】菩萨出现于世以智慧力开示善法化导有情咸登正觉如日行空以大光明普照一切飞潜蠢动咸遂其生也。

　　【五诸漏灭尽】漏即漏落谓漏落生死也菩萨以智慧力所有一切烦恼悉皆灭尽则能永断生死诸漏如日没时光明隐灭则群动皆息也。

　　【六能作光明】菩萨出现于世放智慧光明说种种法破除一切有情愚痴暗障如日行空放大光明破除幽暗照临万象也。

　　【七映蔽外道】映明相照也蔽障也盖也菩萨出现于世凡所说法莫不为令有情舍邪归正则能映蔽外道诸邪异论如日行空赫然照临萤爝之光自然不现也。

　　【八能示高下】菩萨出现于世于诸有情若善若恶无不摄受令其瞻觐示以正法如日行空照临万物若高若下悉能显示也。

　　【九发起善业】菩萨出现于世方便开示能令一切有情发起善心修行善业如日出时能令世人各营生业也。

　　【十善人爱乐】菩萨出现于世一切聦慧之人知有利益心生爱乐念念皈依其无智愚人及诸邪魔外道未免憎嫉如日行空内外明朗凡诸善人无不忻爱至若盗贼等辈为恶之人未免憎嫉也。

　　月喻菩萨十种善法(出除盖障菩萨所问经)

　　菩萨尘缘净尽体性圆明慧光普照有情归仰咸令发菩提心成就种智如月天子离诸翳染圆明朗彻光照一切功德无边故取以为喻焉(菩萨梵语具云菩提萨埵华言觉有情梵语菩提华言道)。

　　【一皆生欢喜】菩萨初出世时令诸有情悉得远离烦恼而生喜乐如月初出见者皆得清凉心生悦乐也。

　　【二众所乐见】菩萨初出世时诸根清净种子洁白于诸威仪无不具足令诸有情目睹心乐如月初出皎洁圆明见者无不爱乐也。

　　【三善法增长】菩萨从初发心于一切善法精进勤修渐渐增长乃至坐于道场一切胜相皆悉圆满即智德成就也如白分月其光明增至十五日盛满圆具矣(从初一日至十五日名白分月)。

　　【四恶法损减】菩萨具出世智时一切恶法日减日损乃至坐于道场净尽一切无复遗余即断德成就也如黑分月其光明日减日损至于晦日一切不现也(从十六日至三十日名黑分月)。

　　【五咸皆称赞】菩萨初出世时一切天人阿修罗等咸悉称赞如月初出时世间一切大小人民咸悉瞻仰无不赞美也(梵语阿修罗华言无端正又云非天)。

　　【六体相清净】菩萨修远离行体相无染清净化生非假父母遗体不净所生如月天子胜业感果体相清净洁白无染也。

　　【七乘最上乘】最上即无上乘犹车乘有运载之义是大乘菩萨所乘名最上也菩萨得最上乘广为一切有情转大法轮使其开悟超出三界如月天子乘清净轮照四天下令诸见者离暗得明也(三界者欲界色界无色界也四天下即四洲东弗于逮南阎浮提西瞿耶尼北郁单越也)。

　　【八常自庄严】菩萨所修胜妙功德常自庄严不假外饰如月天子本相清净常自庄严不待澡沐而光洁也。

　　【九游戏法乐】法乐者以法而自喜乐也菩萨常所游戏胜妙法乐不染世间诸欲境界如月天子常受天乐而离夫翳染也。

　　【十具大神通】菩萨神通自在威德无量普令有情离诸垢暗如月天子清净圆明具大神通有大威德遍四天下物无不照也。

　　海导师喻菩萨十种善法(出除盖障菩萨所问经)

　　大海浩瀚无边须凭人导引乃能顺济然诸商众自非一心敬信其言随所指示则何以获安隐而致利益哉菩萨于生死大海作大导师令诸有情皆得远离险难恶趣证入真空涅槃故以海导师为喻(梵语涅槃华言灭度)。

　　【一得他信许】菩萨于一切善法悉能了悟精进勤修为诸佛缘觉声闻及诸弟子信顺许可如海导师乃得国王宰辅及一切人民悉皆信许。

　　【二为他所敬】菩萨以道行具足乃得一切声闻缘觉及诸天人龙鬼夜义乾闼婆等恭敬供养如海导师得国王宰辅一切人民恭敬供养(梵语夜义华言勇健梵语乾闼婆华言香阴)。

　　【三善作指引】菩萨能于生死险难之中为诸有情方便指示引导令出一切烦恼恶道悉获安隐如海导师能于险难之中为作指引令其安隐。

　　【四为他依止】菩萨善巧方便能为天人及诸外道而作依止令其得出生死大海险难恶道如海导师为诸商众孤露困苦之人而作依止令于险难之中有所恃赖也。

　　【五能为济命】菩萨能为耽着生死诸有情类设以方便令其发起菩提之心续延智慧之命如海导师能为世间人众凡有所须皆悉供给以济其命也(梵语菩提华言道)。

　　【六善备资粮】菩萨善备福智诸行资粮欲摄受广多有情发菩提心积集善行出离生死恶道悉到一切智城如海导师善备资粮令诸商众出离险恶道路到彼城邑得安隐也。

　　【七富有财宝】菩萨欲止一切智城故广集诸佛无上最胜法宝之行令诸有情随愿咸获得大饶富如海导师随所止处富有财宝资生缘具等物凡所匮乏悉能周赡也。

　　【八希取无足】菩萨于圣法财广能积集希求进取心不自足如海导师于一切财宝常生希取之心而未尝自满足也。

　　【九为作先导】菩萨于一切功德之法善自增益而能以诚实语导引一切有情出离生死苦海而登涅槃彼岸如海导师谙通水陆之路能以软爱之语摄受诸商人众复能为之先导凡所指示之处无不获其利也。

　　【十善到一切智城】菩萨于一切法无所不知名到一切智城智能破惑显理城能防恶御敌故菩萨积集无量功德具足殊胜力能故得到一切智城如海导师具足力能故得到彼城邑也。

　　水喻菩萨十种善法(出除盖障菩萨所问经)

　　夫水之为德本体清净澄湛凝寂尤能滋长万物涤除众垢炎热遇之而清凉枯渴饮之而沃润今取以为喻者菩萨业惑清净身心寂静能以法水普济群生令其善芽增长罪垢荡除离生死之热恼息贪爱之枯渴成就菩提超登觉岸也。

　　【一流润赴下】菩萨常行平等之慈柔和善顺能以清净法水调熟众生溥得沾溉令其一切善根悉皆增长譬如大水遍行地中流润于下一切萌蘖无不滋长也。

　　【二植善法种】植种也菩萨广植一切菩提种子常以定水灌溉令得增长而成妙果譬如大地种植一切药树谷果由水滋溉增长然后繁茂而结实也。

　　【三信乐欢喜】菩萨自性信顺三宝乐求出世间法心清净故即生欢喜复能令他一切有情亦皆信乐而生欢喜譬如大水自性流润复能润物也(三宝者佛宝法宝僧宝也)。

　　【四坏烦恼根】菩萨以禅定之水浸渍一切有情烦恼根种悉令败坏无复续生譬如大水浸渍大地而草木诸根悉皆坏烂也。

　　【五自体无杂清净】菩萨为离贪瞋痴等杂染之法守护诸根悉令清净譬如大水其源不杂而本清净也。

　　【六息烦恼热】菩萨以清凉法水悉除一切有情烦恼炎热逼迫之苦譬如夏月地极炎蒸人亦烦热得水除解悉皆清凉也。

　　【七止欲渴爱】欲即五欲渴爱者于诸尘境而生爱着如渴而思饮浆水也菩萨因一切有情渴爱所逼即为开示令于欲尘之境不生爱着譬犹清凉之水能除一切焦渴之苦也(五欲者色欲声欲香欲味欲触欲也)。

　　【八深广无涯】菩萨由修一切善法胜智积集深广无涯诸魔外道不能测其边际譬如大水众流合会既深且广孰能知其涯涘㦲。

　　【九高下充满】菩萨以大悲心于一切有情随其根器高下方便开示悉使获益充益满足而无损恼譬如大水流注一切地方随其高下悉能充足而无所损害也。

　　【十息诸尘坌】(房吻切又步寸切)坌尘塕也(塕鸟孔切尘起貌)菩萨以定慧之水普润一切有情令其去粗恶之习而发柔软之心永息烦恼之尘同入清净之境譬如大水流润一切尘坌粗恶地方悉使润泽而复清净也。

　　大明三藏法数卷第三十
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第三十一　　　　石三

　　上天竺前住持沙门一如等奉　来集注

　　莲华喻菩萨十种善法(出除盖障菩萨所问经)

　　【一离诸染污】菩萨修行能以智慧观察诸境于一切法不生贪爱虽处五浊生死流中而不为生死过失所染譬如莲华出于水中而不为淤泥所染也(五浊者劫浊众生浊烦恼浊见浊命浊也)。

　　【二不与恶俱】菩萨修行唯欲灭一切恶生一切善于身口意守护清净不与纤毫之恶共俱譬如莲华虽微滴之水而不停留也。

　　【三戒香充满】菩萨修行于诸戒律坚持无犯以戒能灭身口之恶犹香能除粪秽之气故经云戒香芬馥广布充满譬如莲华开敷妙香广布遐迩皆闻也。

　　【四本体清净】菩萨因持戒故身心清净虽处五浊之中而能无染无著譬如莲华生时虽处淤泥浊水之中自然洁净而无所染也。

　　【五面相熙怡】熙和乐貌怡喜悦也菩萨心常禅悦则面无颦蹙诸相圆满见者悉皆欢喜譬如莲华开时令诸见者心意快然而生喜悦也。

　　【六柔软不涩】柔软则随顺不涩则无滞谓菩萨修慈善之行复于诸法无所滞碍充于内则形于外故体常清净柔软细妙而不粗涩譬如莲华体性柔软而复润泽也。

　　【七见者皆吉】菩萨善行成就形相美妙凡所见者咸获吉祥譬如莲华芬馥美妙人或眼见及梦见者皆吉祥也。

　　【八开敷具足】菩萨修行功成智慧福德庄严具足譬如莲华开敷而其华果具足也。

　　【九成熟清净】菩萨修因既圆妙果成熟而慧光发现能使一切有情见闻之者咸得六根清净譬如莲华成熟若眼睹其色鼻闻其香则诸根亦得清净也(六根者眼根耳根鼻根舌根身根意根也)。

　　【十生已有想】菩萨初生之时诸天人等咸乐护持以其必能修习善行证菩提果譬如莲华初生之时虽未见花凡诸人众咸生已有莲华之想也(梵语菩提华言道)。

　　火喻菩萨十种善法(出除盖障菩萨所问经)

　　煅炼陶镕必假其力起灭变化莫测其由至若尽群有而归一空破诸暗而昭万象是皆火之德也菩萨修行以智慧火了妄即真煅凡成圣破有着而归空照昏迷而为朗故以火喻焉。

　　【一烧烦恼薪】智慧如火烦恼如薪菩萨以智慧观察灭除贪瞋痴等烦恼净尽无余譬如大火能烧大地草木诸类净尽无余也。

　　【二成熟佛法】菩萨修行以智慧观察成熟一切佛法既已成熟历劫不坏譬如火性之热能使依地所生一切种子及诸药等悉能成熟也(劫梵语具云劫波华言分别时节)。

　　【三干烦恼淤泥】若心着烦恼性则昏昧而不明犹身染淤泥体则污秽而不洁故名烦恼淤泥菩萨修行能以智慧观察断除烦恼之垢复本明净之性譬如大火能干一切湿物及淤泥也。

　　【四如大火聚】谓诸有情为烦恼所苦有若寒病所逼菩萨以智慧力种种开示令其离苦得乐如大火聚人若向之即得脱于寒逼之苦而获温暖之乐也。

　　【五作光明照】菩萨修行以智慧光明普照令一切有情于其昏暗未觉悟者咸使觉悟譬如有人于雪山顶然大火聚光明遍照则无幽而不烛也。

　　【六能使惊怖】菩萨有大智威德光明烜赫能令天魔外道悉生惊怖离彼地方退伏远去譬如大火所有一切恶兽皆生惊怖离己窟冗四散驰去也。

　　【七能作安慰】谓诸有情昏迷不觉沉沦诸趣受苦无穷菩萨乃能说法种种安慰令离烦恼之稠林趣菩提之正路譬犹远道之人夜行旷野迷失方所心生恐怖若见火聚即诣其所心得安慰也(梵语菩提华言道)。

　　【八利与众共】菩萨随得利养受用资具悉能与众共之若贵若贱等无有异譬如大火光明普照一切无分彼此也。

　　【九人所供养】菩萨慈悲无量化导亦广一切世门天人阿修罗等皆悉奉事供养如诸佛想譬如世间之火诸婆罗门刹帝利民庶等皆悉奉事也(梵语婆罗门华言净行梵语刹帝利华言田主)。

　　【十人不轻𢢔】谓菩萨于大乘中虽初发心能令世间天人阿修罗等不敢轻𢢔盖天人等知彼菩萨不久当得无上佛果譬如小火人不敢轻所谓星火虽微亦能燎原其可忽哉。

　　十信(出楞严经)

　　十信者乃三贤之首万行之先也然欲从凡入圣必以信为先导始自信心终至愿心总为十信以作菩萨真修之方便也(三贤即十住十行十回向诸位菩萨也)。

　　【一信心】谓心与理冥决了无疑妙信纯真恒住中道经云妙信常住一切妄想灭尽无余中道纯真名曰信心。

　　【二念心】谓真信明了过去未来劫中出生入死忆念无忘经云无数劫中舍身受身皆能忆念得无遗忘名曰念心(劫梵语具云劫波华言分别时节)。

　　【三精进心】不杂曰精无间名进谓唯以念心精明进趣真净之地经云唯以精明进趣真净名精进心。

　　【四慧心】善入佛法造心分别为慧谓精进之心既已现前则纯真之慧自然发显经云心精现前纯以智慧名曰慧心。

　　【五定心】谓念虑皆忘寂用无心则慧性明彻湛然不动经云周遍寂湛寂妙常凝名曰定心。

　　【六不退心】谓定光显发慧心明彻知道不远进修无懈经云定光发明明性深入唯进无退名不退心。

　　【七护法心】谓心进无退则能保护任持一切佛法而佛之气分与己相接经云心进安然保持不失十方如来气分交接名护法心。

　　【八回向心】回即回转向即趣向谓以护法心微妙之力感佛之光来照又复回光以向于佛犹如双镜交照光辉互现也经云觉明保持能以妙力回佛慈光向佛安住名回向心。

　　【九戒心】谓心回向佛则于净戒安住不失经云心光密回获佛常凝无上妙净安住无为得无遗失名曰戒心。

　　【十愿心】谓由心住净戒而得自在故能遍游十方世界化导众生随其所愿悉皆满足经云住戒自在能游十方所去随愿名曰愿心。

　　十住(出楞严经)

　　谓菩萨约位进修以妙觉为本此觉由信而入入则能住故自发心住至灌顶住通为十种也。

　　【一发心住】谓由前十信相蹑进修作真方便显发十住之心此心真精发本明耀令彼十信之用于明耀中遍互涉入圆成一心之德经云以真方便发此十心心精发辉十用涉入圆成一心名发心住(十用即十信之用也)。

　　【二治地住】谓由前所发之心净如琉璃所证之理显若精金因此妙心契于理地经云心中发明如净琉璃内现精金以前妙心履以成地名治地住(梵语琉璃华言青色宝履即治也亦造入之义)。

　　【三修行住】修行者起行造心也谓前发心治地二住之智俱已明了由明了故遍修诸行皆无留碍经云心地涉知俱得明了游履十方得无留碍名修行住(十方者四方四维上下也)。

　　【四生贵住】谓由前妙行冥契妙理将生佛家为法王子故曰生贵经云行与佛同受佛气分如中阴身自求父母阴信冥通入如来种名生贵住(中阴者谓现身已谢后身未生于此之中识未托胎之时也)。

　　【五方便具足住】谓由前妙行既与佛同则自行利他善巧方便具足不缺经云既游道胎亲奉觉胤如胎已成人相不缺名方便具足住(道胎者谓道果之胎以喻菩萨之入圣道也觉胤者觉即是佛谓佛之胤嗣也)。

　　【六正心住】谓前行相虽与佛同心相有异未名正心至此则心相不异方名为正经云容貌如佛心相亦同名正心住。

　　【七不退住】谓前心行二相既与佛同则佛身佛心二种合成日以滋益渐渐增长唯进无退经云身心合成日益增长名不退住。

　　【八童真住】体微曰童谓其体虽微已具佛十身灵妙之真相矣经云十身灵相一时具足名童真住(十身者菩提身愿身化身力持身相好庄严身威势身意生身福德身法身智身也)。

　　【九法王子住】谓自发心至生贵名入圣胎自方便具足至童真名长养圣胎至此长养功成名出圣胎既出胎已则为佛之真子而继绍佛种也经云形成出胎亲为佛子名法王子住。

　　【十灌顶住】谓表菩萨既成佛子堪行佛事佛以智水而灌其顶犹如刹利转轮王之子受职而父王以大海水灌其顶也经云表以成人如国大王以诸国事分委太子彼刹利王世子长成陈列灌顶名灌顶住(刹利梵语具云刹帝利华言田主)。

　　妙高十义喻十住菩萨行(出华严经䟽)

　　妙高即须弥山也以其四宝所成出七金山之上故名妙高如来说华严经时以自在神力升此山顶加被法慧菩萨说十住菩萨之法行有此十喻焉(梵语须弥华言妙高四宝者金银琉璃水精也七金山者一双持二持轴三檐木四善见五马耳六障碍七持地皆言金者有金色光明故也)。

　　【一体妙】谓此山以四宝所成其体胜妙以喻菩萨由闻思修解四法而为妙体也(闻谓闻受佛法思谓思惟佛法修谓修习佛法解谓解了佛法)。

　　【二相妙】谓此山有八方四级其相胜妙以喻菩萨具足四德八圣之妙相也(八方者即东西南北四维也四级犹四层也四德即常乐我净也八圣即八正道谓正见正思惟正语正业正命正精进正念正定也)。

　　【三色妙】谓山之北金色东银色南琉璃色西水精色一切草木鸟兽等物随所至处则同其色自常不变以喻菩萨四辩为色令物所解皆同而自智不变也(四辩者义辩法辩辞辩说辩也)。

　　【四德妙】谓此山八方猛风所吹不能令动以喻菩萨八法不能动也(八法者一利二衰三毁四誉五称六讥七苦八乐也)。

　　【五眷属妙】谓七金山七重围绕及七香水海海印旋流犹如眷属以喻菩萨七支奉戒如金山围绕七识流转如海印旋流也(海印者大集经云阎浮提一切众生身及与外色大海中皆有印像故名海印七支戒者不杀生不偷盗不邪[婬-壬+(工/山)]不妄语不绮语不恶口不两舌七识即意识谓意识流动不息也)。

　　【六依持妙】谓此山唯诸天及得神通者之所依止居住以喻菩萨第一义天依持而住可以神会非有情能升也(第一义天即第一义谛之理也)。

　　【七作业妙】谓此山不离本处而镇四洲映蔽日月而成昼夜以喻菩萨不离本处遍应十方映蔽佛日及菩萨月而成涅槃生死昼夜也(四洲东弗于逮南阎浮提西瞿耶尼北郁单越也日月于山腰旋转而成昼夜故云映蔽日月也梵语涅槃华严灭度昼夜者涅槃为昼生死为夜也)。

　　【八生果妙】谓此山有波利质多罗树能利益天众而生妙果以喻菩萨生教行果而犹妙树也(波利质多罗华言圆生谓枝叶四布香气周遍五十由旬在山顶三十三天善法堂之东北诸天于树下游乐故云利益天众)。

　　【九为首妙】谓此山于世界成时四洲之中最为先成是名为首妙以喻菩萨世界初成之时先出于世为诸众生现种种资具也。

　　【十坚固妙】谓此山于世界坏时铁围等山悉皆灭坏而此山坏最在后名为坚固以喻菩萨若世界将坏最后灭度为诸众生而说上定令免三灾也(上定无色界定也三灾风灾水灾火灾也)。

　　十行(出楞严经)

　　十行者谓由前十住进修功满已成佛子自得己利而利他之行未成是故广行饶益随顺众生令其欢喜然行有浅深故始自欢喜终至真实而成十种也。

　　【一欢喜行】谓由前十住进修功满已成佛子具佛妙德能于十方刹土随顺饶益众生自他俱喜经云成佛子已具足无量如来妙德十方随顺名欢喜行(刹梵语具云刹摩华言土田)。

　　【二饶益行】谓善推妙德饶益众生使得法利不生厌想经云善能利益一切众生名饶益行。

　　【三无瞋恨行】谓瞋恨生于违拒既能自觉又能觉他自他之利兼成则瞋恨自无也经云自觉觉他得无违拒名无瞋恨行。

　　【四无尽行】谓随众生之𩔗化现其身转化无穷而益物无尽竖遍三际横周十方通达无碍经云种𩔗出生穷未来际三世平等十方通达名无尽行(三际者即过去现在未来三世也)。

　　【五离痴乱行】谓妙智了达一切法门虽各不同悉皆归于一理而无差误经云一切合同种种法门得无差误名离痴乱行。

　　【六善现行】谓由无痴乱行故能于同𩔗中显现异相于异相中不见有异同异圆融互现自在经云则于同中显现群异一一异相各各见同名善现行。

　　【七无著行】无著即无碍之义也谓由善现之行充扩圆融以满空微尘一一尘中现十方界而尘相不坏尘界交现小大无碍经云现尘现界不相留碍名无著行。

　　【八尊重行】谓前无著行中现尘现界皆是般若观照之力然般若于六度中称为第一可谓至尊至重矣经云种种现前咸是第一波罗蜜多名尊重行(梵语般若华言智慧六度者一布施二持戒三忍辱四精进五禅定六智慧也梵语波罗蜜多华言到彼岸)。

　　【九善法行】谓于妙观慧中种种明现以显圆融之德十方诸佛莫不依此圆融而为法则经云如是圆融能成十方诸佛轨则名善法行。

　　【十真实行】谓前圆融德相一一皆是无为真实之性然依性起修则所修之行无非真实矣经云一一皆是清净无漏一真无为性本然故名真实行。

　　十回向(出楞严经)

　　回即回转向即趣向谓起大悲之心救度众生回转十行之善向于三处一真如实际是所证二无上菩提是所求三一切众生是所度以能回之心及所回善行向彼万𩔗圆满梵行等入法界也(梵语菩提华言道)。

　　【一救一切众生离众生相回向】谓由前修十行神通满足成就诸佛所行事已又当修此回向之行然回向之行以悲愿之心为最化度众生而无能度之相回此无为之心趣向寂灭之地经云当度众生灭除度相回无为心向涅槃路名救一切众生离众生相回向(梵语涅槃华言灭度)。

　　【二不坏回向】谓前离众生相则是可坏今复坏前可坏离于能离则是不坏坏即空不坏即假空假不二正显中道而归趣于本觉矣经云坏其可坏远离诸离名不坏回向(一念无相谓之空无法不具谓之假不一不异谓之中本觉者谓一切众生所具真如之性本来是觉也)。

　　【三等一切佛回向】谓所向本觉之性湛然常住而能觉之智齐于佛觉经云本觉湛然觉齐佛觉名等一切佛回向。

　　【四至一切处回向】谓前能觉之智无处不遍既齐佛觉则所证真如之理地如佛不异经云精真发明地如佛地名至一切处回向。

　　【五无尽功德藏回向】谓前至一切处是世界等一切佛是如来然如来则一切世界之如来世界即一切如来之世界世界如来涉入无碍功德无尽经云世界如来互相涉入得无挂碍名无尽功德藏回向。

　　【六随顺平等善根回向】谓于诸佛理地起万行真因显证一乘寂灭之道行从理起故曰随顺平等能生道果故曰善根经云于同佛地地中各各生清净因依因发辉取涅槃道名随顺平等善根回向。

　　【七随顺等观一切众生回向】谓既修真因善根成就则知十方众生皆我本性性既平等故能成就一切众生善根无有遗失亦无高下经云真根既成十方众生皆我本性性圆成就不失众生名随顺等观一切众生回向。

　　【八真如相回向】离妄曰真不异曰如谓一切法性本真如不即不离二俱无著则真如相现经云即一切法离一切相惟即与离二无所著名真如相回向。

　　【九无缚解脱回向】谓真如之相现前则智慧明了十界依正等法互摄圆融自在无碍经云真得所如十方无碍名无缚解脱回向(十界者佛界菩萨界缘觉界声闻界天界人界修罗界饿鬼界畜生界地狱界也依正者依即所依之国土正即十界能依之色身也)。

　　【十法界无量回向】谓所证性德真如之理圆满成就含摄遍周其量无外十界差别之相了不可得经云性德圆成法界量灭名法界无量回向。

　　十地(出楞严经)

　　十地者谓菩萨所证之地位一切佛法依此发生也然地位有浅深故始自欢喜终于法云分为十也。

　　【一欢喜地】谓菩萨智同佛智理齐佛理彻见大道尽佛境界而得法喜登于初地经云于大菩提善得通达觉通如来尽佛境界名欢喜地(得法喜者谓于证得之法而生喜乐也梵语菩提华言道)。

　　【二离垢地】谓由尽佛境界明了诸法异性而入于同若见有同即非离垢同性亦灭斯为离垢经云异性入同同性亦灭名离垢地。

　　【三发光地】谓同异情见之垢既净则本觉之慧光明开发经云净极明生名发光地(情见者谓依情分别之见也)。

　　【四焰慧地】谓慧明既极则佛觉圆满觉满则慧光发焰如大火聚烁破一切情见经云明极觉满名焰慧地。

　　【五难胜地】谓由前焰慧烁破一切情见其同异之相皆不可得即是诸佛境界无有能胜经云一切同异所不能至名难胜地。

　　【六现前地】谓由前同异之相既不可得则真如净性明显现前经云无为真如性净明露名现前地。

　　【七远行地】谓真如之境广无边际虽真如现前分证则局若尽其际方为极到经云尽真如际名远行地(分证者谓菩萨于真如之理分分次第而证也)。

　　【八不动地】谓真如之理既尽其际全得其体则真常凝静无能动摇经云一真如心名不动地。

　　【九善慧地】谓既得真如之体即发妙用凡所照了悉是真如经云发真如用名善慧地。

　　【十法云地】谓菩萨至此第十地修行功满唯务化利众生大慈如云普能阴覆虽施作利润而本寂不动经云慈阴妙云覆涅槃海名法云地(梵语涅槃华言灭度谓之海者以其深广无法而不容也)。

　　十地断障证真(出华严吞海集并华严经䟽)

　　【一欢喜地断障证真】谓菩萨见诸众生心堕邪见皆成障碍故发起大愿慈心而修舍行于内身外财无所吝惜由因感果而登初地心生欢喜即断异生性障而证遍行真如是名欢喜地断障证真(异生性障者性即凡夫之性障即执着我法障于初地功德也遍行真如者谓此真如由人法二空所显无有一法而不在也)。

　　【二离垢地断障证真】谓菩萨见诸众生造十恶业心堕邪行故发慈心修十善业远离欲垢舍念清净即断邪行之障证最胜真如是名离垢地断障证真(十恶者一杀生二偷盗三邪淫四妄言五绮语六恶口七两舌八贪九瞋十邪见也十善者不杀不盗不邪淫不妄言不绮语不恶口不两舌不贪不瞋不邪见也邪行障者谓身口意误犯禁戒也最胜真如者谓此真如具无边德于一切法最为胜也)。

　　【三发光地断障证真】谓菩萨见诸众生迷惑昏暗障诸善法皆无明了故加功用行发起深广之心如法修行智慧光发即断暗钝之障证胜流真如是名发光地断障证真(暗钝障者谓忘失闻思修三慧照法不能显现也胜流真如者谓此真如流出教法于余教法极为胜也)。

　　【四焰慧地断障证真】谓菩萨见诸众生堕于烦恼故发大慈具修三十七品道法发起慧焰即断微细烦恼现行障证无摄受真如是名焰慧地断障证真(三十七品道法者观身不净观受是苦观心无常观法无我是四念处已生恶令永断未生恶令不生已生善令增长未生善令得生是四正勤欲如意足念如意足精进如意足思惟如意足是四如意足信根精进根念根定根慧根是为五根信力精进力念力定力慧力是为五力念觉分择法觉分精进觉分喜觉分除觉分定觉分舍觉分是七觉分正见正思惟正语正业正命正精进正念正定是八正道以上诸法总为三十七品也微细烦恼现行者谓无明微细之惑现起也无摄受真如者谓证此真如无所系属也)。

　　【五难胜地断障证真】谓菩萨见下乘人滞有余涅槃乐独善寂故发慈心修习平等加行悟真俗二谛无差别智无有能胜即断下乘涅槃障证𩔗无别真如是名难胜地断障证真(下乘者即声闻乘缘觉乘也梵语涅槃华言灭度言有余涅槃者谓见思二惑断尽尚余色身未灭也真谛者谓于一切法谛审真空无法可得也俗谛者谓于一切法谛审法法宛然也无差别智即平等之智也𩔗无差别真如者谓生死涅槃其类平等无有差别也)。

　　【六现前地断障证真】谓菩萨见诸众生堕于生死发大悲心加修平等利生之行智慧现前即断粗相现行障证无染净真如是名现前地断障证真(粗相者谓于四谛中执苦集为染执道灭为净也无染净真如者谓此真如本性无染亦不可言后方净也)。

　　【七远行地断障证真】谓菩萨誓愿度生发慈悲心加修一切菩提分法悟空无相无愿三昧即断细相现行障证法无别真如是名远行地断障证真(梵语菩提华言道言菩提分法者即三十七品之分也空者谓一切法皆空也无相者谓不见世间男女一异等相也无愿者谓于三界无所愿求也梵语三昧华言正定细相现行者谓于一切法执有缘生及执无相也法无别真如者谓了种种教法同一真如无别相也)。

　　【八不动地断障证真】谓菩萨不舍度生加修清净道行离心意识得无生法忍一切烦恼所不能动即断无相中作加行障证不增减真如是名不动地断障证真(心意识者入楞伽经云心能积聚业意能广积集了别故名识秪是一心有三差别无生法忍者谓一切诸法性本不生而于此法忍可印证也无相中作加行者无相即指上第七地谓于无相中加功用行也不增减真如者谓此真如不随净染有增减也)。

　　【九善慧地断障证真】谓菩萨以无量智观察众生境界皆如实知得无碍智慧遍说诸法普令获益即断利他门中不欲行障证智自在真如是名善慧地断障证真(不欲行者谓第九地于无相中舍离功用也智自在真如者谓得此真如已于四无碍智得自在也)。

　　【十法云地断障证真】谓菩萨以无量智慧观察觉了三昧现前得大法故以法身为云普周一切众生具足自在即断诸法中不得自在障证业自在真如是名法云地断障证真(业自在真如者谓一切业或悉得解脱而与真如之理相应也)。

　　十地寄乘(出华严经䟽)

　　十地寄乘者谓十地菩萨寄于人天等诸乘进修而为因行以显真实智证之果分也所以欢喜离垢发光三地寄于世间人天乘焰慧难胜现前远行四地寄于出世间三乘惟不动善慧法云三地超于世间出世间即是寄显一乘法也(人天乘者人乘天乘也三乘者声闻乘缘觉乘菩萨乘也)。

　　【一欢喜地寄人乘】谓初地菩萨明修布施之行而复示现生于世间以作人王故云欢喜地寄人乘。

　　【二离垢地寄欲界天乘】谓二地菩萨明修十善之行而复示现生于欲界天上以作天王故云离垢地寄欲界天乘(十善者不杀不盗不邪[婬-壬+(工/山)]不妄言不绮语不恶口不两舌不贪不瞋不邪见也)。

　　【三发光地寄色界无色界天乘】谓三地菩萨明修八禅定行同于色界四禅无色界四空处故云发光地寄色无色界天乘(八禅定者色界无色界各四禅定也四禅者初禅二禅三禅四禅也四空者即空处识处无所有处非非想处也)。

　　【四焰慧地寄须陀洹乘】梵语须陀洹华言预流谓四地菩萨初断俱生身见观于道品同于初果须陀洹故云焰慧地寄须陀洹乘(俱生身见者谓见惑与形俱生即初托胎之时也道品即三十七道品也)。

　　【五难胜地寄阿罗汉乘】梵语阿罗汉华言无学亦云无生谓五地菩萨观于四谛之行既终同于四果阿罗汉故云难胜地寄阿罗汉乘(四谛者苦谛集谛灭谛道谛也)。

　　【六现前地寄缘觉乘】缘觉者由观因缘而觉悟真空也谓六地菩萨观于十二因缘生灭之行同于缘觉故云现前地寄缘觉乘(十二因缘者一无明二行三识四名色五六入六触七受八爱九取十有十一生十二老死也)。

　　【七远行地寄菩萨乘】菩萨梵语具云菩提萨埵华言觉有情谓七地菩萨明修菩提分法之行方便涉有不舍度生同于菩萨故云远行地寄菩萨乘(梵语菩提华言道言菩提分者即三十七道品之分也涉有者有即因果不亡之义谓菩萨涉入三界化诸众生也)。

　　【八不动地寄显一乘】一乘者即佛乘也谓八地菩萨具证阿含德及不住道而舍所修之行契合实理离相离言超于世出世间是一乘法故云不动地寄显一乘(华语阿含梵言无比)。

　　【九善慧地寄显一乘】谓九地菩萨以无量智观察无边境界说法教化众生超于世出世间是一乘法故云善慧地寄显一乘。

　　【十法云地寄显一乘】谓十地菩萨以法身为云普覆众生观察觉了受胜职位意业自在超于世出世间是一乘法故云法云地寄显一乘(胜职位即佛之位也)。

　　十地寄报(出华严经)

　　十地寄报者谓十地菩萨寄生诸天王等报也昔金刚藏菩萨为众说十地菩萨修行法门自行化他成大功德感报多作诸天王等威力自在化导众生令修善法也。

　　【一阎浮提王】梵语阎浮提华言胜金洲谓欢喜地菩萨修行初地法门成大功德多作阎浮提王掌护正法诸所作业念佛法僧能大惠施周给孤露以法化世一切众生令修善行统领阎浮故云阎浮提王。

　　【二转轮圣王】谓离垢地菩萨修行二地法门成就功德多作转轮圣王为大法主王四天下有自在力能除众生破戒之垢以善方便令其安住十善道中为大施主周遍给济诸所作业念佛法僧在大众中为首为胜受金轮宝统领四洲故云转轮圣王(四天下者东弗于逮南阎浮提西瞿耶尼北郁单越即四洲也十善者不杀不盗不邪[婬-壬+(工/山)]不妄语不两舌不恶口不绮语不贪不瞋不邪见也)。

　　【三忉利天王】梵语忉利华言三十三即帝释天主居须弥山顶谓发光地菩萨修行三地法门成大功德多作三十三天之主以大方便化诸众生及诸天众舍离贪欲住于善道故云忉利天王(帝释梵语释提桓因华言能天主言帝释者华梵双举也梵语须弥华言妙高)。

　　【四夜摩天王】梵语夜摩华言时分以其时时唱快乐故也谓焰慧地菩萨修行四地法门具大功德多作夜摩天王以善方便除众生惑令住正见诸所作业念佛法僧统领天众随所应度不失于时故云夜摩天王。

　　【五兜率陀天王】梵语兜率陀华言知足以其于五欲尘境能知足故也谓难胜地菩萨修行五地法门集诸功德多作兜率陀天王能㐲一切外道邪见令诸众生住实谛中诸所作业念佛法僧统领天众常令自他恒念知足故云兜率陀天王。

　　【六善化天王】谓现前地菩萨修行六地法门成就功德多作善化天王所作自在一切声闻难问无能退屈统领天众善能教化令他除灭我慢之心故云善化天王。

　　【七自在天王】谓远行地菩萨修行七地法门具足菩提功德大愿多作自在天王善为众生说所证法令其得入无有退转统领天众善行教化皆得自在故云自在天王。

　　【八大梵天王】梵梵语具云梵迦夷华言净身谓不动地菩萨修行八地法门成大功德多作第二禅大梵天王主千世界能为声闻辟支佛等善说诸义普运慈心放大光明照千世界令诸众生得大自在故云大梵天王(辟支梵语具云辟支迦罗华言缘觉)。

　　【九大梵天王】谓善慧地菩萨修行九地法门获大神通多作第三禅大梵天王主二千世界能为声闻缘觉及菩萨众分别演说波罗蜜行所有难问无能屈者身出光明照二千界除诸昏暗饶益众生故云大梵天王(梵语波罗蜜华言到彼岸)。

　　【十摩醯首罗天王】梵语摩醯首罗华言大自在谓法云地菩萨修行十地法门具足众德多作第四禅摩醯首罗天王主三千世界于法自在能授声闻独觉一切菩萨波罗蜜道所有问难无能屈者以自光明能令众生身心清凉皆得安隐故云摩醯首罗天王。

　　十山王(出华严经䟽)

　　十山皆称王者谓依海而住高出一切诸余小山以喻十地菩萨修行同入如来智海高出一切二乘诸行也(二乘者声闻乘缘觉乘也)。

　　【一雪山王】谓此山中具诸药草能疗众病取不可尽以喻欢喜地菩萨圣智法药用之无竭以破无明超前行位如雪山王也。

　　【二香山王】谓此山中一切诸香皆悉充满以喻离垢地菩萨戒行威仪功德妙香遍熏一切如香山王也。

　　【三鞞陀梨山王】梵语鞞陀梨华言种种持谓此山纯宝所成持种种宝以喻发光地菩萨禅定神通解脱三昧诸法可贵可宝如鞞陀梨山王也(梵语三昧华言正定)。

　　【四神仙山王】谓此山中多神仙所居以喻焰慧地菩萨超出世间得大自在如神仙山王也。

　　【五由乾陀山王】梵语由乾陀华言持双谓此山纯宝所成诸夜义王咸住其中以喻难胜地菩萨如意神通善巧自在如由乾陀山王也(梵语夜义华言勇健)。

　　【六马耳山王】谓此山纯宝所成一切诸果咸产其中以喻现前地菩萨从于理体起诸妙用化导众生以证声闻之果如马耳山王也。

　　【七尼民陀罗山王】梵语尼民陀罗华言持边谓此山纯宝所成大力龙神咸在其中以喻远行地菩萨方便智慧化诸有情证缘觉果如尼民陀罗山王也。

　　【八斫迦罗山王】梵语斫迦罗华言轮围谓此山金刚轮围纯宝所成诸自在仙咸在其中以喻不动地菩萨无功用道得心自在化菩萨众如斫迦罗山王也(无功用道即无功用行也谓菩萨顺性而修虽加功用行而能离于行相也)。

　　【九计都末底山王】梵语计都末底华言幢慧谓此山纯宝所成大威德阿修罗王咸在其中以喻善慧地菩萨善巧摄生大力智行如计都末底山王也(梵语阿修罗华言无端正)。

　　【十须弥卢山王】梵语须弥卢华言妙高谓此山纯宝所成大威德天咸在其中以喻法云地菩萨具如来力成就无畏以不共法为众宣说问答无尽如须弥卢山王也(不共法者谓如来法而与三乘之法迥别也)。

　　大海十相(出华严经䟽)

　　海以深广为名以喻如来智海深广无涯故经中以大海十相喻十地菩萨修行而得入于佛之智海也。

　　【一次第渐深】此喻欢喜地菩萨修行入于智海渐次而进而能成就大愿也。

　　【二不受死尸】此喻离垢地菩萨修行入佛智海获功德清净离诸垢染也。

　　【三余水入失本名】此喻发光地菩萨修行入佛智海获平等功德舍离世间一切假名也。

　　【四普同一味】此喻焰慧地菩萨修行入佛智海获无差别功德与佛如来同一体相也。

　　【五无量珍宝】此喻难胜地菩萨修行入佛智海获广大无量方便利益众生也。

　　【六无能至底】此喻现前地菩萨修行入佛智海获甚深功德利益众生无穷尽也。

　　【七广大无量】此喻远行地菩萨修行入佛智海获无量功德以广大觉慧观察诸法无有穷尽也。

　　【八大身所居】大身即鲲鲸之𩔗此喻不动地菩萨修无功用行入佛智海获住一切功德以无量身现广大庄严也(无功用行者谓虽加功用行以顺性而修而无功用之相也)。

　　【九潮不过限】此喻善慧地菩萨修行入佛智海获护世功德利于世间随机授法不差根器也(护世者谓救护世间也)。

　　【十普受大雨】此喻法云地菩萨修行入佛智海获护世功德能受如来大法云雨而无厌足也。

　　通教十地(出天台四教仪)

　　通教即四教中之一也通前藏教通后别圆故云通也(四教者藏教通教别教圆教也)。

　　【一干慧地】谓三乘之人初居外凡位时未得真空理水所润故名干慧地(三乘者声闻乘缘觉乘菩萨乘也外凡者谓心居理外也)。

　　【二性地】谓三乘之人居内凡位时于无漏真空法性之理颇有解心故名性地(内凡位者谓心居理内而未证得也无漏者谓断见思之惑而不漏落三界生死也)。

　　【三八人地】谓三乘之人体达三界见惑本空在无间三昧中八忍具足止观云人者忍也故名八人地(三界者欲界色界无色界也见惑者谓意根对法尘而起分别也梵语三昧华言正定八忍者苦法忍苦𩔗忍集法忍集𩔗忍灭法忍灭𩔗忍道法忍道𩔗忍也)。

　　【四见地】谓三乘之人同见第一义无生四谛之理故名见地(第一义者即真俗不二也无生者谓了一切法皆无生也四谛者苦谛集谛灭谛道谛也)。

　　【五薄地】谓三乘之人断欲界六品思惑欲惑稍轻得真谛理故名薄地(六品者谓欲界思惑分为九品此即前之六品也思惑者谓眼等五根对色等五尘而起贪爱也)。

　　【六离欲地】谓三乘之人断欲界下三品思惑尽即离欲界生死故名离欲地(下三品者即九品中后之三品也)。

　　【七已办地】谓三乘之人断色界无色界思惑尽发真无漏智断功毕故名已办地(无漏谓不漏落三界生死也言真无漏者谓第四阿罗汉果之所证也若前初果须陀洹等虽证而生死犹未能尽未得名真也智断功毕者智即破惑之智慧断即所断之惑业因此之智而毕断惑之功也)。

　　【八辟支佛地】辟支梵语具云辟支迦罗华言缘觉谓缘觉之人发真无漏功德力大福慧深利以能侵除见思习气故名辟支佛地(侵除者谓侵入习气之内而除断之也见思习气者谓见思惑余习之气分也)。

　　【九菩萨地】菩萨梵语具云菩提萨埵华言觉有情谓菩萨从空入假深观真俗二谛进断见思习气与尘沙惑得法眼净成道种智故名菩萨地(从空入假者谓菩萨从涅槃空出生死假而化众生示同生死故名假也真谛者亡泯一切法也俗谛者建立一切法也尘沙惑者谓众生见思之惑种𩔗数多如尘若沙也法眼净者谓菩萨之眼观一切法而无染碍也道种智者谓菩萨化他以一切道起众生一切善种也)。

　　【十佛地】佛梵语具云佛陀华言觉谓佛有大功德力资利智慧而与一念相应观真谛究竟习气亦究竟觉果圆满故名佛地(究竟即毕𥁞之义也)。

　　十大弟子(出翻译名义)

　　【一摩诃迦叶上行第一】梵语摩诃迦叶华言大龟氏其先代学道灵龟负仙图而应从德命族故名大龟氏能行头陀上行故称上行第一(梵语头陀华言抖擞)。

　　【二阿难陀多闻第一】梵语阿难陀华言庆喜佛成道时斛饭王遣使来白净饭王言贵弟生男王闻欢喜语来使曰是男当安名庆喜后投佛出家能持三藏之教故称多闻第一(三藏者经藏律藏论藏也)。

　　【三舍利弗智慧第一】梵语舍利弗华言鹙子其母眼如鹙鹭从母立字故名舍利弗善解诸法故称智慧第一。

　　【四须菩提解空第一】梵语须菩提华言善吉亦云空生其生之日家室宝藏俱空父母惊异请相师占云此是吉相因名善吉又名空生禀性慈善不与物诤及其出家悟空得道故称解空第一。

　　【五富楼那说法第一】梵语富楼那华言满愿父于满江祷梵天求子正值江满又梦七宝器满中盛宝入于母怀以遂父愿故名满愿佛弟子中善解说法故称说法第一(七宝者金银琉璃玻璃砗磲码瑙赤真珠也)。

　　【六目犍连神通第一】梵语目犍连华言胡豆上古仙人好食此物仍以为姓目犍连即姓也因姓立名故号目犍连佛弟子中得大神通故称神通第一。

　　【七迦旃延论议第一】梵语迦旃延华言不空罗什师云南天竺婆罗门姓也善解论议故称论议第一(梵语婆罗门华言净行)。

　　【八阿那律天眼第一】梵语阿那律华言无灭昔因施食得生人天中受乐至今不灭名无灭是佛从第获天眼通故称天眼第一。

　　【九优波离持戒第一】梵语优波离华言上首或云近执佛为太子时曾为亲近执事之臣出家持律为众纪纲故称持戒第一。

　　【十罗睺罗密行第一】梵语罗睺罗华言宫生是佛亲子佛出家时以手指其妃腹因而有娠佛已出家在宫而生因名宫生佛弟子中能行密行故称密行第一(密行者微密之行人所不能知者也)。

　　法师十德(出华严经䟽)

　　华严经十地品中第九善慧地菩萨修行一切功德行愿作大法师善能守护如来法藏以无量善巧智慧辩才能与大众而演说法令诸众生得大安乐具兹十德名为法师(菩萨梵语具云菩提萨埵华言觉有情)。

　　【一善知法义】善知法义者谓菩萨无碍之智善知一切诸法句义差别也。

　　【二能广宣说】能广宣说者谓菩萨能以智慧广为众生宣扬如来微妙之法也。

　　【三处众无畏】处众无畏者谓菩萨处大众会善说法要随他问难悉能酬答而无所畏也。

　　【四无断辩才】无断辩才者谓菩萨辩才无碍说一切法经无量劫相续不断也(劫梵语具云劫波华言分别时节)。

　　【五巧方便说】巧方便说者谓菩萨善巧方便随顺机宜说大说小一切法门令他通解也。

　　【六法随法行】法随法行者谓菩萨说法令一切众生如说而行随顺无违修诸胜行也。

　　【七威仪具足】威仪具足者谓菩萨于行住坐卧四威仪中有威可畏有仪可则无有缺犯也。

　　【八勇猛精进】勇猛精进者谓菩萨发勇猛心精进修习一切善法化导众生无有退转也。

　　【九身心无倦】身心无倦者谓菩萨整肃身心修诸胜行常起慈心摄化众生无有懈倦也。

　　【十成就忍力】成就忍力者谓菩萨修习一切诸忍辱行成就无生法忍之力也(无生法忍者谓一切诸法本来不生于此法中忍可印证也)。

　　十科(出续高僧传)

　　【一翻译】翻译者谓翻梵语而为华言也又译之为言易也以华夏之言易彼梵语俾大法以流通如摩腾初至于汉译四十二章经之𩔗是也。

　　【二解义】解义者谓善解如来所说诸经甚深法义也盖依解以立行修行以契理则可以弘大教可以证菩提如佛弟子迦旃延善解契经是也(梵语菩提华言道梵语迦旃延华言不空)。

　　【三习禅】禅梵语具云禅那华言静虑谓人从无始以来逐妄迷真起惑造业展转沉溺若能息心静虑修习禅定一旦慧光发生则了妄显真返本还源也。

　　【四明律】明律者谓明晓如来所制律法防非止过调练身口意之三业也盖修行之人须深明戒律持犯之相坚固守护无毁无缺则能止恶迁善出离苦趣而生善道也。

　　【五感通】感通者谓神妙不测感之斯应也盖修行之人既证道果内性明了则无感而不通故智论云通有四义一身能飞行二移远能近三彼没此出四一念即至如唐之万回与元圭禅师者是也(万回兄戍安西久无消息母忧之回即朝往际晚而归持兄书至报云平善往复万里故称万回元圭禅师居嵩山时尝为岳神授五戒感岳神乞效神力报谢为移北岫树木植之东岭为屏障也)。

　　【六遗身】遗身者谓重法亡躯发勇猛心奋精进力务求佛道故弃身若弗有如世尊宿舍全身而求半偈神光参达磨断臂以求安心是也(涅槃经云佛昔作婆罗门时于雪山修行释提桓因化作罗刹唱过去佛所说偈云诸行无常是生灭法时婆罗门闻偈心喜即曰汝说偈未备请为说竟罗刹曰我饥不能说若得汝腝肉热血食之乃可为举全偈时婆罗门许以身施罗刹即说后半偈云生灭灭已寂灭为乐婆罗门以所闻偈遍书于石树上讫于高木投身而下以施罗刹也传灯录云达磨大师在少林时神光晨夕参求其法师曰诸佛妙道旷劫精勤岂小智轻心欲冀真乘光即取刀断臂师前师许之为易名惠可可曰我心未宁乞师为安师曰将心来与汝安可曰觅心了不可得师曰为汝安心竟)。

　　【七读诵】看文曰读背文曰诵谓一大藏教佛祖至言若读诵受持者可以灭罪生福或因言悟旨而得心地开明显发智慧也。

　　【八护法】护法者谓诸佛所说教法弘护在人故如来于灵山会上付嘱国王大臣为法护卫然出家奉佛者尤当勉力精进作世舟航渡诸沦溺以护佛法而令久住也。

　　【九兴福】兴福者谓兴造福利事非一端如来历劫苦行福慧兼修称两足尊此之十科自第八以前多言修慧至此第九乃言修福故修行之人能从事于八福田及写经造像凡有利于物者不惮艰辛勉而行之则福之所由兴也(八福田者谓广路义井建造桥梁治平险隘孝养父母恭敬三宝给事病人救济贫穷设无遮会也)。

　　【十杂科】杂者不一也谓前九科各专一事至此一科则兼前九科进修之事傍及世间经书治世语言礼乐文章制度典故无不兼通也。

　　十种补特伽罗(出地藏十轮经)

　　梵语补特伽罗华言有情又云人佛为有情之类罪业深重轮回生死难得人身故说此十种差别也。

　　【一不种善根】谓诸有情于宿世中及现在世不种菩提善根惟作恶行所以轮回诸趣也(梵语菩提华言道)。

　　【二未修福业】谓诸有情于宿世中及现在世未曾修习布施持戒等福德之业多诸恶行所以轮回诸趣也。

　　【三杂染相续】谓诸有情于宿世中及现在世为贪瞋痴等杂乱染污相续不绝由此恶行所以轮回诸趣也。

　　【四随恶友行】谓诸有情于宿世中及现在世随顺恶友习诸不善恶行所以轮回诸趣也。

　　【五不畏后世苦果】谓诸有情于现在世但造恶业不畏未来生死苦报由此恶行所以轮回诸趣也。

　　【六猛利贪欲】谓诸有情不知世间诸欲是众苦之本但勇猛贪求无有厌足由此恶行所以轮回诸趣也。

　　【七猛利瞋恚】谓诸有情于世间一切违逆之境不能安心忍受而但忿怒嗔恚不知止息由此恶行所以轮回诸趣也。

　　【八猛利愚痴】谓诸有情于一切境迷惑不了起诸邪见蔑裂正法由此恶行所以轮回诸趣也。

　　【九其心迷乱】谓诸有情心无所主迷惑狂乱纵身口意作不善业由此恶行所以轮回诸趣也。

　　【十守恶邪见】谓诸有情不信如来正教坚执外道邪见由此恶行所以轮回诸趣也。

　　大明三藏法数卷第三十一
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第三十二　　　　石四

　　上天竺前住持沙门一如等奉　来集注

　　长者十德(出翻译名义)

　　【一贵姓】贵姓者谓勋戚尊贵世称阀(居越切)阅(欲智切)之族也(明其等曰阀积其功曰阅)。

　　【二位高】位高者谓居卿相台辅为百辟之长也。

　　【三大富】大富者谓宝货丰饶所须具足也。

　　【四威猛】威猛者谓威严厚重人所敬畏也。

　　【五智深】智深者谓智虑深远越格超群所谋皆当也。

　　【六年𦒿】年𦒿者谓齿高望重为物仪表人所尊仰也。

　　【七行净】行净者谓持心律己廉公洁白所行如言皆无玷也。

　　【八礼备】礼备者谓威仪庠序世所式瞻也。

　　【九上叹】上叹者谓才德兼备言行可则为在上者所叹服也。

　　【十下归】下归者谓谦以处已宽以御众为在下者所归向也。

　　菩萨十施(出华严经)

　　【一分减施】谓菩萨仁慈好行惠施若得羙妙饮食分与众生然后乃食复念身中八万户虫依我身住愿令普得充满于凡所受之物悉亦如是是名分减施(菩萨梵语具云菩提萨埵华言觉有情)。

　　【二竭尽施】谓菩萨得上妙饮食香华衣服资生之具或有人言汝今所有悉当与我菩萨自念应为饶益诸众生故随所有物一切尽施乃至身命亦无所吝是名竭尽施。

　　【三内施】谓菩萨年方少盛端正羙好始受转轮王位七宝具足王四天下或有人言我今衰老茕独羸顿若得王身手足血肉头目骨髓我命存活菩萨念言我后必死今当施之以济众生心无所悔是名内施(七宝者金轮宝白象宝绀马宝神珠宝玉女宝典财宝主兵宝也四天下者东弗于逮南阎浮提西瞿耶尼北郁单越也)。

　　【四外施】谓菩萨年盛色美众相圆满始受转轮王位七宝具足或有人言我今贫窭惟愿仁慈以施于我菩萨念言荣盛必衰我今宜应随彼之意即便施之而无所悔是名外施。

　　【五内外施】谓菩萨形相端正处轮王位或有人言此轮王位愿舍与我并及王身为我臣仆菩萨念言我身王位悉是无常即便施之乃至以身㳟勤作役心无所悔是名内外施。

　　【六一切施】谓菩萨身盛美妙处轮王位或有无量贫穷人言大王垂慈各随所求或乞国土或乞妻子或乞手足血肉肝脑菩萨心念一切恩爱会当别离即以一切悉皆施与心无悔恨是名一切施。

　　【七过去施】谓菩萨闻过去诸佛菩萨所有功德不贪不着见法如梦但为教化取着众生成熟佛法即为说之观过去法都不可得毕竟皆舍是名过去施。

　　【八未来施】谓菩萨闻未来诸佛所修之行了达非有不以己之善根回向于彼亦不于彼而退己之善根常勤修行摄化众生观未来法皆不可得毕竟皆舍是名未来施。

　　【九现在施】谓菩萨闻四天王众天三十三天乃至色究竟天王众天及声闻缘觉具诸功德闻已不迷但观诸行如梦不实不生贪着但令众生舍离恶趣修行于道成就佛法是名现在施(四天王者东方持国天王南方增长天王西方广目天王北方多闻天王也三十三天者即欲界忉利天也色究竟天者即色界第十八天也)。

　　【十究竟施】谓菩萨见无量众生无眼耳鼻舌身手足来至我所告言我身薄祐诸根残缺惟愿仁慈舍己所有菩萨闻知即便施与假使经阿僧祇劫不生悔惜但念此身危脆不坚应以施彼愿我成就清净智身是名究竟施(梵语阿僧祇劫华言无类时)。

　　布施十种利益(出月灯三昧经)

　　布施乃破悭贪之前阵入正道之初门菩萨能行此者则获十种利益也。

　　【一降伏悭吝】谓修菩萨行者若能布施则悭鄙吝惜之心自然降伏不复萌动矣。

　　【二舍心相续】谓修菩萨行者行于布施财虽匮乏而喜舍之心无有间断也。

　　【三同其资产】谓修菩萨行者施心无量观诸众生与己无异所有财产平等受用无有彼此也。

　　【四生豪富家】谓修菩萨行者于一切财物常行惠施心无吝惜则当来果报必生豪富之家财宝具足受用无穷矣。

　　【五生处施心现前】谓修菩萨行者此生既能行于布施则感后世随其所生之处而他人施与之者皆无悭吝之心矣。

　　【六四众爱乐】谓修菩萨行者既能常怀惠施无所悭嫉则四众之心常生爱乐而无嫌恨也(四众者比丘比丘尼优婆塞优婆夷也)。

　　【七入众不怯】谓修菩萨行者既能布施而为四众之所爱乐故入大众之中自无畏怯之心也。

　　【八胜名流布】谓修菩萨行者能无所求而行布施则人多称赞胜妙名闻流布遐迩也。

　　【九手足柔软】谓修菩萨行者好行布施济人缺乏能感手足柔软相好圆满之报也。

　　【十不离知识】谓修菩萨行者自初发心行施以来常得亲近诸佛菩萨善知识等获闻法要未尝远离也。

　　菩萨十戒(出华严经)

　　谓菩萨奉持三世诸佛十种净戒具足清白无有缺犯念诸众生颠倒破戒我成正觉为说真法令离颠倒得净戒法是名菩萨十戒(三世者过去现在未来也)。

　　【一普饶益戒】谓菩萨受持净戒广为利益一切众生也。

　　【二不受戒】谓菩萨不受外道诸戒但自精进奉持诸佛平等净戒也。

　　【三不住戒】谓菩萨受持戒时不求于彼欲界色界无色界受生而住也。

　　【四无悔恨戒】谓菩萨不作重罪不行謟诈不破净行安住正戒心不悔恨也。

　　【五无违诤戒】谓菩萨于佛所制禁戒心常持护无所违犯亦不斗诤触恼一切众生但愿常生欢喜奉持于戒也。

　　【六不恼害戒】谓菩萨不学邪幻咒术及造作方药恼害众生但为救护一切而持于戒也。

　　【七不杂戒】谓菩萨不着边见不惑外道所计但观诸法缘起不实一心专持出离生死之戒也(边见者谓外道于断常二见中随执一见也外道所计者谓计此身从梵天生从微尘生之类也诸法缘起者谓一切法皆由眼等六根为因色等六尘为缘而生也)。

　　【八不贪求戒】谓菩萨不现异相彰己有德起贪求心但为满足出离生死法故而持于戒也。

　　【九无过失戒】谓菩萨不自贡高言我持戒见破戒人亦不轻毁令他愧耻但一其心而持于戒也。

　　【十无毁犯戒】谓菩萨受持净戒无所毁犯永断十恶具足十善恒念众生皆由颠倒毁犯于戒我当为说真实妙法令离颠倒成就菩提也(十恶者一杀生二偷盗三邪淫四妄言五绮语六恶口七两舌八贪九嗔十邪见也十善者不杀不盗不邪淫不妄言不绮语不恶口不两舌不贪不瞋不邪见也梵语菩提华言道)。

　　菩萨十戒(出梵网经)

　　【一不杀戒】不杀戒者谓慈心怜愍不断一切命也经云一切有命者不得故杀应起常住慈悲心孝顺心方便救护一切众生而反自恣心快意杀生者是波罗夷罪(梵语波罗夷华言极恶)。

　　【二不盗戒】不盗戒者谓不攘窃他人一切财物也经云一针一草不得故盗应生佛性孝顺心慈悲心常助一切人生福生乐而反更盗人财物是波罗夷罪。

　　【三不[婬-壬+(工/山)]戒】不[婬-壬+(工/山)]戒者谓守礼自防不应行欲事也经云应生孝顺心救度一切众生净法与人而反更起一切人[婬-壬+(工/山)]不择亲属是波罗夷罪。

　　【四不妄语戒】不妄语戒者谓言当诚实不应虚妄诳他也经云应生正语正见亦生一切众生正语正见而反更起一切众生邪语邪见邪业是波罗夷罪。

　　【五不酤酒戒】不酤酒戒者谓酒能昏神乱性故不应酤也经云一切酒不得酤是酒起罪因缘菩萨应生一切众生明达之慧而反更生一切众生颠倒之心是波罗夷罪。

　　【六不说过罪戒】不说过罪戒者谓不应说他人好恶长短也经云闻外道恶人说佛法中非法非律常生慈心教化是辈令生善信若反更自说他人罪过是波罗夷罪。

　　【七不自赞毁他戒】不自赞毁他戒者谓不自矜伐不谤他人也经云若自扬己德隐他人好事令他人受毁者是波罗夷罪。

　　【八不悭戒】不悭戒者谓心无鄙吝悉舍所有也经云见一切贫穷人来乞者随人所须一切给与而以恶心嗔心乃至不施一钱一针一草有求法者不为说一句一偈一微尘许法而反更骂辱者是波罗夷罪。

　　【九不嗔戒】不嗔戒者谓不应生忿怒之心也经云应生一切众生善根无诤之事常生悲心孝顺心而反更于一切众生中以恶口骂辱加以手打及以刀杖意犹不息前人求悔善言忏谢犹嗔不解者是波罗夷罪(前人即被打之人也)。

　　【十不谤三宝戒】不谤三宝戒者谓于佛法僧所常当恭敬尊重不应谤毁也经云见外道及以恶人一言谤佛音声如三百矛刺心况口自谤不生信心孝顺心而反更助恶人邪见人谤是波罗夷罪。

　　大论十种戒(出大智度论)

　　【一不缺戒】谓修行之人毁犯净戒如器已缺无所堪用若能恒自守护如爱明珠则能摄一切戒是名不缺戒。

　　【二不破戒】谓修行之人毁犯戒法如器破裂不堪为用若能持护不犯无有破损是名不破戒。

　　【三不穿戒】谓修行之人毁犯戒法如器穿漏不堪受物若能持护无毁是名不穿戒。

　　【四不杂戒】谓修行之人或毁定共戒念破戒事名之曰杂若能护持不毁欲念不起是名不杂戒(定共戒者即禅定与戒法相应也)。

　　【五随道戒】谓声闻初果须陀洹人随顺谛理能破见惑无所分别是名随道戒(梵语须陀洹华言预流见惑者谓意根对法尘而起分别也)。

　　【六无著戒】谓二乘之人见真谛理能成圣道于诸思惑无所染着是名无著戒(二乘者声闻乘缘觉乘也思惑者谓眼等五根对色等五尘而起贪爱也)。

　　【七自在戒】谓菩萨化他妙用于诸世间而得自在无碍是名自在戒。

　　【八智所赞戒】谓菩萨于诸世界化导众生为智者之所赞叹是名智所赞戒(智者即诸佛也)。

　　【九随定戒】谓菩萨随首楞严定现诸威仪导利众生虽威仪变现而任运常静是名随定戒(梵语首楞严华言健相分别)。

　　【十具足戒】谓菩萨持中道第一义谛戒用中道慧遍入诸法无戒不备是名具足戒(第一义谛者谓中道实相之理无二无别谛审不虚也)。

　　沙弥十戒(出翻译名义并沙弥十戒法)

　　梵语沙弥华言息慈初受十戒名为沙弥后受具足戒名为比丘也(具足戒者即一百五十戒也梵语比丘华言乞士)。

　　【一不杀戒】谓常念有情皆惜身命应当怜愍慎勿伤害是名不杀戒。

　　【二不盗戒】谓物各有主虽一针一草亦不当攘窃是名不盗戒。

　　【三不[婬-壬+(工/山)]戒】谓清净自守不犯色欲是名不[婬-壬+(工/山)]戒。

　　【四不妄语戒】谓言说诚实不以虚言诳他是名不妄语戒。

　　【五不饮酒戒】谓酒能昏神乱性增长愚痴应当绝饮是名不饮酒戒。

　　【六离高广大床戒】谓所坐之床高不过尺六广不过四尺若过此量者名高广大床则不当坐是名离高广大床戒。

　　【七离花鬘等戒】谓不着花鬘璎珞不用香油涂身是名离花鬘等戒。

　　【八离歌舞等戒】谓不自歌舞亦不辄往观听歌舞是名离歌舞等戒。

　　【九离金宝物戒】谓金银钱宝不当蓄积亦不许手执是名离金宝物戒。

　　【十离非时食戒】谓佛制午时为食时若过午则不当食是名离非时食戒。

　　持戒十种利益(出月灯三昧经)

　　持戒是菩提之根本入道之要门菩萨能坚守护持则获此十种利益也(梵语菩提华言道菩萨梵语具云菩提萨埵华言觉有情)。

　　【一满足智愿】谓修菩萨行者能持禁戒则身心清净慧性明了一切智行一切誓愿无不满足也。

　　【二如佛所学】谓佛初修道时以戒为本而得证果菩萨修行若能坚持净戒是亦如佛之所学也。

　　【三智者不毁】谓修菩萨行者戒行清净身口无过凡有智之人喜乐赞叹而不毁訾也。

　　【四不退誓愿】谓修菩萨行者坚持净戒求证菩提誓愿弘深勇猛精进而不退转也。

　　【五安住正行】谓修菩萨行者坚持戒律则身口意业悉皆清净而于正行安住而不舍也。

　　【六弃舍生死】谓修菩萨行者受持净戒则无杀盗[婬-壬+(工/山)]妄等业而能出离生死永脱轮回之苦也。

　　【七慕乐涅槃】梵语涅槃华言灭度谓修菩萨行者坚持戒律绝诸妄想故能厌恶生死之苦而欣慕涅槃之乐也。

　　【八得无缠心】谓修菩萨行者戒德圆明心体光洁一切烦恼业缘悉皆解脱而无缠缚之患也。

　　【九得胜三昧】梵语三昧华言正定谓修菩萨行者持戒清净心不散乱则得三昧成就定性现前而超诸有漏也。

　　【十不乏信财】谓修菩萨行者持守戒律于诸佛法具正信心则能出生一切功德法财而不匮乏也。

　　十善(出法界次第)

　　善即顺理之义谓行此十法皆顺理故然有二种一者止二者行止则止息己恶不恼于他行则修行胜德利安一切也。

　　【一不杀生】不杀生者谓不害一切物命即是止杀之善既不杀已当行放生之善也。

　　【二不偷盗】不偷盗者谓不窃取他人财物即是止盗之善既不盗已当行布施之善也。

　　【三不邪[婬-壬+(工/山)]】不邪[婬-壬+(工/山)]者谓不行邪[婬-壬+(工/山)]欲事即是止[婬-壬+(工/山)]之善既不邪[婬-壬+(工/山)]当行清净梵行之善也。

　　【四不妄语】不妄语者谓不起虚言诳惑他人即是止妄语之善既不妄语当行实语之善也。

　　【五不两舌】不两舌者谓不向两边说是谈非令他斗诤即是止两舌之善既不两舌当行和合利益之善也。

　　【六不恶口】不恶口者谓不发粗犷恶言骂辱他人即是止恶口之善既不恶口当行柔和软语之善也。

　　【七不绮语】不绮语者谓不庄饰华丽之言令人乐闻即是止绮语之善既不绮语当行质直正言之善也。

　　【八不贪欲】不贪欲者谓不贪着情欲尘境即是止贪之善既不贪欲当行清净梵行之善也。

　　【九不瞋恚】不瞋恚者谓不生忿怒之心瞋恨于人即是止瞋之善既不瞋恚当行慈忍之善也。

　　【十不邪见】不邪见者谓不偏邪异见执非为是即是止邪见之善既不邪见当行正信正见之善也。

　　每月十斋日(出法苑珠林)

　　【初一日】此日四天王太子下降按行人间比校善恶若念定光佛名号则灭一切罪增一切福(四天王者东方持国天王南方增长天王西方广目天王北方多闻天王也)。

　　【初八日】此日摩醯首罗天王下降按临人间观察善恶若念药师琉璃光佛名号则灭一切罪增一切福(梵语摩醯首罗华言大自在)。

　　【十四日】此日摩醯首罗天王下降按临人间观察善恶若念贤劫千佛名号则灭一切恶生一切善(劫梵语具云劫波华言分别时节贤者劫名谓此劫中多贤人也)。

　　【十五日】此日四天王太子下降按临人间观察善恶若念阿弥陀佛名号则灭生死罪得寂灭乐(梵语阿弥陀华言无量寿)。

　　【十八日】此日四天王太子使者下降观察人间比校善恶若念地藏菩萨名号则灭除罪业增延福寿。

　　【二十三日】此日摩醯首罗天王下降按察人间比校善恶若念大势至菩萨名号则增长福利灭除罪恶。

　　【二十四日】此日四天王太子下降按行人间观察善恶若念观世音菩萨名号则灭除众苦长养诸善。

　　【二十八日】此日四天王使者下降观察人间比校善恶若念卢舍那佛名号则灭烦恼罪得智慧乐(梵语卢舍那华言净满)。

　　【二十九日】此日摩醯首罗天王下降亲临人间比校善恶若念药王菩萨名号则灭一切恶生一切善。

　　【三十日】此日四天王使者下降按行人间观察善恶若念释迦牟尼佛名号则增长福利成就菩提(梵语菩提华言道)。

　　十忍(出仁王护国般若经䟽)

　　忍即忍可亦安忍也谓通教菩萨观五阴三界因果二谛等法成就十忍也(五阴者色阴受阴想阴行阴识阴也三界者欲界色界无色界也二谛者真谛俗谛也)。

　　【一戒忍】谓由观色阴而不犯禁制即得戒忍以作无作戒体皆是色摄故也(作无作戒者谓初受戒时有所作为执守坚持名为作也持守既久虽不作意而任运无所毁犯名无作也)。

　　【二知见忍】谓由观识阴了知一切诸法邪正之见皆从识心而生即得知见忍以了别识与此知见相类故也(了别识即意识以识有分别之义故也)。

　　【三定忍】谓由观想阴不起乱思即得定忍以从颠倒妄想能入于定故也。

　　【四慧忍】谓由观受阴无苦乐相即得智慧忍以分别诸法皆悉空寂智慧即生故也。

　　【五解脱忍】谓由观行阴无造作相即得解脱忍以行皆悉无常无有结缚也。

　　【六空忍】谓由观三界苦果无有实体即得空忍也以生死苦谛性本空寂故也。

　　【七无愿忍】谓由观三界苦因皆悉空故即得无愿忍以烦恼集谛性本清净故也。

　　【八无相忍】谓由观三界因果之法皆空即得无相忍以因果之相本空无有故也。

　　【九无常忍】谓由观俗谛之境一切有为之法悉皆虚幻即得无常忍以一切诸法迁灭不停故也(俗谛者谓建立一切法也)。

　　【十无生忍】谓由观真谛之境是无为法诸念不生即得无生忍以真空之理本无生灭故也(真谛者谓泯绝一切法也)。

　　慈忍十种利益(出月灯三昧经)

　　慈即爱念忍即安忍谓修菩萨行者于一切违顺等境皆能慈忍故获此十种利益也。

　　【一火不能烧】谓修菩萨行者但为利益众生常怀慈忍之心于一切违逆之境了知身心自性本空悉无所恼是以瞋恚之火所不能烧也。

　　【二刀不能割】谓修菩萨行者但为利益众生常怀慈忍之心于一切横逆之境了知自身体性空寂悉无所畏是以瞋恚利刀所不能割也。

　　【三毒不能中】谓修菩萨行者但为利益众生常怀慈忍之心人或有所加害了知身心本空不以为意是以贪瞋毒药所不能中也。

　　【四水不能漂】谓修菩萨行者但为利益众生常怀慈忍之心于一切顺情之境了知诸法本空悉无所染是以贪爱之水所不能漂也。

　　【五为非人护】非人即鬼神之类谓修菩萨行者但为利益众生常怀慈忍之心于一切时处鬼神之类悉皆护卫也。

　　【六身相庄严】谓修菩萨行者但为利益众生常怀慈忍之心爱念于人是以能感色身相好庄严之报也。

　　【七闭诸恶道】谓修菩萨行者但为利益众生常怀慈忍之心成就善法是以恶道之门自然闭而不开也。

　　【八随乐梵天】梵天即色界初禅天也谓修菩萨行者慈忍具足梵行无亏故报尽命终随其意乐而得生于梵天也。

　　【九昼夜常安】谓修菩萨行者常行慈忍之心利益有情而不恼害故得身心寂静昼夜常安也。

　　【十不离喜乐】谓修菩萨行者常怀慈忍之心利益众生令其各获安隐是以自之身心亦不离于喜乐也。

　　精进十种利益(出月灯三昧经)

　　谓修菩萨行者于诸梵行念念进修精勤无怠故有十种利益也(梵行即净行也)。

　　【一他不折伏】谓菩萨慧解精勤行业成就则不为一切邪论妄计之所折伏也。

　　【二得佛所摄】谓菩萨于诸梵行精进无怠则为诸佛之所摄受而不舍也。

　　【三为非人护】非人即鬼神之类谓菩萨于诸梵行精进无怠于一切时处鬼神之类悉加卫护也。

　　【四闻法不忘】谓菩萨于诸梵行精进无怠则于所闻之法常能忆持而不忘失也。

　　【五未闻能闻】谓菩萨于诸梵行勇猛精进乐法之心无有厌足则昔所未闻今皆得闻也。

　　【六增长辩才】谓菩萨于诸梵行精进无怠则法义皆通辩才增长随问随答皆无疑碍也。

　　【七得三昧性】梵语三昧华言正定谓菩萨于诸梵行精进无怠则身心寂静定性现前不为世相之所变迁也。

　　【八少病少恼】谓菩萨于诸梵行精进无怠虽昼夜不息而善能调适身心是以常得轻安少病少恼也。

　　【九得食能消】谓菩萨于诸梵行精进无怠而于饮食不节不恣是以食已即消而无停滞之患也。

　　【十如优钵罗华】梵语优钵罗华言青莲花以其出于淤泥而无染污世人见之即生希有之想谓菩萨于诸梵行精进无怠虽处生死不为烦恼之所染着犹如此花见者亦生希有之心也。

　　禅定十种利益(出月灯三昧经)

　　谓修菩萨行者善能修习禅定则万缘俱息定性现前故获此十种利益也。

　　【一安住仪式】谓菩萨习诸禅定必须整肃威仪一遵法式行之既久则诸根寂静正定现前自然安住无所勉强是为安住仪式。

　　【二行慈境界】谓菩萨习诸禅定常存慈爱之心而无伤杀之念于诸众生悉令安隐是为行慈境界。

　　【三无烦恼】谓菩萨习诸禅定诸根寂静则贪瞋痴等一切烦恼自然不生是为无烦恼。

　　【四守护诸根】谓菩萨习诸禅定常当防卫眼等诸根不为色等诸尘所动是为守护诸根。

　　【五无食喜乐】谓菩萨习诸禅定既得禅悦之味以资道体虽无饮食之奉而自然欣豫是为无食喜乐。

　　【六远离爱欲】谓菩萨修习禅定寂默一心不令散乱则一切爱欲之境悉无染着是为远离爱欲。

　　【七修禅不空】谓菩萨习诸禅定而获诸禅功德虽证真空之理而不随于断灭之空是为修禅不空。

　　【八解脱魔罥】谓菩萨习诸禅定则能远离生死一切魔网悉皆不能缠缚是为解脱魔罥。

　　【九安住佛境】谓菩萨习诸禅定开发无量智慧通达甚深法义于佛知见自然明了心心寂灭住持不动是为安住佛境。

　　【十解脱成熟】谓菩萨习诸禅定一切业惑不能挠乱行之既久则无碍解脱自然圆就是为解脱成熟。

　　坐禅人十种行(出解脱道论)

　　【一令观处明净】谓修行之人欲修禅定先须调适饮食不饥不饱次须随顺时节不先不后又当整肃威仪无有𠎿怠修此三行用观分明则诸缘屏息心常寂静安于禅定是为观处明净。

　　【二遍起观诸根】谓坐禅之人欲修禅定当周遍观察信等五根不令消减与定相应心无懈怠即得远离疑盖等过三昧现前是为遍起观诸根(五根者信根进根念根定根慧根也梵语三昧华言正定)。

　　【三晓了于相】谓坐禅之人欲修禅定必当晓了意识想念之相令其不急不宽调适得中则妄想不生禅定易入是为晓了于相。

　　【四制令心调】谓坐禅之人欲修禅定当起精进制伏其心调停适中勿使过度增长乱意则得定相现前三昧成就是为制令心调。

　　【五折伏懈怠】谓坐禅之人若以不得胜定令心无味故成懈怠而欲睡眠于是之时必当谛观诸禅功德䇿励精进则定相现前三昧可得是为折伏懈怠。

　　【六心无味着】谓坐禅之人欲修禅定以慧根迟钝及少方便不得寂静故于胜定无所乐着是为心无味着。

　　【七心欢喜】谓坐禅之人于诸胜定心若无味当观生老病死及诸恶趣令生恐怖然后念佛法僧等诸功德䇿进身心令欣得禅定是为心欢喜。

　　【八心定成舍】谓坐禅之人欲修禅定当调伏诸根如理思惟安住寂静而舍一切非正之行是为心定成舍。

　　【九近学定人】谓坐禅之人欲修禅定应当远离不修威仪及不习寂静之人而常亲近安住寂静威仪整肃心源泯净者依其教诫成就正定道业是为近学定人。

　　【十乐着安定】谓坐禅之人欲修禅定于彼得定善解缘起入寂静处者即当爱乐恭敬求其开导以起定心是为乐着安定。

　　般若十种利益(出月灯三昧经)

　　梵语般若华言智慧谓菩萨由此智慧通达无碍故获十种利益也。

　　【一一切舍不取施想】谓菩萨修行般若照了万法俱寂是故虽行布施而无能施之想不着所施之物不见受施之人是为一切舍不取施想。

　　【二持戒不缺而不依戒】谓菩萨修行般若虽坚持净戒无所毁缺然以空慧照之则不见有能持能犯之相是为持戒不缺而不依戒。

　　【三住于忍力而不住众生想】谓菩萨修行般若安住忍力度诸众生然以空慧照之而终不起众生得度之想是为住于忍力而不住众生想。

　　【四行于精进而离身心】谓菩萨修行般若于诸梵行虽勇猛精进然以空慧照之而不见有身心精进之相是为行于精进而离身心。

　　【五修禅而无所住】谓菩萨修行般若虽在禅定然以空慧照之而于一切诸禅功德不生味着是为修禅而无所住。

　　【六魔不能扰】谓菩萨修行般若能以空慧照了诸法本性空寂复知魔佛体元不异魔虽发现即无所怖是为魔不能扰。

　　【七于他言论其心不动】谓菩萨修行般若于世间出世间一切诸法无不通达明了故于他人言论悉能辩其邪正是非不为所惑是为于他言论其心不动。

　　【八达生死海底】谓菩萨修行般若照了诸法洞彻生死渊源不为轮转所溺是为达生死海底。

　　【九起增上悲】谓菩萨修行般若虽观一切性空常以广大悲愍之心誓㧞一切众生之苦令得解脱是为起增上悲。

　　【十不乐二乘道】谓菩萨修行般若而能了知声闻缘觉小乘之法沉滞空寂未为究竟而不欣乐唯求大乘无上之道而得解脱是为不乐二乘道。

　　闻经十益(出华严经䟽)

　　谓毗卢遮那如来现法界无尽身云遍一切处与十方佛互为主伴称性圆融而说此经令诸菩萨一切大众及未来世法界众生皆悉得闻信解悟入生如来家乃至深入毗卢性海若人闻是经得无量无边利益今束为十故云闻经十益也(梵语毗卢遮那华言遍一切处)。

　　【一见闻益】见闻益者谓见闻如来常说遍说此之大经佛佛道同法应如是令诸众生入佛境界成见闻益(常说者过去现在穷未来际恒说此法也遍说者十方无尽世界皆说此法也)。

　　【二发心益】谓闻如来说本因中大愿大行誓度众生是以遂发信心学佛行愿成发心益。

　　【三造修益】谓闻如来说此大经发起当机智慧善业令诸众生如法进修成造修益。

　　【四顿得益】谓闻如来初成正觉即说此经为根本法轮义理玄妙具含众德令诸众生即能开悟成顿得益。

　　【五灭障益】谓闻如来说此大经广明依正二果胜德庄严是以信乐修行灭烦恼障成灭障益(依正二果者一依果谓华藏庄严世界二正果谓如来十身也)。

　　【六摄位益】谓闻此经显说圆融地位即一位之中具摄诸位功德期心证入成摄位益。

　　【七起行益】谓闻此经广说圆融妙行即一行顿成诸行是以起深信解发意修行成起行益。

　　【八称性益】谓闻说此经称性极谈真实之法决须解了依性起修成称性益。

　　【九转利益】谓闻此经说一切众生皆具如来智慧乃展转与人演说皆得饶益成转利益。

　　【十速证益】谓总具前诸法门故广修众德则能速出生死顿证菩提成速证益(梵语菩提华言道)。

　　多闻十种利益(出月灯三昧经)

　　谓修菩萨行者于世间出世间一切邪正之法无不闻知故获此十种利益也。

　　【一知烦恼助】谓修菩萨行者以多闻故则知自身及诸众生所有一切烦恼之惑皆能资助业因而受当来果报故求出离而不为所惑也。

　　【二知清净助】谓修菩萨行者以多闻故悉知一切清净梵行皆能资助菩提之道是以精勤修习以证无上佛果也。

　　【三远离疑惑】谓修菩萨行者以多闻故则于世间出世间一切诸法及外道邪魔等论悉皆明了通达而无所疑惑也。

　　【四作正直见】谓修菩萨行者以多闻故则于一切邪正之法无不明了若有众生邪见邪论者为作正直知见而格其非心也。

　　【五远离非道】谓修菩萨行者以多闻故则于善恶果报诸法同缘无不明了故杀盗等一切非法之道皆能远离而不为也。

　　【六安住正路】谓修菩萨行者以多闻故则于一切邪正诸法无不明了故不为非道所惑而于如来正法常得安住而不退也。

　　【七开甘露门】谓修菩萨行者以多闻故则能深入如来之藏了知无上法味而复以此普润众生令其善根增长是为开甘露门也。

　　【八近佛菩提】梵语菩提华言道谓修菩萨行者以多闻故常勤修习则知戒定慧行能趣圣果是以心常在道精勤无怠而于佛果菩提为不远也。

　　【九为作光明】谓修菩萨行者以多闻故知诸众生皆为无明所覆常受长夜之苦而能以智慧之灯作诸光明令其出离幽暗而获清升之乐也(无明者无所明了也)。

　　【十不畏恶道】谓修菩萨行者以多闻故晓了万法体本空寂无苦无乐是以发广大心随类化度一切众生而于险难恶道悉无所畏也。

　　十法行(出辩中边论)

　　【一书写】谓于佛所说经律论文书写流通使不断绝也。

　　【二供养】谓于佛经典所在之处如佛塔庙皆应恭敬尊重供养也。

　　【三施他】谓所闻之法为他演说或施与经卷不专自用但欲利他也。

　　【四谛听】谓闻他人读诵解说一切经法深生爱乐而专心审听也。

　　【五披读】谓于诸佛所说之经时常披阅看读不释手也。

　　【六受持】谓于诸佛所说教法从师禀受持而弗失也。

　　【七开演】谓于如来所说正法时常开示演说令人信解也。

　　【八讽诵】谓于如来所说一切道法讽诵宣扬梵音清彻令人乐闻也。

　　【九思惟】谓于如来所说一切法义思惟筹量忆念不忘也。

　　【十修习】谓依如来所说之法精修数习以成道果也。

　　十种行愿(出华严经行愿品)

　　普贤菩萨于华严会上逝多林中称叹如来胜功德已告诸菩萨及善财言如来功德十方诸佛经刹尘劫说不能𥁞若欲成就此功德门应修十种广大行愿也(普贤者德周法界曰普调柔善顺曰贤菩萨梵语具云菩提萨埵华言觉有情梵语逝多华言胜林劫梵语具云劫波华言分别时节)。

　　【一礼敬诸佛】谓一心运想十方诸佛如对目前恭敬殷勤五体投地故云礼敬诸佛(五体者头及两手两足也)。

　　【二称赞如来】谓爱乐佛之功德以微妙舌根出无𥁞音声称扬赞叹故云称赞如来。

　　【三广修供养】谓诸佛如来为最上福田当起正信悉以上妙财法等所谓最胜花鬘涂香赀财众具及以勤修善根菩提妙法皆悉无量以用供养故云广修供养(梵语菩提华言道)。

　　【四忏除业障】忏梵语具云忏摩华言悔过今言忏悔华梵兼举也谓之忏者陈露先罪悔者改往修来若欲忏除业障即当自念无量劫中由贪嗔痴作诸恶业障蔽真性今当清净三业于诸佛菩萨众前诚心忏悔不敢覆藏故云忏悔业障(三业者身业口业意业也)。

　　【五随喜功德】谓佛从初发心不惜身命舍头目髓脑修诸苦行以至成道灭度所有功德乃至六趣四生声闻辟支佛一切菩萨等种种所有诸善功德我皆随顺欢喜故云随喜功德(六趣者天趣人趣修罗趣饿鬼趣畜生趣地狱趣也四生者胎生𡖉生湿生化生也辟支梵语具云辟支迦罗华言缘觉菩萨梵语具云菩提萨埵华言觉有情)。

　　【六请转法轮】谓十方刹土诸佛成等正觉我以身口意业殷勤劝请转妙法轮普雨法雨自他沾洽故云请转法轮(刹梵语具云刹摩华言土田)。

　　【七请佛住世】谓诸佛菩萨声闻缘觉诸善知识将欲入灭我悉劝请久住于世利乐众生故云请佛住世。

　　【八常随佛学】谓佛从初发心精进不退不惜身命剥皮为纸析骨为笔刺血为墨书写经典积如须弥乃至成道说法度生所有法行悉愿随顺修学故云常随佛学(梵语须弥华言妙高)。

　　【九恒顺众生】谓常于一切众生承事供养如奉师长如敬父母凡有病苦为作良医乃至贫穷令得饶富如是平等随顺利乐故云恒顺众生。

　　【十普皆回向】谓发广大心从初礼敬诸佛乃至恒顺众生所有一切广大功德普皆回向法界众生愿令常得安乐乃至究竟成就菩提故云普皆回向。

　　十度各三行(出成唯识论)

　　度者超度也谓此十度各有三种殊胜行门菩萨修行此法则能自利利他度诸众生离生死此岸越烦恼中流到涅槃彼岸同证无上菩提(梵语涅槃华言灭度梵语菩提华言道)。

　　【一施度三行】此施度有三种一财施谓以己所有财物施与他人令其安乐二法施谓以佛法为诸众生演说令其开悟三无畏施谓于诸众生无杀害心令其无所怖惧是为施度三行。

　　【二尸度三行】尸梵语具云尸罗华言清凉又翻为戒此戒度有三种一摄律仪戒谓持佛戒律具众威仪二摄善法戒谓身口意所作善法皆悉摄持三饶益有情戒谓以慈悲喜舍之心与众生乐㧞众生苦平等利益是为尸度三行。

　　【三忍度三行】此忍度有三种一耐怨害忍谓若遇怨憎毒害安然忍耐无返报心二安受苦忍谓若遇水火刀杖众苦所逼恬然忍受三谛察法忍谓谛审诸法体性虚幻而本无生灭安然忍可是为忍度三行。

　　【四进度三行】此进度有三种一被甲精进谓起大誓愿心修诸胜行二摄善精进谓修方便行进趣无上菩提三利乐精进谓勤化众生咸修于道是为进度三行。

　　【五禅度三行】禅梵语具云禅那华言静虑此禅度有三种一安住静虑谓乱想不起深入禅定二引发静虑谓智慧现前生诸功德三办事静虑谓功行圆成利益众生是为禅度三行。

　　【六慧度三行】此慧度有三种一生空无分别慧谓平等照了俗谛之法无生灭相二法空无分别慧谓平等照了真谛之法悟性本空三俱空无分别慧谓全照中道超前二空悉皆平等是为慧度三行(俗谛者谓建立一切法也真谛者谓泯绝一切法也)。

　　【七方便度三行】此方便度有三种一进趣果向方便谓修诸功德回向佛果二巧会有无方便谓能善巧融会真俗二谛之理三不舍不受方便谓㧞济众生了达能所皆空而不舍离是为方便度三行。

　　【八愿度三行】此愿度有三种一求菩提愿谓自求佛果二利乐他愿谓救度一切众生三外化愿谓外化有情亦起自利利他之愿是为愿度三行。

　　【九力度三行】力即力用谓此力度有三种一思择力谓思惟拣择一切善法而得其力二修习力谓修行数习殊胜妙行证得其力三变化力谓神通力用化度众生是为力度三行。

　　【十智度三行】此智度有三种一无相智谓观达一切诸法性本自空二受用法乐智谓修行证得一切种智恒自受用得大自在三成熟有情智谓教化饶益一切众生成就道果是为智度三行(一切种智谓知一切道知一切种即佛智也)。

　　十种有依行轮(出地藏十轮经)

　　有依行者有可凭依之行业也轮以摧碾为义佛谓众生依此行业而修菩提则能摧破一切烦恼惑业故曰轮也(梵语菩提华言道)。

　　【一具足净信】谓众生具足清净信心则于一切善恶业缘受报因果皆无所疑此为有依行也。

　　【二具足惭愧】谓众生具足惭愧之心凡有所作身口过非而能内自羞耻发露向人悉不覆藏此为有依行也。

　　【三安住律仪】谓众生若能摄身口意业安住净戒则于杀盗[婬-壬+(工/山)]妄等诸律仪悉无毁犯此为有依行也。

　　【四安住慈心】谓众生若能安住平等慈爱之心则于一切有情悉与其乐不加恼害此为有依行也。

　　【五安住悲心】谓众生若能安住平等悲悯之心则于一切有情见其受苦普为救㧞令其安隐此为有依行也。

　　【六安住喜心】谓众生若能安住欢喜之心见诸有情离苦得乐了无憎嫉之意此为有依行也。

　　【七安住舍心】谓众生若能安住舍离之心则于一切有情冤亲平等无憎无爱此为有依行也。

　　【八具正归依】谓众生发心修行之初必须归向依止佛法僧宝则所修所证有所凭据而不惑于外道邪魔之见此为有依行也。

　　【九具足精进】谓众生于如来一切善法若能随顺修学勇猛精勤始终不懈此为有依行也。

　　【十常乐寂静】谓众生修习禅定当远离愦闹寂默一心如理思惟绝诸妄想此为有依行也。

　　十种发心(出华严经随䟽演义钞)

　　十种发心者谓诸众生迷妄失真念念起心贪着诸境业报不同苦乐有异皆因发心不纯也。

　　【一发地狱心】谓众生念念起贪瞋之心日增月甚造上品十恶行火涂道是名发地狱心(上品者谓人作恶于欲作正作作已三时之中俱不能悔也十恶者一杀生二偷盗三邪[婬-壬+(工/山)]四妄语五两舌六恶口七绮语八贪欲九瞋恚十邪见也火涂道者即地狱道也谓地狱中受火床炉炭等苦也)。

　　【二发畜生心】谓众生念念起心欲多眷属如海吞流愚痴贪着起中品十恶行血涂道是名发畜生心(中品者谓作恶已后起少悔心也血涂道者即畜生道也谓畜生常被互相吞啖之苦也)。

　　【三发饿鬼心】谓众生念念欲得名闻四远八方称扬内无实德虚比圣贤唯行謟诳起下品十恶行刀涂道是名发饿鬼心(下品者谓作恶之时即能悔也刀涂道者即饿鬼道也谓饿鬼中常受刀杖逼迫之苦也)。

　　【四发下品十善心】下品者于作善之时即生悔心也十善者不杀生不偷盗不邪[婬-壬+(工/山)]不妄语不两舌不恶口不绮语不贪欲不瞋恚不邪见也谓众生念念欲胜于人轻他重己而外扬仁义行修罗道是名发下品十善心(梵语阿修罗华言非天谓行非天也)。

　　【五发中品十善心】中品者于作善已后起少悔心也谓众生念念忻乐世间修行五戒行人之道是名发中品十善心(五戒者不杀生不偷盗不邪[婬-壬+(工/山)]不妄语不饮酒也)。

　　【六发上品十善心】上品者于十善欲作正作作已三时之中心俱不悔也谓众生念念知三恶道苦及知人间苦乐相间唯天上纯受诸乐而求生彼故闭摄内根不着外尘修行天道是名发上品十善心(三恶道者饿鬼道畜生道地狱道也内根者即意根也)。

　　【七发欲界主心】欲界主者即欲界他化自在天主也谓众生若念念张大威势夺他所化以自娱乐而行魔罗道是名发欲界主心(梵语魔罗华言能夺命谓能夺人智慧之命称天魔者即此天也)。

　　【八发世智心】谓众生念念欲得利智辩聦高才明哲鉴达古今不信出世教法而行尼犍道是名发世智心(梵语尼犍华言离系即外道也)。

　　【九发梵心】谓众生念念厌下欲界尘境忻上梵天胜妙之乐而行色无色之道是名发梵心(色无色者谓色界无色界也)。

　　【十发无漏心】无漏者不漏落生死也谓众生念念厌离世间生死之苦断除贪瞋痴之妄惑常修无漏之因而行二乘之道是名发无漏心(二乘者声闻乘缘觉乘也)。

　　十念(出诸经要集)

　　谓于佛等十境起修十念摄伏乱心勿使妄动则正念现前佛道可期矣。

　　【一念佛】谓于如来相好功德时常专心系想念念不忘是名念佛。

　　【二念法】谓诸佛教法为修行之轨则能除爱欲尘劳诸结使缚时常专心系想念念不忘是名念法(结使者谓一切惑业缠结而能驱使众生受生死之苦也)。

　　【三念僧】谓菩萨罗汉圣僧咸具种种功德为世福田时常专心系想念念不忘是名念僧(菩萨梵语具云菩提萨埵华言觉有情罗汉梵语具云阿罗汉华言无学)。

　　【四念戒】谓佛所制之戒能息诸恶成就道品犹如璎珞可以严身时常专心系想念念不忘是名念戒。

　　【五念施】谓布施能破悭贪生长福果及所施之后无有悔心亦不求报但起慈心利益一切时常专心系想念念不忘是名念施。

　　【六念天】谓诸天善业成就感报胜身众福具足而我亦当修如是善业感如是身时常专心系想念念不忘是名念天。

　　【七念休息】谓于寂静之处闲居独处屏息一切缘务则可修习圣道时常专心系想念念不忘是名念休息。

　　【八念安般】安般梵语具云安那般那华言遣来遣去即出入息也谓摄心静虑数出入息觉知长短则能除诸妄想时常专心系想念念不忘是名念安般。

　　【九念身】谓此身头目手足皮肉骨髓何者是身从何处来为谁所造于此终后当生何处了知因缘假合毕竟不实即须昼夜精进修习净行时常专心系想念念不忘是名念身。

　　【十念死】谓人之生犹如梦幻诸根不久终当散坏即须昼夜精修以求出离时常专心系想念念不忘是名念死。

　　大明三藏法数卷第三十二
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第三十三　　　　石五

　　上天竺前住持沙门一如等奉　来集注

　　念佛十种心(出大宝积经)

　　弥勒菩萨白佛言如佛所说阿弥陀佛极乐世界功德利益若有众生发十种心随一一心专念彼佛是人命终当得往生也(梵语弥勒华言慈氏梵语阿弥陀华言无量寿)。

　　【一无损害心】念佛之人于诸众生常起大慈之心不加损害令得快乐是名无损害心。

　　【二无逼恼心】念佛之人身心安静于诸众生常起大悲之心深加愍伤令得脱苦是名无逼恼心。

　　【三乐守护心】念佛之人于佛所说正法当须不惜身命守护爱惜是名乐守护心。

　　【四无执着心】念佛之人常以智慧观察于一切法不生执着是名无执着心。

　　【五起净意心】念佛之人能离世间杂染之法复于利养等事常生知足之心是名起净意心。

　　【六无忘失心】念佛之人求生净土成佛种智于一切时念念不舍是名无忘失心。

　　【七无下劣心】念佛之人常行平等之心于诸众生尊重恭敬不生轻慢是名无下劣心。

　　【八生决定心】念佛之人不着世间言论于无上菩提之道深生正信毕竟不惑是名生决定心(梵语菩提华言道)。

　　【九无杂染心】念佛之人修习功行种诸善根心常远离一切烦恼杂染是名无杂染心。

　　【十起随念心】念佛之人虽观如来相好而不生爱着之心于无念中常念彼佛是名起随念心。

　　十种方便(出晋译华严经)

　　【一布施方便】谓修菩萨行者心无悭吝于身命财悉皆喜舍但欲利益众生不求人之恩报是为布施方便也。

　　【二持戒方便】谓修菩萨行者坚持禁戒行头陀行威仪具足不轻他人于诸尘境心无染着是为持戒方便也(梵语头陀华言抖擞)。

　　【三忍辱方便】谓修菩萨行者远离颠倒瞋恚而无彼我之想于诸众生设有横逆侵加于己悉能忍受心无所动是为忍辱方便也。

　　【四精进方便】谓修菩萨行者于诸梵行即当捍劳忍苦勇猛无怠其所得法念念思惟不令忘失是为精进方便也(梵行即净行也)。

　　【五禅定方便】谓修菩萨行者远离一切五欲及诸烦恼而于禅定解脱等法𨦣意修习求证佛果是为禅定方便也(五欲者色欲声欲香欲味欲触欲也)。

　　【六智慧方便】谓修菩萨行者远离愚痴烦恼长养一切功德欢喜爱乐心无厌足开发慧解成就菩提是为智慧方便也(梵语菩提华言道)。

　　【七大慈方便】谓修菩萨行者运平等大慈之心利乐一切众生虽历尘劫而不疲厌是为大慈方便也(劫梵语具云劫波华言分别时节)。

　　【八大悲方便】谓修菩萨行者虽了知诸法元无自性而能以平等大悲之心代一切众生受诸苦恼虽历尘劫而不疲厌是为大悲方便也。

　　【九觉悟方便】谓修菩萨行者以无碍智慧开示一切众生令其了悟本有觉性无所疑惑是为觉悟方便也。

　　【十转不退法轮方便】谓修菩萨行者转无上法轮化导一切众生令其依教修学增长菩提行位不退是为转不退法轮方便也。

　　十行仙(出楞严经)

　　【一地行仙】谓其服食药饵能驻一期之寿而不能轻举故名地行仙(一期者从生至死也)。

　　【二飞行仙】谓其餐食黄精松柏之类久而身轻故名飞行仙(黄精药名松柏者谓松柏之叶也)。

　　【三游行仙】谓其久服还[舟-(白-日)]化形易骨游戏人间故名游行仙(还[舟-(白-日)]者谓神仙九还之[舟-(白-日)]也)。

　　【四空行仙】谓其乘阴阳动静调气固精腾身履空故名空行仙。

　　【五天行仙】谓其能鼓天池咽津液不交世欲故名天行仙(天池即口也)。

　　【六通行仙】谓其吞吸日月精华作意存变以延身命岁久功成遂有异见通世物情故名通行仙。

　　【七道行仙】谓其能以咒术持身术力成就故名道行仙。

　　【八照行仙】谓其能系念一境澄凝精思积久功成照用显发故名照行仙。

　　【九精行仙】谓其内以坎男离女为四配外即扶阴助阳摄卫精气故名精行仙。

　　【十绝行仙】谓其存想世间有为功用运想化理超绝世间故名绝行仙。

　　十魔(出华严经随䟽演义钞)

　　魔梵语具云魔罗华言能夺命谓能夺众生智慧之命又翻作障能于修道之人而作障难故也。

　　【一蕴魔】谓色受想行识五蕴为魔也盖贪着五蕴之法起惑造业障碍正道遂失智慧之命是名蕴魔。

　　【二烦恼魔】谓一切烦恼之惑为魔也盖贪着五尘之境起诸烦恼障碍正道遂失智慧之命是名烦恼魔(五尘者色尘声尘香尘味尘触尘也)。

　　【三业魔】谓一切恶业为魔也盖杀盗淫妄诸罪𢙣业障碍正道遂失智慧之命是名业魔。

　　【四心魔】谓一切我慢之心为魔也盖心怀贡高常生憍慢障蔽正道遂失智慧之命是名心魔。

　　【五死魔】谓人寿𥁞命终为魔也盖业报已毕舍离现生之处障蔽修道遂失智慧之命是名死魔。

　　【六天魔】谓欲界第六他化自在天为魔也盖此天为欲界之主见人修道以为失我眷属空我宫殿即兴魔事恼乱行者令人障蔽正道遂失智慧之命是名天魔。

　　【七善根魔】谓着所修一切善法为魔也盖修行之人或得一善即生取着之心更不加修由是障蔽正道遂失智慧之命是名善根磨。

　　【八三昧魔】梵语三昧华言正定谓著于所得禅定为魔也盖修禅之人得一三昧久味耽着不求升进障蔽正道遂失智慧之命是名三昧魔。

　　【九善知识魔】谓悭吝于法而为魔也盖于一切诸法起执着心不能开导于他障蔽正道令人遂失智慧之命是名善知识魔。

　　【十菩提法智魔】梵语菩提华言道谓着一切法而为魔也盖修行之人于菩提之法起智执着坚守不舍障蔽正道遂失智慧之命是名菩提法智魔。

　　十种鬼(出楞严经)

　　【一怪鬼】谓此鬼宿因多贪于物非理而取故受此报还托于物即金银草木等精怪也。

　　【二魃鬼】谓此鬼宿因多[婬-壬+(工/山)]为色动乱身心如风鼓物故受此报还托于风而成魃鬼也(魃即旱魃)。

　　【三魅鬼】谓此鬼宿因多诈唯凭许伪惑乱于人故受此报托附畜类以成其质即狐狸等精能魅惑人者也。

　　【四蛊毒鬼】谓此鬼宿因多怨结怨在心怀恶不舍故受此报假托毒类以成其质即蛇虺等毒虫能蛊于人者也。

　　【五疠鬼】谓此鬼宿因多瞋心常忿恚故受此报遇人年灾命衰者便入其身兴诸苦恼如疠疫传尸骨蒸之类也。

　　【六饿鬼】谓此鬼宿因多慢内无实德空腹高心陵人傲物故受此报寓气为质不逢饮食常困饥虚是名饿鬼。

　　【七魇鬼】谓此鬼宿因多诳常怀异谋诈现有德欺罔于人故受此报凭虚托暗迷惑昏睡之人是名魇鬼。

　　【八魍魉鬼】谓此鬼宿因邪见妄生执着自谓明悟故受此报寓山川以托其形为木石之怪是名魍魉鬼。

　　【九役使鬼】谓此鬼宿因多枉劳心役思常行不正挠害无辜故受此报寓明显境托以成形而为担沙负石走使之类是名役使鬼。

　　【十传送鬼】谓此鬼宿因争讼藏覆己罪为人所讼故受此报托附于人传送吉凶福祸之言是名传送鬼。

　　十缠(出翻译名义)

　　缠者缚也谓一切众生被此十法缠缚不能出离生死之苦证得涅槃之乐也(梵语涅槃华言灭度)。

　　【一无惭】惭即惭天谓人于屏处作诸过恶不自惭耻也。

　　【二无愧】愧即愧人谓于人所见处为诸过非不知羞愧也。

　　【三嫉】嫉者妒也谓见他人荣富心生妒忌也。

　　【四悭】悭者吝也谓人于世间赀财及出世间法财不肯惠施也。

　　【五悔】悔者恨也谓所作之过蒂(音蔡)芥胸臆不能自安也(蒂芥者谓刺粳也)。

　　【六睡眠】睡眠者谓人昏懵不惺常乐睡眠无所省察也。

　　【七掉举】掉举者摇动也谓心念动摇不能摄伏于诸禅观无由成就也。

　　【八昏沉】昏沉者昏钝沉坠也谓神识昏钝懵然无知不加精进之功遂致沉坠苦海也。

　　【九嗔忿】嗔忿者恚怒也谓人于违情之境不顺己意便发恚怒而忘失正念也。

　　【十覆】覆者藏也谓隐藏所作过恶惟恐人知不能悔过而迁善也。

　　十使(出法界次第)

　　使即驱役之义谓此贪等十使皆能驱役行者心神流转三界生死也(三界者欲界色界无色界也)。

　　【一贪使】引取之心名为贪谓于一切物及顺情之境引取无厌是为贪使。

　　【二嗔使】忿怒之心名为嗔谓于一切违情之境即起忿怒是为嗔使。

　　【三痴使】迷惑之心名为痴谓于一切事理无所明了妄生邪见起诸邪行是为痴使。

　　【四慢使】自恃轻他之心名为慢谓由恃己种姓富贵才能轻蔑于他是为慢使。

　　【五疑使】迷心乖理名为疑谓若修戒定等法不别真伪暗钝无明犹豫无决是为疑使。

　　【六身见使】谓于名色阴入界中妄计有身强立主宰恒起我见是为身见使(阴即色受想行识之五阴也入即眼耳鼻舌身意六根色声香味触法六尘根尘相入故名十二入也界即六根六尘六识之十八界也)。

　　【七边见使】谓于断常中执断非常执常非断但执一边是为边见使(断常者谓外道妄计此身死已不生故名断见复计此身死已后当再生故名常见)。

　　【八邪见使】谓邪心取理不信因果断诸善根作一阐提行是为邪见使(梵语一阐提华言信不具)。

　　【九见取使】谓于非真胜法中谬计涅槃心生取着及行道之时虽入种种观门而真明米发谬计所得为真为胜心生取着是为见取使(真胜法者谓佛之正法为真为胜也梵语涅槃华言灭度真明未发者谓本性之明未显发也)。

　　【十戒取使】谓于非戒中谬以为戒取以进行如外道妄持鸡狗等邪戒执为正戒是为戒取使(鸡狗戒者谓外道妄计前世从鸡狗中来即独立啖秽而行苦行也)。

　　十恶(出法界次第)

　　恶即乖理之行谓众生触境颠倒纵此惑情于身口意动与理垂成此十恶也。

　　【一杀生】杀生者谓自杀亦教人杀断害一切众生之物命也。

　　【二偷盗】偷盗者谓窃取他人一切财物也。

　　【三邪[婬-壬+(工/山)]】邪[婬-壬+(工/山)]者谓非己妻妾而行欲事也。

　　【四妄语】妄语者谓好造虚言诳惑他人也。

　　【五两舌】两舌者谓向此说是向彼说非或向彼说此向此说彼而使彼此乖诤也。

　　【六恶口】恶口者谓言语粗犷毁辱他人令其受恼也。

　　【七绮语】绮语者谓乖背真实巧饰言辞令人好乐也。

　　【八贪欲】贪欲者谓于顺情之境贪着乐欲心无厌足也。

　　【九瞋恚】瞋恚者谓于违情之境不顺己意心生忿怒也。

　　【十邪见】邪见者谓拨无因果行邪见道心无正信也(拨者绝也)。

　　十习因(出楞严经)

　　【一[婬-壬+(工/山)]习因】习即数习之义[婬-壬+(工/山)]习因者谓[婬-壬+(工/山)]习交接研磨不休故有火光于中发动二习交然故有铁床铜柱八热地狱之报也(八热者想狱黑绳狱堆压狱叫唤狱大叫唤狱烧炙狱大烧炙狱无间狱也)。

　　【二贪习因】贪习因者谓贪习之心往来计算发于相吸吸揽不止则感于水积风为寒结水为冰故有寒冰地狱之报也(吸入息也)。

　　【三慢习因】慢习因者谓慢习交陵发于相恃憍纵驰骋流逸不止积致恶毒故有血河毒海灌吞之报也。

　　【四嗔习因】嗔习因者谓嗔习交冲发于相忤故心热发火铸气为金此业所感故有宫割斩斫等报也(铸气为金者谓热恼不息气忿成坚也宫即五刑中之宫刑也)。

　　【五诈习因】诈习因者谓诈习交诱发于相调诈伪之心引起不住此业所感故有杻械鞭杖等报也(调者戏也弄也)。

　　【六诳习因】诳习因者谓诳习交欺发于相罔诬罔不止其心飞扬如风鼓尘使人无见故有腾掷飞坠漂沦等报也。

　　【七冤习因】冤习因者谓冤习交嫌发于衘恨如阴毒人心怀毒恶此业所感故有投掷击射等报也。

　　【八见习因】见习因者谓见习交明邪悟诸业各执己见互相是非其事发于违拒故有勘问权诈拷讯推鞫(音菊)等报也。

　　【九枉习因】枉习因者谓枉习交加发于诬谤如谗贼人逼枉良善此业发现故感拘押按𢲉迫蹙其体沥漉其血等报也。

　　【十讼习因】讼习因者谓诤讼交喧其事发于隐覆如鉴照烛不能隐藏故有业镜火珠披露宿业对验等报也。

　　十种见(出瑜伽师地论)

　　【一萨迦耶见】梵语萨迦耶华言身见谓于五蕴法上妄生执取计我我所是名萨迦耶见(五蕴者色蕴受蕴想蕴行蕴识蕴也我者谓五蕴法中强立主宰妄计为我也我所者即五蕴色身等也)。

　　【二边执见】谓外道之人于五蕴身见之中执断执常随执一边我见增长是名边执见(执断执常者谓外道自计我身死已不生名为断见又计我身死已再生名常见也)。

　　【三邪见】谓外道之人不了四谛因果之法邪心推度谓无此理因断灭出世善根是名邪见(四谛因果者苦谛集谛世间因果也灭谛道谛出世间因果也)。

　　【四见取】谓外道之人于六十二见一一别计为㝡为上为胜为妙坚固取执随起言说唯此谛实余皆虚妄自谓由此见故能得清净解脱而得出离是名见取(六十二见谓外道人于色受想行识五阴中每一阴各起四种见则成二十见约过去现在未来三世通而论之则成六十见以断常也见而为根本总成六十二见也)。

　　【五戒禁取】谓外道之人于所受持若戒若禁妄计为最为上为胜为妙随起言说唯此谛实余皆虚妄自谓由此戒禁能得出离是名戒禁取。

　　【六贪见】谓于欲界色界无色界一切顺情之境耽染取着而起诸见是名贪见。

　　【七恚见】谓于一切违情之境以忿怒心损他有情及于他所爱起不饶益于他所不爱而作饶益是名恚见。

　　【八慢见】谓心生憍慢计己为胜视他为劣是名慢见。

　　【九无明见】谓于真实理地无所明了执着邪见是名无明见。

　　【十疑见】谓于诸谛之理心怀犹豫无决定见是名疑见(诸谛理者谓苦集灭道四谛之理也)。

　　十恶果报(出华严经)

　　谓众生前世造十恶业感饿鬼畜生地狱三恶道报受是苦尽若生人中余业未尽每一恶中复受二种果报故名十恶果报也。

　　【一杀生果报】谓杀生之罪能令众生堕三恶道若生人中得二种果报一者短命二者多病是名杀生果报。

　　【二偷盗果报】谓偷盗之罪亦令众生堕三恶道若生人中得二种果报一者贫穷二者共财不得自在是名偷盗果报。

　　【三邪[婬-壬+(工/山)]果报】谓邪[婬-壬+(工/山)]之罪亦令众生堕三恶道若生人中得二种果报一者妻不贞良二者不得随意眷属是名邪[婬-壬+(工/山)]果报。

　　【四妄语果报】谓妄语之罪亦令众生堕三恶道若生人中得二种果报一者多被诽谤二者为他所诳是名妄语果报。

　　【五两舌果报】谓两舌之罪亦令众生堕三恶道若生人中得二种果报一者眷属乖离二者亲族弊恶是名两舌果报。

　　【六恶口果报】谓恶口之罪亦令众生堕三恶道若生人中得二种果报一者常闻恶声二者言多诤讼是名恶口果报。

　　【七绮语果报】谓绮语之罪亦令众生堕三恶道若生人中得二种果报一者言无人信二者语不明了是名绮语果报。

　　【八贪欲果报】谓贪欲之罪亦令众生堕三恶道若生人中得二种果报一者心不知足二者多欲无厌是名贪欲果报。

　　【九嗔恚果报】谓嗔恚之罪亦令众生堕三恶道若生人中得二种果报一者常被他人求其长短二者常被于他之所恼害是名嗔恚果报。

　　【十邪见果报】谓邪见之罪亦令众生堕三恶道若生人中得二种果报一者生邪见家二者其心謟曲是名邪见果报。

　　十不增长业(出瑜伽师地论)

　　【一梦所作业】梦所作者谓梦中所为非意思所起亦非身口所作是为不增长业也。

　　【二无知所作业】无知所作者谓无所知觉之人所作之业皆非意思所起是为不增长业也。

　　【三无故思所作业】无故思所作者谓身口所作之业非故意所思而起是为不增长业也。

　　【四不利不数所作业】不利不数所作者谓不以利养而作亦不数数而作是为不增长业也。

　　【五狂乱所作业】狂乱所作者谓痴狂昏乱之人于身口所作本非故意亦非知觉是为不增长业也。

　　【六失念所作业】失念所作者谓人既失正念即同迷痴凡所作业不由意地而起是为不增长业也。

　　【七非乐欲所作业】非乐欲所作者谓凡所作业必从乐欲心起若其所作既非乐欲是为不增长业也。

　　【八自性无记业】自性无记者谓无记性所作非善因缘亦非不善因缘是为不增长业也(无记性者谓不善不恶之性也)。

　　【九悔所损业】悔所损者谓先所作业既生惭愧悔过迁善其业即损是为不增长业也。

　　【十对治所损业】对治所损者谓所作业方便对治如嗔心起时即以慈悲治之其业损减是为不增长业也。

　　十种说三世(出华严经)

　　十种说三世者谓三世各三乃分九别会别归总摄在一念故以一融九虽九而常一虽一而常九一九无碍十世圆融经云无量无数劫解之即一念知念亦无念如是见世间是名十种说三世也(劫梵语具云劫波华言分别时节)。

　　【一过去世说过去世】谓过去世中说过去世之事也。

　　【二过去世说未来世】谓过去世中说未来世之事也。

　　【三过去世说现在世】谓过去世中说现在世之事也。

　　【四未来世说过去世】谓未来世中说过去世之事也。

　　【五未来世说现在世】谓未来世中说现在世之事也。

　　【六未来世说无尽】谓未来世中说未来世未来之后复有未来无穷𥁞之事也。

　　【七现在世说过去世】谓现在世中说过去世之事也。

　　【八现在世说未来世】谓现在世中说未来世之事也。

　　【九现在世说平等】谓现在世中说现在世之事也以现在为平等者例过去未来之现在前后均齐也。

　　【十现在世说三世即一念】谓世由积念而成故三世各三而成九世摄九世归三世摄三世即一念故合论云十世古今始终不离于当念也。

　　粥有十利(出摩诃僧祇律)

　　律云佛住舍卫城时难陀毋作食先饭比丘然后自食复作釜饭逼上饭汁自饮即觉身内风除宿食顿消由是多水少米合煎复用胡椒荜𦭞调和以奉世尊由是佛听比丘从今日后许食粥有十种利时世尊即说偈曰持戒清净人所奉恭敬随时以粥施十利饶益于行者色力寿乐辞清辩宿食风除饥渴消是名为药佛所说欲生人天常受乐应当以粥施众僧(梵语难陀华言善欢喜)。

　　【一资色】谓资益身躯颜容丰盛故云资色。

　　【二增力】谓补益尪羸增长气力故云增力。

　　【三益寿】谓补养元气寿算增益故云益寿。

　　【四安乐】谓清净柔软食则安乐故云安乐。

　　【五辩说】谓滋润喉吻论议无碍故云辩说。

　　【六除风】谓调和通利风气消除故云风除。

　　【七消宿食】谓温暖脾胃宿食消化故云消宿食。

　　【八辞清】谓气无凝滞辞辩清扬故云辞清。

　　【九除饥】谓适充口腹饥馁顿除故云除饥。

　　【十消渴】谓喉吻沾润渴想随消故云消渴。

　　饮酒十过(出四分律藏)

　　【一颜色恶】谓饮酒之人颜貌容色因此变常无有善相也。

　　【二下劣】谓饮酒之人威仪不整动止轻薄人所贱恶也。

　　【三眼视不明】谓恣饮狂痴瞻视昏瞀而色境莫辨也(瞀音务目不明也)。

　　【四现嗔恚相】谓醉酒之人行不善法不顾亲属贤善恣肆忿怒也。

　　【五坏田业资生】谓恣饮放逸破费产业资财散失也。

　　【六致疾病】谓饮酒过度身体失调以致疾病也。

　　【七益斗讼】谓醉酒发狠与人争竞不惜身命而斗讼益增也。

　　【八恶名流布】谓耽饮纵恣弃舍善法而丑名恶声远近流布也。

　　【九智慧减少】谓饮酒昏迷狂騃(语骇切)愚痴而智慧减少也。

　　【十命终堕恶道】谓朋狎饮酒善行不修恶业日增命终之后而堕恶道也。

　　食肉十过(出法苑珠林)

　　【一众生是己亲】谓一切众生轮回五道互相生育递为眷属以是因缘今所食肉无非亲者故云众生是己亲(五道者天道人道饿鬼道畜生道地狱道也)。

　　【二见生惊怖】谓一切众生护身惜命与人无别若见食肉之人惊怖远离故云见生惊怖。

　　【三坏他信心】谓世间行善之人见沙门食肉者即生毁谤而言佛法中无有真实沙门修梵行者故云坏他信心(梵语沙门华言勤息梵行即净行也)。

　　【四行人不应食】谓菩萨为求出离生死当修慈悲之行少欲知足若其食肉则不能出离故云行人不应食。

　　【五罗刹习气】梵语罗刹华言速疾鬼习气者先世余习气分也谓沙门宿世曾作罗刹眷属今虽出家在佛法中由昔余习见食肉者欢喜亲近故云罗刹习气。

　　【六学术不成】谓学道之人若好食肉则污染梵行于如来无上圣道出世解脱不得成就故云学术不成。

　　【七生命同己】谓学道之人应起慈心谛观一切众生惜命畏死与己无别须当护惜故云生命同己。

　　【八天圣远离】谓食肉之人诸天圣人悉皆厌恶远离而不亲近故云天圣远离。

　　【九不净所出】谓一切畜生宿因不净之业以成不净之身其所食啖又多不净学道之人欲修梵行而食彼肉则亦不净故云不净所出。

　　【十死堕恶道】谓食肉之人必多害物命恶业日积是以命终之后应生恶道故云死堕恶道(恶道即饿鬼畜生地狱三恶道也)。

　　十大数(出华严经)

　　十大数者华严经阿僧祇品心王菩萨问佛云何阿僧祇乃至不可说不可说佛即为说算数无𥁞之法积成十种大数也然数法有三等一下等数法十十变之即一变十十变百百变千千变万等也二中等数法百百变之即一百洛义为一俱胝等也三上等数法倍倍变之即俱胝俱胝为一阿𢈔多等也此之数法唯佛能了故佛自说算数之法无穷无尽以算诸佛清净功德及菩萨所入诸行愿海乃至世间一切无尽法也(梵语洛叉华言十万梵语俱胝华言百亿梵语阿𢈔多亦云那由他华言万亿)。

　　【一阿僧祇】梵语阿僧祇华言无数谓从一百洛义为一俱胝乃至至至为一阿僧祇也(至至者数也)。

　　【二无量】谓从阿僧祇阿僧祇为一阿僧祇转阿僧祇转阿僧祇转为一无量也。

　　【三无边】谓从无量无量为一无量转无量转无量转为一无边也。

　　【四无等】谓从无边无边为一无边转无边转无边转为一无等也。

　　【五不可数】谓从无等无等为一无等转无等转无等转为一不可数也。

　　【六不可称】谓从不可数不可数为一不可数转不可数转不可数转为一不可称也。

　　【七不可思】谓从不可称不可称为一不可称转不可称转不可称转为一不可思也。

　　【八不可量】谓从不可思不可思为一不可思转不可思转不可思转为一不可量也。

　　【九不可说】谓从不可量不可量为一不可量转不可量转不可量转为一不可说也。

　　【十不可说不可说】谓从不可说不可说为一不可说转不可说转不可说转为一不可说不可说也。

　　佛十一持(出华严经并华严经䟽)

　　【一佛持】谓如来色相之身住持世间能令众生佛种不断是名佛持。

　　【二法持】谓如来法性之法住持世间能令众生法种不断是名法持。

　　【三僧持】谓如来应化菩萨圣僧住持世间能令众生僧种不断是名僧持(菩萨梵语具云菩提萨埵华言觉有情)。

　　【四业持】谓如来见诸众生造作恶业故现威猛势力逼今修善如无厌足王假现恶业之行化诸众生是名业持(无厌足王者即华严经五十三参中第十七善知识也善财见王现威猛势将诸罪人或断手足或以汤煮火焚作诸恶业调伏众生是也)。

　　【五烦恼持】谓如来见诸众生行于邪行贪着烦恼故随彼类示行贪欲如婆须蜜多女假行欲事令他入于三昧而断烦恼是名烦恼持(婆须蜜多女即华严经五十三参中第二十五善知识也梵语三昧华言正定)。

　　【六时持】谓如来最初发心之时菩提大愿而为其体时时润泽无有间断是名时持(梵语菩提华言道)。

　　【七愿持】谓如来往昔因中发大誓愿修诸功德持令不失是名愿持。

　　【八供养持】谓如来往昔修行之时以诸供具持奉十方如来而为供养是名供养持。

　　【九行持】谓如来往昔勤修一切殊胜妙行无量无边恒不厌足是名行持。

　　【十劫持】劫梵语具云劫波华言分别时节谓如来于无量劫中具修梵行功德而证道果住持经劫化诸众生是名劫持。

　　【十一智持】谓如来行满功圆证得一切种智复以智慧辩才说种种法调伏众生不令退失是名智持(一切种智者谓知一切道知一切种即佛智也)。

　　月有十一事喻如来(出大涅槃经)

　　【一能破暗】谓月盛满之时清光普照能使一切大地悉皆明朗犹如来种种说法能破一切众生无明大闇也。

　　【二令见道非道】谓月盛满之时普照大地凡是路非路令诸众生悉皆明见犹如来说法开示正道邪道人悉分别而知其可行不可行也。

　　【三令见道邪正】谓月盛满之时普照大地凡路之邪正险夷令诸众生皆悉明见犹如来开示生死邪险之途令趋涅槃平正之道也(梵语涅槃华言灭度)。

　　【四除郁蒸得清凉】谓月盛满之时虽遇炎暑郁结蒸热其或对之自觉清凉之气袭人犹如来说法令人悉能远离贪欲瞋恚愚痴生死之苦而获涅槃清凉之乐也。

　　【五破坏萤火高心】谓月盛满之时一切山河大地无不普照而萤火之光悉皆不现犹如来出世正法昭著一切外道邪见光明悉皆破坏也。

　　【六息盗贼想】谓月盛满之时一切幽暗无不朗耀盗贼窃取之想自然屏息犹如来说法令诸众生破无明暗一切烦恼皆不复生也。

　　【七除畏恶兽心】谓月盛满之时一切幽暗无不照烛令诸旷野夜行之人恶兽出没悉能明见而无怖畏之心犹如来说法开示众生正见烦恼盖障悉皆除灭也。

　　【八开敷优钵罗华】梵语优钵罗华言青莲谓月盛满之时其光照故华乃开敷犹如来说法开示明了一切众生所有心花悉皆敷荣也。

　　【九合莲华】谓月盛满之时其光照故莲华开而复合犹如来说法开示明了众生五欲覆盖之心不令发起也(五欲者色欲声欲香欲味欲触欲也)。

　　【十发行人进路心】谓月盛满之时一切道路邪正夷险悉皆明白行者之心欢喜前进犹如来说法开示明了令诸众生勇猛进修趣向大涅槃之道也。

　　【十一令众生受乐】谓月盛满之时令人赏玩生娱乐心犹如来说法开示明了令诸众生修习禅定破诸烦恼而得解脱之乐也。

　　师子吼喻十一事(出涅槃经)

　　如来说法每以师子吼为喻者盖表如来于大众中无畏而说有此十一事也。

　　【一破坏诈师子】谓如来无畏宣说正法则彼邪魔外道之说自然摧破犹真师子王震吼则彼诈作师子者自失声矣。

　　【二试自身力】谓如来无畏说法以示如实智用通达一切了了分明无有能坏亦无能胜犹师子震吼亦欲试其自身之力也。

　　【三令住净处】谓如来无畏说法专为开示一切众生令知诸佛所行清净境界犹师子震吼而自振其尾令所住之处除去尘垢而得清净也。

　　【四令诸子知处所】谓如来无畏说法专为开示一切邪见众生反邪向正有所归依犹师子震吼亦令诸子知其所住之处也。

　　【五令群辈无怖】谓如来无畏说法为令一切众生出离生死而无怖畏犹师子震吼亦令群辈无怖心也。

　　【六眠者得觉悟】谓如来无畏说法为令一切众生为无明迷惑之所覆障者悉皆开晓犹师子震吼令群辈睡眠皆得觉悟也。

　　【七令诸兽不放逸】谓如来无畏说法为令一切众生守护身语心不放逸若有行恶法者悉知惭愧而生悔心犹师子震吼令一切诸兽皆不放逸也。

　　【八令诸兽依附】谓如来以无畏力宣说正法为欲开示一切邪见众生悉令正信不为外道所惑犹师子震吼能令诸兽离彼窟穴悉来依附也。

　　【九调大香象】谓如来无畏说法亦为破坏富兰那等憍慢之心令其调伏而生正信犹师子震吼调伏大香象也(梵语富兰那无翻外道名)。

　　【十教告子息】谓如来无畏说法为令声闻缘觉自耻小乘之证而向墓大乘之道犹师子震吼教告子息令其跳跃增进勇猛也。

　　【十一庄严眷属】谓如来无畏说法教诸菩萨发广大心圆满十力亦令四部离诸邪见不生怖畏犹师子震吼而自庄严其眷属也(十力者一是处非处智力二过现未来业报智力三诸禅解脱三昧智力四诸根胜劣智力五种种解智力六种种界智力七一切至处道智力八天眼无碍智力九宿命无碍智力十永断习气智力也四部者比丘比丘尼优婆塞优婆夷也)。

　　十一智(出大般若经)

　　【一世俗智】谓世间有漏之智不能出离生死故名世俗智亦云名字智谓但有其名而无其理也(有漏者谓漏落三界生死也)。

　　【二法智】谓欲界苦集灭道四谛下苦法等无漏之智能断欲界见惑烦恼故名法智(无漏者谓不漏落三界生死也见惑者谓意根对法尘起诸分别也)。

　　【三类智】谓色界无色界四谛以欲界四谛比类而观从是断上二界见惑发苦类等无漏之智故名类智。

　　【四苦智】苦即逼迫之义谓观五阴等法以无常苦空无我得无漏智故名苦智(五阴者色阴受阴想阴行阴识阴也无常者谓五阴之身终归坏灭也苦谓此身受生死逼迫等苦也空者谓此身由四大假合而成毕竟不有也无我者谓四大分离何者是我也)。

　　【五集智】集招集之义谓观见思烦恼之因而能招集生死之果得无漏智故名集智(见思者见即见惑也思谓眼等五根对色等五尘起诸贪爱也)。

　　【六灭智】灭即断灭之义谓断灭见思烦恼得无漏智故名灭智。

　　【七道智】道即能通之义谓戒定慧之道能通至涅槃依此而修得无漏智故名道智(梵语涅槃华言灭度)。

　　【八他心智】谓知欲界色界现在心心所法及知无漏心心所法故名他心智(心心所法者心即心王心所即受想行等也)。

　　【九尽智】谓我见苦已断集已证灭已修道已如是念时得无漏智故名尽智。

　　【十无生智】谓我见苦已不复更见我断集已不复更断我证灭已不复更证我修道已不复更修如是念时得无漏智故名无生智。

　　【十一如实智】谓于一切法如实正知无有𦊱碍是佛之智故名如实智。

　　十一善(出成唯识论)

　　【一信】信者谓于一切善法忍可乐欲而不疑也有三种一信实有谓于诸法实事理中深信忍故二信有德谓于三宝真净德中深信乐故三信有能谓于世间出世间一切善法深信力故能得能成起希望故是名为信(三宝者佛宝法宝僧宝也)。

　　【二惭】惭即惭天谓心常知惭崇重贤善耻昔过恶则能对治无惭息诸恶行也。

　　【三愧】愧即愧人谓心常知愧不为暴恶悔昔过非则能对治无愧息诸恶业也。

　　【四无贪】谓于五欲顺情等境心生厌离无所染着也(五欲者色欲声欲香欲味欲触欲也)。

　　【五无瞋】谓于五欲违情等境心常忍辱不起忿怒也。

　　【六无痴】谓于一切理事等法明解决了无所迷惑也。

　　【七勤】谓于一切善法精进修习不生懈怠圆满善业也。

　　【八安】安即轻安谓远离粗重恼乱及除障定之法调畅身心转安适也(粗重恼乱即贪瞋痴等是也障定法即散乱是也)。

　　【九不放逸】谓精进三业于所断之惑所修之善加功勇猛速令成满世间出世间一切善法而无放逸也(三业者身业口业意业也世间出世间善法者天人所修五戒十善名为世间声闻等所修戒定慧之法名出世间也)。

　　【十行舍】谓精进三业令心平等寂静而住一切掉举昏沉等障悉皆舍离也(掉者动也)。

　　【十一不害】谓于一切有情众生无所损恼不加瞋恚常运慈悲之心㧞其危苦与其安乐也。

　　合九十五种外道为十一宗(出华严经随䟽演义钞)

　　宗即𣲖也谓外道教文传习西域不出十一宗而九十五种外道无不𥁞摄也。

　　【一数论师计𡨋谛生】从数起论名为数论又论能生数名为数论其造数论及学数论者皆名数论师计𡨋谛生者百论云从𡨋生觉乃至神我共成二十五谛以前二十四谛从神我而生依神我为主谓神我常觉明了常住不坏摄受诸法是故执神我是常是一是万物因是涅槃因也(二十五谛者𡨋初自性谛即𡨋谛也智大谛即觉也我心谛五唯谛即色声香味触也五大谛即地水火风空也五知根谛即眼耳鼻舌身也五作业根谛即口手足大便小便也心平等根谛神我谛神我即识神也)。

　　【二卫世师计六句生】梵语卫世华言无胜其人在佛前八百年出世时人以其昼避声色匿迹山薮夜绝视听方行乞食有似鸺鹠鸟故名鸺鹠仙人及获五通遂说论十万偈谓证菩提便欣入灭六句生者一者实谓诸法体实为德业所依二者德即道德也三者业即作用也四者大有谓实德业同一有也五者同异谓如地望地是同望水即异水火风等亦然六者和合谓诸法和合如鸟飞空匆至树枝住而不去法亦如是由和合故令有住也(五通者足不履地知人心命回眼千里呼名即至石壁无碍也)。

　　【三涂灰计自在天生万物】涂灰即外道名谓此外道计欲界第六自在天能生万物。

　　【四围陀论师计那罗延天生四姓】梵语围陀华言智论梵语那罗延华言勾锁力士谓其骨节钩锁而有力也那罗延天能生四姓谓口生婆罗门两臂生刹利两䏶生毗舍两脚生首陀(梵语婆罗门华言净行刹利梵语具云刹帝利华言曰主即王种也梵语毗舍华言啇贾梵语首陀华言农人)。

　　【五安茶论师计本际生】梵语安茶(无翻)本际者即过去世之初际也谓此外道计世间㝡初有大水时有大安茶出生形如鸡卵后为两假上为天下为地中生一梵天复能出生一切有命无命之物故计梵天是生万物之主也。

　　【六时散外道计物从时生】谓此外道自见草木等物有时生花有时生果时有作用或舒或卷令彼枝条随时荣枯时虽微细不可见以此花实等则知有时也。

　　【七方论师计方生人人生天地】方即四方谓此外道计四方能生人人能生天地灭后还入于方也。

　　【八路伽耶计色心法皆极微作】梵语路伽耶华言顺世谓此外道计色心等法皆从四大极微能生粗色虽是极微其体实有以世间粗物无常极微之因不坏也(四大者地大水大火大风大也)。

　　【九口力论师计虚空为万物因】谓此外道计从空生风从风生火从火生暖暖生水水生冻坚作地地生五谷五谷生命命没还归虚空也(五谷者禾麻黍菽麦也)。

　　【十宿作论师计苦乐随业】谓此外道计一切众生受苦乐报皆随宿世本业所作若有持戒精进受身心苦能坏本业本业既尽众苦亦灭众苦灭故即得涅槃是故计宿世所作为一切因也(梵语涅槃华言灭度)。

　　【十一无因论师计自然生】谓此外道计一切万物无因无缘皆自然生皆自然灭也。

　　十一色(出大乘广五蕴论)

　　色以质碍为义谓眼耳鼻舌身无表六种即内色也色声香味触五种即外色也凡有十一种之别焉。

　　【一眼】谓眼根有形质可见故名色也。

　　【二耳】谓耳根有形质可见故名色也。

　　【三鼻】谓鼻根有形质可见故名色也。

　　【四舌】谓舌根有形质可见故名色也。

　　【五身】谓身根有形质可见故名色也。

　　【六色】谓眼根所见青黄赤白等色也。

　　【七声】谓丝竹环珮等声以其实可听闻故名色也。

　　【八香】谓栴檀沉水及饮食等香以其实可嗅闻故名色也。

　　【九味】谓甘淡咸苦等味以其实可尝知故名色也。

　　【十触】谓妙衣上服柔软细滑等触以其实有触对故名色也。

　　【十一无表】无表者谓不可显示之色也如四禅天定中色眼中一分净色皆不可见不可显示又如意识缘想过去种种境界虽无表对想境实见故名无表色也(四禅天者即色界初禅二禅三禅四禅也一分净色即眼识也)。

　　十一声(出华严经随䟽演义钞)

　　【一执受大种声】执即执持受即领受谓人于内四大种而有所执受也而言声者如手相击及语言等声皆由内四大种而出故名执受大种声(四大种者谓人身中地水火风也)。

　　【二不执受大种声】谓人于外四大种无所执受而言声者如风林驶水等声皆由外四大而出故名不执受大种声(外四大种者谓世间地水火风也)。

　　【三执受不执受大种声】谓如以手击鼓等声手属执受大种鼓属不执受大种故名执受不执受大种声。

　　【四世所共成声】谓世俗之人或因谈说或因问答而成于声故名世所共成声。

　　【五成所引声】谓诸圣人所说法音皆为引导众生出离生死而成于声故名成所引声。

　　【六可意声】谓欢乐之声可适其意故名可意声。

　　【七不可意声】谓愁苦之声违逆情意故名不可意声。

　　【八俱相违声】谓不苦不乐之声亦不适意亦不违情与前可意不可意声相反故名俱相违声。

　　【九遍计所执声】谓外道于一切法遍计有无及常无常等执着所说而成于声故名遍计所执声。

　　【十圣言声】圣即正也谓见即言见不见言不见闻即言闻不闻言不闻等此因正直而成于声故言圣言声。

　　【十一非圣言声】谓见言不见不见言见闻言不闻不闻言闻等此因非正直而成于声故名非圣言声。

　　药师如来十二大愿(出药师如来本愿功德经)

　　文殊师利菩萨白佛言惟愿演说诸佛名号及本昔所发殊胜大愿佛言东方过此十恒沙等佛土之外有世界名净琉璃彼土有佛名药师琉璃光如来本行菩萨行时发十二大愿(梵语文殊师利华言妙德菩萨梵语具云菩提萨埵华言觉有情梵语琉璃华言青色宝)。

　　【一愿】愿我来世于佛菩提得正觉时自身光明炽然照曜无量无数无边世界三十二相八十种好以为庄严我身既尔令一切众生如我无异(梵语菩提华言道三十二相者足安平相千辐轮相手指纤长相手足柔软相手足缦网相足跟满足相足趺高好相腨如鹿王相手过膝相马阴藏相身纵广相毛孔生青色相身毛上靡相身金色相身光面各一丈相皮肤细滑相七处平满相两腋满相身如师子相身端直相肩圆满相四十齿相齿白齐密相四牙白净相颊车如师子相咽中津液得上味相广长舌相梵音深远相眼色如金精相眼睫如牛王相眉间白毫相顶肉髻成相也八十种好者一指爪狭长二手足指圆三手足各等无差四手足圆满五筋脉盘结六两踝深隐七行步正直八行步威容齐整九行步安平十行步有仪十一回身顾视十二支节殊胜十三骨节交结十四膝轮圆满十五隐处妙好十六身支润滑十七身吞敦肃十八身支坚固十九身支安定二十身相端严二十一身有圆光二十二腹形方正二十三脐深右旋二十四脐厚妙相二十五肌肤丐净二十六手掌充满二十七手文深长二十八唇色红润二十九面门圆满三十舌相长广三十一发声威震三十二音韵羙妙三十三鼻高修直三十四诸齿方整三十五诸牙明洁三十六目广清净三十七眼相修广三十八眼睫齐整三十九双眉修长四十双眉绮廉四十一双眉高朗四十二耳厚修长四十三两耳相好四十四容仪端丽四十五额广圆满四十六身分殊胜四十七首发修长四十八背发香洁四十九首发齐整五十首发坚固五十一首发光滑五十二身分坚实五十三身体庄严五十四诸窍清净五十五身力充美五十六身相严好五十七面轮修广五十八颜貌舒泰五十九面颜光泽六十身支严净六十一毛孔出香六十二面门出香六十三首相妙好六十四身毛纤柔六十五法音圆辩六十六顶相高妙六十七指网分明六十八行不履地六十九神力自持七十威德远震七十一音声和雅七十二观机说法七十三一音演说七十四次第说法七十五等观有情七十六先观后作七十七相好具足七十八顶骨坚实七十九颜容奇妙八十胸臆妙好)。

　　【二愿】愿我来世得菩提时身如琉璃内外清净无复瑕垢光明广大威德炽然身善安住𦦨网庄严过于日月若有众生昏闇及夜莫知方所以我光故随意所趣作诸事业。

　　【三愿】愿我来世得菩提时以无边无限智慧方便令无量众生受用无尽莫令一人有所乏少。

　　【四愿】愿我来世得菩提时诸有众生行异道者一切安立菩提道中行声闻辟支佛道者皆以大乘而安立之(辟支梵语具云辟支迦罗华言缘觉)。

　　【五愿】愿我来世得菩提时若有众生于我法中修行梵行此诸众生无量无边一切皆得不缺减戒具三聚戒无有破戒起恶道者(三聚戒者摄律仪戒摄善法戒饶益有情戒也)。

　　【六愿】愿我来世得菩提时若有众生其身下劣诸根不具丑陋顽愚聋盲跛躄身挛背伛白癞癫狂若复有余种种身病闻我名已一切皆得诸根具足身分成满。

　　【七愿】愿我来世得菩提时若有众生诸患逼切无护无依无有住处远离一切资生医药又无亲属贫穷可愍此人若得闻我名号众患悉除无诸痛恼乃至究竟无上菩提。

　　【八愿】愿我来世得菩提时若有女人为诸恶之所逼恼猒离女身愿舍女形闻我名已转女人身成丈夫相乃至究竟无上菩提。

　　【九愿】愿我来世得菩提时令一切众生解脱魔网若堕种种异见稠林悉当安立置于正见次第示以菩萨行门。

　　【十愿】愿我来世得菩提时若有众生种种王法系缚鞭挞牢狱应死无量灾难悲忧煎迫身心受苦此等众生以我福力皆得解脱一切苦恼。

　　【十一愿】愿我来世得菩提时若有众生饥火烧身为求食故作诸恶业我于彼所先以㝡妙色香味食饱足其身后以法味毕竟安乐。

　　【十二愿】愿我来世得菩提时若有众生贫无衣服寒热蚊䖟日夜逼恼我当施彼随用衣服种种杂色如其所好亦以一切宝庄严具华鬘涂香鼓乐众妓随诸众生所须之具皆令满足。

　　大明三藏法数卷第三十三
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第三十四　　　　石六

　　上天竺前住持沙门一如等奉　来集注

　　十二分经(亦名十二部经出大智度论)

　　【一修多罗】梵语修多罗华言契经契者上契诸佛之理下契众生之机经者法也常也十界同遵曰法三世不易曰常此圣教之总名也又修多罗即是长行直说法相随其义理长短不以字数为拘也(十界者佛界菩萨界缘觉界声闻界天界人界修罗界饿鬼界畜生界地狱界也)。

　　【二祇夜】梵语祇夜华言应颂又云重颂谓应前长行之文重宣其义或六句四句三句二句皆名颂也。

　　【三伽陀】梵语伽陀华言讽颂谓不颂长行直说偈句如金光明经中空品等是也。

　　【四尼陀罗】梵语尼陀罗华言因缘如经中有人间故为说是事如律中有人犯是事故制是戒如来所说一切根本缘起之事皆名因缘如法华经中化城喻品说宿世因缘等是也。

　　【五伊帝目多】梵语伊帝目多华言本事谓说诸菩萨弟子因地所行之事如法华经中本事品云药王菩萨于日月净明德佛所得法欢喜即然身臂以为供养修诸苦行求菩提道等是也(梵语菩提华言道)。

　　【六阇多伽】梵语阇多伽华言本生谓说佛菩萨本地受生之事如涅槃经云比丘当知我于过去作鹿罴獐兔龙及作金翅鸟粟散王转轮圣王之类是也(梵语比丘华言乞士)。

　　【七阿浮达磨】梵语阿浮达磨华言未曾有亦云希有谓如佛初生时即行七步足迹之处皆有莲花放大光明遍照十方世界而发是言我是度一切众生生老病死者地大震动天雨众花树出音声作天妓乐如是等无量希有之事是也。

　　【八婆陀】梵语婆陀具云阿波陀那华言譬喻谓如来说法为钝根者假譬喻以晓示之令其开解如法华经中火宅药草等喻是也。

　　【九优婆提舍】梵语优婆提舍华言论议谓诸经中问答辨论诸法之事如法华经提婆达多品中智积菩萨与文殊师利论说妙法等是也(梵语提婆达多华言天热梵语文殊师利华言妙德)。

　　【十优陀那】梵语优陀那华言自说谓无有人问如来以他心智观众生机而自宣说如楞严会上说五十种魔事不待阿难请问又如弥陀经无有缘起自告舍利弗等是也(五十种魔者谓色受想行识五阴各有十种也梵语阿难华言庆喜梵语舍利弗华言鹙子)。

　　【十一毗佛略】梵语毗佛略华言方广方者法也广者大也又正理曰方包富曰广谓大乘方等经典其义广大犹如虚空也。

　　【十二和伽罗】梵语和伽罗华言授记谓如来为诸菩萨辟支声闻授作佛记如法华经云汝阿逸多于当来世而成佛道号曰弥勒等是也(辟支梵语具云辟支迦罗华言缘觉梵语弥勒华言慈氏阿逸多即弥勒字也)。

　　十二因缘(出天台四教仪)

　　谓无明等展转感果名因互相由藉为缘三世相续无间断也(三世相续无间断者谓由过去世无明行为因感现在世识乃至受五者为果由现在果起爱取有三者为现在因由现在因感未来世生老死之果如是循环无间断也)。

　　【一无明】谓过去世烦恼之惑覆于本性无所明了故曰无明。

　　【二行】谓过去世身口造作一切善不善业是名为行。

　　【三识】谓由过去惑业相牵致令此识投托母胎一刹那间染爱为种纳想成胎是名为识(梵语刹那华言一念)。

　　【四名色】名即是心谓心但有名而无形质也色即色质即是身也谓从托胎已后至第五个七日名形位生诸根形四支差别是名为色(四支者即两手两足也)。

　　【五六入】谓从名色已后至第六个七日名发毛爪齿位第七七日名具根位六根开张有入六尘之用是名六入(六根者眼根耳根鼻根舌根身根意根也六尘者色尘声尘香尘味尘触尘法尘也)。

　　【六触】谓出胎已后至三四岁时六根虽触对六尘未能了知生苦乐想是名为触。

　　【七受】谓从五六岁至十二三岁时因六尘触对六根即能纳受前境好恶等事虽能了别然未能起淫贪之心是名为受。

　　【八爱】谓从十四五岁至十八九岁时贪于种种胜妙资具及[婬-壬+(工/山)]欲等境然犹未能广遍追求是名为爱。

　　【九取】谓从二十岁后贪欲转盛于五尘境四方驰求是名为取(五尘者色尘声尘香尘味尘触尘也)。

　　【十有】谓因驰求诸境起善恶业积集牵引当生三有之果是名为有(因果不亡为有二有者欲有色有无色有即三界也)。

　　【十一生】谓从现世善恶之业后世还于六道四生中受生是名为生(六道者天道人道修罗道饿鬼道畜生道地狱道也四生者胎生卵生湿生化生也)。

　　【十二老死】谓从来世受生已后五阴之身熟已还坏是名老死(五阴者色阴受阴想阴行阴识阴也)。

　　十二入(出法界次第)

　　入即涉入之义谓六根六尘互相涉入故名十二入也(六根者眼根耳根鼻根舌根身根意根也六尘者色尘声尘香尘味尘触尘法尘也)。

　　【一眼入】谓眼根对色即能见色是名眼入。

　　【二耳入】谓耳根对声即能闻声是名耳入。

　　【三鼻入】谓鼻根对香即能嗅香是名鼻入。

　　【四舌入】谓舌根对味即能尝味是名舌入。

　　【五身入】谓身根对触即能觉触是名身入。

　　【六意入】谓意根对法即能分别于法是名意入。

　　【七色入】谓一切可见之色而对于眼是名色入。

　　【八声入】谓一切可闻之声而对于耳是名声入。

　　【九香入】谓一切可嗅之香而对于鼻是名香入。

　　【十味入】谓一切可尝之味而对于舌是名味入。

　　【十一触入】谓一切可觉之触而对于身是名触入。

　　【十二法入】谓一切可分别之法而对于意是名法入。

　　十二头陀行(出十二头陀经)

　　梵语头陀华言抖擞谓能抖擞烦恼之尘垢也盖比丘当离愦闹不乐饰好心绝贪求无诸憍𢢔清净自活以求无上正真之道故有十二种之行焉(梵语比丘华言乞士)。

　　【一住阿兰若处】梵语阿兰若华言寂静处谓比丘当住于空闲寂静之处身离愦闹心离欲尘永绝攀缘求无上道是为头陀行也。

　　【二常行乞食】谓比丘离诸贪求不受他请常行乞食以资色身助成道业若得食时或好或恶不起分别增减之念若不得食亦无嫌恨得与不得心常平等是为头陀行也。

　　【三次第乞食】谓比丘乞食之时不著于味不轻众生不择贫富常平等一心次第而乞是为头陀行也。

　　【四一食】谓比丘修道应作是念我求一食尚多有所妨何况小食后食若不自损则失半日之功不能一心行道是故断数数食受一食法是为头陀行也(小食者晨时食也后食者过中食也)。

　　【五节量食】谓比丘所乞之食当作三分若见渴乏者以一分施之又减一抟食至空静处置净石上施诸禽兽若不见困乏者但食三分之二亦留一分不得尽食如此则身轻安隐易消无患不废行道若贪心极啖则腹胀气塞妨损道业是故节食为头陀行也。

　　【六过中不饮浆】浆即果浆蜜浆之类谓比丘修道于种种浆日若过中悉不得饮若饮者则心乐着贪求无厌不能一心修习善法是故过中不饮浆为头陀行也。

　　【七着弊衲衣】谓比丘不贪服饰不求好衣但于聚落中拾陈旧废弃之物浣濯令净作为衲衣覆除寒露而已若贪新好则多追求以损道行又能招致贼盗是故着弊衲衣为头陀行也。

　　【八但三衣】三衣者九条七条五条袈裟之衣也谓比丘少欲知足衣取盖形不多不少如白衣之人畜种种衣及外道苦行裸形无耻皆不合中道是故佛弟子舍此二边但受三衣为头陀行也(梵语袈裟华言不正色言九条七条五条者此袈裟上中下之等第也)。

　　【九冢间坐】谓无常苦空之观是佛法之初门能令厌离三界比丘住于冢间常见死尸臭烂狼籍火烧鸟啄则无常不净之想易得成就是故冢间坐为头陀行也(无常者谓五阴之身终归坏灭也苦者谓由此身而受生死逼迫等苦也空者谓此身由四大假合而成毕竟不有也)。

　　【十树下坐】谓比丘于冢间不得道者当至树下思惟求道如佛生时成道转法轮般涅槃皆在树下有如是因缘是故比丘如佛所行当树下坐为头陀行也(梵语涅槃华言灭度)。

　　【十一露地坐】谓比丘在树下坐如住半舍荫覆凉乐故生爱着又虑雨漏湿冷鸟屎污身毒虫所扰于是思惟露地而坐随意快乐月光遍照令心明利易入空定是故露地坐为头陀行也。

　　【十二但坐不卧】谓比丘四威仪中坐为第一食易消化气息调和可以入道若懈怠睡眠诸烦恼贼常伺其便若行若立心动难摄是故比丘常当安坐胁不至席为头陀行也(四威仪即行住坐卧之威仪也)。

　　十二恶律仪(出杂阿毗昙心论)

　　恶律仪者谓法所不应作之律仪。

　　【一屠羊】屠者杀也谓人或以自食而常宰杀或因取利贩卖而常宰杀是为恶律仪。

　　【二养鸡】谓因嗜其肉味以充口体常自畜养意图烹杀是为恶律仪。

　　【三养猪】谓或因自欲充于口腹或因贩卖求利以资其生而畜养之者是为恶律仪。

　　【四捕鸟】谓以杀心故网捕禽鸟或食或卖伤害生命是为恶律仪。

　　【五捕鱼】谓以杀心故而用网罟取捕诸鱼或食或卖伤害物命是为恶律仪。

　　【六猎师】谓以杀心故猎捕一切禽兽或食或卖伤害物命是为恶律仪。

　　【七作贼】谓见一切物常怀劫盗之心不思物各有主妄行攘窃贼害于人是为恶律仪。

　　【八魁脍】魁脍者为官操刃行刑之人谓人本同类彼虽犯法理固当死然习为操刃之业以害其生实为恶行是为恶律仪。

　　【九守狱】谓为狱吏守其牢狱以杻械枷锁非理陵虚罪因无慈善心是为恶律仪。

　　【十咒龙】谓习诸邪法咒术咒于龙蛇以为戏乐是为恶律仪。

　　【十一屠犬】谓杀犬以资利养是为恶律仪。

　　【十二伺猎】谓作猎主伺捕禽兽以利其生而自积罪业是为恶律仪。

　　十二妄想(出楞伽经)

　　经云当说妄想自性分别随境有异一切愚夫计著有无故有十二种也。

　　【一言说妄想】谓计着种种妙音歌咏之声以为有性是名言说妄想。

　　【二所说事妄想】谓凡所说事穷其自性惟圣智所知凡愚不了但依彼事而生言说是名所说事妄想。

　　【三相妄想】谓随事起见犹如渴鹿奔逐阳焰作于水想如于地水火风执有坚湿暖动之性然不知性本融通于一切法相虚妄计着是名相妄想。

　　【四利妄想】谓乐着世间种种金银珍宝等财利而不知此物本是虚幻凡夫不了而起贪着是名利妄想。

　　【五自性妄想】谓执持诸法起自性见以自为是余皆为非是名自性妄想。

　　【六因妄想】谓于因缘所生之法起有无等见妄想分别成生死因是名因妄想。

　　【七见妄想】谓于五阴等法妄计有无一异起诸邪见执着分别是名见妄想(五阴者色阴受阴想阴行阴识阴也有无者计有即常见计无即断见一异者计五阴之法为一为异也)。

　　【八成妄想】谓于假名实法上计我我所而起言说成决定论是名成妄想(假名者谓名字虚假也实法者谓五阴之法是实有也我我所者我即假名我所即五阴色身等也)。

　　【九生妄想】谓计一切法若有若无皆从缘起而生分别是名生妄想。

　　【十不生妄想】谓一切法皆先有体不假因缘而生是名不生妄想。

　　【十一相续妄想】谓于一切诸法执此与彼递相系属计着分别无有断绝是名相续妄想。

　　【十二缚不缚妄想】谓于一切法以情生着故则成系缚若离妄想则无系缚凡夫不了于此无缚解中而生计着是名缚不缚妄想。

　　十二随眠(出众事分阿毗昙论)

　　谓欲等烦恼长时随遂眠伏藏识之中故名随眠(藏即含藏之义藏识即第八识也)。

　　【一欲贪】谓于可意之境爱染念着而生悦乐也。

　　【二嗔恚】谓于不可意之境无所爱乐而自生嗔忿也。

　　【三色贪】谓于色界爱乐净法贪着禅味也。

　　【四无色贪】谓于无色界识处等定爱乐可意心生味着也。

　　【五无明】谓于事理等法无所明了障覆真性也。

　　【六身见】谓于五阴等法中强立主宰妄计为身也(五阴者色阴受阴想阴行阴识阴也)。

　　【七边见】谓于身见上计我或断或常随执一边也(计断常者谓外道自计此身死已不生名断见又计此身死已更生名常见也)。

　　【八邪见】谓由计断常不信因果以为无作无得起见诽谤也。

　　【九见取】谓因此见而能通至非非想天信此非余执劣为胜(非非想天即无色界天也信此非余者谓自信己之所行而于余人所行悉以为非也)。

　　【十戒取】谓执邪为道非因计因如持鸡狗等戒以为可得清净解脱是也(鸡狗等戒者外道妄计自译前世从鸡狗中来即便独足而立及啖粪秽以为苦行也)。

　　【十一慢】谓贡高自举轻慢他人也。

　　【十二疑】谓于谛理不能解了心生犹豫是非不决也(谛理者即苦集灭道四谛之理也)。

　　十二类生(出楞严经)

　　谓诸有情由颠倒妄想起惑造业随业感报各各不同故有十二类也。

　　【一𡖉生】𡖉生者从壳而出生也谓此类有情因虚妄颠倒之惑起飞沉乱想之业惑业和合故感此生之报即鱼鸟龟蛇之类是也(飞沉者若想念浮举则为飞禽若情念沉重报为鱼蛇之类也)。

　　【二胎生】胎生者从胞胎而出生也谓此类有情因爱欲杂染之惑起横竖乱想之业惑业相滋故感此生之报即人畜龙仙之类是也(横竖者人身竖而畜生横也因行正道得为人类故身竖因行邪道惑生畜类故身横也)。

　　【三湿生】湿生者从湿处而受生也谓此类有情因颠倒执着之惑起翻覆乱想之业惑业和合故感此生之报即含蠢蠕动之类是也(翻覆即飞伏也因违义背信翻覆任情遂感蠢蠕飞伏之类也)。

　　【四化生】化生者无而忽有也又离此旧形易彼新质为化生也谓此类有情因颠倒变易之惑起舍故取新乱想之业惑业和合故感此生之报即转蜕飞行之类是也(转蜕飞行者如蚕蜕形为蛾如雀化蛤之类)。

　　【五有色】有色者有形碍明显之色也谓此类有情因颠倒障碍之惑起精耀乱想之业惑业显著故感此生之报即休咎精明之类是也(休咎精明者如星辰吉者为休㐫者为咎爝火蚌珠皆精明之类爝火即萤火也)。

　　【六无色】无色者无有形色也谓此类有情因颠倒销散之惑起阴隐乱想之业惑业暗昧故感此生之报即空散销沉之类是也(空散销沉者色𥁞心亡厌空绝想沉冥幽隐即无色界外道之类是也)。

　　【七有想】有想者从忆想所生也谓此类有情因颠倒罔象之惑起潜结乱想之业惑业和合故感此生之报即神鬼精灵之类是也(罔象者似有似无也潜结者潜即隐伏结即凝滞也)。

　　【八无想】无想者想心昏迷无所觉了也谓此类有情因顽钝愚痴之惑起枯槁乱想之业惑业和合故感此生之报即精神化为土木金石之类是也(精神化为土木金石者如华表生精如黄头外道化为石是也)。

　　【九非有色】非有色者谓虽有形色而假他所成也谓此类有情因虚伪相待之惑起因依乱想之业惑业相染故感非有色相成色之报即水母以虾为目之类是也(非有色相成色者如水母本无自类之色相故曰非有色相以水沫为身以虾为目故曰成色也)。

　　【十非无色】非无色者因声呼召而能成形也谓此类有情因相引妄性颠倒之惑起呼召乱想之业惑业相附故感非无色相无色之报即咒诅厌生之类是也(非无色相无色者如虾蟆等从自类生不假他成故曰非无色相籍声得生故曰无色咒诅厌生者咒诅亦呼召耳厌即祷也如虾蟆以声附𡖉然后生长非声则坏又孔雀雌者闻雄者鸣即有娠生难此等物类若由厌梼而生也)。

　　【十一非有想】非有想者谓借他之身以成自类也谓此类有情因诬罔颠倒之惑起回互乱想之业惑业和合故感非有想相成想之报即蒲卢等异质相成之类是也(诬罔即诳惑也回互犹转换也蒲卢蜾蠃也取青虫以为己子乃诬罔回互之义也非有想相成想者如青虫非蒲卢之类故曰非有想相而能成己之子故曰成想也)。

　　【十二非无想】非无想者谓虽亲而成怨害也谓此类有情因怨恨颠倒之惑起杀害妄想之业惑业和合故感非无想相无想之报即土枭等附块为儿及破镜鸟以毒树果抱为其子子成父母皆遭其食之类是也(非无想相无想者父母有爱故曰非无想相后时成大父母遭食故曰无想也土枭食母鸟也破镜食父兽也形如貙而虎眼今云鸟者恐译误耳)。

　　十三事法

　　【一住正戒】谓出家之人入于聚落乞食当[(冰-水+〡)*ㄆ]摄身心安住正戒勿令毁犯也。

　　【二住正威仪】谓出家之人乞食之时当须正其容貌端其威仪令一切人生敬信心也。

　　【三住正命】谓出家之人当依佛制乞食自活资身进道离于五种邪命之食也(五邪命者诈现异相自说功能占相吉凶高声现威说所得利以动人心也)。

　　【四住正觉】谓出家之人当须觉了身为苦本甚可厌恶为正道故而行乞食随得支身以除饥渴勿令多贪妨进道业也(已上乞食四事)。

　　【五依法】谓出家之人或于道场中经行或于聚落内乞食当须行步徐缓遵其法则也。

　　【六依时】谓出家之人当念无常迅速昼夜深自警悟不可眠卧妨损道业遗教经云昼则勤心修习善法无令失时初夜后夜亦勿有废是也。

　　【七依处】谓出家之人欲求寂静无为之乐当离愦(古对切)闹之处独处闲居思灭苦本也。

　　【八依次】谓出家之人于大众中当依戒腊资次而坐勿令搀越梵网经云先受戒者在前坐后受戒者在后坐是也(已上威仪四事)。

　　【九离贪】谓出家之人已住正戒当制五根勿令放逸五欲之害甚于毒蛇不应贪着也(五根者眼根耳根鼻根舌根身根也五欲者色欲声欲香欲味欲触欲也)。

　　【十离瞋】谓出家之人当以慈悲为本忍受恶骂之毒如饮甘露无令瞋恨瞋之为害甚于猛火常当防护勿令得入也。

　　【十一离取着】谓出家之人常以智慧观察己身及以外物皆悉虚幻不应妄取执着遗教经云持净戒者不得贩卖贸易安置田宅及诸财宝皆当远离是也。

　　【十二离粗犷】谓出家之人当须柔软和顺以成清雅之德不应粗暴猛犷有失和敬之仪也(和敬者谓外同他善内自谦卑也)。

　　【十三离憍慢】谓出家之人当须谦敬卑下折己慢幢精进修道不应自恃有德憍傲侮慢贡高于人也(已上离烦恼五事)。

　　日冷十三缘(出长阿含经)

　　【一缘】谓须弥山佉陀罗山二山中间有水广八万四千由旬其水生优钵罗等杂华互相照触日光为之生冷(梵语须弥华言妙高梵语由旬华言限量梵语优钵罗华言青莲)。

　　【二缘】谓佉陀罗山伊沙陀罗山二山中间有水纵广四万二千由旬其水生诸杂华互相照触日光为之生冷(梵语伊沙陀罗华言持轴)。

　　【三缘】谓伊沙陀罗山树提陀罗山二山中间有水广二万由旬其水生诸杂花互相照触日光为之生冷。

　　【四缘】谓善见山树提山二山中间有水广一万二千由旬其水生诸杂花互相照触日光为之生冷。

　　【五缘】谓善见山马祀山二山中间有水广六千由旬其水生诸杂花互相照触日光为之生冷。

　　【六缘】谓马祀山尼弥陀罗山二山中间有水广一千二百由旬其水生诸杂花互相照触日光为之生冷(梵语尼弥陀罗华言抱持)。

　　【七缘】谓尼弥陀罗山调伏山二山中间有水广六百由旬其水生诸杂花互相照触日光为之生冷。

　　【八缘】谓调伏山金刚轮山二山中间有水广三百由旬其水生诸杂花互相照触日光为之生冷。

　　【九缘】谓金刚轮山阎浮提地二处中间有水映于日光而日生冷(梵语阎浮提华言胜金洲)。

　　【十缘】谓南阎浮提河少西拘耶尼水多其水映于日光而日生冷(梵语拘耶尼华言牛货)。

　　【十一缘】谓西拘耶尼河少东弗于逮水多其水映于日光而日生冷(梵语弗于逮华言胜)。

　　【十二缘】谓东弗于逮河少北郁单越河多其水映于日光而日生冷(梵语郁单越华言胜处)。

　　【十三缘】谓日宫殿光照大海水水映日光而日生冷。

　　十四无畏(出楞严经)

　　谓观世音菩萨以金刚三昧无作妙力与诸十方三世六道一切众生同一悲仰令诸众生获得十四种无畏功德也(梵语三昧华言正定无作妙力者谓不作意之力用也十方者四方四维上下也三世者过去现在未来也六道者天道人道修罗道饿鬼道畜生道地狱道也)。

　　【一不自观音以观观者】不自观音者谓不随声尘所起知见也以观观者谓返照自性也不起知见则无所妄返照自性则一切真寂无复苦恼故令受苦众生蒙此真观即得解脱是为无畏经云观其音声即得解脱是也。

　　【二知见旋复】在心曰知在眼曰见知见性热则属于火谓菩萨能旋转知见以复真空能令众生设入火难自不能烧是为无畏经云设入大火火不能烧是也。

　　【三观听旋复】观听性动则属于水谓菩萨能旋转观听以复真空能令众生设为大水所漂自不能溺是为无畏经云大水所漂水不能溺是也。

　　【四断灭妄想心无杀害】妄想作业以杀为首谓菩萨证悟实性断灭妄想大慈心发无杀害念能令众生入彼罗刹鬼国鬼自灭恶是为无畏经云入诸鬼国鬼不能害是也(梵语罗刹华言速疾鬼)。

　　【五熏闻成闻六根销复同于声听】谓熏闻属思思其所闻无性可得则成真闻六根害人兵刃无异菩萨六根既皆销灭以复真空一切尘境同于声听能令众生当被害者刀刃所加假假折坏是为无畏经云临当被害刀假假坏是也(六根者眼根耳根鼻根舌根身根意根也)。

　　【六闻熏精明明遍法界】谓菩萨从闻熏习所成慧性既得精明明照十方周遍法界幽暗即消能令众生虽被药义诸幽暗者来近其侧目受明夺自不能视是为无畏经云药义罗刹鸠槃茶鬼虽近其傍目不能视是也(梵语药叉亦云夜叉华言勇健梵语鸠槃茶华言瓮形)。

　　【七音性圆消观听返入】谓受虚妄声尘系缚不异禁系枷锁菩萨以动静之性俱灭则其观听返妄入真声尘解脱能令众生禁系等事不能着身是为无畏经云禁系枷锁所不能着是也。

　　【八灭音圆闻遍生慈力】谓菩萨消灭音声圆成闻慧则遍生慈力能以大利令彼得乐是以众生经于险路如行坦途或遇恶寇自不能劫是为无畏经云经过险路贼不能劫是也。

　　【九熏闻离尘色不能劫】谓菩萨以思慧熏闻成性离诸尘妄不被色尘所劫能令一切性多淫人贪欲不生是为无畏经云能令一切多[婬-壬+(工/山)]众生远离贪欲是也。

　　【十纯音无尘根境圆融】谓菩萨音性纯净离诸妄尘根境相入圆融无碍能令怀忿恨人瞋恚不生是为无畏经云能令一切忿恨众生离诸瞋恚是也。

　　【十一销尘旋明】谓菩萨除暗销尘旋复性明能令一切昏钝无善心人痴暗远离是为无畏经云能令一切昏钝性障诸阿颠迦永离痴暗是也(梵语阿颠迦华言无善心)。

　　【十二融形复闻】谓融形则碍灭复闻则性真故涉入世间而不坏世间之相能遍十方供养微尘数佛禀承其法各为法子以此无畏施诸无子众生欲求男者令得生男经云能令无子众生欲求男者诞生福德智慧之男是也。

　　【十三六根圆通明照无二】谓菩萨六根圆融通达无碍含摄法界如大圆镜明照无二由此故能承顺法门受领无失以此无畏施诸无子众生欲求女者即得生女经云能令法界无子众生欲求女者诞生福德柔顺众人爱敬有相之女是也。

　　【十四我一名与六十二恒河沙名等无有异】谓菩萨得真圆通能令求福众生但持我之名号与彼俱持无数菩萨名号之人较量所得福德等无有异是为无畏经云能令众生持我名号与彼共持六十二恒河沙诸法王子二人福慧正等无异是也。

　　念诵忌十五地(出一字佛顶轮王经)

　　念诵即想念持诵神咒也忌者犹不宜也经云如来告金刚密迹主菩萨若诸有情为欲调他怨恶之心回伏者欲消除一切灾障者或求满足如意者当择空寂幽闲胜处结界建坛净身语意供养圣像诵持佛顶轮王咒加持作法若得成就则所愿满足不可于神龙所护及药义罗刹等地结界作法若在此等不善之处则鬼神得便而来扰乱使所作行法不得成就是故当忌十五地也(梵语药叉亦云夜义华言勇健梵语罗刹华言速疾鬼)。

　　【一神龙所护地】谓有神龙护持之处忌于结界建坛诵咒作法恐其侵恼令所作行法不得成就也。

　　【二药叉罗刹住地】谓有药叉等鬼神所住之处忌于结界建坛诵咒作法恐其伺于方便扰乱行法令不成就也。

　　【三尸陀林地】梵语尸陀华言寒林谓有死尸积聚之处忌于结界建坛诵咒作法以其臭秽不净妨于净行作法难成也。

　　【四无佛法地】谓如来正教所不到处忌于结界建坛诵咒作法以无正教之法善神不来守护行法难成也。

　　【五虎狼住地】谓有虎狼猛兽之处忌于结界建坛诵咒作法以其威猛毒害非吉祥空闲之地难以安住作法也。

　　【六多蚊虫地】谓有蚊蚋聚集之处忌于结界建坛诵咒作法以其能喧闹又能𠯗人不得寂静作法难成也。

　　【七无雨地】谓多旱无雨之处忌于结界建坛诵咒作法以其泉源枯竭人多渴乏绝于助缘行法难成也。

　　【八饶风地】谓风常起之处忌于结界建坛诵咒作法以其飘荡多寒妨于道行作法难成也。

　　【九贼住地】谓有盗贼所住之处忌于结界建坛诵咒作法以其多损害心妨于道行难以安住作法也。

　　【十屠杀住地】谓屠儿杀者所住之处忌于结界建坛诵咒作法以其无慈悲心非吉祥空闲之地行法难成也。

　　【十一酤酒住地】谓卖酒之处忌于结界建坛诵咒作法以酒是起罪因缘能令众生心生颠倒妨于道行作法难成也。

　　【十二卖经像地】谓贩卖经卷佛像之处忌于结界建坛诵咒作法以其不信因果无有善心非吉祥空闲之地难以安住作法也。

　　【十三卖凶具地】谓贩卖刀杖弓箭杀生器具之处忌于结界建坛诵咒作法以其多杀害心非吉祥空闲之地难以安住作法也。

　　【十四卖女地】谓炫卖女色之处忌于结界建坛诵咒作法以其秽污不洁妨于道行作法难成也。

　　【十五众难地】谓水火刀兵险难之处忌于结界建坛诵咒作法以凶险多难非吉祥空闲之地难以安住作法也。

　　十五种无明(出鞞婆沙论)

　　【一根本无明】谓从无始之际一念不觉长夜昏迷不了真理能生一切诸惑烦恼是为根本无明。

　　【二枝末无明】谓心心所法相应而起即有贪瞋慢疑见等烦恼是为枝末无明(心心所法者心即心王心所即受想行也)。

　　【三共无明】谓一切结使共相造作一切诸业是为共无明(结使者谓一切烦恼能缠缚驱使于人入于生死也)。

　　【四不共无明】谓第七识无别体相妄起染心障蔽无漏圣法恒不间断是为不共无明(第七识即意识也无漏者谓不漏落生死也)。

　　【五相应无明】谓第七识恒与贪痴见慢四惑相应而起是为相应无明。

　　【六不相应无明】谓第七识不与余识外缘粗显之境相应是为不相应无明(粗显之境者谓色等五尘之境也)。

　　【七迷理无明】谓根本无明障于中道之理不能显发是为迷理无明。

　　【八迷事无明】谓见思烦恼障蔽生死之事不能出离是为迷事无明。

　　【九独头无明】谓妄觉之心不缘外境孤然生起生已增广是为独头无明。

　　【十俱行无明】谓心心所法常相随逐曾不舍离是为俱行无明。

　　【十一覆业无明】谓一切结使覆蔽诸业不令人知恐失名誉利养㳟敬等是为覆业无明。

　　【十二发业无明】谓贪痴我见慢等悉能发生一切恶业是为发业无明。

　　【十三种子子时无明】种子者谓第八藏识含藏一切染净种子也子时者子为十二时之首以喻藏识为诸识之首也盖染习种子蕴在藏识之中未发显时是为种子子时无明。

　　【十四行业果无明】谓于十二因缘中无明行爱取有五者烦恼是业因识等七者是苦果是为行业果无明(十二因缘者一无明二行三识四名色五六入六触七受八爱九取十有十一生十二老死也)。

　　【十五惑无明】谓俱生分别及根本随烦恼等惑是为惑无明(俱生分别者谓最初托胎一念之识与形俱生即有分别也根本随烦恼者即前根本无明也)。

　　十六观门(出观无量寿佛经)

　　韦提希夫人愿生西方极乐世界兼为未来世众生欲往生者请佛世尊说其修行之法故佛令其观彼依正之境托境显性了境唯心即得往生此十六观门所以说也(梵语韦提希华言思惟依正者依即阿弥陀佛所依之土正即阿弥陀佛相好之身也)。

　　【一日观】谓正坐西向谛观落日令心坚住专想不移见日欲没状如悬鼓既见日已闭目开目皆令明了是名日观。

　　【二水观】谓作水想想水成已当作冰想既见冰已作琉璃想此想成已见琉璃地内外映彻是名水观(梵语琉璃华言青色宝)。

　　【三地观】谓前想成时开目闭目不令散失如此想者即名粗见极乐国地见已分明是名地观。

　　【四宝树观】谓作七重行树想一一树高八千由旬七宝映饰珠网覆上行行相当叶叶相次生诸妙花成七宝果其叶千色有大光明照映三千世界十方国土悉于中现是名树观(梵语由旬华言限量有八十六十四十里三等之不同七宝者金银琉璃玻璃砗磲码瑙赤真珠也三千者大千中千小千也十方者四方四维上下也)。

　　【五八功德水观】八功德水者一澄净二清冷三甘羙四轻软五润泽六安和七除患八增益也谓想极乐国土有八池水一一池水从如意珠王生分为十四支一一支作七宝妙色黄金为渠杂色金刚以为底沙一一水中有六十亿七宝莲华一一华团圆正等十二由旬其摩尼水流注华间演说苦空无常无我诸波罗蜜微妙法音其八池水皆具八种功德是名八功德水观(梵语摩尼华言如意苦者谓由五阴之身而受生死逼迫等苦也空者谓此身由四大假合而成毕竟不有也无常者谓此身等终归坏灭也无我者谓四大各离何者是我也梵语波罗蜜华言到彼岸)。

　　【六总观】谓众宝国土一一各有五百亿宝楼楼中有无量诸天作众妓乐又有乐器悬处虚空如天宝幢不鼓自鸣此众音中皆悉念佛念法念僧此想成已名见极乐世界宝树宝地宝池是为总观。

　　【七华座观】谓当作七宝莲华想一一华叶作百宝色纵广二百五十由旬一一华叶有百亿摩尼珠王以为映饰放千光明毗楞伽宝以为其台台上有四宝幢幢上宝慢如夜摩天宫是名华座观(毗楞伽梵语具云释迦毗楞伽华言能胜梵语夜摩华言善时分)。

　　【八像观】像即佛像谓欲想彼佛先当想像如阎浮檀金色坐彼华上见像坐已心眼得开明见极乐国土七宝庄严宝地宝池宝树行列复想一大莲华在佛左边一大莲华在佛右边观世音大势至二菩萨坐左右华上皆放光明一一树下亦有三莲华各有一佛二菩萨像遍满彼国此想成已是名像观(梵语阎浮华言胜金树名其树林中有河河底有金沙名曰阎浮檀金也)。

　　【九佛真身观】谓观无量寿佛身相光明身如百千万亿夜摩天阎浮檀金色佛身高六十万亿那由他由旬眉间白毫右旋宛转如五须弥山佛眼如四大海水青白分明身诸毛孔流出光明如须弥山彼佛圆光如百亿三千大千世界于圆光中有百万亿那由他恒河沙化佛有众多化菩萨以为侍者无量寿佛有八万四千相一一相有八万四千随形好一一好复有八万四千光明一一光明遍照十方世界欲观无量寿佛者从一相好入但观眉间白毫极令明了见眉间白毫者八万四千相好自然当现见无量寿佛者即见十方无量诸佛是名佛真身观(梵语那由他亦云阿廋多华言万亿梵语须弥华言妙高)。

　　【十观世音观】谓想观世音菩萨身长八十万亿那由他由旬身紫金色顶有肉髻项有圆光其圆光中有五百化佛一一化佛有五百化菩萨无量诸天以为侍者举身光中五道众生一切色相皆于中现毗楞伽宝以为天冠冠中有一立化佛高二十五由旬菩萨面如阎浮檀金色眉间毫相流出八万四千种光光有无量化佛一一化佛有无数化菩萨以为侍者臂如红莲华色手掌作五百亿杂莲华色一一指端有八万四千画犹如印文以此宝手接引众生足下有千辐轮相其余身相众好具足如佛无异唯顶上肉髻及无见顶相不及世尊是名观世音观(五道者天道人道饿鬼道畜生道地狱道也)。

　　【十一大势至观】谓想大势至菩萨身量大小亦如观世音菩萨圆光面各百二十五由旬举身光明照十方国作紫金色有缘众生皆悉得见但见此菩萨一毫孔光即见十方无量诸佛净妙光明是故号为无边光以智慧光普照一切令离三涂得无上力是故号为大势至菩萨天冠有五百宝华一一宝华有五百宝台十方佛国广长之相皆于中现于肉髻上有一宝瓶盛诸光明普现佛事余诸身相如观世音等无有异是名大势至观(三途者刀途血途火途也)。

　　【十二普想观】谓前想成已当起自心生于西方极乐世界于莲华中结跏趺坐作莲华合想作莲华开想莲华开时有五百色光来照身想作眼目开想见佛菩萨满虚空中水鸟树林及与诸佛所出音声皆演妙法见此事已名见无量寿佛极乐世界是为普想观。

　　【十三杂想观】谓若欲至心生西方者先观丈六佛像在池水上阿弥陀佛神通如意于十方国变现自在或现大身满虚空中或现小身丈六八尺所现之形皆真金色圆光化佛及宝莲华如上所说观世音及大势至于一切处身同众生但观首相知是观世音知是大势至是名杂想观(梵语阿弥陀华言无量寿)。

　　【十四上辈生观】(此观于上品中又分上中下三品)上辈上品上生者谓欲生彼国当发三心一者至诚心二者深心三者回向发愿心具三心者必生彼国复有三种众生当得往生一者慈心不杀具诸戒行二者读诵大乘方等经典三者修行六念回向发愿愿生彼国此人精进勇猛故阿弥陀佛与观世音大势至无数化佛百千比丘执金刚台至行者前阿弥陀佛放大光明照行者身与诸菩萨授手迎接行者自见其身乘金刚台随从佛后如弹指顷往生彼国生彼国已见佛闻法即得悟无生法忍也上辈上品中生者谓能于第一义心不惊动深信因果不谤大乘以此功德求生极乐国土命欲终时阿弥陀佛与观世音大势至无量大众持紫金台至行者前授手迎接行者自见坐紫金台合掌赞佛如一念顷即生彼国七宝池中佛及菩萨俱时放光照行者身经于七日得无生忍也上辈上品下生者谓亦信因果不谤大乘但发无上道心以此功德求生乐国命欲终时阿弥陀佛及观世音大势至与诸菩萨持金莲华来迎行者坐已华合即生七宝池中七日乃得见佛三七日后于诸佛前闻甚深法经三小劫住欢喜地也(六念者谓念佛念法念僧念天念施念戒也梵语比丘华言乞士无生法忍者谓一切法本来不生于此法中而能忍可印证也劫梵语具云劫波华言分别时节小劫者谓人寿八万四千岁时百年减一岁如是减至十岁又增至八万四千岁此一增一减为一小劫也)。

　　【十五中辈生观】(此观于中品中亦分上中下三品)中辈中品上生者谓受持五戒及八戒斋不造五逆无众过患以此善根求生极乐世界命欲终时佛与比丘放金色光至其人所演说苦空无常无我赞叹出家得离众苦行者欢喜自见己身坐莲华台合掌为佛作礼即得往生极乐世界莲华寻开闻众音声赞叹四谛即得阿罗汉道也中辈中品中生者谓若一日一夜持八戒斋或持沙弥戒或持具足戒威仪无缺以此功德求生极乐世界命欲终时见阿弥陀佛放金色光持七宝莲华至行者前授手迎接行者自见坐莲华上莲华即合生宝池中七日华敷合掌叹佛闻法欢喜得须陀洹经半劫已成阿罗汉也中辈中品下生者谓或有众生孝养父母行世仁慈此人命欲终时遇善知识为其广说佛国乐事亦说四十八愿闻已命终即生西方极乐世界经七日已遇观世音大势至闻法欢喜得须陀洹过一小劫成阿罗汉也(五戒者不杀不盗不邪[婬-壬+(工/山)]不妄语不饮酒也八戒斋者不杀不盗不邪[婬-壬+(工/山)]不妄语不饮酒不坐卧高广大床不着花鬘衣不观听歌舞戏乐并过中不食也五逆者弑父弑母弑阿罗汉出佛身血破和合僧也四谛者苦谛集谛灭谛道谛也梵语阿罗汉华言无学沙弥戒即十戒也具足戒即二百五十戒也梵语须陀洹华言预流四十八愿者一愿我𠛴中无地狱饿鬼畜生二愿我𠛴中无有女人三愿我𠛴中人欲食时百味具足四愿我𠛴中人所欲衣服随念即至五愿我𠛴中自地至虚空皆有百宝宫殿六愿我𠛴中人心相爱敬无有憎嫉七愿我𠛴中人无有淫泆愚痴八愿我𠛴中人同一善心无有他念九愿我𠛴中人皆不闻不善之名十愿我𠛴中人知身如幻无贪着心十一愿我𠛴中天人形容一类金色十二愿十方世界蜎飞蠕动皆得为人十三愿十方诸天人民皆作缘觉声闻十四愿我𠛴中人寿命无量十五愿我𠛴中人所受快乐皆如漏尽比丘十六愿我𠛴中人住正信位离颠倒想十七愿我𠛴中人说经行道十倍于佛十八愿我𠛴中人盖通宿命十九愿我刹中人尽得天眼二十愿我刹中人尽得天耳二十一愿我刹中人得他心智二十二愿我刹中人尽得神足通二十三愿十方众生闻我名号皆生我刹二十四愿我顶中光明胜如日月百千万倍二十五愿一切幽暗众生皆睹光明来生我国二十六愿十方众生蒙我光明触其身者过诸天人二十七愿十方众生愿生我国者命终时迎归我国二十八愿十方众生系念于我一昼夜者必生我刹二十九愿十方众生十声念我名号必生我刹除五逆谤法者三十愿十方众生前世作恶闻我名号寿终径生我国三十一愿十方众生礼我名号感诸天人莫不致敬三十二愿十方女人闻我名号寿终之后不复为女三十三愿十方众生生我刹者即补佛处欲往他方说他我以威力助往三十四愿我刹中人欲往他方者如其所愿三十五愿刹中菩萨欲往他方供养诸佛一食之顷即可遍至三十六愿刹中菩萨欲往十方供养诸佛既遍是日未午即还我刹三十七愿刹中菩萨诵经说法必得辩才智慧三十八愿刹中菩萨能演说法其智慧辩才不可限量三十九愿刹中菩萨其身紫磨金色与佛无异四十愿刹中菩萨欲于宝树中见十方佛刹即时应现四十一愿刹中菩萨虽少功德亦能见我道场树高四千由旬四十二愿刹中一切天人悉皆形色殊特得天眼者不辨名数四十三愿我刹中人所欲闻法自然得闻四十四愿刹中菩萨顶中皆有光明无异于佛四十五愿他方菩萨闻我名号皆得解脱三昧四十六愿他方菩萨闻我名号皆得成佛常见一切诸佛四十七愿他方菩萨闻我名号即得不退转地四十八愿他方菩萨闻我名号即得无生忍于诸佛法永不退转也)。

　　【十六下辈生观】(此观于下品中亦分上中下三品)下辈下品上生者谓或有众生作诸恶业虽不谤经多造恶法无有惭愧命欲终时遇善知识为说大乘十二部经首题名字除却千劫极重恶业复教合掌称南无阿弥陀佛称佛名故除五十亿劫生死之罪尔时彼佛即遣化佛及化菩萨至行者前授手迎接行者即见化佛光明遍照其室即便命终乘宝莲华生宝池中经七七日莲华乃敷二大菩萨放大光明为说甚深十二部经闻已信解发无上道心经十小劫得入初地也下辈下品中生者谓或有众生毁犯五戒八戒及具足戒不净说法无有惭愧以恶业故应堕地狱命欲终时地狱众火一时俱至遇善知识以大慈悲即为赞说阿弥陀佛十力威德广赞彼佛光明神力此人间已除八十亿劫生死之罪地狱猛火化为清凉之风吹诸天华华上皆有化佛菩萨迎接此人如一念顷即得往生七宝池中莲华之内经于六劫莲华乃敷二大菩萨以梵音声为说大乘甚深经典应时即发无上道心也下辈下品下生者谓或有众生作不善业五逆十恶具诸不善应堕恶道受苦无穷临命终时遇善知识为说妙法教令念佛彼人苦逼不遑念佛善友告言汝若不能念彼佛者应称无量寿佛如是至心令声不绝具足十念于念念中除八十亿劫生死之罪见金莲华犹如日轮住其人前如一念顷即生极乐世界满十二大劫莲华乃开二大菩萨以大悲音声为其广说诸法实相除灭罪法即发菩提之心也(十二部经者一契经二重颂三讽颂四因缘五本事六本生七希有八譬喻九论议十无问自说十一方广十二授记也梵语南无华言皈命初地者谓十地中初欢喜地也十力者知是处非处智力知过现未来业报智力知诸禅解脱三昧智力知诸根胜劣智力知种种解智力知种种界智力知一切至处道智力知天眼无碍智力知宿命无碍智力知永断习气智力也十恶者一杀生二偷盗三邪[婬-壬+(工/山)]四妄语五两舌六恶口七绮语八贪欲九嗔恚十邪见也十念者以十称佛号为一念十念即百称佛号也大劫总成住坏空四中劫为一大劫也)。

　　十六特胜(出法界次第)

　　十六特胜者胜于四念处等诸禅观也始从调心终至悲想地地皆有观照能发无漏善业而无厌恶自害之失故受特胜之名也(四念处者一观身不净二观受是苦三观心无常四观法无我也无漏者不漏落三界生死也)。

　　【一知息入特胜】息即鼻中气息谓数息调心之法若闇心而数则观慧不明今既觉知息入则照息分明故解慧易发是为特胜。

　　【二知息出特胜】谓数息调心之法若闇心而数则观慧不明今既觉知息出则照息分明故解慧易发是为特胜。

　　【三知息长短特胜】谓调心既静而照了渐明即便觉息入出长短之相是为特胜。

　　【四知息遍身特胜】谓从欲界定证未到地定时即觉身及定法悉皆虚假息之入出遍身微微如有如无是为特胜(未到地定者谓于欲界修色界定身虽未到于彼而心已先证彼定也)。

　　【五除诸身行特胜】谓从未到地若发初禅觉观之法则身心豁然开朗所证境界悉皆虚假空无我人既无我人谁作诸事谁受禅定是则颠倒所起身业皆悉坏灭是为特胜(觉观者谓初心在缘曰觉细心分别禅味曰观)。

　　【六受喜特胜】谓既与观慧相应若证初禅喜支即能照了而此喜支则无过失是为特胜(支分也)。

　　【七受乐特胜】谓既与观慧相应若证初禅得乐支时即能觉了便于乐支不起见着以无所受而受乐触是为特胜。

　　【八受诸心行特胜】谓既与观慧相扶若证初禅一心支时即能照了一心不起颠倒于一心中获得正受是为特胜。

　　【九心作喜特胜】谓离初禅入二禅时常自照了若发二禅内净之喜则此心真喜从观慧而生是为特胜。

　　【十心作摄特胜】谓既因观慧得二禅一心支即照了一心摄诸乱想颠倒不起是为特胜。

　　【十一心作解脱特胜】谓离二禅入三禅时常有观慧即能照了虽得妙乐心不耽着无累自在是为特胜。

　　【十二观无常特胜】谓离三禅入四禅时常修观慧发不动定了达定中心识虚诳念念生灭是为特胜。

　　【十三观出散特胜】谓从四禅入虚空处时加修观慧内外照了而证空定能离色界缘空之识自在消散即能了达空定虚诳不实心不爱着是为特胜。

　　【十四观离欲特胜】谓离虚空处定入识处时常以观慧内自推捡离虚空处离欲之心于是发识处定即能了达识定虚诳不实心不爱着是为特胜。

　　【十五观灭特胜】谓离识处入无所有处时常以观慧照了所修之境能修之心于是发无所有处定即能了达无所有处虚诳不实心不爱着是为特胜。

　　【十六观弃舍特胜】谓离无所有处修非有想非无想定时常以观慧观察所修之法能修之心于是发非想处定即能了达非想处犹有细想虚诳不实非是涅槃安乐之法心不爱着是为特胜(梵语涅槃华言灭度)。

　　十六大力(出三昧弘道广显定意经)

　　佛赴阿耨达龙王请为说无欲法令诸菩萨修于清净之行当得此十六大力调摄身心而化众生也(梵语阿耨达华言无热恼菩萨梵语具云菩提萨埵华言觉有情)。

　　【一志力】谓菩萨心志善能总持诸佛一切所说之法化导众生是名志力。

　　【二意力】谓菩萨心意同佛所行于诸众生未得度者悉愿度脱是名意力。

　　【三行力】行即进趣之义谓菩萨能以精进之行通达一切所说甚深法义是名行力。

　　【四惭力】谓菩萨以能惭愧故远离一切罪行兴起种种善法是名惭力。

　　【五强力】谓菩萨于一切障难之中而能坚忍不为非行是名强力。

　　【六持力】谓菩萨于所受持之法悉能宣演开导而无遗忘是名持力。

　　【七慧力】谓菩萨有大智慧照了诸法皆空虽亿千魔兵而不能恼是名慧力。

　　【八德力】谓菩萨修无欲行具诸功德离诸染着是名德力。

　　【九辩力】谓菩萨有大辩才于百千劫随解诸法所说无碍是名辩力(劫梵语具云劫波华言分别时节)。

　　【十色力】谓菩萨色相端正若帝释梵王及四天王诣菩萨所一见之顷黯然无色是名色力(梵语释提桓因华言能天主言帝释者华梵双举也梵王即大梵天王也四天王者东方持国天王南方增长天王西方广目天王北方多闻天王也)。

　　【十一身力】谓菩萨之身坚固清净犹如金刚火不能烧刀不能断于外道中最胜独尊是为身力。

　　【十二财力】谓菩萨于众珍宝随所念愿应时即至是名财力。

　　【十三心力】谓菩萨知诸众生性欲能一其心而顺化之是名心力。

　　【十四神足力】谓菩萨化导众生能以神通具足之力即现神变而度脱之是名神足力。

　　【十五弘法力】谓菩萨于诸佛法能广为一切众生宣说使其闻之而不断绝信受奉行等除众苦是名弘法力。

　　【十六降魔力】谓菩萨修习禅定承顺佛旨能伏众魔是名降魔力。

　　大明三藏法数卷第三十四
永乐北藏第 182 册 No. 1615 大明三藏法数(第14卷-第35卷)


　　大明三藏法数卷第三十五　　　　石七

　　上天竺前住持沙门一如等奉　来集注

　　十六知见(出大智度论)

　　谓未见正道之人于五阴等法中强立主宰妄计有我我所计我之心历于诸缘即有十六知见之别也(五阴者色阴受阴想阴行阴识阴也我者谓于五阴中妄计有我也我所即五阴身等也)。

　　【一我】谓于五阴等法中无明不了妄计有我我所之实故名为我。

　　【二众生】谓于五阴等法和合中妄计众共而生故名众生。

　　【三寿者】谓于五阴等法中妄计有我受一期果报命有长短故名寿者(一期者谓人从生至死也)。

　　【四命者】谓于五阴等法中妄计有我命根成就连持不断故名命者。

　　【五生者】谓于五阴等法中妄计我能生起众事及计我来人中受生故名生者。

　　【六养育】谓于五阴等法中妄计我能养育他人及计我从生已来为父母养育故名养育。

　　【七众数】谓于五阴等法中妄计我有五阴十二入十八界等众法有数故名众数(十二入者眼入耳入鼻入舌入身入意入色入声入香入味入触入法入也十八界者眼界色界眼识界耳界声界耳识界鼻界香界鼻识界舌界味界舌识界身界触界身识界意界法界意识界也)。

　　【八人】谓于五阴等法中妄计我是能修行人异于不能之人及计我生人道异于余道故名为人。

　　【九作者】谓于五阴等法中妄计我有身力手足能有所作故名作者。

　　【十使作者】谓于五阴等法中妄计我能役使于他故名使作者。

　　【十一起者】谓于五阴等法中妄计我能起造后世罪福之业故名起者。

　　【十二使起者】谓于五阴等法中妄计我能令他起后世罪福之业故名使起者。

　　【十三受者】谓于五阴等法中妄计我之后身当受罪福果报故名受者。

　　【十四使受者】谓于五阴等法中妄计我当令他受诸苦乐果报故名使受者。

　　【十五知者】谓于五阴等法中妄计我有五根能知五尘故名知者(五根者眼根耳根鼻根舌根身根也五尘者色尘声尘香尘味尘触尘也)。

　　【十六见者】谓于五阴等法中妄计我有眼根能见一切色相又计我能起诸邪见正见故名见者。

　　十六大阿罗汉(出法住记)

　　梵语阿罗汉华言无学谓其生死已尽无法可学又云无生谓其断见思惑尽无复三界受生又云应供谓其应受人天供养又云杀贼谓其能杀烦恼之贼以其皆具三明六通无量功德故称为大此阿罗汉承佛敕故以神通力延自寿量住于世间守护正法至今犹未入灭若遇世间设大施无遮会时即同诸眷属蔽隐圣仪同于凡流密受供养令施者得胜果报饶益有情是为十六大阿罗汉也(三明者天眼明宿命明漏尽明也六通者天耳通天眼通宿命通他心通神足通漏尽通也)。

　　【一宾度罗䟦啰惰阇尊者】梵语宾度罗华言不动字也梵语䟦啰惰阇华言捷疾姓也此尊者与千阿罗汉多分住在西瞿耶尼洲(梵语瞿耶尼华言牛货)。

　　【二迦诺迦伐蹉尊者】梵语迦诺迦伐蹉(无翻)此尊者与五百阿罗汉多分住在北方迦湿弥罗国。

　　【三迦诺迦䟦𨤲惰阇尊者】梵语迦诺迦䟦𨤲惰阇(无翻)此尊者与六百阿罗汉多分住在东胜身洲。

　　【四苏频陀尊者】梵语苏频陀(无翻)此尊者与七百阿罗汉多分住在北俱卢洲。

　　【五诺讵罗尊者】梵语诺讵罗华言鼠狼山此尊者与八百阿罗汉多分住在南赡部洲(梵语赡部亦云阎浮提华言胜金洲)。

　　【六䟦陀罗尊者】梵语䟦陀罗华言好贤此尊者与九百阿罗汉多分住在耽没罗洲。

　　【七迦哩迦尊者】梵语迦哩迦(无翻)此尊者与千阿罗汉多分住在僧伽茶洲。

　　【八伐阇罗弗多罗尊者】梵语伐阇罗弗多罗(无翻)此尊者与一千一百阿罗汉多分住在钵剌拏洲。

　　【九戍博迦尊者】梵语戍博迦(无翻)此尊者与九百阿罗汉多分住在香醉山中。

　　【十半托迦尊者】梵语半托迦(无翻)此尊者与一千三百阿罗汉多分住在三十三天(三十三天即忉利天也)。

　　【十一啰怙罗尊者】梵语啰怙罗华言执日此尊者与一千一百阿罗汉多分住在毕利飏瞿洲。

　　【十二那伽犀那尊者】梵语那伽犀那(无翻)此尊者与一千二百阿罗汉多分住在半度波山。

　　【十三因揭陀尊者】梵语因揭陀(无翻)此尊者与一千三百阿罗汉多分住在广胁山中。

　　【十四伐那婆斯尊者】梵语伐那婆斯(无翻)此尊者与一千四百阿罗汉多分住在可住山中。

　　【十五阿氏多尊者】梵语阿氏多(无翻)此尊者与一千五百阿罗汉多分住在鹫峰山中。

　　【十六注茶半托迦尊者】梵语注茶半托迦(无翻)此尊者与一千六百阿罗汉多分住在持轴山中。

　　十六游增地狱(出经律异相并诸经要集)

　　谓八寒八热大狱每狱有四门门各有四狱受苦众生于此诸狱次第游历其苦转增故名十六游增地狱也。

　　【一黑沙地狱】谓热风吹热黑沙沙著于身皮骨燋烂久受苦已方出此狱复到沸屎地狱。

　　【二沸屎地狱】谓沸屎铁丸自然满前驱逼罪人使抱铁丸烧其身手复使撮着口中从咽至腹通彻下过无不燋烂有铁觜虫唼肉达髓苦毒无量久受苦已方出此狱复到铁钉地狱。

　　【三铁钉地狱】谓狱卒捉罪人偃热铁上舒展其身以钉钉其手足周遍身体𥁞五百钉苦毒无量久受苦已方出此狱复到饥饿地狱。

　　【四饥饿地狱】谓狱卒捉罪人扑热铁上镕铜灌口从咽至腹通彻下过无不燋烂久受苦已方出此狱复到渴地狱。

　　【五渴地狱】谓狱卒将热铁丸着罪人口中烧其唇舌通彻下过无不燋烂久受苦已方出此狱复到一铜镬地狱。

　　【六一铜镬地狱】谓狱卒捉罪人倒投镬中随汤涌沸上下回旋身已坏烂久受苦已方出此狱复到多铜镬地狱。

　　【七多铜镬地狱】谓狱卒捉罪人倒投镬中举身烂坏以铁钩取置余镬中苦毒无量久受苦已方出此狱复到石磨地狱。

　　【八石磨地狱】谓狱卒捉彼罪人扑热石上舒展手足以大热石压其身上回转揩磨骨肉糜碎苦毒无量久受苦已方出此狱复到脓血地狱。

　　【九脓血地狱】谓脓血沸涌罪人于中东西驰走汤其身体头面烂坏又取脓血食之通彻下过苦毒难忍久受苦已方出此狱复到量火地狱。

　　【十量火地狱】谓有大火聚其火𦦨然狱卒驱逼罪人手执铁升以量火聚遍烧身体苦毒热痛呻吟号哭久受苦已方出此狱复到灰河地狱。

　　【十一灰河地狱】谓纵广各五百由旬灰河沸涌恶气蓬㶿洄波相搏声响可畏从底至上铁刺纵横岸有剑林枝叶华实皆是刀剑罪人入河随波上下洄澓沉没铁刺刺身内外通彻苦痛万端乃出灰河至彼岸上利剑割刺身体伤坏复有豺狼来啮罪人生食其肉走一剑𣗳剑刃下向下剑𣗳时剑刃上向手攀手绝足踏足断皮肉堕落筋脉相连有铁觜鸟啄头食脑罪人复入灰河随波沉没铁刺刺身皮肉烂坏脓血流出惟有白骨漂浮于外冷风来吹寻便起立宿对所牵不觉忽至铁丸地狱。

　　【十二铁丸地狱】谓有热铁丸狱卒驱其罪人撮之手足烂坏举身火然久受苦已方出此狱复到釿斧地狱。

　　【十三釿斧地狱】(釿音斤削断也)谓狱卒捉彼罪人扑热铁上以热铁釿斧斫其手足及耳鼻身体苦毒无量久受罪已方出此狱复到豺狼地狱。

　　【十四豺狼地狱】谓豺狼竞来䶩(音剂)啮罪人肉堕骨伤脓血流水苦痛万端久受苦已乃出此狱复到剑𣗳地狱。

　　【十五剑树地狱】谓诸罪人入彼剑林有暴风起吹剑树叶堕其身上头面身体无不伤坏有铁觜鸟啄其两目苦痛无量久受苦已乃出此狱复到寒冰地狱。

　　【十六寒冰地狱】谓有大寒风吹罪人身举体冻伤皮肉堕落苦毒叫唤然后命终皆因众生造极恶业故堕此等诸地狱也。

　　大乘修多罗有十七种名(出妙法莲华经论)

　　大乘即佛乘也梵语修多罗华言契经法华文句云论列十七种者皆法华之异名所以显示此经甚深微妙之理不可思议也。

　　【一无量义经】谓佛欲说法华一实相理故先说此无量义处盖将以无量之义会归于一实相之理实相之中妙义无穷故名无量义经。

　　【二最胜修多罗】谓法华经唯谈一乘实相之理于三藏中最胜极妙更无有比故名最胜修多罗(三藏者经藏律藏论藏也)。

　　【三大方广】无外曰大正理曰方包富曰广谓法华经唯谈一乘实相之理具此三义故名大方广。

　　【四教菩萨法】谓法华经唯谈一乘实相之理如来以此教化一切善根成熟菩萨随顺法器令其得证佛果故名教菩萨法(菩萨梵语具云菩提萨埵华言觉有情)。

　　【五佛所护念】谓法华经唯谈一乘实相之理是佛自所证得虽欲开示但为众生根钝久默斯要不务速说故名佛所护念。

　　【六诸佛秘密法】谓法华经唯谈一乘实相之理此法甚深唯佛能知故名诸佛秘密法。

　　【七一切佛藏】谓法华经唯谈一乘实相之理一切如来功德三昧无不含摄故名一切佛藏(梵语三昧华言正定)。

　　【八诸佛秘密处】谓法华经唯谈一乘实相之理佛以善根未熟众生非是受法之器不即为其演说故名诸佛秘密处。

　　【九能生一切诸佛经】谓法华经唯谈一乘实相之理三世诸佛莫不由此而得成就大菩提果故名能生一切诸佛经(三世者过去现在未来也梵语菩提华言道)。

　　【十一切诸佛之道场】谓法华经唯谈一乘实相之理闻此法者则能成就佛果菩提故名一切诸佛之道场。

　　【十一诸佛所转法轮】谓法华经唯谈一乘实相之理诸佛出世无不以此法门摧破一切众生烦恼障碍令得解脱故名诸佛所转法轮。

　　【十二诸佛坚固舍利经】谓法华经唯谈一乘实相之理乃是诸佛真如法身舍利亘古亘今不迁不变无有败坏故名诸佛坚固舍利经(梵语舍利华言骨身谓生身舍利此云舍利乃法身舍利也)。

　　【十三诸佛大巧方便经】谓法华经唯谈一乘实相之理诸佛由此法门既成大菩提果已复以广大善巧方便为诸众生演说天人声闻缘觉诸菩萨法令其悟入佛之境界故名诸佛大巧方便经。

　　【十四说一乘经】谓法华经唯谈一乘实相之理显示诸佛菩提究竟之体非彼声闻缘觉之所能证故名说一乘经。

　　【十五第一义住】谓法华经唯谈一乘实相之理即是如来法身究竟所住之处故名第一义住。

　　【十六妙法莲华】谓法华经唯谈一乘实相之理此之妙法而以莲华为喻者盖妙法则权实一体莲华乃华果同时故名妙法莲华(权实者声闻缘觉菩萨三乘为权一佛乘即实也华果同时者世间之花先花后果唯莲华华果同时果即莲实也)。

　　【十七最上法门】谓法华经唯谈一乘实相之理一切无量名句所诠法义无不含摄于诸经中最胜最上故名最上法门。

　　十八不共法(出法界次第)

　　不共法者谓诸佛之智内充无畏之德外显一切功德智慧超过物表不与凡夫二乘及诸菩萨共有也(二乘者声闻乘缘觉乘也)。

　　【一身无失】谓佛从无量劫来常用戒定智慧慈悲以修其身此诸功德满足故一切烦恼俱𥁞是名身无失(劫梵语具云劫波华言分别时节)。

　　【二口无失】谓佛具无量智慧辩才所说之法随众机宜皆得证悟是名口无失。

　　【三念无失】谓佛修诸甚深禅定心不散乱于诸法中心无所著得第一安隐处故名念无失。

　　【四无异想】谓佛于一切众生平等普度心无拣择是名无异想。

　　【五无不定心】谓佛行住坐卧常不离甚深胜定是名无不定心。

　　【六无不知已舍】谓佛于一切法悉皆照知方舍无有一法不了知而舍之者是名无不知已舍。

　　【七欲无减】谓佛具众善常欲度诸众生心无厌足是名欲无减。

　　【八精进无减】谓佛身心精进满足常度一切众生无有休息是名精进无减。

　　【九念无减】谓佛于三世诸佛之法一切智慧相应满足无有退转是名念无减(三世者过去现在未来也)。

　　【十慧无减】谓佛具一切智慧无边无际不可𥁞故随慧而说亦无有𥁞是名慧无减。

　　【十一解脱无减】谓佛远离一切执着具二种解脱一者有为解脱谓无漏智慧相应解脱二者无为解脱谓一切烦恼净𥁞无余是名解脱无减(无漏者谓不漏落生死也无为者谓称性而修无所作为也)。

　　【十二解脱知见无减】谓佛于一切解脱中知见明了分别无碍是名解脱知见无减。

　　【十三一切身业随智慧行】谓佛现诸胜相调伏众生称智演说一切诸法令其各得解悟证入是名身业随智慧行。

　　【十四一切口业随智慧行】谓佛以微妙清净之语随智而转化导利益一切众生是名一切口业随智慧行。

　　【十五一切意业随智慧行】谓佛以清净意业随智而转入众生心而为说法除灭无明痴暗之膜是名意业随智慧行。

　　【十六智慧知过去世无碍】谓佛以智慧照知过去世所有一切若众生法若非众生法悉能遍知无碍是名智慧知过去世无碍。

　　【十七智慧知未来世无碍】谓佛以智慧照知未来世所有一切若众生法若非众生法悉能遍知无碍是名智慧知未来世无碍。

　　【十八智慧知现在世无碍】谓佛以智慧照知现在世所有一切若众生法若非众生法悉能遍知无碍是名智慧知现在世无碍。

　　十八空(出大智度论)

　　【一内空】内即内身谓三十六种不净充满九孔常流净相不可得故是名内空(三十六种者毛发爪齿眵泪涎唾屎尿垢汗皮肤血肉筋脉骨髓肪膏脑膜肝胆肠胃脾肾心肺生脏熟脏赤痰白痰也九孔者两眼两耳两鼻口大便小便也)。

　　【二外空】外即外色谓愚夫为欲染故观所著色妄以为净求其净相亦如我身净相不可得故是名外空。

　　【三内外空】谓我身不净外亦如是外身不净我亦如是一等无异净相不可得故是名内外空。

　　【四空空】谓内身外身内外身俱空而犹执空成病复以空法而破三空是名空空。

　　【五大空】谓十方世界是四大造色假名日出处为东方日没处为西方如是方相以世俗故有若第一义中则一法不可得是名大空(十方者四方四维上下也四大者地大水大火大风大也)。

　　【六第一义空】谓诸法中最第一法名为涅槃涅槃之法空无有相是名第一义空(梵语涅槃华言灭度)。

　　【七有为空】谓五阴等法中无我我所及以常相皆不可得是名有为空(五阴者色阴受阴想阴行阴识阴也我我所者我即众生所执之假名我所即五阴色身等也)。

　　【八无为空】谓无所作为则非有相今对有为故说无为若有为法既不可得则无为之法何所可着是名无为空。

　　【九毕竟空】谓以前八空破一切法令无遗余既无诸法亦无空之可着是名毕竟空。

　　【十无始空】谓世间众生无有始相如今生从前世因缘有前世复从前世有如是展转无始亦不可得是名无始空。

　　【十一散空】谓五阴和合故有人相若以智慧分别破散五阴与人则空无所有如辐辋辕毂众合为车若离散各在一处则失车名是名散空。

　　【十二性空】谓一切诸法自性本空皆从因缘和合而生若不和合则无是法如是诸法性不可得是名性空。

　　【十三自相空】谓一切法有二种相一者总相生灭不住本无今有已有还无皆是无常二者别相如地有坚相水有湿相火有热相风有动相如是二相皆空是名自相空。

　　【十四诸法空】谓五阴十二入十八界等法无有实相一切皆空无取无舍能离一切诸见是名诸法空(十二入者眼入耳入鼻入舌入身入意入色入声入香入味入触入法入也十八界者眼界色界眼识界耳界声界耳识界鼻界香界鼻识界舌界味界舌识界身界触界身识界意界法界意识界也)。

　　【十五不可得空】谓一切诸法及因缘毕竟皆空不可得故是名不可得空(因缘者谓以眼等六根为因色等六尘为缘也)。

　　【十六无法空】谓诸法已灭是灭亦无名无法空又谓过去未来法名为无法如是无法亦空是名无法空。

　　【十七有法空】谓诸法从因缘和合故有法生是法体本不实名有法空又谓现在一切法及无为法名为有法如是有法皆空亦名有法空。

　　【十八无法有法空】谓无法有法相不可得名无法有法空又谓过去未来现在一切诸法皆不可得亦名无法有法空。

　　十八界(出法界次第)

　　界即界分谓众生心色俱迷故开色为十界开心为八界令其观此色心二法皆从虚妄因缘而生起惑造业轮转生死若达此妄源无有实体绝名离相则不为惑染所迷也(开色为十界者谓眼耳鼻舌身五根色声香味触五尘皆属于色故开之为十也开心为八界者谓眼识耳识鼻识舌识身识意识及意根法尘皆属于心故闻之为八也)。

　　【一眼界】谓能见之根名为眼界。

　　【二耳界】谓能闻之根名为耳界。

　　【三鼻界】谓能嗅之根名为鼻界。

　　【四舌界】谓能尝味之根名为舌界。

　　【五身界】谓能觉触之根名为身界。

　　【六意界】谓能觉知之根名为意界。

　　【七色界】谓眼所见一切色境名为色界。

　　【八声界】谓耳所闻一切音声名为声界。

　　【九香界】谓鼻所嗅一切香气名为香界。

　　【十味界】谓舌所尝一切诸味名为味界。

　　【十一触界】触即触着谓身所觉冷暖细滑等触名为触界。

　　【十二法界】谓意所知一切诸法名为法界。

　　【十三眼识界】谓识依眼根而能见色名眼识界。

　　【十四耳识界】谓识依耳根能闻诸声名耳识界。

　　【十五鼻识界】谓识依鼻根能嗅诸香名鼻识界。

　　【十六舌识界】谓识依舌根能尝诸味名舌识界。

　　【十七身识界】谓识依身根能觉诸触名身识界。

　　【十八意识界】谓识依意根而能分别一切法相名意识界。

　　十八学人(出天台四教仪集注)

　　【一初果向】初果即须陀洹所证之果也谓此人修学将入初果虽未至本位而已向于此果也(梵语须陀洹华言预流)。

　　【二初果】初果者谓此人断三界见惑尽预入圣道法流即证此果也(三界者欲界色界无色界也见惑者谓意根对法尘而起分别也)。

　　【三二果向】二果即斯陀含所证之果也谓此人修学将入二果虽未至本位而已向于此果也(梵语斯陀含华言一来)。

　　【四二果】二果者谓此人于欲界九品思惑中断前六品尽即证此果也(思惑者谓眼等五根对色等五尘而起贪爱也)。

　　【五三果向】三果即阿那含所证之果也谓此人修学将入三果虽未至本位而已向于此果也(梵语阿那含华言不来)。

　　【六三果】三果者谓此人于欲界九品思惑悉皆断尽即证此果也。

　　【七四果向】四果即阿罗汉所证之果也谓此人修学将入四果虽未至本位而已向于此果也(梵语阿罗汉华言无学)。

　　【八随信行】随信行者谓此人根钝凭他所说起信修行进趣于道也。

　　【九随法行】随法行者谓此人根利自以智力随法修行进趣于道也。

　　【十信解】信解者谓此人根钝而有信心起发真解也。

　　【十一见得】见得者谓此人根利若见于法即能得理也。

　　【十二家家】家家者受生处不一也谓此人于欲界九品思惑中若断三四品或于天中三二家受生或于人中三二家受生方得证第二斯陀含果也。

　　【十三无间】无间者谓此人断欲界思惑八品但有一品未断而命终者尚有一生间隔若不命终遂断一品余惑则无生死间隔而证第三阿那含果也。

　　【十四中般】中即中阴般即般涅槃也谓此人于欲界死已未到色界即于中间阴身显发圣道而般涅槃也(梵语般涅槃华言灭度)。

　　【十五生般】生般者谓此人从欲界命终生于色界便般涅槃也。

　　【十六有行般】有行般者谓此人生色界已更能加功用行断欲界思惑俱尽而般涅槃也。

　　【十七无行般】无行般者谓此人生色界已不加功用行自然断除欲界烦恼余之思惑而般涅槃也。

　　【十八上流般】流即流行之义谓此人次第上行色界诸天受生而断欲界余之思惑而般涅槃也。

　　十八支(出法界次第)

　　支即支分也如树根茎是一枝条有异禅中支义亦尔谓色界初禅有五支二禅四支三禅五支四禅四支共为十八支也。

　　初禅天定五支。

　　【一觉支】初心在缘名觉谓行者在欲界依未到地发初禅色界诸净色法触欲界身根心大惊悟即生身识觉此色触也(未到地者谓在欲界修色界定故以色界为未到地也)。

　　【二观支】细心分别名观谓行者既证初禅功德即以细心分别此禅定中色法诸妙功德境界分明是欲界之所未有也。

　　【三喜支】欣庆之心名喜谓行者初发禅时乃有喜生所舍欲界之乐甚少今得初禅利益甚多如是思惟欢喜无量也。

　　【四乐支】怡悦之心名乐谓行者发初禅时喜踊之心既息则恬然静虑而受怡悦之乐也。

　　【五一心支】心与定一名一心谓行者初证禅时心依觉观喜乐之法故有细微之散若喜乐心息自然心与定一也。

　　二禅天定四支。

　　【一内净支】心无觉观之浑浊名内净谓行者欲离初禅种种呵责觉观觉观既灭则心内净也。

　　【二喜支】欣庆之心名喜谓行者初得内净时得免觉观之患而获胜定内证之喜无量也。

　　【三乐支】怡悦之心名乐谓行者喜踊之情既息则怡然静虑而受怡悦之乐也。

　　【四一心支】心与定一名一心谓行者喜乐心息则心与定一澄渟不动也。

　　三禅天定五支。

　　【一舍支】离喜不悔名舍谓行者欲离第二禅时种种呵责二禅之喜喜既灭谢则发第三禅之乐若证三禅之乐则舍二禅之喜不生悔心也。

　　【二念支】念即爱念谓行者既发第三禅之乐则乐从内起应须爱念将息则乐得增长也。

　　【三慧支】解知之心名慧谓行者既发第三禅之乐此乐微妙难得增长若非善巧解慧则不能方便长养也。

　　【四乐支】怡悦之心名乐谓行者发第三禅乐已若能善用舍念慧之三支将护此乐乐则遍身若离三禅则余地更无遍身之乐也。

　　【五一心支】心与定一名一心谓行者受乐心息则心自与定法为一澄渟不动也。

　　四禅天定四支。

　　【一不苦不乐支】不苦不乐中庸之心也谓行者欲离第三禅时种种呵责于乐乐既谢灭则不动之定与舍俱发故内心湛然无苦无乐也。

　　【二舍支】离乐不悔名舍谓行者既得第四禅不动真定则舍第三禅难舍之乐不生悔心也。

　　【三念清净支】念即爱念谓行者既得第四禅真定当念下地之过复念自己功德方便将养令其不退进入胜品也(下地者即三禅也)。

　　【四一心支】心与定一名一心谓行者既得第四禅之定用前舍念二支将护则心无所依泯然寂静一心在定犹如明镜不动净水无波湛然而照万象皆现也。

　　二十重华藏庄严世界海(出华严经)

　　谓此世界住在香水海中莲花之上种种妙宝庄严含藏一切世界深广无穷也此世界海有须弥山微尘数风轮所持此微尘数风轮㝡在上者名殊胜威光藏能持普光摩尼庄严香水海此香水海出大莲华名种种光明蕊香幢此世界海住在其中四方均平清净坚固金刚轮山周匝围绕地海众𣗳各有区别金刚轮山内所有大地一切皆以金刚所成诸摩尼宝以为间错普现如来所有境界如天帝网于中布列此大地中有十不可说佛刹微尘数香水海一一妙宝充满其中一一香水海各有四天下微尘数香水河右旋围绕一一河各有世界海微尘数庄严此十不可说佛刹微尘数香水海中有不可说佛刹微尘数世界种安住一一世界种复有不可说佛刹微尘数世界各各依住各各形状各各庄严等一一世界种或作须弥山形或作江河形或作诸庄严等形悉在此世界海中分布而住其最中央香水海名无边妙华光以现一切菩萨形摩尼王幢为底出大莲华名一切香摩尼王庄严有世界种名普照十方炽然宝光明其二十重庄严世界皆从此出其最下重世界名最胜光遍照此上过佛刹微尘数世界有世界名种种香莲华妙庄严如是乃至最上第二十重世界名妙宝焰此第二十重世界自下而上各有佛刹微尘数世界周匝围绕各有佛出现教化众生娑婆世界正当第十三重即是毗卢遮那如来所出现之处此二十重世界皆在无边妙华光香水海中此世界海乃是毗卢遮那如来往昔于世界微尘数劫修菩萨行时亲近微尘数佛之所严净故称所修实因感报此庄严重重无尽世界也(梵语须弥华言妙高梵语摩尼华言如意天帝网者谓帝释殿有千珠宝网交光相映也刹梵语具云刹摩华言土田四天下者东弗于逮南阎浮提西瞿耶尼北郁单越也梵语娑婆华言能忍梵语毗卢遮那华言遍一切处劫梵语具云劫波华言分别时节)。

　　【一最胜光遍照华藏世界】此第一重世界依众宝摩尼华而住其状犹如摩尼宝形一佛刹微尘数世界围绕佛号离垢灯(如摩尼宝形者谓摩尼状有八楞似方不方似圆不圆世界如彼故也离垢灯者谓离烦恼所知二障智眼清净照世如灯故也)。

　　【二种种香莲华妙庄严华藏世界】此第二重世界依宝莲华网而住其状犹如师子之座二佛刹微尘数世界围绕佛号师子光胜照。

　　【三一切宝庄严普照光华藏世界】此第三重世界依种种宝璎珞住其形八隅三佛刹微尘数世界围绕佛号净光智胜幢。

　　【四种种光明华庄严华藏世界】此第四重世界依众色金刚尸罗幢海住其状犹如摩尼莲华四佛刹微尘数世界围绕佛号金刚光明无量精进力善出现。

　　【五普放妙华光华藏世界】此第五重世界依一切树庄严宝轮网海住其形普方而多有隅角五佛刹微尘数世界围绕佛号香光喜力海。

　　【六净妙光明华藏世界】此第六重世界依金刚宫殿海住其形四方六佛刹微尘数世界围绕佛号普光自在幢。

　　【七众华焰庄严华藏世界】此第七重世界依一切宝色焰海住七佛刹微尘数世界围绕佛号欢喜海功德名称自在光。

　　【八出生威力地华藏世界】此第八重世界依种种宝色莲华座虚空海住其状犹如因陀罗网八佛刹微尘数世界围绕佛号广大名称智海幢(因陀罗网即天帝网也)。

　　【九出妙音声华藏世界】此第九重世界依恒出一切妙音声庄严云摩尼王海住其状犹如梵天身形九佛刹微尘数世界围绕佛号清净月光相无能摧伏。

　　【十金刚幢华藏世界】此第十重世界依一切庄严宝师子座摩尼海住其状周圆十佛刹微尘数世界围绕佛号一切法海最胜王。

　　【十一恒出现帝青宝光明华藏世界】此第十一重世界依种种殊异华海住其状犹如半月之形十一佛刹微尘数世界围绕佛号无量功德海。

　　【十二光明照耀华藏世界】此第十二重世界依华旋香水海住状如华旋十二佛刹微尘数世界围绕佛号超释梵。

　　【十三娑婆华藏世界】此第十三重世界依种种色风轮所持莲华网而住其状犹如虚空十三佛刹微尘数世界围绕其佛即毗卢遮那如来世尊也。

　　【十四寂静离尘光华藏世界】此第十四重世界依种种宝衣海住其状犹如执金刚形十四佛刹微尘数世界围绕佛号遍法界胜音。

　　【十五众妙光明灯华藏世界】此第十五重世界依净华网海住其状犹如卍字之形十五佛刹微尘数世界围绕佛号不可摧伏力普照幢。

　　【十六清净光遍照华藏世界】此第十六重世界依种种香焰莲华海住其状犹如龟甲之形十六佛刹微尘数世界围绕佛号清净日功德眼。

　　【十七宝庄严藏华藏世界】此第十七重世界依光明藏摩尼藏海住其形八隅十七佛刹微尘数世界围绕佛号无碍智光明遍照十方。

　　【十八离尘华藏世界】此第十八重世界依众妙花师子座海住状如珠璎十八佛刹微尘数世界围绕佛号无量方便最胜幢。

　　【十九清净光普照华藏世界】此第十九重世界依无量色香焰须弥山海住其状犹如宝华旋布十九佛刹微尘数世界围绕佛号普照法界虚空光。

　　【二十妙宝焰华藏世界】此第二十重世界依一切诸天形摩尼王海住其状犹如宝庄严具二十佛刹微尘数世界围绕佛号福德相光明。

　　二十诸天(出天传)

　　自古列十六天像各有所主以其有呵护之功也后增日月及娑竭龙王阎摩罗王者谓日则破暗月则照夜龙则秘藏法宝阎摩则掌于幽𡨋故加此四天通为二十天也。

　　【一梵天王】梵梵语具云梵囕摩华言离欲又云清净谓此天王身心妙圆威仪不缺清净禁戒加以明悟统领梵众即法华经称娑婆世界主尸弃大梵主大千世界者是也(梵语娑婆华言能忍梵语尸弃华言顶髻又云火由修火定而悟道故也)。

　　【二帝释天主】帝即天帝释梵语具云释提桓因华言能天主言帝释者华梵兼称也此天居须弥山顶即忉利天主也谓此天往昔因中迦叶佛灭时有一女人发心修塔复有三十二人助修由是功德女为忉利天主其助修者皆作辅臣合称为三十三天也(梵语须弥华言妙高梵语忉利华言三十三梵语迦叶华言饮光)。

　　【三毗沙门天王】梵语毗沙门华言多闻谓此天福德之名闻于四方即北方天王居须弥山半第四层之北水精埵统领无量百千药义守护北方也(梵语药义亦云夜义华言勇健)。

　　【四提头赖吒】梵语提头赖吒华言持国谓此天能护持国土即东方天王居须弥山半第四层之东黄金埵领乾闼婆富单那等守护东方也(梵语乾闼婆华言香阴即帝释之乐神也梵语富单那华言主热病鬼)。

　　【五毗留勒义天王】梵语毗留勒义华言增长谓此天能令自他威德善根悉皆增长即南方天王居须弥山半第四层之南琉璃埵领鸠槃茶等无量百千鬼神守护南方也(梵语琉璃华言青色宝梵语鸠槃茶华言瓮形即魇魅鬼也)。

　　【六毗留博义天王】梵语毗留博叉华言杂语谓此天能作种种语言故又云广目以其目广大故即西方天王居须弥山半第四层之西白银埵领毗舍阇鬼等无量百千诸龙守护西方也(梵语毗舍阇华言啖人精气)。

　　【七金刚密迹天】谓此天手执金刚宝杵识达如来一切秘密事迹也往昔有王生一千有二子千兄同诣佛所发心修道而二弟不知一弟发愿若千兄成道我则为魔恼害之一弟发愿我为力士护千兄法即金刚也领五百药义神皆是大菩萨等居妙高峰于贤劫千佛中俱护其法也(劫梵语具云劫波华言分别时节贤劫名以此劫中多贤人故也)。

　　【八摩醯首罗天】梵语摩醯首罗华言大自在又翻威灵或云三目故为三界尊极之主辅行记云色界天三目八臂骑白牛执白拂有大威力居菩萨住处能知大千世界雨滴之数统摄大千世界于色界中此天独尊也(三界者欲界色界无色界也)。

　　【九散脂大将】散脂梵语具云散脂修摩华言密陀罗尼集云鬼子母有三男长名唯奢文次名散脂大将次小名摩尼䟦陀能于十方世界覆护一切众生为除衰恼等患常地居或空居各有五百眷属领二十八部鬼神随是经典所流布处与诸鬼神往至彼所随遂拥护说法者消灭诸恶令得安隐仍以身口意三密而加被之谓众味精气从毛孔入此身密加被也庄严言辞辩不断绝此口密加被也心进勇𨦣等此意密加被也至令闻者受人天乐疾得菩提其于赏善罚恶功亦大矣。

　　【十大辩天】谓得大智慧功德成就大辩才也此天或居山岩深险处或在坎窟大树藂林在处常翘一足八臂庄严常持弓箭刀槊(色角切)长杵铁轮帝释诸天常加供养赞叹具无碍辩于一切时常自护世济物利生流通佛法无所怠倦以慧资福故光明会上列之在功德天之前也。

　　【十一功德天】此天涅槃经及陀罗尼集名功德天金光明经散脂品名第一威德成就众事大功德天于过去金山照明如来所种诸善根故感福报相貌殊胜能令众生福德成就常居㝡胜园名曰金幢若说法者随其所须供给无乏以福资慧成出世因则果满二严依正殊胜也(二严即福慧二种庄严也依报即国土正报即色身也)。

　　【十二韦天将军】韦梵语具云韦䭾华言智论灵威要略曰天神姓韦讳琨即南方天王八将之一臣也四王合三十二将此为其首生知聦慧早离尘欲清净梵行修童真业不受天欲面受佛嘱外护佛法统护三洲利物弘化大济群生故凡建伽蓝皆设像崇敬以彰护法之功也(三洲者南赡部洲东弗于逮西瞿耶尼也伽蓝梵语具云僧伽蓝华言众园即佛寺也)。

　　【十三坚固地神】坚固者理体不可坏如金刚王无能破也地者谓其利世之功如大地持载万物出生草木百谷珍宝等也此天随是经典流布之处常作卫护隐形法座顶戴说法者之足令闻法者如服甘露增益身力地藏经佛告地神云阎浮土地悉蒙汝护凡地所生皆悉丰足利益一切护佛教法于世出世其功大矣(阎浮梵语具云阎浮提华言胜金洲)。

　　【十四菩提树神】梵语菩提华言道谓由此神尝守护如来成道处菩提之树因以立名宿世因中自云我常念佛乐见世尊常作誓愿不离佛日是知大权示迹微妙难思覆荫群生现身利益故诸经赞护功德不可量也。

　　【十五鬼子母天】此天所生千子最小名爱奴极所怜惜常食人子佛为化彼将爱奴戠之钵下其母于天上人间觅之不得既归伏已佛遂揭钵还之其千子皆为鬼王统数万鬼众五百在天上常娆乱诸天五百在世间常娆国界人民佛为授五戒归依正法得须陀洹住佛精舍凡人家无子息者求之得子有疾病者祷之则安故为鬼王母由受佛戒亦呼千子同依佛所不恼天人也(五戒者不杀不盗不邪淫不妄语不饮酒也梵语须陀洹华言入流即初果也)。

　　【十六摩利支天】梵语摩利支华言阳焰以其形相不可见不可执如彼阳焰也此天常行日月之前护国护民救兵戈等难大摩利支天经中有最上心真言曰唵摩利支娑缚贺若人持此真言无不感应其不思议神力诚可依凭也。

　　【十七日宫天子】谓此天宿因布施持戒修善奉佛得生其中其宫殿城郭皆百宝所成五风运持不令停住环绕须弥山半照四大洲所谓南阎浮提日正中东弗于逮日始没西瞿耶尼日初出北郁单越当夜半是为一日照四天下除𡨋破暗成熟万物其功实大法华经中名宝光天子即此天也(五风者持风住风随顺转风波罗诃迦风将行风也梵语弗于逮华言胜梵语瞿耶尼华言牛货梵语郁单越华言胜处)。

　　【十八月宫天子】谓此天宿因所修所证与日宫天子同故生其中其宫殿百宝所成五风运持不令停住环绕须弥山半照四大洲其圆缺者白月初日在前黑月初日在后因日影覆射故有圆缺所谓近日自影覆故见月轮缺然月光阴滋万物夜发光明功次于日法华经云明月天子是也(白月初者上半月初也黑月初者下半月初也)。

　　【十九娑竭罗】梵语娑竭罗华言咸海又翻龙王即咸海中一百七十七龙王中第七龙王也今独列此龙王者谓是大权菩萨位居十地之中示现龙身处于咸海若降雨时先布密云端坐举念其雨普洽常随佛会护法护民其利甚博所居宫殿七宝严饰与天无异(十地者欢喜地离垢地发光地焰慧地难胜地现前地远行地不动地善慧地法云地也七宝者金银琉璃玻璃砗磲码瑙赤真珠也)。

　　【二十阎摩罗王】梵语阎摩罗华言双王又云只王谓由此王与妹皆作狱主故云双兄治男事妹治女事故云只又云息诤谓止罪人诤故或云是菩萨为利益众生故变化所作正法念经载阎罗王为人说偈云汝得人身不修道如入宝山空手归汝今自作还自受叫唤苦者欲何为又十王经云阎王于未来世作佛号普王如来谓菩萨变化者良有以也。

　　二十空(出般若经)

　　【一内空】谓内之眼耳鼻舌身意六根皆无自性故名内空。

　　【二外空】谓外之色声香味触法六尘皆无自相故名外空。

　　【三内外空】谓六根六尘六识都无自性故名内外空(六识者眼识耳识鼻识舌识身识意识也)。

　　【四空空】谓一切法皆空此空亦空故名空空。

　　【五大空】谓小乘四谛十二因缘诸法皆空无有故名大空(四谛者苦谛集谛灭谛道谛也十二因缘者一无明二行三识四名色五六入六触七受八爱九取十有十一生十二老死也)。

　　【六小空】(亦名无性自性空)谓须陀洹斯陀含阿那含阿罗汉四果之相皆空无有故名小空(梵语须陀洹华言入流梵语斯陀含华言一来梵语阿那含华言不来梵语阿罗汉华言无学)。

　　【七胜义空】谓第一义之理假立名言悉同真性本来空寂故名胜义空。

　　【八有为空】谓欲界色界无色界烦恼惑业本无有为之相故名有为空。

　　【九无为空】谓生住灭三相皆空无为寂静不堕诸数故名无为空(生住灭者谓一切万物皆有生长住于世间终归坏灭也)。

　　【十毕竟空】谓有为无为诸法一切之相悉皆空寂而不可得故名毕竟空。

　　【十一无际空】谓一切诸法灭无有终起无有始起灭之际无从可得故名无际空。

　　【十二散空】谓一切诸法因缘假合而成皆无和合之相故名散空。

　　【十三无变异空】谓一切法非常非灭不变不异法性如如了不可得故名无变异空。

　　【十四本性空】谓一切诸法非常非灭本性清净离性离相故名本性空。

　　【十五自相空】谓五蕴之法虚幻不实了无自相故名自相空(五蕴者色蕴受蕴想蕴行蕴识蕴也)。

　　【十六共相空】谓一切诸法彼此之相非常非灭本来空寂故名共相空。

　　【十七一切法空】谓一切诸法本性皆空非常非灭了不可得故名一切法空。

　　【十八不可得空】谓过去现在未来三世一切诸法皆无所有了无可求之相故名不可得空。

　　【十九无性空】谓一切诸法悉皆虚假皆无实性故名无性空。

　　【二十自性空】谓一切诸法非常非灭性本自空故名自性空。

　　二十种小乘外道涅槃(出提婆菩萨释楞伽经中外道小乘涅槃论)

　　【一小乘外道论师】此外道师说诸受阴重如灯火灭种坏风止名为涅槃(阴即身也梵语涅槃华言灭度)。

　　【二外道方论师】此外道师说最初生诸方从诸方生世间人从人生天地天地灭没还入彼处名为涅槃(诸方即四方也)。

　　【三外道风仙论师】此外道师说风能生长命物能杀命物风造万物能坏万物名风为涅槃(命物者谓有命之物也)。

　　【四外道韦陀论师】此外道师说从那罗延天䐡中生大莲华从莲华生梵天祖公一切有命无命物从梵天口中生一切大地即是修福德戒场于中一切华草及猪羊驴马等杀害供养梵天得生彼处名为涅槃(梵语那罗延华言钩锁力士)。

　　【五外道伊赊那论师】此外道师眷属说伊赊那论师尊者形相不可见遍一切处以无形相而能生诸有命无命一切万物名为涅槃。

　　【六裸形外道论师】此外道师说分别见诸种种异相名为涅槃。

　　【七外道毗世师论师】此外道师说地水火风虚空微尘等物和合而生一切世间知无知物无和合者即是离散遂计离散名为涅槃(知无知物者谓有知觉无知觉之物也)。

　　【八外道苦行论师】此外道师说身尽福德尽名为涅槃。

　　【九外道女人眷属论师】此外道师说摩醯首罗作女人生诸天人龙鸟及一切谷子蛇蝎蚊虻等如是知者名为涅槃(梵语摩醯首罗华言大自在)。

　　【十外道行苦行论师】此外道师说罪福尽德亦尽名为涅槃。

　　【十一外道净眼论师】此外道师说烦恼尽故依智名为涅槃。

　　【十二外道摩陀罗论师】此外道师说那罗延论师言我造一切物我于一切众生中最胜我生一切世间有命无命物从我作生还没彼处名为涅槃。

　　【十三外道尼犍子论师】此外道师说初生一男一女彼二和合能生一切有命无命等物后时离散还没彼处名为涅槃。

　　【十四外道僧佉论师】此外道师说二十五谛自性因生诸众生名为涅槃(二十五谛者一冥初自性二智大三我心四色五声六香七味八触九地十水十一火十二风十三空十四眼知根十五耳知根十六鼻知根十七舌知根十八身知根十九口作业根二十手作业根二十一足作业根二十二小便作业根二十三大便作业根二十四心平等根二十五神我也自性是常能生诸法故为涅槃因也)。

　　【十五外道摩醯首罗论师】此外道师说果是那罗延所作梵天是因所谓梵天那罗延乃至自在天是生灭因一切从自在天生从自在天灭名为涅槃。

　　【十六外道无因论师】此外道师说无因无缘生一切物无染因无净因乃至𣗥刺之针孔雀之色皆无人作自然而有不从因生名为涅槃。

　　【十七外道时论师】此外道师说时熟一切大时作一切物时散一切物是故我论中说如被百箭射时不到不死时到则小草触即死一切物时生一切物时熟一切物时灭名为涅槃。

　　【十八外道服水论师】此外道师说水是万物根本水能生天地生有命无命一切物乃至水能生物能坏物名为涅槃。

　　【十九外道口力论师】此外道师说虚空是万物因最初生虚空从虚空生风从风生火从火生暖暖生水水即冻凌坚作地从地生种种药草乃至从五谷生命食后时还没虚空名为涅槃(五谷者禾麻黍菽麦也)。

　　【二十外道本生安茶论师】此外道师说本无日月星辰虚空及地唯有大水时大安茶生如鸡子周匝金色时熟破为二假一假在上作天一假在下作地彼二中间生梵天名一切众生祖公作一切有命无命物等散没彼处名为涅槃。

　　二十种烦恼随眠(出瑜伽师地论并显扬圣教论)

　　烦恼者谓见思无明昏烦之法恼乱心神也由此烦恼随逐众生眠伏藏识之中故名随眠(藏识者藏有含藏之义即第八识也)。

　　【一不定地随眠】不定地即欲界也谓欲界散乱不修禅定以散乱故眼等诸根烦恼随逐不舍故名不定地随眠。

　　【二定地随眠】定地即色界无色界也谓此二界能修禅定虽修禅定离欲界苦而于定地贪痴爱慢诸见烦恼随伏不舍故名定地随眠。

　　【三随逐自境随眠】谓于三界中各各自分境上所摄诸见烦恼随根起灭潜伏不舍故名随逐自境随眠。

　　【四随逐他境随眠】谓或在色界而起欲界烦恼或在无色界而起色界烦恼或在欲界而欣乐上二界禅定而生味着不知出离故名随逐他境随眠。

　　【五被损随眠】谓众生常被欲界烦恼之所损害而此烦恼随伏不舍故名被损随眠。

　　【六不被损随眠】谓已生色界不被欲界烦恼之所损害或未离欲界虽不被烦恼所损而烦恼随伏不舍故名不被损随眠。

　　【七随增随眠】谓三界众生各于自住之境而起烦恼随时增长潜伏不舍故名随增随眠。

　　【八不随增随眠】谓住于色界无色界禅定之中不随他境增长烦恼而其烦恼因未断故潜伏不舍故名不随增随眠。

　　【九具分随眠】谓诸众生于一切境起贪嗔痴等诸烦恼惑无有缺减故名具分随眠。

　　【十不具分随眠】谓声闻初果等虽断三界见惑而于思惑未能全断故名不具分随眠(初果即须陀洹果也见思惑者谓意根对法尘而起分别曰见惑眼等五根对色等五尘而起贪爱曰思惑也)。

　　【十一可害随眠】谓声闻之人知苦集之法是可损害乃修道品断见思烦恼而证涅槃虽断见思而习气无明随伏不舍故名可害随眠(苦集即苦谛集谛也道品即三十七道品也梵语涅槃华言灭度习气者见思惑之余习气分也)。

　　【十二不可害随眠】谓凡夫众生不能修习道品而于烦恼之惑无可损断是以随伏不舍故名不可害随眠。

　　【十三增上随眠】谓贪嗔痴等诸烦恼惑渐渐增胜随伏不舍故名增上随眠。

　　【十四平等随眠】谓贪嗔痴烦恼之惑平等共起随伏不舍故名平等随眠。

　　【十五下劣随眠】谓修行求离欲界之人于诸色等尘念微薄故名下劣随眠。

　　【十六觉悟随眠】谓能觉知一切烦恼与业果俱时流转虽能觉悟而未能断故名觉悟随眠。

　　【十七不觉悟随眠】谓一切烦恼缠缚随逐根识不相舍离而无所知觉故名不觉悟随眠。

　　【十八能生多苦随眠】谓欲界贪嗔等烦恼能生种种诸苦故名能生多苦随眠。

　　【十九能生少苦随眠】谓色界无色界禅定之中虽无欲界众苦而有欣上厌下之心亦名烦恼故名能生少苦随眠(欣上厌下者谓欣喜上二界禅定之乐厌恶欲界生死之苦也)。

　　【二十不能生苦随眠】谓诸菩萨虽离诸惑不生众苦然常存自行利他之心亦为烦恼故名不能生苦随眠(菩萨梵语具云菩提萨埵华言觉有情)。

　　二十种烦恼现行(出瑜伽师地论)

　　【一随所欲缠现行】谓在家之人未离诸欲而于所欲之境起种种缠缚之业相续不舍故名随所欲缠现行。

　　【二不随所欲缠现行】谓出家之人不随世间欲乐之境而生厌离之心相续不舍故名不随所欲缠现行。

　　【三无所了知现行】谓住恶说法之人于善恶法不生分别于一切境界无所了知由此痴惑之心相续不舍故名无所了知现行。

　　【四有所了知现行】谓住善说法之人于一切法而生分别于善法令向于恶法令舍由此了知之心相续不舍故名有所了知现行。

　　【五粗烦恼现行】谓贪嗔痴诸烦恼各有增上粗重或于顺境贪惑粗重或于逆境嗔惑粗重各起不同故名粗烦恼现行。

　　【六等烦恼现行】谓贪嗔痴等诸烦恼惑等分而起无有轻重故名等烦恼现行(等分者谓贪嗔痴三心一齐而起也)。

　　【七微烦恼现行】谓修行求离欲界之人虽未证果而于三界烦恼微细轻薄故名微烦恼现行(三界者欲界色界无色界也)。

　　【八内门烦恼现行】谓修行求离欲界之人虽不著于色等外尘之境而内心所起习气相续不舍故名内门烦恼现行(习气者烦恼余习气分也)。

　　【九外门烦恼现行】谓未离欲界之人随缘色等外尘诸欲境界而起种种烦恼相续不舍故名外门烦恼现行。

　　【十失念烦恼现行】谓见圣道得果之人忽遇余缘闻不正法习气发现而失正念故名失念烦恼现行。

　　【十一猛利烦恼现行】谓未得道果之人勤加精进起不正作意发勇猛心相续不舍故名猛利烦恼现行。

　　【十二分别所起烦恼现行】谓人不信正法于诸邪见而起分别妄生种种执著相续不舍故名分别所起烦恼现行。

　　【十三任运所起烦恼现行】谓人起懈怠心不求正行而于五欲之境自然而起诸惑相续不舍故名任运所起烦恼现行(五欲者色欲声欲香欲味欲触欲也)。

　　【十四寻思烦恼现行】谓人于禅定观法常自思念觉察妄起分别相续不舍故名寻思烦恼现行。

　　【十五不自在烦恼现行】谓人睡眠梦境散乱意识所缘相续不舍故名不自在烦恼现行。

　　【十六自在烦恼现行】谓人醒寤所起恶慧之觉遍缘诸境相续不舍故名自在烦恼现行。

　　【十七非所依位烦恼现行】谓如幼少之人于一切境不知好恶起诸放逸相续不舍故名非所依位烦恼现行。

　　【十八所依位烦恼现行】谓修行根熟之人依于正行之位断诸烦恼而能断之心相续不舍故名所依位烦恼现行。

　　【十九可救疗烦恼现行】谓人勤修道行断生死惑业如救疗众病但知生死之病而可救疗不知乐着涅槃之心相续不舍故名可救疗烦恼现行(梵语涅槃华言灭度)。

　　【二十不可救疗烦恼现行】谓人于生死惑业众病不能修诸正行以为救疗而诸烦恼相续不舍故名不可救疗烦恼现行。

　　二十种随烦恼(出华严经随䟽演义钞)

　　谓诸昏烦恼乱心神之法随逐众生造无量业故名随烦恼也。

　　【一忿随烦恼】暴怒之心名忿谓对现前一切违情之境即发暴怒恼乱其心是名忿随烦恼。

　　【二恨随烦恼】恨即怨恨谓由忿怒不舍结诸怨恨恼乱其心是名恨随烦恼。

　　【三覆随烦恼】覆即隐覆谓自作罪恶不能忏悔故意隐覆惟恐人知恼乱其心是名覆随烦恼。

　　【四恼随烦恼】恼即热恼谓外遇违情之境热恼于心不自安隐是名恼随烦恼。

　　【五嫉随烦恼】嫉即嫉妒谓持心不平常怀嫉妒恼乱于心是名嫉随烦恼。

　　【六悭随烦恼】吝惜曰悭谓于一切财法贪求积蓄不能惠施恒恐散失恼乱于心是名悭随烦恼。

　　【七诳随烦恼】诡诈不实曰诳谓与世交接语言虚诳巧虑多谋心不自安而生恼乱是名诳随烦恼。

　　【八謟随烦恼】谓謟佞阿䛕媚悦人意心恒愧赧而不自安是名謟随烦恼。

　　【九害随烦恼】谓𠾑恨蓄怨常欲损害于人求快己意恒恐不遂恼乱其心是名害随烦恼。

　　【十憍随烦恼】矜己慠他曰憍谓心不谦下常欲胜人慠彼有德恼乱其心是名憍随烦恼。

　　【十一无惭随烦恼】谓屏处为非不知惭天以自悔改恼乱其心是名无惭随烦恼。

　　【十二无愧随烦恼】谓阴为不善不知愧人以自悔改恼乱其心是名无愧随烦恼。

　　【十三掉举随烦恼】谓外境纷扰身心动摇不能摄伏因而恼乱是名掉举随烦恼。

　　【十四昏沉随烦恼】谓心神昏暗沉迷而于诸法无所明了恼乱其心是名昏沉随烦恼。

　　【十五不信随烦恼】谓邪见多疑于诸正法不生信心因而恼乱是名不信随烦恼。

　　【十六懈怠随烦恼】谓身心懒惰于诸道业不能精进修习因而恼乱是名懈怠随烦恼。

　　【十七放逸随烦恼】谓纵恣自逸耽着欲境不能检束因而恼乱是名放逸随烦恼。

　　【十八失念随烦恼】谓心逐邪妄正念遗失遂致沦坠恼乱其心是名失念随烦恼。

　　【十九散乱随烦恼】心常放逸名曰散乱谓着诸缘境令心流逸恒不寂静因而恼乱是名散乱随烦恼。

　　【二十不正知随烦恼】谓于法邪解远离正知背觉合尘以妄为真恼乱其心是名不正知随烦恼。

　　二十难(出四十二章经)

　　【一贫穷布施难】谓人自厄于贫乏而能随力辍己济人是为难也。

　　【二豪贵学道难】谓人处于豪贵而能厌于欲乐折节求道是为难也。

　　【三判命必死难】谓人能尚义轻生决志判命或为法舍身济彼饥苦或为忠臣以死徇节是为难也。

　　【四得睹佛经难】谓人或生边地不知出世之法欲得见闻受持如来正教是为难也。

　　【五生值佛世难】谓人不结胜因不修众善而欲值佛出世是为难也。

　　【六忍色离欲难】谓人多为情欲所惑而能制伏妄念舍离欲心是为难也。

　　【七见好不求难】谓人见彼富贵荣名及可意等物而不乐求是为难也。

　　【八有势不临难】谓豪势之人居威福之地而能好礼忘势不凌侮人是为难也。

　　【九被辱不瞋难】谓人被他凌辱而能安忍不生忿恨是为难也。

　　【十触事无心难】谓心本清静触境而兴若触事遇缘而心不染着是为难也。

　　【十一广学博究难】谓人根性迟钝而欲广其学问穷究义理以博见闻是为难也。

　　【十二不轻未学难】谓人多有好上之心若自有学问而于未学之人不生轻慢是为难也。

　　【十三除灭我慢难】谓人常怀我慢或素来种姓富贵而能不生骄傲轻他之心是为难也。

　　【十四会善知识难】谓人修行多为恶友所惑若学道之时得遇善知识劝奖诱掖令其开解是为难也。

　　【十五见性学道难】谓人迷于妄情昧于爱欲而能返妄归真见性学道是为难也。

　　【十六对境不动难】谓前尘妄境迷惑真性而能持心寂静不为外物所转是为难也。

　　【十七善解方便难】谓人能常怀大慈爱念众生以种种方便而作饶益是为难也。

　　【十八随化度人难】谓众生根性利钝不同而能随机化导而度脱之是为难也。

　　【十九心行平等难】谓痴𡨋之人多执彼我之见若能冤亲平等心无分别是为难也。

　　【二十不说是非难】谓两舌妄语佛所禁戒若能爱护口业不说他人好恶长短是为难也。

　　大明三藏法数卷第三十五
