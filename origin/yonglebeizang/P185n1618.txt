永乐北藏第 185 册 No. 1618 大佛顶万行首楞严经会解


　　大佛顶首楞严经会解叙　　　　　绵一

　　师子林沙门　　惟则

　　首楞严经者诸佛之慧命众生之达道教网之宏纲禅门之要关也世尊成道以来五时设化无非为一大事因缘求其总摄化机直指心体发宣真胜义性简定真实圆通使人转物同如来弹指超无学者无尚楞严矣释其名则一切事究竟坚固即所谓彻法底源无动无坏而如来密因菩萨万行靡不资始乎此而归极乎此耳考其所诠则谈圆理以明真性开圆行以示真修其性也体用双彰其修也果因一契原始要终了义之说也良由诸修行人背真向妄不成无上菩提或爱念小乘得少为足或欲漏不除畜闻成过故阿难以多闻邪染为缘浚发大教而世尊首告之曰一切众生生死相续皆由不知常住真心性净明体用诸妄想此想不真故有轮转又曰有三摩提名大佛顶首楞严王具足万行十方如来一门超出妙庄严路斯一经理行之大本也欤由是破七处攀缘别二种根本因见显心因心显见虽心见互显而正显在心如以盲人瞩暗喻见非眼屈指飞光验见不动印观河之非变比垂手之无遗辨于八还择于诸物非舒非缩无是无非使悟净圆真心妄为色空及闻见耳既悟妄为尚疑混滥故又破自然因缘示见见之非见合别业同分指见妄之所生且以一人例多人以一国例诸国总显器界根身同一妄耳自浅而深自狭而广虽多方显妄而所显惟真故又举阴入处界广及七大融会入于如来藏性使悟物我同根是非一体妄无自性全体即真凡十界依正之相皆循业发现而已既悟即真尚迷循发故又答山河大地之难深穷生起之由譬虚空不拒诸相发挥显真妙觉明圆照法界一多互应小大相容即体即用非俗非真至于离即离非是即非即则藏心妙性不涉名言矣复引照镜狂走喻妄无因结责多闻劝修无漏通而言之皆圆理也理解虽圆非行莫证故又明二决定义初审因地发心伏断无明为修行之要次审烦恼根本意择圆根为发行之由于是定六根优劣令一门深入击钟验常绾巾示结陈二十五圣所证法门来选耳根为初心方便而又教以摄心轨则安立道场遂闻四重律仪顶光神咒通而言之皆圆行也乃至由三增进成就五十五位真菩提路虽谈证位未𥁞行因下而戒业习于七趣情想防禅定于五阴魔邪无非行门之事必期于圆满菩提归无所得始得名为究竟坚固之证也然则依究竟坚固之理立究竟坚固之行修究竟坚固之行证究竟坚固之理楞严教旨大抵如是是知教行理三悉号楞严了义之说莫此加矣科经者合理行为正宗离正宗为五分一见道二修道三证果四结经五助道谓见道而后修道修道而后证果此常途之序固尔究论上根修证如发明藏性之后谓不历僧祇获法身请入华屋之前谓疑惑销除心悟实相之类又岂局于常哉大哉教乎夫欲发真归元明心见性者于此宜𥁞心焉然是经无教不收无机不摄或言偏意圆或名同体异昧劣之士有所不达弘经者思所以达之从而为之解自唐而宋解者凡十余家始余见长水璇师孤山圆师𣵪潭月师温陵环师之说又阅吴兴岳师之集并得兴福悫资中沇真际节槜李敏诸师之意无不大同惟所见或各从一长乃不能不小异遂使行者泣岐莫辨良导则不达之患不在彼而在乎此矣今余会诸家要解以通大途异不公乎众者节之异而互通者互存之互为激扬者审其的据而取之间有隐略乖隔处则又附己意目为补注若合殊流同归于海故为之会解意道本无言非言不显佛不得已而言矣言有不达道无以明则诸师之言亦不容其己也言既多而不同去道转远则会解者又岂容其自己哉解既会矣庶几览者因会解以知人之言因人言以知佛之言佛言知矣究竟坚固者得矣曰行曰理曰教曰禅曰达道曰慧命皆剩语矣况所谓解与会哉。

　　时至正二年壬午佛成道日庐陵沙门惟则述于姑苏城中之师子林

　　昔天台智者大师闻西域有是经夙夜酉望愿见而未及见也唐武后长安末般剌密帝三藏始持梵本自南海至广州会宰相房融知南铨在广请就制止寺译出而笔受之中宗神龙元年乙巳五月廿三日经成誊写入奏适朝廷多故未遑颁行有神秀禅师入内道场见所奏本传写归荆州度门寺时慧振法师访度门而得之经始传天宝十年西京兴福寺惟悫法师复于故相房融家得其笔受之本始作䟽解而广传之继是则有长水孤山吴兴诸公递相发明而解益详矣然学者或困于详而莫能遍探今师子林天如禅师会解一出则不待遍探而众羙具在不劳辨核而群疑自消诵习之便莫便于是矣愚与师游从既久自其搜括诸家参酌去取凡三年而会解成皆愚所目击盖亦颇知其深有功于是经者也兹因募众梓以流通乃复纪经来之岁月云。

　　临川沙门克立题

　　会解所引教禅诸师名目

　　年代未详姑据所开而列。兴福法师讳惟悫资中法师讳弘沇真际法师讳崇节槜李法师讳洪敏长水法师讳子璇孤山法师讳智圆吴兴法师讳仁岳泐潭禅师讳晓月温陵禅师讳戒环

　　开经偈

　无上甚深微妙法　百千万劫难遭遇
　我今见闻得受持　愿解如来真实义

　　大佛顶如来密因修证了义诸菩萨万行首楞严经会解卷第一

　　天竺沙门般剌密帝译

　　乌苌国沙门弥伽释迦译语

　　菩萨戒弟子前正议大夫同中书门下平章事房融笔受

　　师子林沙门　惟则　会解

　　温陵曰如来果体其体本然何假密因菩萨道用其用无作孰为万行无因无行无修无证无了不了大小名相一切不立此真首楞严究竟坚固者也特以众生如来隐于藏心非密因不显众生菩萨沦于七趣非万行不修觉皇于是示之以大法使不迷于小道而默得乎无外之体喻之以佛顶使不滞于相见而妙极乎无上之致指如来密因使明本妙心知三世诸佛皆依此为初因明修证了义使悟究竟法知一切圣人皆依此而证果乃至具足菩萨万行一切事法无不究竟至于实相坚固不坏故名大佛顶如来密因修证了义诸菩萨万行首楞严经经即能诠之文而已诠犹筌也知经为筌则从而释之者皆筌也非鱼也学者慎勿执筌为鱼然后首楞真经可得矣补注曰梵语首楞严乃大定之总名也此翻一切事究竟坚固古师云未修此定一切事法宛尔差殊为法所缚得此定时山河大地明暗色空一切事法当处寂灭即是常住心性故云究竟坚固如法华云是法住法位世间相常住韶国师云心外无法满目青山亦此义也上略释经题竟若其翻译笔受等来历及分门科判之类诸师既有明文兹不繁引。

　　如是我闻一时佛在室罗筏城祇桓精舍与大比丘众千二百五十人俱。

　　温陵曰如是之法我从佛闻此集者因佛立言证法有所授而已不必他说一时之语亦因佛立诸经通用故不定指也孤山曰室罗筏或云舍卫新翻丰德以国丰四德一货财二欲境三多闻四解脱祇具云祇陀正云逝多此翻战胜太子之名也生时父王与外国战胜因立美号即须达为之买园造立精舍以施佛者桓即林也比丘含三义乞士破恶怖魔也长水曰千二百五十人者初度陈如等五人次度三迦叶兄弟兼徒一千次度舍利弗目犍连各兼徒一百次度耶舍长者等五十人经举大数故减五人此众并先事外道勤苦累劫一无所证才遇佛即得上果故感佛恩常随佛化为常随众也补注曰会解之例不以人品年代先后为次第盖于诸家之解互有去取但以所取之解随经文先后而插入焉解之同者不重取贵在一路贯通如出一人之口而已。

　　皆是无漏大阿罗汉佛子住持善超诸有能于国土成就威仪从佛转轮妙堪遗嘱严净毗尼弘范三界应身无量度脱众生㧞济未来越诸尘累。

　　孤山曰无漏者内冥中道不漏落二边也准涅槃四依品十地菩萨名阿罗汉温陵曰华严叹众住一切菩萨智所住境护持诸佛正法之轮所谓佛子住持也法华叹众尽诸有结心得自在所谓善超诸有也能于国土成就威仪者随刹现身正容悟物也从佛转轮妙堪遗嘱者道能助化德足利生也而又严毗尼而作范示应身而度生意非利彼一时直欲㧞济未来使皆超诸有尘累耳此阿难同列之德也凡经序众皆随缘起此经以阿难起教示堕淫室疑若未能住持佛法善超诸有亏威仪污戒律不堪遗嘱度生㧞济未来故因叹同列之德以显阿难示迹实无亏污意在㧞济也。

　　其名曰大智舍利弗摩诃目犍连摩诃拘絺罗富楼那弥多罗尼子须菩提优波尼沙陀等而为上首。

　　长水曰舍利此云鹙也弗即子也其母名舍利以其眼黑白分明转动流利如之故连母为名目犍连姓也此云采菽氏名拘律陀此云无节𣗳摩诃拘絺罗此云大膝乃舍利弗之舅常论胜姊姊怀鹙子论即不胜知怀智人寄辩母口遂往南天学十八经无暇剪爪号长爪梵志学毕还家而甥已为佛弟子起大憍慢往佛所夺之佛令立论义墯负愧得法眼净成阿罗汉获四辩才富楼那父名此云满弥多罗尼母名此云慈今连父母名召云满慈子须菩提云空生生时库藏皆空占者云既善且吉故亦云善现善吉优波尼沙陀此云尘性空孤山曰诸经列名不同尚年腊则先陈如尚声德则先鹙子今从尚德之例也。

　　复有无量辟支无学并其初心同来佛所属诸比丘休夏自恣十方菩萨咨决心疑钦奉慈颜将求密义即时如来敷坐宴安为诸会中宣示深奥法筵清众得未曾有迦陵仙音遍十方界恒沙菩萨来聚道场文殊师利而为上首。

　　长水曰辟支具云辟支迦罗此云独觉亦云缘觉独但自悟缘依教悟独觉自分二类其利根者曰麟喻喻麟之独出无佛世观物变易自觉无生其钝根者曰部行亦出无佛世部党而行师徒训化也缘觉依佛教观十二缘作流转还灭二种观法者也资中曰此是部行遇佛回向者吴兴曰并其初心正似师徒共集实部行也孤山曰自恣律开三日七月十四十五十六也温陵曰自有愆失恣任僧举曰自恣九旬禁足莫由觐佛故于休夏咨决心疑自恣决疑皆所以孝九旬德业也钦奉如来而称慈严者慈以恩言严以威言宣示深奥所以为楞严发起如法华以无量义为发起也迦陵频伽仙禽也其音和雅佛音如之文殊此云妙德表根本智楞严会上为择法眼故居上首也。

　　时波斯匿王为其父王讳日营斋请佛宫掖自迎如来广设珍羞无上妙味兼复亲延诸大菩萨。

　　孤山曰波斯匿此云胜军温陵曰匿王舍卫国王也宫掖王之内庭也于内庭延佛敬之至也。

　　城中复有长者居士同时饭僧伫佛来应佛来文殊分领菩萨及阿罗汉应诸斋主惟有阿难先受别请远游未还不遑僧次既无上座及阿阇黎途中独归其日无供即时阿难执持应器于所游城次第循乞心中初求最后檀越以为斋主无问净秽刹利尊姓及旃陀罗方行等慈不择微贱发意圆成一切众生无量功德。

　　温陵曰此叙其误墯[婬-壬+(工/山)]室之由也律制僧远出侣须三人一上座一轨范师所以严行止防误失也钵曰应器最后檀越谓未饭僧者平等之慈于己等心而化使彼等心而施于食等者于法亦等所以能成无量功德若摩登者即秽而微贱阿难既无拣择所以误墯也刹帝利王族旃陀罗云杀者即屠脍[婬-壬+(工/山)]酒之家。

　　阿难已知如来世尊诃须菩提及大迦叶为阿罗汉心不均平钦仰如来开阐无遮度诸疑谤经彼城隍徐步郭门严整威仪肃恭斋法。

　　温陵曰此叙平等行慈之意也须菩提舍贫从富大迦叶舍富从贫一谓富者易施一谓贫者植因如来诃之欲其心无遮限而息不均之疑谤故阿难钦仰以肃恭斋法斋法者齐整严重次第行乞之谓也或局维摩经谓非如来诃责安知如来不诃独净名诃哉。

　　尔时阿难因乞食次经历[婬-壬+(工/山)]室遭大幻术摩登伽女以娑毗迦罗先梵天咒摄入[婬-壬+(工/山)]席[婬-壬+(工/山)]躬抚摩将毁戒体。

　　长水曰摩登伽义翻本性下经云性比丘尼是也温陵曰摩登伽妓女也娑毗迦罗此云黄发外道所传幻咒名先梵天实妖术耳[婬-壬+(工/山)]躬抚摩将毁戒体者以身逼近将毁净戒之体也后云心清净故尚未沦溺则将毁而已。

　　如来知彼[婬-壬+(工/山)]术所加斋毕旋归王及大臣长者居士俱来随佛愿闻法要于时世尊顶放百宝无畏光明光中出生千叶宝莲有佛化身结跏趺坐宣说神咒来文殊师利将咒往护恶咒销灭提奖阿难及摩登伽归来佛所。

　　资中曰如来常仪受请斋毕皆为说法今既速归必有所为故王臣大众随而来也温陵曰顶门为无上果光有百宝色谓之无畏者能摄魔外物无以胜也世尊不自说咒而于顶光化佛说者示此咒乃无为心佛无上心法也孤山曰登伽得益而经家不叙者下文显故然约实行则机熟得道之时由阿难牵以欲钩故使后入佛智也若是大权则同阿难发起斯教以益群机耳补注曰一经大分准常为三一序分二正宗分三流通分序分齐此下文为正宗分盖阿难返省前非启请妙奢摩他等正是正宗之发端也环师于正宗一分又科为五初见道分始于此而止于第四卷中二修道分始于第四卷中而止于第七卷三证果分始于第七卷末而止于第八卷中四结经分在证果分后五助道分始于第八卷中而止于第十卷末正宗文竟遂入流通而卷终焉。

　　阿难见佛顶礼悲泣恨无始来一向多闻未全道力殷勤启请十方如来得成菩提妙奢摩他三摩禅那最初方便于时复有恒沙菩萨及诸十方大阿罗汉辟支佛等俱愿乐闻退坐默然承受圣旨。

　　补注曰奢摩他等三名乃楞严大定之名也昔孤山尝用天台三止配之一曰体真止止于真谛二曰方便随缘止止于俗谛三曰息二边分别止止于中道第一义谛以止属于定故也今复释而明之奢摩他者寂静之义也三摩者观照之义也禅那者寂照不二之义也义立三名体惟一法举一具三言三即一三一互融故谓之妙如是妙修方曰楞严大定此乃一经之要旨趣理之玄门阿难昧之是以遭难至是始以多闻小慧为恨而以楞严大定为请虽以大定为请然如来下文所示别无其方始则决择真妄次则真妄和融乃至会通藏性深穷万法直至第四卷中皆是发明究竟之圆理而已盖此圆理乃大定之本也吴兴曰最初方便者阿难所请有通有别通谓奢摩他等是诸佛成道之法也别谓最初方便即当机发行之由也应知下文从破心见以去酬其通请如佛告阿难有三摩提名大佛顶首楞严王具足万行十方如来一门超出妙庄严路汝今谛𦗟等至辨诸圣圆通本根酬其别请如佛告大众吾今问汝最初发心悟十八界谁为圆通从何方便入三摩地等举要言之惟观音所观耳根圆通是此经最初方便旧有多说今无取焉。

　　佛告阿难汝我同气情均天伦当初发心于我法中见何胜相䪺舍世间深重恩爱阿难白佛我见如来三十二相胜妙殊绝形体映彻犹如琉璃常自思惟此相非是欲爱所生何以故欲气粗浊腥臊交遘脓血杂乱不能发生胜净妙明紫金光聚是以渴仰从佛剃落。

　　温陵曰阿难此云庆喜斛饭王之子如来成道夜生净饭既闻太子成道斛饭又奏宫中生男举国欣庆因名庆喜是佛堂弟故云同气同气共本也天伦兄弟也吴兴曰阿难既厌多闻而欣妙定如来欲谈是义先诘妄缘故问发心见相之由为止散入寂之本迷解之要并在于兹孤山曰见相实有生灭宛然缘此发心安趣常果故下经云若于因地以生灭心为本修因而求佛乘不生不灭无有是处补注曰阿难见相乃缘尘分别之见其所发心即妄想攀缘之心后文七征八辨重重逐破者此也。

　　佛言善哉阿难汝等当知一切众生从无始来生死相续皆由不知常住真心性净明体用诸妄想此想不真故有轮转。

　　孤山曰常住真心即下文如来藏心圆融三谛也用诸妄想谓九界众生不达此三本惟一念于是六趣见其俗二乘见其真菩萨见其中皆由不了圆融妄生取着故致轮转二种生死。

　　汝今欲研无上菩提真发明性应当直心酬我所问十方如来同一道故出离生死皆以直心心言直故如是乃至终始地位中间永无诸委曲相阿难我今问汝当汝发心缘于如来三十二相将何所见谁为爱乐阿难白佛言世尊如是爱乐用我心自由目观见如来胜相心生爱乐故我发心愿舍生死。

　　泐潭曰此正陈妄体也目即眼根心即意识根识虚妄犹如空花若执有体能见能乐岂惟迷于法空亦起我人见爱故后文云六为贼媒自劫家实无始虚习住地无明皆由根识更非他物想相为尘识情为垢生死轮转莫不由斯故下推征令知虚妄。

　　佛告阿难如汝所说真所爱乐因于心目若不识知心目所在则不能得降伏尘劳譬如国王为贼所侵发兵计除是兵要当知贼所在使汝流转心目为咎吾今问汝惟心与目今何所在。

　　孤山曰王譬真心贼譬妄想真为妄转如国被贼侵发兵讨除喻修大定汝合国王心目合贼。

　　大佛顶如来密因修证了义诸菩萨万行首楞严经会解卷第一
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第二　　　　　绵二

　　阿难白佛言世尊一切世间十种异生同将识心居在身内纵观如来青莲华眼亦在佛面我今观此浮根四尘秪在我面如是识心实居身内。

　　温陵曰谓心在内目在外自众生至如来阿难皆然文互见也异生有十二类除土木空散非心眼伦也补注曰浮根四尘言眼也详见第四卷中。

　　佛告阿难汝今现坐如来讲堂观祇陀林今何所在世尊此大重阁清净讲堂在给孤园今祇陀林实在堂外阿难汝今堂中先何所见世尊我在堂中先见如来次观大众如是外望方瞩林园阿难汝瞩林园因何有见世尊此大讲堂户牖开豁故我在堂得远瞻见。

　　温陵曰定内外境欲明在内之心当次第见定先后见欲破在内之心不先见内汝瞩等皆且引事辨定下乃牒破。

　　尔时世尊在大众中舒金色臂摩阿难顶告云阿难及诸大众有三摩提名大佛顶首楞严王具足万行十方如来一门超出妙庄严路汝今谛𦗟阿难顶礼伏受慈旨。

　　温陵曰三摩提亦云三摩地亦云三昧此云正定首楞三昧千圣共由故曰一门妙庄严海由此而至故谓之路孤山曰阿难向以三名为请今如来但举三摩提者圆融三止举一即三故下文奢摩他路其意亦尔。

　　佛告阿难如汝所言身在讲堂户牖开豁远瞩林园亦有众生在此堂中不见如来见堂外者阿难答言世尊在堂不见如来能见林泉无有是处阿难汝亦如是汝之心灵一切明了若汝现前所明了心实在身内尔时先合了知内身颇有众生先见身中后观外物纵不能见心肝脾胃𤓰生发长筋转脉摇诚合明了如何不知必不内知云何知外是故应知汝言觉了能知之心住在身内无有是处。

　　温陵曰心在身内合见身中颇犹可也引众以问决不能也心胃内藏纵不能知𤓰脉外浮云何不晓既不内知果非在内矣补注曰前文双呈心目所在今乃先破妄心虽曰破妄心而但言此心无有处所却不显言此心是妄者要引阿难处处推呈令其情𥁞而理穷也由是直至七处征心之后始告之曰此非汝心等然则七处逐破者且破妄心无所在也。

　　阿难稽首而白佛言我闻如来如是法音悟知我心实居身外所以者何譬如灯光然于室中是灯必能先照室内从其室门后及庭际一切众生不见身中独见身外亦如灯光居在室外不能照室是义必明将无所惑同佛了义得无妄邪佛告阿难是诸比丘适来从我室罗筏城循乞抟食归祇陀林我已宿斋汝观比丘一人食时诸人饱不阿难答言不也世尊何以故是诸比丘虽阿罗汉躯命不同云何一人能令众饱。

　　温陵曰因破非内复生妄计谓心在外彼食不能饱此则外心不能知身矣宿预也食有四种搏即假也有形假可搏取拣非思食识食等也孤山曰前云受请今言从我乞食者提奖阿难在赴请日为彼演法事应隔宵故指即日循乞为例我已宿斋者即我一人已饱也。

　　佛告阿难若汝觉了知见之心实在身外身心相外自不相干则心所知身不能觉觉在身际心不能知我今示汝兜罗绵手汝眼见时心分别不阿难答言如是世尊佛告阿难若相知者云何在外是故应知汝言觉了能知之心住在身外无有是处。

　　温陵曰身心相外下辨非外也我今示汝下验非外也兜罗此云细香其绵色如霜佛手柔软如之。

　　阿难白佛言世尊如佛所言不见内故不居身内身心相知不相离故不在身外我今思惟知在一处佛言处今何在阿难言此了知心既不知内而能见外如我思忖潜伏根里犹如有人取琉璃碗合其两眼虽有物合而不留碍彼根随见随即分别然我觉了能知之心不见内者为在根故分明瞩外无障碍者潜根内故。

　　长水曰琉璃喻根眼喻于心眼根色净不碍于心同琉璃碗不碍于眼随照一境心随根知。

　　佛告阿难如汝所言潜根内者犹如琉璃彼人当以琉璃笼眼当见山河见琉璃不如是世尊是人当以琉璃笼眼实见琉璃佛告阿难汝心若同琉璃合者当见山河何不见眼若见眼者眼即同境不得成随若不能见云何说言此了知心潜在根内如琉璃合是故应知汝言觉了能知之心潜伏根里如琉璃合无有是处。

　　真际曰此责阿难有法喻不齐之过喻见琉璃法不见根纵许见根根即是境若是境者不得言随以前文云彼根随见随即分别故温陵曰事理俱违非潜根矣。

　　阿难白佛言世尊我今又作如是思惟是众生身腑藏在中窍穴居外有藏则暗有窍则明今我对佛开眼见明名为见外闭眼见暗名为见内是义云何。

　　吴兴曰初计心在身内佛以不见腑藏为破次计在外复招身心相离之难又计潜根且乖琉璃笼眼之喻今立内外欲免前三之过也何者良以有藏则暗故见暗时即名为内何必须见内之物耶有窍则明故见明时即名为外岂应更责外不相干耶内外若成自显此心不在一处亦异潜根也然则虽云见外所执心体还成在内以开眼见明不同灯在室外故泐潭曰白虎通云五脏即肝心肺肾脾六腑者即五脏之宫府也胃为脾之府膀胱为肾之府三焦为命之府胆为肝之府大小肠为心府肺府也温陵曰复计心在内故以见暗为见腑藏也下约三节破之。

　　佛告阿难汝当闭眼见暗之时此暗境界为与眼对为不对眼若与眼对暗在眼前云何成内若成内者居暗室中无日月灯此室暗中皆汝焦腑若不对者云何成见。

　　温陵曰汝当下问之若与下难之若不下破也。

　　若离外见内对所成合眼见暗名为身中开眼见明何不见面若不见面内对不成。

　　温陵曰眼前之境名外见身内之境名内对前以对眼为外不得成内今纵离外见而成内对即是眼能返观且合能返观身中则开应返观己面若不尔者义不成矣。

　　见面若成此了知心及与眼根乃在虚空何成在内若在虚空自非汝体即应如来今见汝面亦是汝身汝眼已知身合非觉必汝执言身眼两觉应有二知即汝一身应成两佛是故应知汝言见暗名见内者无有是处。

　　温陵曰展转辨明无返观理也汝眼已知身合非觉者既在虚空自非汝体也若执两皆有知则成两体矣吴兴曰是故应知下不言见明为外者略也又见外为成见内今从正计结也。

　　阿难言我尝闻佛开示四众由心生故种种法生由法生故种种心生我今思惟即思惟体实我心性随所合处心则随有亦非内外中间三处。

　　孤山曰心生法生境从心起也法生心生心逐境迁也温陵曰以心法相生则随境思惟即是心体心法合处即为心在。

　　佛告阿难汝今说言由法生故种种心生随所合处心随有者是心无体则无所合若无有体而能合者则十九界因七尘合是义不然若有体者如汝以手自挃其体汝所知心为复内出为从外入若复内出还见身中若从外来先合见面。

　　温陵曰以即思惟体为心特浮想耳故难其体之有无也设若无体则空有其名云何随合如十九界七尘特空名耳设若有体当何所在令挃身而验明体实无在也挃犹触也。

　　阿难言见是其眼心知非眼为见非义佛言若眼能见汝在室中门能见不则诸已死尚有眼存应皆见物若见物者云何名死。

　　温陵曰阿难言下解上难也谓心但能知不可言见曾不悟能见在心徒眼不见也佛言下举门喻能见在心举死明徒眼不见。

　　阿难又汝觉了能知之心若必有体为复一体为有多体今在汝身为复遍体为不遍体若一体者则汝以手挃一支时四支应觉若咸觉者挃应无在若挃有所则汝一体自不能成若多体者则成多人何体为汝若遍体者同前所挃若不遍者当汝触头亦触其足头有所觉足应无知今汝不然是故应知随所合处心则随有无有是处。

　　温陵曰当知真心非一非多非遍不遍四义既非则不可谓随所合处心随有也。

　　阿难白佛言世尊我亦闻佛与文殊等诸法王子谈实相时世尊亦言心不在内亦不在外如我思惟内无所见外不相知内无知故在内不成身心相知在外非义今相知故复内无见当在中间。

　　温陵曰以为在内则不见腑藏以为在外则身不相知二义不成当在根境之中长水曰外不相知合云外又相知恐字之误也。

　　佛言汝言中间中必不迷非无所在今汝推中中何为在为复在处为当在身若在身者在边非中在中同内若在处者为有所表为无所表无表同无表则无定何以故如人以表表为中时东看则西南观成北表体既混心应杂乱。

　　温陵曰此且各就根境辨定中位身即根处即境也若在身者下谓身有中边二义在边则不得为中在中则同前在内应见内矣若在处者下亦辨中位无定也表者标物以表显也混乱则无所取中矣。

　　阿难言我所说中非此二种如世尊言眼色为缘生于眼识眼有分别色尘无知识生其中则为心在佛言汝心若在根尘之中此之心体为复兼二为不兼二若兼二者物体杂乱物非体知成敌两立云何为中兼二不成非知不知即无体性中何为相是故应知当在中间无有是处。

　　温陵曰若兼二者下破兼二不得为中也物根尘也体心体也物非体知者物不同体之有知则根尘与心两立无中位矣兼二不成下破不兼不得为中也不兼根则非知不兼尘则非不知二义既非中云何定补注曰环师解物非体知则曰根尘无知心体有知及解非知不知则又以根为有知语似未顺今应仍以知属心体不知属根尘盖谓若不兼二则非心又非根尘即无体性矣中何相哉物非体知古人有以体知为根者非也盖佛明言此之心体故。

　　阿难白佛言世尊我昔见佛与大目连须菩提富楼那舍利弗四大弟子共转法轮常言觉知分别心性既不在内亦不在外不在中间俱无所在一切无著名之为心则我无著名为心不。

　　泐潭曰既非内外中间即知心无所著而不知佛意破妄无体令识本真如云三际求心心不有心不有故妄元无妄心无处即菩提生死涅槃本平等不了此意谬引佛言妄立无著。

　　佛告阿难汝言觉知分别心性俱无在者世间虚空水陆飞行诸所物象名为一切汝不著者为在为无无则同于龟毛兔角云何不著有不著者不可名无。

　　补注曰七征之文皆且破其妄心无所依处阿难前云随所合处心即随有佛即难其心体是有是无是一是多是遍不遍虽似破其随有之心然既令其挃身以验则意在破其随所合处也今指一切无著名之为心佛乃难其世间虚空水陆飞行一切物象为在为无等者亦是就其所依之处破也温陵曰为在为无者问汝心不着而彼物象为存在耶为空无耶若彼空无则同龟毛云何可着而说不着若有不著者则为有物故曰不可名无此皆牒难下乃结破。

　　无相则无非无即相相有则在云何无著是故应知一切无著名觉知心无有是处。

　　温陵曰物果无相则同龟毛物果非无即自有相知相有则心有在云何得为无著也吴兴曰夫相不自有由心在故有心不自无由相𥁞故无是以有相而言无著者理不可也孤山曰总此七番似破四性在内潜根见内似自性在外似他性中间似共性随合无著似无因性故龙𣗳云诸法不自生亦不从他生不共不无因是故说无生是知如来七番逐破使介尔妄心无逃避处妄贼既除真王得显无生之理于兹见矣利根上智已合潜悟但为中下之辈更广说耳补注云虚妄浮心缘尘而有本无实体亦无定所上文七番破其妄所意在显真而阿难未悟故于下文重请开示世尊乃复放光现瑞示以二种根本次则举拳验见重诘其心引其复认能推然后咄而告之乃至今其微细揣摩离尘无体等始是破其妄心无实体也。

　　尔时阿难在大众中即从座起遍袒右肩右膝着地合掌恭敬而白佛言我是如来最小之弟蒙佛慈爱虽令出家犹恃憍怜所以多闻未得无漏不能折伏娑毗罗咒为彼所转溺于[婬-壬+(工/山)]舍当由不知真际所诣惟愿世尊大慈哀愍开示我等奢摩他路令诸阐提隳弥戾车作是语已五体投地及诸大众倾渴翘伫钦闻示诲。

　　温陵曰因前征发乃知迷妄而责躬请教求诣真际真际者真心实际也奢摩他路乃所以诣真际也长水曰阐提即拨无之人隳坏也弥戾车恶见也。

　　尔时世尊从其面门放种种光其光晃耀如百千日普佛世界六种震动如是十方微尘国土一时开现佛之威神令诸世界合成一界其世界中所有一切诸大菩萨皆住本国合掌承𦗟。

　　温陵曰将显本明故先现此瑞言面门放种种光即口眼耳鼻眉间之光并放示此本明于诸根门无所不现也以无所不现故齐彰并照如百千日普佛世界即法界也六震者表破六识无明感结妄境也微尘国土一时开现者本明洞照妄尘不隔也十方世界合成一界者智境圆现情量不碍也菩萨𦗟众皆住本国者心量本周心闻本洞也了兹光瑞则菩提涅槃元清净体得矣补注曰六种震动者即动踊震起吼击也摇扬不安曰动𡑝垄凹凸曰踊隐隐有声曰震自下升高曰起砰磕发响曰吼打搏警物曰击然各有三直动名动四天下动名遍动𥁞大千动名等遍动余五例此。

　　佛告阿难一切众生从无始来种种颠倒业种自然如恶义聚诸修行人不能得成无上菩提乃至别成声闻缘觉及成外道诸天魔王及魔眷属皆由不知二种根本错乱修习犹如煮沙欲成嘉馔纵经尘劫终不能得云何二种阿难一者无始生死根本则汝今者与诸众生用攀缘心为自性者二者无始菩提涅槃元清净体则汝今者识精元明能生诸缘缘所遗者由诸众生遗此本明虽终日行而不自觉枉入诸趣。

　　温陵曰众生业种成聚行人不成正果皆由不知二本错乱修习故须决择也业种者颠倒妄惑也恶义果一枝三子生必同科喻惑业苦三生必同聚也攀缘心即前七处妄认者清净体即今正与决择者不染烦恼名菩提不涉生死名涅槃不染不涉故号元清净体识精陀那性识也元明本觉妙明也根身器界一切缘法依此而生而人者认缘失真故曰缘所遗者由遗此故无明不觉枉入诸趣言元体元明又言本明者自本而出曰元直指当体曰本。

　　阿难汝今欲知奢摩他路愿出生死今复问汝即时如来举金色臂屈五轮指语阿难言汝今见不阿难言见佛言汝何所见阿难言我见如来举臂屈指为光明拳耀我心目佛言汝将谁见阿难言我与大众同将眼见佛告阿难汝今答我如来屈指为光明拳耀汝心目汝目可见以何为心当我拳耀阿难言如来现今征心所在而我以心推穷寻逐即能推者我将为心。

　　温陵曰金拳举处直下要识本明尘相未除依旧认贼为子。

　　佛言咄阿难此非汝心阿难瞿然避座合掌起立白佛此非我心当名何等。

　　孤山曰佛言咄者嗟其迷重故叱以语之矍惊愕貌。

　　佛告阿难此是前尘虚妄相想惑汝真性由汝无始至于今生认贼为子失汝元常故受轮转阿难白佛言世尊我佛宠弟心爱佛故令我出家我心何独供养如来乃至遍历恒沙国土承事诸佛及善知识发大勇猛行诸一切难行法事皆用此心纵令谤法永退善根亦因此心若此发明不是心者我乃无心同诸土木离此觉知更无所有云何如来说此非心我实惊怖兼此大众无不疑惑惟垂大悲开示未悟。

　　吴兴曰阿难以对境觉知异乎土木封为我心此则正当人执之相忽闻诃斥故以无情为难而不知真我无我灵知无知妙净明心何所不在斯由大权起教岂庆喜之实然乎。

　　尔时世尊开示阿难及诸大众欲令心入无生法忍于师子座摩阿难顶而告之言如来常说诸法所生惟心所现一切因果世界微尘因心成体阿难若诸世界一切所有其中乃至草叶缕结诘其根元咸有体性纵令虚空亦有名貌何况清净妙净明心性一切心而自无体。

　　温陵曰因其怖谓无心故举常所说引物以证示有真心使知所措也心入无生法忍者令悟实相不生灭心也三界惟心万法惟识故曰诸法所生惟心所现一切因果指十界正报也世界微尘指十界依报也既无不因心成体安得谓之无心同土木哉以本自无染曰清净染而不染曰妙净孤山曰诸法所生惟心所现者因心本具随缘能造故所造法全能造心依正既是一心一心实无能所譬如水具波性方能造波全所造波即能造水故观所造惟见本具此则实相真心法尔具足诸法诸法法尔性本无生故虽本具有而不有共而不杂离亦不分虽一一遍亦无所在性一切心者即常住真心能为九界妄心之本性也。

　　若汝执吝分别觉观所了知性必为心者此心即应离诸一切色香味触诸尘事业别有全性如汝今者承𦗟我法此则因声而有分别纵灭一切见闻觉知内守幽闲犹为法尘分别影事。

　　温陵曰此依六尘辨无自性也分别觉观即能推心也此心离尘无性不应执以为真觉知灭则意幽闲然彼幽闲者犹是法尘影事亦无自性也真际曰诸尘事业即色等六尘皆有牵心为缘业用。

　　我非来汝执为非心但汝于心微细揣摩若离前尘有分别性即真汝心若分别性离尘无体斯则前尘分别影事尘非常住若变灭时此心则同龟毛兔角则汝法身同于断灭其谁修证无生法忍。

　　补注曰我非来汝执为非心等者暂纵之辞也盖上已破其执吝分别觉观非真心矣恐其固执而未悟乃复暂纵之曰我非来汝所执定非真心汝且试将此心微细揣摩以自验其真邪妄邪孤山曰但汝下劝其揣摩分别之心为当离尘有体为复离尘无体若此妄心离尘有体则容是真心既离尘无体非妄而何应知即真汝心亦暂纵之语非显真也盖六尘如形分别如影影由形有故无自体心因尘有岂有体邪。

　　即时阿难与诸大众默然自失佛告阿难世间一切诸修学人现前虽成九次第定不得漏尽成阿罗汉皆由执此生死妄想误为真实是故汝今虽得多闻不成圣果。

　　长水曰四禅四空及灭受想名为九定从一禅入一禅次第而修然修此定能成无漏今言不得成阿罗汉者此明不得大乘阿罗汉也灭受想亦云二乘灭𥁞定补注曰上文破妄心此下破妄见以至会见归心渐显真性也原夫妄心本无自性依真发现全体即真所谓破无所破无明即明真无别真一念即是如镜现像全像是镜此乃今经之圆旨也世尊前云一切众生不知常住真心用诸妄想今云执此生死妄想误为真实然则妄想果非真心邪当知法无得失迷悟在人若根利惑薄者了达妄想之体直下便是真心是犹因像悟镜则无像而不是于镜因镜悟像则无镜而不具于像也今阿难示同于迷大似不识镜体却认去来之像而执以为镜不亦误哉故假重重破斥扫荡执情使其是非明白然后始可会妄全真也会通之文备见于第二第三卷中。

　　阿难闻已重复悲泪五体投地长跪合掌而白佛言自我从佛发心出家恃佛威神常自思惟无劳我修将谓如来惠我三昧不知身心本不相代失我本心虽身出家心不入道譬如穷子舍父逃逝今日乃知虽有多闻若不修行与不闻等如人说食终不能饱世尊我等今者二障所缠良由不知寂常心性惟愿如来哀愍穷露发妙明心开我道眼。

　　资中曰烦恼所知名为二障烦恼障谓根本及随也所知障亦云智障障一切种智故吴兴曰前破妄心但离粗执故今请云发妙明心也将破妄见欲显真见故复请云开我道眼也又则眼见必由识心故心眼双举扣佛音教其旨甚微问何故先破妄心后破妄见答应有三义一者心为迷妄之元复是人执之本须先破之二者心属王数通乎三性故在前破见惟眼根但属无记故在后破三者所破妄心且离缘尘分别想相而未能知心性常住今破妄见则引盲人瞩暗等以彰见性不灭乃至举手飞光皆显性无摇动当知如来从粗至细自浅而深开示阿难奢摩他路也。

　　即时如来从胸卍字涌出宝光其光晃昱有百千色十方微尘普佛世界一时周遍遍灌十方所有宝刹诸如来顶旋至阿难及诸大众。

　　温陵曰将明真见而从胸卍字放宝光者表由宝明妙心发正知见也佛胸有卍字表吉祥万德所集其光晃然明昱然盛有百千色亦表妙心照用具足万德也光遍佛界者示清净本然也遍灌佛顶者表极果所同也旋及大众者示群灵共有也此即妙心道眼之真光在圣不增处凡不减但随量应现耳。

　　告阿难言吾今为汝建大法幢亦令十方一切众生获妙微密性净明心得清净眼。

　　温陵曰幢表摧邪立正也下明妙心净眼使摧伏邪异得正知见是谓建大法幢邪异既摧知见既正则妙心可获净眼可得矣生佛等有而不可测知曰妙微密垢不能染暗不能昏曰性净明见离眚病廓然照了曰清净眼。

　　阿难汝先答我见光明拳此拳光明因何所有云何成拳汝将谁见阿难言由佛全体阎浮檀金赩如宝山清净所生故有光明我实眼观五轮指端屈握示人故有拳相佛告阿难如来今日实言告汝诸有智者要以譬喻而得开悟阿难譬如我拳若无我手不成我拳若无汝眼不成汝见以汝眼根例我拳理其义均不阿难言唯然世尊既无我眼不成我见以我眼根例如来拳事义相类。

　　温陵曰阎浮檀𣗳果汁入水沙石成金赩赤焰也眼根例拳事义不类而阿难示同未悟故答言类。

　　佛告阿难汝言相类是义不然何以故如无手人拳毕竟灭彼无眼者非见全无所以者何汝试于途询问盲人汝何所见彼诸盲人必来答汝我今眼前惟见黑暗更无他瞩以是义观前尘自暗见何亏损。

　　温陵曰见暗即见矣是知盲非无见特无眼耳。

　　阿难言诸盲眼前惟睹黑暗云何成见佛告阿难诸盲无眼惟观黑暗与有眼入处于暗室二黑有别为无有别如是世尊此暗中人与彼群盲二黑校量曾无有异阿难若无眼人全见前黑忽得眼光还于前尘见种种色名眼见者彼暗中人全见前黑忽获灯光亦于前尘见种种色应名灯见若灯见者灯能有见自不名灯又则灯观何关汝事是故当知灯能显色如是见者是眼非灯眼能显色如是见性是心非眼。

　　温陵曰若灯见者下牒上结明见不由眼也资中曰心为其主余是助缘既知见性属心渐明真见矣。

　　阿难虽复得闻是言与诸大众口已默然心未开悟犹冀如来慈音宣示合掌清心伫佛悲诲。

　　真际曰大众默然伫诲良由真妄未明若认见境之心前来已夺若谓本真之见岂假根尘口既默然心希开悟。

　　尔时世尊舒兜罗绵网相光手开五轮指诲𠡠阿难及诸大众我初成道于鹿园中为阿若多五比丘等及汝四众言一切众生不成菩提及阿罗汉皆由客尘烦恼所误汝等当时因何开悟今成圣果。

　　长水曰五比丘者初佛入山修道王命父族三人一阿湿婆二䟦提三摩诃男拘利母族二人一憍陈如二十力迦叶随而卫之后各舍佛去在鹿苑修异道佛得果已乃往为三转四谛法轮问言解不陈那先答已解已知故佛命名阿若多者解也憍陈那姓也此云火器其先事火因以命族也资中曰客尘烦恼即见思二惑非无始无明也吴兴曰此中所问且约昔时小乘所悟耳意令答出客尘是动主空不动欲将动以譬妄不动喻真下文屈指飞光义亦如是或曰此教既经开显故今问答客尘二字即是根本无明者非也。

　　时憍陈那起立白佛我今长老于大众中独得解名因悟客尘二字成果世尊譬如行客投寄旅亭或宿或食食宿事毕俶装前途不遑安住若实主人自无攸往如是思惟不住名客住名主人以不住者名为客义又如新霁清旸升天光入隙中发明空中诸有尘相尘质摇动虚空寂然如是思惟澄寂名空摇动名尘以摇动者名为尘义佛言如是。

　　吴兴曰小乘客尘喻见思生灭主空喻真谛寂然真谛理一以喻从法则主之与空不可分二见思惑异则客之与尘应有二义何则客义粗故喻迷事之惑尘义细故喻迷理之惑。

　　即时如来于大众中屈五轮指屈已复开开已又屈谓阿难言汝今何见阿难言我见如来百宝轮掌众中开合佛告阿难汝见我手众中开合为是我手有开有合为复汝见有开有合阿难言世尊宝手众中开合我见如来手自开合非我见性有开有合佛言谁动谁静阿难言佛手不住而我见性尚无有静谁为无住佛言如是如来于是从轮掌中飞一宝光在阿难右即时阿难回首右盻又放一光在阿难左阿难又则回首左盻佛告阿难汝头今日何因摇动阿难言我见如来出妙宝光来我左右故左右观头自摇动阿难汝盻佛光左右动头为汝头动为复见动世尊我头自动而我见性尚无有止谁为摇动佛言如是。

　　长水曰前明手有开合见无动静对外境以辨也次于内身自分动静动中有不动也。

　　于是如来普告大众若复众生以摇动者名之为尘以不住者名之为客汝观阿难头自动摇见无所动又汝观我手自开合见无舒卷云何汝今以动为身以动为境从始洎终念念生灭遗失真性颠倒行事。

　　补注曰只一身境所计不同凡夫则计其身境以为实有是于无常而计常也二乘虽知身境无常而尚未悟其真常之理是于真常而计无常也故佛因普告大众而总责之语意浅深随机各解吴兴曰此因阿难谓身境有动见性不动寄斥大众迷真常而见无常也智论明无常有二种谓相续法坏及念念生灭今云从始洎终盖言从生至死即相续法坏也既失真性惟造妄业故曰颠倒行事。

　　性心失真认物为己轮回是中自取流转。

　　吴兴曰前云颠倒行事但是为物所转正斥能迷之心今言认物为己又斥认所迷之境为我我所也如圆觉云妄认四大为自身相六尘缘影为自心相若如是则尘劳之境何由可出邪故曰轮回是中自取流转已上经文虽明见性不动然犹未论此见亦妄离见乃真资中曰此寄粗相密谈真见分别显了并在后文。

　　大佛顶如来密因修证了义诸菩萨万行首楞严经会解卷第二
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第三　　　　　　绵三

　　天竺沙门般剌密帝译

　　乌苌国沙门弥伽释迦译语

　　菩萨戒弟子前正议大夫同中书门下平章事房融笔受

　　师子林沙门　惟则　会解

　　尔时阿难及诸大众闻佛示诲身心泰然念无始来失却本心妄认缘尘分别影事今日开悟如失乳儿忽遇慈母合掌礼佛愿闻如来显出身心真妄虚实现前生灭与不生灭二发明性时波斯匿王起立白佛我昔未承诸佛诲来见迦旃延毗罗胝子咸言此身死后断灭名为涅槃我虽值佛今犹狐疑云何发挥证知此心不生灭地今此大众诸有漏者咸皆愿闻。

　　温陵曰前责以动为身以动为境则身心真妄未辨虚实又责念念生灭遗失真性则生灭者亦未能辨故愿显出二义而因匿王发起者明不生灭性在缠皆具孤山曰外道有六师一富兰那迦叶所说诸法皆不生不灭二末伽𥠖拘赊𥠖子说众生虽有苦乐无有因缘自然而尔三删阇多毗罗胝子说于众生任运时熟得道如缕丸所投极则停住又言八万劫满自然得道四阿耆多翅舍钦婆罗说于众生当受苦报今以苦行㧞𩬊熏鼻粗衣代之谓后受涅槃乐也五迦罗鸠陀迦旃延说于诸法亦有亦无六尼犍陀若提子所说皆由业定无可改无逃避处准今经所说则有三人皆执断见故匿王引旃延毗罗而问后如来举末伽而斥然则第一第四第六必执常见乎。

　　佛告大王汝身现在今复问汝汝此肉身为同金刚常住不朽为复变坏世尊我今此身终从变灭佛言大王汝未曾灭云何知灭世尊我此无常变坏之身虽未曾灭我观现前念念迁谢新新不住如火成灰渐渐销殒殒亡不息决知此身当从灭尽。

　　长水曰佛举此问欲显生灭中有不生灭如前头自摇动见无所动吴兴曰前示阿难见无摇动后示匿王性无生灭一往似同义须甄别何则阿难以身境为动此相犹粗谓见性不动且据目前对扬而说今佛问匿王肉身变坏乃至答云刹那刹那不得停住其相甚微泊谈见性自童至耄不迁不变由是而知所破生灭则粗细有殊所显见性则近远成异圣人引物入如来藏其致渐深读者详此。

　　佛言如是大王汝今生龄已从衰老颜貌何如童子之时世尊我昔孩孺肤腠润泽年至长成血气充满而今颓龄迫于衰耄形色枯悴精神昏昧𩬊白面皱逮将不久如何见比充盛之时。

　　孤山曰佛问两时答出三时谓孩孺长成衰耄也孩才成骸也孺需人以养者皮表曰肤文理曰腠耄昏忘也然八十曰耄时匿王方六十二盖通言昏忘耳。

　　佛言大王汝之形容应不顿朽王言世尊变化密移我诚不觉寒暑迁流渐至于此何以故我年二十虽号年少颜貌已老初十岁时三十之年又衰二十于今六十又过于二观五十时宛然强壮世尊我见密移虽此殂落其间流易且限十年若复令我微细思惟其变宁惟一纪二纪实惟年变岂惟年变亦兼月化何直月化兼又日迁沉思谛观刹那刹那念念之间不得停住故知我身终从变灭。

　　孤山曰殂落犹迁谢也尚书以殂落为死非今经义温陵曰且限十年以宽数粗观也自促细观实念念不停矣。

　　佛告大王汝见变化迁改不停悟知汝灭亦于灭时汝知身中有不灭耶波斯匿王合掌白佛我实不知佛言我今示汝不生灭性大王汝年几时见恒河水王言我生三岁慈母携我谒耆婆天经过此流尔时即知是恒河水佛言大王如汝所说二十之时衰于十岁乃至六十日月岁时念念迁变则汝三岁见此河时至年十三其水云何王言如三岁时宛然无异乃至于今年六十二亦无有异佛言汝今自伤𩬊白面皱其面必定皱于童年则汝今时观此恒河与昔童时观河之见有童耄不王言不也世尊。

　　温陵曰耆婆此云长寿天神携子谒之求长寿也孤山曰既知见境不易可喻真性无迁大圣动𣗳训风举扇类月故令先识见无童耄然后直示性无生灭也泐潭曰无异之语甚好思量一往粗浮再思有旨。

　　佛言大王汝面虽皱而此见精性未曾皱皱者为变不皱非变变者受灭彼不变者元无生灭云何于中受汝生死而犹引彼末伽𥠖等都言此身死后全灭王闻是言信知身后舍生趣生与诸大众踊跃欢喜得未曾有。

　　温陵曰末伽𥠖即迦旃毗罗之徒既无生死即汝真常不应惑彼断灭异论也孤山曰见精即见性也皱者为变则显生死无常不皱非变则显涅槃常住生死涅槃虽分两𣲖克论体性岂有二殊言偏意圆变即非变若然者岂但破匿王引外之见抑亦酬阿难二发之请也长水曰叙其浅悟但云舍生趣生详彼深意必知灭元不灭随宜领解未即显言也。

　　阿难即从座起礼佛合掌长跪白佛世尊若此见闻必不生灭云何世尊名我等辈遗失真性颠倒行事愿兴慈悲洗我尘垢。

　　温陵曰因王问答反动疑尘以谓性有生灭可说遗失既无生灭云何能遗。

　　即时如来垂金色臂轮手下指示阿难言汝今见我母陀罗手为正为倒阿难言世间众生以此为倒而我不知谁正谁倒。

　　温陵曰此明诸佛众生同一体性固无遗失特依倒见言遗失也如臂顺垂为正反以为倒逆竖为倒反以为正是失真也母陀罗云印手即三十二相之一。

　　佛告阿难若世间人以此为倒即世间人将何为正阿难言如来竖臂兜罗绵手上指于空则名为正佛即竖臂告阿难言若此颠倒首尾相换诸世间人一倍瞻视则知汝身与诸如来清净法身比类发明如来之身名正遍知汝等之身号性颠倒。

　　补注曰首尾相换谓其错认正倒如以首为尾以尾为首诸世间人一皆如此倒见也倍与背同即倒义也瞻视即见也佛初以手问阿难正倒而阿难皆推世人之见以为之答佛乃就阿难之意而告之曰诸世间人既皆倒见故以正为倒以倒为正矣今阿难之见岂同世间人哉必能以正为正以倒为倒如此则当知汝身佛身比类发明如来之身名正遍知汝等之身号性颠倒矣长水曰正遍知者离倒名正穷尽法界名遍凡夫二乘无此名号者性颠倒故。

　　随汝谛观汝身佛身称颠倒者名字何处号为颠倒于时阿难与诸大众瞪瞢瞻佛目睛不瞬不知身心颠倒所在。

　　补注曰既知汝等之身号性颠倒且此颠倒名字何从而得邪意斥阿难认悟中迷即是颠倒所在时众未达于是瞢然。

　　佛兴慈悲哀愍阿难及诸大众发海潮音遍告同会诸善男子我常说言色心诸缘及心所使诸所缘法惟心所现汝身汝心皆是妙明真精妙心中所现物云何汝等遗失本妙圆妙明心宝明妙性认悟中迷。

　　温陵曰色总举五根六尘也心总举六识八识也诸缘即根识所缘诸法也心所使即善恶业行静作思想诸所缘法广举山河大地明暗色空真妄性相邪正因果𢘤无自体惟心所现如镜中像全体是镜然则汝今幻妄身心皆是妙明心镜所现全体是心直不即幻妄而悟妙体反乃遗本妙而执幻妄是认悟中之迷此即颠倒所在也妙心则一而称谓多异者依法随用之异也此明心所现物如镜故称妙明真精也又明迷本逐末故称本妙明心所谓本妙者本来自妙不假修为也心之与性乃体用互称也心则从妙起明圆融照了如镜之光故曰圆妙明心性则即明而妙凝然湛寂如镜之体故曰宝明妙性。

　　晦昧为空空晦暗中结暗为色色杂妄想想相为身聚缘内摇趣外奔逸昏扰扰相以为心性一迷为心决定惑为色身之内不知色身外洎山河虚空大地咸是妙明真心中物譬如澄清百千大海弃之惟认一浮沤体目为全潮穷𥁞瀛渤汝等即是迷中倍人如我垂手等无差别如来说为可怜愍者。

　　孤山曰晦昧为空者迷性明故而成无明由此无明变成顽空即下经云迷妄有虚空也空晦暗中结暗为色者所变顽空与能变无明二法和合变起四大为山河依报外色即想澄成国土也以四大色杂妄想心变起众生正报内色故曰色杂妄想想相为身想谓妄心相谓妄色色心和合五阴备矣即知觉乃众生也温陵曰正原迷倒之由也聚缘内摇等者妄有缘气于中积聚内则随想摇荡外则逐境奔逸此特杂妄缘尘昏扰之相而人以为自心体性得非迷哉既一迷此则决定以心为在幻质之内曾不知妙明真心范围天地包含万象乃认之于蒙尔身中何异弃彼无边刹海认一浮沤以为全潮之体溟渤之量哉补注曰全潮者遍海而涌也背真逐妄如弃海认沤执妄为真如认沤为海既弃海认沤早是迷矣复认沤为海又一迷也是谓迷中倍人其迷如此则与以正为倒以倒为正者无以异也故引垂手之事结之。

　　阿难承佛悲救深诲垂泣叉手而白佛言我虽承佛如是妙音悟妙明心元所圆满常住心地而我悟佛现说法音现以缘心允所瞻仰徒获此心未敢认为本元心地愿佛哀愍宣示圆音拔我疑根归无上道。

　　温陵曰因闻法音悟妙明心本来圆满了无遗失故曰常住心地然情犹卤莽见未精明尚以能闻缘心为所悟本性此固常情疑混根于心而难㧞者故愿佛与㧞之吴兴曰前破妄心已责因声分别之性今阿难重以缘心为问者欲显真性无能所之相也既于缘心已离粗执是故但言未敢认为本元心地岂同前云若此发明不是心者我乃无心同诸土木邪所以下文指月喻等略蕳所缘之法能缘之心真体可见矣。

　　佛告阿难汝等尚以缘心𦗟法此法亦缘非得法性如人以手指月示人彼人因指当应看月若复观指以为月体此人岂惟亡失月轮亦亡其指何以故以所标指为明月故岂惟亡指亦复不识明之与暗何以故即以指体为明月性明暗二性无所了故汝亦如是。

　　真际曰以能缘心缘佛法音认为自性非自性也以此法音但是所缘声教故孤山曰人喻如来手指喻声教月喻真理示人喻化众生也教诠真理理是众生之心闻教自合观心离指方能识月吴兴曰此指月喻虽遣所标之指正蕳能缘之心以阿难云现以缘心允所瞻仰故由是经文惟破分别之性良有以也。

　　若以分别我说法音为汝心者此心自应离分别音有分别性譬如有客寄宿旅亭暂止便去终不常住而掌亭人都无所去名为亭主此亦如是若真汝心则无所去云何离声无分别性斯则岂惟声分别心分别我容离诸色相无分别性如是乃至分别都无非色非空拘舍离等昧为𡨋谛。

　　温陵曰斯则下蹑阿难之意广明也声分别心指声上缘心即悟佛法音者也分别我容谓色上缘心即允所瞻仰者也盖言非但声分别心离声无性色分别心离色相外亦无其性如是乃至等即兼举六尘缘影皆无自性也一切皆无故非色对缘妄有故非空既非色空𡨋然莫辨于是外道昧为冥谛拘舍离即末伽𥠖异称也。

　　离诸法缘无分别性则汝心性各有所还云何为主。

　　温陵曰此结前起后也。

　　阿难言若我心性各有所还则如来说妙明元心云何无还惟垂哀愍为我宣说。

　　吴兴曰此问心性云何无还向下别指见精为不还者盖前文已说如是见性是心非眼故然其见精真妄犹杂所以广约缘尘蕳出真性披沙若尽金体自纯。

　　佛告阿难且汝见我见精明元此见虽非妙精明心如第二月非是月影汝应谛𦗟今当示汝无所还地。

　　孤山曰见精明元即同匿王观河之见虽异缘尘而犹是妄妄依真起故曰明元此见虽非下蕳妄异真也如第二月非是月影者真月喻妙精明心第二月喻见精明元水中影喻缘尘分别吴兴曰阿难所问妙明元心云何无还而佛以见精为答者以真心无朕发悟良难故托见精方便开示此虽属妄切近于真如第二月取譬非远应知此见亦是前来缘尘之见但缘尘分别之性则破云有还缘尘能见之性则示云不还如下文云汝今遍观此会众聚其目周视但如镜中无别分析此即见精也即第二月也即能见之性不还者也又云汝识于中次第标指此是文殊等此即圣缘分别者也补注曰第二月固非真月然因捏目而成其实一体非若水月之端有二相例见精明元虽非妙精明心而此见元自妙心而出故岳师所谓切近于真取譬非远者此也。

　　阿难此大讲堂洞开东方日轮升天则有明耀中夜黑月云雾晦暝则复昏暗户牖之隙则复见通墙宇之间则复观壅分别之处则复见缘顽虚之中遍是空性郁𡋯之象则纡昏尘澄霁敛氛又观清净。

　　真际曰欲示无还之性先指可还之相此八但是举要而已吴兴曰此八缘中七缘皆就能映色根论之惟分别缘则于七境而起分别是故经文列在中间盖通上下也补注曰岳师前云缘尘分别之性则破云有还者义见乎此。

　　阿难汝咸看此诸变化相吾今各还本所因处云何本因阿难此诸变化明还日轮何以故无日不明明因属日是故还日暗还黑月通还户牖壅还墙宇缘还分别顽虚还空郁𡋯还尘清明还霁则诸世间一切所有不出斯类汝见八种见精明性当欲谁还何以故若还于明则不明时无复见暗虽明暗等种种差别见无差别诸可还者自然非汝不汝还者非汝而谁则知汝心本妙明净汝自迷闷丧本受轮于生死中常被漂溺是故如来名可怜愍。

　　吴兴曰见性不还犹喻二月此见属妄将亦须还惟有真月所喻真性诚不还耳下文云但一月真中间自无是月非月又云见见之时见非是见岂非此见亦可还乎问此还何所答还无明也由无明故而有能见无明若破此见即还起信论云若离业识则无见相厥𣅀显然。

　　阿难言我虽识此见性无还云何得知是我真性。

　　吴兴曰此问意者如云虽识二月何谓真月。

　　佛告阿难吾今问汝今汝未得无漏清净承佛神力见于初禅得无障碍而阿那律见阎浮提如观掌中庵摩罗果诸菩萨等见百千界十方如来穷尽微尘清净国土无所不瞩众生洞视不过分寸。

　　孤山曰那律见三千大千世界如观掌果此云阎浮且从近示耳吴兴曰庵摩罗云难分别其果似桃非桃似柰非柰故温陵曰此泛叙见用而有五一声闻二罗汉三菩萨四如来五众生意明四圣六凡见量虽异见性不殊皆可即诸物象而决择之也长水曰不过分寸者隔纸膜不见外物隔皮肤不见五脏也。

　　阿难且吾与汝观四天王所住宫殿中间遍览水陆空行虽有昏明种种形像无非前尘分别留碍汝应于此分别自他今吾将汝择于见中谁是我体谁为物像阿难极汝见源从日月宫是物非汝至七金山周遍谛观虽种种光亦物非汝渐渐更观云腾鸟飞风动尘起𣗳木山川草芥人畜咸物非汝。

　　温陵曰极汝见源令穷力谛观也上极日月下极轮围中极万物令一一详择也。

　　阿难是诸近远诸有物性虽复差殊同汝见精清净所瞩则诸物类自有差别见性无殊此精妙明诚汝见性。

　　吴兴曰阿难所疑虽识见性而未知真性如来所答岂不显真但由见性似在于内真性必周于外佛欲示之故指一切物象皆是见精所瞩瞩既斯遍性何攸局此寄见性之遍以显真性之遍也然则肉眼所见物象森罗佛眼所观真空真寂犹恐阿难认此见性既周外物仍谓外物同我能见故下文破之。

　　若见是物则汝亦可见吾之见若同见者名为见吾吾不见时何不见吾不见之处。

　　真际曰若汝认见为物吾见亦同是物汝应可见温陵曰同见者依物之迹也不见者离物之体也若谓吾汝同见一物是见吾之见特迹而已吾当离物不见之时其体何在既无处可见定非是物矣。

　　若见不见自然非彼不见之相。

　　温陵曰纵使妄意谓能见吾不见者终自非是彼不见相补注曰彼不见之相本自无相岂汝所能见哉。

　　若不见吾不见之地自然非物云何非汝。

　　长水曰此之文意展转皆归应有五重经文存三而隐二意若具论者合云若不见吾不见之地亦不见吾见处既不见吾见处吾见自然非物吾见若非是物汝见亦非是物汝见既非是物云何非汝真见。

　　又则汝今见物之时汝既见物物亦见汝体性纷杂则汝与我并诸世间不成安立。

　　温陵曰又约物我杂乱辨见非物也若见是物则物应有见而有情无情体性错乱不可分辨故曰不成安立则见非是物又可明也诸世间谓众生及器通指有情无情也。

　　阿难若汝见时是汝非我见性周遍非汝而谁云何自疑汝之真性性汝不真取我求实。

　　真际曰见性虽同各自受用一室千灯光岂有别而彼此自照各不相杂温陵曰牒上以显真性也见性周遍即汝真性何疑不真而求质于我邪此结答云何得知是我真性之问也孤山曰性汝不真等谓真性在汝而自不能知其真翻取我言以求其实迷之甚也责之深也。

　　阿难白佛言世尊若此见性必我非余我与如来观四天王胜藏宝殿居日月宫此见周圆遍娑婆国退归精舍秪见伽蓝清心户堂但瞻檐庑世尊此见如是其体本来周遍一界今在室中唯满一室为复此见缩大为小为当墙宇夹令断绝我今不知斯义所在愿垂弘慈为我敷演。

　　孤山曰既观初天则惟见一四天下言娑婆者举其通名耳非指大千也补注曰前文泛叙见用意显真性本来周遍特圣凡见量之不齐耳今阿难以所视广狭而疑见体舒缩故有斯问。

　　佛告阿难一切世间大小内外诸所事业各属前尘不应说言见有舒缩譬如方器中见方空吾复问汝此方器中所见方空为复定方为不定方若定方者别安圆器空应不圆若不定者在方器中应无方空汝言不知斯义所在义性如是云何为在。

　　温陵曰一切世间则根身器界之类大小内外则一界一室之类诸所事业则舒缩夹绝之类此总举万法皆属前尘与吾灵觉自不相涉是故前尘大小见无舒缩譬如下器喻前尘空喻见体也孤山曰方圆因器不在虚空大小由尘何关见性是故责言云何为在。

　　阿难若复欲令入无方圆但除器方空体无方不应说言更除虚空方相所在。

　　孤山曰空性无动宁有出入因器去留强云出入故云若复欲令入无方圆等空体无方喻见性无二也以虚空无方圆可除况见性无大小可还惟言方者义摄于圆佛语之略耳温陵曰离尘观性自得本真不劳功用。

　　若如汝问入室之时缩见令小仰观日时汝岂挽见齐于日面若筑墙宇能夹见断穿为小窦宁无续迹是义不然。

　　温陵曰既非可挽定非可缩既非可续定非可断义既不然无用情计。

　　一切众生从无始来迷己为物失于本心为物所转故于是中观大观小若能转物则同如来身心圆明不动道场于一毛端遍能含受十方国土。

　　补注曰前云认物为己今云迷己为物前乃就妄择真且言物与己异故斥自身皆谓之物今将以真融妄应知万物皆己万物皆己而迷以为物故失本心为物所转而见内外之殊大小之异也吴兴曰为物所转则物为能转心为所转以心逐境迁故若能下心为能转物为所转以境随智亡故楞伽云未达境惟心起种种分别达境惟心已分别即不生上二句为物所转也下二句若能转物也则同如来者肇师云会万物以成己者其惟圣人乎毛含国土者此明无量为一盖摄事成理非从体起用也大品云一切法趣一法斯之谓也若下文理事双显体用备陈方有一为无量之言尘中转法之义彼详此略意不徒然近古诸师并作用解惟真际云既灭前尘形量不立一切即一性乃圆成斯亦节公之知言矣。

　　阿难白佛言世尊若此见精必我妙性今此妙性现在我前见必我真我今身心复是何物而今身心分别有实彼见无别分辨我身若实我心令我今见见性实我而身非我何殊如来先所难言物能见我惟垂大慈开发未悟。

　　孤山曰向云迷己为物失于本心故为物转若能转物则同如来是则所见山河皆我妙性故云今此妙性现在我前此领旨也见必我真下阿难尚存能所谓所见既是真性则我能见复是何物若谓身无见性而今分别非虚若言现前是见则彼之外物别无心智反辨我身若彼外物实是我心现今能见则成外物是我内身非我温陵曰物能见我谓见在物而不在身是物能见我矣。

　　佛告阿难今汝所言见在汝前是义非实若实汝前汝实见者则此见精既有方所非无指示且今与汝坐祇陀林遍观林渠及与殿堂上至日月前对恒河汝今于我师子座前举手指陈是种种相阴者是林明者是日碍者是壁通者是空如是乃至草𣗳纤毫大小虽殊但可有形无不指着若必其见现在汝前汝应以手确实指陈何者是见阿难当知若空是见既已成见何者是空若物是见既已是见何者为物汝可微细披剥万象析出精明净妙见元指陈示我同彼诸物分明无惑阿难言我今于此重阁讲堂远洎恒河上观日月举手所指纵目所观指皆是物无是见者世尊如佛所说况我有漏初学声闻乃至菩萨亦不能于万物象前剖出精见离一切物别有自性佛言如是如是。

　　温陵曰物无是见故虽大圣不能即物剖辨意须离物矣长水曰如是如是者印其不能分出见性也。

　　佛复告阿难如汝所言无有精见离一切物别有自性则汝所指是物之中无是见者今复告汝汝与如来坐祇陀林更观林苑乃至日月种种象殊必无见精受汝所指汝又发明此诸物中何者非见阿难言我实遍见此祇陀林不知是中何者非见何以故若𣗳非见云何见𣗳若𣗳即见复云何𣗳如是乃至若空非见云何见空若空即见复云何空我又思惟是万象中微细发明无非见者佛言如是如是。

　　温陵曰若𣗳非见何能见𣗳若即是见𣗳当名见云何名𣗳然前断为无是见者既不中理故复思惟无非见者二义无定佛皆许者以色空等象如虚空华本无所有不可定指也故下文云此诸物象与此见精元是菩提妙净明体云何于中有是非是。

　　于是大众非无学者闻佛此言茫然不知是义终始一时惶悚失其所守如来知其魂虑变慑心生怜愍安慰阿难及诸大众诸善男子无上法王是真实语如所如说不诳不妄非末伽𥠖四种不死矫乱论议汝谛思惟无忝哀慕。

　　真际曰向执心境各别见相㦄然今蒙一异推之是非不决心无所措于是茫然吴兴曰终始者终则见性非物始则见性是物又始则妙性现在我前终则究竟指归何所温陵曰魂虑变慑即惶悚失守也真语等者谓上答二义乃称真之语非矫论也未伽外道四种矫乱见于第十卷忝辱也资中曰如来有五语真语实语如语不诳语不异语无伪曰真称理曰实不变曰如心境相应曰不诳悬见未然曰不异补注曰如所如说者上如称义下如即真如谓称所证真如以说也。

　　是时文殊师利法王子愍诸四众在大众中即从座起顶礼佛足合掌恭敬而白佛言世尊此诸大众不悟如来发明二种精见色空是非是义世尊若此前缘色空等象若是见者应有所指若非见者应无所瞩而今不知是义所归故有惊怖非是畴昔善根轻鲜惟愿如来大慈发明此诸物象与此见精元是何物于其中间无是非是。

　　温陵曰佛意为显见与见缘如虚空华于中本无是非是义然此非有学小智所及故大众茫然失守而必须文殊请明也二种者精明见元及前缘色空是非二义也若此前缘下牒前罔措之意请明也。

　　佛告文殊及诸大众十方如来及大菩萨于其自住三摩地中见与见缘并所想相如虚空华本无所有此见及缘元是菩提妙净明体云何于中有是非是。

　　温陵曰自住三摩地即自性首楞正定也圣人住是定中了见万法惟一圆融清净宝觉曾无非是此正答所问也见根也见缘境也所想相识也根境识三摄𥁞万法夫能了诸缘元一宝觉无是非是则从前真妄虚实倒心缘影疑异分别之情豁然而荡矣。

　　文殊吾今问汝如汝文殊更有文殊是文殊者为无文殊。

　　吴兴曰问意有三如汝文殊一也更有文殊是文殊者二也为无文殊三也。

　　如是世尊我真文殊无是文殊何以故若有是者则二文殊然我今日非无文殊于中实无是非二相。

　　吴兴曰我真文殊答第一义例立菩提妙净明体也无是文殊答第二义例破色空是见也何以故下释成上义然我今日非无文殊答第三义例破色空非见也于中实无是非二相总结破意夫真无是非是非由妄若谓色空是真见者斯乃从妄辨真对于无妄之真则成二义故曰若有是者则二文殊又若谓色空非真见者其如妄境全体是真故曰然我今日非无文殊实而言之真性本来无是非是。

　　佛言此见妙明与诸空尘亦复如是本是妙明无上菩提净圆真心妄为色空及与闻见如第二月谁为是月又谁非月文殊但一月真中间自无是月非月。

　　吴兴曰前第二月别喻见精明元今通喻色空及与闻见者由佛为阿难已约诸法遍示真性故大众惶悚正迷诸法是非是义故文殊对扬既无二相复举月喻以遣妄情且第二月适言是月捏目所成故适言非月影不离真故皆言谁者责问之辞捏影若亡是非何在。

　　是以汝今观见与尘种种发明名为妄想不能于中出是非是由是真精妙觉明性故能令汝出指非指。

　　温陵曰见与尘指妄根妄境也观见尘而发明终沉妄想不出是非由真精而发明可出是非得无分别出指非指言是非双泯也吴兴曰物为所指见非可指真性俱离故云出指非指。

　　大佛顶如来密因修证了义诸菩萨万行首楞严经会解卷第三
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第四　　　　　　　绵四

　　阿难白佛言世尊诚如法王所说觉缘遍十方界湛然常住性非生灭与先梵志娑毗迦罗所谈冥谛及投灰等诸外道种说有真我遍满十方有何差别。

　　吴兴曰觉谓菩提缘即色空闻见等如前文云此见及缘元是菩提妙净明体温陵曰觉缘即觉性遍缘无乎不在者也然黄发之流亦说真我遍界及所立冥谛谓真性冥冥体非生灭则与佛说何异盖外道不见性真但依赖耶妄计混滥真说故此问难冀佛甄别也外道通称梵志投灰苦行外道也。

　　世尊亦曾于楞伽山为大慧等敷演斯义彼外道等常说自然我说因缘非彼境界我今观此觉性自然非生非灭远离一切虚妄颠倒似非因缘与彼自然云何开示不入群邪获真实心妙觉明性。

　　真际曰楞伽山名此云不可往惟得通者能到温陵曰先引佛说起疑也楞伽会上为大慧菩萨说因缘义以破外道自然之执非彼境界者非同外道所见也楞伽虽说因缘破彼妄执今观觉性有真自然体远离倒妄则似非因缘矣吴兴曰向云我今观此觉性自然今云与彼自然云何开示盖言今之自然似非昔之因缘则与外道自然云何分别邪。

　　佛告阿难我今如是开示方便真实告汝汝犹未悟惑为自然阿难若必自然自须甄明有自然体汝且观此妙明见中以何为自此见为复以明为自以暗为自以空为自以塞为自阿难若明为自应不见暗若复以空为自体者应不见塞如是乃至诸暗等相以为自者则于明时见性断灭云何见明。

　　温陵曰释非自然也自然谓自体本然也自体本然则不随境变今皆随变非自然矣。

　　阿难言必此妙见性非自然我今发明是因缘生心犹未明咨询如来是义云何合因缘性。

　　孤山曰始疑妙性同外自然既闻逐破则谓如佛昔说正因缘义但未知妙性云何符合耳。

　　佛言汝言因缘吾复问汝汝今因见见性现前此见为复因明有见因暗有见因空有见因塞有见阿难若因明有应不见暗如因暗有应不见明如是乃至因空因塞同于明暗复次阿难此见又复缘明有见缘暗有见缘空有见缘塞有见阿难若缘空有应不见塞若缘塞有应不见空如是乃至缘明缘暗同于空塞。

　　温陵曰释非因缘也假物为因循物为缘既无定趣非因缘矣真际曰因亲缘疏故分二门。

　　当知如是精觉妙明非因非缘亦非自然非不自然无非不非无是非是离一切相即一切法。

　　温陵曰叠拂遍计真是精觉也因缘自然是非等相皆是妄情遍计分别精觉妙明本无是事故曰离一切相遍计既离则圆成实体触处现前故曰即一切法祖师所谓但离妄缘即如如佛又云是非已去了是非里荐取此离一切相即一切法之意也吴兴曰非因缘下不言非不因缘者以此中正破因缘故且置之无非不非无是非是者此显觉性本无非与不非亦无是与非是上句谓因缘下句谓自然离则显真非俗即乃触境惟心亡然存然不可得而名焉。

　　汝今云何于中措心以诸世间戏论名相而得分别如以手掌撮摩虚空秪益自劳虚空云何随汝执捉。

　　温陵曰结上文而责滞情也精觉不可措心如虚空不可措手。

　　阿难白佛言世尊必妙觉性非因非缘世尊云何常与比丘宣说见性具四种缘所谓因空因明因心因眼是义云何佛言阿难我说世间诸因缘相非第一义。

　　温陵曰缘生之法因空而有因明而显因心而知因眼而见是乃世间名相于第一义皆为戏论。

　　阿难吾复问汝诸世间人说我能见云何名见云何不见阿难言世人因于日月灯光见种种相名之为见若复无此三种光明则不能见阿难若无明时名不见者应不见暗若必见暗此但无明云何无见阿难若在暗时不见明故名为不见今在明时不见暗相还名不见如是二相俱名不见若复二相自相陵夺非汝见性于中暂无如是则知二俱名见云何不见。

　　吴兴曰若必见暗等与初卷盲人睹暗见性是同所破有异前显见性是心且破眼根能见今显见性非明广破因缘能见破缘既广显性实深由是下文谈见见非见。

　　是故阿难汝今当知见明之时见非是明见暗之时见非是暗见空之时见非是空见塞之时见非是塞。

　　补注曰此明离缘之见即见精也向于八还文中且指见精为不还者今于下文则遣之矣。

　　四义成就汝复应知见见之时见非是见见犹离见见不能及云何复说因缘自然及和合相汝等声闻狭劣无识不能通达清净实相吾今诲汝当善思惟无得疲怠妙菩提路。

　　温陵曰四义成就等结上起下也吴兴曰准前文云见明之时见非是明等皆以能见见于所见能非是所也例今见见之时义亦如是即以前之能见复为今之所见盖言真见见于见精之时真既无妄故曰见非是见也问见精属妄何以真见复见于妄乎答夫见精者映色之性也见虽属妄其性元真当知见见之时无别所见只是见于见中之性耳然则若未见性性在见中同名见精若能见性性脱于见方名见见补注曰今图简便易晓且借见精作一眚字配成四句云见眚之时见非是眚见犹离眚眚不能及上二句与后经觉所觉眚觉非眚中同义下二句义连云何复说等文盖谓真见尚离于见精故见精有所不能及何况因缘自然和合等说而能及之哉汝等下责而勉之之辞也清净实相即真见也又即前之精觉妙明也前举精觉妙明既已尽拂因缘自然之计且以戏论分别如手摩空等语责之矣而阿难滞情未解再引世尊常说因缘以为问难由是重拂因缘发明真见乃复责而勉之可谓详且明矣然阿难终于慧目未开觉心未净故又起后章之问也。

　　阿难白佛言世尊如佛世尊为我等辈宣说因缘及与自然诸和合相与不和合心犹未开而今更闻见见非见重增迷闷伏愿弘慈施大慧目开示我等觉心明净作是语已悲泪顶礼承受圣旨尔时世尊怜愍阿难及诸大众将欲敷演大陀罗尼诸三摩提妙修行路告阿难言汝虽强记但益多闻于奢摩他微密观照心犹未了汝今谛𦗟吾当为汝分别开示亦令将来诸有漏者获菩提果。

　　孤山曰陀罗尼此云总持即慧性也三摩提此云正受即定性也定慧均平故云妙修行是趣果之要故喻以道路奢摩他三止也微密观照三观也经家所叙则先慧而后定如来所告则先定而后慧用显圆融止观体无二也吴兴曰阿难所迷心境转细如来所示观照愈深故曰微密。

　　阿难一切众生轮回世间由二颠倒分别见妄当处发生当业轮转云何二见一者众生别业妄见二者众生同分妄见。

　　温陵曰二倒见妄即同别二见也由此见妄循造妄业故云当处发生随业受报人天诸趣故云当业轮转补注曰别业者一人妄见也同分者多人妄见也故后文先引别业且喻阿难一人眼根之妄次连同分广喻十方众生根身器界同一妄耳。

　　云何名为别业妄见阿难如世间人目有赤眚夜间灯光别有圆影五色重叠。

　　孤山曰目喻本具真智灯喻本具真理赤眚喻妄心圆影喻妄境境谓五阴故云五色重叠。

　　于意云何此夜灯明所现圆光为是灯色为当见色阿难此若灯色则非眚人何不同见而此圆影惟眚之观若是见色见已成色则彼眚人见圆影者名为何等。

　　补注曰五色圆影既非灯色又非见色惟彼见者目眚所成喻五阴妄境皆是众生妄心所成也惟眚之观谓独有眚者见之也名为何等谓若是见色见已成色则彼眚人见圆影者不得名为见矣色即影也。

　　复次阿难若此圆影离灯别有则合傍观屏帐几筵有圆影出离见别有应非眼瞩云何眚人目见圆影。

　　温陵曰上即灯见既无实体此离灯见又无定处足知其妄矣。

　　是故当知色实在灯见病为影影见俱眚见眚非病终不应言是灯是见于是中有非灯非见如第二月非体非影何以故第二之观捏所成故诸有智者不应说言此捏根元是形非形离见非见此亦如是目眚所成今欲名谁是灯是见何况分别非灯非见。

　　补注曰前分两节难破圆影一即灯见二离灯见至此牒结以显其妄也第二月等又复以喻明喻重叠结显使知妄本无体不应穷诘也孤山曰色实在灯理体本真也见病为影妄心成境也影见俱眚心境皆妄也见眚非病谓有智眚人知因目眚终不执言圆影实有故虽有眚不为见病也譬圆初心无明虽在而达无明本自不有则无妄境可得也吴兴曰详夫目眚见灯之喻诸师并用法相配之未必然也今一往且顺圆师所解应知如来举此推破性执者正欲引例阿难目观山河等皆是妄见义在下文其昭昭矣是形非形离见非见上句双是形与非形下句双离见与非见文略而互显也是灯是见谓圆影由灯见而有即因缘义也非灯非见谓圆影离灯见而有即自然义也前文已破此重责之故曰今欲名谁等。

　　云何名为同分妄见阿难此阎浮提除大海水中间平陆有三千洲正中大洲东西括量大国凡有二千三百其余小洲在诸海中其间或有三两百国或一或二至于三十四十五十阿难若复此中有一小洲只有两国惟一国人同感恶缘则彼小洲当土众生睹诸一切不祥境界或见二日或见两月其中乃至晕适珮玦慧孛飞流负耳虹霓种种恶相但此国见彼国众生本所不见亦复不闻。

　　温陵曰不祥气现惟灾地见之乃同业妄感彼无灾地不闻不见晕适珮玦日月之灾象也慧孛飞流星辰之灾象也负耳虹霓阴阳之灾象也恶气环日曰晕日食曰适所谓适见于日月之灾也珮玦谓妖气近日如环珮之状星芒偏指曰彗如彗帚也芒气四出曰孛孛孛然也绝迹而去曰飞光迹相连曰流阴阳之气或背日如负旁日如耳或明而为虹暗而为霓。

　　阿难吾今为汝以此二事进退合明阿难如彼众生别业妄见瞩灯光中所现圆影虽现似境终彼见者目眚所成眚即见劳非色所造然见眚者终无见咎。

　　温陵曰圆影无实则似境而已乃见劳目眚所成非灯色所造也。

　　例汝今日以目观见山河国土及诸众生皆是无始见病所成见与见缘似现前境元我觉明见所缘眚觉见即眚本觉明心觉缘非眚。

　　吴兴曰无始见病如目眚也以法言之则阿赖耶识能见相分以惑言之正属无明补注曰以眼根及山河等境俱例圆影然则所指见病即无明也无明即觉明也上举圆影无实乃目眚所成例今根境无实乃无始无明所成见与见缘下牒显而详释也见即根见缘即境此根与境虽似现前实有而元非实有元我觉明见所缘眚之所成耳见所缘三字释成觉明也此一见字即能见分谓此觉明能见其所缘者即眚也觉见即眚等谓有觉有见即为眚病惟吾本觉明心能觉诸缘者非眚也盖本觉如好眼觉明如眚病根境如灯影耳。

　　觉所觉眚觉非眚中此实见见云何复名觉闻知见是故汝今见我及汝并诸世间十类众生皆即见眚非见眚者彼见真精性非眚者故不名见。

　　补注曰觉所觉下牒上觉缘非眚之意释前见见非见之疑也所觉即觉明等也今吾觉其所觉是眚而吾真觉非墯眚中此实见见之时见非是见也真见如是云何复以觉闻知见眚中之事而名之哉是故下重明眚事彼见下重结见非是见也吴兴曰云何复名觉闻知见者显其离妄亦责其未悟也然佛所说二种颠倒分别见妄者由前阿难云世尊为我宣说因缘及与自然心犹未开是故广示别业同分所见之相皆是虚妄此即重破因缘自然二种之执也又阿难云而今更闻见见非见重增迷闷故今再示觉非眚中此实见见也阅此文者当晓大途。

　　阿难如彼众生同分妄见例彼妄见别业一人一病目人同彼一国彼见圆影眚妄所生此众同分所见不祥同见业中瘴恶所起俱是无始见妄所生。

　　温陵曰引别业例同分引眚妄例瘴恶以明妄业虽异妄本不殊故曰俱是无始见妄所生吴兴曰上文云吾今为汝以此二事进退合明义见于此如彼众生等进同例别也一病目人等退别例同也问何故作此例邪答由别业中引目眚为喻显妄则易以因眚见影人皆知虚故同分中引瘴恶为喻显妄则难以因瘴睹相事皆如实故佛意欲彰同分之妄悉如别业之妄故有进退合明之说然目眚瘴恶所喻之法要显阿难一人及阎浮提乃至十方众生妄见咸尔又同业中瘴恶之妄犹易可知诸有漏国及诸众生虚妄病缘其实难信是故经文从狭至广以易例难展转相济也如此。

　　例阎浮提三千洲中兼四大海娑婆世界并洎十方诸有漏国及诸众生同是觉明无漏妙心见闻觉知虚妄病缘和合妄生和合妄死。

　　温陵曰上以一人例一国此以一国例大千合显器界根身无非见病和合妄起也觉明无漏妙心即依真起妄者吴兴曰真妄和合故有生死偏言妄者真如在迷故。

　　若能远离诸和合缘及不和合则复灭除诸生死因圆满菩提不生灭性清净本心本觉常住。

　　吴兴曰不和合者有似自然下文所破其义硕异。

　　阿难汝虽先悟本觉妙明性非因缘非自然性而犹未明如是觉元非和合生及不和合。

　　补注曰阿难前云因缘自然诸和合相与不和合心犹未开如来乃就同别二见文中重破因缘自然二种之执意谓阿难之心必已悟矣但和合等义疑犹未明故此下因辨觉元而重与明之先悟者已悟也。

　　阿难吾今复以前尘问汝汝今犹以一切世间妄想和合诸因缘性而自疑惑证菩提心和合起者则汝今者妙净见精为与明和为与暗和为与通和为与塞和。

　　吴兴曰菩提心者觉性也上文云而犹未明如是觉元非和合生等古人以佛果菩提解者谬矣温陵曰则汝下意谓设有所和即涉妄尘而不名妙净矣。

　　若明和者且汝观明当明现前何处杂见见相可辨杂何形像若非见者云何见明若即见者云何见见必见圆满何处和明若明圆满不合见和见必异明杂则失彼性明名字杂天明性和明非义彼暗与通及诸群塞亦复如是。

　　资中曰明属前相见属内心齐何处所而论其杂见之与相目击可分明见相杂作何形像温陵曰若非下谓明若非见不能见明此疑若相杂也明若即见谁为能见又非杂矣此章皆明浮尘幻相一无实体不容穷诘必见下谓惟见与明体必圆满不合相和盖和则间杂不圆满矣见必异明下牒上结成非和也孤山曰性谓见性见被明杂岂得名见明被见杂岂得名明和杂既失明性两名则知谓见和明不成义理故云和明非义彼暗与通下知非与明和则余皆非也。

　　复次阿难又汝今者妙净见精为与明合为与暗合为与通合为与塞合若明合者至于暗时明相已灭此见即不与诸暗合云何见暗若见暗时不与暗合与明合者应非见明既不见明云何明合了明非暗彼暗与通及诸群塞亦复如是。

　　资中曰上明和义如水和土今明合义如盖合函温陵曰和则杂而不辨合则附而不离合则不离故明相灭时见亦随灭不复合暗若不合暗而能见暗则与明合时应非见明然既不见明云何言与明合云何了明非暗邪合义不成则菩提心非和合起矣。

　　阿难白佛言世尊如我思惟此妙觉元与诸缘尘及心念虑非和合耶。

　　真际曰若和合不成即非和合形对必然故也此计真妄二法了不相触吴兴曰中论破计不出四性谓自他共无因也初破自然即无因也次破因缘即自他共也如以明暗空塞推于因缘正约他性又阿难所执空明心眼四种因缘空明即他心眼即自又佛说同别二种见境见亦自也境亦他也既有自他必含共性但由共性难破是故更作和合而说然则非和合义亦从自他开出为防末习委曲搜扬耳问此与前七处推心四性何别答七处四性都未涉真但破第六识心分别较计今自然等皆依觉性破妄显真微密观照于兹见矣。

　　佛言汝今又言觉非和合吾复问汝此妙见精非和合者为非明和为非暗和为非通和为非塞和若非明和则见与明必有边畔汝且谛观何处是明何处是见在见在明自何为畔阿难若明际中必无见者则不相及自不知其明相所在畔云何成彼暗与通及诸群塞亦复如是。

　　温陵曰若非下谓和则同而无畔非和则异故必有畔且求畔不得非非和矣阿难下谓相及乃有畔畔义不成非非和矣。

　　又妙见精非和合者为非明合为非暗合为非通合为非塞合若非明合则见与明性相乖角如耳与明了不相触见且不知明相所在云何甄明合非合理彼暗与通及诸群塞亦复如是。

　　吴兴曰非和约体不相入故以际畔推之非合约性自差别故以乖角破之温陵曰以为非合则根境乖背既不知明亦不显见二体既无从何甄别合与非合之理邪资中曰自征心辨见以来齐此广破人执此下阴入处界等文破法执也。

　　阿难汝犹未明一切浮尘诸幻化相当处出生随处灭尽幻妄称相其性真为妙觉明体如是乃至五阴六入从十二处至十八界因缘和合虚妄有生因缘别离虚妄名灭殊不能知生灭去来本如来藏常住妙明不动周圆妙真如性性真常中求于去来迷悟生死了无所得。

　　温陵曰明暗通塞合非合理皆所谓浮尘幻相和合妄起和合妄灭故当处出生随处灭尽本无有生亦无和合则幻妄称相而已幻无自性依真而立如华起空全体即空如泡生水全体即水故曰其性真为妙觉明体近取诸身远取诸物莫不皆然故曰如是乃至等也如来藏者当人法身妙性也依果而称曰如来含摄众德曰藏未尝去来曰常住暗不能昏曰妙明不随生灭曰不动无不遍足曰周圆妙万物而至神性一切而不异曰妙真如性能见是性则迷悟生死了不可得矣问真常之性人人本具既无去来生死柰何今之实有邪答不真常则有真常则不有譬之空水目病则华风击则泡岂其真常哉若晴明澄湛乃谓真常于明湛中静求华泡夫何所得能审乎此则不疑圣言惟务了幻妄而复真常也孤山曰五阴等诸经皆列三科谓阴处界以对愚根乐各有三故而今有四更加六入只是破十二处中内六处耳随机增减何必定三此并色心开合之殊广上浮尘诸幻化相也。

　　阿难云何五阴本如来藏妙真如性。

　　长水曰梵语塞健陀此云蕴古翻为阴蕴谓积聚阴谓盖覆积聚有为盖覆真性。

　　阿难譬如有人以清净目观晴明空惟一晴虚回无所有其人无故不动目晴瞪以发劳则于虚空别见狂华复有一切狂乱非相色阴当知亦复如是。

　　孤山曰净目况本具真智晴空况本具真理惟一晴虚即理智一如也回无所有绝九界妄色也其人喻众生也背真合妄故曰无故不动目晴妄心取着也瞪以发劳妄惑润业也于妙性中现九界色故曰于空见狂华等温陵曰狂华喻色阴狂相喻色境皆妄感也。

　　阿难是诸狂华非从空来非从目出如是阿难若空来者既从空来还从空入若有出入即非虚空空若非空自不容其华相起灭如阿难体不容阿难若目出者既从目出还从目入即此华性从目出故当合有见若有见者去既华空旋合见眼若无见者出既翳空旋当翳眼又见华时目应无翳云何晴空号清明眼。

　　温陵曰若有出入则有实体故非虚空非空则实故如阿难体更无所容此辨狂华不因空生也若华从目出则得目之性故应有见今旋时既不见眼又不翳眼非目出矣又若华从目出则华在空时目应无翳云何见华目尚有翳必见晴空无华方号清明眼邪此辨狂华不因目出也。

　　是故当知色阴虚妄本非因缘非自然性。

　　温陵曰既了幻华无因当知色阴虚妄本非因缘自然即如来藏妙真如性余四例此资中曰若知华相即空则显色阴本如来藏。

　　阿难譬如有人手足宴安百骸调适忽如忘生性无违顺其人无故以二手掌于空相摩于二手中妄生涩滑冷热诸相受阴当知亦复如是。

　　温陵曰触情于境纳境于心曰受宴安调适性无违顺喻藏性本无诸受也二手空摩妄生涩滑喻妄触引起诸受也忘生如圆觉所谓忽忘我身言调适之至也。

　　阿难是诸幻触不从空来不从掌出如是阿难若空来者既能触掌何不触身不应虚空选择来触若从掌出应非待合又掌出故合则掌知离则触入臂腕骨髓应亦觉知入时踪迹必有觉心知出知入自有一物身中往来何待合知要名为触是故当知受阴虚妄本非因缘非自然性。

　　温陵曰空体常遍不应有择掌当自出不应有待又若从掌出出必有入然合而出时掌虽有知离而入时臂且不觉既无定实全一虚妄耳。

　　阿难譬如有人谈说酢梅口中水出思蹋悬崖足心酸涩想阴当知亦复如是。

　　温陵曰想无实相由心成相说梅思崖无实相也口水足酸由心成相也凡想如之。

　　阿难如是酢说不从梅生非从口入如是阿难若梅生者梅合自谈何待人说若从口入自合口闻何须待耳若独耳闻此水何不耳中而出想蹋悬崖与说相类是故当知想阴虚妄本非因缘非自然性。

　　温陵曰人谈梅而口水梅不能谈则计梅出者妄也耳闻梅而心想口不能闻则计口入者妄也耳闻梅而耳无水则计说计闻皆妄也补注曰谈梅口水者因闻他人说梅而吾口水出思崖足酸者吾自思耳真际曰与说相类者应云如是思蹋非悬崖来非足心入若从崖来崖合自想何待人思若从足入足合自思何待心想若独心思何故足心觉有酸涩。

　　阿难譬如瀑流波浪相续前际后际不相逾越行阴当知亦复如是。

　　温陵曰妙湛妄动随境转徙念念迁谢新新不停故名行阴而譬瀑流也以念念生灭后不至前故曰不相逾越。

　　阿难如是流性不因空生不因水有亦非水性非离空水如是阿难若因空生则诸十方无尽虚空成无尽流世界自然俱受沦溺若因水有则此瀑流性应非水有所有相今应现在若即水性则澄清时应非水体若离空水空非有外水外无流是故当知行阴虚妄本非因缘非自然性。

　　温陵曰牒释流性不因空水非即非离以明行阴无实体也有所有相谓流应离水别有体相也空非有外水流其间水外无流流终依水则非离空水矣资中曰若因水有下谓若因其水别有流性因果性别则瀑流性不应是水能有是水所有是流二相若殊俱应现在。

　　阿难譬如有人取频伽瓶塞其两孔满中擎空千里远行用饷他国识阴当知亦复如是。

　　槜李曰频伽好声鸟也瓶形象之孤山曰瓶喻妄业空喻妄识业牵识走如瓶擎空行舍身受身喻以远行现阴如此国中阴生阴悉如他国。

　　阿难如是虚空非彼方来非此方入如是阿难若彼方来则本瓶中既贮空去于本瓶地应少虚空若此方入开孔倒瓶应见空出是故当知识阴虚妄本非因缘非自然性。

　　孤山曰虚空非从彼方来入此方若瓶盛空从彼入此何故彼方不见空少此方不见空出温陵曰性空真觉周遍法界一迷为识故如瓶中之空耳内外一空喻性识一体塞其两孔喻妄分同异也空无来往不可擎饷喻性无生灭亦无舍受今言擎饷者比迷性为识妄随流转之状也身心万法即如来藏妙真如性道嫌拣择理忘情谓凡有言说皆为戏论拟心动念尽涉迷倒大觉将与觉之故此卷之初权且明正倒辨缘影择见精示真量一就其迷倒情计为之拂心眼之尘翳洗肺肠之垢浊使心境洒落真妄两忘然后融会入如来藏遂知根尘处界法法无非妙真如性此第二及第三卷大旨也。

　　大佛顶如来密因修证了义诸菩萨万行首楞严经会解卷第四
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第五　　　　　　　绵五

　　天竺沙门般剌密帝译

　　乌苌国沙门弥伽释迦译语

　　菩萨戒弟子前正议大夫同中书门下平章事房融笔受

　　师子林沙门　惟则　会解

　　复次阿难云何六入本如来藏妙真如性。

　　长水曰梵语钵罗吠奢此云入亦云处境入之处也亦是识生处故然根境二法俱识生处今分六根别破故惟以根为入也。

　　阿难即彼目睛瞪发劳者兼目与劳同是菩提瞪发劳相。

　　吴兴曰前色阴中譬如目睛瞪以发劳则于虚空别见狂花等相盖以目喻真以劳喻妄以华喻色今指前喻故云即彼目睛等兼目与劳下斯取前文能喻之根便为此中所喻之法以彼劳目正是眼入虚妄之相故当知眼入乃至意入皆如空华故六入文并云同是菩提瞪发劳相问何不直就根尘推破见性而须指前劳目之事乎答夫根尘遍迷悟必从要故指凡夫易解之妄事用开阿难未了之执情向下塞耳闻声畜鼻觉触例亦如是。

　　因于明暗二种妄尘发见居中吸此尘象名为见性此见离彼明暗二尘毕竟无体如是阿难当知是见非明暗来非于根出不于空生何以故若从明来暗即随灭应非见暗若从暗来明即随灭应无见明若从根生必无明暗如是见精本无自性若于空出前瞩尘象归当见根又空自观何关汝入是故当知眼入虚妄本非因缘非自然性。

　　温陵曰因尘发见因根吸尘故名眼入然离尘无体足知虚妄乃至云非明暗来非根出等既无所从则非因缘自然本如来藏妙真如性矣补注曰按环师科经此有三科即彼目睛下依真起妄因于明暗下辨妄无实是故当知下了妄即真盖谓妄无自性全体即真也余五例此。

　　阿难譬如有人以两手指急塞其耳耳根劳故头中作声兼耳与劳同是菩提瞪发劳相。

　　吴兴曰譬如者此以假设其事晓训令悟故云譬如非取比况之义也下文亦尔。

　　因于动静二种妄尘发闻居中吸此尘象名听闻性此闻离彼动静二尘毕竟无体如是阿难当知是闻非动静来非于根出不于空生何以故若从静来动即随灭应非闻动若从动来静即随灭应无觉静若从根生必无动静如是闻体本无自性若于空出有闻成性即非虚空又空自闻何关汝入是故当知耳入虚妄本非因缘非自然性。

　　孤山曰耳闻动静犹目见明暗也诸经所说对声有闻缘明有见今文了义静亦名闻暗亦名见鼻闻通塞意知生灭例亦如是。

　　阿难譬如有人急畜其鼻畜久成劳则于鼻中闻有冷触因触分别通塞虚实如是乃至诸香臭气兼鼻与劳同是菩提瞪发劳相因于通塞二种妄尘发闻居中吸此尘象名嗅闻性此闻离彼通塞二尘毕竟无体当知是闻非通塞来非于根出不于空生何以故若从通来塞则闻灭云何知塞如因塞有通则无闻云何发明香臭等触若从根生必无通塞如是闻机本无自性若从空出是闻自当回嗅汝鼻空自有闻何关汝入是故当知鼻入虚妄本非因缘非自然性。

　　温陵曰畜缩气也冷因畜有不畜本无鼻入之妄皆如是也吴兴曰机者弩牙也根有发闻之义故取譬之。

　　阿难譬如有人以舌舐吻熟舐令劳其人若病则有苦味无病之人微有甜触由甜与苦显此舌根不动之时淡性常在兼舌与劳同是菩提瞪发劳相因甜苦淡二种妄尘发知居中吸此尘象名知味性此知味性离彼甜苦及淡二尘毕竟无体如是阿难当知如是尝苦淡知非甜苦来非因淡有又非根出不于空生何以故若甜苦来淡则知灭云何知淡若从淡出甜即知亡复云何知甜苦二相若从舌生必无甜淡及与苦尘斯知味根本无自性若于空出虚空自味非汝口知又空自知何关汝入是故当知舌入虚妄本非因缘非自然性阿难譬如有人以一冷手触于热手若冷势多热者从冷若热功胜冷者成热如是以此合觉之触显于离知涉热若成因于劳触兼身与劳同是菩提瞪发劳相因于离合二种妄尘发觉居中吸此尘象名知觉性此知觉体离彼离合违顺二尘毕竟无体如是阿难当知是觉非离合来非违顺有不于根出又非空生何以故若合时来离当已灭云何觉离违顺二相亦复如是若从根出必无离合违顺四相则汝身知元无自性必于空出空自知觉何关汝入是故当知身入虚妄本非因缘非自然性。

　　温陵曰身入主触然触无自性犹如二手冷热相涉两无定势足知其妄也手不自触因合觉触故曰合觉之触合不自合因离知合故曰显于离知涉势若成等者谓以热涉冷使冷成热亦则劳触而已。

　　阿难譬如有人劳倦则眠睡熟便寤览尘斯忆失忆为忘是其颠倒生住异灭吸习中归不相逾越称意知根兼意与劳同是菩提瞪发劳相。

　　吴兴曰寤则览尘斯忆睡则失忆为忘又睡中有梦寤中有忘皆是览尘失忆之相忆之则生忘之则灭故下文云因于生灭二种妄尘也以妄对真即是颠倒此二妄尘复为生住异灭四种细相吸习此相中归意根四相刹那前后不离故曰不相逾越。

　　因于生灭二种妄尘集知居中吸撮内尘见闻逆流流不及地名觉知性此觉知性离彼寤寐生灭二尘毕竟无体。

　　孤山曰前举四相此惟二者以生摄住以灭[(冰-水+〡)*ㄆ]异而且以忆者为生忘者为灭内尘法尘也见闻逆流者以忆故则能逆缘落谢五尘即览尘斯忆也流不及地者以忘故则成缘于思不及处即失忆为忘也又解眼等五根但缘现境惟意知根能缘过去乃是流入五根不及之地虽通两释前义为正。

　　如是阿难当知如是觉知之根非寤寐来非生灭有不于根出亦非空生何以故若从寤来寐即随灭将何为寐必生时有灭即同无令谁受灭若从灭有生即灭无谁知生者若从根出寤寐二相随身开合离斯二体此觉知者同于空华毕竟无性若从空生自是空知何关汝入是故当知意入虚妄本非因缘非自然性。

　　资中曰列子云其寤也形开其寐也形交交即合也寤寐二相自是形之开合汝觉知性则无别体故云同于空华补注曰将何为寐令谁受灭为受二字当作知字寤寐当互破但文略耳。

　　复次阿难云何十二处本如来藏妙真如性。

　　孤山曰前六入破六根虽以尘对辨而正意在根今十二处虽根尘互破正破在尘后十八界虽根境识三相对推破而正意惟在六识也吴兴曰初五阴中以喻比法用破执情次六入中指假设事显其妄相今十二处乃至七大即于现前见闻之境及近所目击者示其藏性是则经文从疏洎亲去假就实善巧开发之义了然可别矣。

　　阿难汝且观此祗陀树林及诸泉池于意云何此等为是色生眼见眼生色相阿难若复眼根生色相者见空非色色性应销销则显发一切都无色相既无谁明空质空亦如是若复色尘生眼见者观空非色见即销亡亡则都无谁明空色是故当知见与色空俱无处所即色与见二处虚妄本非因缘非自然性。

　　温陵曰眼能生色则眼为色性然见空之时既无色相则色性应销眼中之色性既销则显发一切都无色相矣且色空二法对待而显色相既无何以显空故曰谁明空质然则计眼生色处者妄也空亦如是者因色例空亦无定处也若复色尘下谓色能生见则观空之时见无所生故曰销亡亡即无见谁明空色然则计色生眼处者妄也。

　　阿难汝更𦗟此祗陀园中食办系鼓众集撞钟钟鼓音声前后相续于意云何此等为是声来耳边耳往声处阿难若复此声来于耳边如我乞食室罗筏城在祗陀林则无有我此声必来阿难耳处目连迦叶应不俱闻何况其中一千二百五十沙门一闻钟声同来食处若复汝耳往彼声边如我归住祗陀林中在室罗城则无有我汝闻鼓声其耳已往击鼓之处钟声齐出应不俱闻何况其中象马牛羊种种音向若无来往亦复无闻是故当知𦗟与音声俱无处所即𦗟与声二处虚妄本非因缘非自然性。

　　温陵曰如我入城祗林无我喻声来耳边则余处无声然千众皆闻则声处无实矣若复汝耳下谓如我归林城中无我喻耳往声处则余处无耳然异音皆闻则耳处无实矣孤山曰若无来往下谓声不来耳耳不往声闻义不立。

　　阿难汝又嗅此炉中栴檀此香若复然于一铢室罗筏城四十里内同时闻气于意云何此香为复生栴檀木生于汝鼻为生于空阿难若复此香生于汝鼻称鼻所生当从鼻出鼻非栴檀云何鼻中有栴檀气称汝闻香当于鼻入鼻中出香说闻非义若生于空空性常恒香应常在何藉炉中爇此枯木若生于木则此香质因爇成烟若鼻得闻合蒙烟气其烟腾空未及遥远四十里内云何已闻是故当知香鼻与闻俱无处所即嗅与香二处虚妄本非因缘非自然性。

　　温陵曰鼻非栴檀非鼻生也藉爇而有非空生也香质木也烟非木也离木离烟又远四十里闻香岂木生哉既非鼻非空非木无实处矣槜李曰此中义理稍难成立且鼻舌身三者是合中知也设四十里内闻香亦是香有殊胜之力其气远腾彼合之处久久方闻而言不待鼻蒙烟气等甚与教相及现量相违若约互用自在坏法相说又非此意今此释者恐取圣人根力强利能速疾远闻不取凡常钝劣者说理实必湏气通于鼻方得成闻经中一往㨿粗显边似不到鼻故作斯破吴兴曰敏师一往之说其实然也若尔但是香有殊胜之力不须更取圣人根力强利也如法华经云此香六铢价直娑婆世界不亦胜乎。

　　阿难汝常二时众中持钵其间或遇酥酪醍醐名为上味于意云何此味为复生于空中生于舌中为生食中阿难若复此味生于汝舌在汝口中只有一舌其舌尔时已成酥味遇黑石蜜应不推移若不变移不名知味若变移者舌非多体云何多味一舌之知若生于食食非有识云何自知又食自知即同他食何预于汝名味之知若生于空汝啖虚空当作何味必其虚空若作咸味既咸汝舌亦咸汝面则此界人同于海鱼既常受咸了不知淡若不识淡亦不觉咸必无所知云何名味是故当知味舌与尝俱无处所即尝与味二俱虚妄本非因缘非自然性。

　　温陵曰生于汝舌下谓舌无定味又非多体则味不生于舌矣石蜜沙糖也坚如沙石若生于食下谓食不自知因舌知味纵食能知则知不在汝便同他食汝无所预何名知味理既不然则味不生于食矣若生于空下谓虚空无味则味不生于空矣。

　　阿难汝常晨朝以手摩头于意云何此摩所知谁为能触能为在手为复在头若在于手头则无知云何成触若在于头手则无用云何名触若各各有则汝阿难应有二身若头与手一触所生则手于头当为一体若一体者触则无成若二体者触谁为在在能非所在所非能不应虚空与汝成触是故当知觉触与身俱无处所即身与触二俱虚妄本非因缘非自然性。

　　温陵曰触因根境能所相感而独依根明者示万法一体由妄分能所故有妄触然在手在头初无定处即身与触处皆虚妄矣若各各有下二者合辨身触二处皆无实矣触则无成者谓触须二物一则不成非所非能言皆无实处。

　　阿难汝常意中所缘善恶无记三性生成法则此法为复即心所生为当离心别有方所阿难若即心者法则非尘非心所缘云何成处。

　　温陵曰善恶缘虑心也无记昏住心也意缘不出此三而吸撮内尘成所缘法故曰生成法则若即心者下谓法若即心则不属尘既非所缘何成法处。

　　若离于心别有方所则法自性为知非知知则名心异汝非尘同他心量即汝即心云何汝心更二于汝若非知者此尘既非色声香味离合冷暖及虚空相当于何在今于色空都无表示不应人间更有空外心非所缘处从谁立是故当知法则与心俱无处所则意与法二俱虚妄本非因缘非自然性。

　　温陵曰法尘非相因意知显故问为知非知知则属心然体异于汝又且非尘故同他心量设若非知然此法尘既非色等特由知发今既非知处当何在既色空之内无所表显不应存于色空之外况空又非有外也则心缘法处终无实矣孤山曰即汝即心者防转计也云何下难也汝心惟一云何有二根尘俱知是二心也离合冷暖者触尘也。

　　复次阿难云何十八界本如来藏妙真如性。

　　温陵曰根尘识三各六分内外中为界孤山曰界者因也种族也。

　　阿难如汝所明眼色为缘生于眼识此识为复因眼所生以眼为界因色所生以色为界。

　　吴兴曰如汝所明者小乘所解因缘生法皆是实有不了即空今据彼诘之用破其执也他皆放此。

　　阿难若因眼生既无色空无可分别纵有汝识欲将何用汝见又非青黄赤白无所表示从何立界若因色生空无色时汝识应灭云何识知是虚空性若色变时汝亦识其色相迁变汝识不迁界从何立从变则变界相自无不变则恒既从色生应不识知虚空所在若兼二种眼色共生合则中离离则两合体性杂乱云何成界是故当知眼色为缘生眼识界三处都无则眼与色及色界三本非因缘非自然性。

　　温陵曰若独因眼不有色空则识无所缘见无所表界无所立非因眼矣若因色生当随色灭色灭空现当不识知矣若亦识知则是色相迁变汝识独存独则无邻界从何立非因色矣从变下牒难变则无体故界相自无若不随变则识性常一当一于色应不识空理又不然非从色生矣若眼色兼合共生识界当半有知半无知故曰中离若中离者半合根半合境故曰两合二义推穷皆不成界既不因色亦不兼二诸妄并除藏性自显余五例此孤山曰体性杂乱谓根境两属乖种族也。

　　阿难又汝所明耳声为缘生于耳识此识为复因耳所生以耳为界因声所生以声为界阿难若因耳生动静二相既不现前根不成知必无所知知尚无成识何形貌若取耳闻无动静故闻无所成云何耳形杂色触尘名为识界则耳识界复从谁立。

　　长水曰若因耳生等破胜义根也若无前境根自无知若实无知更有何识若取耳闻等破浮尘根也设取浮尘之耳容有闻者若无动静亦不成闻云何将此可见浮尘杂色触法为识界耶则耳下双质二根也温陵曰杂色触尘谓耳形杂物色触声尘而已。

　　若生于声识因声有则不关闻无闻则亡声相所在识从声生许声因闻而有声相闻应闻识不闻非界闻则同声识已被闻谁知闻识若无知者终如草木不应声闻杂成中界界无中位则内外相复从何成是故当知耳声为缘生耳识界三处都无则耳与声及声界三本非因缘非自然性。

　　长水曰声能生识何假于闻若无于闻声亦不有纵谓识从声生又许因根有相则闻声时即是闻识若不闻识则非界义若闻于识识则同声既能了之识作所闻之境谁为能知知此闻识温陵曰若无知者下谓能闻而无知则如草木矣亦不可也不应声闻等谓依根依境单论既非不应二者合成识界而为中位中位既无边界何立。

　　阿难又汝所明鼻香为缘生于鼻识此识为复因鼻所生以鼻为界因香所生以香为界阿难若因鼻生则汝心中以何为鼻为取肉形双爪之相为取嗅知动摇之性若取肉形肉质乃身身知即触名身非鼻名触即尘鼻尚无名云何立界。

　　孤山曰若取肉形下破浮尘根也温陵曰名身则非鼻名触则属身根所对之尘故曰鼻尚无名也。

　　若取嗅知又汝心中以何为知以肉为知则肉之知元触非鼻以空为知空则自知肉应非觉如是则应虚空是汝汝身非知今日阿难应无所在以香为知知自属香何预于汝若香臭气必生汝鼻则彼香臭二种流气不生伊兰及栴檀木二物不来汝自嗅鼻为香为臭臭则非香香应非臭若香臭二俱能闻者则汝一人应有两鼻对我问道有二阿难谁为汝体若鼻是一香臭无二臭既为香香复成臭二性不有界从谁立。

　　孤山曰破胜义也温陵曰肉质之知属身故曰元触非鼻虚空之质属空故曰肉应非觉伊兰臭𣗳也吴兴曰从二物不来下以根从境破境既有二根应成两先㝎云为香为臭次责云臭则非香香应非臭意在俱闻墯两鼻之失也若鼻是一复以境从根破根既惟一境云何二二性不立识界奚存已上皆破根生也问既云以香为知知自属香岂非破境邪答斯盖对根而说正破胜义下文不对根辨方破境生也。

　　若因香生识因香有如眼有见不能观眼因香有故应不知香知即非生不知非识香非知有香界不成识不知香因界则非从香建立既无中间不成内外彼诸闻性毕竟虚妄是故当知鼻香为缘生鼻识界三处都无则鼻与香及香界三本非因缘非自然性。

　　温陵曰眼识因眼而有既不能见眼鼻识因香而有应不知香若曰能知即非香生若曰不知即不名识皆不可也香非知有下谓香不因根则不成香界识不知香则不成识界孤山曰中间识也内外根境也。

　　阿难又汝所明舌味为缘生于舌识此识为复因舌所生以舌为界因味所生以味为界阿难若因舌生则诸世间甘蔗乌梅黄连石盐细辛姜桂都无有味汝自尝舌为甜为苦若舌性苦谁来尝舌舌不自尝孰为知觉舌性非苦味自不生云何立界。

　　温陵曰甘蔗等举五味也味因舌尝若舌本苦则无能尝者孰为识体若舌本淡既不因境味无所生无味与对从何立界此计识因舌生者妄也。

　　若因味生识自为味同于舌根应不自尝云何识知是味非味又一切味非一物生味既多生识应多体识体若一体必味生咸淡甘辛和合俱生诸变异相同为一味应无分别分别既无则不名识云何复名舌味识界不应虚空生汝心识。

　　温陵曰识自为味谓识即味也同于舌根谓识不自尝也又一切味下谓识因味生则味多识亦应多识一味亦应一体必味生者牒㝎识因味生也咸淡甘辛同为一味者结成识一味亦应一也异识既一异味既同则无分别无别则非识非识则无界此计识因味生者妄也吴兴曰咸淡甘辛略举四味详则有六更加苦酢言和合者众味共成也俱生者本性不易也变异者烧煮异本也。

　　舌味和合即于是中元无自性云何界生是故当知舌味为缘生舌识界三处都无则舌与味及舌界三本非因缘非自然性。

　　孤山曰初因舌是破自生二因味是破他生三不应虚空是破无因生四舌味和合是破共生前后诸文皆尔此中最显。

　　阿难又汝所明身触为缘生于身识此识为复因身所生以身为界因触所生以触为界阿难若因身生必无合离二觉观缘身何所识若因触生必无汝身谁有非身知合离者。

　　温陵曰觉观即身识而以合离二境为缘若无缘则无识是则因境非因身也若因触生下谓若无身则不知合离是又因身非因境也。

　　阿难物不触知身知有触知身即触知触即身即触非身即身非触身触二相元无处所合身即为身自体性离身即是虚空等相内外不成中云何立中不复立内外性空即汝识生从谁立界是故当知身触为缘生身识界三处都无则身与触及身界三本非因缘非自然性。

　　温陵曰物不触知身知有触者徒触不能生知因身然后知触此明身识由根境合显也合则当知身即触也触即身也若身即触则身非身矣若触即身则触非触矣身触互夺故无处所合身则无触位故即为身体离身则无触用故即同虚空然则内外中间之位皆不成立矣。

　　大佛顶如来密因修证了义诸菩萨万行首楞严经会解卷第五
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第六　　　　　　　绵六

　　阿难又汝所明意法为缘生于意识此识为复因意所生以意为界因法所生以法为界阿难若因意生于汝意中必有所思发明汝意若无前法意无所生离缘无形识将何用。

　　温陵曰意识发于所思意根生于法尘二者皆属前境离此则根无形识无用是必因境计根生者妄也。

　　又汝识心与诸思量兼了别性为同为异同意即意云何所生异意不同应无所识若无所识云何意生若有所识云何识意惟同与异二性无成界云何立。

　　温陵曰又辨根识混滥不成因界也同则无复能所异则不能有识二既混滥已无自性则界无所立矣吴兴曰俱舍论云集起名心筹量名意了别名识此文识心同彼第一即意根也思量兼了别性同彼第二第三即意根所生之识也彼第二亦云意者盖识之异名耳故婆沙中明心意识三无有差别如火名焰亦名为炽亦名烧薪是知意识名同但约先后以分二义也同意下谓若识同意云何复有能生所生异意下谓若异意则应所生同于无情若无下谓又纵计云所生无识则与能生体性非类若有下谓又若救云所生有识此识既无前法可缘必须反识其意意若为境根义不成补注曰若有所识云何识意者若异意而又自有识则何名意识盖识意语倒也。

　　若因法生世间诸法不离五尘汝观色法及诸声法香法味法及与触法相状分明以对五根非意所摄汝识决定依于法生汝今谛观法法何状若离色空动静通塞合离生灭越此诸相终无所得生则色空诸法等生灭则色空诸法等灭所因既无因生有识作何形相相状不有界云何生。

　　资中曰以五尘之法各配五根离五尘外意无别法长水曰法法者法尘之法也槜李曰色空动静通塞即色声香三尘也合离即味触两尘生灭即法尘然生灭但是五尘通相离五无体故云生则诸法生灭则诸法灭也补注曰所因者即法尘也所因之法自无实状则因之生识复作何状耶状不有则界亦亡矣此阙根境合辨之科高丽幻师以所因既无等科为合辨然未有的㨿姑从阙之。

　　是故当知意法为缘生意识界三处都无则意与法及意界三本非因缘非自然性。

　　温陵曰既非因缘自然是谓妙真如性也前近取诸身显如来藏故依阴入处界四科以明虽悟一身未融万法根境尚异见性未圆后复远取诸物圆示藏性故依地水火风空见识七大以明使悟物我同根是非一体法法圆成尘尘周遍法界颂云若人欲识真空理身内真如还遍外情与无情共一体处处皆同真法界此七大之大旨也谓之大者以性圆周遍含里十方为义所以有七者万法生成不离四大而依空建立因见有觉因识有知故也前五无情所具后二有情兼之今举其七则万法该矣然彼大性先非水火亦非空识全一如来藏体循业发现而已七大既尔万法皆然凡我依正先非根身亦非器界皆即循业之相性真圆融初无生灭所以阿难蒙佛开示身心荡然得无𦊱碍了知世间诸所有物皆即妙心含里十方反观幻身起灭无从获本妙心常住不灭。

　　阿难白佛言世尊如来常说和合因缘一切世间种种变化皆因四大和合发明云何如来因缘自然二俱排𢷤我今不知斯义所属惟垂哀愍开示众生中道了义无戏论法。

　　温陵曰此依权教问难曰四大发起七大因缘自然之义也孤山曰阿难执昔所谈世谛疑今所演第一义谛将恐众生闻昔和合则滞于有闻今排𢷤则溺于空不达中道动成戏论故请开示。

　　尔时世尊告阿难言汝先厌离声闻缘觉诸小乘法发心勤求无上菩提故我今时为汝开示第一义谛如何复将世间戏论妄想因缘而自缠绕汝虽多闻如说药人真药现前不能分别如来说为真可怜愍汝今谛听吾当为汝分别开示亦令当来修大乘者通达实相阿难默然承佛圣旨阿难如汝所言四大和合发明世间种种变化阿难若彼大性体非和合则不能与诸大杂和犹如虚空不和诸色若和合者同于变化始终相成生灭相续生死死生生生死死如旋火轮未有休息。

　　吴兴曰若彼大性下破非和合之疑也以阿难既执和合疑非和合故今破之意云若谓四大之性不和四大之相斯则性居相外二不相杂故曰犹如虚空不和诸色此约真如随缘不同顽空之性也若和合者下破和合也既破非和恐计于合故复破之此约真如不变不同变化等相也温陵曰旋火之轮无有实体喻虚妄相成相续之相也。

　　阿难如水成冰冰还成水。

　　温陵曰直示大性非和不和之理而起后文故复召告也夫水何和而成冰冰何和而成水七大之性不因和合循业发现如此而已。

　　汝观地性粗为大地细为微尘至邻虚尘析彼极微色边际相七分所成更析邻虚即实空性。

　　温陵曰尘之细者曰微细之又细曰极微微之又微曰邻虚极微之尘犹有微色故名色边际相析极微为七分则微色殆虚故名邻虚。

　　阿难若此邻虚析成虚空当知虚空出生色相汝今问言由和合故出生世间诸变化相汝且观此一邻虚尘用几虚空和合而有不应邻虚合成邻虚又邻虚尘析入空者用几色相合成虚空若色合时合色非空若空合时合空非色色犹可析空云何合。

　　孤山曰既能析色为空亦可合空成色资中曰若空不可合色从何生故知此色本无自性。

　　汝元不知如来藏中性色真空性空真色清净本然周遍法界随众生心应所知量循业发现世间无知惑为因缘及自然性皆是识心分别计度但有言说都无实义。

　　温陵曰如来藏性万法一如而循发似异遂有七大之名特体用异称耳真空者一如之体也故七大皆言真空七大即循业之用也故曰性空真色乃至性空真识体用不二故相依互举不离妙性故一一皆言性也不垢不净曰清净非和不和曰本然无乎不在曰周遍既非垢净和合而能成七大万法者但随心应量循业发现而已孤山曰如来藏即心性中道也即俗而真故曰性色真空即真而俗故曰性空真色以真俗即中故并云性三谛圆融不一不异非纵非横名如来藏俗则十界备矣真则生佛寂然此言理具非关事造然理必融事事岂殊理理事双泯故曰清净本然心佛众生三无差别彼彼互摄一一相融故曰周遍法界随众生心下即如来藏随染净缘顺差别业变造十界依正之事也世间通指九界因缘义含自他共三性自然即无因性。

　　阿难火性无我寄于诸缘汝观城中未食之家欲炊㸑时手执阳燧日前求火阿难名和合者如我与汝一千二百五十比丘今为一众众虽为一结其根本各各有身皆有所生氏族名字如舍利弗婆罗门种优楼频螺迦叶波种乃至阿难瞿昙种姓阿难若此火性因和合有彼手执镜于日求火此火为从镜中而出为从艾出为于日来阿难若日来者自能烧汝手中之艾来处林木皆应受焚若镜中出自能于镜出然于艾镜何不镕纡汝手执尚无热相云何镕泮若生于艾何藉日镜光明相接然后火生汝又谛观镜因手执日从天来艾本地生火从何方游历于此日镜相远非和非合不应火光无从自有汝犹不知如来藏中性火真空性空真火清净本然周遍法界随众生心应所知量阿难当知世人一处执镜一处火生遍法界执满世间起起遍世间宁有方所循业发现世间无知惑为因缘及自然性皆是识心分别计度但有言说都无实义。

　　温陵曰火无自体寓物成形故曰无我众名和合诘之各有根本真和合也火名和合诘之各无根本非和合矣优楼频螺云木𤓰林迦叶波云龟氏瞿昙云地最胜亦云日种孤山曰瞿昙星名从星立姓至于后代改姓释迦槜李曰阳燧者崔豹古今注云以铜为之如镜之状照物则影倒向日则火出淮南子云阳燧火方诸也论𢖍曰于五月丙午日午时销炼五方石圆如镜中央洼纡者屈也。

　　阿难水性不定流息无恒如室罗城迦毗罗仙斫迦罗仙及钵头摩诃萨多等诸大幻师求太阴精用和幻药是诸师等于白月昼手执方诸承月中水此水为复从珠中出空中自有为从月来。

　　温陵曰求则流否则息所谓流息无恒也迦毗罗等四皆外道善幻术太阴精月中之水也月望前曰白亭午曰昼方诸取水之珠也即阴燧也孤山曰淮南子云方诸见月则津而为水高诱注曰方诸阴燧大蛤也熟拭令热以向月则水生也许慎注曰方石也诸珠也译人今取许注故文云从珠中出等也。

　　阿难若从月来尚能远方令珠出水所经林木皆应吐流流则何待方诸所出不流明水非从月降若从珠出则此珠中常应流水何待中宵承白月昼若从空生空性无边水当无际从人泊天皆同滔溺云何复有水陆空行汝更谛观月从天陟珠因手持承珠水盘本人敷设水从何方流注于此月珠相远非和非合不应水精无从自有汝尚不知如来藏中性水真空性空真水清净本然周遍法界随众生心应所知量一处执珠一处水出遍法界执满法界生生满世间宁有方所循业发现世间无知惑为因缘及自然性皆是识心分别计度但有言说都无实义。

　　温陵曰谓林木既不吐流明知此水非从月降水非月来又非珠出不从空生则本然周遍非和合矣。

　　阿难风性无体动静不常汝常整衣入于大众僧伽梨角动及傍人则有微风拂彼人面此风为复出袈裟角发于虚空生彼人面阿难此风若复出袈裟角汝乃披风其衣飞摇应离汝体我今说法会中垂衣汝看我衣风何所在不应衣中有藏风地若生虚空汝衣不动何因无拂空性常住风应常生若无风时虚空当灭灭风可见灭空何状若有生灭不名虚空名为虚空云何风出若风自生被拂之面从彼面生当应拂汝自汝整衣云何倒拂汝审谛观慗衣在汝面属彼人虚空寂然不参流动风自谁方鼓动来此风空性隔非和非合不应风性无从自有汝宛不知如来藏中性风真空性空真风清净本然周遍法界随众生心应所知量阿难如汝一人微动眼衣有微风出遍法界拂满国土生周遍世间宁有方所循业发现世间无知惑为因缘及自然性皆是识心分别计度但有言说都无实义。

　　温陵曰拂衣则动垂衣则静所谓动静不常也汝审下谓三性不参二性相隔求风所从杳莫可究既非衣出又非空生非生彼面了无所从非和合矣谓本然周遍循业发现得不信哉风性或作风心误也真际曰僧伽梨大衣也袈裟从色得名三衣通称。

　　阿难空性无形因色显发如室罗城去河遥处诸刹利种及婆罗门毗舍首陀兼颇罗墯栴陀罗等新立安居凿井求水出土一尺于中则有一尺虚空如是乃至出土一丈中间还得一丈虚空虚空浅深随出多少此空为当因土所出因凿所有无因自生。

　　温陵曰凿土得空所谓因色显发也西天贵贱族分四姓如此方四民刹帝利王族也婆罗门净志也亦云净行以守道居正洁白其操也毗舍商贾也首陀农夫也是谓四姓颇罗墯利根也旃陀罗魁脍也此又智愚之族也孤山曰颇罗墯此翻捷疾亦利根慈恩云婆罗门凡十八姓此居其一也旃陀罗此云严𢡠恶业自严行持标帜谓摇铃持竹也。

　　阿难若复此空无因自生未凿土前何不无碍惟见大地㢠无通达若因土出则土出时应见空入若土先出无空入者云何虚空因土而出若无出入则应空土元无异因无异则同则土出时空何不出若因凿出则凿出空应非出土不因凿出凿自出土云何见空汝更审谛谛审谛观凿从人手随方运转土因地移如是虚空因何所出凿空虚实不相为用非和非合不应虚空无从自出。

　　补注曰若因土出下谓虚空若因土出则凿土出井之时应见虚空出于土而入于井今既不然矣故又破云虚空若无出入则空于土二无有异而同体矣既同体则土出井时何不见空从井出邪温陵曰汝更下令详察其非因缘自然也凿空虚实谓凿实空虚也上诸巧辨皆遣识心妄计而显圆融真体也。

　　若此虚空性圆周遍本不动摇当知现前地水火风均名五大性真圆融皆如来藏本无生灭。

　　温陵曰会上义而通前文也由上所明非因缘和合则知空性圆遍非生灭法一大既尔余大皆然故通言地水火风云现前者使触事而明无他求也吴兴曰四大后所以点空均名五大者盖诸经常谈惟四而已此既异彼故特言之下根识中其例亦尔通名大者且依事立智论云佛说四大无处不有故名为大若言大性周遍必须指事即理摄末归本不可名而名之是谓如来藏也或有直以藏性释于大名者一何误哉。

　　阿难汝心昏迷不悟四大元如来藏当观虚空为出为入为非出入。

　　温陵曰若悟虚空性圆周遍本无出入即悟四大性真圆融本无生灭也。

　　汝全不知如来藏中性觉真空性空真觉清净本然周遍法界随众生心应所知量阿难如一井空空生一井十方虚空亦复如是圆满十方宁有方所循业发现世间无知惑为因缘及自然性皆是识心分别计度但有言说都无实义。

　　温陵曰空与觉亦体用异称也体用不二故相依而举。

　　阿难见觉无知因色空有如汝今者在祗陀林朝明夕昏设居中宵白月则光黑月便暗则明暗等因见分析此见为复与明暗相并太虚空为同一体为非一体或同非同或异非异。

　　槜李曰此问四句一同二异三亦同亦异四非同非异但经文分两同两异各成一句。

　　阿难此见若复与明与暗及与虚空元一体者则明与暗二体相亡暗时无明明时无暗若与暗一明则见亡必一于明暗时当灭灭则云何见明见暗若明暗殊见无生灭一云何成若此见精与暗与明非一体者汝离明暗及与虚空分析见元作何形相离明离暗及离虚空是见元同龟毛兔角明暗虚空三事俱异从何立见明暗相背云何或同离三元无云何或异分空分见本无边畔云何非同见暗见明性非迁改云何非异汝更细审微细审详审谛审观明从太阳暗随黑月通属虚空壅归大地如是见精因何所出见觉空顽非和非合不应见精无从自出。

　　温陵曰阿难下辨非一体也若此见精下辨非异体也明暗相背下辨非或同非同或异非异也汝更下令详察其性真圆融不涉诸妄也。

　　若见闻知性圆周遍本不动摇当知无边不动虚空并其动摇地水火风均名六大性真圆融皆如来藏本无生灭阿难汝性沉沦不悟汝之见闻觉知本如来藏汝当观此见闻觉知为生为灭为同为异为非生灭为非同异。

　　孤山曰若见闻知者前于六根广破眼见余根并略今类通显示其性皆遍闻即耳根觉即鼻舌身根知即意根不言觉者略也温陵曰为生为灭等者生灭同异皆因妄尘非生非异不离妄计离此诸妄即如来藏也。

　　汝曾不知如来藏中性见觉明觉精明见清净本然周遍法界随众生心应所知量如一见根见周法界𦗟嗅尝触觉触觉知妙德莹然遍周法界圆满十虚宁有方所循业𤼵现世间无知惑为因缘及自然性皆是识心分别计度但有言说都无实义。

　　温陵曰性见等者亦体用相依而举有见有觉虽觉明之咎而体实性见用实觉精也如一下例余根也尝触即舌根以味合方觉故亦名触觉触觉知身意根也。

　　阿难识性无源因于六种根尘妄出汝今遍观此会圣众用目循历其目周视但如镜中无别分析汝识于中次弟标指此是文殊此富楼那此目犍连此湏菩提此舍利弗此识了知为生于见为生于相为生虚空为无所因突然而出。

　　真际曰根但照境故如镜中识有了别故能标指温陵曰见根也相境也。

　　阿难若汝识性生于见中如无明暗及与色空四种必无元无汝见见性尚无从何𤼵识若汝识性生于相中不从见生既不见明亦不见暗明暗不瞩即无色空彼相尚无识从何𤼵若生于空非相非见非见无辨自不能知明暗色空非相灭缘见闻觉知无处安立处此二非空则同无有非同物纵𤼵汝识欲何分别若无所因突然而出何不日中别识明月。

　　温陵曰阿难下明识性非生于见亦非生于相也若生下明非生于空也若生于空则非是相亦非是见非是见则无所辨非是相则无所缘若无所缘能缘何立又处此非相非见之间识体若空则同龟毛识体若有非同物相既自无体安能有用故曰欲何分别若无下明非无因也长水曰日中无月既无(见月)之识应知非是无因而有也。

　　汝更细详微细详审见托汝睛相推前境可状成有不相成无如是识缘因何所出识动见澄非和非合闻𦗟觉知亦复如是不应识缘无从自出。

　　温陵曰见托根相托境有出可状无出非相识何所从出邪识有分别名动见无分别名澄识动见澄性相隔异见与识隔闻知亦然皆非和合又非自然是则性真圆融不涉诸妄矣。

　　若此识心本无所从当知了别见闻觉知圆满湛然性非从所兼彼虚空地水火风均名七大性真圆融皆如来藏本无生灭阿难汝心粗浮不悟见闻发明了知本如来藏汝应观此六处识心为同为异为空为有为非同异为非空有。

　　温陵曰若此识心总指识大了别见闻觉知别指六识也兼彼空等总会七大旁通万法也既本无所从则湛然圆遍地等既尔世界众生物物皆尔不惟地等名大草芥尘毛皆可名大性真圆融本无生灭矣前文详辨意皆萃此故自根境万法总会旁通也阿难下谓识体深潜当微细沉思不可粗浮观得其真则悟其本如来藏矣。

　　汝元不知如来藏中性识明知觉明真识妙觉湛然遍周法界含吐十虚宁有方所循业发现世间无知惑为因缘及自然性皆是识心分别计度但有言说都无实义。

　　温陵曰识知皆出于性明故曰性识明知识虽觉明之咎其体实真故曰觉明真识体用不二真妄一如所以迭举也。

　　尔时阿难及诸大众蒙佛如来微妙开示身心荡然得无𦊱碍是诸大众各各自知心遍十方见十方空如观手中所持叶物一切世间诸所有物皆即菩提妙明元心心精遍圆含裹十方反观父母所生之身犹彼十方虚空之中吹一微尘若存若亡如湛巨海流一浮沤起灭无从了然自知获本妙心常住不灭礼佛合掌得未曾有于如来前说偈赞佛。

　　温陵曰自初决择心见终至阴入七大多方发明使悟器界万法当体全真本如来藏是谓微妙开示也既悟器界性真圆融故身心荡然得无𦊱碍悟妙觉湛然周遍法界故各各自知心遍十方也孤山曰各各自知即能觉之智也心遍十方即所觉之理也常住真心遍融十界故曰十方天台智者释法华经深达罪福相遍照于十方亦云十方即十界也见十方空谓十界循业发现之空也迷妄有空比真为小故以掌叶为喻一切世间等谓依空立世界也即十界循业发现依正之法耳皆即菩提等谓十方虚空十界依正一法叵得皆我真心含裹十方者即此真心具足十界而非断灭观此文者岂疑无情有性无情作佛之说耶反观下阿难大众自观己界正报之身也虚空巨海以况心精微尘浮沤以况己质理即事故若尘存而沤起事即理故若尘亡而沤灭事理不二故曰无从获本妙心等得分真智知本觉理得未曾有谓得圆顿之解也。

　　妙湛总持不动尊首楞严王世希有。

　　孤山曰妙湛赞真谛般若德也总持赞俗谛解脱德也不动赞中谛法身德也又即三而一故曰妙湛即一而三故曰总持非三非一故曰不动尊者十号之一也由证此三号世中尊首楞严大定之总名此云事究竟也冥三德之理故曰究竟别而往目即奢摩他等三焉阿难以别名而请今举总名而叹以显圆定三一无碍也出遍小上喻之以王是则行从理而得名教从行而立称教行理三悉号楞严今正举能诠以叹也如来在世所说经中最为殊胜故曰世希有也。

　　销我亿劫颠倒想不历僧祗获法身。

　　孤山曰亿劫颠倒想即无始无明也不历僧祗者若婆沙论明三阿僧祗劫修六度行百劫种相好因然后获五分法身乃至如唯识云地前历一僧祗初地至七地满二僧祗八地至等觉是三僧祗然后获究竟法身此皆方便之谈时长行远今云不历即同法华八岁龙女南方作佛华严发心便成正觉胎经云凡夫贤圣人平等无高下唯在心垢灭取证如反掌资中曰由前广破人法二执故此分见如来藏心也又解或是诸佛神力示现暂令得见如华严中金刚藏说十地境界恐有不信即入三昧以神通力摄诸大众皆入身中菩萨既尔佛亦如是不尔何故阿难向后方得二果邪长水曰㨿此经文且叙解悟如云各各自知心遍十方知即解也叙虽论解不无证悟以随人入位浅深不同故吴兴曰此文疑论久矣而多所未决今试以愚情辨之且经家叙云尔时阿难及诸大众蒙佛开示身心荡然等是则说偈领悟非述一人而释者竞以阿难一人为妨者不亦局哉当知若约解证言之必属于证以知为解无的可凭如云正遍知者岂曰解乎湏㨿偈中不历僧祗获法身义验前知宇实顿证之智也若释销我之言应有二义一者且指诸菩萨及利根二乘等人为我阿难虽在众中未同其证盖从多分得证者称之也二者设是阿难自称为我已同其证斯亦无妨下文所得二果不可以小乘实证为比及乎喻以旅人请入华屋乃为钝根者发起行相耳大权引物唯变是宜或曰不然余不知其然也。

　　愿今得果成宝王还度如是恒沙众将此深心奉尘刹是则名为报佛恩伏请世尊为证明五浊恶世誓先入如一众生未成佛终不于此取泥洹。

　　孤山曰前获法身乃是初住分果今愿成正觉极果也此即佛道誓成以摄法门誓学由学法门而得果故还度下即众生誓度以摄烦恼誓断由断烦恼方度生故以此愿心归奉尘刹如来是报我佛微妙开示之恩也温陵曰愿得圣果智心也还度多众悲心也智悲双运广大无𥁞即所谓深心也誓入五浊不取涅槃即深心之效也凭此报恩故请佛为证也补注曰泥洹云灭度而有二义一声闻泥洹灭见思烦恼度分断生死证偏空之理理既偏矣空不能有故身土皆亡此方便之说也二诸佛泥洹灭无明烦恼度变易生死证中道之理理既中矣非空非有应化无穷此了义之说也今云不取泥洹特不入涅槃耳。

　　大雄大力大慈悲希更审除微细惑令我早登无上觉于十方界坐道场舜若多性可销亡烁迦罗心无动转。

　　孤山曰请更开导除我细惑者以今始入初住尚有微细无明故温陵曰舜若多此云空烁迦罗云坚固谓空性无体尚可销亡我心坚固终无动转此依首楞定力结前愿心自誓究竟毕无退墯愿心如此然后圣果可期佛恩可报也。

　　大佛顶如来密因修证了义诸菩萨万行首楞严经会解卷第六
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第七　　　　　　　绵七

　　天竺沙门般剌密帝译

　　乌苌国沙门弥伽释迦译语

　　菩萨戒弟子前正议大夫同中书门下平章事房融笔受

　　师子林沙门　惟则　会解

　　尔时富楼那弥多罗尼子在大众中即从座起遍袒右肩右膝着地合掌恭敬而白佛言大威德世尊善为众生敷演如来第一义谛世尊常推说法人中我为第一今闻如来微妙法音犹如聋人逾百步外聆于蚊蚋本所不见何况得闻佛虽宣明令我除惑今犹未详斯义究竟无疑惑地世尊如阿难辈虽则开悟习漏未除我等会中登无漏者虽尽诸漏今闻如来所说法音尚纡疑悔。

　　长水曰如来藏心不空不有即性即相名第一义是佛所证决定无妄审实名谛吴兴曰聋人聆蚋等譬小乘根性远第一义谛虽承如来微妙法音本不似见何况真闻孤山曰虽则开悟习漏未除者初果已破见惑思惑全在阿难向悟常心实登圆位欲汲引小机令归大道故举其初果以为请端也资中曰虽尽诸漏至尚纡疑悔者罗汉虽断烦恼障而所知障在。

　　世尊若复世间一切根尘阴处界等皆如来藏清净本然云何忽生山河大地诸有为相次第迁流终而复始。

　　温陵曰清净则宜无诸相本然则宜无迁流资中曰从初至第二卷破心见二执以显人空从汝犹未明一切浮尘至第三卷破阴处界等以显法空故知前破人法二执显空如来藏今显不空如来藏故富那有此问也。

　　又如来说地水火风本性圆融周遍法界湛然常住世尊若地性遍云何容水水性周遍火则不生复云何明水火二性俱遍虚空不相陵灭世尊地性障碍空性虚通云何二俱周遍法界而我不知是义攸往惟愿如来宣流大慈开我迷云及诸大众作是语已五体投地钦渴如来无上慈诲。

　　温陵曰二问皆蹑前四科七大之文起疑也意以性相相违理事相碍实常情疑滞故致此问庶获决通。

　　尔时世尊告富楼那及诸会中漏尽无学诸阿罗汉如来今日普为此会宣胜义中真胜义性令汝会中定性声闻及诸一切未得二空回向上乘阿罗汉等皆获一乘寂灭场地真阿练若正修行处汝今谛𦗟当为汝说富楼那等钦佛法音默然承𦗟。

　　温陵曰有世俗谛有胜义谛脱俗𡨋真超情离妄世间三有出世二乘以所知心不能测度是谓胜义谛中真胜义性即下文由觉明以辨真觉因了发以穷诸妄至于山河不复出水火不相陵身含十方毛现尘刹皆胜义谛中真胜义性也阿练若云无諠杂孤山曰未得二空者未得大乘人法二空亦未得大乘性相二空吴兴曰灭场指得果之地练若指修因之处因果所依皆是实相故曰寂曰真也。

　　佛言富楼那如汝所言清净本然云何忽生山河大地汝常不闻如来宣说性觉妙明本觉明妙富楼那言唯然世尊我常闻佛宣说斯义。

　　孤山曰本亦性也变其文耳以本元自性既能所双绝而寂照互融即寂而照曰妙明即照而寂曰明妙寂则三谛俱寂照则三谛俱照只是本性之觉妙明互融故作两句说耳吴兴曰性觉本觉中道之体也妙明明妙空假之用也体用不二空假相即如来藏性仿佛在兹又若复疏显妙当如圆师云三谛俱寂三谛俱照亦应更云俱非寂俱非照盖是文略然此句义与前性色真空性空真色辞异意同上云忽生山河大地下云无同异中炽然成异即循业发现之谓也由当机未悟故满慈发起如来重示又前文正明破妄显真此下多说从真起妄故资中以空不空二藏收之颇得其旨补注曰性觉妙明本觉明妙二家之释皆通此盖佛意欲显山河大地由妄觉生故且先标真觉体用互显而初无能所者以立本也下文乃举真妄二觉诘其所解方便勾引以显妄觉耳。

　　佛言汝称觉明为复性明称名为觉为觉不明称为明觉。

　　温陵曰促举前义问之定其解惑也夫汝所谓觉所谓明意作何解为复性本自明灵然不昧故称之为觉邪为复性自不明用心觉之故称之为明觉邪灵然不昧者真觉也用心觉之者妄觉也。

　　富楼那言若此不明名为觉者则无所明。

　　补注曰上文兼举真妄二觉以诘富那性明者真觉也觉不明者妄觉也不明即是无明若谓觉了无明称为明觉则有能觉与所明矣既有能所非妄而何而富那未解诘意乃以觉不明者为是故此答云若此不明名为觉者则无所明意谓必有所明方名为觉殊不知才有所明即堕明觉无穷妄业由是而生故下文云觉非所明因明立所所既妄立生汝妄能。

　　佛言若无所明则无明觉有所非觉无所非明无明又非觉湛明性。

　　补注曰若无所明则无明觉者如云若得果无所明则无明觉矣岂不幸哉盖明觉之妄由所明起也孤山曰有所非觉者若有所明则非真觉以真觉之性离能所故无所非明者若无所明则无妄明以因妄明立能立所故非明之明指妄明也无明又非觉湛明性者无明即妄明也以无觉湛之真明故曰无明。

　　性觉必明妄为明觉。

　　吴兴曰本性之觉必具湛明之性以不了故妄为能明之明所觉之觉。

　　觉非所明因明立所所既妄立生汝妄能。

　　吴兴曰性觉之体本非所明但因妄明对能立所此即因惑立所见之相也所见之相既立能见之相即生能所同时前后异说耳。

　　无同异中炽然成异异彼所异因异立同同异发明因此复立无同无异。

　　吴兴曰此明所立境界后文虚空为同世界为异者显示其相也炽然成异等三义资中以起信论业转现三细配之乃至长水等亦复承用洎乎孤山别以惑性具九界执执有执空及取中道三相释之余研此文窃所不韪若论三细应在因明立所所既妄立生汝妄能此三句中已有三相明即业相能即转相所即现相斯由不生不灭与生灭和合非一非异而分三相微而未着故曰三细今文既云炽然成异又云同异发明合是六粗境界耳况将三细配属同异等其义甚迂不烦叙引又若以惑性所具亦应须在性觉必明及觉非所明二句中摄其犹木具火性未有烧相今炽然发明岂性具邪良由诸师见下文云如是扰乱相待生劳乃至引起尘劳烦恼等便谓此中未涉粗事抑为细惑今谓不尔盖此经所说迷真起妄多是先说无情世界次说有情因果如前文云晦昧为空空晦暗中结暗为色色杂妄想想相为身聚缘内摇趣外奔逸等又下文明三种相续先世界次众生后业果耳如是若将起信粗细次第对之则并成颠乱矣。

　　如是扰乱相待生劳劳久发尘自相浑浊由是引起尘劳烦恼。

　　吴兴曰指前因明立所动杂真性故曰扰乱所既妄立生汝妄能即相待生劳无同异中炽然成异等即劳久发尘自相浑浊也上言劳者且属无明下云尘劳正谓见思烦恼。

　　起为世界静成虚空虚空为同世界为异彼无同异真有为法。

　　吴兴曰空界属依有为属正界是器界色相差别故云起云异也空是顽空不动常一故云静云同也彼指上之辞真犹实也上云无同无异名滥于理今指其体实有为耳何者众生正报兼乎色心造作善恶靡不由此以有心性故非如世界之异以有色相故非如虚空之同相待立之故云无同异也然有为之法实通依正既以世界为异则知别就众生得名如满慈所问云何忽生山河大地诸有为相岂独问依而不问正故华严云何等名有为法所谓三界众生况下文云精研七趣皆是昏沉诸有为相岂非显以正报名有为邪又如文殊云迷妄有虚空依空立世界想澄成国土知觉乃众生此与今文三义符合但空界有先后之异耳适时之说理在不疑补注曰此章问答良有以焉前佛举地水火风空见识以诙万法则世界虚空众生业果皆在其中矣惟其谈七大之相则曰如来藏中循业发现谈七大之性则曰周遍圆融本如来藏富那至是未达其循发遍融之义因此二疑而兴二问初问清净本然云何忽生山河大地诸有为相等清净本然即如来藏性也山河大地即世界及虚空也诸有为相即众生及业果也以其未达循发之义故曰云何忽生此四字为要紧问也如来遂指性觉之中妄为明觉者谕之而断之曰因明立所此四字为要紧答也盖明即妄明妄明即无明也所即山河大地诸有为相发现之由也要而言之因明立所者即是因无明而生起世界虚空众生业果也然则循业发现之疑云何忽生之问一答俱销不劳余说立所以后虽复隐显发扬总别开示特不过铺陈世界众生业果之说以终其说耳今复逐节明之因明立所所既妄立生汝妄能此一节且指无明也无同异中炽然成异至因此复立无同无异此一节谓因上无明而成世界虚空及众生也如是扰乱相待生劳劳久发尘自相浑浊者上二句重指因明立所等下二句重指炽然成异等尘即世界众生由世界众生而有业果故复云由是引起尘劳烦恼此一节蹑括前义而且隐然示三种之情状也起为世界至真有为法乃牒合上文异同等义而显示三种之名相矣然此犹是总显自觉明空昧以后始别开三节详叙三种之相续详叙既终复云如是三种颠倒相续皆是觉明明了知性因了发相从妄见生山河大地诸有为相次第迁流因此虚妄终而复始者此又总结一章答意以牒示之也第二问答后文别释。

　　觉明空昧相待成摇故有风轮执持世界因空生摇坚明立碍彼金宝者明觉立坚故有金轮保持国土坚觉宝成摇明风出风金相摩故有火光为变化性宝明生润火光上蒸故有水轮含十方界火腾水降交发立坚湿为巨海干为洲潭以是义故彼大海中火光常起彼洲潭中江河常注水势劣火结为高山是故山石击则成焰融则成水土势劣水抽为草木是故林薮遇烧成土因绞成水交妄发生递相为种以是因缘世界相续。

　　温陵曰万法自五行变起五行由妄觉发生故世界起始肇于觉明而依风金火水以生成万物也真觉妙空本非明昧由妄为明觉遂有昧空明昧相倾则不觉心动故曰觉明空昧相待成摇故有风轮世界最下依风轮住故曰执持世界因空生摇等者因空昧动念觉明坚执而立碍感金也大地最下依金轮起故曰保持国土土水生木木土生金金木生火火金生水水火生土世界初由觉明发识为水空昧结色为土相待成摇为风为木即土水生木也又因空昧之土生摇为木而坚明立碍即木土生金也余文甚明土由水火所生若子受父母气分故海中火起潬中水注也五行以我克为妻夫劣然后阴阳和而生子故水劣火为山土劣水为木𦦨融明水火气分烧绞明土水气分也此世界相续之由也孤山曰四轮持世其实土轮金轮水轮风轮也此不言土者土与金同是坚性俱属地大故此但言四大则已摄四轮矣然此四大风金则由妄心而起火水复由风金而起或曰爱心外感于水者则违经文递相为种者如觉明空昧相待成摇为风轮种因摇立碍为金轮种风金相摩为火大种金火复为水大种火水又为海洲种水土复为草木种应了此诸妄法于一真性如空中华华处空处本无有异故观妄具惟见真具具无具相彼此谁名世界相续既然下二相续其旨亦尔吴兴曰俱舍论谓诸有情业增上力先于最下依止虚空有风轮生风轮之上次有水轮水轮之上方有金轮谓诸有情业增上力起大云雨澍风轮上滴如车轴积水成轮复有别风搏击此水上结成金此与彼异者彼约安立世界自下升上以成其次此约生起世界由内感外以成其次然大小义别不须会通。

　　复次富楼那明妄非他觉明为咎所妄既立明理不逾以是因缘𦗟不出声见不超色色香味触六妄成就由是分开见觉闻知同业相缠合离成化。

　　吴兴曰明妄即妄明也非他者言此妄明之体更非他法所成全是真觉起于妄明而为过咎觉明为咎已是妄能故今但言所妄既立即前文云因明立所由妄明之性非局而局故曰明理不逾𦗟不出声等示不逾之相也下文云元依一精明分成六和合温陵曰真明妙理本无能所元一圆融清净宝觉由所妄既立遂成隔碍故明理不逾以不逾故𦗟见六根于是妄局色香六尘于是妄染觉知六识于是妄分根尘识三为业性故发起妄业于是同业相缠合离成化此六道四生之始也同业即胎卵𩔗因父母己三者业同故相缠着而有生合离即湿化𩔗不因父母但由己业或合湿而成形即蠢蠕也或离异而托化如天狱鬼等𩔗也。

　　见明色发明见想成异见成憎同想成爱流爱为种纳想为胎交遘发生吸引同业故有因缘生羯罗蓝遏蒲昙等胎卵湿化随其所应卵惟想生胎因情有湿以合感化以离应情想合离更相变易所有受业逐其飞沉以是因缘众生相续。

　　孤山曰妄心见妄境故云见明色发即于中阴见其父母也明见想成者依妄境起妄惑也异见谓父是所憎境同想谓母是所爱境女子托胎反此流爱为种者注爱于母识托其中故涅槃明十二因缘无明有二一润业无明谓过去烦恼也二润生无明即托胎时于父母起憎爱也纳想为胎者有福之人想其母胎如华林殿堂薄福之者惟𣗥树圊厕交遘发生谓男女会合染心成就吸引同业谓吸引过去同业而入胎也俱舍明胎中凡有五位一七名羯剌蓝此云凝滑二七名頞部昙此云疱状如疮疱三七名闭尸此云软肉四七名健南此云坚肉五七名钵罗奢佉此云形位今略举前二等取余三温陵曰四生之𩔗卵应于想胎应于情湿应于合化应于离故曰随其所应也乱思曰想结爱曰情气附曰合合湿而生也形遁曰离离此生彼也情想合离有生皆具此以多分言之卵生居首者想念初动情爱后起又兼胎湿化故也此文论想乃内分染想非外分净想论化乃转蜕业化非意生妙化也情想合离更相变易者或情变为想合变为离无定业也卵易为胎湿易为化无定质也故所受业报或升或沉无定趣也此众生相续之由也。

　　富楼那想爱同结爱不能离则诸世间父母子孙相生不断是等则以欲贪为本贪爱同滋贪不能止则诸世间卵化湿胎随力强弱递相吞食是等则以杀贪为本以人食羊羊死为人人死为羊如是乃至十生之𩔗死死生生互来相啖恶业俱生穷未来际是等则以盗贪为本。

　　吴兴曰欲贪通乎四生今正约胎生言之又胎生复通今多就人伦辨之以其易见故也以强杀弱因食成贪不滋口腹则属瞋恚以人食羊下问此与杀贪何异答杀贪未论酬偿先债今约过去于身命财非理而取故互来相啖以责其盗也温陵曰不与而取曰盗又阴取曰盗以人食羊不与取也羊死为人互来相啖阴取也世间相啖皆盗贪也[婬-壬+(工/山)]杀盗三为业果根本。

　　汝负我命我还汝债以是因缘经百千劫常在生死汝爱我心我怜汝色以是因缘经百千劫常在缠缚惟杀盗[婬-壬+(工/山)]三为根本以是因缘业果相续。

　　温陵曰上明业果之本此明相续之由负债杀盗由也爱怜欲贪由也惟杀下结显也补注曰命债二句文义互见如云汝负我命汝还我命我负汝债我还汝债爱怜二句亦应互见此即相续之由也。

　　富楼那如是三种颠倒相续皆是觉明明了知性因了发相从妄见生山河大地诸有为相次第迁流因此虚妄终而复始。

　　温陵曰总牒前文结答世界众生业果皆觉明为咎也觉明明了知性即妄为明觉者也了发相即因明立所者也妄见即生汝妄能者也此虚妄指觉明也前问云何忽生山河大地至终而复始此全牒其辞而指觉明以答也。

　　富楼那言若此妙觉本妙觉明与如来心不增不减无状忽生山河大地诸有为相如来今得妙空明觉山河大地有为习漏何当复生。

　　温陵曰众生觉体与佛无别无端忽生诸有为相则如来既证空觉何时复生诸有耶此固常情所惑故富楼那特反难也孤山曰无状犹言无故也。

　　佛告富楼那譬如迷人于一聚落惑南为北此迷为复因迷而有因悟所出富楼那言如是迷人亦不因迷又不因悟何以故迷本无根云何因迷悟非生迷云何因悟佛言彼之迷人正在迷时倏有悟人指示令悟富楼那于意云何此人纵迷于此聚落更生迷不不也世尊富楼那十方如来亦复如是此迷无本性毕竟空昔本无迷似有迷觉觉迷迷灭觉不生迷。

　　补注曰昔本无迷似有迷觉谓本无有迷亦无有觉觉即悟也然今既因迷而得悟则似有觉迷之觉矣觉乃始觉也觉至始本不异惟一妙觉则不复生迷此显既觉不迷也。

　　亦如翳人见空中华翳病若除华于空灭忽有愚人于彼空华所灭空地待华更生汝观是人为愚为慧富楼那言空元无华妄见生灭见华灭空已是颠倒来令更出斯实狂痴云何更名如是狂人为愚为慧佛言如汝所解云何问言诸佛如来妙觉明空何当更出山河大地。

　　温陵曰翳喻妄见华喻山河空华灭地喻妙空明觉佛言下谓既了所喻何复前疑。

　　又如金矿杂于精金其金一纯更不成杂如木成灰不重为木诸佛如来菩提涅槃亦复如是。

　　温陵曰金喻菩提果觉无变灰喻涅槃果德无生果至无变无生则习漏不生可知矣前以聚落喻既觉不迷复以空华喻妙空无习然四喻之意前二明昔本无迷迷由妄起后金灰二喻明习漏妄缘证乃永断若但举前二恐谓妄不妨真惑能自灭成拨无执但举后二恐谓觉本非净性本有生成杂染见所以四喻兼举使知迷悟虽妄而不废修证也补注曰此卷之初富那有二问一问清净本然何生诸相二问四大各遍云何相容此下答第二问也。

　　富楼那又汝问言地水火风本性圆融周遍法界疑水火性不相陵灭又征虚空及诸大地俱遍法界不合相容富楼那譬如虚空体非群相而不拒彼诸相发挥。

　　吴兴曰譬前如来藏性本非七大而不拒彼七大发生。

　　所以者何富楼那彼太虚空日照则明云屯则暗风摇则动霁澄则清气凝则浊土积成霾水澄成映于意云何如是殊方诸有为相为因彼生为复空有若彼所生富楼那且日照时既是日明十方世界同为日色云何空中更见圆日若是空明空应自照云何中宵云雾之时不生光耀当知是明非日非空不异空日观相元妄无可指陈犹邀空华结为空果云何诘其相陵灭义观性元真惟妙觉明妙觉明心先非水火云何复问不相容者。

　　温陵曰所以下示诸相于意下明相容也观相元妄陵灭亦妄观性一真无不容者随处而发故曰殊方彼指日云等也补注曰诸像之妄既无可指何况更诘相陵灭义是犹邀空华而结空果也。

　　真妙觉明亦复如是汝以空明则有空现地水火风各各发明则各各现若俱发明则有俱现。

　　资中曰以真如不守自性随缘所现有种种相温陵曰此如虚空非相而不拒𤼵挥也。

　　云何俱现富楼那如一水中现于日影两人同观水中之日东西各行则各有日随二人去一东一西先无准的不应难言此日是一云何各行各日既双云何现一宛转虚妄无可凭据。

　　孤山曰日喻真性水喻妄心水中之日喻妄境两人喻妄业各行则循业俱𤼵随去则妄境俱现同观是一知二是虚各行既二验一是妄故云宛转虚妄。

　　富楼那汝以色空相倾相夺于如来藏而如来藏随为色空周遍法界是故于中风动空澄日明云暗众生迷闷背觉合尘故𤼵尘劳有世间相。

　　吴兴曰色摄四大对空成五前满慈问地水火风本性圆融疑水火性不相陵灭即相倾也虚空大地不合相容即相夺也温陵曰迷失真体分别缘影名背觉合尘了相元妄观性元真名灭尘合觉。

　　我以妙明不灭不生合如来藏而如来藏惟妙觉明圆照法界是故于中一为无量无量为一小中现大大中现小不动道场遍十方界身含十方无尽虚空于一毛端现宝王刹坐微尘里转大法轮灭尘合觉故𤼵真如妙觉明性。

　　吴兴曰妙明谓寂照之智不灭不生谓智体真常此皆能合如来藏即所合也而如来藏牒所合之理惟妙觉明牒能合之智圆照法界示鉴物之用以譬言之如来藏如镜之体妙觉明如镜之光圆照法界如鉴现像虽三而一虽一而三一为无量等皆显此义也一为无量无量为一小中现大大中现小者总列四义不动下别示其相不动道场遍十方界者一为无量也道场指寂灭之地依此起应应遍十方亦如华严中不动不离而升而游身含十方无尽虚空者无量为一也身即法体故能含受十方虚空虚空必摄世界则一切法趣一也于一毛端现宝王刹坐微尘里转大法轮者小中现大也毛端现刹即正中现依尘里转轮即依中现正也大中现小易明故略之灭尘合觉等者总结前义也不思议用非修所成故曰𤼵今不言用而云性者并由理具方有事用。

　　而如来藏本妙圆心非心非空非地非水非风非火非眼非耳鼻舌身意非色非声香味触法非眼识界如是乃至非意识界非明无明明无明尽如是乃至非老非死非老死尽非苦非集非灭非道非智非得非檀那非尸罗非毗梨耶非羼提非禅那非般剌若非波罗密多如是乃至非怛闼阿竭非阿罗诃三耶三菩非大涅槃非常非乐非我非净。

　　温陵曰虽灭尘𤼵真于一多小大能一切如而本妙圆体初无变异故非心非空乃至非世出世法也非心至非火谓非七大五阴也心即识大而摄五阴也非眼非耳至非意识界谓非十八界亦摄十二处此上为世间法也非明无明至非老死尽谓非缘觉法也缘觉观十二缘有生起相有修断相此兼举之自缘觉至涅槃皆为出世法也孤山曰非心至非意识界总非六凡界也非明无明等非缘觉界也非苦非集等非声闻界也非智非得者非二乘理智得即理也非檀那等非菩萨界先非能趣行非波罗密多者总非所趣理也非怛闼阿竭下非佛界先非能证人三号是也次非所证法涅槃四德是也怛闼阿竭云如来阿罗诃云应供三耶三菩云正遍知即十号之三也涅槃是总四德是别。

　　以是俱非世出世故。

　　孤山曰世结六凡也出世结四圣也藏理即空无有十界故并非之温陵曰结上起下也。

　　即如来藏元明心妙即心即空即地即水即风即火即眼即耳鼻舌身意即色即声香味触法即眼识界如是乃至即意识界即明无明明无明尽如是乃至即老即死即老死尽即苦即集即灭即道即智即得即檀那即尸罗即毗梨耶即羼提即禅那即般剌若即波罗密多如是乃至即怛闼阿竭即阿罗诃三耶三菩即大涅槃即常即乐即我即净。

　　温陵曰体虽无变用乃如如故即心即法即法即心也孤山曰上文俱非约真谛示如来藏此文俱即约俗谛示如来藏以藏理即无而有十界宛然故也。

　　以是俱即世出世故即如来藏妙明心元离即离非是即非即。

　　温陵曰此文似乎矫乱而各有所主初曰本妙圆心自体言也次曰元明心妙自用言也终曰妙明心元合体用言之也长水曰本妙圆心非心非空等约非相以明真谛也元明心妙即心即空等约即相以明俗谛也妙明心元离即离非是即非即者约遮照以明中道谛也此约二门不二惟是一心双遮真俗故曰离即离非双照真俗故曰是即非即三谛一体故皆云即如来藏且法界一如本无名相因迷有妄对妄说真真妄相形名言不息随名执相颠倒何穷是故因言遣言以至无遣初且以非遣相次乃以即遣非终带名言未极一真之旨离即非即无非不非言语道断心行处灭方显一真法界如来藏心故维摩经三十二菩萨说不二法门皆以言遣相文殊师利以言遣言维摩大士以无言遣言方为究竟此之三义亦复如是补注曰是即非即者如云不离即不离非也。

　　如何世间三有众生及出世间声闻缘觉以所知心测度如来无上菩提用世语言入佛知见。

　　孤山曰所以但[后-口+十]凡小而不言菩萨者正对满慈是二乘故其实偏教菩萨亦不能测故法华云不退诸菩萨亦所不能知。

　　譬如琴瑟箜篌琵琶虽有妙音若无妙指终不能发汝与众生亦复如是宝觉真心各各圆满如我按指海印发光汝暂举心尘劳先起由不勤求无上觉道爱念小乘得少为足。

　　长水曰琴等喻众生妙音喻藏性妙指喻实智𤼵喻起用汝与众生合前琴等宝觉真心合前妙音按指即智契于理𤼵光即大用现前汝暂举心等合前无妙指也资中曰海印者大集云阎浮所有色像大海皆有印文此喻如来法身性海普现一切世间之相也此文大意为释伏难难云若一切即真我等云何与如来不同妙用故今释云汝虽具有宝觉真心未得妙用以尘劳妄念未清净故孤山曰由不勤求下释尘劳先起之由也虽别指小乘意该余界故向云汝与众生等。

　　富楼那言我与如来宝觉圆明真妙净心无二圆满而我昔遭无始妄想久在轮回今得圣乘犹未究竟世尊诸妄一切圆灭独妙真常敢问如来一切众生何因有妄自蔽妙明受此沦溺。

　　温陵曰蹑上各各圆满之言𤼵问也既悟无二益显妄沦而不知妄之所由故请穷其因补注云近则蹑上远则蹑前盖前文未达循业𤼵现之义遂有云何忽生之问如来乃以妄为明觉因明立所等答之富那既知其妄但未知何因有妄故有此问也孤山曰犹未究竟此有二意若就外现则无学小圣无明全在故未究竟若就内秘则分真大士有上地惑故未究竟诸妄圆灭即极果断德独妙真常即究竟智德。

　　佛告富楼那汝虽除疑余惑未尽吾以世间现前诸事今复问汝汝岂不闻室罗城中演若达多忽于晨朝以镜照面爱镜中头眉目可见瞋责己头不见面目以为魑魅无状狂走于意云何此人何因无故狂走富楼那言是人心狂更无他故。

　　温陵曰演若达多云祠授从神乞得故也孤山曰照镜喻妄心推画分别爱镜中头喻取着妄境妄事易着如眉目可见真理难知如瞋责己头等背悟向迷如无状狂走也四趣则背善向恶人天则背苦向乐二乘则背有向空菩萨则背边向中悉名狂走心狂者喻九界取舍悉由妄心补注曰引达多照镜为喻而言其无故狂走使知狂走无故则知妄元无因矣。

　　佛言妙觉明圆本圆明妙既称为妄云何有因若有所因云何名妄自诸妄想展转相因从迷积迷以历尘劫虽佛𤼵明犹不能返如是迷因因迷自有识迷无因妄无所依尚无有生欲何为灭得菩提者如寤时人说梦中事心纵精明欲何因缘取梦中物况复无因本无所有如彼城中演若达多岂有因缘自怖头走忽然狂歇头非外得纵未歇狂亦何遗失富楼那妄性如是因何为在。

　　温陵曰妙觉明圆指我与如来无二圆满者本圆明妙言本无亏欠本无迷妄此人人本来面目也柰何以妄二之亏之遂分物我强起憎爱诸妄相因迷轮不返识迷下因富楼那自恨昔遭妄想而称世尊诸妄圆灭似谓迷有所因妄有可灭故告以此如彼城中下牒喻重显令了妄无因无可灭者资中曰自诸妄想展转相因者如初一人忽然妄说递递相承乃至多人及推其本了无所实。

　　汝但不随分别世间业果众生三种相续三缘断故三因不生则汝心中演若达多狂性自歇歇即菩提胜净明心本周法界不从人得何藉劬劳𡧓綮修证。

　　吴兴曰三缘即业果中杀盗[婬-壬+(工/山)]也三因即杀等三种贪也即指此因名为狂性也温陵曰世间业果众生皆妙心影明如镜中头分别则妄故不随分别则狂性自歇也以世间业果众生为三缘者妄心缘之而起也以杀盗[婬-壬+(工/山)]为三因者妄心因之而有也所谓自诸妄想展转相因故断而不生则狂性自歇也歇即菩提等者所谓但离妄缘即如如佛骨间肉曰𡧓筋肉结处曰綮庄子技经𡧓綮之未尝今以𡧓綮譬微细惑结盖劬劳修证只为妄惑妄因既息惑结自除故不劳𡧓綮修证也补注曰汝但不随分别世间业果众生三种相续三缘断故三因不生者三缘三因即指三种相续之因缘也相续因缘即无明能所等也故前文云以是因缘世界相续等是也无明能所即微细惑结也即𡧓綮之所喻者也此之因缘既断而不生则菩提心得矣盖富那于前相续文中已闻妄为明觉因明立所之说至此但问何因有妄是亦要紧一问穷到最深最微处矣如来欲示妄元无因自无借口故引达多照镜无因狂走以喻之引喻将终即复劝曰汝但不随等如云汝但不随妄见分别三种相续并其能所无明断而不生则狂性自歇歇即菩提胜净明心本周法界复何藉𡧓綮修证哉上所谓忽然狂歇头非外得者义显于此环师乃指杀盗[婬-壬+(工/山)]三业为三因岳师又指三业为缘三贪为因二师之意皆为下文阿难一语之所碍耳阿难云世尊现说杀盗[婬-壬+(工/山)]业者此乃就三种相续中略举业果而世界众生在其间矣是则举一诙三本非独指杀盗[婬-壬+(工/山)]也且杀等三贪尚属粗浮之惑此惑才断而便谓不籍𡧓綮修证可乎古人指歇即菩提为顿教者盖以其顿断细惑而不藉修证也详味佛语厥旨甚明。

　　譬如有人于自衣中系如意珠不自觉知穷露他方乞食驰走虽实贫穷珠不曾失忽有智者指示其珠所愿从心致大饶富方悟神珠非从外得。

　　吴兴曰衣喻五阴珠喻藏性由无明故不觉乏妙用故穷露佛界如本国九界如他方求人天乐取偏小益犹乞食驰走妄情暂失真性本圆犹虽贫珠在佛如智者教如示珠证理起用则致大饶富也温陵曰得珠之喻亦喻妄息真现不劳修证也。

　　即时阿难在大众中顶礼佛足起立白佛世尊现说杀盗[婬-壬+(工/山)]业三缘断故三因不生心中达多狂性自歇歇即菩提不从人得斯则因缘皎然明白云何如来顿弃因缘我从因缘心得开悟世尊此义何独我等年少有学声闻今此会中大目犍连及舍利弗须菩提等从老梵志闻佛因缘发心开悟得成无漏今说菩提不从因缘则王舍城拘舍梨等所说自然成第一义惟垂大悲开发迷闷。

　　温陵曰递蹑上文起难为后学决疑也上称缘断而因不生斯正因缘之义何前言顿弃邪今弃因缘则外道自然之说为当矣富那之后复以阿难问难者诸法既明则进修无滞将示修证之门故又以当机之人发起。

　　佛告阿难即如城中演若达多狂性因缘若得灭除则不狂性自然而出因缘自然理穷于是。

　　温陵曰狂因既灭则自然性出不狂之前二皆本无由是观之凡所谓因缘自然本皆不有悉因狂妄而立故曰理穷于是。

　　大佛顶如来密因修证了义诸菩萨万行首楞严经会解卷第七
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第八　　　　　　　绵八

　　阿难演若达多头本自然本自其然无然非自何因缘故佛头狂走。

　　温陵曰此以因缘破自然也自然者本自天然不假因缘也若本自然则或狂不狂无所然而非自矣夫何又假照镜因缘而后狂走此自然之计墯矣。

　　若自然头因缘故狂何不自然因缘故失本头不失狂怖妄出曾无变易何藉因缘。

　　温陵曰此以自然破因缘也若本自不狂假因缘故狂则本自不失盍假因缘故失头既不失特由狂妄则因缘之计墯矣补注曰达多不见己头将谓失其头矣故狂走今头本在初不曾因照镜而失又况他人照镜亦不曾狂然则汝自然狂非关因缘矣。

　　本狂自然本有狂怖未狂之际狂何所潜不狂自然头本无妄何为狂走。

　　温陵曰若狂怖本于自然则是本有狂怖然既无所潜非本狂矣若狂怖不本于自然则头本无妄何为狂走非本不狂矣非本狂非不本狂足知自然因缘之说皆妄立矣。

　　若悟本头识知狂走因缘自然俱为戏论是故我言三缘断故即菩提心菩提心生生灭心灭此但生灭灭生俱尽无功用道若有自然如是则明自然心生生灭心灭此亦生灭无生灭者名为自然犹如世间诸相杂和成一体者名和合性非和合者称本然性本然非然和合非合合然俱离离合俱非此句方名无戏论法。

　　温陵曰菩提心中本无生灭亦无自然若谓菩提心生生灭心灭此但生灭非菩提也若谓灭生俱尽无功用道有自然者因是则明自然心生生灭心灭此亦生灭非菩提也而又反指无生灭者名为自然皆则戏论辟如因有杂和故说和合而又反指非和合者称本然性皆是对待妄立戏论之法直使然与非然合与非合一切远离亦无远离之心乃真无功用道无戏论法也。

　　菩提涅槃尚在遥远非汝历劫辛勤修证虽复忆持十方如来十二部经清净妙理如恒河沙只益戏论。

　　补注曰此责阿难之妄计也前文佛说缘断狂歇歇即菩提阿难遂疑菩提从因缘得若弃因缘即属自然故佛重举狂喻反覆破之而复结曰若悟本头识知狂走因缘自然俱为戏论是故我言三缘断故即菩提心如云戏论断故即菩提心也菩提心生下复与详示无戏论法至此乃责其妄计戏论戏论未断即狂心未歇难契菩提故云菩提涅槃尚在遥远苟非历劫修证虽持多经妙理只益戏论也。

　　汝虽谈说因缘自然决定明了人间称汝多闻第一以此积劫多闻薰习不能免离摩登伽难何须待我佛顶神咒摩登伽心[婬-壬+(工/山)]火顿歇得阿那含于我法中成精进林爱河干枯令汝解脱。

　　长水曰问阿难尚在初果登伽何以却证第三答一约权实阿难示迹现多闻无功尚在初果登伽实人显咒力功大速证第三二约根行阿难圆顿根发前经悟解或入信住登伽小机虽得第三望圆信住霄壤有异也孤山曰令汝解脱得离[婬-壬+(工/山)]室也问此经惟圆登伽何证小果答以接引小乘故重施小而皆解圆今云那含即圆教相似位也登伽实行乃证那含阿难权人示居初果若以登伽惟作小释者则使此经全同阿含纵异阿含岂殊方等。

　　是故阿难汝虽历劫忆持如来秘密妙严不如一日修无漏业远离世间憎爱二苦如摩登伽宿为[婬-壬+(工/山)]女由神咒力销其爱欲法中今名性比丘尼与罗睺母耶输陀罗同悟宿因知历世因贪爱为苦一念薰修无漏善故或得出缠或蒙授记如何自欺尚留观𦗟。

　　孤山曰修无漏业者圆修止观则不漏落二种生死亦无漏失三谛义理无漏既深憎爱非浅舍妄取真去事就理悉名憎爱温陵曰如摩登伽下明薰无漏业之速效也宿因即历世贪爱苦因也出缠登伽也授记耶输也如何下结责阿难令舍苦本修无漏道无以贪爱存于心目也自初决择真妄发明觉性乃至深穷万法决通疑滞使其信解真正为因地心因心既真斯可圆成果地修证故前经为见道分者止此下文别起为修道分也盖虽见性真非修莫证故即前了义示修行门吴兴曰依诸师以解行分经前开解竟后示行也然则上根利器随闻获证楞严大体亦已备矣其有中下之器更俟谈行思而修之故假阿难等请入华屋于是广示三摩提路。

　　阿难及诸大众闻佛示诲疑惑销除心悟实相身意轻安得未曾有重复悲泪顶礼佛足长跪合掌而白佛言无上大悲清净宝王善开我心能以如是种种因缘方便提奖引诸沉𡨋出于苦海。

　　吴兴曰疑惑销除心悟实相者第三卷末说偈述益若作证悟此则增道也设作解悟今岂无证乎故知请行权为发起耳。

　　世尊我今虽承如是法音知如来藏妙觉明心遍十方界含育如来十方国土清净宝严妙觉王刹如来复责多闻无功不逮修习我今犹如旅泊之人忽蒙天王赐与华屋虽获大宅要因门入惟愿如来不舍大悲示我在会诸蒙暗者捐舍小乘毕获如来无余涅槃本发心路令有学者从何摄伏畴昔攀缘得陀罗尼入佛知见作是语已五体投地在会一心伫佛慈旨。

　　温陵曰失性如旅泊见性如华屋见性不修如获屋不入故请如来本发心路冀入佛知见也无余涅槃圆果也本发心路圆因也既已见性又求入佛知见者见方开示修乃悟入周称天子曰天王简诸王也孤山曰法华明三陀罗尼即空假中三义也今请一心三观摄伏妄想行门欲入初住三智一时开发故云入佛知见。

　　尔时世尊哀愍会中缘觉声闻于菩提心未自在者及为当来佛灭度后末法众生发菩提心开无上乘妙修行路宣示阿难及诸大众汝等决定发菩提心于佛如来妙三摩提不生疲倦应当先明发觉初心二决定义云何初心二义决定阿难第一义者汝等若欲捐舍声闻修菩萨乘入佛之见应当审观因地发心与果地觉为同为异阿难若于因地以生灭心为本修因而求佛乘不生不灭无有是处以是义故汝当照明诸器世间可作之法皆从变灭阿难汝观世间可作之法谁为不坏然终不闻烂坏虚空何以故空非可作由是始终无坏灭故。

　　吴兴曰空假离中皆名生灭中即空假是谓佛乘法华明声闻缘觉不退菩萨不测佛智良由于此法皆变灭喻妄体无常空无烂坏喻真性常住。

　　则汝身中坚相为地润湿为水暖触为火动摇为风由此四缠分汝湛圆妙觉明心为视为𦗟为觉为察从始入终五叠浑浊云何为浊阿难辟如清水清洁本然即彼尘土灰沙之伦本质留碍二体法尔性不相循有世间人取彼土尘投于净水土失留碍水亡清洁容貌汩然名之为浊汝浊五重亦复如是。

　　孤山曰由此四缠至五叠浑浊者四大缠缚总成五阴也以四大成五根而心王居中能令眼视耳𦗟鼻舌身觉心意则察因随色声而有受想行识故成五阴色为始识为终五阴翳彼湛圆故有劫等五重浑浊也今文五浊永异余经余经所明者见以五利为体烦恼以五钝为体利钝共十使也众生但揽见慢果报立此假名命以连持一期色心为体摧年促寿故曰命浊劫无别体但以四浊聚在其时故名劫浊今文不然盖约五阴妄想为五浊也故下文色阴有坚固妄想受阴有虚明妄想等也补注曰诸师以三细六粗释五浊莫若圆师释作五阴妄想为易通且与辨魔中色阴尽则超劫浊等文辞义无碍也。

　　阿难汝见虚空遍十方界空见不分有空无体有见无觉相织妄成是第一重名为劫浊。

　　孤山曰此浊依于色阴夫四大五根五尘同名色阴今以眼根见空尘而说者以浑浊义显故何故名劫浊邪以成住坏空四皆名劫故指见空名为劫浊有空无体者空无体质故有见无觉者以见空时无好丑违顺可觉故相织妄成者以无体之空织无觉之见以无觉之见织无体之空乃妄见空而两无其实此即土失留碍也浑浊真性过在兹乎此则如来方便巧示即指阿难目所对空成劫浊义。

　　汝身现搏四大为体见闻觉知壅令留碍水火风土旋令觉知相织妄成是第三重名为见浊。

　　孤山曰此浊依于受阴夫领纳所缘名之为受而有六种谓六触因缘生于六受但境有违顺非违非顺之别故六受亦各有苦受乐受不苦不乐受之异也相织妄成者六受为四大所壅故令留碍所以见不超色闻不出声四大为六受所旋故令觉知也二法交织妄为受阴以其见境领纳浑浊真性故名见浊。

　　又汝心中忆识诵习性发知见容现六尘离尘无相离觉无性相织妄成是第三重名烦恼浊。

　　长水曰忆过去境识现在尘诵习未来境界孤山曰此浊依于想阴能取所领之缘相名为想而有六种谓取所领六尘之相为六想也性发知见谓能取六想容现六尘谓所取六尘之相也以此相织妄成想阴既取着所领则扰乱甚前既浑真性故名烦恼浊。

　　又汝朝夕生灭不停知见每欲留于世间业运每常迁于国土相织妄成是第四重名众生浊。

　　孤山曰此浊依于行阴造作之心能趣于果名为行行有六种大品经中说为六思思即是业谓于六想之后各起不善业善业无动业也知见即六思业运即随善恶迁移国土亦世间也如私心虽恋乡井以官事须往他郡例六道往还义亦如是相织妄成者知见欲留业运常去妄成行阴而去留假合浑浊真性名众生浊。

　　汝等见闻元无异性众尘隔越无状异生性中相知用中相背同异失准相织妄成是第五重名为命浊。

　　孤山曰此浊依于识阴了别所缘之境名为识识有六种即是六识也元无异性者了别之心惟一故众尘隔越者六尘不同故牵生六识故云无状异生性中相知释上元无异性也用中相背释上无状异生也眼不别声耳不别色是相背也同异失准者适言其同则用相背适言其异则性相知故无定准以此交织妄成识阴识住命存识去命谢浑浊真性故名命浊。

　　阿难汝今欲令见闻觉知远契如来常乐我净应当先择死生根本依不生灭圆湛性成以湛旋其虚妄灭生伏还元觉得元明觉无生灭性为因地心然后圆成果地修证如澄浊水贮于静器静深不动沙土自沉清水现前名为初伏客尘烦恼去泥纯水名为永断根本无明明相精纯一切变现不为烦恼皆合涅槃清净妙德。

　　温陵曰见闻觉知六受用根也常乐我净涅槃妙德也死生根本五浊业用也夫欲返妄契真先当择去生死妄本依不生灭圆湛之性以成其功如澄浊水必于静器也吴兴曰以圆湛之性旋虚妄之心斯盖修三止观照三谛境伏断生灭证无生灭也伏还下因该十信然后下果通分满静器即止观之心也信前犹浅入信渐深沙土自深粗垢先落也清水现前三谛似显也槜李曰客尘烦恼诸经论皆说名烦恼障天台目为界内见思等根本无明诸经论皆说为所知障智障等天台目为界外见思言永断者且约从因至果通相而说理实妙觉方名永断故曰明相精纯孤山曰一切变现即随机所感十界现形也俱是净用故云不为烦恼即用是体故云皆合涅槃。

　　第二义者汝等必欲发菩提心于菩萨乘生大勇猛决定弃捐诸有为相应当审详烦恼根本此无始来发业润生谁作谁受阿难汝修菩提若不审观烦恼根本则不能知虚妄根尘何处颠倒处向不知云何降伏取如来位。

　　吴兴曰发业润生者此指烦恼也谁作谁受者此推根本也意显六根自作自受补注曰初义审因地发心故指五浊业用为生死根本即虚妄灭生者也令其择之旋之而依圆湛不生灭性以成其功也次义令审烦恼根本兼含选择圆根之意故下即指六根媒贼劫家为烦恼根本而继以世界相涉之义备显六根功德数量定其优劣次第发扬令知所择耳既得无生灭性为因地心又审烦恼根本知所降伏复择圆根为一门深入然则六根清净乃至圆成果地修证者无出二决定义也。

　　阿难汝观世间解结之人不见所结云何知解不闻虚空被汝隳裂何以故空无相形无结解故则汝现前眼耳鼻舌及与身心六为贼媒自劫家宝由此无始众生世界生缠缚故于器世间不能超越。

　　温陵曰汝观下释上须知其处也引空义者谓除无结则无解而孰能无结哉则汝下示虚妄根尘颠倒也眼等六媒妄根也媒引六贼妄尘也自劫真性颠倒也吴兴曰外之六尘内之六识皆由眼等引发和合故云六为贼媒所起烦恼害如来藏故云自劫家宝由六根所起烦恼故发业润生乃有无始众生世界等孤山曰众生世界是正报器世界是依报以由正报缠缚故于依报不能超越故下但约正报而明也。

　　阿难云何名为众生世界世为迁流界为方位汝今当知东西南北东南西南东北西北上下为界过去未来现在为世方位有十流数有三一切众生织妄相成身中贸迁世界相涉而此界性设虽十方定位可明世间只目东西南北上下无位中无定方四数必明与世相涉三四四三宛转十二流变三叠一十百千总括始终六根之中各各功德有千二百。

　　温陵曰众生世界亦具四方即左右前后是也世者三际迭迁界者各从定位界位有十世数有三一身所具理自互涉故曰身中贸迁世界相涉界方虽十常数惟四三四互涉故曰宛转三世流变故有三叠自一叠十十叠百百叠千成千二百六根各具然此权依世论以显妙用大略耳若夫六解一亡互用圆照则何数量所及哉吴兴曰此约十二迁流变易共成三重也一十百千者通举增数之法耳谓增一为十增十为百等今且以方涉世明三叠者第一约四方各论三世共成十二也第二于东方三世变一为十成三十南西北方亦复如是四方各三十成一百二十也第三于东方三十变十为百成三百三方亦尔四方各三百成一千二百也以世涉方其例可解斯盖如来只指凡夫六根根尘相织世界相涉从粗至细且至三叠以彰厥德大意令知现前见闻觉知刹那刹那皆涉方世粗细之相也此据六根了别之性是同故云各各功德有千二百下对六尘了别之用有异所以功德全阙不等前文云性中相知用中相背不其然乎悫师约三世四方具有五根五尘成百二十一一根尘熏成十类众生为千二百沇公非之节公是之而敏师又谓十二中一一皆具十善成百二十一一善中具十如是成千二百然佛旨难测人情异端苟无的据谁为至当至于资中孤山长水但合数而已皆变叠不同余虽别解亦未敢配其法相来哲无党惟善是从补注曰上下无位者指着上下皆是四方之上下也除此别无上下故曰无位中无定方者谓四隅之中也隅以两方交接而得名既一隅而属两方故曰无定方也。

　　阿难汝复于中克定优劣如眼观见后暗前明前方全明后方全暗左右旁观三分之二统论所作功德不全三分言功一分无德当知眼惟八百功德。

　　温陵曰先显织妄欲明根结之始次辨优劣欲明耳根圆通使知所选也补注曰若以一方三百言之则前与左右合成九百义不通也当知四方各二百四隅各一百今眼所见前及左右三方已成六百并前二隅二百共成八百惟后方二百及后二隅二百不见故云三分之二也。

　　如耳周𦗟十方无遗动若迩遥静无边际当知耳根圆满一千二百功德。

　　温陵曰能周𦗟故功全也动若等者随彼之动则似有近远在我之静则周𦗟无边。

　　如鼻嗅闻通出入息有出有入而阙中交验于鼻根三分阙一当知鼻惟八百功德。

　　温陵曰出能取香入能闻香出入之中无能故阙中交长水曰出入中交共成三分一分四百阙于中交故惟八百。

　　如舌宣扬尽诸世间出世间智言有方分理无穷尽当知舌根圆满一千二百功德。

　　温陵曰世出世智所知之境惟舌诠显其言虽局其理不穷孤山曰取能言说不论尝味若取尝味其功则劣以合中知故。

　　如身觉触识于违顺合时能觉离中不知离一合双验于身根三分阙一当知身惟八百功德。

　　温陵曰离阙一分合全二分曰离一合双孤山曰离一合双者离中不知是阙一分合时能觉有违有顺故具二分。

　　如意默容十方三世一切世间出世间法惟圣与凡无不包容尽其涯际当知意根圆满一千二百功德。

　　真际曰意识独生遍缘诸法故云默容孤山曰此经明六根功德与法华不同今示发觉初心令知颠倒处所故辨六根优劣之用意在阿难择于耳根以为修证之本彼明依经修行已发相似之解而六根清净互用无方虽眼八百亦具余五根功德乃至意根亦复如是即同今文一根既返元六根成解脱。

　　阿难汝今欲逆生死欲流返穷流根至不生灭当验此等六受用根谁合谁离谁深谁浅谁为圆通谁不圆满若能于此悟圆通根逆彼无始织妄业流得循圆通与不圆根日劫相倍。

　　温陵曰流根即妙湛不动者也决之而出流逸奔境名生死流逆之而入反流全一名不生灭六受用根即上所明者循圆则合性而深不圆则离性而浅深浅相辽故迟速之功日劫相倍夫欲速返须择圆根也。

　　我今备显六湛圆明本所功德数量如是随汝详择其可入者吾当发明令汝增进十方如来于十八界一一修行皆得圆满无上菩提于其中间亦无优劣但汝下劣未能于中圆自在慧故我宣扬令汝但于一门深入入一无妄彼六知根一时清净。

　　吴兴曰六湛圆明等指六根妄明功德全是真明本性所具由真具故所以妄具温陵曰得圆自在慧则十八界无非圆通然下劣初机未能圆得且自一门而入一根无妄则六皆清净不惟悟十八界尘尘刹刹皆圆通矣。

　　阿难白佛言世尊云何逆流深入一门能令六根一时清净佛告阿难汝今已得须陀洹果已灭三界众生世间见所断惑然犹未知根中积生无始虚习彼习要因修所断得何况此中生住异灭分剂头数。

　　温陵曰湛圆因惑而分一六因惑而生将告一六之义先与辨惑也孤山曰见谛所断之惑即八十八使也修道所断之惑即八十一思也生住异灭即同体无明也分剂头数谓初住以上至于妙觉四十二品也虚习犹云妄惑也。

　　今汝且观现前六根为一为六阿难若言一者耳何不见目何不闻头奚不履足奚无语若此六根决定成六如我今会与汝宣杨微妙法门汝之六根谁来领受阿难言我用耳闻佛言汝耳自闻何关身口口来问义身起钦承是故应知非一终六非六终一终不汝根元一元六阿难当知是根非一非六由无始来颠倒沦替故于圆湛一六义生汝须陀洹虽得六销犹未亡一。

　　孤山曰金刚般若云须陀洹名为入流而无所入不入色声香味触法此即六销也犹未亡一者执有涅槃也以小乘所证全是无明故资中曰不因六尘所造新业名得六销尚迷六根而为一体故未亡一吴兴曰沇师所解一体之义异乎涅槃但一义未明耳应知下文见精乃至知精元是一体。

　　如大虚空参合群器由器形异名之异空除器观空说空为一彼太虚空云何为汝成同不同何况更名是一非一则汝了知六受用根亦复如是。

　　温陵曰虚空本非同异喻圆湛本非一六合器除器喻一六义生之由也知虚空之同异是非了无所立则一六并亡而圆湛不分矣一六既无而现有六根者由粘湛妄发耳故下原其妄发之源以示之补注曰前以阿难未明一入六净之说故佛欲与明之始则辨惑谓其积生虚习等尚亦修断宜其未知一入六净之说也次则难以一六令知两无定趣乃直示之曰当知是根非一非六由颠倒故一六义生也今文如太虚空下喻一六义生彼太虚空下喻本非一六例合后文由明暗等至见精映色结色成根等即一六义生也汝但不循下至随㧞一根五粘圆脱即本非一六也即正释阿难一入六净之疑也。

　　由明暗等二种相形于妙圆中粘湛发见见精映色结色成根根元目为清净四大因名眼体如蒲萄朵浮根四尘流逸奔色。

　　吴兴曰粘湛发见者由明暗等尘染起净性也他皆放此槜李曰见精映色下胜义根也虽用能造所造八法为体是不可见有对色能照境发识乃圣人所知之境其义深远非同尘境粗浅故名清净此是染中说净非无漏妙明之净也因名眼体下浮尘根也亦名世俗根以粗浅易知故翻前立名亦用能所八法为体今言四尘但举所造也问浮尘但与胜义为所依处不能照境发识何言流逸奔色答理实胜义然浮尘是所依处举所依显能依也又连上清净四大为言义亦无失能造者地水火风四大也所造者色香味触四尘也余五例此。

　　由动静等二种相击于妙圆中粘湛发𦗟𦗟精映声卷声成根根元目为清净四大因名耳体如新卷叶浮根四尘流逸奔声由通塞等二种相发于妙圆中粘湛发嗅嗅精映香纳香成根根元目为清净四大因名鼻体如双垂𤓰浮根四尘流逸奔香由恬变等二种相参于妙圆中粘湛发尝尝精映味绞味成根根元目为清净四大因名舌体如初偃月浮根四尘流逸奔味由离合等二种相摩于妙圆中粘湛发觉觉精映触搏触成根根元目为清净四大因名身体如腰鼓颡浮根四尘流逸奔触由生灭等二种相续于妙圆中粘湛发知知精映法揽法成根根元目为清净四大因名意思如幽室见浮根四尘流逸奔法。

　　孤山曰粘湛发知者妄虑知也根元下此取肉团心根为虑知之所托也故胜义根还是清净四大如幽室见即浮尘根为意思托附如处幽室正法念经云如莲华开合者是也。

　　阿难如是六根由彼觉明有明明觉失彼精了粘妄发光是以汝今离暗离明无有见体离动离静元无𦗟质无通无塞嗅性不生非变非恬尝无所出不离不合觉触本无无灭无生了知安寄。

　　孤山曰由彼觉明真明也有明明觉妄明也迷彼真明故云失彼精了成此妄明故云粘妄发光温陵曰是以汝今下释上因妄发故六皆虚妄若离六尘悉无自体。

　　汝但不循动静合离恬变通塞生灭明暗如是十二诸有为相随㧞一根脱粘内伏伏归元真发本明耀耀性发明诸余五粘应㧞圆脱不由前尘所起知见明不循根寄根明发由是六根互相为用。

　　温陵曰粘妄则由尘而循根故成隔碍脱粘则不由不循特寄根而已故能互用吴兴曰寄二种根觉明开发故千二百功德根根互用也孤山曰用有真似似如法华真如华严。

　　阿难汝岂不知今此会中阿那律陀无目而见䟦难陀龙无耳而𦗟殑伽神女非鼻闻香骄梵钵提异舌知味舜若多神无身觉触如来光中映令暂现既为风质其体元无诸灭尽定得寂声闻如此会中摩诃迦叶久灭意根圆明了知不因心念。

　　温陵曰那律尊者因精进失明而能见贤喜龙王无耳而𦗟恒河之神无鼻闻香骄梵受牛哨报故曰异舌舜若多神主空神也其质如风而能觉触修灭尽定得空寂者意根斯灭如大迦叶虽灭意根而能了知孤山曰殑伽河名此云天堂来以其自雪山顶无热恼池流出故也那律等六人或是凡夫业报或是小圣修得斯皆妄力尚不依根何况圆脱岂无互用。

　　阿难今汝诸根若圆㧞已内莹发光如是浮尘及器世间诸变化相如汤销冰应念化成无上知觉阿难如彼世人聚见于眼若令急合暗相现前六根黯然头足相类彼人以手循体外绕彼虽不见头足一辨知觉是同缘见因明暗成无见不明自发则诸暗相永不能昏根尘既销云何觉明不成圆妙。

　　吴兴曰真智如汤妄境如冰了妄即真化成知觉前明真觉不由于根故举那律无目能见等今示真觉不假于缘故指世人暗中有辨也彼人即指合眼之人循体谓绕他人之体知觉是同言暗中知觉与明中所见不殊凡夫尚有不假明缘而能有辨况圣人真觉何籍缘发乎缘见下指妄不明下显真略示明暗诸缘例尔。

　　阿难白佛言世尊如佛说言因地觉心欲求常住要与果位名目相应世尊如果位中菩提涅槃真如佛性庵摩罗识空如来藏大圆镜智是七种名称谓虽别清净圆满体性坚凝如金刚王常住不坏若此见𦗟离于明暗动静通塞毕竟无体犹如念心离于前尘本无所有云何将此毕竟断灭以为修因欲获如来七常住果。

　　温陵曰离幻复真常住不坏名常住果而见𦗟六用离尘无体是断灭法依断灭因求常住果焉得相应邪此误认缘尘迷失常性也由失常性故难契常果实修证大患故须难明也诸佛所得曰菩提寂静常乐曰涅槃不妄不变曰真如离过绝非曰佛性分别一切而无染着曰庵摩罗识一法不立烦恼荡尽曰空如来藏洞照万法而无分别曰大圆镜智庵摩罗此云无垢即第九白净识也此已成智而名识者以能分别故楞伽经曰分别是识无分别是智有空如来藏有不空如来藏有空不空如来藏宝积经曰空如来藏离不解脱一切烦恼不空如来藏具河沙佛不思议法空不空如来藏随为色空普应一切后二随用得名独空如来藏为真体故为果号。

　　世尊若离明暗见毕竟空如无前尘念自性灭进退循环微细推求本无我心及我心所将谁立因求无上觉如来先说湛精圆常违越诚言终成戏论云何如来真实语者惟垂大慈开我蒙吝。

　　温陵曰复揣六用疑若断灭反以佛说湛常为不诚而近乎戏论不得为真实语者。

　　佛告阿难汝学多闻未尽诸漏心中徒知颠倒所因真倒现前实未能识恐汝诚心犹未信伏吾今试将尘俗诸事当除汝疑。

　　温陵曰倒因即疑妄分别也真倒即执常为断也。

　　即时如来来罗睺罗击钟一声问阿难言汝今闻不阿难大众俱言我闻钟歇无声佛又问言汝今闻不阿难大众俱言不闻时罗睺罗又击一声佛又问言汝今闻不阿难大众又言俱闻佛问阿难汝云何闻云何不闻阿难大众俱白佛言钟声若击则我得闻击久声销音响双绝则名无闻。

　　温陵曰此但无声非谓无闻必再击叠问者欲令审辨而有悟也。

　　如来又来罗睺击钟问阿难言汝今声不阿难大众俱言有声少选声销佛又问言尔今声不阿难大众答言无声有顷罗睺更来撞钟佛又问言尔今声不阿难大众俱言有声佛问阿难汝云何声云何无声阿难大众俱白佛言钟声若击则名有声击久声销音响双绝则名无声。

　　温陵曰上答为倒此答为正盖声有生灭闻性常在迷情不了以闻同声是以常为断也。

　　佛语阿难及诸大众汝今云何自语矫乱大众阿难俱时问佛我今云何名为矫乱佛言我问汝闻汝则言闻又问汝声汝则言声惟闻与声报答无定如是云何不名矫乱阿难声销无响汝说无闻若实无闻闻性已灭同于枯木钟声更击汝云何知知有知无自是声尘或无或有岂彼闻性为汝有无闻实云无谁知无者是故阿难声于闻中自有生灭非为汝闻声生声灭令汝闻性为有为无。

　　温陵曰声尘或有或无闻性未尝有无所谓声无亦无灭声有亦非生此即不生不灭真常性也夫知无者亦因闻根不可谓无声则无闻也是故阿难下牒上显常也吴兴曰前阿难通疑六根离尘无体云何将此断灭为因欲获常果如来所以别显闻性为常者诚欲发耳根圆通之机也。

　　汝尚颠倒惑声为闻何怪昏迷以常为断终不应言离诸动静闭塞开通说闻无性如重睡人眠熟床枕其家有人于彼睡时捣练舂米其人梦中闻舂捣声别作他物或为击鼓或为撞钟即于梦时自怪其钟为木石响于时忽寤遄知杵音自告家人我正梦时惑此舂音将为鼓响阿难是人梦中岂忆静摇开闭通塞其形虽寐闻性不昏纵汝形销命光迁谢此性云何为汝销灭。

　　吴兴曰所举寐事验妄识至昏而真性不昧也复恐惑者谓寐虽不昏死岂不灭邪故重示云纵汝形销等。

　　以诸众生从无始来循诸色声逐念流转曾不开悟性净妙常不循所常逐诸生灭由是生生杂染流转若弃生灭守于真常常光现前根尘识心应时销落想相为尘识情为垢二俱远离则汝法眼应时清明云何不成无上知觉。

　　温陵曰不悟性常故逐诸生灭能守常性常果可冀矣前令审择常性为因地心而阿难牒难故此结告也吴兴曰通别二惑俱名尘垢真似所证皆号法眼此眼具五方曰清明。

　　大佛顶如来密因修证了义诸菩萨万行首楞严经会解卷第八
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第九　　　　　　　绵九

　　天竺沙门般剌密帝译

　　乌苌国沙门弥伽释迦译语

　　菩萨戒弟子前正议大夫同中书门下平章事房融笔受

　　师子林沙门　惟则　会解

　　阿难白佛言世尊如来虽说第二义门今观世间解结之人若不知其所结之元我信是人终不能解世尊我及会中有学声闻亦复如是从无始际与诸无明俱灭俱生虽得如是多闻菩提名为出家犹隔日疟惟愿大慈哀愍沦溺今日身心云何是结从何名解亦令未来苦难众生得免轮回不落三有作是语已普及大众五体投地雨泪翘诚伫佛如来无上开示。

　　温陵曰前第二义文云不见所结云何知解故此牒之而请也孤山曰同体无明品数至多又迷境不一故曰诸生灭去来常在妄中故曰俱补注曰世之疟病隔日而发为其病根未除故尔喻有学声闻通惑虽破而别惑病根未除也。

　　尔时世尊怜愍阿难及诸会中诸有学者亦为未来一切众生为出世因作将来眼以阎浮檀紫金光手摩阿难顶即时十方普佛世界六种震动微尘如来住世界者各有宝光从其顶出其光同时于彼世界来祗陀林灌如来顶是诸大众得未曾有于是阿难及诸大众俱闻十方微尘如来异口同音告阿难言善哉阿难汝欲识知俱生无明使汝轮转生死结根惟汝六根更无他物汝复欲知无上菩提令汝速证安乐解脱寂静妙常亦汝六根更无他物。

　　温陵曰先摩其顶者表无上开示也六震者动起踊吼震击表破六根妄结也诸佛顶光灌释迦顶者示同发明无上顶法异口同告者示诸佛脱生死证菩提皆由斯要也俱生即根本无明也生死妙常同因六根者知见立知故轮生死知见无见即证妙常如下所明。

　　阿难虽闻如是法音心犹未明稽首白佛云何令我生死轮回安乐妙常同是六根更非他物佛告阿难根尘同源缚脱无二识性虚妄犹如空华。

　　吴兴曰根尘识三摄十八界本如来藏妙真如性故曰同源凡夫迷真故缚圣人悟真故脱迷悟虽殊始终理一故曰无二同源必兼识性虚妄必具根尘文绮互也。

　　阿难由尘发知因根有相相见无性同于交芦。

　　吴兴曰尘相通指六境知见略示二根根境对论摄十二处斯皆两法相涉内无实性故喻若交芦有以根境识三释此喻者非也而不知经语巧妙从宽至狭上摄界义故三此摄处义故二下文又略其境单言其根故言知见立知等。

　　是故汝今知见立知即无明本知见无见斯即涅槃无漏真净云何是中更容他物。

　　孤山曰上言立知而略见下言无见而略知经文互影也执知见实有名立知见此即妄心是生死轮回之本故云即无明本达知见无性名无知见此即真心安乐妙常故云斯即涅槃无漏真净是则惟一真心更无别法故曰云何是中更容他物又解知见立知是迷真知见立缘尘等妄知见故即无明知见无见是达真知见无缘尘等妄知见故即涅槃故前文云入佛知见也佛知见外更无别法故不容他物前释约常心即寂一切皆泯后释约常心即照有真知见故兹两释并符佛旨补注曰云何是中更容他物者由上诸佛告阿难言轮生死证妙常惟汝六根更非他物阿难于此有疑举以问佛佛乃兼引根尘识三映带辨释而复结以知见立知等语知见二字通摄六根言为无明为涅槃无非六根而已岂更容他物哉此盖释阿难之疑而证诸佛之言也又阿难前云若不知其所结之元我信是人终不能解又云今日身心云何是结从何名解故如来答以知见立知即是结也即是所结之元也知见无见即名解也。

　　尔时世尊欲重宣此义而说偈言。

真性有为空　缘生故如幻　无为无起灭
不实如空华

　　吴兴曰真性即根尘之源也有为即缚脱之相也若真性在迷能生九界根尘之相名之为缚若真性出缠能起十界根尘之用号之为脱此缚与脱皆即真而俗故曰有为亦即俗而真故曰空也缘生故如幻释成有空义也有为之法皆从缘生凡夫以惑业为缘圣人以机感为缘二缘所生俱是假名故云如幻此颂根尘同缘缚脱无二也无为下颂识性虚妄犹如空华上言如幻助成空义耳今云空华正显虚妄也且识性是有为起灭之法真性反此故曰无为无起灭既云虚妄即是不实故喻如空华旧以前二句破有为后二句破无为出掌珍论。

言妄显诸真　妄真同二妄　犹非真非真
云何见所见　中间无实性　是故若交芦

　　吴兴曰前长行但破于妄今复恐舍妄取真故重遣之孤山曰诸之也语助耳言根尘虚妄则显涅槃真实对妄说真待对不绝真亦成妄故云二妄龙𣗳云若法为待成是法还成待犹非能遣也真非真所遣也非真即妄见即是根所见即境对妄说真犹皆遣荡云何更有妄中根境乎中间谓根境二法体中无性此颂相见无性同于交芦。

结解同所因　圣凡无二路　汝观交中性
空有二俱非　迷晦即无明　发明便解脱

　　吴兴曰欲明解结泛举所因所因者六根也前诸佛同告云汝欲识知生死结根乃至速证安乐解脱惟汝六根更非他物正同此义孤山曰汝观下重牒前喻令审观也言空则芦有外相言有则芦中本空以喻根境妄执似有其体元空迷晦下颂知见立知及知见无见等。

解结因次第　六解一亦亡　根选择圆通
入流成正觉

　　温陵曰蹑前结解之义起后圆通之文也六解则根㧞一亡则湛圆选得圆根则入圣流证圣果矣。

陀那微细识　习气成暴流　真非真恐迷
我常不开演

　　温陵曰陀那下颂根结初起之由也陀那此翻执持执持种子发起现行即第八梨耶含藏种子为习气积生识浪为暴流湛由是分结由是起也此识依真如合生灭杂乎真妄之间故曰真非真也若以为真恐迷妄习而自误以为非真恐迷自性而外求故权小教中皆不开演也深密经曰阿陀那识甚微细一切种子成暴流我于凡愚不开演恐彼分别执为我外道所执神我即此识也。

自心取自心　非幻成幻法　不取无非幻
非幻尚不生　幻法云何立

　　温陵曰颂解结入圆之要也一切诸法惟心所现而于中取着妄成根结是自心取自心非幻成幻法也由妄取故有幻非幻若不妄取非幻亦无非幻尚无幻法何有幻法不立则根尘顿净圆通现前矣。

是名妙莲华　金刚王宝觉　如幻三摩提
弹指超无学　此阿毗达磨　十方薄伽梵
一路涅槃门

　　温陵曰此结颂也此之法门于净不著于染不污名妙莲华根境结惑拟之则销名金刚王觉即为无为亡情绝解名如幻正受依此修进一弹指间可超无学而入圆位也阿毗达磨云无比法十方如来迥出生死速证寂常莫不由斯故曰十方薄伽梵一路涅槃门薄伽尊号具六义谓自在炽盛端严名称吉祥尊贵孤山曰弹指超无学显三止之功也若入地住则超小乘阿罗汉位纵入相似亦超无学以同除四住此处为齐若伏无明三藏则劣又纵在观行亦超无学如太子处胎贵压群臣频伽在鷇声逾众鸟。

　　于是阿难及诸大众闻佛如来无上慈诲祗夜伽陀杂糅精莹妙理清彻心目开明叹未曾有阿难合掌顶礼白佛我今闻佛无遮大悲性净妙常真实法句心犹未达六解一亡舒结伦次惟垂大悲再愍斯会及与将来施以法音洗涤沉垢。

　　吴兴曰祗夜云应颂又云重颂即颂上长行也伽陀云讽颂亦略云偈不因长行但讽羙而颂之二颂合明故云杂糅精莹此指能诠也妙理清彻此谓所诠也温陵曰无遮大悲言其博济也性净妙常真实法句则真妄两忘称性之谈也沉垢微细结惑也长水曰由前偈云解结因次第六解一亦亡故此疑之。

　　即时如来于师子座整涅槃僧敛僧伽梨揽七宝几引手于几取劫波罗天所奉华巾于大众前绾成一结示阿难言此名何等阿难大众俱白佛言此名为结于是如来绾叠华巾又成一结重问阿难此名何等阿难大众又白佛言此亦名结如是伦次绾叠华巾总成六结一一结成皆取手中所成之结持问阿难此名何等阿难大众亦复如是次第酬佛此名为结。

　　温陵曰涅槃僧里衣也僧伽梨大衣也劫波罗云时分即夜摩天也补注曰由阿难未达六解一亡舒结伦次故如来示一巾成六结令悟六解则一亡示绾结之有次第令悟舒结之有伦次也。

　　佛告阿难我初绾巾汝名为结此叠华巾先实一条第二第三云何汝曹复名为结阿难白佛言世尊此宝叠华缉绩成巾虽本一体如我思惟如来一绾得一结名若百绾成终名百结何况此巾只有六结终不至七亦不停五云何如来只许初时第二第三不名为结佛告阿难此宝华巾汝知此巾元止一条我六绾时名有六结汝审观察巾体是同因结有异于意云何初绾结成名为第一如是乃至第六结生吾今欲将第六结名成第一不不也世尊六结若存斯第六名终非第一纵我历生尽其明辨如何令是六结乱名佛言如是六结不同循顾本因一巾所造令其杂乱终不得成则汝六根亦复如是毕竟同中生毕境异。

　　吴兴曰同谓一真之性理本无差譬巾之体也异谓六根之精事用有别如巾之结也补注曰此谓六结若存则伦次不容杂乱下言六结若解则一六俱亡。

　　佛告阿难汝必嫌此六结不成愿乐一成复云何得阿难言此结若存是非锋起于中自生此结非彼彼结非此如来今日若总解除结若不生则无彼此尚不名一六云何成佛言六解一亡亦复如是。

　　温陵曰不成谓是非锋起不成一体也愿乐一成莫非解除结惑不生则同异圆泯故曰尚不名一六云何成吴兴曰六根之精元是一真之性以随缘故在眼曰见精在耳曰𦗟精等此皆如第二月捏所成故若能随根脱粘内伏六既融一一亦斯亡如解结已巾亦无用。

　　由汝无始心性狂乱知见妄发发妄不息劳见发尘如劳目睛则有狂华于湛精明无因乱起一切世间山河大地生死涅槃皆即狂劳颠倒华相。

　　吴兴曰知见发妄此属能见之相劳见发尘即对所见之境惟妄与劳五住备矣如劳目精下双喻其义一切世间下示尘劳之相。

　　阿难言此劳同结云何解除如来以手将所结巾偏掣其左问阿难言如是解不不也世尊旋复以手偏牵右边又问阿难如是解不不也世尊佛告阿难吾今以手左右各牵竟不能解汝设方便云何解成阿难白佛言世尊当于结心解即分散佛告阿难如是如是若欲除结当于结心。

　　吴兴曰左右牵掣俱不能解喻观二边皆不能破根本无明凡夫外道以断常为二边二乘菩萨以空有为二边虽曰伏断犹存巾结若欲除结当于结心者知见立知即名为结观知中道是谓结心结不离巾解之则一知不异道亡之则中补注曰上心性狂乱等示其根结之由展转虚妄此掣巾等示其解结之方也。

　　阿难我说佛法从因缘生非取世间和合粗相。

　　吴兴曰既令解结当于结心欲使选根而修圆行故示佛法从因缘生反显若无因缘佛法无由而生也如前文云譬如琴瑟虽有妙音若无妙指终不能发是则圆修定慧是今因缘若三藏中事六度等皆是世间和合粗相。

　　如来发明世出世法知其本因随所缘出如是乃至恒沙界外一滴之雨亦知头数现前种种松直𣗥曲鹄白乌玄皆了元由是故阿难随汝心中选择六根根结若除尘相自灭诸妄销亡不真何待。

　　孤山曰世谓六凡出世谓四圣知此十界皆因于心随无明之染缘则出九界随教行之净缘则出佛界故法华云佛种从缘起涅槃云亦有因缘因灭无明则得炽然三菩提灯吴兴曰佛有权实二智实智冥理权智鉴物发明世出世法乃至知其种种元由者皆权智所鉴也既于情无情照了不昧显今所说解结之法及选根之义悉是鉴物宜然固无差谬矣长水曰选择六根者前文云若能于此悟圆通根与不圆根日劫相倍故令选择。

　　阿难吾今问汝此劫波罗巾六结现前同时解萦得同除不不也世尊是结本以次第绾生今日当须次第而解六结同体结不同时则结解时云何同除。

　　吴兴曰绾巾成结虽有次第粘湛成根必无伦绪故不可以喻而难于法也盖言见闻觉知六用差别如次第绾生也选择六根随于一根发观如次第而解也悫师云意明六根不可齐观但依一根入证自然销六斯会经意焉。

　　佛言六根解除亦复如是此根初解先得入空空性圆明成法解脱解脱法已俱空不生是名菩萨从三摩地得无生忍。

　　吴兴曰小乘析观乃是作意先破人执次破法执然后会入空平等理大乘体观人法无殊空非前后今言此根初解先得人空者亦犹前文如澄浊水沙土自沉盖任运而然也沇师以天台别教释之孤山斥云其失非小应知人空是破五阴假名即见惑也法空是破五阴实法即思惑也乃至破涅槃净法即无明也俱空不生即平等空所空既尽能空亦灭如前火木然诸薪已亦复自然如是三空皆以中道而为观体苟非此者何异解巾左右牵掣乎。

　　阿难及诸大众蒙佛开示慧觉圆通得无疑惑一时合掌顶礼双足而白佛言我等今日身心皎然快得无碍虽复悟知一六亡义然犹未达圆通本根世尊我辈飘零积劫孤露何心何虑预佛天伦如失乳儿忽遇慈母若复因此际会道成所得密言还同本悟则与未闻无有差别惟垂大悲惠我秘严成就如来最后开示作是语已五体投地退藏密机冀佛冥授。

　　温陵曰慧觉圆通存乎一心已蒙开示故身心皎然圆通本根冥乎万法犹未通达故冀佛冥授也密言即发明慧觉之言秘严即圆通本根秘要也慧觉圆通我固有之故虽因密言还同本悟若不开秘严则与未闻无异故别求开示也二十五圣于根尘七大各悟圆通是知本根冥乎万法也佛不显说而因众敷陈是谓冥授也退藏密机即息虑凝心也。

　　尔时世尊普告众中诸大菩萨及诸无漏大阿罗汉汝等菩萨及阿罗汉生我法中得成无学吾今问汝最初发心悟十八界谁为圆通从何方便入三摩地。

　　孤山曰此下二十五圣观十八界及以七大乃是开合之殊耳识大则合于六识根大则合于六根余之五大则总[(冰-水+〡)*ㄆ]六境以六境之体不出地水火风及空故也但言十八则已摄七故前文云十方如来于十八界一一修行皆得圆满无上菩提又此十八只是六根以各开根境识三故是则言六其义亦周故前文云令汝生死轮转安乐妙常同是六根更非他物。

　　憍陈那五比丘即从座起顶礼佛足而白佛言我在鹿苑及于鸡园观见如来最初成道于佛音声悟明四谛佛问比丘我初称解如来印我名阿若多妙音密圆我于音声得阿罗汉佛问圆通如我所证音声为上。

　　孤山曰妙音密圆者密悟圆理也或曰涅槃说身因而皆小圣净名入不二则俱大士惟兹二十五圣大小相参而云方便多门归元不二且陈那身子近悟偏空普贤弥勒久证圆理久近两异偏圆二殊安得圆通其归一揆对曰涅槃叙昔则小无大分净名方等则大隔小乘其谈所证岂得相混至若今经二乘作佛与法华同涂阐提有性将涅槃共辙教已开显偏即圆融故使鹿苑之所证同成一乘之顿理均乎普贤谅无惭德此约实行声闻也若乃内秘大道外现小乘则鹿苑以来何尝非大既经发迹一揆何疑此约权行声闻也悟理既同谁拘远近以此观之则大小相参之说怡然理顺远近偏圆之惑涣然冰释吴兴曰夫开权显实之说惟诸佛秘要之事非诸菩萨罗汉所能显示其犹礼乐征伐自天子出非诸侯之事今佛所问最初发心悟十八界谁为圆通者且欲诸圣各述本根权实之道耳在昔方便未会真实诸声闻人言与菩萨同入法性孰不自谓悟入圆通如陈那等虽曰妙音密圆但是闻生灭四谛微密圆悟未可混同如来藏理故中阿含云我至波罗柰击妙甘露鼓又云如来说法初中后妙岂彼妙名便同法华之妙乎只如下文说缘觉声闻云胜妙现圆及胜性现圆又说大梵善见身心妙圆及妙见圆澄岂此妙圆亦同圆觉妙明之性乎应知如来先令诸圣次第说竟后告文殊言此二十五无学诸大菩萨及阿罗汉各说最初成道方便皆言修习真实圆通彼等修行实无优劣前后差别斯则开权会实之正文也文殊偈云圣性无不通顺逆皆方便盖演如来之旨也主伴相济雅合其宜又若陈那等本大迹小鹿苑所证不亦小乎岂显本后翻令渐初密悟圆理天台化仪四教龙𣗳二种法轮显露秘密俱无此说吾宗义学请熟思之。

　　优波尼沙陀即从座起顶礼佛足而白佛言我亦观佛最初成道观不净相生大厌离悟诸色性以从不净白骨微尘归于虚空空色二无成无学道如来印我名尼沙陀尘色既尽妙色密圆我从色相得阿罗汉佛问圆通如我所证色因为上。

　　温陵曰优波尼沙陀此翻近少亦云尘性谓微尘是色之少分也因尘悟解故得此名昔多贪欲佛令作不净观长水曰因观色尘本如来藏故曰悟诸色性吴兴曰不然既云观佛最初成道正是小乘无漏行法言悟诸色性者斯乃声闻悟性念处也南岳师云观五阴理性名性念处故杂心论偈云是身不净相真实性常定诸受及心法亦复如是说以从不净白骨微尘归于虚空者由多贪欲修对治法成就九想发真破惑即坏法罗汉也九想成时得慧解脱于诸色相发明无漏故云妙色密圆。

　　香严童子即从座起顶礼佛足而白佛言我闻如来教我谛观诸有为相我时辞佛宴晦清斋见诸比丘烧沉水香香气寂然来入鼻中我观此气非木非空非烟非火去无所著来无所从由是意销发明无漏如来印我得香严号尘气倏灭妙香密圆我从香严得阿罗汉佛问圆通如我所证香严为上。

　　槜李曰宴安息也晦冥寂也清静之室谓之清斋资中曰非木等者观性空也吴兴曰凡言性空必推四性今当以木为自烟火为他和合为共空为无因此似衍门观幻有即空之相下诸声闻亦多是小乘观实有灭空之义小衍虽殊所证圆通同一真谛耳若诸菩萨所悟湏约中道第一义谛言之应有历别圆融之异经虽隐略理合该通如净名室内三十二大士说入不二之法门天台所解亦分圆别岂以不二混同诸入乎先云香严童子则从菩萨受称复云得阿罗汉盖叙昔日所证如下文月光童子初得小果后于佛所得童真名预菩萨会以彼验此名实可知。

　　药王药上二法王子并在会中五百梵天即从座起顶礼佛足而白佛言我无始劫为世良医口中尝此娑婆世界草木金石名数凡有十万八千如是悉知苦酢咸淡甘辛等味并诸和合俱生变异是冷是热有毒无毒悉能遍知承事如来了知味性非空非有非即身心非离身心分别味因从是开悟蒙佛如来印我昆季药王药上二菩萨名今于会中为法王子因味觉明位登菩萨佛问圆通如我所证味因为上。

　　孤山曰苦酢等六味也众味共成名和合味直尔采用名俱生味修炼炮炙名变异味吴兴曰由事佛故必闻正法即于味性了生无生空有谓味尘也身心谓舌识也以味从合中知故相对言之味非空故非离身心味非有故非即身心中道之性于是乎显。

　　䟦陀婆罗并其同伴十六开士即从座起顶礼佛足而白佛言我等先于威音王佛闻法出家于浴僧时随例入室忽悟水因既不洗尘亦不洗体中间安然得无所有宿习无忘乃至今时从佛出家令得无学彼佛名我䟦陀婆罗妙触宣明成佛子住佛问圆通如我所证触因为上。

　　孤山曰䟦陀婆罗此云贤守亦云贤护自守护贤德亦守护众生资中曰准法华经有二万亿威音王佛前后出世最初佛像法中此䟦陀等为增上慢毁常不轻故千劫堕阿鼻狱罪毕值后佛出家吴兴曰水因谓所触之因也尘体即能触之缘也尘既无染体亦常净能所如幻二边俱空故中间觉触之心安然契性矣泐潭曰触具三和今翻为三德秘藏故名妙触宣明也。

　　大佛顶如来密因修证了义诸菩萨万行首楞严经会解卷第九
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第十　　　　　　　　　绵十

　　摩诃迦叶及紫金光比丘尼等即从座起顶礼佛足而白佛言我于往劫于此界中有佛出世名日月灯我得亲近闻法修学佛灭度后供养舍利然灯续明以紫光金涂佛形像自尔以来世世生生身常圆满紫金光聚此紫金光比丘尼等即我眷属同时发心我观世间六尘变坏惟以空寂修于灭𥁞身心乃能度百千劫犹如弹指我以空法成阿罗汉世尊说我头陀为最妙法开明销灭诸漏佛问圆通如我所证法因为上。

　　温陵曰摩诃迦叶大饮光也其身金色光吞日月因观尘变悟法空寂遂修灭尽定以灭意根不缘法尘得无生灭故超百千劫如弹指顷于今于难足山待弥勒乃入此定也头陀新云杜多此翻抖擞以能抖擞法尘为号孤山曰修于灭𥁞者即九次第定中第九灭受想定也长水曰紫金光尼在家时妇也补注曰紫金光既同时发心则非一世眷属也。

　　阿那律陀即从座起顶礼佛足而白佛言我初出家常乐睡眠如来诃我为畜生类我闻佛诃啼泣自责七日不眠失其双目世尊示我乐见照明金刚三昧我不因眼观见十方精真洞然如观掌果如来印我成阿罗汉佛问圆通如我所证旋见循元斯为第一。

　　长水曰那律即阿㝹楼䭾此云无贫亦云如意乃白饭王子也过去世以一食施辟支感九十一劫受如意乐孤山曰增一阿含云佛在给孤园为众说法那律于中眼睡佛说偈诃曰咄咄何为睡螺蛳蚌蛤类一睡一千年不闻佛名字那律于是达晓不眠眼根便失因是修禅得四大净色半头而见观三千界犹如掌果今云金刚三昧观见十方精真洞然而与昔异者此经开显故约内秘以谈昔引物机乃约现小而说吴兴曰阿含云修禅盖总略而示今云金刚三昧则别显其名非谓金刚惟喻大定如阿难入电光三昧断最后思惑亦名金刚三昧此喻小乘无漏之智耳智论云那律天眼四大造色半头清净佛天眼四大造色遍头清净天台智者云三藏佛全头天眼彻见无碍故知全半之名但约分满相望不以大小为异也又若㨿阿含观大千此经见十方谓有优劣固未可也彼经云那律天眼见十方域不亦同乎掌果之譬既齐精真之言何别下文明善现天尚云精真现前陶铸无碍况今罗汉发真无漏岂不得云精真洞然邪旋见循元者旋大千之见循真空之言见尽无明圆通着矣。

　　周利槃特迦即从座起顶礼佛足而白佛言我阙诵持无多闻性最初值佛闻法出家忆持如来一句伽陀于一百日得前遗后得后遗前佛愍我愚教我安居调出入息我时观息微细穷𥁞生住异灭诸行刹那其心豁然得大无碍乃至漏𥁞成阿罗汉住佛座下印成无学佛问圆通如我所证反息循空斯为第一。

　　温陵曰槃特此云继道即诵帚比丘也长水曰特迦亦云蛇奴于路所生过去为大法师秘吝佛法不肯教人后感愚钝以宿善故遇佛出家五百比丘同教一偈经九十日不成佛令数息摄心因而了悟。

　　憍梵钵提即从座起顶礼佛足而白佛言我有口业于过去劫轻美沙门世世生生有牛呞病如来示我一味清净心地法门我得灭心入三摩地观味之知非体非物应念得超世间诸漏内脱身心外遗世界远离三有如鸟出笼离垢消尘法眼清净成阿罗汉如来亲印登无学道佛问圆通如我所证还味旋知斯为第一。

　　温陵曰憍梵钵提此云牛呞牛凡不食亦事虚哨此人口如牛之哨乃轻美报也佛为遮谤赐之数珠令常念佛是谓一味心地法门能灭心缘得入正受亦因教观舌根尝味入道不着尘味不随妄知是谓还味旋知也孤山曰了味无味名为一味虽举味尘盖显于舌故即云观味之知能知乃舌耳非体舌也非物味也内脱身心即正报解脱外遗世界即依报解脱也。

　　毕陵伽婆蹉即从座起顶礼佛足而白佛言我初发心从佛入道数闻如来说诸世间不可乐事乞食城中心思法门不觉路中毒刺伤足举身疼痛我念有知知此深痛虽觉觉痛觉清净心无痛痛觉我又思惟如是一身宁有双觉摄念未久身心忽空三七日中诸漏虚尽成阿罗汉得亲印记发明无学佛问圆通如我所证纯觉遗身斯为第一。

　　孤山曰毕陵伽婆蹉此云余习昔为婆罗门故余习多慢如骂河神为婢非彼实心盖习气也温陵曰不可乐事一切苦事也思不可乐法而触不可乐事吴兴曰知即觉也刺伤足时虽有能觉之心觉于所觉之痛反观觉心本自清净无有能所所觉属身识能觉属意识由身识生已次起意识分别前法故曰双觉即上文云我念有知知此深痛也觉清净心即是纯觉无痛痛觉故曰遗身补注曰无痛痛觉者即是无所觉复无能觉也。

　　湏菩提即从座起顶礼佛足而白佛言我旷劫来心得无碍自忆受生如恒河沙初在母胎即知空寂如是乃至十方成空亦令众生证得空性蒙如来发性觉真空空性圆明得阿罗汉顿入如来宝明空海同佛知见印成无学解脱性空我为无上佛问圆通如我所证诸相入非非所非𥁞旋法归无斯为第一。

　　吴兴曰诸声闻中惟此空生并下身子满慈三人所叙昔因则云我旷劫来心得无碍等洎谈所证亦阿罗汉耳权实之道未易甄分尝试订之湏明二义一者若㨿旷劫心得无碍则似此身以前曾获无漏今生值佛蒙发性觉谅非小乘盖由在昔方等般若之中弹诃淘汰之际显闻圆教密悟大猷既涉开权故彰实证是则罗汉之名即同法华真阿罗汉也二者若约内秘外现且作权教而解亦有理存焉以声闻人所得宿命能知八万劫事今逆谈所见谓之无碍也虽云在胎知空乃至令他证性犹未断结使故蒙佛开发方成无学若尔性觉真空乃至下文深达实相皆就小宗分别无咎名同体异斯例甚多故沇师亦以石室见佛法身释兹空义资中曰初以单空空于诸相故云诸相入非次以重空空其空相故云非所非𥁞。

　　舍利弗即从座起顶礼佛足而白佛言我旷劫来心见清净如是受生如恒河沙世出世间种种变化一见则通获无障碍我于路中逢迦叶波兄弟相逐宣说因缘悟心无际从佛出家见觉明圆得大无畏成阿罗汉为佛长子从佛口生从法化生佛问圆通如我所证心见发光光极知见斯为第一。

　　温陵曰心见眼识也心见发光光极知见者由心见发明而圆照万法也身子智慧第一声德居长故称长子吴兴曰世出世间四谛之境也种种变化生灭之相也由眼识明利故云一见则通等此且约解言之圆师谓余经皆言身子路逢马胜闻诸法从圆生而悟道今云逢迦叶波者彼对小机止闻小法此对大机乃闻大道所闻既异从人亦殊此恐不然观身子在家属十二年前故不可以人而异于法也况今文云闻说因缘义同马胜缘生之语悟心无际即初果见道故阿含明初闻马胜说法得湏陀洹果后至佛所七日遍达佛法又云经十五日得阿罗汉以是言之见觉明圆亦从小说设作大解则前之悟心湏该四果后云罗汉方受真名补注曰余经说身子目连等从马胜闻因缘义与今说异者或可闻因缘义非止一人彼此互出。

　　普贤菩萨即从座起顶礼佛足而白佛言我已曾与恒沙如来为法王子十方如来教其弟子菩萨根者修普贤行从我立名世尊我用心闻分别众生所有知见若于他方恒沙界外有一众生心中发明普贤行者我于尔时乘六牙象分身百千皆至其处纵彼障深未得见我我与其人暗中摩顶拥护安慰令其成就佛问圆通我说本因心闻发明分别自在斯为第一。

　　槜李曰行弥法界曰普位邻极圣曰贤此非地前之贤乃是金刚喻定居众伏之顶名之为贤温陵曰凡具大根修菩萨行皆名普贤之行心闻耳识也分别众生知见者择普贤行而成就之也孤山曰心闻发明内证也分别自在外用也。

　　孙陀罗难陀即从座起顶礼佛足而白佛言我初出家从佛入道虽具戒律于三摩地心常散动未获无漏世尊教我及拘絺罗观鼻端白我初谛观经三七日见鼻中气出入如烟身心内明圆洞世界遍成虚净犹如琉璃烟相渐销鼻息成白心开漏𥁞诸出入息化为光明照十方界得阿罗汉世尊记我当得菩提佛问圆通我以销息息久发明明圆灭漏斯为第一。

　　孤山曰孙陀罗云好爱妻名也难陀云欢喜己号也慈恩两名共翻艳喜为蕳放牛难陀故标其妻乃如来亲弟也温陵曰前数息依根所以摄心此观白依识所以驻心也息由风火而起鼓烦恼浊故其状如烟昧者不觉惟谛观能见六交见火烧息能为黑烟紫𦦨皆烦浊所发也净观发明则烦浊渐消故内明外虚而烟销成白及乎漏𥁞无复烦恼内莹发光故出入息化为光明也吴兴曰由观鼻识似发十六特胜禅也此禅始从知息出入乃至观于弃舍摄四念处能见三界九地所证境界故云圆洞世界等又能于地地中以观照了破四颠倒发真无漏故云心开漏𥁞等亦可是通明之相禅门备焉记即印成当犹是也菩提云道如前文云得亲印记发明无学若作授记未来当得佛果菩提者即二酥密记或醍醐显记。

　　富楼那弥多罗尼子即从座起顶礼佛足而白佛言我旷劫来辩才无碍宣说苦空深达实相如是乃至恒沙如来秘密法门我于众中微妙开示得无所畏世尊知我有大辩才以音声轮教我发扬我于佛前助佛转轮因师子吼成阿罗汉世尊印我说法无上佛问圆通我以法音降伏魔冤销灭诸漏斯为第一。

　　温陵曰说法第一辩才无碍因以降魔灭漏皆舌识力也佛以身口意三轮应物无滞音声即口轮也吴兴曰宣说下指小乘法如是下示大乘义始阿含终般若故云乃至增一称满慈子说法最为第一大品中转教诸菩萨摩诃般若即其相也追叙得道若权若实如前辩之。

　　优波离即从座起顶礼佛足而白佛言我亲随佛逾城出家亲观如来六年勤苦亲见如来降伏诸魔制诸外道解脱世间贪欲诸漏承佛教戒如是乃至三千威仪八万微细性业遮业悉皆清净身心寂灭成阿罗汉我是如来众中纲纪亲印我心持戒修身众推无上佛问圆通我以执身身得自在次第执心心得通达然后身心一切通利斯为第一。

　　孤山曰优波离此云上首以其持律为众纲纪故或翻近执以佛为太子时彼为亲近执事之臣故温陵曰言亲随亲观乃至承教皆明身识钦承也行住坐卧律仪各二百五十对三聚成三千复以三千配身口七支成二万一千复配四分烦恼成八万四千性业即杀盗[婬-壬+(工/山)]等根于性者遮业即支末愆失因过遮止者律中得度波离第一僧中得度陈那最初故今堂置陈那坛置波离各立本也吴兴曰圆师谓次第执心者由戒清净故发定慧也此恐未然按下文云先持声闻四弃八弃执身不动后行菩萨清净律仪执心不起是则执心非约定慧明矣然以身心配于大小此㨿粗细一往分之菩萨非不检身声闻亦防意地如诸篇聚制远方便岂非意地乎今所叙者正言其小故执身及心从粗至细以防身识之微也身识既灭真智现前斯所谓戒净有智慧便得第一道。

　　大目犍连即从座起顶礼佛足而白佛言我初于路乞食逢遇优楼频螺伽耶那提三迦叶波宣说如来因缘深义我顿发心得大通达如来惠我袈裟着身须发自落我游十方得无𦊱碍神通发明推为无上成阿罗汉宁惟世尊十方如来叹我神力圆明清净自在无畏佛问圆通我以旋湛心光发宣如澄浊流久成清莹斯为第一。

　　孤山曰优楼频螺此云木𤓰癃胸前有癃如木𤓰故伽耶山名即象头山也亦云城城近此山故那提河名一兄二弟故身子云逢迦叶波兄弟即其人也温陵曰因缘深义谓非世间和合粗相乃发明世出世法故因之发心得大通达神通如意也旋湛者旋意识而复妙湛故久成清莹通力圆明清净自在也吴兴曰神名天心通名慧性而此心性即意识发明也大乘发如来藏小乘发根本禅六神通中惟漏𥁞通是其内证余之五通皆属外用。

　　乌刍瑟摩于如来前合掌顶礼佛之双足而白佛言我常先忆久远劫前性多贪欲有佛出世名曰空王说多[婬-壬+(工/山)]人成猛火聚教我遍观百骸四支诸冷暖气神光内凝化多[婬-壬+(工/山)]心成智慧火从是诸佛皆呼召我名为火头我以火光三昧力故成阿罗汉心发大愿诸佛成道我为力士亲伏魔冤佛问圆通我以谛观身心暖触无碍流通诸漏既销生大宝𦦨登无上觉斯为第一。

　　温陵曰乌刍瑟摩云火头即火头金刚也多[婬-壬+(工/山)]之人本由暖触迫发生为欲火死为业火业力增炽故成猛火聚也吴兴曰遍观四大皆是触尘之境百骸四支地也诸冷暖气即水火风也三昧既着故曰神光内凝以多欲人火大遍盛故变[婬-壬+(工/山)]火而成智火成阿罗汉下谓成小果后发大愿将非普现色身以执金刚神辅佛扬化者乎。

　　持地菩萨即从座起顶礼佛足而白佛言我念往昔普光如来出现于世我为比丘常于一切要路津口田地险隘有不如法妨损车马我皆平填或作桥梁或负沙土如是勤苦经无量佛出现于世或有众生于阛阓处要人擎物我先为擎至其所诣放物即行不取其直毗舍浮佛现在世时世多饥荒我为负人无问远近惟取一钱或有车牛被于泥溺我有神力为其推轮㧞其苦恼时国大王延佛设斋我于尔时平地待佛毗舍如来摩顶谓我当平心地则世界地一切皆平我即心开见身微尘与造世界所有微尘等无差别微尘自性不相触摩乃至刀兵亦无所触我于法性悟无生忍成阿罗汉回心今入菩萨位中闻诸如来宣妙莲华佛知见地我先证明而为上首佛问圆通我以谛观身界二尘等无差别本如来藏虚妄发尘尘销智圆成无上道斯为第一。

　　吴兴曰身界微尘乃至刀兵者以此皆是地大所造之色即因缘所生法也微尘无差空也自性不触中也三谛具足非如来藏乎悟无生等由分证法身而权取小果故以无生忍蕳之初自度后化他是谓回心也毗舍浮云遍一切自在。

　　月光童子即从座起顶礼佛足而白佛言我忆往昔恒河沙劫有佛出世名为水天教诸菩萨修习水观入三摩地观于身中水性无夺初从涕唾如是穷𥁞津液精血大小便利身中旋复水性一同见水身中与世界外浮幢王刹诸香水海等无差别我于是时初成此观但见其水未得无身当为比丘室中安禅我有弟子窥窗观室惟见清水遍在室中了无所见童稚无知取一瓦砾投于水内激水作声顾盼而去我出定后顿觉心痛如舍利弗遭违害鬼我自思惟今我已得阿罗汉道久离病缘云何今日忽生心痛将无退失尔时童子捷来我前说如上事我则告言汝更见水可即开门入此水中除去瓦砾童子奉教从入定时还复见水瓦砾宛然开门除去我后出定身质如初逢无量佛如是至于山海自在通王如来方得己身与十方界诸香水海性合真空无二无别今于如来得童真名预菩萨会佛问圆通我以水性一味流通得无生忍圆满菩提斯为第一。

　　资中曰准华严经华藏海中有大莲华其莲华中有诸香水一一香水海为诸佛刹世界之种华藏世界在香水中故云浮幢王刹华藏二十重累高如幢最为高大故称王今观身水与彼海同故曰浮幢王刹诸香水海也初成此观但见其水者此定果色随心所变如十遍处入定则有出定则无不同业果色共业同感不造世业方得清净十遍处者青黄赤白地水火风空识此十一切处皆有如作青想则一切处皆青也吴兴曰得阿罗汉久离病缘等按智论明诸圣人皆有身苦如舍利弗风病毕陵伽眼痛等今言已得罗汉久离病缘实难销会此盖过去曾取小果既无见思惑业之事是离分假病苦之缘其时回心却入三界本无实疾所以疑之然此菩萨所修三昧与前持地观法大同但由无明尚在未得无功用道是故出定不知病缘有作析法拙度解之者诚不可也方得己身等初证法身分亡变易之身身中水性与香水海性同合真如空藏之性温陵曰月太阴水精也昔师水天修习水观水性圆明故号月光水性无夺者内之精血外之刹海水相虽异而性不相夺我于是时至身质如初叙作观之缘也舍利弗于恒河岸入定遭违害鬼所击而出定头痛亦未得无身故也汉州绵竹县水观和尚迹同月光佛陀本传云师入火光定其室如焚亦此类也违害当作为害夜义鬼王之名乃身子过去世之怨也。

　　琉璃光法王子即从座起顶礼佛足而白佛言我忆往昔经恒沙劫有佛出世名无量声开示菩萨本觉妙明观此世界及众生身皆是妄缘风力所转我于尔时观界安立观世动时观身动止观心动念诸动无二等无差别我时了觉此群动性来无所从去无所至十方微尘颠倒众生同一虚妄如是乃至三千大千一世界内所有众生如一器中贮百蚊蚋啾啾乱鸣于分寸中鼓发狂闹逢佛未几得无生忍尔时心开乃见东方不动佛国为法王子事十方佛身心发光洞彻无碍佛问圆通我以观察风力无依悟菩提心入三摩地合十方佛传一妙心斯为第一。

　　吴兴曰界为方位故安立世为迁流故动时时即过现未也孤山曰逢佛未几者未多也温陵曰因风大圆悟身心发光洞彻无碍号琉璃光无量声佛亦依风大开示菩萨使知本觉无动而身界之动皆风力所转琉璃光因是观界观世观身观心迁流运止悉惟风力故曰诸动无二由是觉了大千群动皆即狂劳犹百蚊蚋鼓于方寸耳既了狂劳乃见不动佛也东为群动之本而佛号不动乃即动而静者也能即动而静故身心无碍也传一妙心者知风力无依万动皆妄而独证无动本觉也。

　　虚空藏菩萨即从座起顶礼佛足而白佛言我与如来定光佛所得无边身尔时手执四大宝珠照明十方微尘佛刹化成虚空又于自心现大圆镜内放十种微妙宝光流灌十方𥁞虚空际诸幢王刹来入镜内涉入我身身同虚空不相妨碍身能善入微尘国土广行佛事得大随顺此大神力由我谛观四大无依妄想生灭虚空无二佛国本同于同发明得无生忍佛问圆通我以观察虚空无边入三摩地妙力圆明斯为第一。

　　吴兴曰因观四大色质既得无边法身为显此身遍融一切故执宝珠照十方等而表示之既以珠表色复以镜表心色从心造全体是心故放宝光灌十方等华严云清净妙法身湛然应一切身同虚空法也身入尘国应也说三乘法为佛事称四悉机为随顺。

　　弥勒菩萨即从座起顶礼佛足而白佛言我忆往昔经微尘劫有佛出世名日月灯明我从彼佛而得出家心重世名好游族姓尔时世尊教我修习惟心识定入三摩地历劫以来以此三昧事恒沙佛求世名心歇灭无有至燃灯佛出现于世我乃得成无上妙圆识心三昧乃至𥁞空如来国土净秽有无皆是我心变化所现世尊我了如是惟心识故识性流出无量如来今得授记次补佛处佛问圆通我以谛观十方惟识识心圆明入圆成实远离依他及遍计执得无生忍斯为第一。

　　温陵曰弥勒正云梅怛利曳那此翻慈氏为慈隆即世悲臻后劫愍物迷识故示迹发明也真际曰以不达遍计本空依他幻有故耽世名好游族姓惟心识定者惟遮境有识简心空惟有自心心外无法也吴兴曰𥁞空者谓𥁞虚空界所有佛国等惟心所现也若以四土言之心即寂光变化即实报方便同居也净秽但是三土之相互有起灭故云有无流出如来者从法身识性流出报应佛身也孤山曰求世名心歇灭无有者相似位也得成无上妙圆识心三昧者分真位也资中曰圆成实等者三性也一遍计所执性横执众生寿者我及我所乃至情非情异有实体性故周遍计度也二依他起性计有因缘世间和合建立名相执此假相定从种生虽无我执自然种性假色心等为种生五蕴等法也三圆成实性即无漏智体及真如法界也圆成如麻依他如绳遍计如蛇今入圆成即证真如理也。

　　大势至法王子与其同伦五十二菩萨即从座起顶礼佛足而白佛言我忆往昔恒河沙劫有佛出世名无量光十二如来相继一劫其最后佛名超日月光彼佛教我念佛三昧譬如有人一专为忆一人专忌如是二人若逢不逢或见非见二人相忆二忆念深如是乃至从生至生同于形影不相乖异十方如来怜念众生如母忆子若子逃逝虽忆何为子若忆母如母忆时母子历生不相违远若众生心忆佛念佛现前当来必定见佛去佛不远不假方便自得心开如染香人身有香气此则名曰香光庄严我本因地以念佛心入无生忍今于此界摄念佛人归于净土佛问圆通我无选择都摄六根净念相继得三摩地斯为第一。

　　温陵曰观经云以智慧光普照一切令离三途得无上力名大势至又云夫念佛者不得一弹指顷念世五欲是谓系念譬如有人下示必湏系念然后相应不专念佛则虽逢不逢虽见不见染香则袭香念佛则见佛故以念佛如熏名香光庄严也吴兴曰母忆子如人专忆子逃逝如人专忘问前云逢不逢等此何但云虽忆何为答纵得逢见不蒙法利与逃逝无异舍卫九亿家不其然乎入无生忍者以证验修则念佛之心不可单约事相而解念存三观佛具三身心破三惑无生忍位方可入焉资中引观经是心是佛等释之斯亦大要也净土者别指极乐及寂光也都摄六根念属意根意根若浮诸根自摄故无选择也。

　　大佛顶如来密因修证了义诸菩萨万行首楞严经会解卷第十
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第十一　　　　　　𨗿一

　　天竺沙门般剌密帝译

　　乌苌国沙门弥伽释迦译语

　　菩萨戒弟子前正议大夫同中书门下平章事房融笔受

　　师子林沙门　惟则　会解

　　尔时观世音菩萨即从座起顶礼佛足而白佛言世尊忆念我昔无数恒河沙劫于时有佛出现于世名观世音我于彼佛发菩提心彼佛教我从闻思修入三摩地。

　　温陵曰观音者观世言音圆悟圆应之号也于音言观者以观智照之不以耳识闻之也所师之佛亦名观音者因果相符古今一道也达耳之谓闻着心之谓思治习之谓修三者圆明是名三慧孤山曰此与法华有殊彼云一心称名菩萨即时观其音声皆得解脱则音在他机也此云由我观𦗟十方圆明故观音名遍十方界则音属自行也应知因中自行果上化他二义必备两经所说各举一边耳吴兴曰准下文云由我不自观音以观观者令彼十方苦恼众生观其音声即得解脱此亦同于法华释名之意也但彼为流通本经故偏对他机今为伸叙昔证故正约自行教即世音闻即耳根皆所观之境也思修皆能观之观也然则观由境入境实偏通而特取音闻者乃逗机之要也。

　　初于闻中入流亡所所入既寂动静二相了然不生如是渐增闻所闻𥁞𥁞闻不住觉所觉空空觉极圆空所空灭生灭既灭寂灭现前。

　　吴兴曰旧约三慧次第销之今则不尔节文为四一亡前尘即初于闻中至了然不生也入流亡所者流谓法性所谓音尘入之兴亡通乎观行相似之位也所入法性体既常寂是则前尘本自不动今亦无静故云二相了然不生也二𥁞内根即如是渐增闻所闻𥁞也前尘易亡内根难𥁞以由亡智有疏有亲故云渐增也闻所闻𥁞谓能闻所闻之根亦复不生也此乃举所显能也下觉所觉空及空所空灭例亦如之三空观智即𥁞闻不住觉所觉空也上句遣前𥁞相下句正空观智觉谓觉照即智体也四灭谛理即空觉极圆空所空灭也上句显重空之智下正灭重空之理问理本寂灭复何灭乎答若谓寂灭此灭犹生但破其情非破其理如智论云不破圣人心中所得涅槃为未得者执成戏论是故湏破已上四节若约三慧言之从初入流义必具足不可亡所未有思修苟执次第恐伤文理生灭等结前理智根尘生灭既灭即得初住分证寂灭现前。

　　忽然超越世出世间十方圆明获二殊胜一者上合十方诸佛本妙觉心与佛如来同一慈力二者下合十方一切六道众生与诸众生同一悲仰。

　　吴兴曰上云慈力者慈既与乐必能㧞苦应以力字兼于悲义也下云悲仰者悲谓悲苦仰谓仰乐此非属应盖言其机也是故厌患苦道则以悲为机欣慕乐果则以仰为感菩萨所证圆通之理遍在众生悲仰之中故曰与也同也当知众生由悲故能感㧞苦之力菩萨由慈故能应仰乐之机感应常[宴-女+六]与㧞常显若晓斯旨则下文三十二应乃至四不思议无忘其本乎。

　　世尊由我供养观音如来蒙彼如来授我如幻闻熏闻修金刚三昧与佛如来同慈力故令我身成三十二应入诸国土。

　　槜李曰幻喻三慧体不可得金刚喻摧坚之能也温陵曰三十二应者现十法界身圆应群机也开之有三十二合惟四圣六凡摄𥁞群𩔗。

　　世尊若诸菩萨入三摩地进修无漏胜解现圆我现佛身而为说法令其解脱。

　　孤山曰菩萨别圆机也若入相似三摩地进修中道无漏则分真胜解现圆乃至若进修金刚无漏则究竟胜解现圆大士皆现佛身为说顿法令得分真究竟解脱问菩萨何能现佛身邪答心性理显高下无殊如镜已明形对像现臣家之镜王苟临之岂无王像王家之镜臣苟对之岂无臣像当知人有高下镜无贵贱然亦不妨明有优劣问等觉菩萨岂假初住现佛说法邪答闻法得解何必求人复假胜身弥增内慧且天魔现为佛像鞠多尚乃致礼况初住菩萨妙理所现等觉虽尊孰敢不仰况观音本是古佛岂不能尔补注曰观音古佛且置勿论只㨿今经既谓超越世出世间又言上合诸佛同一慈力就超越合同四字求之其证非浅然则现佛说法理固宜然又岂容以初住分真为局为难哉。

　　若诸有学寂静妙明胜妙现圆我于彼前现独觉身而为说法令其解脱若诸有学断十二缘缘断胜性胜妙现圆我于彼前现缘觉身而为说法令其解脱。

　　温陵曰独觉者出无佛世观物变易自觉无生故号独觉乐独善寂求自然慧故曰寂静妙明缘觉者禀佛之教观缘悟道也知迷胜性由十二缘于是断之自无明灭至忧悲苦恼灭则缘断而胜性现矣性因缘断而现故曰缘断胜性槜李曰胜妙现圆者各约自乘理智将欲现前得此名也。

　　若诸有学得四谛空修道入灭胜性现圆我于彼前现声闻身而为说法令其解脱。

　　槜李曰三果已前贤位圣位俱属有学见道一十六心断四谛下惑证生空理故曰得四谛空初果后进断三界八十一品俱生品品皆证一分择灭无为故云修道入灭孤山曰二乘藏通机也虽有菩萨而藏同人天不断惑故通同二乘所证齐故。

　　若诸众生欲心明悟不犯欲尘欲身清净我于彼前现梵王身而为说法令其解脱若诸众生欲为天主统领诸天我于彼前现帝释身而为说法令其成就若诸众生欲身自在游行十方我于彼前现自在天身而为说法令其成就若诸众生欲身自在飞行虚空我于彼前现大自在天身而为说法令其成就。

　　孤山曰梵王即色天主名为尸弃此云顶髻璎珞明四禅皆有王今言梵者应是初禅之顶以有觉观语言之法得为千界之主说法者如金光明云大梵天王说出欲论解脱者令离欲尘也帝释即欲界第二天主彼天横有三十三天而帝释统之说法谓十善也金光明云释提桓因种种善论是也自在天是欲界顶天具云婆舍䟦提此云他化自在假他所作以成己乐即魔王也或云第六天上别有魔王居处亦自在天摄大自在即色顶摩醯首罗天大论云三目八臂骑白牛执白拂者是也温陵曰初举梵王复自欲天超至色顶意兼无色以明无刹不现也。

　　若诸众生爱统鬼神救护国土我于彼前现天大将军身而为说法令其成就若诸众生爱统世界保护众生我于彼前现四天王身而为说法令其成就若诸众生爱生天宫驱使鬼神我于彼前现四天王国太子身而为说法令其成就。

　　温陵曰上举正统此举臣辅也天将军为帝释上将统领鬼神四天王臣于帝释统领世界四天太子即那叱之𩔗能驱鬼神。

　　若诸众生乐为人王我于彼前现人王身而为说法令其成就若诸众生爱主族姓世间推让我于彼前现长者身而为说法令其成就若诸众生爱谈名言清净自居我于彼前现居士身而为说法令其成就若诸众生爱治国土剖断邦邑我于彼前现宰官身而为说法令其成就若诸众生爱诸数术摄卫自居我于彼前现婆罗门身而为说法令其成就。

　　温陵曰自金轮至粟散皆人王也粟散即邦国小王散于天下如粟之多长者具十德谓姓贵位高大富威猛智深年耆行净礼备上叹下归故为族姓之主世间推让也隐居求志行义达道名居士爱谈名言即典雅之言也三台辅相州牧县长悉号宰官婆罗门此云净行四姓之一也爱诸数术即和合占相推步盈虚也。

　　若有男子好学出家持诸戒律我于彼前现比丘身而为说法令其成就若有女人好学出家持诸禁戒我于彼前现比丘尼身而为说法令其成就若有男子乐持五戒我于彼前现优婆塞身而为说法令其成就若有女子五戒自居我于彼前现优婆夷身而为说法令其成就。

　　孤山曰优婆塞云近事男优婆夷云近事女以五戒自守堪任近事出家二众故。

　　若有女人内政立身以修家国我于彼前现女主身及国夫人命妇大家而为说法令其成就若有众生不坏男根我于彼前现童男身而为说法令其成就若有处女爱乐处身不求侵暴我于彼前现童女身而为说法令其成就。

　　孤山曰女主即天子之后也周礼天子之后立六宫三夫人九嫔二十七世妇八十一御妻国夫人如论语邦君之妻曰君夫人命妇谓妻因夫荣者也大家如后汉扶风曹世叔妻者同郡班彪之女名昭字惠姬和帝数召入宫令皇后贵人师事焉号曰大家。

　　若有诸天乐出天伦我现天身而为说法令其成就若有诸龙乐出龙伦我现龙身而为说法令其成就若有药义乐度本伦我于彼前现药义身而为说法令其成就若乾闼婆乐脱其伦我于彼前现乾闼婆身而为说法令其成就若阿修罗乐脱其伦我于彼前现阿修罗身而为说法令其成就若紧那罗乐脱其伦我于彼前现紧那罗身而为说法令其成就若摩呼罗伽乐脱其伦我于彼前现摩呼罗伽身而为说法令其成就若诸众生乐人修人我现人身而为说法令其成就若诸非人有形无形有想无想乐度其伦我于彼前皆现其身而为说法令其成就。

　　孤山曰药义此云轻捷乾闼婆此云香阴新翻寻香行帝释乐神也阿修罗云无端正以女羙而男丑故从男彰名新翻非天以謟诈无天行故准普门品八部此阙迦楼罗即金翅鸟也紧那罗形似人而头有角因呼为疑神天帝[糸*系]竹乐神也小劣乾闼婆新云歌神摩呼罗伽什师云地龙肇公云大蟒腹行也长水曰有形如休咎精明等无形如空散销沉等有想如神鬼精灵等无想如精神化为土木金石等皆非人也。

　　是名妙净三十二应入国土身皆以三昧闻熏闻修无作妙力自在成就。

　　温陵曰迹示同𩔗心绝爱见名妙净依无作智起大神用名妙力无作无为随缘泛应名自在成就吴兴曰三十二应比普门品虽互有出没大体是同总而言之无越十界于十界中两经俱无菩萨并地狱身者或曰圣言之略耳或云观音已是菩萨何湏更现地狱苦重不可度也智者依正法华具现菩萨界身又准释论菩萨亦化地狱故知十界不可阙焉。

　　世尊我复以此闻熏闻修金刚三昧无作妙力与诸十方三世六道一切众生同悲仰故令诸众生于我身心获十四种无畏功德。

　　温陵曰由我不自观音而彼获脱苦由我知见旋复而彼能不烧故曰于我身心获无畏德。

　　一者由我不自观音以观观者令彼十方苦恼众生观其音声即得解脱。

　　温陵曰不自观音者不随声尘所起知见也以观观者谓旋倒闻机反照自性也不起知见则无所妄反照自性则一切真寂无复苦恼可得此则真观净观大智慧观能破痴暗能伏灾难故令苦众生蒙我真观即得解脱吴兴曰圣人无己惟物是利故以观音之智加彼观声之机于苦得脱不旋踵矣若夫止称名号罔识闻熏善应未臻而责圣言之虚者是犹洒一杯之水救积薪之火火不熄则谓水不胜火惑亦甚哉补注曰环师之解观声在应岳师之解观声在机二说不可遍废故互存之当知下文意不殊此。

　　二者知见旋复令诸众生设入大火火不能烧三者观𦗟旋复令诸众生大水所漂水不能溺。

　　温陵曰内外四大常相交感见觉属火闻𦗟属水故见业交则见猛火闻业交则见波涛今知见旋复则无见业观𦗟旋复则无闻业故水火不能烧溺也于𦗟言观犹音言观也大水所漂意兼风灾槜李曰准天台释火难有三种一果报火下从地狱上至初禅二恶业火通三界三烦恼火通三乘火难既尔他皆放此。

　　四者断灭妄想心无杀害令诸众生入诸鬼国鬼不能害五者熏闻成闻六根销复同于声𦗟能令众生临当被害刀假假坏使其兵戈犹如割水亦如吹光性无摇动。

　　孤山曰熏于妄闻成真闻性温陵曰一根既圆则六根销复同于声𦗟无复形碍故如割水吹光也。

　　六者闻熏精明明遍法界则诸幽暗性不能全能令众生药义罗刹鸠槃茶鬼及毗舍遮富单那等虽近其傍目不能视七者音性圆销观𦗟返入离诸尘妄能令众生禁系枷锁所不能着八者灭音圆闻遍生慈力能令众生经过险路贼不能劫。

　　孤山曰药义如前肇师云有三种一在地二在虚空三在天罗刹云可畏鸠槃茶厌魅鬼毗舍遮啖精气鬼富单那热病鬼温陵曰闻熏精明烁彼幽暗故不能视也音性圆销则内无所系观𦗟返入则外无所累故枷锁自脱也音闻两立则物我成敌今灭音圆闻则内外无待故能遍生慈力无复怨敌矣。

　　九者熏闻离尘色所不劫能令一切多[婬-壬+(工/山)]众生远离贪欲十者纯音无尘根境圆融无对所对能令一切忿恨众生离诸瞋恚十一者销尘旋明法界身心犹如琉璃朗彻无碍能令一切昏钝性障诸阿颠迦永离痴暗。

　　温陵曰众生以欲习合尘故为色劫能以金刚三昧熏闻成性遂能离尘成性则欲爱干枯离尘则根境不偶故虽有妖色不能劫动矣瞋由违情而起对境而生音性纯净无复妄尘故圆融无违无能所对无违无对则不瞋矣痴由妄尘所蔽无明所覆销尘则无蔽旋明则无覆故外之法界内之身心凝莹朗彻离痴暗矣性障即痴也阿颠迦此云无善心内业有十而坏灭法身惟[婬-壬+(工/山)]怒痴为甚故举三以兼余吴兴曰准天台释三毒通界内外内谓思惑外谓无明二乘以欣涅槃为贪厌生死为瞋迷中道即痴菩萨广求佛法诃恶二乘未了佛性皆是三毒。

　　十二者融形复闻不动道场涉入世间不坏世界能偏十方供养微尘诸佛如来各各佛边为法王子能令法界无子众生欲求男者诞生福德智慧之男十三者六根圆通明照无二含十方界立大圆镜空如来藏承顺十方微尘如来秘密法门受领无失能令法界无子众生欲求女者诞生端正福德柔顺众人爱敬有相之女。

　　温陵曰融形则碍灭复闻则性真故涉入世间而无动无坏能遍十方供微尘佛禀承其法各为法子供佛足福禀法足慧而能绍继法王有男子之道故能应其求也六根圆通下谓圆故无二通故含界明照则大圆镜智之质也含界则空如来藏之体也具此故能承顺法门受领无失承顺即坤仪柔德受领即闺门能事有女之道故能应其求也吴兴曰智者引阿含明地狱已上乃至欲天皆有无子之苦令所求者悉能满心是亦㧞其苦也槜李曰涉入世间不坏世界即方便智方便属权权能干事故生于男也立大圆镜空如来藏即属实智实智诣理理能含育故生于女也如净名云智度菩萨母方便以为父即其义焉。

　　十四者此三千大千世界百亿日月现住世间诸法王子有六十二亿恒河沙数修法垂范教化众生随顺众生方便智慧各各不同由我所得圆通本根发妙耳门然后身心微妙含容周遍法界能令众生持我名号与彼共持六十二亿恒河沙诸法王子二人福德正等无异世尊我一号名与彼众多名号无异由我修习得真圆通是名十四施无畏力福备众生。

　　孤山曰法华亦有此之较量及观今经方晓彼意盖此方众生耳根利故受道者多所以观音化胜余根钝故受道者少所以诸圣化劣是知行位虽齐对机有异总彼恒河沙数但敌观音一人故使持名二福正等㨿此所说已自密蕳耳根圆通为未晓者更俟文殊详择百亿日月者百亿刹土也是名下总结也。

　　世尊我又获是圆通修证无上道故又能善获四不思议无作妙德。

　　温陵曰现众多容诵一一咒摄化众生圆应所求理出于无为神应于不测名不思议无作妙德然前亦现形应求独此名不思议者前则略显此复深明如于一身现八万首臂固莫得而思议也。

　　一者由我初获妙妙闻心心精遗闻见闻觉知不能分隔成一圆融清净宝觉故我能现众多妙容能说无边秘密神咒其中或现一首三首五首七首九首十一首如是乃至一百八首千首万首八万四千烁迦罗首二臂四臂六臂八臂十臂十二臂十四十六十八二十至二十四如是乃至一百八臂千臂万臂八万四千母陀罗臂二目三目四目九目如是乃至一百八目千目万目八万四千清净宝目或慈或威或定或慧救护众生得大自在。

　　温陵曰言初获者指本因也首为六用之总臂表提接之悲目表照了之智各依本数充之以至八万四千者表依根本六用根本智悲而泛应尘劳得大自在此十一地等觉妙行也华严十地已前犹依本智长养大悲至十一地长养功终纯是大悲为法界体与智圆现故观音手眼通身遍身而以大悲称也一体之中尘劳万法慈威定慧无所不备而继二十四圣示现者明彼所现虽各一端圆而会之咸极于此使悟入者不止二十五门顿了八万尘劳法界事理曾不离吾一圆融净觉之体能同能异即一即多无边刹海德用偏周十方身土境相相入邪正吉凶之术养生安物之方法法圆通尘尘具足矣或曰八万四千特表法耳一身何所施乎是特以有思惟心测度菩萨圆通境界也夫身含十虚毛端现刹彼空与刹又不啻如首臂而已彼八万四千首臂犹人之八万四千毛孔耳未足异也圣人之言即事即理既曰不思议德无以限意思之议之烁迦罗云金刚坚固不坏也母陀罗云印各有妙印也清净宝目离尘合觉也慈以摄化威以折伏定以复湛慧以开觉通指众多妙容也。

　　二者由我闻思脱出六尘如声度垣不能为碍故我妙能现一一形诵一一咒其形其咒能以无畏施诸众生是故十方微尘国土皆名我为施无畏者三者由我修习本妙圆通清净本根所游世界皆令众生舍身珍宝求我哀愍。

　　温陵曰本根清净则一切无着故能令众生舍诸悭着也求我哀愍者哀愍受之而为施作佛事也。

　　四者我得佛心证于究竟能以珍宝种种供养十方如来傍及法界六道众生求妻得妻求子得子求三昧得三昧求长寿得长寿如是乃至求大涅槃得大涅槃。

　　温陵曰得佛心证慧足也珍宝供养福足也福慧两足故傍及众生使彼所求如愿也吴兴曰此四不思议前二属应后二对机应中备显形声二益初文虽云说咒而正示形益即应身功用也次文虽复现行而正示声益即名称普闻也机中具明因果二相先明修因则六度之中略举布施俾求福故后明感果则世出世愿靡不成就令得乐故。

　　佛问圆通我从耳门圆照三昧缘心自在因入流相得三摩地成就菩提斯为第一世尊彼佛如来叹我善得圆通法门于大会中授记我为观世音号由我观𦗟十方圆明故观音名遍十方界。

　　温陵曰初于闻中入流亡所是从耳门得圆照也由得圆照故随缘应化得大自在吴兴曰按观音三昧经及大悲经并云此菩萨过去久已成佛号正法明又悲华经说往昔宝藏如来授不瞬太子记名观世音然则悲华与今经皆覆本垂迹之名耳今得圆通即太子后身也。

　　大佛顶如来密因修证了义诸菩萨万行首楞严经会解卷第十一
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第十二　　　　　　　　𨗿二

　　尔时世尊于师子座从其五体同放宝光远灌十方微尘如来及法王子诸菩萨顶彼诸如来亦于五体同放宝光从微尘方来灌佛顶并灌会中诸大菩萨及阿罗汉林木池沼皆演法音交光相罗如宝[糸*系]网是诸大众得未曾有一切普获金刚三昧即时天雨百宝莲华青黄赤白间错纷糅十方虚空成七宝色此娑婆界大地山河俱时不现唯见十方微尘国土合成一界梵呗咏歌自然敷奏。

　　孤山曰宝光交照表自他之理互融林木演音显依正之性不二印前所证尽契佛心温陵曰前说圆通之法此显圆通之瑞而应之也诸佛五体同放宝光者表证性明极则宝觉圆融全体发现也互相灌顶者顶为圆极之相表诸佛证性圆极若此会中菩萨罗汉即二十四圣之俦佛光亦灌其顶者印其修证等无优劣也林木池沼皆演法音交光相罗者圆通既现前则一切声是佛声一切色是佛色无非悟入之处无非圆通之理也大众普获金刚三昧者因此皆能破惑障悟圆通也天雨宝华空现宝色地隐山河界含尘刹表证圆通性则无作妙行自然分披宝明空觉自然发现有为习漏当不复生众尘廓然无复隔越也梵呗咏歌自然敷奏者能使法界永离众苦常得妙乐也圣人所演圆通法门奥旨妙利详悉若此故众瑞详而应之。

　　于是如来告文殊师利法王子汝今观此二十五无学诸大菩萨及阿罗汉各说最初成道方便皆言修习真实圆通彼等修行实无优劣前后差别。

　　吴兴曰夫如来藏性元无异乘以根有利钝故教分大小约三谛言之则小教所诠者真也大教所诠者中也而此真中遍在一切俗谛之上即前所悟十八界及七大也当知三谛具足名如来藏俗谛不空真中俱空故二十五圣中凡声闻所证或析俗见真或体俗见真皆分入空藏也菩萨所证或离俗显中或即俗显中皆全入空藏也今以藏性融会全分无差即同法华开方便门示真实相决了声闻法是诸经之王。

　　我今欲令阿难开悟二十五行谁当其根兼我灭后此界众生入菩萨乘求无上道何方便门得易成就。

　　吴兴曰上从证性会同圆通今为逗根令简方便性如华屋根如入门若得其门方受其赐世人以解为证请思最初入道方便与二十五圣孰为其伦乎。

　　文殊师利法王子奉佛慈旨即从座起顶礼佛足承佛威神说偈对佛。

　　吴兴曰此下欲简圆通先明觉性次辨迷妄后示归元于归元中选耳根为易文殊既与观音同证故奉慈旨有自来矣。

觉海性澄圆　圆澄觉元妙

　　温陵曰此人人本来圆通者也吴兴曰真觉之性譬如大海澄湛圆融皆喻寂而常照也复牒圆澄所喻之觉示其本来照而常寂故曰元妙此类前文性觉妙明本觉明妙但法喻相参耳。

元明照生所　所立照性亡　迷妄有虚空
依空立世界　想澄成国土　知觉乃众生

　　孤山曰元明照即上本明之性也真际曰于彼元明性上妄生照用而形所相有相当情无相即隐故照性亡吴兴曰二说节公为长盖照字义通真妄温陵曰性真既隐空觉遂分根器二界遂因迷顽妄想安立故妄想凝结则成无情国土妄识知觉则成有情众生则彼澄妙者莫得而圆莫得而通矣。

空生大觉中　如海一沤发　有漏微尘国
皆依空所生　沤灭空本无　况复诸三有

　　温陵曰牒上以明迷澄圆而成根器融根器则归澄圆也大觉海中本绝空有由迷风飘鼓妄发空沤而诸有生焉迷风既息则空沤亦灭所依诸有遂不可得而空觉圆融复归元妙矣诸三有指微尘国土中三有也吴兴曰有漏兼有情三有含情器长水曰沤灭下如云一人发真归元十方虚空悉皆消殒等。

归元性无二　方便有多门　圣性无不通
顺逆皆方便　初心入三昧　迟速不同伦

　　温陵曰二十五圣同一圆通所谓无二所谓多门在乎圣性逆顺皆通不容料拣其如初心迟速异宜故须选择也孤山曰观音耳根则顺余圣诸根则逆盖对此方之机说也。

色想结成尘　精了不能彻　如何不明彻
于是获圆通　音声杂语言　但伊名句味
一非含一切　云何获圆通　香以合中知
离则元无有　不恒其所觉　云何获圆通
味性非本然　要以味时有　其觉不恒一
云何获圆通　触以所触明　无所不明触
合离性非定　云何获圆通　法称为内尘
凭尘必有所　能所非遍涉　云何获圆通

　　温陵曰憍陈那大迦叶等各因六尘悟圆而此皆拣去者彼所谓圣性无不通此所谓初心不同伦则凡所不取皆以不宜初心意取耳根独宜也今拣六尘以色能起想结尘使精性不彻声唯局名句味不该不遍味意味也伊犹惟也香味触如文法尘非相独意能缘内潜意根故称内尘孤山曰问陈那悟声尘与观音耳根其义相类何故文殊简以为非答声是佛语根乃自心认尘则着他语言观根则了己心性是以闻声亦为所简。

见性虽洞然　明前不明后　四维亏一半
云何获圆通　鼻息出入通　现前无交气
支离匪涉入　云何获圆通　舌非入无端
因味生觉了　味亡了无有　云何获圆通
身与所触同　各非圆觉观　涯量不[宴-女+六]会
云何获圆通　知根杂乱思　湛了终无见
想念不可脱　云何获圆通

　　温陵曰鼻阙中交故云支离舌不因味而能觉了乃为无端吴兴曰舌根为识所依亦名舌入今文语倒但是舌入非无端耳内身外物能所相触方有觉观离中则无故云各非等若谓合中有者其如物非体知成敌两立故云涯量等湛了终无见如精了不能彻也以杂乱思于湛了性终无能见。

识见杂三和　诘本称非相　自体先无定
云何获圆通　心闻洞十方　生于大因力
初心不能入　云何获圆通　鼻想本权机
只令摄心住　住成心所住　云何获圆通
说法弄音文　开悟先成者　名句非无漏
云何获圆通　持犯但束身　非身无所束
元非遍一切　云何获圆通　神通本宿因
何关法分别　念缘非离物　云何获圆通

　　槜李曰论云二和生识谓根境和合识生其中今言三和者能所合说也温陵曰三者和合穷之本自无体故曰非相也普贤用心闻故能知他方沙界外事此由修法界行大因所生非初心能入也孙陀散乱佛欲摄住其心令观鼻端此特权机而已盖真心无住有住则妄矣吴兴曰舌识开悟乃是先曾成就音文之者如富楼那从旷劫来辩才无碍佛教说法成阿罗汉岂非开悟先成者邪然其所说名句之体且非出世无漏之法斯亦一非含一切是故简之问波离执身次第执心俱得通利今何但云束身而已答声闻执心亦防六聚七支之非况今言身识在其中矣目连神通由宿习所得虽云旋湛心光发宣非关于法分别而现又小乘神通皆是作意缘物则有离物。

若以地性观　坚碍非通达　有为非圣性
云何获圆通　若以水性观　想念非真实
如如非觉观　云何获圆通　若以火性观
厌有非真离　非初心方便　云何获圆通
若以风性观　动寂非无对　对非无上觉
云何获圆通　若以空性观　昏钝先非觉
无觉异菩提　云何获圆通　若以识性观
观识非常住　存心乃虚妄　云何获圆通
诸行是无常　念性元生灭　因果今殊感
云何获圆通

　　温陵曰持地平填尚涉有为非实圣性月光水观未离想念难契如如盖如如之理非觉观之法故也乌刍瑟摩闻说欲火而生厌离是厌有也琉璃光观风性动则与寂对有对非觉也晦昧为空故云昏钝弥勒惟修识观而所观之识念念生灭存心观之已妄况获圆通邪吴兴曰势至念佛都摄六根所念之境必通三身然其母子相忆之喻多就应身而说是故指同无常生灭岂以此因而感常住不生不灭之果乎已上二十四圣皆由所得圆通本根非此土当根乃为所简须知简圣全是简机岂文殊之有𢢔心诸圣之有惭德古谓此等龙门点额宁不长吁者鄙哉。

我今白世尊　佛出娑婆界　此方真教体
清净在音闻　欲取三摩提　实以闻中入

　　吴兴曰教体应具声名句文今言音闻者以声是实法余三是假摄假从实故但云音音即所闻之境闻即能闻之根举所显能而正示闻性故云欲取等温陵曰圣人设教随方不同或有佛土以佛光明而作佛事或有佛土以佛菩提𣗳而作佛事乃至或以园林台观或以虚空或以寂无说示如香积佛国无文字说但以众香令诸天人得入律行而此方教体必籍音闻欲取正定必由闻入者各随机缘故也盖彼诸佛土无非利智故机缘默契出乎言象而堪忍众生迷本循声昏惑障重必籍闻熏闻修以销尘除障然后可入然以闻为入者特得其门而已必期于遗闻反闻然后为至也夫至于遗闻反闻则佛光明菩提𣗳乃至寂无说示处皆可入矣曹溪少室固以是为佛事也。

离苦得解脱　良哉观世音　于恒沙劫中
入微尘佛国　得大自在力　无畏施众生
妙音观世音　梵音海潮音　救世悉安宁
出世获常住

　　温陵曰初联总叹观世言音脱苦与乐也于沙劫入尘国叹三十二应也得自在施无畏叹四不思议十四无畏也妙音观音叹随德之名也梵音潮音叹随名之实也以说法不滞为妙音寻声救苦为观音音性无著为梵音应不失时为潮音末联总叹众德能救世间苦能与出世乐也。

我今启如来　如观音所说　譬如人静居
十方俱击鼓　十处一时闻　此则圆真实
目非观障外　口鼻亦复然　身以合方知
心念纷无绪　隔垣𦗟音响　遐迩俱可闻
五根所不齐　是则通真实

　　孤山曰口鼻身俱合中知若将身以合方知句居口鼻上其义方顺盖语倒耳吴兴曰此明圆通且寄耳用以显闻性异于五根也用有时方远近之量恐未达者谓之无常故有下文明常真实。

音声性动静　闻中为有无　无声号无闻
非实闻无性　声无既无灭　声有亦非生
生灭二圆离　是则常真实　纵令在梦想
不为不思无　觉观出思惟　身心不能及

　　温陵曰动静有无皆属声尘耳根圆离不随生灭是则常住之真也无声号无闻指阿难闻钟事也纵令下赞显常性也五根皆待意思有无不常惟耳在梦能闻杵音是不为不思而无也其为觉观乃出乎思惟胜余根矣。

今此娑婆国　声论得宣明　众生迷本闻
循声故流转　阿难纵强记　不免落邪思
岂非随所沦　旋流获无妄

　　温陵曰声论者依声论明本闻自性以觉迷本循声妄取沦替者如阿难者徒事强记误落邪思岂非为循声之所流转邪使能旋流返闻则无妄沦矣娑婆学者多徒事强记落邪沦妄不知返本故托阿难以警之补注曰佛命文殊于二十五行选简当根使阿难开悟文殊说偈对佛至此简根既毕下乃宣告阿难以及大众发明旋倒闻机反闻自性之说是亦密奉如来开悟之慈旨也后至诚如佛世尊下复结归对佛之辞以终偈焉。

阿难汝谛𦗟　我承佛威力　宣说金刚王
如幻不思议　佛母真三昧　汝闻微尘佛
一切秘密门　欲漏不先除　畜闻成过误
将闻持佛佛　何不自闻闻

　　温陵曰金刚如幻三昧即观音如来所授如幻闻熏闻修金刚三昧也三世诸佛皆从此出故名佛母孤山曰将闻等谓将汝循声之妄闻以持诸佛之言教何不反闻自性以求解脱乎上闻能闻之智下闻所观之理。

闻非自然生　因声有名字　旋闻与声脱
能脱欲谁名　一根既返源　六根成解脱

　　吴兴曰上既警其自闻今乃略示修相先指妄闻非无缘生生必籍因因即声教当以三慧旋此根境俱令脱粘所脱既销则能脱之慧复何名状。

见闻如幻翳　三界若空华　闻复翳根除
尘销觉圆净　净极光通达　寂照含虚空
却来观世间　犹如梦中事　摩登伽在梦
谁能留汝形

　　温陵曰见闻幻翳通指妄根也三界空华通指妄境也以皆妄故闻复则翳除尘销则觉净所以一返源而六解脱也净极光达寂照含虚根解脱也却观世间犹如梦事境解脱也然则摩登正为梦境了不可得谁能留汝使不解脱哉。

如世巧幻师　幻作诸男女　虽见诸根动
要以一机抽　息机归寂然　诸幻成无性

　　吴兴曰幻师譬真如幻作譬随缘真妄和合变成六根如诸男女一机即耳根也应以旋闻声脱为抽。

六根亦如是　元依一精明　分成六和合
一处成休复　六用皆不成　尘垢应念销
成圆明净妙　余尘尚诸学　明极即如来

　　吴兴曰一精明合前幻师妄为能依真为所依分成等合文可见温陵曰想尘识垢应念消亡得妙圆通矣细惑未尽曰余尘分证未满曰诸学惑尽明极即如来矣孤山曰尘垢等二句登圆初住余尘等二句从分至极。

大众及阿难　旋汝倒闻机　反闻闻自性
性成无上道　圆通实如是　此是微尘佛
一路涅槃门　过去诸如来　斯门已成就
现在诸菩萨　今各入圆明　未来修学人
当依如是法　我亦从中证　非惟观世音

　　温陵曰能旋倒妄反闻自性必资此性成无上道此圆通法门实效也。

诚如佛世尊　询我诸方便　以救诸末劫
求出世间人　成就涅槃心　观世音为最
自余诸方便　皆是佛威神　即事舍尘劳
非是长修学　浅深同说法

　　温陵曰成就不生不灭涅槃妙心惟耳根为最余则佛之威神加被令即己事而舍尘劳非始终长修浅深同说之法也欲令其长修同说无如观音法门矣如那律失明而旋见毕陵触刺而遗身乌刍厌欲而登觉持地待佛而销尘皆即己事而已吴兴曰谓此方所有于诸方便而得悟者由佛之力也苟他土以余根为利耳根为钝者反显可知。

顶礼如来藏　无漏不思议　愿加被未来
于此门无惑　方便易成就　堪以教阿难
及末劫沉沦　但以此根修　圆通超余者
真实心如是

　　长水曰如来藏即一体三宝具足无漏性功德故真实心者文殊指已选圆通之心也温陵曰真实心要如是而已。

　　于是阿难及诸大众身心了然得大开示观佛菩提及大涅槃犹如有人因事远游未得归还明了其家所归道路。

　　长水曰阿难等方悟圆通从耳根入犹未有证故云明了其家所归道路吴兴曰不然且第三卷阿难偈云销我亿劫颠倒想不历僧祗获法身洎第四卷请入华屋前云闻佛示诲疑惑销除心悟实相至第五卷如来偈后云心目开明叹未曾有及请圆通又云我等今日身心皎然快得无碍以前兼此凡经五番彰灼领悟何总排云未有证乎圆师判此为阿难增道理必然矣应知经家指妙觉菩提涅槃为家真修耳根圆通为路若不尔者庆喜之性几乎梼味也。

　　普会大众天龙八部有学二乘及诸一切新发心菩萨其数凡有十恒河沙皆得本心远离尘垢获法眼净性比丘尼闻说偈已成阿罗汉无量众生皆发无等等阿耨多罗三藐三菩提心。

　　资中曰庄严论解法眼净初地见道也若依圆教即十住初心也孤山曰阿罗汉其名虽小其证乃圆准涅槃四依品第四依人名阿罗汉吴兴曰第四卷指登伽方得三果约圆位收之即七信以前此中若用四依判位恐升之太高以第四依人住十地故只应示作声闻同除四住证阿罗汉如涅槃中闻常取果之比也按天台释法华分别功德品发菩提心初入十信也故仁王般若云十善菩萨发大心长别三界苦轮海温陵曰无等等者物无与等而能与物为等此得妙圆通上同下合之德也无量众生皆发是心者因闻是道而希慕愿乐也。

　　阿难整衣服于大众中合掌顶礼心迹圆明悲欣交集欲益未来诸众生故稽首白佛大悲世尊我今已悟成佛法门是中修行得无疑惑常闻如来说如是言自未得度先度人者菩萨发心自觉已圆能觉他者如来应世我虽未度愿度末劫一切众生世尊此诸众生去佛渐远邪师说法如恒河沙欲摄其心入三摩地云何令其安立道场远诸魔事于菩提心得无退屈。

　　吴兴曰悲欣者悲昔不闻欣今得悟又念未来众生未悟故悲观现前大众得益故欣也菩萨四誓以度人为先如来十号以应世为本当知五住究𥁞二死永亡方云得度今阿难虽深破无明而现居分假故曰未度温陵曰阿难将以是法度人而恐末劫多难邪魔妄作易退觉心难入正定故请摄心远魔安立道场清净轨则也。

　　尔时世尊于大众中称赞阿难善哉善哉如汝所问安立道场救护众生末劫沉溺汝今谛𦗟当为汝说阿难大众唯然奉教佛告阿难汝常闻我毗柰耶中宣说修行三决定义所谓摄心为戒因戒生定因定发慧是则名为三无漏学。

　　温陵曰三藏之中毗柰耶律藏也此大小乘戒通称也小乘禀法为戒粗治其末大乘摄心为戒细绝其本法戒则无犯而已心戒则无思犯也夫能摄心则定由是生慧由是发三者圆明则诸漏永尽故名三无漏学此下别示四重则十戒之初[婬-壬+(工/山)]杀盗妄四波罗夷为根本重罪所谓其心不[婬-壬+(工/山)]其心不偷等者皆使无思犯也摄持轨则莫尚乎此。

　　阿难云何摄心我名为戒若诸世界六道众生其心不[婬-壬+(工/山)]则不随其生死相续汝修三昧本出尘劳[婬-壬+(工/山)]心不除尘不可出纵有多智禅定现前如不断[婬-壬+(工/山)]必落魔道上品魔王中品魔民下品魔女彼等诸魔亦有徒众各各自谓成无上道。

　　温陵曰众生皆因[婬-壬+(工/山)]欲而正性命故缠生死若欲爱干枯则残质不续矣魔亦多智修禅为不断[婬-壬+(工/山)]故不成圣道带[婬-壬+(工/山)]修禅必落此类孤山曰犯四重禁罪在地狱今以修禅之功且落魔鬼等道若约未来轮转则应备历三途。

　　我灭度后末法之中多此魔民炽盛世间广行贪[婬-壬+(工/山)]为善知识令诸众生落爱见坑失菩提路汝教世人修三摩地先断心[婬-壬+(工/山)]是名如来先佛世尊第一决定清净明诲。

　　温陵曰诸经戒杀居首为设化以慈悲为本此经[婬-壬+(工/山)]戒居首为真修以离欲为本盖欲气粗浊染污妙明欲习狂迷易失正受续生死丧真常莫甚于此故须首戒而为清净第一明诲也观阿难起教示遭邪染而厥初发心先厌欲浊至于三渐次中一一首惩然后身心妙圆获大安隐十信初心由欲爱干枯而慧性圆明遂阶等妙诸世间人由心不流逸澄莹生明渐乎六天是故真修内摄必先离欲也。

　　是故阿难若不断[婬-壬+(工/山)]修禅定者如蒸沙石欲其成饭经百千劫只名热沙何以故此非饭本沙石成故汝以[婬-壬+(工/山)]身求佛妙果纵得妙悟皆是[婬-壬+(工/山)]根根本成[婬-壬+(工/山)]轮转三途必不能出如来涅槃何路修证必使[婬-壬+(工/山)]机身心俱断断性亦无于佛菩提斯可希冀如我此说名为佛说不如此说即波旬说。

　　温陵曰机者[婬-壬+(工/山)]心所自发断性不无触机则发矣波旬魔名。

　　阿难又诸世界六道众生其心不杀则不随其生死相续汝修三昧本出尘劳杀心不除尘不可出纵有多智禅定现前如不断杀必落神道上品之人为大力鬼中品则为飞行夜义诸鬼帅等下品当为地行罗义彼诸鬼神亦有徒众各各自谓成无上道我灭度后末法之中多此鬼神炽盛世间自言食肉得菩提路阿难我令比丘食五净肉此肉皆我神力化生本无命根汝婆罗门地多蒸湿加以沙石草菜不生我以大悲神力所加因大慈悲假名为肉汝得其味柰何如来灭度之后食众生肉名为释子。

　　孤山曰问诸律并明鱼肉为时食惟楞伽涅槃及今经悉唱断肉何邪答说法被机事有顿渐定慧既尔戒律亦然故梵网顿制对别圆机久断食肉但鹿苑以来毗尼渐制对藏通机故开三净化道将终则[(冰-水+〡)*ㄆ]渐归顿于是三经俱唱断肉楞伽且制藏通菩萨此经则兼制三乘故下云清净比丘及诸菩萨不蹋生草等洎至涅槃更独制声闻殷勤告示矣问梵网戒中菩萨元制食肉何于楞伽方等始言此后菩萨不得食肉邪答藏通菩萨无别戒律同禀二乘萹聚耳故于楞伽及以今经例皆唱断也五净肉者律明三净不见为我杀不闻为我杀不疑为我杀今言五者加自死鸟残二也涅槃九种净肉即于三净各开正罪及前后方便也槜李曰净肉又除人蛇象马驴狗狮子狐猪猕猴十种之外盖此十种纵不见不闻而杀亦不可食也温陵曰不见不闻等为五神力所化本无命根名净此乃小乘权宜若真慈真脱皆在所断婆罗门净行通称也西方四姓以婆罗门为上故彼五天悉号婆罗门国僧亦号为婆罗门也。

　　汝等当知是食肉人纵得心开似三摩地皆大罗刹报终必沉生死苦海非佛弟子如是之人相杀相吞相食未已云何是人得出三界汝教世人修三摩地次断杀生是名如来先佛世尊第二决定清净明诲是故阿难若不断杀修禅定者譬如有人自塞其耳高声大叫求人不闻此等名为欲隐弥露清净比丘及诸菩萨于岐路行不蹋生草况以手㧞云何大悲取诸众生血肉充食。

　　温陵曰修禅避罪反乃行杀塞耳避人反乃高声是欲隐弥露也不故蹋不故㧞仁慈之至犹及草木况食众生肉邪。

　　若诸比丘不服东方[糸*系]绵绢帛及是此土靴履裘毳乳酪醍醐如是比丘于世真脱酬还宿债不游三界何以故服其身分皆为彼缘如人食其地中百谷足不离地必使身心于诸众生若身身分身心二途不服不食我说是人真解脱者如我此说名为佛说不如此说即波旬说。

　　温陵曰东方不无裘毳西土不无缘绵各以多分言也酬还宿债不游三界者上句当在下译人语倒也足不离地者劫初之人体有飞光足若御云由乎食地肥㗖香稻故其体坚重而足不离地也身血肉骨髓也身分裘毳乳酪也身服食心贪求故曰二途必须并断也。

　　阿难又复世界六道众生其心不偷则不随其生死相续汝修三昧本出尘劳偷心不除尘不可出纵有多智禅定现前如不断偷必落邪道上品精灵中品妖魅下品邪人诸魅所著彼等群邪亦有徒众各各自谓成无上道。

　　温陵曰不与而取皆为偷盗分越所酬犹征其剩况乃盗取得无反征此所以生死相续也邪道奸欺故偷者必落其类。

　　我灭度后末法之中多此妖邪炽盛世间潜匿奸欺称善知识各自谓己得上人法詃惑无识恐令失心所过之处其家耗散我教比丘循方乞食令其舍贪成菩提道诸比丘等不自熟食寄于残生旅泊三界示一往还去已无返云何贼人假我衣服裨贩如来造种种业皆言佛法却非出家具戒比丘为小乘道由是疑误无量众生堕无间狱。

　　温陵曰方法也僧祇律云乞食谓之分卫谓分施众僧卫护道力肇法师云乞食略有四意一为福利众生二为拆伏憍慢三为知身有苦四为除去滞着今经令其舍贪不自熟食即除去滞着也成菩提道即卫护道力福利众生也知身为倘寄知世为旅泊无事畜藏无所顾恋皆所谓循方也不能循方而贪饕造业是败法毁则故号贼人虽服佛之服而不净活命是假我衣服裨附佛法以贪贩利养而已。

　　若我灭后其有比丘发心决定修三摩提能于如来形像之前身然一灯烧一指节及于身上爇一香炷我说是人无始宿债一时酬毕长揖世间永脱诸漏虽未即明无上觉路是人于法已决定心若不为此舍身微因纵成无为必还生人酬其宿债如我马麦正等无异。

　　孤山曰盗者取他依报资于己身今损正报以供上圣故能翻破无始盗业温陵曰一切难舍无过己身难舍能舍则自余贪爱决能弃舍故曰是人于法已决定心苟能舍身而心不决舍则徒增业苦无益于道故下云必使身心二俱捐舍也佛为宿诟比丘可食马麦故证果后于毗兰邑食之示宿债必酬也。

　　汝教世人修三摩地后断偷盗是名如来先佛世尊第三决定清净明诲是故阿难若不断偷修禅定者譬如有人水灌漏𠂬欲求其满纵经尘劫终无平复若诸比丘衣钵之余分寸不畜乞食余分施饿众生于大集会合掌礼众有人捶詈同于称赞必使身心二俱捐舍身肉骨血与众生共不将如来不了义说回为己解以误初学佛印是人得真三昧如我所说名为佛说不如此说即波旬说。

　　温陵曰衣钵不畜视毁如赞此于利害二途身心俱舍也身肉骨血与众生共则不私其身不顾其生又舍之至也行能至此则其心不偷可知矣阿含称所畜物可以资身进道萨婆多论许百物各可畜一皆不了义也。

　　阿难如是世界六道众生虽则身心无杀盗[婬-壬+(工/山)]三行已圆若大妄语即三摩地不得清净成爱见魔失如来种所谓未得谓得未证言证或求世间尊胜第一谓前人言我今已得须陀洹果斯陀含果阿罗汉道辟支佛乘十地地前诸位菩萨求彼礼忏贪其供养是一颠迦消灭佛种如人以刀断多罗木佛记是人永殒善根无复知见沉三苦海不成三昧。

　　温陵曰于四果十地未得谓得名大妄语贪其供养求己尊胜名爱魔妄起邪见谓己齐圣名见魔皆大妄也一颠迦即一阐提贝多罗𣗳以刀断则不复活喻大妄人永绝善根三苦海者三途也。

　　我灭度后来诸菩萨及阿罗汉应身生彼末法之中作种种形度诸轮转或作沙门白衣居士人王宰官童男童女如是乃至[婬-壬+(工/山)]女寡妇奸偷屠贩与其同事称赞佛乘令其身心入三摩地终不自言我真菩萨真阿罗汉泄佛密因轻言未学惟除命终阴有遗付云何是人惑乱众生成大妄语汝教世人修三摩地后复断除诸大妄语是名如来先佛世尊第四决定清净明诲是故阿难若不断其大妄语者如刻人粪为栴檀形欲求香气无有是处我教比丘直心道场于四威仪一切行中尚无虚假云何自称得上人法譬如穷人妄号帝王自取诛灭况复法王如何妄窃因地不真果招迂曲求佛菩提如噬脐人欲谁成就。

　　温陵曰我教比丘下牒未得谓得求己尊胜之事而深责也净名曰直心为道场无虚假故四仪行住坐卧也左传噬脐谓终莫能及也今之自称得上人法者多矣宜以经言为诫。

　　若诸比丘心如直弦一切真实入三摩地永无魔事我印是人成就菩萨无上知觉如我此说名为佛说不如此说即波旬说。

　　温陵曰向以迂曲故终莫成就此能弦直故印其成就也上明四重戒竟初标三学而终止四戒者定慧已备前文也。

　　大佛顶如来密因修证了义诸菩萨万行首楞严经会解卷第十二
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第十三　　　　　　邈三

　　天竺沙门般剌密帝译

　　乌苌国沙门弥伽释迦译语

　　菩萨戒弟子前正议大夫同中书门下平章事房融笔受

　　师子林沙门　惟则　会解

　　阿难汝问摄心我今先说入三摩地修学妙门求菩萨道要先持此四种律仪皎如冰霜自不能生一切枝叶心三口四生必无因阿难如是四事若不失遗心尚不缘色香味触一切魔事云何发生。

　　温陵曰内摄为要故先说妙门先持四律四律为本余戒为末故四律洁净则枝叶不生缘尘不偶魔事潜消正定可入矣心三即意三备举十重也真际曰口四即妄言绮语等四也然则前妄语谓大此妄言即小或举总数耳。

　　若有宿习不能灭除汝教是人一心诵我佛顶光明摩诃萨怛多般怛啰无上神咒斯是如来无见顶相无为心佛从顶发辉坐宝莲华所说心咒。

　　温陵曰现业易制自行可违宿习难除必假神力今夫行人好正而固邪欲洁而偏染不教而能不愿而为隐然若有驱䇿而不能自已者宿习之使也德隆而福鄙行善而身㐫多障多冤数病数恼绵然若有机缄而不能自释者宿习之召也兹非一生一劫之缘乃无始来念念受薰者故非神力莫能脱之摩诃萨怛多般怛啰此云大白伞盖即藏心也量廓沙界曰大体绝妄染曰白用覆一切曰伞盖神咒从此流演故名心咒无见顶者华严九地知识自说为佛乳母初生亲捧持谛观不见顶示顶法不可以见见也长水曰前说定慧破烦恼障复明戒学但止罪业今说神咒能破宿殃兼除报障三障苟亡不证何待。

　　且汝宿世与摩登伽历劫因缘恩爱习气非是一生及与一劫我一宣扬爱心永脱成阿罗汉彼尚[婬-壬+(工/山)]女无心修行神力冥资速证无学云何汝等在会声闻求最上乘决定成佛譬如以尘扬于顺风有何艰险。

　　温陵曰登伽[婬-壬+(工/山)]质犹能速证声闻道器固易冥资也云何合作何况吴兴曰爱心永脱指初闻咒得阿那含也成阿罗汉指前文殊简圆通后也若尔由闻法故方成无学何谓神力冥资邪良以密承咒力显籍法音内资外薰乃能速证若但因咒而不因法者何故前云性比丘尼闻说偈已成阿罗汉尘譬宿习风如神咒顺风扬尘散之则易诵咒除习脱之匪难。

　　若有末世欲坐道场先持比丘清净禁戒要当选择戒清净者第一沙门以为其师若其不遇真清净僧汝戒律仪必不成就戒成已后着新净衣然香闲居诵此心佛所说神咒一百八遍然后结界建立道场求于十方现住国土无上如来放大悲光来灌其顶。

　　吴兴曰今此持戒应通大小若出家者除戒体本净当须忏净如更禀菩萨律仪弥益其善若在家者或受近事戒或但受菩萨戒以下文有白衣故真际曰诵咒百八表灭百八烦恼也。

　　阿难如是末世清净比丘若比丘尼白衣檀越心灭贪[婬-壬+(工/山)]持佛净戒于道场中发菩萨愿出入澡浴六时行道如是不寐经三七日我自现身至其人前摩顶安慰令其开悟。

　　补注曰前云求佛灌顶今佛现身名为感应既得感应心必开悟若见余境与本愿相违而又无所开悟斯非真感应也孤山曰佛本是无心净故有水清月现感应自然若见此相当观空寂是佛显然是魔则灭。

　　阿难白佛言世尊我蒙如来无上悲诲心已开悟自知修证无学道成末法修行建立道场云何结界合佛世尊清净轨则。

　　温陵曰请问结坛轨则之详也言自知修证等者知咒力冥资圣果可期也。

　　佛告阿难若末世人愿立道场先取雪山大力白牛食其山中肥腻香草此牛惟饮雪山清水其粪微细可取其粪和合栴檀以泥其地若非雪山其牛臭秽不堪涂地别于平原穿去地皮五尺已下取其黄土和上栴檀况水苏合熏陆郁金白胶青木零陵甘松及鸡舌香以此十种细罗为粉合土成泥以涂场地。

　　温陵曰法王法言即事即理法不孤起事不唐设如华严一字法门书海墨而不尽五位行相即世谛以彰明凡所设施必有取像则此坛场用度无非表法也山为高土雪山纯净上信也大力白牛纯净大根也香草清水妙善净智也茹退充实遗余也上旃檀为十香之首十度之总万行之冠也原为平土中信也地皮未净也五数之中黄色之中取中中净信也十香十波罗密法香也细罗为粉推之以为微妙万行也夫欲取如来寂灭场地必本于广大信心而资乎净智妙善以养成纯一大根充实遗余犹足以合法香冠十度故可以严成寂灭场地也上信大根有不可得则求其次焉故取中中信心虽未能冠乎十度万行而能具之者亦可以严成长水曰雪山牛乳纯是醍醐所有茹退最为香洁。

　　方圆丈六为八角坛坛心置一金银铜木所造莲华华中安钵钵中先盛八月露水水中随安所有华叶。

　　长水曰坛者除地为之即今之墠也吴兴曰不尔上言场地可如其墠今既名坛必须起土为之是则先除地为场后别取黄土和香为泥于其场上以泥涂起令成坛相也温陵曰坛寂灭坦实之体也体具八正故为八角为摄八邪故方丈六坛心莲华中道妙行也莲之为物华实同体染净同源表妙行大致也用金银铜木所造者表妙行云为也金银百炼愈精而不变铜刚而能同义之像也木能上草以覆其下仁之像也夫依体起行精而不变刚而能同或以义制或以仁覆无过不及凡皆会于中道乃所以为妙行也钵为应器表随量应物也露为阴泽以秋降八月秋之中也水中华叶即仁覆之行随泽所施此又随量应物阴利潜化之表也。

　　取八圆镜各安其方围绕华钵镜外建立十六莲华十六香炉间华铺设庄严香炉纯烧沉水无令见火。

　　温陵曰圆镜大圆镜智也各安八方围绕华钵者智行相依随方圆应也镜外莲华香炉各十六而间设者华表妙行香表妙德镜外即正智之外方便建立使邪正相摄德行相熏庶久而俱化两忘邪正也纯烧沉水无令见火者反德藏用灭伏觉观然后能契寂灭场地也或曰表法且然柰古德不解无伤臆说欤曰愚所宗者华严大论若熟览彼知此非臆。

　　取白牛乳置十六器乳为煎饼并诸沙糖油饼乳糜苏合蜜姜纯酥纯蜜于莲华外各各十六围绕华外以奉诸佛及大菩萨。

　　温陵曰表以法喜禅悦献二尊也权教开许乳酪实教遮禁而复取以享奉者意在融权实同邪正故八味亦各十六围绕华外表融权摄邪之法喜随行施设也。

　　每以食时若在中夜取蜜半斤用酥三合坛前别安一小火炉以兜楼婆香煎取香水沐浴其炭然令猛炽投是酥蜜于炎炉内烧令烟尽享佛菩萨。

　　温陵曰佛以日中受食故每以日中致享中夜例日中也蜜成于华表和融法行也酥成于乳表和融法味也半为中数三为成数小香炉方寸觉心也以香沐炭发觉之法也药王然身先服兜楼婆香意取发𦦨故取沐炭然令猛炽投酥蜜于炎炉烧令烟尽者行法既成不可终滞当于觉心勇猛煆炼使习气并铄缘影俱亡豁然如所谓红炉点雪者然后为佛所享夫居寂灭场餐未禅悦者于此宜尽心焉。

　　令其四外遍悬憣花于坛室中四壁敷设十方如来及诸菩萨所有形像应于当阳张卢舍那释迦弥勒阿閦弥陀诸大变化观音形像兼金刚藏安其左右帝释梵王乌刍瑟摩并蓝地迦诸军茶利与毗俱胝四天王等频那夜迦张于门侧左右安置。

　　温陵曰四外憣花外行严饰也当阳正位卢舍那等寂场真主也弥勒当来真主也阿閦居东弥陀居西智悲真主也诸大变化观音形像上同下合真主也金刚藏常领金刚护持咒人伏魔断障真主也门侧左右释梵等众有力外护也末法修行凡赖于此一有所阙必不成就乌刍火头金刚蓝地迦青面金刚军茶利金刚异号也毗俱胝亦大神变等毗卢神变经称左边毗俱胝三目持发髻是也频那夜迦即𧳯头象鼻二使者。

　　又取八镜覆悬虚空与坛场中所安之镜方面相对使其形影重重相涉。

　　温陵曰坛中之镜混物而有依行人之智也空中之镜离物而无依诸佛之智也混物有依者方能照物未能照己必得乎离物无依住智交相为用然后物我互照心境双融诸佛众生身土相入不劳动步不待拟心法法遍周事事无碍举目千圣齐现触处万象昭然一花一香遍供尘刹一行一相充扩无穷不假神通不涉情谓寂场法法本如是也密因修证妙极于此。

　　于初七中至诚顶礼十方如来诸大菩萨阿罗汉号恒于六时诵咒围坛至心行道一时常行一百八遍第二七中一向专心发菩萨愿心无间断我毗柰耶先有愿教第三七中于十二时一向持佛般怛啰咒至第七日十方如来一时出现镜交光处承佛摩顶即于道场修三摩地能令如是末世修学身心明净犹如琉璃。

　　温陵曰凡所蕲向以皈依三宝为最初方便故初七日至诚顶礼如来菩萨罗汉名号所以假其不思议力发行助道也然非愿力无以持之故第二七日依毗尼教专心发愿也行愿坚强则得大勇猛故第三七日时无间歇咒无遍限一向诵持遂能以精诚感格进力克功也镜交光处则生佛智照感应道交也身心明净谓宿缘障纤悉荡尽此感应克功事也吴兴曰先有愿教者如梵网经十大愿等是也。

　　阿难若此比丘本受戒师及同会中十比丘等其中有一不清净者如是道场多不成就从三七后端坐安居经一百日有利根者不起于座得须陀洹纵其身心圣果未成决定自知成佛不谬汝问道场建立如是。

　　温陵曰得须陀洹者谓得入圣流非指小果也孤山曰陀洹按位即圆初信若依涅槃乃是初入别圆地住也苟不然者岂得自知成佛不谬耶吴兴曰坛法行相此土末世行之惟艰然所诵咒下文亦许不入道场故使有缘随器受益。

　　阿难顶礼佛足而白佛言自我出家恃佛憍爱求多闻故未证无为遭彼梵天邪术所禁心虽明了力不自由赖遇文殊令我解脱虽蒙如来佛顶神咒[宴-女+六]获其力尚未亲闻惟愿大慈重为宣说悲救此会诸修行辈末及当来在轮回者承佛密音身意解脱于时会中一切大众普皆作礼伫闻如来秘密章句尔时世尊从肉髻中涌百宝光光中涌出千叶宝莲有化如来坐宝华中顶放十道百宝光明一一光明皆遍示现十恒河沙金刚密迹擎山持杵遍虚空界大众仰观畏爱兼抱求佛哀祐一心𦗟佛无见顶相放光如来宣说神咒。

　　补注曰昔阿难密承咒力得解[婬-壬+(工/山)]难故曰[宴-女+六]获而未闻今乃重请显说意在悲救此会及当来也。

　　南无萨怛他苏伽多耶阿罗诃帝三藐三菩陀写(一)　萨怛他佛陀俱知瑟尼钐(二)　南无萨婆勃陀勃地萨跢鞞弊(三毗迦切)　南无萨多南三藐三菩陀俱知南(四)　娑舍啰婆迦僧伽喃(五)　南无卢鸡阿罗汉跢喃(六)　南无苏卢多波那喃(七)　南无娑羯唎陀伽弥喃(八)　南无卢鸡三藐伽跢喃(九)　三𧂀伽波啰底波多那喃(十)　南无提婆离瑟𧹞(十一)　南无悉陀耶毗地耶陀啰离瑟𧹞(十二)　舍波奴揭啰诃娑诃娑啰摩他喃(十三)　南无䟦啰诃摩尼(十四)　南无因陀啰耶(十五)　南无婆伽婆帝(十六)　嚧陀啰耶(十七)　乌摩般帝(十八)　娑醯夜耶(十九)　南无婆伽婆帝(二十)　那啰野拏耶(二十一)　槃遮摩诃三慕陀啰(二十二)　南无悉羯唎多耶(二十三)　南无婆伽婆帝(二十四)　摩诃迦罗耶(二十五)　地唎般剌那伽啰(二十六)　毗陀啰波拏迦啰耶(二十七)　阿地目帝(二十八)　尸摩舍那泥婆悉泥(二十九)　摩怛唎伽拏(三十)　南无悉羯唎多耶(三十一)　南无婆伽婆帝(三十二)　多他伽跢俱啰耶(三十三)　南无般头摩俱啰耶(三十四)　南无䟦阇啰俱啰耶(三十五)　南无摩尼俱啰耶(三十六)　南无伽阇俱啰耶(三十七)　南无婆伽婆帝(三十八)　帝唎茶输啰西那(三十九)　波啰诃啰拏啰阇耶(四十)　跢他伽多耶(四十一)　南无婆伽婆帝(四十二)　南无阿弥多婆耶(四十三)　跢他伽多耶(四十四)　阿啰诃帝(四十五)　三藐三菩陀耶(四十六)　南无婆伽婆帝(四十七)　阿刍鞞耶(四十八)　跢他伽多耶(四十九)　阿啰诃帝(五十)　三藐三菩陀耶(五十一)　南无婆伽婆帝(五十二)　鞞沙阇耶俱嚧吠柱唎耶(五十三)　般啰婆啰阇耶(五十四)　跢他伽多耶(五十五)　南无婆伽婆帝(五十六)　三补师毖多(五十七)　萨怜捺啰剌阇耶(五十八)　跢他伽多耶(五十九)　阿啰诃帝(六十)　三藐三菩陀耶(六十一)　南无婆伽婆帝(六十二)　舍鸡野母那曳(六十三)　跢他伽多耶(六十四)　阿啰诃帝(六十五)　三藐三菩陀耶(六十六)　南无婆伽婆帝(六十七)　剌怛那鸡都啰阇耶(六十八)　跢他伽多耶(六十九)　阿啰诃帝(七十)　三藐三菩陀耶(七十一)　帝瓢南无萨羯唎多(七十二)　翳昙婆伽婆多(七十三)　萨怛他伽都瑟尼钐(七十四)　萨怛多般怛嚂(七十五)　南无阿婆啰视耽(七十六)　般啰帝扬岐啰(七十七)　萨啰婆部多揭啰诃(七十八)　尼羯啰诃揭迦啰诃尼(七十九)　䟦啰毖地耶叱陀你(八十)　阿迦啰密唎柱(八十一)　般唎怛啰耶儜揭唎(八十二)　萨啰婆槃陀那目义尼(八十三)　萨啰婆突瑟吒(八十四)　突悉乏般那你伐啰尼(八十五)　赭都啰失帝南(八十六)　羯啰诃娑诃萨啰若阇(八十七)　毗多崩娑那羯唎(八十八)　阿瑟吒冰舍帝南(八十九)　那义刹怛啰若阇(九十)　波啰萨陀那羯唎(九十一)　阿瑟吒南(九十二)　摩诃揭啰诃若阇(九十三)　昆多崩萨那羯唎(九十四)　萨婆舍都嚧你婆啰若阇(九十五)　呼蓝突悉乏难遮那舍尼(九十六)　毖沙舍悉怛啰(九十七)　阿吉尼乌陀迦啰若阇(九十八)　阿般啰视多具啰(九十九)　摩诃般啰战持(一百)　摩诃叠多(一百一)　摩诃帝阇(二)　摩诃税多阇婆啰(三)　摩诃䟦啰槃陀啰婆悉你(四)　阿唎耶多啰(五)　毗唎俱知(六)　誓婆毗阇耶(七)　䟦阇啰摩礼底(八)　毗舍嚧多(九)　勃腾罔迦(十)　䟦阇啰制喝那阿遮(十一)　摩啰制婆般啰质多(十二)　䟦阇啰擅持(十三)　毗舍啰遮(十四)　扇多舍鞞提婆补视多(十五)　苏摩嚧波(十六)　摩诃税多(十七)　阿唎耶多啰(十八)　摩诃婆啰阿般啰(十九)　䟦阇啰商羯啰制婆(二十)　䟦阇啰俱摩唎(一百二十一)　俱蓝陀唎(二十二)　䟦阇啰喝萨多遮(二十三)　毗地耶干遮那摩唎迦(二十四)　啒苏母婆羯啰跢那(二十五)　鞞嚧遮那俱唎耶(二十六)　夜啰菟瑟尼钐(二十七)　毗折蓝婆摩尼遮(二十八)　䟦阇啰迦那迦波啰婆(二十九)　嚧阇那䟦阇啰顿稚遮(三十)　税多遮迦摩啰(一百三十一)　刹奢尸波啰婆(三十二)　翳帝夷帝(三十三)　母陀罗羯拏(三十四)　沙鞞啰忏(三十五)　掘梵都(三十六)　印免那么么写(三十七诵者至此句称弟子某受持)　乌𤙖(三十八)　唎瑟揭拏(三十九)　般剌舍悉多(四十)　萨怛他伽都瑟尼钐(一百四十一)　虎𤙖(四十二)　都嚧雍(四十三)　瞻婆那(四十四)　虎𤙖(四十五)　都嚧雍(四十六)　悉耽婆那(四十七)　虎𤙖(四十八)　都嚧雍(四十九)　波罗瑟地耶三般义拏羯啰(五十)　虎𤙖(一百五十一)　都嚧雍(五十二)　萨婆药义喝啰刹娑(五十三)　揭啰诃若阇(五十四)　毗腾崩萨那羯啰(五十五)　虎𤙖(五十六)　都嚧雍(五十七)　者都啰尸底南(五十八)　揭啰诃娑诃萨啰南(五十九)　毗腾崩萨那啰(六十)　虎𤙖(一百六十一)　都嚧雍(六十二)　啰义(六十三)　婆伽梵(六十四)　萨怛他伽都瑟尼钐(六十五)　波啰点阇吉唎(六十六)　摩诃娑诃萨啰(六十七)　勃𣗳娑诃萨啰室唎沙(六十八)　俱知娑诃萨泥帝㘑(六十九)　阿弊提视婆唎多(七十)　吒吒罂迦(一百七十一)　摩诃䟦阇嚧陀啰(七十二)　帝唎菩婆那(七十三)　㬅茶啰(七十四)　乌𤙖莎悉帝薄婆都(七十六)　么么印免那么么写(七十八诵称名)　啰阇婆夜(七十九)　主啰䟦夜(八十)　阿祇尼婆夜(一百八十一)　乌陀迦婆夜(八十二)　毗沙婆夜(八十三)　舍萨多啰婆夜(八十四)　婆啰斫羯啰婆夜(八十五)　突毖又婆夜(八十六)　阿舍你婆夜(八十七)　阿迦啰密唎柱婆夜(八十八)　陀啰尼部弥剑波伽波陀婆夜(八十九)　乌啰迦婆多婆夜(九十)　剌阇檀茶婆夜(一百九十一)　那伽婆夜(九十二)　毗条怛婆夜(九十三)　苏波啰拏婆夜(九十四)　药义揭啰诃(九十五)　啰义私揭啰诃(九十六)　毕唎多揭啰诃(九十七)　毗舍遮揭啰诃(九十八)　部多揭啰诃(九十九)　鸠槃茶揭啰诃(二百)　补圆那揭啰诃(二百一)　迦吒补圆那揭啰诃(二)　悉干度揭啰诃(三)　阿播悉摩啰揭啰诃(四)　乌檀摩陀揭啰诃(五)　车夜揭啰诃(六)　醘唎婆帝揭啰诃(七)　社多诃唎南(八)　揭婆诃唎南(九)　嚧地啰诃唎南(十)　忙娑诃唎南(二百十一)　谜陀诃唎南(十二)　摩阇诃唎南(十三)　阇多诃唎女(十四)　视比多诃唎南(十五)　毗多诃唎南(十六)　婆多诃唎南(十七)　阿输遮诃唎女(十八)　质多诃唎女(十九)　帝钐萨鞞钐(二十)　萨婆揭啰诃南(二百二十一)　毗陀耶阇瞋陀夜弥(二十二)　鸡啰夜弥(二十三)　波唎䟦啰者迦讫唎檐(二十四)　毗陀夜阇瞋陀夜弥(二十五)　鸡啰夜弥(二十六)　茶演尼讫唎檐(二十七)　毗陀夜阇瞋陀夜弥(二十八)　鸡啰夜弥摩诃般输般怛夜(三十)　嚧陀啰讫唎檐(二百三十一)　毗陀夜阇瞋陀夜弥(三十二)　鸡啰夜弥(三十三)　那啰夜拏讫唎檐(三十四)　毗陀夜阇瞋陀夜弥(三十五)　鸡啰夜弥(三十六)　怛埵伽嚧茶西讫唎檐(三十七)　毗陀夜阇瞋陀夜弥(三十八)　鸡啰夜弥(三十九)　摩诃迦啰摩怛唎伽拏讫唎檐(四十)　毗陀夜阇瞋陀夜弥(二百四十一)　鸡啰夜弥(四十二)　迦波利迦讫唎檐(四十三)　毗陀夜阇瞋陀夜弥(四十四)　鸡啰夜弥(四十五)　阇耶羯啰摩度羯啰(四十六)　萨婆啰他婆达那讫唎檐(四十七)　毗陀夜阇瞋陀夜弥(四十八)　鸡啰夜弥(四十九)　赭咄啰婆耆你讫唎檐(五十)　毗陀夜阇瞋陀夜弥(二百五十一)　鸡啰夜弥(五十二)　毗唎羊讫唎知(五十三)　难陀鸡沙啰伽拏般帝(五十四)　索醯夜讫唎檐(五十五)　毗陀夜阇瞋陀夜弥(五十六)　鸡啰夜弥(五十七)　那揭那舍啰婆拏讫唎檐(五十八)　毗陀夜阇瞋陀夜弥(五十九)　鸡啰夜弥(六十)　阿啰汉讫唎檐毗陀夜阇瞋陀夜弥(二百六十一)　鸡啰夜弥(六十二)　毗多啰伽讫唎檐(六十三)　毗陀夜阇瞋陀夜弥(六十四)　鸡啰夜弥䟦阇啰波你(六十五)　具醯夜具醯夜(六十六)　迦地般帝讫檐唎(六十七)　毗陀夜阇瞋陀夜弥(六十八)　鸡啰夜弥(六十九)　啰义罔(七十)　婆伽梵(二百七十一)　印免那么么写(七十二至此依前称弟子名)　婆伽梵(七十三)　萨怛多般怛啰(七十四)　南无粹都帝(七十五)　阿悉多那啰剌迦(七十六)　波啰婆悉普吒(七十七)　毗迦萨怛多钵帝唎(七十八)　什佛啰什佛啰(七十九)　陀啰陀啰(八十)　频陀啰频陀啰瞋陀瞋陀(二百八十一)　虎𤙖(八十二)　虎𤙖(八十三)　泮吒(八十四)　泮吒泮吒泮吒泮吒(八十五)　娑诃(八十六)　醯醯泮(八十七)　阿牟迦耶泮(八十八)　阿波啰提诃多泮(八十九)　波啰波啰陀泮(九十)　阿素啰毗陀啰波迦泮(二百九十一)　萨婆提鞞弊泮(九十二)　萨婆那伽弊泮(九十三)　萨婆药义弊泮(九十四)　萨婆乾闼婆弊泮(九十五)　萨婆补圆那弊泮(九十六)　迦吒补圆那弊泮(九十七)　萨婆突狼只帝弊泮(九十八)　萨婆突涩比𠼐讫瑟帝弊泮(九十九)　萨婆什婆𠼐弊泮(三百)　萨婆阿播悉摩𠼐弊泮(三百一)　萨婆舍啰婆拏弊泮(二)　萨婆地帝鸡弊泮(三)　萨婆怛摩陀继弊泮(四)　萨婆毗陀耶啰誓遮唎弊泮(五)　阇夜羯啰摩度羯啰(六)　萨婆啰他婆陀鸡弊泮(七)　毗地夜遮唎弊泮(八)　者都啰缚耆你弊泮(九)　䟦阇啰俱摩唎(十)　毗陀夜啰誓弊泮(三百十一)　摩诃波啰丁羊义耆唎弊泮(十二)　䟦阇啰商羯啰夜(十三)　波啰丈耆啰阇耶泮(十四)　摩诃迦啰夜(十五)　摩诃末怛唎迦拏(十六)　南无娑羯唎多夜泮(十七)　毖瑟拏婢曳泮(十八)　勃啰诃牟尼曳泮(十九)　阿耆尼曳泮(二十)　摩诃羯唎曳泮(三百二十一)　羯啰檀持曳泮(二十二)　蔑怛唎曳泮(二十三)　唠怛唎曳泮(二十四)　遮文茶曳泮(二十五)　羯逻啰怛唎曳泮(二十六)　迦般唎曳泮(二十七)　阿地目质多迦尸摩舍那(二十八)　婆私你曳泮(二十九)　演吉质(三十)　萨埵婆写(三百三十一)　么么印免那么么写(三十二至此依前称弟子名)　突瑟吒质多(三十三)　阿末怛唎质多(三十四)　乌阇诃啰(三十五)　伽婆诃啰(三十六)　嚧地啰诃啰(三十七)　婆娑诃啰(三十八)　摩阇诃啰(三十九)　阇多诃啰(四十)　视毖多诃啰(三百四十一)　䟦略夜诃啰(四十二)　乾陀诃啰(四十三)　布史波诃啰(四十四)　颇啰诃啰(四十五)　婆写诃啰(四十六)　般波质多(四十七)　突瑟吒质多(四十八)　唠陀啰质多(四十九)　药义揭啰诃(五十)　啰刹娑揭啰诃(三百五十一)　闭[口*(隸-木+上)]多揭啰诃(五十二)　毗舍遮揭啰诃(五十三)　部多揭罗诃(五十四)　鸠槃茶揭啰诃(五十五)　悉乾陀揭啰诃(五十六)　乌怛摩陀揭啰诃(五十七)　车夜揭啰诃(五十八)　阿播萨摩啰揭啰诃(五十九)　宅祛革茶耆尼揭啰诃(六十)　唎佛帝揭啰诃(三百六十一)　阇弥迦揭啰诃(六十二)　舍俱尼揭啰诃(六十三)　姥陀啰难地迦揭啰诃(六十四)　阿蓝婆揭啰诃(六十五)　乾陀波尼揭啰诃(六十六)　什伐啰堙迦醯迦(六十七)　坠帝药迦(六十八)　怛[口*(隸-木+上)]帝药迦(六十九)　者突托迦(七十)　昵提什伐啰毖钐摩什伐啰(三百七十一)　薄底迦(七十二)　鼻底迦(七十三)　室𨽾瑟密迦(七十四)　娑你般帝迦(七十五)　萨婆什伐啰(七十六)　室嚧吉帝(七十七)　末陀鞞达嚧制剑(七十八)　阿绮嚧钳(七十九)　目佉嚧钳(八十)　羯唎突嚧钳(三百八十一)　揭啰诃揭蓝(八十二)　羯拏输蓝(八十三)　惮多输蓝(八十四)　迄唎夜输蓝(八十五)　末摩输蓝(八十六)　䟦唎室婆输蓝(八十七)　毖栗瑟吒输蓝(八十八)　乌陀啰输蓝(八十九)　羯知输蓝(九十)　䟦悉帝输蓝(三百九十一)　邬嚧输蓝(九十二)　常迦输蓝(九十三)　喝悉多输蓝(九十四)　䟦陀输蓝(九十五)　娑房盎伽般啰丈伽输蓝(九十六)　部多毖跢茶(九十七)　茶耆你什婆啰(九十八)　陀突嚧迦建咄嚧吉知婆路多毗(九十九)　萨般嚧呵凌伽(四百)　输舍怛啰娑那羯啰(四百一)　毗沙喻迦(二)　阿耆尼乌陀迦(三)　末啰鞞啰建跢啰(四)　阿迦啰密唎咄怛敛部迦(五)　地栗剌吒(六)　毖唎瑟质迦(七)　萨婆那俱啰(八)　肆引伽弊揭啰唎药义怛啰刍(九)　末啰视吠帝钐(十)　娑鞞钐悉怛多钵怛啰(四百十一)　摩诃䟦阇嚧瑟尼钐(十二)　摩诃般赖丈耆蓝(十三)　夜波突陀舍喻阇那(十四)　辫怛𨽾拏(十五)　毗陀耶槃昙迦嚧弥(十六)　帝殊槃昙迦嚧弥(十七)　般啰毗陀槃昙迦嚧弥(十八)　跢侄他(十九)　唵(二十)　阿那𨽾(四百二十一)　毗舍提(二十二)　鞞啰䟦阇啰陀唎(二十三)　槃陀槃陀你(二十四)　䟦舍啰谤尼泮(二十五)　虎𤙖都嚧瓮泮(二十六)　娑婆诃(二十七)

　　吴兴曰咒谓咒诅亦曰咒愿佛以此语诅愿众生生善灭恶革凡成圣若蜾蠃之咒螟蛉也亦是密诠首楞严义与前显说力用无殊但被物之异耳有云显说令解则生慧密说令诵则生福一往如之孤山曰诸经神咒例皆不翻自古人师多有异说天台会之不出四悉一云咒者鬼神王名称其王名部落敬主不敢为非此世界义也二云咒者如军中密号唱号相应无所诃问不相应者即执治之此为人义也三云咒者密默遮恶余无识者如微贱人奔逃异国讹称王子因以公主妻之多瞋难事有一明人从其国来主往诉之其人语曰若当瞋时应说偈云无亲往他国欺诳一切人粗食是常食何劳复作瞋说是偈时默然瞋歇即对治义也四云咒者诸佛密语惟圣乃知如王索仙陀婆一名而具四实谓盐水器马也群下莫晓惟智臣解之咒亦如是秪一法语遍有诸力病愈罪除生善合道即第一义也具此四义故存本音五不翻中即秘密故不翻于四例中即翻字不翻音补注曰孤山所引四悉者四悉檀也悉遍也檀施也佛以四法遍施众生也初世界悉檀者随方异说令生欢喜益也二为人悉檀者生善益也三对治悉檀者破恶益也四第一义悉檀者入理益也。

　　大佛顶如来密因修证了义诸菩萨万行首楞严经会解第十三
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第十四　　　　　　𨗿四

　　阿难是佛顶光聚悉怛多般怛啰秘密伽陀微妙章句出生十方一切诸佛十方如来因此咒心得成无上正遍知觉十方如来执此咒心降伏诸魔制诸外道十方如来乘此咒心坐宝莲华应微尘国十方如来含此咒心于微尘国转大法轮十方如来持此咒心能于十方摩顶授记自果未成亦于十方蒙佛授记十方如来依此咒心能于十方㧞济群苦所谓地狱饿鬼畜生盲聋喑哑冤憎会苦爱别离苦求不得苦五阴炽盛大小诸横同时解脱贼难兵难王难狱难风火水难饥渴贫穷应念销散十方如来随此咒心能于十方事善知识四威仪中供养如意恒沙如来会中推为大法王子十方如来行此咒心能于十方摄受亲因令诸小乘闻秘密藏不生惊怖十方如来诵此咒心成无上觉坐菩提𣗳入大涅槃十方如来传此咒心于灭度后付佛法事究竟住持严净戒律悉得清净若我说是佛顶光聚般怛啰咒从旦至暮音声相联字句中间亦不重叠经恒沙劫终不能𥁞。

　　吴兴曰总言咒心者即前文云斯是如来无见顶相无为心佛所说心咒也亦是秘密藏中精要之法故曰咒心也温陵曰咒心者即大白伞盖广大无染周䨱法界如来藏心秘密法门也惟其广大周䨱为如来藏故持之因之即能出生诸佛成无上觉降魔应化㧞济群苦及余功德经恒沙劫说不能𥁞也地狱饿鬼等略举八难之四冤憎爱别等略举八苦之四灌顶经大横有九小横无数摄受亲因者摄诸有缘也。

　　亦说此咒名如来顶汝等有学未𥁞轮回发心至诚取阿罗汉不持此咒而坐道场令其身心远诸魔事无有是处。

　　温陵曰上显如来境界此明亦摄渐修下显持咒之益也。

　　阿难若诸世界随所国土所有众生随国所生桦皮贝叶纸素白㲲书写此咒贮于香囊是人心昏未能诵忆或带身上或书宅中当知是人𥁞其生年一切诸毒所不能害阿难我今为汝更说此咒救护世间得大无畏成就众生出世间智若我灭后末世众生有能自诵若教他诵当知如是诵持众生火不能烧水不能溺大毒小毒所不能害如是乃至龙天鬼神精祇魔魅所有恶咒皆不能着心得正受一切咒诅厌蛊毒药金毒银毒草木虫蛇万物毒气入此人口成甘露味一切恶星并诸鬼神碜心毒人于如是人不能起恶频那夜迦诸恶鬼王并其眷属皆领深恩常加守护。

　　温陵曰火不能烧等即所谓救护世间得大无畏也以诵咒利彼故诸恶鬼王皆领深恩金银入药或能发毒。

　　阿难当知是咒常有八万四千那由他恒河沙俱胝金刚藏王菩萨种族一一皆有诸金刚众而为眷属昼夜随侍设有众生于散乱心非三摩地心忆口持是金刚王常随从彼诸善男子何况决定菩提心者此诸金刚菩萨藏王精心阴速发彼神识是人应时心能记忆八万四千恒河沙劫周遍了知得无疑惑。

　　温陵曰即所谓成就众生出世间智也精心阴速者妙心阴潜速疾资发也。

　　从第一劫乃至后身生生不生药义罗义及富单那迦吒富单那鸠槃茶毗舍遮等并诸饿鬼有形无形有想无想如是恶处是善男子若读若诵若书若写若带若藏诸色供养劫劫不生贫穷下贱不可乐处。

　　长水曰第一劫者发心修行之初时也洎至菩萨最后身时于其中间不落杂类或生人中亦非贫贱以持尊胜法故身尊胜也。

　　此诸众生纵其自身不作福业十方如来所有功德悉与此人由是得于恒河沙阿僧祇不可说不可说劫常与诸佛同生一处无量功德如恶义聚同处熏修永无分散是故能令破戒之人戒根清净未得戒者令其得戒未精进者令得精进无智慧者令得智慧不清净者速得清净不持斋戒自成斋戒。

　　温陵曰是故下以摩登得果推之不诬然持之须得其人故前言一不清净多不成就后言如法持戒必得心通行人审之勿徒希觊也。

　　阿难是善男子持此咒时设犯禁戒于未受时持咒之后众破戒罪无问轻重一时销灭纵经饮酒食啖五辛种种不净一切诸佛菩萨金刚天仙鬼神不将为过设着不净破弊衣服一行一住悉同清净纵不作坛不入道场亦不行道诵持此咒还同入坛行道功德无有异也若造五逆无间重罪及诸比丘比丘尼四弃八弃诵此咒已如是重业犹如猛风吹散沙聚悉皆灭除更无毫发。

　　温陵曰未受时者未持咒时也孤山曰比丘四弃即杀盗[婬-壬+(工/山)]妄四根本重罪梵语波罗夷此云弃谓犯此者永弃佛法边外犹如死尸大海不受也比丘尼复加四弃曰触八䨱随即第五不得染心男身相触第六不得染心男捉手捉衣入屏处屏处共立共语共行身相倚相期等八事第七不得䨱他重罪第八不得随举大僧供给衣食即为僧所举未与作共住法者不得随彼也以上故名八弃僧所举者即举讦之义也。

　　阿难若有众生从无量无数劫来所有一切轻重罪障从前世来未及忏悔若能读诵书写此咒身上带持若安住处庄宅园馆如是积业犹汤消雪不久皆得悟无生忍复次阿难若有女人未生男女欲求孕者若能至心忆念斯咒或能身上带此悉怛多般怛啰者便生福德智慧男女求长命者即得长命欲求果报速圆满者速得圆满身命色力亦复如是命终之后随愿往生十方国土必定不生边地下贱何况杂形阿难若诸国土州县聚落饥荒疫疠或复刀兵贼难𨷖诤兼余一切厄难之地写此神咒安城四门并诸支提或脱阇上令其国土所有众生奉迎斯㕤礼拜恭敬一心供养令其人民各各身佩或各各安所居宅地一切灾厄悉皆消灭。

　　温陵曰杂形谓鬼畜等类支提云可供养处即净刹之通称也脱阇云幢。

　　阿难在在处处国土众生随有此咒天龙欢喜风雨顺时五谷丰𣪞兆庶安乐亦复能镇一切恶星随方变怪灾障不起人无横夭杻械枷锁不着其身昼夜安眠常无恶梦阿难是娑婆界有八万四千灾变恶星二十八大恶星而为上首复有八大恶星以为其主作种种形出现世时能生众生种种灾异有此咒地悉皆消灭十二由旬成结戒地诸恶灾祥永不能入。

　　温陵曰天反时物逆理皆所以为灾而反之逆之职由乎人天与物应之而已所谓灾变恶星则应人之灾恶者也八万四千应众生烦恼业也二十八则四方之纪八则五行之经及罗计孛也顺则福应逆则灾应所谓惠迪吉从逆凶也能生灾异者亦应其逆而已如慧孛飞流为应同分非星之为也今以咒力叶乎百顺故恶变悉灭于天灾祥不入其境祥吉凶之先兆也。

　　是故如来宣示此咒于未来世保护初学诸修行者入三摩地身心泰然得大安隐更无一切诸魔鬼神及无始来冤横宿殃旧业陈债来相恼害汝及众中诸有学人及未来世诸修行者依我坛场如法持戒所受戒主逢清净僧持此咒心不生疑悔是善男子于此父母所生之身不得心通十方如来便为妄语。

　　吴兴曰心通者据前所说不出三义一者证果即端坐百日有利根者不起于座得须陀洹也二者发解谓纵其身心圣果未成决定自知成佛不谬三者宿命谓是人应时心能记忆八万四千恒河沙劫周遍了知得无疑惑。

　　说是语已会中无量百千金刚一时佛前合掌顶礼而白佛言如佛所说我当诚心保护如是修菩提者尔时梵王并天帝释四大天王亦于佛前同时顶礼而白佛言审有如是修学善人我当𥁞心至诚保护令其一生所作如愿复有无量药义大将诸罗刹王富单那王鸠槃茶王毗舍遮王频那夜迦诸大鬼王及诸鬼帅亦于佛前合掌顶礼我亦誓愿护持是人令菩提心速得圆满复有无量日月天子风师雨师云师雷师并电伯等年岁巡官诸星眷属亦于会中顶礼佛足而白佛言我亦保护是修行人安立道场得无所畏复有无量山神海神一切土地水陆空行万物精祗并风神王无色界天于如来前同时稽首而白佛言我亦保护是修行人得成菩提永无魔事。

　　温陵曰风师行风风王主风此与无色天继地祇举者前举梵释方及三天后举地水未𥁞风火故终举风神以该四大举无色以该三界也。

　　尔时八万四千那由他恒河沙俱𦙆金刚藏王菩萨在大会中即从座起顶礼佛足而白佛言世尊如我等辈所修功业久成菩提不取涅槃常随此咒救护末世修三摩地正修行者世尊如是修心求正定人若在道场及余经行乃至散心游戏聚落我等徒众常当随从侍卫此人纵令魔王大自在天求其方便终不可得诸小鬼神去此善人十由旬外除彼发心乐修禅者世尊如是恶魔若魔眷属欲来侵扰是善人者我以宝杵殒碎其首犹如微尘恒令此人所作如愿。

　　孤山曰以上群灵皆获本妙心住首楞严能建大义示现菩萨诸天鬼神等像护持行人耳而言以宝杆碎首者夫大圣之训物也或用摄受或行折伏群邪之屏迹也或感其惠或畏其威惟此二途咸令得度今行折伏俾畏其威若涅槃杀一阐提法华破诸恼乱仙豫之诛净行满足之僇众生皆由住无缘慈得一子地乃能如是耳温陵曰从第四卷中请入华屋以来齐此通明修道分下文别起名证果分阿难于证果分初独问修证地位世尊答文首叙十二类生而后明五十七位者意使一切众生依此法门从凡入圣重重研极至𥁞妙觉成无上道而后已。

　　阿难即从座起顶礼佛足而白佛言我辈愚钝好为多闻于诸漏心未求出离蒙佛慈诲得正熏修身心快然获大饶益世尊如是修证佛三摩地未到涅槃云何名为干慧之地四十四心至何渐次得修行目诣何方所名入地中云何名为等觉菩萨作是语已五体投地大众一心伫佛慈音瞪瞢瞻仰。

　　孤山曰阿难所请斯有二意一者既受行门必有位次如得门入宅须知堂室浅深是故请之二者经初佛语阿难心言直故如是乃至终始地位中间永无诸委曲相前解行圆融则心言直矣地位无曲未知其相因此请之言四十四心者谓十住十行十向四加行十地也而下佛答之文有五十四心者于初住中横开十信合之秪是初住不同余经似位十信则今干慧已是合余经十信立其总名也长水曰信住行向及四加行名四十四心也吴兴曰两说璇师为正次云诣何方所名入地中方是十地耳所指初住横开十信是义不然。

　　尔时世尊赞阿难言善哉善哉汝等乃能普为大众及诸末世一切众生修三摩地求大乘者从于凡夫终大涅槃悬示无上正修行路汝今谛𦗟当为汝说阿难大众合掌刳心默然受教佛言阿难当知妙性圆明离诸名相本来无有世界众生因妄有生因生有灭生灭名妄灭妄名真是称如来无上菩提及大涅槃二转依号。

　　温陵曰生灭真妄菩提涅槃皆所谓诸名相也妙性之中本来圆离由迷妄相因故有修有证于是转不觉而依菩提转生死而依涅槃名二转依号。

　　阿难汝今欲修真三摩地直诣如来大涅槃者先当识此众生世界二颠倒因颠倒不生斯则如来真三摩地。

　　长水曰前明三种相续今明二种颠倒以众生颠倒即摄业果故也吴兴曰前世界相续惟在依报谓四大因起等今世界颠倒盖指正报即十二类生也所以然者由前答富楼那问云何忽生山河大地故今答阿难修三摩地所入地位故何则位由悟入悟必有迷迷之为凡悟之为圣皆正报之事非器界之相故异前说也。

　　阿难云何名为众生颠倒阿难由性明心性明圆故因明发性性妄见生从毕竟无成究竟有此有所有非因所因住所住相了无根本本此无住建立世界及诸众生。

　　温陵曰性明心指真如体也性明圆言不守自性也由其不守自性故因妄明而发妄性因妄性而生妄见于是从无相真成有相妄故曰从毕竟无成究竟有然此能有所有能住所住悉皆非因所因悉皆了无根本文互见也本此无住建立世界众生则知二者无因无本全即倒妄而已吴兴曰本此无住者住即依也推本至末了无所依也此文总示二倒向下别明方分两相今单标双结者以约众生说世界故。

　　迷本圆明是生虚妄妄性无体非有所依将欲复真欲真已非真真如性非真求复宛成非相非生非住非心非法展转发生生力发明熏以成业同业相感因有感业相灭相生由是故有众生颠倒。

　　吴兴曰将欲复真等此举顺修况显逆修以明颠倒之相谓若圆观真性欲求旋复斯则已非真真如性何者以除真如外凡有修入皆属于权故圆觉云未出轮回而辨圆觉彼圆觉性即同流转顺修尚尔况逆修乎故云非真求复等应知渐教三乘乃至外道等辈悉是背性成迷皆名非真求复也总显颠倒故云宛成非相次列四非秪是别示其相耳有身故生有受故住心法可解生住心法于诸有中展转发生斯则前文业果相续也生力至成业者生即是果力即是业熏即动业之惑以贪欲为本如现在生身由过去业力之所发明复由现在起惑熏成未来善恶之业也同业至相生者七趣众生随其妄惑各有同业相感因于杀盗[婬-壬+(工/山)]三所感之业则有相生相灭之事长水曰[婬-壬+(工/山)]欲故相生杀盗故相灭。

　　阿难云何名为世界颠倒是有所有分假妄生因此界立非因所因无住所住迁流不住因此世成三世四方和合相涉变化众生成十二类。

　　孤山曰从毕竟无成究竟有故有东西南北之分假指此分假名之为界然其所有本无其因故云非因所因此惟妄住故云无住所住既非真性常住则有过现未来迁流不住三世成矣以世涉方以方涉世俱成十二所以众生正报因果和合亦成十二也吴兴曰第四卷方世相涉加流变三叠波对依报显于正报六根功德各千二百也此中相涉以依从正明世界颠倒立十二类生也既前云功德此云颠倒古师用此释前三叠者其可顺乎。

　　是故世界因动有声因声有色因色有香因香有触因触有味因味知法六乱妄想成业性故十二区分由此轮转是故世间声香味触穷十二变为一旋复。

　　吴兴曰此就声尘当体为因从因声有色至因味知法则展转相因以显六乱之相也最后知法者知即意根法即法尘以后例前则有闻声见色等义况云六乱妄想是知见闻觉知皆归妄想温陵曰由此六境发起六情名六乱妄想正为惑业之本故名业性十二类生因此轮转也世间声香味触牒上六乱妄想之类也。

　　乘此轮转颠倒相故是有世界卵生胎生湿生化生有色无色有想无想若非有色若非无色若非有想若非无想。

　　补注曰此总标也由十二区分穷变𢭀复故轮转颠倒各具十二而变化众生成十二类也。

　　阿难由因世界虚妄轮回动颠倒故和合气成八万四千飞沉乱想如是故有卵羯逻蓝流转国土鱼鸟龟蛇其类充塞。

　　温陵曰卵惟想生虚妄即想也想体轻举名动颠倒卵以气交名和合气成想多升沉名飞沉乱想故感鱼鸟飞沉之类也十二类各八万四千者各由八万四千烦恼感变也羯逻蓝云凝滑入胎初位胎卵未分之相也。

　　由因世界杂染轮回欲颠倒故和合滋成八万四千横竖乱想如是故有胎遏蒲昙流转国土人畜龙仙其类充塞。

　　温陵曰胎因情有杂染即情也情生于爱名欲颠倒胎以精交名和合滋成情有偏正名横竖乱想故感人畜横竖之类遏蒲昙云疱即胎卵渐分之相也虚妄杂染执着留碍等有情皆具但随偏重者感类耳吴兴曰依[穀-(一/禾)+(夕*ㄗ)]而起曰卵生含藏而出曰胎生假润而兴曰湿生无而忽有曰化生如是四生由内心思业为因外[穀-(一/禾)+(夕*ㄗ)]胎藏湿润为缘藉缘多少而成次第卯生具四所以先说胎生具三湿生具二化生惟一谓思业也此依瑜伽所解。

　　由因世界执着轮回趣颠倒故和合暖成八万四千翻覆乱想如是故有湿相蔽尸流转国土含蠢蠕动其类充塞。

　　温陵曰湿以合感执着即合也合由爱滞触境超附名超颠倒湿以阳生名和合暖成所超无定名翻覆乱想故感蠢蠕翻覆之类也蔽尸云软肉湿生初相也既不入胎故无前二位矣十生皆本于[婬-壬+(工/山)]欲起于情想以迷情愈妄故化理愈乖以至荡为空散顽为木石妄末虽殊妄本一也。

　　由因世界变易轮回假颠倒故和合触成八万四千新故乱想如是故有化相羯南流转国土转蜕飞行其类充塞。

　　温陵曰化以离应变易即离也离此托彼名假颠倒触类而变名和合触成转故超新名新故乱想故感报亦尔蜕脱故超新也如虫为蝶则转行为飞如雀为蛤则蜕飞为潜凡以不同形而相禅皆转蜕也羯南云硬肉蜕即成体无软相也自下皆称羯南者诸类通称止此若第五钵罗奢佉曰成形则各随状貌非通称也孤山曰化相者非无而忽有之化如蛴螬䖝脱换故皮欣取新质意欲飞腾故云转蜕飞行也吴兴曰转蜕飞行未必惟举蛴螬之类盖是化生取譬之象如列子云天地委蜕下文纯想则飞皆取譬也是则转蜕譬故形之易脱飞行喻新质之轻举无而忽有理合在兹补注曰环圆二师所解化生固合经义若论天狱鬼等皆有化相则岳师无而忽有之说亦有理焉宜备取之。

　　由因世界留碍轮回障颠倒故和合著成八万四千精耀乱想如是故有色相羯南流转国土休咎精明其类充塞。

　　资中曰事日月水火和合光明坚执不舍障隔不通名为留碍精明显著因此受生故名色相星辰日月吉者为休凶者为咎至于嚼火蚌珠皆是此类温陵曰一切精明神物皆精耀也其想已结成精耀故但有色而已涅槃云八十神皆因留碍想元成此精耀此虽至精至神亦未离乎乘彼轮转颠倒相也。

　　由因世界销散轮回惑颠倒故和合暗成八万四千阴隐乱想如是故有无色羯南流轮国土空散销沉其类充塞。

　　温陵曰厌有着空灭身归无名销散轮回迷漏无闻名惑颠倒厌有归无则依晦昧空故和合暗成而名阴隐乱想即无色界外道类也此有想无色而不成业体故亦称羯南又有惑业昏重形色销磨体合空昧识附阴隐亦空散销沉类也。

　　由因世界罔象轮回影颠倒故和合忆成八万四千潜结乱想如是故有想相羯南流转国土神鬼精灵其类充塞。

　　资中曰蹈迹附影之类皆从忆想所生论因或如外道凡夫祠祷神明托附形像终身奉事志慕灵通因果相酬故生其类温陵曰虚妄失真邪着影像无所托阴从忆想生于罔象中潜结貌状其神不明而幽为鬼精不全而散为灵无有实色但有想相。

　　由因世界愚钝轮回痴颠倒故和合顽成八万四千枯槁乱想如是故有无想羯南流转国土精神化为土木金石其类充塞。

　　资中曰外道计无情有命金石坚牢或习定灰凝思专枯槁心随境变遇物成形如华表生精黄头化石之类是也温陵曰不了谛理固守愚痴痴钝之极则顽冥无知而精神化为土木金石也。

　　由因世界相待轮回伪颠倒故和合染成八万四千因依乱想如是故有非有色相成色羯南流转国土诸水母等以鰕为目其类充塞。

　　资中曰和合巧伪改故作新或假托因依递为形势资身养命业果相循不从自类受身故名非有色相等有情身内八万户虫并是此类温陵曰水母之类以水沫为体以鰕为目本非有色待物成色不能自用待物有用迷失天真绵着浮伪彼此异质染缘相合故曰因依。

　　由因世界相引轮回性颠倒故和合咒成八万四千呼召乱想由是故有非无色相无色羯南流转国土咒诅厌生其类充塞。

　　资中曰有一类生因声呼召引发性成如虾蟆等以声附卵论因或是乐为淫声习以生着从自性类不假他成名非无色相藉声诞质故云无色温陵曰邪业相引使性情颠倒而乘咒托识不由生理妄随呼召即世间邪术咒诅精魅厌物因而有生者也。

　　由因世界合妄轮回罔颠倒故和合异成八万四千回互乱想如是故有非有想相成想羯南流转国土彼蒲卢等异质相成其类充塞。

　　资中曰诬罔取他纳为己有名罔颠倒背亲向义寄死托孤忘本蒸尝认彼宗嗣是其因也温陵曰二妄相合性情罔昧异质相成生理回互如彼蒲卢本为桑虫非有蜂想而成蜂想吴兴曰以异质故非有想相以相成故成想羯南。

　　由因世界怨害轮回杀颠倒故和合怪成八万四千食父母想如是故有非无想相无想羯南流转国土如土枭等附块为儿及破镜鸟以毒𣗳果抱为其子子成父母皆遭其食其类充塞。

　　温陵曰怨害相酬伤杀相反生理怪诞弃绝伦义故感土枭之类因土块毒果成形非无鸟想而本无想也资中曰父母有爱名非无想相怨无有爱故云无想问既是怨对无感生缘何得用附而生怨中有爱答如畜猪羊贪杀故养岂非怨中亦有爱乎孤山曰土枭破镜者按史记孝武本纪云祠黄帝用一枭破镜孟康曰枭鸟名也食母破镜食父黄帝欲绝其类使百物祠皆用之破镜如貙而虎眼今云鸟者恐译人误或鸟字合是等字后人妄改耳。

　　是名众生十二种类。

　　温陵曰此皆不了妙觉明心迷䧟情欲积妄发生妄随轮转非正修行莫能免脱故下文示以除妄修证之法焉。

　　大佛顶如来密因修证了义诸菩萨万行首楞严经会解卷第十四
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第十五　　　　　　𨗿五

　　天竺沙门般剌密帝译

　　乌苌国沙门弥伽释迦译语

　　菩萨戒弟子前正议大夫同中书门下平章事房融笔受

　　师子林沙门　惟则　会解

　　阿难如是众生一一类中亦各各具十二颠倒犹如捏目乱华发生颠倒妙圆真净明心具足如斯虚妄乱想。

　　温陵曰十二颠倒即动颠倒欲颠倒至杀颠倒也孤山曰各具即互具也以一一𩔗心妄种皆具一则现起名事造余则𡨋伏名理具以妄本无体元是真心是故妄具元是真具具无具相一切皆空如是了知始可议道。

　　汝今修证佛三摩地于是本因元所乱想立三渐次方得除灭如净器中除去毒蜜以诸汤水并杂灰香洗涤其器后贮甘露云何名为三种渐次一者修习除其助因二者真修刳其正性三者增进违其现业。

　　吴兴曰除去毒蜜喻除其助因及刳其正性也汤水如正行灰香如助行甘露譬所证之理孤山曰言渐次者事渐理圆不同偏教之渐也问此三渐次于天台六即中属何位邪答名字中修能成观行及发真似也长水曰前问至何渐次得修行目今此第二正名修行故云真修。

　　云何助因阿难如是世界十二类生不能自全依四食住所谓假食触食思食识食是故佛说一切众生皆依食住阿难一切众生食甘故生食毒故死是诸众生求三摩地当断世间五种辛菜是五种辛熟食发[婬-壬+(工/山)]生啖增恚如是世界食辛之人纵能宣说十二部经十方天仙嫌其臭秽咸皆远离诸饿鬼等因彼食次䑛其唇吻常与鬼住福德日消长无利益是食辛人修三摩地菩萨天仙十方善神不来守护大力魔王得其方便现作佛身来为说法非毁禁戒赞[婬-壬+(工/山)]怒痴命终自为魔王眷属受魔福𥁞堕无间狱阿难修菩提者永断五辛是则名为第一增进修行渐次。

　　温陵曰四食者人间假食谓所餐必有分假鬼神触食但歆触而饱禅天思食食至或但思之而饱识天识食既无形色但以识想此直明众生皆依食住而因食戒断五辛不必他引也五辛内发[婬-壬+(工/山)]恚外引邪魅故名助因也吴兴曰食甘等举假食之损益欲除五辛之助因也以五辛能发[婬-壬+(工/山)]恚犹毒死之食焉孤山曰五辛者楞伽经云葱蒜韭薤兴渠也应法师云兴渠梵音讹也正云兴宜慈愍三藏云根如萝卜出土辛臭慈愍冬至彼土不见其苗则此方无故不翻也。

　　云何正性阿难如是众生入三摩地要先严持清净戒律永断[婬-壬+(工/山)]心不餐酒肉以火净食无啖生气阿难是修行人若不断[婬-壬+(工/山)]及与杀生出三界者无有是处当观[婬-壬+(工/山)]欲犹如毒蛇如见怨贼先持声闻四弃八弃执身不动后行菩萨清净律仪执心不起。

　　温陵曰欲刳[婬-壬+(工/山)]杀正性必持戒律不饮酒防乱之至也不啖生防杀之至也律中五果皆须火净示不啖生气也[婬-壬+(工/山)]如毒蛇怨贼者能害法身杀慧命故也执身使无犯也执心使无思犯也。

　　禁戒成就则于世间永无相生相杀之业偷劫不行无相负累亦于世间不还宿债。

　　吴兴曰不[婬-壬+(工/山)]故无相生乃至不妄故不还宿债以大妄语贪其供养故约位言之此应在外凡观行之中。

　　是清净人修三摩地父母肉身不须天眼自然观见十方世界睹佛闻法亲奉圣旨得大神通游十方界宿命清净得无艰险是则名为第二增进修行渐次。

　　资中曰此如法华现身所得六根清净即相似位也。

　　云何现业阿难如是清净持禁戒人心无贪[婬-壬+(工/山)]于外六尘不多流逸。

　　温陵曰流逸奔尘起现前业由戒禁制得不流逸斯能违远。

　　因不流逸𢭀元自归尘既不缘根无所偶返流全一六用不行。

　　吴兴曰因不流逸由断客尘烦恼也𢭀元自归渐入如来藏理也尘既不缘下此又进破根本无明也前属似位但云不多流逸今取真证乃是根尘泯亡逆无明流纯一真性微细生灭六用不行。

　　十方国土皎然清净譬如琉璃内悬明月身心快然妙圆平等获大安隐一切如来密圆净妙皆现其中。

　　吴兴曰先显依报净有法有喻次显正报净有自有他自则三德圆证他则诸佛同体补注曰密理也圆智也净妙行也即法身等三德。

　　是人即获无生法忍从是渐修随所发行安立圣位。

　　温陵曰华严十忍第三日无生法忍谓不见有少法生不见有少法灭离诸情垢无作无愿安住是道名之曰忍吴兴曰此中别指初住以上名为圣位若下文云以三增进故能成五十五位真菩提路则通取十信也。

　　是则名为第三增进修行渐次。

　　吴兴曰上三渐次且约粗细前后分别若圆修者岂不以违其现业为创心发观之本欤故第一渐次即云修菩提者永断五辛也当知菩提无渐次渐次取菩提譬如沧溟太霄讵有涯量由操舟举翮之异而里数生焉此下干慧地等即后二渐次之所阶也孤山以璎珞五十二位对今辨之有一合三开之相一合者合十信为干慧地也三开者开初住为十信心开十向为四加行开等觉出金刚干慧也今详此说惟四加行开相则显余不应然至下销文当见其义。

　　阿难是善男子欲爱干枯根境不偶现前残质不复续生。

　　吴兴曰是善男子指圆教外凡之人也不可蹑上安立圣位而为次第以渐次是通明修行从微至着地位是别示凡圣自下升高人未审之便将此地作无生法忍释之者误矣欲爱干枯者且从粗惑言之若通说者即圆修三观顿伏五住乃观行成相也根境不偶者此与上文尘既不缘等名义虽同粗细成异现前下谓由欲爱干枯则于世间永无相生相杀之业故此身若谢来报不生准天台以五浊轻重分同居净秽今五浊既轻即当舍秽而趣净矣。

　　执心虚明纯是智慧慧性明圆蓥十方界干有其慧名干慧地欲习初干未与如来法流水接。

　　吴兴曰人法二执了无实性故曰执心虚明即惑成智体具寂照故曰蓥十方界大品十地初名干慧天台于圆教十信前立五品位且曰义推如大品干慧地也噫智者陏时此经未至而所立名位悬契佛心非圣人孰能是哉沇师亦谓此经干慧是天台五品位但不合兼通六根清净耳问既云未与如来法流水接岂非须指初住分真为法流邪答信之与住俱预法流请以喻观自明两相故前文云如澄浊水贮于静器静深不动沙土自沉清水现前名为初伏客尘烦恼去泥纯水名为永断根本无明斯则显以通别二惑为浊流真中二理为清水验今干慧未入信心。

　　即以此心中中流入圆妙开敷从真妙圆重发真妙妙信常住一切妄想灭尽无余中道纯真名信心住。

　　吴兴曰以观行心缘中道理相续无间流入初信圆师云此下十信虽与诸经名同而于名下皆结住名故知即是初住分开也况云中道纯真岂是相似位邪此说不然夫如来设教被机不同此经以前权实未融地位多别如璎珞所说先空次假后中之相也今既开权显实岂以皆经而为较量乎所以原始要终莫不皆用中道妙观观常住妙理苟不如是将何以显此经纯圆邪但依一家六即之义销诸圆妙之文无相滥矣言圆妙开敷者即见惑先落三谛似显也从真妙圆等释成上句谓从干慧真妙圆心重发此位真妙信心心与理𡨋故曰妙信常住涅槃明须陀洹所断见惑如四十里水其余在者如一毛渧今约此义云一切妄想灭尽无余也名信心住者信为能住理为所住如无著立一十八住判金刚般若始终地位亦何必初住方受住名。

　　真信明了一切圆通阴处界三不能为碍如是乃至过去未来无数劫中舍身受身一切习气皆现在前是善男子皆能忆念得无遗忘名念心住。

　　吴兴曰舍身受身即分假生死也一切习气即思惑正使也故下文明五不还天所断欲惑亦名习气又应通指二死为舍身总名五住为习气以上文云过去未来无数劫中故若尔则习气之义不可取大论垢衣香器为喻。

　　妙圆纯真真精发化无始习气通一精明惟以精明进趣真净名精进心。

　　吴兴曰化变也变诸妄习纯成真明言其精也惟以下示其进也。

　　心精现前纯以智慧名慧心住。

　　温陵曰妄习既尽故心精现前而进趣云为纯智无习矣。

　　执持智明周遍寂湛寂妙常凝名定心住。

　　温陵曰慧既纯明须定以持之吴兴曰周遍寂湛谓定之用寂妙常凝谓定之体。

　　定光发明明性深入惟进无退名不退心。

　　温陵曰以定持慧至于寂湛故性光发明而深入于道。

　　心进安然保持不失十方如来气分交接名护法心。

　　吴兴曰按圆位至此断三界思尽即六根清净之正位也配璎珞属七住对大品当佛地约婆沙齐三十四心智者云三藏佛位望六根清净位有齐有劣同除四住此处为齐若伏无明三藏即劣既是发真断惑之大节故特示云十方如来气分交接。

　　觉明保持能以妙力回佛慈光向佛安住犹如双镜光明相对其中妙影重重相入名回向心。

　　吴兴曰觉明保持即护法心也上气分交接则自他心佛相应相𡨋今回佛慈光向于佛境则与智明相对相照故曰犹如双镜等又约十方如来对照亦然故曰其中妙影等。

　　心光密回获佛常凝无上妙净安住无为得无遗失名戒心住。

　　吴兴曰回向既成同佛常寂常寂之体即是无上妙净明心安住此心正防无明微细之患故得戒名。

　　住戒自在能游十方所去随愿名愿心住。

　　吴兴曰准天台圆教未断无明生同居者名为愿生正符此文也又说十信出假利益众生今游十方亦合其义。

　　阿难是善男子以真方便发此十心心精发辉十用涉入圆成一心名发心住。

　　吴兴曰璎珞初住增修十心彼乃别教之相也智者以璎珞十心对十乘观法约圆初住具明十德章安云应是转似为真一住具十也今云真方便者谓真家之方便又真即方便皆以中道心修故十用涉入圆成一心岂非智者章安之意乎横开之说固无此理。

　　心中发明如净琉璃内现精金以前妙心履以成地名治地住。

　　吴兴曰能证心如琉璃所显理如精金履治也依前心地以观治之。

　　心地涉知俱得明了游屡十方得无留碍名修行住。

　　吴兴曰上治地由境得名此修行从智受称境发于智故云心地涉知等以智遍修故云游履十方等。

　　行与佛同受佛气分如中阴身自求父母阴信𡨋通入如来种名生贵住。

　　温陵曰妙行密契则妙理𡨋感将生佛家为法王子故名生贵中阴喻𡨋感之理也现阴已谢后阴未生之中名曰中阴孤山曰分真智与究竟智等名行与佛同分证理与究竟理等名受佛气分如中阴下以喻显之究竟权智如父实智如母任运相合名自求父母密齐果德如阴信𡨋通斯即禀佛遗体初托圣胎也。

　　既游道胎亲奉觉胤如胎已成人相不缺名方便具足住。

　　孤山曰此喻虽在真因而自行利他之相同佛不缺也温陵曰同妙行之气分𡨋妙理之中阴是游道胎奉觉胤也道胎既成故妙相不缺而修行方便具矣。

　　容貌如佛心相亦同名正心住。

　　孤山曰容貌喻应用心相喻理智温陵曰容貌外同心相内异非正心也。

　　身心合成日益增长名不退住。

　　孤山曰色心互融不相妨碍故曰合成温陵曰同佛之德有进无退。

　　十身灵相一时具足名童真住。

　　温陵曰具体而微故以童称十身者菩提身愿身化身力身庄严身威势身意生身福身法身智身也资中曰十身灵相即卢舍那也声闻身缘觉身菩萨身如来身法身智身国土身业报身众生身虚空身此十种身如随色珠显现自在菩萨虽未如佛分得此相吴兴曰准华严八地方现十身今八住具足者正显今圆已齐彼别也补注曰温陵所解菩提身等即是资中所解如来身中之所开出者也。

　　形成出胎亲为佛子名法王子住。

　　孤山曰出胎者喻破第九住无明又从理起用亦如出胎绍隆佛种故云亲为佛子温陵曰自发心至生贵名入圣胎自方便具足至童真名长养圣胎至此长养功终故喻出胎王子。

　　表以成人如国大王以诸国事分委太子彼刹利王世子长成陈列灌顶名灌顶住。

　　孤山曰表以成人堪行佛事也太子世子异其文耳春秋曰会太子于首止礼云文王世子皆天子之子也陈列灌顶者华严云转轮圣王所生太子母是正后身相具足坐白象宝妙金之座张大纲缦奏诸音乐取四大海水置金瓶内王执此瓶灌太子顶是时即名受王职位菩萨受职亦复如是诸佛智水灌其顶故名为受大智职菩萨彼第十法云地名灌顶菩萨今此十住亦分得也然圆教分真以来悉有应用论其智力不无优劣故初住百佛世界现十界像利祐众生位位竖入倍倍增胜经中所明各就一义若论一位具诸位功德则十义俱遍十住既尔下去皆然。

　　阿难是善男子成佛子已具足无量如来妙德十方随顺名欢喜行善能利益一切众生名饶益行。

　　温陵曰具佛妙德故能十方随顺无适不可自他利𠏆机应俱喜故名欢喜善推妙德益以利人故名饶益。

　　自觉觉他得无违拒名无瞋恨行。

　　温陵曰瞋恨生于违拒长水曰自觉故无明不能违智觉他故有情不能拒化二利兼成故无瞋恨。

　　种类出生穷未来际三世平等十方通达名无尽行。

　　孤山曰种类出生者化十界身化复作化也穷未来际益物无尽竖遍三世横周十方。

　　一切合同种种法门得无差误名离痴乱行。

　　孤山曰妙智了达尘沙法门异名别说同归一理故离痴乱。

　　则于同中显现群异一一异相各各见同名善现行。

　　孤山曰同中现异达理即事故异相见同达事即理故温陵曰由无痴乱故能于种种法门互现随应圆融自在所谓善现也。

　　如是乃至十方虚空满足微尘一一尘中现十方界现尘现界不相留碍名无著行。

　　温陵曰此由善现行充扩圆融也尘中现刹名现界不坏尘相名现尘。

　　种种现前咸是第一波罗密多名尊重行。

　　温陵曰种种所现皆是般若性德无作妙力自在成就故名尊重金刚称第一波罗密即般若也吴兴曰智慧轻薄般若尊重故此名焉。

　　如是圆融能成十方诸佛轨则名善法行一一皆是清净无漏一真无为性本然故名真实行。

　　吴兴曰上善法行全性起修故成法则此真实行全修是性故皆无为温陵曰总括前行无非真性本然妙用相虽万殊体惟一真故名真实如是十行乃至后位不离前法而皆相蹑别设者一使行人随位增进开扩性觉净治惑障而成熟佛果也。

　　阿难是善男子满足神通成佛事已纯洁精真远诸留患当度众生灭除度相回无为心向涅槃路名救护一切众生离众生相回向。

　　温陵曰前十住十行出俗心多大悲行劣此须济以悲愿处俗利生回真向俗回智向悲使真俗圆融悲智不二是名十回向亦名十愿也满足神通至远诸留患牒前现尘现界不相留碍等事谓此行满足当修回向行也回向之行悲愿最深故职在度生然见有可度即涉有为背涅槃路故须灭除度相回无为心向涅槃路也。

　　坏其可坏远离诸离名不坏回向。

　　吴兴曰坏其可坏从所坏境说远离诸离约能坏智论不见可坏之相是名不坏。

　　本觉湛然觉齐佛觉名等一切佛回向精真发明地如佛地名至一切处回向。

　　吴兴曰上觉言智此地言理皆因果体同故云等也至也。

　　世界如来互相涉入得无𦊱碍名无𥁞功德藏回向。

　　补注曰准吴兴解则世界即理如来即智也。

　　于同佛地地中各各生清净因依因发挥取涅槃道名随顺平等善根回向。

　　孤山曰于诸佛理地起万行真因依此真因发越挥散周遍法界以取究竟涅槃之道行从理起名随顺平等能生道果名为善根。

　　真根既成十方众生皆我本性性圆成就不失众生名随顺等观一切众生回向。

　　温陵曰平等善根性真圆融周遍法界故十方众生皆我本性我善既成故能成就一切众生善根无有遗失无有高下故名随顺等观。

　　即一切法离一切相惟即与离二无所著名真如相回向。

　　孤山曰即一切法假也离一切相空也二无所著中也。

　　真得所如十方无碍名无缚解脱回向性德圆成法界量灭名法界无量回向。

　　孤山曰三德妙性于此圆成不见十界高下差别故云法界量灭温陵曰初证性德以为齐佛以为如佛以为至一切处等皆存量见则法界性未离有量及乎性德圆成乃灭量见乃得无量此总治前位限量情见此性圆成可入十地矣。

　　阿难是善男子尽是清净四十一心次成四种妙圆加行。

　　温陵曰四十一心者干慧一信住行向各十小乘通教皆有四加而非妙非圆故此特标妙圆加行槜李曰㨿璎珞等经皆不别列四加行位若惟识等论则以地前四十心为外凡资粮位十回向后别明暖等为内凡加行位吴兴曰今四加行正如惟识所说也而彼于地前分内外凡位者乃别教一涂之义以登地是菩萨圣位圣位难入故开此加行耳问今经圆教何用别位乎答借别名圆斯有其例如仁王云三贤十圣住果报是也敏师谓此经未必纯圆应兼别义其失甚哉。

　　即以佛觉用为己心若出未出犹如钻火欲然其木名为暖地。

　　长水曰佛觉果智也补注曰前之佛觉虽曰能齐未能正证今将趣圣果故即用佛觉为己因心复加功行以求正证初入因位未即得果故譬钻火方得暖相。

　　又以己心成佛所履若依非依如登高山身入虚空下有微碍名为顶地。

　　吴兴曰依暖地心修佛果智智观于心故如足履地心相垂𥁞故若依非依高山喻当位之心虚空喻所依之理无明未𥁞故下有微碍。

　　心佛二同善得中道如忍事人非怀非出名为忍地。

　　温陵曰己心佛觉融为一体曰二同因果两忘二边不立曰中道而此中道将证未证故如忍事人非怀非出吴兴曰忍取信顺之义今心佛二同等即信顺也如僧中办事忍则默然既不怀疑亦不出说也。

　　数量销灭迷觉中道二无所目名世第一地。

　　吴兴曰若迷中道及觉中道皆是数量即世间义也今既消灭二无所目当出世间然犹未入初地故名世第一也温陵曰若进十地极乎妙觉乃出世第一也。

　　阿难是善男子于大菩提善得通达觉通如来𥁞佛境界名欢喜地。

　　孤山曰觉通如来智同佛智也尽佛境界理齐佛理也三谛圆融名佛境界比前曰尽其实未尽以初得法喜故名欢喜温陵曰十地者蕴积前法至于成实一切佛法依此发生故谓之地也自十信已还位皆蹑迹相资直趣妙觉于中不无断证是皆不断而断不证而证也。

　　异性入同同性亦灭名离垢地。

　　真际曰由前于大菩提善得通达名异性入同同性亦灭者若见于同即为垢矣华严云譬如真金置矾石中如法炼已离一切垢。

　　净极明生名发光地明极觉满名𦦨慧地。

　　温陵曰发光者情见之垢净则妙觉之明生也𦦨慧者明极觉满如大火聚一切缘影悉皆烁绝故也。

　　一切同异所不能至名难胜地。

　　吴兴曰发地智名同地前智名异至犹及也温陵曰由前𦦨慧烁绝故一切同异所不能至至尚不能孰能胜哉。

　　无为真如性净明露名现前地𥁞真如际名远行地。

　　温陵曰同异不至则真如净性明露现前矣真如现前分证则局𥁞际乃远回超极造故名远行吴兴曰𥁞真如际者斯是无际之际理既无际行岂近乎。

　　一真如心名不动地。

　　温陵曰既𥁞其际乃全得其体一真凝常故名不动。

　　发真如用名善慧地。

　　温陵曰既得真体斯发真用凡所照应无所不真无所不如故名善慧资中曰华严名此菩萨具四无碍智作大法师演说无量阿僧祇句义无有穷𥁞故名发真如用。

　　阿难是诸菩萨从此已往修习毕功功德圆满亦目此地名修习位。

　　温陵曰此结前显后也自初发信至于登地皆修习之事而此善慧已超八地无功用道智悲并圆则修习之功终毕于此故名修习以结十地之因次后乃十地之果无复修习矣华严十地以金刚藏表因解脱月表果亦以因地有修果地无修也问后位既无修习复有断障之事何邪答此明智悲功终得十地果而已若论断障则等觉之位犹是修习故至妙觉乃名无学补注曰此一节诸师有以连下法云地说今详文义且顺环解。

　　慈阴妙云覆涅槃海名法云地。

　　吴兴曰以无缘慈普荫众生本涅槃相如云覆海温陵曰慈阴妙云十地果德也涅槃海妙觉果海也十地果满智悲功圆无复自利纯是利他故大慈之阴充遍法界无心无缘而应彼心缘施作利润而本寂无作称合如来大寂灭海故云覆也。

　　如来逆流如是菩萨顺行而至觉际入交名为等觉。

　　吴兴曰理无逆顺由权实智而得二名如来权智下随机感故谓之逆菩萨实智上合觉心故谓之顺璎珞云等觉照寂妙觉寂照即其义焉至此位时当二智相交之际故名等觉温陵曰十地菩萨混俗利生与如来同但所趣逆顺与如来异盖如来逆流出同万物菩萨顺流入趣妙觉已至觉际故名入交与佛无间故名等觉即解脱道前无间道也此虽齐等未极于妙盖能顺能入而已须于大寂灭海逆流而出妙同万物乃名妙觉也。

　　阿难从干慧心至等觉已是觉始获金刚心中初干慧地。

　　温陵曰此明等觉后心妙觉伏道妙觉之道无别行相但从初干慧至等觉已复起金刚心从初重历诸位破断微细缘影最后无明使纤尘不立乃可入妙为其复从初位以始故名金刚心中初干慧地识阴𥁞者能入菩萨金刚干慧即此也前名干慧以未与如来法流水接此名干慧以未与如来妙庄严海接名虽乍同义乃迥异吴兴曰兴福于等觉后别目此地以为一位资中科此在妙觉中真际判属前等觉位槜李亦然至于孤山复同兴福惟长水所说节文有殊从阿难至金刚心中属等觉位以初干慧地连下如是重重等摄为妙觉位也意谓初干慧地但是牒示前文耳诸说相戾人到于今莫知适从余尝核之当取节敏二师所说为善如璎珞云等觉性中有一人名金刚幢慧故知不可别开此地也言初干慧者由此菩萨以大愿力住寿百劫修千三昧今既始获岂非初邪若疑干慧之名但在信前不合通后只如伏忍之名亦在外凡何故仁王通金刚定应知彼之伏忍即今之干慧以障妙觉无明初干未与究竟如来法流水接故也补注曰金刚干慧宜依岳师所取判属等觉且详味经文云至等觉已是觉始获金刚心中初干慧地既云是觉始获则知金刚干慧定属等觉虽属等觉亦乃入妙之方也如环师所谓至等觉已复起金刚心重历诸位破断缘影乃可入妙此亦可取然此但是等觉位中复起此心而已不可目为后心别开一位若㨿别开则下单复十二乃至五十五位真菩提路恐难配合。

　　如是重重单复十二方𥁞妙觉成无上道。

　　温陵曰独由信心以历诸位曰单兼金刚心重历诸位曰复十二者干信住行向暖顶忍世地等金是也十二为因妙觉为果故单复十二方𥁞妙觉吴兴曰单复十二谓单十复十有二也十信十住十行十地即单十十回向即复十以四加行只是十回向后心耳并前干慧及等觉位故有二也补注曰环师既谓以金刚心重历诸位然则金乃能历位乃所历而又列金于十二位中此其容有议也故知重历之说理宜有焉但单复十二及下真菩提路则当以岳解为顺。

　　是种种地皆以金刚观察如幻十种深喻奢摩他中用诸如来毗婆舍那清净修证渐次深入。

　　温陵曰此教其用金刚心成就妙觉之方也种种地单复十二位也十喻者幻人阳𦦨水月空华谷响干城梦影像化也了法如此则顿忘情解纤尘不立故曰清净修证奢摩他毗婆舍那云止观言如来者拣异小乘。

　　大佛顶如来密因修证了义诸菩萨万行首楞严经会解卷第十五
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第十六　　　　　　𨗿六

　　阿难如是皆以三增进故善能成就五十五位真菩提路。

　　温陵曰信住行向地为五十并金刚心四加等妙有五十七位独指五十五为菩提路者等妙乃菩提之果由是路以趣证也吴兴曰三增进者即渐次也前三文下皆结示云是名增进修行渐次又云从是渐修随所发行安立圣位或指金刚奢摩毗婆为三者非也五十五位者除前干慧由信至等觉是也问何故除干慧而又不取妙觉邪答既言真菩提路则显干慧非真妙觉非路补注曰环师前解单复十二既云十二为因妙觉为果今解真菩提路乃兼等觉为果而又以金刚心路插于等妙之间故余所谓难配合者此也。

　　作是观者名为正观若他观者名为邪观。

　　吴兴曰五十五位既由三增进故而得成就今简邪正所以约观言之须知圆教之外三乘所修皆属邪观孤山曰圆教地位以六即配之则十信为相似即初住以后为分真即妙觉为究竟即问六即之义云何答请以镜喻一理即如铜性本明尘故不见愚人不了惟谓尘暗二名字即知尘非实有暗体本明三观行即由知本明方事磨莹也四相似即惟求明性而粗垢先落也五分真即者明性已现也六究竟即者明性虽现更假四十二番磨莹然后本明之性乃得究竟显也四十二番谓由分真初住进至妙觉共有四十二位盖从初住至妙觉共破四十二品无明显四十二分中道而真明之性得究竟显也问今经开位既多则其所破无明为只四十二品为更多邪答大分只四十二也如第十回向虽开四加亦只一品无明细开为五耳问既从初住进破无明以至妙觉则其间力用无优劣邪答圆教分真始自初住终乎妙觉悉能现十界像教化众生论其力用不无优劣故初住止能百佛世界分身散影作十界像利祐众生由此倍倍转深矣。

　　尔时文殊师利法王子在大众中即从座起顶礼佛足而白佛言当何名是经我及众生云何奉持。

　　孤山曰此经发起为救阿难是故先开圆解次显圆行行成入位极乎妙觉垂范来世有始有终于是文殊请问经名及奉持法也温陵曰上明证果竟自此以下名结经分正宗未终而遽结经者由初示密因次开修证而卒乎极果则经之正范毕矣结经后文尚属正宗而名助道分者特助道而已故于后别列乃正助之辨也。

　　佛告文殊师利是经名大佛顶悉怛多般怛罗无上宝印十方如来清净海眼。

　　温陵曰大佛顶白伞盖无上宝印者体极含覆超情离见即如来藏之心印也证佛心要必契于此十方如来清净海眼者照穷刹海净绝纤尘即烁迦罗之法眼也开佛知见必资于此实大事因缘非小智之法故以文殊请问。

　　亦名救护亲因度脱阿难及此会中性比丘尼得菩提心入遍知海亦名如来密因修证了义。

　　温陵曰阿难为亲摩登为因举斯二者明有缘皆度也无上正觉由此经得一切智海由此经入亦名如来下谓如来正果籍此为因权乘修证皆不了义。

　　亦名大方广妙莲华王十方佛母陀罗尼咒。

　　吴兴曰大方广所说之法也大方是体广是其用即空如来藏具不空之用也又常遍曰大轨持曰方包博曰广如次配法身般若解脱亦如来藏之三德也温陵曰因果同彰染净不滞于法自在名妙莲华王出生十方一切诸佛总一切法持无量义名十方佛母陀罗尼咒。

　　亦名灌顶章句诸菩萨万行首楞严汝当奉持。

　　吴兴曰此经从天竺灌顶部中流出盖约密言名灌顶章句有诵持者则如来智水灌其心顶亦如刹利之受职也菩萨万行以首楞严为本又修此定者于一心中具足万行故涅槃云首楞者一切事竟严者坚固一切毕竟而得坚固名首楞严温陵曰菩萨由此受佛职位故名灌顶章句也结经分竟下为助道分而有二科一曰别明诸趣戒备失错始于下文而终于第九卷中二曰详辨魔境深防邪误始于第九卷中如来将罢法座处而终于第十卷末。

　　说是语已即时阿难及诸大众得蒙如来开示密印般怛罗义兼闻此经了义名目顿悟禅那修进圣位增上妙理心虑虚疑断除三界修心六品微细烦恼。

　　温陵曰此结叙时众获益下乃赞谢也开示密印至增上妙理通指前经奥义也修道所断之惑小乘于三界分九地地各九品断欲界前六品而证二果断后三品而证三果断上二界各九品而证无学今此增上顿断故言三界六品。

　　即从座起顶礼佛足合掌恭敬而白佛言大威德世尊慈音无遮善开众生微细沉惑令我今日身心快然得大饶益世尊若此妙明真净妙心本来遍圆如是乃至大地草木蠕动含灵本元真如即是如来成佛真体佛体真实云何复有地狱饿鬼畜生修罗人天等道世尊此道为复本来自有为是众生妄习生起。

　　温陵曰前说真净妙心本来遍圆则法界一真万动一体宜无诸趣之异其如方今现有乃常情所疑故或执诸趣而迷妙圆之体或执妙圆而拨诸趣之业以至失错墯落故特请问冀行人详明而知所戒备也吴兴曰前阿难问位后佛言妙性圆明离诸名相本来无有世界众生因妄有生因生有灭生灭名妄灭妄名真等于是先约因妄有生明二种颠倒后约灭妄名真明渐次诸位然于世界颠倒中所说十二类生一往且示欲界因果之相其实界趣说而未周今答位既终故蹑前妙性之义领其庶汇皆是真如发起如来委谈诸趣以此观之犹是正宗之余也悫节二师从文殊问名以来判入流通固未可也。

　　世尊如宝莲香比丘尼持菩萨戒私行[婬-壬+(工/山)]欲妄言行[婬-壬+(工/山)]非杀非偷无有业报发是语已先于女根生大猛火后于节节猛火烧然墯无间狱琉璃大王善星比丘琉璃为诛瞿昙族姓善星妄说一切法空生身䧟入阿鼻地狱此诸地狱为有定处为复自然彼彼发业各各私受惟垂大慈发开童蒙令诸一切持戒众生闻决定义欢喜顶戴谨洁无犯。

　　温陵曰琉璃匿王太子废父自立挟宿嫌诛释种佛记其七日当入地狱王泛海以避水中自然烧灭善星比丘能说十二部经获四禅果因狎邪友妄言无佛无法无有涅槃故生䧟无间此皆谬执妙圆拨无业趣者吴兴曰问意有二谓别业同报别业别报初问[婬-壬+(工/山)]杀妄三即别业也为有定处即同报也为复自然下次问别业别报𢴃下答意皆是别业同报耳文云循造恶业虽则自招众同分中兼有元地乃至云不断三业各各有私因各各私众私同分非无定处。

　　佛告阿难快哉此问令诸众生不入邪见汝今谛𦗟当为汝说阿难一切众生实本真净因彼妄见有妄习生因此分开内分外分阿难内分即是众生分内因诸爱染发起妄情情积不休能生爱水是故众生心忆珍羞口中水出心忆前人或怜或恨目中泪盈贪求财宝心发爱涎举体光润心着行[婬-壬+(工/山)]男女二根自然流液阿难诸爱虽别流结是同润湿不升自然从坠此名内分。

　　吴兴曰问怜由情爱生水可然恨由怨憎何以流泪答此中内分悉约情论以爱为情且言少分如喜怒哀乐爱恶六者皆人之情也是故怨恨亦属于情情重则悲悲乃成泪内分之义当文难晓须取下文外分显之且外分云心持禁戒举身轻清心欲生天梦想飞举等应知从持戒善及修禅定有人天乘者即属外分降斯已还皆属内分问下文云情想均等生于人间若谓人乘即属外分合是纯想何得均情邪答只缘人间持毁相纷善恶犹杂故言均等至若情想多少并随善恶升沉惟纯想生天方越内分也沇师以缘身起爱为内欣彼胜事为外何其近哉。

　　阿难外分即是众生分外因诸渴仰发明虚想想积不休能生胜气是故众生心持禁戒举身轻清心持咒印顾盼雄毅心欲生天梦想飞举心存佛国圣境𡨋现事善知识自轻身命阿难诸想虽别轻举是同飞动不沉自然超越此名外分。

　　温陵曰想能生胜而𡖉以想生者由染净异也吴兴曰且指人天想心名为外分非出世三乘之智也何者前文因阿难问于地狱乃至人天等道于是佛说妄习开为二分次约二分以辨诸趣诸趣之后总结示云此等众生不识本心受此轮回等故知外分不出三界也文中虽云心存佛国圣境𡨋现斯盖泛举胜气之相若约修论乃是十方同居事想耳。

　　阿难一切世间生死相续生从顺习死从变流临命终时未舍暖触一生善恶俱时顿现死逆生顺二习相交。

　　孤山曰生从顺习死从变流者以一切众生皆爱生而恶死也是故生则顺其习死则逆其习故复云死𨒫生顺二习相交此乃文辞互略耳只是生从存住故顺习死从变流故𨒫习也未舍暖触谓现阴之末中阴之初也温陵曰逆顺相交谓方死方生之间也一切善恶之业即于是时随其情想轻重而感变焉。

　　纯想即飞必生天上若飞心中兼福兼慧及与净愿自然心开见十方佛一切净土随愿往生。

　　吴兴曰必生天上者𢴃下情少想多但在四天之下验今纯想所生应是忉利以上若单修善禅则惟生上界若兼诸福慧则随往十方于飞心中旁论福慧故皆云兼。

　　情少想多轻举非远即为飞仙大力鬼王飞行夜义地行罗刹游于四天所去无碍其中若有善愿善心护持我法或护禁戒随持戒人或护神咒随持咒者或护禅定保绥法忍是等亲住如来座下。

　　温陵曰胜想不纯少滞邪情故感此类其中下谓虽滞邪情而有善愿斯感善缘即天龙八部类也真际曰情少想多此通举也理宜等降四类分之一情九想即为飞仙二情八想为大力鬼王三情七想为飞行夜义四情六想为地行罗刹。

　　情想均等不飞不坠生于人间想明斯聪情幽斯钝。

　　孤山曰由昔情想感今聪钝是知言均等者总报之业也言幽明者别报之业也由所习情想各在强弱致有聪钝之异。

　　情多想少流入横生重为毛群轻为羽族七情三想沉下水轮生于火际受气猛火身为饿鬼常被焚烧水能害己无食无饮经百千劫九情一想下洞火轮身入风火二交过地轻生有间重生无间二种地狱。

　　真际曰情多想少亦合分四六情四想流入横生七情三想坠为饿鬼八情二想生有间狱九情一想生无间狱温陵曰横生者情多故沦变带想故飞举而业重不能但为毛群耳俱舍说大地最下有金水风轮有八寒八热地狱在三轮之上此文说沉下水火风轮又似地狱在三轮之下疑此所指非地下三轮乃地狱三轮也言水轮火际即寒狱第八也受气猛火谓受火气以为身故常被火烧或得水饮亦化为火故曰水能害己也下洞火轮即八热狱也身入风火二交过地谓超寒狱入热狱也热狱第八名五无间有间即余七也孤山曰只就七热地狱自有轻重而此无间非五无间下文阿鼻方是第八热狱名五无间也。

　　纯情即沉入阿鼻狱若沉心中有谤大乘毁佛禁戒诳妄说法虚贪信施滥膺恭敬五逆十重更生十方阿鼻地狱循造恶业虽则自招众同分中兼有元地。

　　温陵曰阿鼻此云无间谓受罪苦具身量劫数寿命五者皆无遮间名五无间此惟情业最重者坠入至劫坏乃出若兼谤大乘等罪则此劫虽坏更入十方阿鼻无有出期以谤法毁戒令无穷人墯邪见故前问地狱为有定处为复自然故答纯情以造虽则自招同业所感不无定处元地者各随元由。

　　阿难此等皆是彼诸众生自业所感造十习因受六交报。

　　温陵曰前略明情想感变此详明根境构造也十习本于十惑以习成恶业六交因乎六根而交起恶报补注曰六交者如造业因眼而余五为助至受报时亦遍及也。

　　云何十因阿难一者[婬-壬+(工/山)]习交接发于相磨研磨不休如是故有大猛火光于中发动如人以手自相摩触暖相现前二习相然故有铁床铜柱诸事是故十方一切如来色目行[婬-壬+(工/山)]同名欲火菩萨见欲如避火坑。

　　温陵曰恶业起于情惑而[婬-壬+(工/山)]为情惑之最故前后皆首明之十习之业皆先言所感之境次言所报之事[婬-壬+(工/山)]感火业由惑心炽盛相摩而发也故所感之境见大猛火舒王云[婬-壬+(工/山)]习研磨不休自耗其精则火界炽然于其生也尚有痟渴内热等疾则其死也见大猛火宜矣能所交炽名二习相然故有铁床铜柱之报乃应其习业也如来为导师故色目以警之菩萨为行人故深怖以避之色目犹詺目也。

　　二者贪习交计发于相吸吸揽不止如是故有积寒坚冰于中冻冽如人以口吸缩风气有冷触生二习相陵故有吒吒波波罗罗青赤白莲寒冰等事是故十方一切如来色目多求同名贪水菩萨见贪如避瘴海。

　　温陵曰贪习感水由爱心计着吸取而发也吸积风为寒风结水为冰故有积寒冻冽之事吒吒等寒冰之报即寒冰狱也俱舍云吒波罗等忍寒声青赤白莲寒冰色也吴兴曰吒波罗三青赤白三更有疱裂二相即八寒地狱。

　　二者慢习交陵发于相恃驰流不息如是故有腾逸奔波积波为水如人口舌自相绵味因而水发二习相鼓故有血河灰河热沙毒海融铜灌吞诸事是故十方一切如来色目我慢名饮痴水菩萨见慢如避巨溺。

　　温陵曰慢习骄逸由轻陵恃己而发以骄逸驰流故感腾逸奔波之境积致恶毒故有血河灌吞之报孤山曰痴水者或云西土有水饮之则痴如此方之贪泉也。

　　四者瞋习交冲发于相忤忤结不息心热发火铸气为金如是故有刀山铁捆剑树剑轮斧銊枪锯如人衔冤杀气飞动二习相击故有宫割斩斫剉刺捶击诸事是故十方一切如来色目瞋恚名利刀剑菩萨见瞋如避诛戮。

　　温陵曰心属火气属金瞋者由心作气而反动其心加之冲击抵忤则心火转盛气金转刚故曰心热发火铸气为金也断刑曰宫肉刑曰割。

　　五者诈习交诱发于相调引起不住如是故有绳木绞校如水浸田草木生长二习相延故有杻械枷锁鞭杖檛棒诸事是故十方一切如来色目奸伪同名谗贼菩萨见诈如畏豺狼。

　　温陵曰诈习依奸智起恶而渐滋蔓故如水浸田草木生长由调引相延故感绳木延引之事谗贼奸诈败正者也孤山曰校枷也易云屦校灭趾荷校灭耳。

　　六者诳习交欺发于相罔诬罔不止飞心造奸如是故有尘土屎尿秽污不净如尘随风各无所见二习相加故有没溺腾掷飞坠漂沦诸事是故十方一切如来色目欺诳同名劫杀菩萨见诳如践蛇虺。

　　温陵曰诳者以狂言欺人其志诬罔其心飞扬如风鼓尘使人无见故感尘土秽恶之境没溺腾坠之报。

　　七者冤习交嫌发于衔恨如是故有飞石投礰匣贮车槛瓮盛囊扑如阴毒人怀抱畜恶二习相吞故有投掷擒捉击射抛撮诸事是故十方一切如来色目冤家名违害鬼菩萨见冤如饮鸩酒。

　　温陵曰冤习衔恨阴隐为伤故如阴毒畜恶而感飞石囊扑之境投掷抛撮之报飞石投掷车匣牢栅皆阴隐事也孤山曰囊扑者囊贮而扑杀之史记秦始皇囊扑两弟。

　　八者见习交明如萨迦耶见戒禁取邪悟诸业发于违拒出生相反如是故有王使主吏证执文籍如行路人来往相见二习相交故有勘问权诈考讯推鞠察访披究照明善恶童子手执文簿辞辩诸事是故十方一切如来色目恶见同名见坑菩萨见诸虚妄遍执如临毒壑。

　　温陵曰见习有五一萨迦耶此云身见谓执身有我种种计着二边见于一切法执断执常三邪见邪悟错解拨无因果四见取非果计果如以无想为涅槃之类五戒禁取非因计因如持牛狗等戒为生天因之类此五总名恶见顺邪反正故云发于违拒出生相反由其违反故感王吏证执之境权诈鞠推之报路人相见一往一回喻所见违反也是五恶见能䧟法身故名见坑能致业苦故名毒壑行人当疾灭之。

　　九者枉习交加发于诬谤如是故有合山合石碾硙耕磨如谗贼人逼枉良善二习相排故有押捺捶按蹙漉衡度诸事是故十方一切如来色目怨谤同名谗虎菩萨见枉如遭霹雳。

　　温陵曰于不宜曲而曲之曰枉枉非真情由诬谤发逼压于人故感报如之排挤挫也押捺亦其义也漉沥也衡横也谓迫蹙其体沥漉其血又于迫隘苦具横冲而度所谓下透挂网倒悬其头者皆衡度类也谗能伤人故名谗虎以可惊怖故名霹雳。

　　十者讼习交諠发于藏覆如是故有鉴见照烛如于日中不能藏影二习相陈故有恶友业镜火珠披露宿业对验诸事是故十方一切如来色目覆藏同名阴贼菩萨观覆如戴高山履于巨海。

　　温陵曰讼非官讼公发其覆之谓也此正覆习也此覆彼讼曰交諠故感鉴见照烛之境恶友对验之报阴贼覆藏发则自害覆罪适足以自压自坠故如戴山履海也十习发于十惑通根本而兼随随烦恼二十初曰忿恨恼覆诳謟憍害今诈习即謟也冤即恨也枉即害也讼即覆也略例而已。

　　云何六报阿难一切众生六识造业所招恶报从六根出。

　　吴兴曰造业招报根识必俱今以识为业而报从根者盖业并由心报多约色故也所名六交报者璇师云因与果交今则不尔但是果时六根与恶报相涉也。

　　云何恶报从六根出一者见报招引恶果此见业交则临终时先见猛火满十方界亡者神识飞坠乘烟入无间狱发明二相一者明见则能遍见种种恶物生无量畏二者暗见寂然不见生无量恐如是见火烧𦗟能为镬汤洋铜烧息能为黑烟紫𦦨烧味能为焦丸铁糜烧触能为热灰炉炭烧心能生星火迸洒煽鼓空界。

　　温陵曰见觉属火故感猛火畏见于境恐藏于心六交皆直入无间者就重言耳成论云极善极恶皆无中阴所以直入闻𦗟属水故烧𦗟能为镬汤洋铜鼻嗅主气故烧息能为黑烟紫𦦨舌主味丸糜味类也身主触灰炭触类也心正属火烧之转炽故迸洒煽鼓吴兴曰一者下标示临终下释相先见猛火等即现报也亡者神识等即生报也发明下就眼根明二相如是下对诸根明交报他皆放此然一根恶报而五根遍受者难可了知理而推之必由六识造业之时性中相知用中相背从业受报法尔如斯以相知故六报互通以相背故诸相差别惟识发现信其不诬问下五报中悉有当根受报之相今眼根见火后便云烧𦗟者何邪答以烧见易明故况下黑烟紫𦦨星火迸洒等皆眼根所交之报故不别云。

　　二者闻报招引恶果此闻业交则临终时先见波涛没溺天地亡者神识降注乘流入无间狱发明二相一者开𦗟𦗟种种闹精神愗乱二者闭𦗟寂无所闻幽魄沉没如是闻波注闻则能为责为诘注见则能为雷为吼为恶毒气注息则能为雨为雾洒诸毒虫周满身体注味则能为脓为血种种杂秽注触则能为畜为鬼为粪为尿注意则能为电为雹摧碎心魄。

　　吴兴曰上云见火此云闻波今以近义详之如易云离为目为火坎为耳为水将恐见闻本乎水火之性故发烧注之相也又其闻波所注诸根循业各变难尽销会如注见则能为雷为吼等似非眼根所入之相乃至下文多此义例圣言叵测也温陵曰闻𦗟属水故观𦗟旋复则水不能溺依之造业则能感波涛注闻发声故为责罪诘情之事注见能为雷吼者闻波属阴见火为阳阴阳相薄而成雷故也注息为雨雾水随气变也注味为脓血水随味变也注触为畜鬼水随形变也注意为电雹意出于心水火交感也一切物理莫不因五行乘阴阳以变化故此随根转变之事皆不出此。

　　三者嗅报招引恶果此嗅业交则临终时先见毒气充塞远近亡者神识从地涌出入无间狱发明二相一者通闻被诸恶气熏极心扰二者塞闻气掩不通闷绝于地如是嗅气冲息则能为质为履冲见则能为火为炬冲𦗟则能为没为溺为洋为沸冲味则能为馁为爽冲触则能为绽为烂为大肉山有百千眼无量𠯗食冲思则能为灰为瘴为飞沙礰击碎身体。

　　资中曰鼻根造业贪嗅诸香故招毒气以受其报孤山曰鱼败曰馁羙败曰爽温陵曰质碍也履通也嗅业所依不离通塞故冲息能为质履也冲见为火炬冲𦗟为没溺洋沸则见觉属火闻𦗟属水明矣饥馁乖爽由味随气变也绽拆烂坏由体随气变也冲思为灰沙依土感也。

　　四者味报招引恶果此味业交则临终时先见铁网猛𦦨炽烈周䨱世界亡者神识下透挂网倒悬其头入无间狱发明二相一者吸气结成寒冰冻裂身肉二者吐气飞为猛火焦烂骨髓如是尝味历尝则能为承为忍历见则能为然金石历𦗟则能为利兵刃历息则能为大铁笼弥覆国土历触则能为弓为箭为弩为射历思则能为飞热铁从空雨下。

　　孤山曰准眼耳鼻云见闻嗅此应云尝报言味报者从所尝为名也贪味则网捕烧野以取禽兽故见铁网猛𦦨之相为承为忍谓发言承领忍声甘受也温陵曰舌啖生命使彼承忍故历尝发苦使己承忍依见贪味故能为然金石依𦗟发恶故能为利兵刃依嗅恣贪笼取群味故能为大铁笼触味伤物故感弓箭以自伤缘味思物故感飞铁以充味。

　　五者触报招引恶果此触业交则临终时先见大山四面来合无复出路亡者神识见大铁城火蛇火狗虎狼狮子牛头狱卒马头罗刹手执枪槊驱入城门向无间狱发明二相一者合触合山逼体骨肉血溃二者离触刀剑触身心肝屠裂如是合触历触则能为道为观为厅为按历见则能为烧为爇历𦗟则能为撞为击为剚为射历息则能为括为袋为考为缚历尝则能为耕为钳为斩为截历思则能为坠为飞鸟煎为炙。

　　孤山曰合山刀剑并由贪着勇女身分而感也温陵曰大山来合及铁城火狗等皆恶触杂感也触业所依不出离合屠裂即离相也道趣狱路也观狱王门阙两观也厅按皆治罪之处皆身触所依也括袋所以收气也思业飘荡故感飞坠之事剚插刃于肉也剚射考缚则相因旁举也。

　　六者思报招引恶果此思业交则临终时先见恶风吹坏国土亡者神识被吹上空旋落乘风墯无间狱发明二相一者不觉迷极则荒奔走不息二者不迷觉知则苦无量煎烧痛深难忍如是邪思结思则能为方为所结见则能为鉴为证结𦗟则能为大合石为冰为霜为土为雾结息则能为大火车火船火槛结尝则能为大叫唤为悔为泣结触则能为大为小为一日中万生万死为偃为仰。

　　温陵曰思属土而飘荡故先见恶风吹坏国土等事思业所依不出迷觉荒奔迷思也知苦觉思也思必有所故结思则为受罪方所见能鉴证故结见则为证罪人事结𦗟则能为大合石等水土交感也车船槛乃息气乘乱思所变也尝即舌根声所自发也大小已下皆言其身乃触业乘乱思所变也。

　　阿难是名地狱十因六果皆是众生迷妄所造若诸众生恶业圆造入阿鼻狱受无量苦经无量劫。

　　资中曰六根十因具足同造入阿鼻狱大无间也。

　　六根所造及彼所作兼境兼根是人则入八无间狱。

　　吴兴曰此亦六根具造十因但前后异时故云各耳如一根对境必与意识同起是各各造若加二三等则名兼境兼根也八无间狱应同前狱既非经无量劫故知此罪次重于前复恐通举八狱以轻从重总云无间是则十因或不具者当堕前七也。

　　身口意三作杀盗[婬-壬+(工/山)]是人则入十八地狱。

　　吴兴曰十恶业中惟犯杀盗[婬-壬+(工/山)]罪虽云口意盖助成身业也十八泥犁经云火狱有八寒狱有十温陵曰大狱只有八寒八热而有十八鬲子地狱及八万四千眷属等狱皆大狱所分者也。

　　三业不兼中间或为一杀一盗是人则入三十六地狱。

　　温陵曰三业不兼谓具二阙一也吴兴曰三十六狱并下一百八狱未详名数。

　　见见一根单犯一业是人则入一百八地狱。

　　温陵曰上具二阙一此犯一阙二故又轻也吴兴曰能见所见单境单根于杀盗[婬-壬+(工/山)]单犯一业故罪从轻然经文甚略罪相多品如身业三罪各有根本方便不同岂可一例判入诸狱今应且约根本示之其诸方便若同此狱必有劫数长短差别。

　　由是众生别作别造于世界中入同分地妄想发生非本来有。

　　吴兴曰上文五节恶业不同即别作别造也所感狱报各从其类即入同分地也妄想发生等并酬阿难前所疑问。

　　复次阿难是诸众生非破律仪犯菩萨戒毁佛涅槃诸余杂业历劫烧然后还罪毕受诸鬼形。

　　温陵曰非破律仪无正范也犯菩萨戒无正因也毁佛涅槃无正果也三者不正诸余皆邪故堕狱罪毕即入鬼趣此类乃惑习杂相所谓诸余杂业不必局配十因文义不循。

　　若于本因贪物为罪是人罪毕遇物成形名为怪鬼贪色为罪是人罪毕遇风成形名为魃鬼贪惑为罪是人罪毕遇畜成形名为魅鬼贪恨为罪是人罪毕遇虫成形名蛊毒鬼贪忆为罪是人罪毕遇衰成形名为疠鬼贪傲为罪是人罪毕遇气成形名为饿鬼贪罔为罪是人罪毕遇幽为形名为魔鬼贪明为罪是人罪毕遇精为形名魍魉鬼贪成为罪是人罪毕遇明为形名役使鬼贪党为罪是人罪毕遇人为形名传送鬼。

　　温陵曰贪物则吝着不释故附物为怪贪色则惑于妖邪故堕妖魃贪惑为魅贪恨为毒固其理也魅精魅也忆者常怀奸雪故遇灾衰处为疠雪鬼慠者虚骄恃气故乘饥虚气为饿鬼贪罔者潜心阴昧遇幽为魇皆阴昧事也贪明者妄意高明故阴附精明为魍魉鬼贪成者希意曲从故影附明灵为役使鬼即依灵庙为驱使者贪党者阿附邪佞故遇人成形为传送即附巫祝而传吉凶者也。

　　阿难是人皆以纯情坠落业火烧干上出为鬼此等皆是自妄想业之所招引若悟菩提则妙圆明本无所有复次阿难鬼业既尽则情与想二俱成空方于世间与元负人冤对相值身为畜生酬其宿债。

　　吴兴曰情即地狱之纯情想即鬼趣之妄想此想亦情非前文外分之想也。

　　物怪之鬼物销报尽生于世间多为枭类风魃之鬼风销报尽生于世间多为咎征一切异类畜魅之鬼畜死报尽生于世间多为狐类虫蛊之鬼蛊灭报尽生于世间多为毒类衰疠之鬼衰穷报尽生于世间多为蛔类受气之鬼气销报尽生于世间多为食类绵幽之鬼幽销报尽生于世间多为服类和精之鬼和销报尽生于世间多为应类明灵之鬼明灭报尽生于世间多为休征一切诸类依人之鬼人亡报尽生于世间多为循类阿难是等皆以业火干枯酬其宿债旁为畜生此等亦皆自虚妄业之所招引若悟菩提则此妄缘本无所有如汝所言宝莲香等及琉璃王善星比丘如是恶业本自发明非从天降亦非地出亦非人与自妄所招还自来受菩提心中皆为浮虚妄想凝结。

　　温陵曰土枭附块即邪着余习也魃鬼昔为妖孽故余习复为咎征咎征者凶事前验如鼯鼠乎人啇羊舞水类也为魅凭畜故余习为狐蛇虺蝮蝎皆名毒类蛔者昔为疠鬼袭人今为蛲蛔附人昔于鬼中饥虚今为充馈之畜曰食类也服者昔着幽魇人今亦绵著于人即蚕䖝牛马类也应者以合精余习能应节序即社燕寒鸿蟋蟀类也明而不幽故为休征即嘉凤祥麟类也昔依人故循服于人即猫犬鸡豚类也凡诸异物性妙乎神灵迈于人若龟善考祥马能知道乃至寒雁蟋蟀之类不假历数𡨋知节序皆余习也各言多者约业习多分言之未必尽然也。

　　复次阿难从是畜生酬偿先债若彼酬者分越所酬此等众生还复为人反征其剩如彼有力兼有福德则于人中不舍人身酬还彼力若无福者还为畜生偿彼余直。

　　温陵曰为畜正酬酬过其分则为人反征过分谓非理苦役食啖无度悉皆反征然则凡所食取宜无过分也孤山曰如彼有力谓修定学慧之力不舍人身则为彼奴婢或遭其劫杀等。

　　阿难当知若用钱物或役其力偿足自停如于中间杀彼身命或食其肉如是乃至经微尘劫相食相诛犹如转轮互为高下无有休息除奢摩他及佛出世不可停寝。

　　温陵曰偿足自停则无交譬偿足不停则交仇不已自非正修正力莫之遏绝吴兴曰奢摩他及佛出世此约修定破惑见佛得道方免相害纵有宿业所作不亡至果偿之若幻化之非实也。

　　汝今应知彼枭伦者酬足复形生人道中参合顽类彼咎征者酬足复形生人道中参合异类彼狐伦者酬足复形生人道中参于庸类彼毒伦者酬足复形生人道中参合狠类彼蛔伦者酬足复形生人道中参合微类彼食伦者酬足复形生人道中参合柔类彼服伦者酬足复形生人道中参合劳类彼应伦者酬足复形生人道中参于文类彼休征者酬足复形生人道中参合明类彼诸循伦酬足复形生人道中参于达类阿难是等皆以宿债毕酬复形人道皆无始来业计颠倒相生相杀不遇如来不闻正法于尘劳中法尔轮转此辈名为可怜愍者。

　　补注曰枭以附块相食故余习顽嚚不义咎征本于妖[婬-壬+(工/山)]故余习复为妖异狐以宿因贪惑乃遇畜成魅魅尽为狐故今为人则庸鄙无识毒伦为狠亦其习之余也蛔以衰气附物故衰微不齿食伦出于饿啖故柔怯不勇服伦出于绵着故劳役不息应伦出于精明故文物不陋休征出于灵知故聪明不昏循伦宿涉世事故晓达不昧是等皆非正报乃余习所偶故云参合后三皆便巧杂伎世智辩聪者非贤达文明之事也。

　　阿难复有从人不依正觉修三摩地别修妄念存想固形游于山林人不及处有十种仙。

　　温陵曰仙迁也人之形神能迁而不死者也故曰存想固形然终归败坏比天为劣比人为优故别开也孤山曰抱朴子云求仙者要当以忠孝和顺仁信为本若德不修而但务方术终不得长生也。

　　阿难彼诸众生坚固服饵而不休息食道圆成名地行仙坚固草木而不休息药道圆成名飞行仙坚固金石而不休息化道圆成名游行仙坚固动止而不休息气精圆成名空行仙坚固津液而不休息润德圆成名天行仙坚固精色而不休息吸粹圆成名通行仙坚固咒禁而不休息术法圆成名道行仙坚固思念而不休息思忆圆成名照行仙坚固交遘而不休息感应圆成名精行仙坚固变化而不休息觉悟圆成名绝行仙。

　　温陵曰以药饵驻一期之寿而不能轻举者地行仙也行去声功行也餐黄精松柏之类久而身轻者飞行仙也炼金石还圆之类化骨易形撮土点石以游戏人间者游行仙也乘阴阳运止以调气固精遗形涉空者空行仙也鼓天池咽津液冰雪婥约不交世欲与天无异者天行仙也吞吸精色服虹饮雾粹气潜通者通行仙也能以术法述道自然者道行仙也澄凝精思久能照应者照行仙也或存想顶门而出神系心脐轮而炼圆皆思忆圆成也内以坎男离女匹配夫妻外即采阴助阳摄卫精气者精行仙也存想化理心随邪悟能大变化其行绝世者绝行仙也。

　　阿难是等皆于人中炼心不修正觉别得生理寿千万岁休止深山或大海岛绝于人境斯亦轮回妄想流转不修三昧报尽还来散入诸趣。

　　长水曰言人中者以仙趣无别总报即于人身总报之上加于前来十种修炼转成仙也吴兴曰前文情少想多轻举非远即为飞仙盖约命终随业受生而说下文云精研七趣皆是昏沉诸有为相妄想受生妄想随业而云仙趣无别总报者此义不然况复今云深山海岛绝于人境岂非别乎应知人中炼心者非止服饵养生而已必兼戒善方曰炼心别得生理者正由人中之业别感仙趣之报也以其业种之性经生不失故曰生理纵于人间现得长生久视之理其数几何若生仙趣则千万岁信有之矣如山海经云昆仑之山广都之野轩辕之丘不死之国气不寒暑人皆数千岁此亦众私同分非无定处若但固形而不炼心便希千岁是犹见卵而求时夜不太早计乎。

　　阿难诸世间人不求常住未能舍诸妻妾恩爱于邪[婬-壬+(工/山)]中心不流逸澄莹生明命终之后邻于日月如是一类名四天王天。

　　温陵曰未能离欲且能窒欲使爱水不流则湛性澄莹故能初天托生也六天由修五戒十善而致今但约欲微增胜者爱欲为轮回根本前明沦坠亦始于此此明超腾亦始于此意使初心未能成就禅定智慧且疾断根本则轮回可出也。

　　于己妻房[婬-壬+(工/山)]爱微薄于净居时不得全味命终之后超日月明居人间顶如是一类名忉利天。

　　孤山曰忉利此云三十三帝释统焉温陵曰此爱薄于前故报居其上后递然也净居谓清净自居之时未全清净之味为有微爱故也日月居须弥腰忉利居顶以澄莹增明故能超之。

　　逢欲暂交去无思忆于人间世动少静多命终之后于虚空中朗然安住日月光明上照不及是诸人等自有光明如是一类名须𦦨摩天。

　　温陵曰欲心不作故动少静多也六欲下二名地居天上四名空居天不须日月而常明以莲华开合分昼夜故名时分。

　　一切时静有应触来未能违戾命终之后上升精微不接下界诸人天境乃至劫坏三灾不及如是一类名兜率陀天。

　　温陵曰虽静心愈多亦未免应触此能少欲未能无心也兜率天有内院外院三灾至三禅而此言不及者约内院言之精微不接皆内院之事也。

　　我无欲心应汝行事于横陈时味如嚼蜡命终之后生越化地如是一类名乐变化天。

　　温陵曰此无心而境自至曰横陈嚼蜡言味甚薄也诸天皆有报境而此天乐自变化以受用越于下天故名越化。

　　无世间心同世行事于行事交了然超越命终之后遍能出超化无化境如是一类名他化自在天。

　　温陵曰了然超越言全无味也化即第五天无化即下天也诸欲乐境不劳自化皆由他化而自在受用名他化自在也吴兴曰准天台说六欲天业皆以十善为本若兼护法心是四天王业若兼慈化人是忉利天业若兼不恼众生善巧纯熟是𦦨摩天业若兼修禅定粗住细住是兜率天业欲界定是变化天业未到定是他化天业今经止约欲事轻重而分六天者应有二义一是阿难发起之缘故二是欲界受生之本故。

　　阿难如是六天形虽出动心迹尚交自此以远名为欲界。

　　吴兴曰形虽出动此对人仙二趣得出动之名心迹尚交谓欲心事迹犹有交合之相故俱舍颂曰六受欲交抱执手笑视[婬-壬+(工/山)]此言地居两天则形交𦦨摩则勾抱兜率则执手变化则对笑他化则相视须知彼文各据六天受欲而说今经只就人中辨欲事轻重用显六天感报不同也。

　　大佛顶如来密因修证了义诸菩萨万行首楞严经会解卷第十六
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第十七　　　　　　𨗿七

　　天竺沙门般剌密帝译

　　乌苌国沙门弥伽释迦译语

　　菩萨戒弟子前正议大夫同中书门下平章事房融笔受

　　师子林沙门　惟则　会解

　　阿难世间一切所修心人不假禅那无有智慧但能执身不行[婬-壬+(工/山)]欲若行若坐想念俱无爱染不生无留欲界是人应念身为梵侣如是一类名梵众天。

　　温陵曰前明六天虽出尘扰而未能绝欲故通名欲界自此而下明十八天虽离欲染尚有色质故通名色界又通名梵世为已离欲染也通号四禅为已离散动也欲天但十善感生此天兼禅定感生然特有漏禅观六事行耳六行者厌欲界是苦是粗是障欣色界是净是妙是离此则凡夫伏惑超世间道也不假禅那等者言虽非正修真三摩地无正智慧但修六行伏欲使爱染不生则不留欲界粗惑不染净报现前故即生梵世初名梵众则众庶而已次名梵辅乃大梵宰辅而终于大梵其进有序。

　　欲习既除离欲心现于诸律仪爱乐随顺是人应时能行梵德如是一类名梵辅天。

　　温陵曰初天但能执身伏欲此天又得定共戒以顺律仪行梵德故超之也戒定相应名定共戒。

　　身心妙圆威仪不缺清净禁戒加以明悟是人应时能统梵众为大梵王如是一类名大梵天。

　　温陵曰由前净心威仪戒行而进至于妙圆清净又加以明悟超达则盛德之至故为梵王孤山曰上三天不显言修禅惟言持戒者盖此经扶律以励未来故也资中曰大梵天劫末后去劫成先来外道不测故执为常也。

　　阿难此三胜流一切苦恼所不能逼虽非正修真三摩地清净心中诸漏不动名为初禅。

　　温陵曰已离欲界八苦故曰苦恼不逼已离散动欲心故曰诸漏不动俱舍云此名离生喜乐地谓离欲界杂恶生得轻安乐也孤山曰禅有四类一有漏禅即今四禅也二无漏禅谓九想八背等三亦有漏亦无漏禅谓六妙通明等四非有漏非无漏禅即今经首楞严王中道理定今云虽非正修真三摩地此以第一简非第四清净心中正指初禅也。

　　阿难其次梵天统摄梵人圆满梵行澄心不动寂湛生光如是一类名少光天。

　　温陵曰此蹑大梵之行升进资中曰二禅已上无有语言但以定心发光光有胜劣分其高下。

　　光光相然照耀无𥁞映十方界遍成琉璃如是一类名无量光天。

　　温陵曰定力转明妙光迭发境随光发遍成琉璃真际曰映十方界者约其定光随所受用东西等言之非遍十方世界也。

　　吸持圆光成就教体发化清净应用无𥁞如是一类名光音天。

　　温陵曰此天以圆光成音而发宣化法故名光音。

　　阿难此三胜流一切忧悬所不能逼虽非正修真三摩地清净心中粗漏已伏名为二禅。

　　温陵曰二禅离忧得极喜乐故云忧悬不逼初禅方得漏心不动而未能伏此天已伏粗漏则业渐劣行渐胜也俱舍云此名定生喜乐地谓有定水润业忧悬不逼也吴兴曰地持论目苐二禅名喜俱禅此定生时与喜俱发故今说云一切忧悬所不能逼悬或作愁字之误也。

　　阿难如是天人圆光成音披音露妙发成精行通寂灭乐如是一类名少净天。

　　温陵曰由上圆光教体披露妙理发成精行离前喜动而生净乐是乐非境乃出乎净性恬泊寂静名寂灭乐而净犹劣则能通而已未能成也以犹劣故名少净也。

　　净空现前引发无际身心轻安成寂灭乐如是一类名无量净天。

　　温陵曰净空者离诸喜动不缘物境之定相也由是充扩使净相无际协乎妙性故身心轻安而性乐成矣以无际故名无量净也吴兴曰望上未遍望下则多故名无量。

　　世界身心一切圆净净德成就胜托现前归寂灭乐如是一类名遍净天。

　　温陵曰净空无际故世界身心一切圆净净德成就则性乐归托于是矣以一切圆净故名遍净吴兴曰上身心轻安且言其内今世界等者总摄于外。

　　阿难此三胜流具大随顺身心安隐得无量乐虽非正得真三摩地安隐心中欢喜毕具名为三禅。

　　温陵曰具精行性乐名大随顺故安隐无量也欢喜毕具者此名离喜妙乐地谓心虽离喜而喜乐自具也吴兴曰地持论目苐三禅为乐俱禅此定功德与遍身乐俱发故前二禅虽有乐支为喜支所障今灭喜纯乐故得其名而云欢喜毕具者名同体异不以文害意。

　　阿难复次天人不逼身心苦因已𥁞乐非常住久必坏生苦乐二心俱时顿舍粗重相灭净福性生如是一类名福生天。

　　吴兴曰复次下结三禅之德乐非下显三禅之过苦乐下正示福生也三禅无下界苦因虽名为乐乐久必坏坏亦成苦今既舍乐苦则不生地持名此为舍俱禅其义同矣温陵曰以舍苦乐名粗重相灭舍念清净故净福性生也自此而下明四禅凡有九天然四禅报境但有三天苐四无想乃苐三广果别开皆凡夫报境此四之上有五不还天乃圣贤别修静虑与凡夫不同。

　　舍心圆融胜解清净福无遮中得妙随顺穷未来际如是一类名福爱天。

　　温陵曰苦乐二忘故舍心圆融心无所累故胜解清净由是福无遮碍而得妙随顺吴兴曰得妙随顺即随顺下文二岐路也由此净福体性无遮爱乐修习胜妙之法是则福资二路非止当天故云穷未来际。

　　阿难从是天中有二岐路若于先心无量净光福德圆明修证而住如是一类名广果天。

　　温陵曰从福爱分二岐也一直往道趣广果一迂僻道趣无想资中曰此广果天以四无量心熏禅福德离下地染广福所感名广果天。

　　若于先心双厌苦乐精研舍心相续不断圆穷舍道身心俱灭心虑灰凝经五百劫是人既以生灭为因不能发明不生灭性初半劫灭后半劫生如是一类名无想天。

　　温陵曰先心虽能伏惑修禅而涉妄带异以有心为生灭以无想为涅槃于是双厌苦乐专研舍心以趣无想由物洎身以至心想一切皆舍名圆穷舍道心虑灰凝即无想定也以是感报生无想天寿五百劫俱舍说初生此天未全无想经半劫始无及报将𥁞复经半劫有想然后报谢资中曰是人不了妄性体空乃执生灭以为劳累厌此生灭永不生灭非真不生也但见苐六识不行如冰夹鱼不知微细生灭妄谓涅槃。

　　阿难此四胜流一切世间诸苦乐境所不能动虽非无为真不动地有所得心功用纯熟名为四禅。

　　温陵曰四禅不为三灾所动名不动地然彼器非真常情俱生灭虽非无为真境而有为功用至此已纯熟矣。

　　阿难此中复有五不还天于下界中九品习气俱时灭𥁞苦乐双忘下无卜居故于舍心众同分中安立居处。

　　温陵曰苐三果人断欲界九品修惑𥁞即生此天不复欲界受生故曰不还亦名五净居谓离欲净身所居也习气惑也与现行皆灭故曰俱𥁞此指欲界无续生业也苦乐双忘兼指四禅已下无续业也故云下无卜居此五天自四禅别立通名舍念清净地故曰舍心同分资中曰俱舍云杂修静虑有五品不同故生五净居杂修者以有漏无漏间杂而修也静虑者定慧均等之谓也五品者下中上上胜上极也。

　　阿难苦乐两灭𨷖心不交如是一类名无烦天机括独行研交无地如是一类名无热天。

　　温陵曰前于苦乐有舍有厌则心与境𨷖不能无烦惟心境两释烦恼斯断盛热曰烦微烦曰热上虽𨷖心不交疑若犹有交地方灭粗相得无烦而已此复增胜心机无对研交无地能灭缘影故得无热也。

　　十方世界妙见圆澄更无尘象一切沉垢如是一类名善见天精见现前陶铸无碍如是一类名善现天。

　　资中曰尘象沉垢即定慧之障也定慧精明融炼自在故云陶铸无碍。

　　究竟群几穷色性性入无边际如是一类名色究竟天。

　　吴兴曰究竟研穷之义也几者动之微也研穷多念至于一念故曰究竟群几以杂修五品初用多念无漏熏多念有漏乃至最后用一念无漏熏一念有漏名上极品故俱舍云成由一念杂是也穷色性性者穷亦究竟变其文耳心既熏多至少色亦穷粗至微粗细不同故曰性性入无边际即色界与无色界二边之交际也俱舍云从此向上无复所居此处最高名色究竟。

　　阿难此不还天彼诸四禅四位天王独有钦闻不能知见如今世间旷野深山圣道场地皆阿罗汉所住持故世间粗人所不能见。

　　温陵曰下天修有漏凡定此天修无漏圣业粗细有异故不能见。

　　阿难是十八天独行无交未𥁞形累自此已还名为色界。

　　孤山曰独行无交俱无情欲故未𥁞形累尚有色质故。

　　复次阿难从是有顶色边际中其间复有二种岐路若于舍心发明智慧慧光圆通便出尘界成阿罗汉入菩萨乘如是一类名为回心大阿罗汉。

　　温陵曰色究竟天居有色顶与无色邻名色边际四禅皆依舍念修定此言舍心指有顶因心也吴兴曰色究竟天苐三果人根有利钝故分二路其利根者发无漏智断𥁞修惑即出三界其钝根者复由定心欣上厌下生无色界应知慧光圆通且约𥁞无生智圆满而言入菩萨乘正约出三界后胜进而说斯亦今经破定性之明文也名为回心者圆师指同涅槃五人发心之义今谓不尔彼是界外发心即入初住此是界内回心方成四果安得五人为同年邪。

　　若在舍心舍厌成就觉身为碍销碍入空如是一类名为空处。

　　温陵曰自此而下明无色界四天也无色者无业果色有定果色依正皆然乃灭身归无定性声闻所居或舍厌天人杂处其类不一皆无色蕴也四天皆依偏空修进初厌色依空二厌空依识三色空识等都灭而依识性四依识性以灭穷研而不得真灭是皆有为增上善果未出轮回不成圣道者也今此初天厌己形碍坚修空观灭身归无即厌色依空者也名空处定故报生空处也长水曰舍心有二一者若于有顶用无漏道断惑入空即乐定那含也二者若于广果用有漏道伏惑入空即凡夫外道也。

　　诸碍既销无碍无灭其中惟留阿赖耶识全于末那半分微细如是一类名为识处。

　　温陵曰诸碍既销而无则不依于色无碍之无亦灭则不依于空惟留阿赖末那即厌空依识者也名识处定故报生识处赖耶苐八识末那苐七识也而末那所缘色空识三此位厌色空而依识则色空粗缘已无故惟全半分微细也。

　　空色既亡识心都灭十方寂然迥无攸往如是一类名无所有处。

　　温陵曰前位虽亡空色而未灭识心此则都灭故十方寂然迥无攸往以寂无攸往故名无所有然此虽亡识心未亡识性今之行人见性不深多滞于此虽能洞了色空灰灭心虑逮无所有而终于识性幽幽绵绵不能自脱生死窟穴实存乎此。

　　识性不动以灭穷研于无𥁞中发宣𥁞性如存不存若𥁞非𥁞如是一类名为非想非非想处。

　　温陵曰识性者识心幽本也不动者寂无攸往也既能不动复研穷使灭然依识灭之竟非真灭是强于无𥁞中发宣𥁞性所以似存不存似𥁞不𥁞似存不存故非想也似𥁞不𥁞又非非想也此又幽幽绵绵至微之相也。

　　此等穷空不𥁞空理从不还天圣道穷者如是一类名不回心钝阿罗汉若从无想诸外道天穷空不归迷漏无闻便入轮转。

　　吴兴曰此等穷空通指凡圣欣厌未𥁞故云不𥁞空理纵是圣人修八圣种观亦有四阴细惑未亡以未得灭受想定故从不还天下明圣人有生此处者是钝根那含耳言罗汉者约后为名也若从无想下明外道有不生此处者谓穷空不归也外道穷空凡有二种一穷至四禅以无想为极二穷至无色以非想为极今既入无想则迷于有漏无闻四空故五百劫满自当轮转有解此文作外道从无想天来者非也请观不归二字归犹来也岂非无想穷空不来乎高丽麻谷普幻师曰其那含天除其利根回心罗汉其余钝根贪寂定者修空增胜入四空处其凡夫禅次第修者成四禅后次从广果入四空处然则根本天中苐三广果能摄无想及五那含今云有顶色边际者通指广果圣凡杂地也补注曰观长水前解舍心有二及吴兴所解穷空不归等与麻谷之说略同今参而言之钝根那含广果凡夫皆能趣入四空而外道亦有入者惟除无想之外道耳。

　　阿难是诸天上各各天人则是凡夫业果酬答答𥁞入轮彼之天王即是菩萨游三摩地渐次增进回向圣伦所修行路。

　　温陵曰通指欲色无色天也其众乃随业感报未出轮回其王乃随行权应寄位升进华严谓初地菩萨多作阎浮提王二地轮王乃至六欲三梵天王是也此竖论已终故通结指。

　　阿难是四空天身心灭𥁞定性现前无业果色从此逮终名无色界此皆不了妙觉明心积妄发生妄有三界中间妄随七趣沉溺补特伽罗各从其类。

　　温陵曰身心灭𥁞者无色蕴及粗识也孤山曰无业果色者显有定果色也补特伽罗此云数取趣谓诸有情起惑造业随诸趣受生也补注曰定果色者显扬论名定自在所生色谓由胜定故于一切色皆得自在即以定变起五尘境也数取趣者能取当来诸趣即中有也涅槃云中有五阴非肉眼见天眼所见。

　　复次阿难是三界中复有四种阿修罗类若于鬼道以护法力乘通入空此阿修罗从卵而生鬼趣所摄若于天中降德贬坠其所卜居邻于日月此阿修罗从胎而出人趣所摄有修罗王执持世界力洞无畏能与梵王及天帝释四天争权此阿修罗因变化有天趣所摄阿难别有一分下劣修罗生大海心沉水穴口旦游虚空暮归水宿此阿修罗因湿气有畜生趣摄。

　　温陵曰修罗此云非天福力等天而无天行为多瞋故也随业轻重而有四生之异水穴即尾闾也吴兴曰俱舍四生颂但云鬼通胎化二今卯生修罗鬼趣所摄则世亲之言似未详矣问法华所列四种修罗与今四种为同为异答资中云同今谓彼四只可摄在此四之中不可次第分属其类荆溪师云法华四种皆与帝释斗战一往观之但同今经第三类耳问此四修罗既为四趣所摄应无别报同分之处耶答虽属四趣非无别报今云卜居邻于日月等即同分之处也又长阿舍云南洲有金刚山中有修罗宫所治六千由旬栏楯行树等然一日一夜三时受苦苦具自来入具言中是知此趣且取一分善报谓之人天若论受苦实在人趣之下故正法念经惟以鬼畜二种[(冰-水+〡)*ㄆ]之良由于此。

　　阿难如是地狱饿鬼畜生人及神仙天洎修罗精研七趣皆是昏沉诸有为相妄想受生妄想随业于妙圆明无作本心皆如空华元无所著但一虚妄更无根绪阿难此等众生不识本心受此轮回经无量劫不得真净皆由随顺杀盗[婬-壬+(工/山)]故反此三种又则出生无杀盗[婬-壬+(工/山)]有名鬼伦无名天趣有无相倾起轮回性若得妙发三摩提者则妙常寂有无二无无二亦灭尚无不杀不偷不[婬-壬+(工/山)]云何更随杀盗[婬-壬+(工/山)]事。

　　温陵曰前问妙心遍圆何有狱鬼人天等道故此结示由杀盗[婬-壬+(工/山)]三为根本有是业则名鬼伦言必坠也无是业则名天趣言必升也出生无杀盗[婬-壬+(工/山)]即天趣也七趣举二以善恶通摄也因有而坠因无而升故曰有无相倾起轮回性若得正定则妙性常寂无复轮回矣有无二无言相倾业断无二亦灭言分别情忘也业断情忘则三种妄本名迹双泯矣故欲断妄轮须修正定也孤山曰有无二无无生死之俗也无二亦灭灭涅槃之直也尚无于善况随于恶亦应云尚无无二云何随二中道无著其旨惟明补注曰有无相倾者鬼趣业𥁞或修善而升天趣报表或转恶而坠此名相倾起轮回性也。

　　阿难不断三业各各有私因各各私众私同分非无定处自妄发生生𡚶无因无可寻究。

　　温陵曰前问地狱为有定处为复自然彼彼发业各各私受故此牒答三业即杀盗[婬-壬+(工/山)]也。

　　汝勖修行欲得菩提要除三惑不𥁞三惑纵得神通皆是世间有为功用习气不灭落于魔道虽欲除妄倍加虚伪如来说为可哀怜者汝妄自造非菩提咎作是说者名为正说若他说者即魔王说。

　　温陵曰杀盗[婬-壬+(工/山)]为惑业之本故名三惑上明诸趣戒备失错而终于劝断三业劝除三惑乃戒备真要也下文即助道分中第二科名详辨魔竟深防邪误也魔即魔罗此云杀者亦云夺者能杀慧命夺善法开之有五曰五阴魔烦恼魔死魔天魔鬼魔合之惟阴魔天魔而已阴魔即生死烦恼依五阴而起者也天魔因修邪定好害正道者也未发心者常与随顺则无冠敌惟正修者违而不顺偏致恼害故须辨识也。

　　即时如来将罢法座于师子床揽七宝几回紫金山再来凭倚普告大众及阿难言汝等有学缘觉声闻今日回心趣大菩提无上妙觉吾今已说真修行法汝犹未识修奢摩他毗婆舍那微细魔事魔境现前汝不能识洗心非正落于邪见或汝阴魔或复天魔或着鬼神或遭魑魅心中不明认贼为子又复于中得少为足如苐四禅无闻比丘妄言证圣天报已毕衰相现前谤阿罗汉身遭后有堕阿鼻狱汝应谛𦗟吾今为汝子细分别阿难起立并其会中同有学者欢喜顶礼伏𦗟慈诲。

　　温陵曰前法既终当机无问故将罢法座而又揽宝凡回金容无问自说者真止观中微细魔事非一切智莫能辨识能隳宝觉破法王家故须特告乃最后深慈也四禅无闻者比丘无多闻慧但勤小行得生四禅便谓已证阿罗汉及乎天报将毕见有生处遂谤佛妄说阿罗汉不受后有因此坠堕乃邪误之咎也。

　　佛告阿难及诸大众汝等当知有漏世界十二类生本觉妙明觉圆心体与十方佛无二无别由汝妄想迷理为咎痴爱发生生发遍迷故有空性化迷不息有世界生则此十方微尘国土非无漏者皆是迷顽妄想安立当知虚空生汝心内犹如片云点太清里况诸世界在虚空耶汝等一人发真归元此十方空皆悉销殒云何空中所有国土而不振裂。

　　温陵曰觉圆心体所谓真元由迷理背真化迷立妄成有漏界为魔所依化迷者随迷转变也空生大觉中如海一沤𤼵又喻片云以明世界虚幻微芒易以销殒也惟真元之体本自廓然而虚空国土皆是迷顽妄想安立若汝等一人发真不迷则无安立者故自殒裂也此并下文皆叙魔所起盖有漏空界为魔所依今若殒裂则魔不安矣或曰有漏空界乃众生同感云何一人而能销殒矧古今发真者众而空界依然安在其销殒耶曰同业所感不离晦昧发真返明故可消殒然众生不可𥁞世界不可𥁞故虽一人发真而众复感结所以依然使同业之人同能发真则山河器界应念化成无上知觉而为净妙佛上矣补注曰迷则转觉体为虚空悟则全虚空是觉体故一人发真归元则一人所见虚空悉皆消殒而为觉体矣即所谓心精通䐇当处湛然彼之未见消殒者是其未能发真归元也吴兴曰前微尘国土且约同居而说究论归元振裂之义须通三土若发偏真归小涅槃之元则同居振裂若发圆真归大涅槃之元则方便实报振裂今已开小显大则真元之理无非寂光但有相似分极之异耳。

　　汝辈修禅饰三摩地十方菩萨及诸无漏大阿罗汉心精通䐇当处湛然一切魔王及与鬼神诸凡夫天见其宫殿无故崩裂大地振拆水陆飞腾无不惊慑凡夫昏暗不觉迁讹彼等咸得五种神通惟除漏𥁞恋此尘劳如何令汝摧裂其处是故神鬼及诸天魔魍魉妖精于三昧时佥来恼汝。

　　温陵曰魔以晦昧为依今修禅饰定妙心精明故能振裂魔界遂致恼害也凡夫天魔王天也吴兴曰饰犹庄严也谓修禅定功德庄严本有真三摩地以修饰故彼菩萨罗汉所证心性通同䐇合此动魔之由由三摩地将出其境故魔等宫殿自然崩裂斯亦归元之前相也问大地无情水陆异类何以同魔亦皆振慑答三昧威神不可思议如大树紧那罗王弦歌一动声震大千须弥山王为之踊没况菩萨首楞严力岂以情无情异而为责邪凡夫昏暗不觉迁讹者此释伏疑也恐疑者曰魔及诸天既见其相凡夫何事都不觉知故此释云。

　　然彼诸魔虽有大怒彼尘劳内汝妙觉中如风吹光如刀断水了不相触汝如沸汤彼如坚冰暖气渐邻不日消殒徒恃神力但为其客成就破乱由汝心中五阴主人主人若迷客得其便当处禅那觉悟无惑则彼魔事无柰汝何阴消入明则彼群邪咸受幽气明能破暗近自消殒如何敢留扰乱禅定若不明悟被阴所迷则汝阿难必为魔子成就魔人如摩登伽殊为眇劣彼惟咒汝破佛律仪八万行中只毁一戒心清净故尚未沦溺此乃隳汝宝觉全身如宰臣家忽逢籍没宛转零落无可哀救。

　　温陵曰五阴主人真心也阴消入明指发真者登伽眇劣只毁戒体诸魔炽恶能隳宝觉固宜深防也宰臣籍没喻几于觉位而沦恶趣孤山曰以[婬-壬+(工/山)]女比天魔人眇劣也以一戒比全身事𦕈劣也举劣况胜勖彼深防初果道共戒力自然无犯故云心清净等籍没汉书云除其属籍是也。

　　阿难当知汝坐道场销落诸念其念若𥁞则诸离念一切精明动静不移忆忘如一当住此处入三摩地如明目人处大幽暗精性妙净心未发光此则名为色阴区宇。

　　补注曰离念精明心未发光等色阴未破之相也孤山谓在名字位中则似抑之太低温陵谓得元明觉无生灭性则似升之太高当依吴兴指属观行此盖禅那得力之处尘劳暂息之时也定力虽尔而色阴未破故如明目处幽暗阴以覆蔽为义区局性真故名区宇。

　　若目明朗十方洞开无复幽黯名色阴𥁞是人则能超越劫浊观其所由坚固妄想以为其本。

　　温陵曰五阴𥁞相非灭身归无乃观力洞照不为迷碍而已故譬若目明朗十方洞开也色阴始因父母己三妄伦交结故曰坚固妄想为本五种妄本经末自释补注曰前解五浊云劫浊依于色阴故今色𥁞则能超之余四例此。

　　阿难当在此中精研妙明四大不织少选之间身能出碍此名精明流溢前境斯但功用暂得如是非为圣证不作圣心名善境界若作圣解即受群邪。

　　温陵曰此中者定中也妙体本融由妄质成碍故精穷妙明则四大不织而身能出碍也然此特定力所逼使精妙流溢暂而不常故非圣证孤山曰凡诸境发虽是善相取着成邪任是恶相若不取着邪亦成正以境随心转故。

　　大佛顶如来密因修证了义诸菩萨万行首楞严经会解卷第十七
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第十八　　　　　　邈八

　　阿难复以此心精研妙明其身内彻是人忽然于其身内拾出蛲蛔身相宛然亦无伤毁此名精明流溢形体斯但精行暂得如是非为圣证不作圣心名善境界若作圣解即受群邪。

　　温陵曰真精妙明流溢前境则外无所隔流溢形体则内无所障故能身内拾出蛲蛔此亦暂尔。

　　又以此心内外精研其时魂魄意志精神除执受身余皆涉入互为宾主忽于空中闻说法音或闻十方同敷密义此名精魄递相离合成就善种暂得如是非为圣证不作圣心名善境界若作圣解即受群邪。

　　吴兴曰除执受身余皆涉入谓除其色身而内魂魄等六互相涉入也互为宾主者余五入魂则魂为主五为宾乃至入神则神为主余为宾也递相离合即精离本位而合于魄或魄离本位而合于精等温陵曰前之精研初能外虚次能内彻此复内外精研俱虚彻故其魂魄等皆失故常迭互相涉故夙昔闻熏自能发挥而忽有所闻也今夫刻意凝神讨论之极则奇文丽藻未尝经意者往往焕然得于梦𥧌则精研激发神者偶现类可知也。

　　又以此心澄露皎彻内光发明十方遍作阎浮檀色一切种类化为如来于时忽见毗卢遮那踞天光台千佛围绕百亿国土及与莲华俱时出现此名心魂灵悟所染心光研明照诸世界暂得如是非为圣证不作圣心名善境界若作圣解即受群邪。

　　温陵曰净秽之境常随心感故澄彻之极则心魂染于灵悟佛境现于心光资中曰若修念佛三昧斯境现前与修多罗合者名为正相若修余观设见佛形亦不为正以心境不相应故况观真如不取诸相而有所著者岂非魔邪。

　　又以此心精研妙明观察不停抑按降伏制止超越于时忽然十方虚空成七宝色或百宝色同时遍满不相留碍青黄赤白各各纯现此名抑按功力逾分暂得如是非为圣证不作圣心名善境界若作圣解即受群邪。

　　吴兴曰抑按降伏制止超越应对四分烦恼或如下文排四大性此名等从略而结也温陵曰精研妙明抑伏杂想制心胜托力用过越故妙明逼极焕散而现也。

　　又以此心研究澄彻精光不乱忽于夜半在暗室内见种种物不殊白昼而暗室物亦不除灭此名心细密澄其见所视洞幽暂得如是非为圣证不作圣心名善境界若作圣解即受群邪。

　　温陵曰人固有不明自发暗不能昏者惟微细定心澄使不乱而后能见暗物不除言皆实境不随定变也。

　　又以此心圆入虚融四肢忽然同于草木火烧刀斫曾无所觉又则火光不能烧爇纵割其肉犹如削木此名尘并排四大性一向入纯暂得如是非为圣证不作圣心名善境界若作圣解即受群邪。

　　温陵曰定力虚融则五尘并消四大排遣纯觉遗身故无伤触定力所持故火不烧也世之端居丧我者尚能使形槁木心死灰况真定之力哉。

　　又以此心成就清净净心功极忽见大地十方山河皆成佛国具足七宝光明遍满又见恒沙诸佛如来遍满空界楼殿华丽下见地狱上观天宫得无障碍此名欣厌凝想日深想久化成非为圣证不作圣心名善境界若作圣解即受群邪。

　　温陵曰厌粗浊之质碍欣妙净之虚融名成就清净凝想日深久而自化故能洞观得无障碍也。

　　又以此心研究深远忽于中夜遥见远方市井街巷亲族眷属或闻其语此名迫心逼极飞出故多隔见非为圣证不作圣心名善境界若作圣解即受群邪。

　　温陵曰研心穷远逼迫精神遗身而出冥有所至故能见闻远方事也上皆未离色阴徒因定力而能出碍见闻远及若色阴𥁞则一方洞开无复幽暗六通纵任无为山壁由之直度固无疑矣。

　　又以此心研究精极见善知识形体变移少选无端种种迁改此名邪心含受魑魅或遭天魔入其心腹无端说法通达妙义非为圣证不作圣心魔事消歇若作圣解即受群邪。

　　资中曰此人曾有邪心种子合外魔境相因而来此则非善境界纯是魔娆不同前九皆称善境起心作证方乃成魔者温陵曰所见知识乃魔变现也前九但明定力独此乃明魔事者定力未成不能动魔研究精极乃渐发魔事也故下文魔事愈甚。

　　阿难如是十种禅那现境皆是色阴用心交互故现斯事众生顽迷不自忖量逢此因缘迷不自识谓言登圣大妄语成堕无间狱汝等当依如来灭后于末法中宣示斯义无令天魔得其方便保持覆护成无上道。

　　吴兴曰用心交互者用禅那心与色阴坚固妄想交互故见斯事乃至识阴例此明之何则以五妄想各于本阴区宇之中为禅所观将破未破如灯欲灭其光复炽乃与定交战其功故成之败之则魔佛之道于是乎辨孤山曰大妄语成墯无间狱此约名字位中修禅定者及五品观行位中不能安忍俱有墯义以俱未得位不退故然五阴尽相不同在色阴未尽之中即名字位也色阴尽者犹居观行受阴尽则在相似初二两信想阴尽则在三四两信行阴尽则在五六两信识阴尽则诸根互用此在相似七信已去正是粗垢先落六根清净位也而其五阴各为十魔种子所依共五十重皆在观行初心所发故有退墯若入相似墯义不成故佛次第细辨相状令初心识其所发气分譬如色阴未破之中或现天魔此即想阴气分之所发也问受阴尽时既入相似何故想等中复发十种魔境邪答若论阴破岂应发魔但文中说相似已前观行心中所发耳令知所依故历五阴次第说之又只作相似位中发境亦应可耳何者魔尚能恼深位岂不能恼相似浅位邪但相似位人发之终不将为圣解又如阿罗汉人回心入大按位虽当相似进入即破无明故不为所动也若名字观行位人观智强者则寂尔如空亦不将为圣解观力弱者则为所惑墯落魔道更受轮回若相似位或生法爱则名顶堕菩萨。

　　阿难彼善男子修三摩提奢摩他中色阴尽者见诸佛心如明镜中显现其像若有所得而未能用犹如魇人手足宛然见闻不惑心触客邪而不能动此则名为受阴区宇。

　　温陵曰受以领纳前境为义已破色阴内外虚融故见诸佛心如镜现像诸佛心即我妙觉明心也如镜现像谓清净虚凝了非形碍也虽具妙体而未能运用盖为受所覆故如魇寐人支体完具六根明了而不能运动此受阴之相也。

　　若魇咎歇其心离身反观其面去住自由无复留碍名受阴尽是人则能起越见浊观其所由虚明妄想以为其本。

　　温陵曰色阴尽者已离形碍然为受所魇而未能用故受阴消歇即能离身反观去住无碍也因违顺之幻境生损益之妄受则受阴无体虚有所明故名虚明妄想。

　　阿难彼善男子当在此中得大光耀其心发明内抑过分忽于其处发无穷悲如是乃至观见蚊虫犹如赤子心生怜愍不觉流泪此名功用抑摧过越悟则无咎非为圣证觉了不迷久自消歇若作圣解则有悲魔入其心腑见人则悲啼泣无限失于正受当从沦坠。

　　温陵曰既破色阴无复幽黯故得大光耀知受阴为咎故内自抑伏而破之抑伏太过失于慈柔故多悲愍以致悲魔附焉吴兴曰其心发明即下文见色阴消受阴明白也有以狂慧释之者非。

　　阿难又彼定中诸善男子见色阴消受阴明白胜相现前感激过分忽于其中生无限勇其心猛利志齐诸佛谓三僧祇一念能越此名功用陵率过越悟则无咎非为圣证觉了不迷久自消歇若作圣解则有狂魔入其心腑见人则夸我𢢔无比其心乃至上不见佛下不见人失于正受当从沦坠。

　　温陵曰色尽受现为定之胜相因喜成功故感激勇动以为佛果可齐功行易致陵率之过故狂魔附焉今夫以少为足骄狂犯分自视无前者皆陵率之过也吴兴曰陵率谓勇心高率也。

　　又彼定中诸善男子见色阴消受阴明白前无新证归失故居智力衰微入中隳地㢠无所见心中忽然生大枯渴于一切时沉忆不散将此以为勤精进相此名修心无慧自失悟则无咎非为圣证若作圣解则有忆魔入其心腑旦夕撮心悬在一处失于正受当从沦坠。

　　温陵曰凡修观行须定慧等持乃能无失今此定强智微而受阴未尽故进无新证色阴已消故退失故居进退之间杳无所依名中隳地以无依无见故枯渴沉忆而忆魔附焉忆心妄系故如有撮悬也。

　　又彼定中诸善男子见色阴消受阴明白慧力过定失于猛利以诸胜性怀于心中自心已疑是卢舍那得少为足此名用心亡失恒审溺于知见悟则无咎非为圣证若作圣解则有下劣易知足魔入其心腑见人自言我得无上第一义谛失于正受当从沦坠。

　　温陵曰前以定强智微此又慧力过定皆互有所失故欲等持也长水曰定力微故亡失恒审慧力过故溺于知见。

　　又彼定中诸善男子见色阴消受阴明白新证未获故心已亡历览二际自生艰险于心忽然生无尽忧如坐铁床如饮毒药心不欲活常求于人令害其命早取解脱此名修行失于方便悟则无咎非为圣证若作圣解则有一分常忧愁魔入其心腑手执刀剑自割其肉欣其舍寿或常忧愁走入山林不耐见人失于正受当从沦坠。

　　温陵曰进退失守故心生艰险以成邪忧自致患害也。

　　又彼定中诸善男子见色阴消受阴明白处清净中心安隐后忽然自有无限喜生心中欢悦不能自止此名轻安无慧自禁悟则无咎非为圣证若作圣解则有一分好喜乐魔入其心腑见人则笑于衢路傍自歌自舞自谓已得无碍解脱失于正受当从沦坠。

　　吴兴曰轻安七觉支中其体属定定若兼慧正道可通今所发者既无慧自持则定翻成散魔得其便喜乐附焉。

　　又彼定中诸善男子见色阴消受阴明白自谓已足忽有无端大我𢢔起如是乃至𢢔与过𢢔及𢢔过𢢔或增上𢢔或卑劣慢一时俱发心中尚轻十方如来何况下位声闻缘觉此名见胜无慧自救悟则无咎非为圣证若作圣解则有一分大我𢢔魔入其心腑不礼塔庙摧毁经像谓檀越言此是金铜或是土木经是树叶或是叠华肉身真常不自恭敬却崇土木实为颠倒其深信者从其毁碎埋弃地中是误众生入无间狱失于正受当从沦坠。

　　温陵曰𢢔名有七恃己凌他名我𢢔同德相傲但名曰𢢔于同争胜名过𢢔于胜争胜名𢢔过𢢔未得谓得名增上𢢔以劣自矜名卑劣𢢔不礼塔庙等即邪𢢔也今之妄人不礼不诵皆𢢔魔也。

　　又彼定中诸善男子见色阴消受阴明白于精明中圆悟精理得太随顺其心忽生无量轻安己言成圣得大自在此名因慧获诸轻清悟则无咎非为圣证若作圣解则有一分好轻清魔入其心腑自谓满足更不求进此等多作无闻比丘疑误众生墯阿鼻狱失于正受当从沦坠。

　　温陵曰以色消为精明以精明为圆悟遂以为得大随顺轻清自在皆得少为足无闻之俦也吴兴曰轻安者名虽同前其义则异以云因慧获诸轻清故此由受阴于诸尘境无重浊之惑便言成圣得大自在也。

　　又彼定中诸善男子见色阴消受阴明白于明悟中得虚明性其中忽然归向永灭拨无因果一向入空空心现前乃至心生长断灭解悟则无咎非为圣证若作圣解则有空魔入其心腑乃谤持戒名为小乘菩萨悟空有何持犯其人常于信心檀越饮酒啖肉广行[婬-壬+(工/山)]秽因魔力故摄其前人不生疑谤鬼心久入或食屎尿与酒肉等一种俱空破佛律仪误入人罪失于正受当从沦坠。

　　温陵曰因得虚明误执断空成诸邪咎凡为此者皆空魔也资中曰此从邪见种生引此空魔入其心腑大般若云魔能入一切众生心令归依魔党如胶如漆断手截臂不以为难。

　　又彼定中诸善男子见色阴消受阴明白味其虚明深入心骨其心忽有无限爱生爱极发狂便为贪欲此名定境安顺入心无慧自持误入诸欲悟则无咎非为圣证若作圣解则有欲魔入其心腑一向说欲为菩提道化诸白衣平等行欲其行[婬-壬+(工/山)]者名持法子神鬼力故于末世中摄其凡愚其数至百如是乃至一百二百或五六百多满千万魔心生厌离其身体威德既无䧟于王难疑误众生入无间狱失于正受当从沦坠。

　　温陵曰爱心多因顺起故定境顺心即邪爱成咎吴兴曰此如天台止观烦恼境欲发之相智者云生来欲色抑制可停今所发者其惑炽盛若见外境心狂眼暗如睡师子触之哮吼若不识者则能牵人作大重罪今文既云魔入其心则是烦恼与魔二境俱发。

　　阿难如是十种禅那现境皆是受阴用心交互故现斯事众生顽迷不自忖量逢此因缘迷不自识谓言登圣大妄语成墯无间狱汝等亦当将如来语于我灭后传示末法遍令众生开悟斯义无令天魔得其方便保持覆护成无上道。

　　温陵曰诸阴结文皆云保持覆护等即深防邪误助道之意也。

　　阿难彼善男子修三摩地受阴尽者虽未漏尽心离其形如鸟出笼已能成就从是凡身上历菩萨六十圣位得意生身随往无碍譬如有人熟寐寱言是人虽则无别所知其言已成音韵伦次令不寐者咸悟其语此则名为想阴区宇。

　　孤山曰始三渐次终乎妙觉其间有贤有圣皆是三世诸佛所历之位故通称圣位今受阴既破即入相似圣位故云得意生身也意生者喻如意去速疾无碍而有三种一入三昧乐意生身谓心寂不动即相似初信至七信入空位也二觉法自性意生身谓普入佛刹以法为自性即相似八信出假位也三种类俱生无作意生身谓了佛所证法即九信十信修中位也长水曰未破想阴故如熟寐寱言也有成圣位分故如音韵伦次也令不寐者咸悟其语如证圣人则知彼有圣位之分故般若云如来悉知悉见是人皆得成就阿耨菩提。

　　若动念尽浮想消除于觉明心如去尘垢一伦生死首尾圆照名想阴尽是人则能超烦恼浊观其所由融通妄想以为其本。

　　孤山曰觉明如镜浮想如尘想尽心明犹居相似首尾犹始终也若悟真常无始终生死之异故云圆照温陵曰想能融变使心随境使境随心如想酢梅能通质碍故名融通妄想。

　　阿难彼善男子受阴虚妙不遭邪虑圆定发明三摩地中心爱圆明𨦣其精思贪求善巧尔时天魔候得其便飞精附人口说经法其人不觉是其魔着自言谓得无上涅槃来彼求巧善男子处敷座说法其形斯须或作比丘令彼人见或为帝释或为妇女或比丘尼或寝暗室身有光明是人愚迷或为菩萨信其教化摇荡其心破佛律仪潜行贪欲口中好言灾祥变异或言如来某处出世或言劫火或说刀兵恐怖于人令其家资无故耗散此名怪鬼年老成魔恼乱是人厌足心生去彼人体弟子与师俱䧟王难汝当先觉不入轮回迷惑不知墯无间狱。

　　温陵曰得受阴尽曰虚妙已无受魔曰不遭圆定等者想阴定中也爱圆明求善巧者因其虚妙生爱思于圆明之体以发沤和之用也天魔变现教化者示沤和善巧也附人附他人也其人所附人也彼人是人皆指修定人也想阴十假皆初举天魔次明鬼魔而旧科不分今按经分之前总叙云或汝阴魔或复天魔或着鬼神或遭魑魅后总结曰是十种魔或附人体或自现形魔师[婬-壬+(工/山)][婬-壬+(工/山)]相传邪精魅其心腑如受阴中举悲等十魔即阴魔也想阴初举十类即天魔也文云潜行贪欲即魔师[婬-壬+(工/山)][婬-壬+(工/山)]相传也次举口中好言等即鬼神魑魅兼附之所谓邪精魅其心腑也怪鬼魃鬼皆前所举者吴兴曰飞精附人斯必附其可附之人亦修定习慧者耳弟子与师即求巧之子说法之师下皆例此。

　　阿难又善男子受阴虚妙不遭邪虑圆定发明三摩地中心爱游荡飞其精思贪求经历尔时天魔候得其便飞精附人口说经法其人亦不觉知魔着亦言自得无上涅槃来彼求游善男子处敷座说法自形无变其𦗟法者忽自见身坐宝莲华全体化成紫金光聚一众𦗟人各各如是得未曾有是人愚迷惑为菩萨[婬-壬+(工/山)]逸其心破佛律仪潜行贪欲口中好言诸佛应世某处某人当是某佛化身来此某人即是某菩萨等来化人间其人见故心生倾渴邪见密兴种智消灭此名魃鬼年老成魔恼乱是人厌足心生去彼人体弟子与师俱䧟王难汝当先觉不入轮回迷惑不知墯无间狱。

　　又善男子受阴虚妙不遭邪虑圆定发明三摩地中心爱绵䐇澄其精思贪求契合尔时天魔候得其便飞精附人口说经法其人实不觉知魔着亦言自得无上涅槃来彼求合善男子处敷座说法其形及彼𦗟法之人外无迁变令其𦗟者未闻法前心自开悟念念移易或得宿命或有他心或见地狱或知人间好恶诸事或口说偈或自诵经各各欢娱得未曾有是人愚迷或为菩萨绵爱其心破佛律仪潜行贪欲口中好言佛有大小某佛先佛某佛后佛其中亦有真佛假佛男佛女佛菩萨亦然其人见故洗涤本心易入邪悟此名魅鬼年老成魔恼乱是人厌足心生去彼人体弟子与师俱䧟王难汝当先觉不入轮回迷惑不知墯无间狱。

　　温陵曰爱绵䐇者欲密契妙理也希契合故魔与开悟自开悟下皆密契之事也资中曰夫亡机寂照理自玄会若希求契合拟心即差于是天魔得其便也。

　　又善男子受阴虚妙不遭邪虑圆定发明三摩地中心爱根本穷览物化性之终始精爽其心贪求辩析尔时天魔候得其便飞精附人口说经法其人先不觉知魔着亦言自得无上涅槃来彼求元善男子处敷座说法身有威神摧伏求者令其座下虽未闻法自然心伏是诸人等将佛涅槃菩提法身即是现前我肉身上父父子子递代相生即是法身常住不绝都指现在即为佛国无别净居及金色相其人信受亡失先心身命归依得未曾有是等愚迷或为菩萨推究其心破佛律仪潜行贪欲口中好言眼耳鼻舌皆为净土男女二根即是菩提涅槃真处彼无知者信是秽言此名蛊毒魇魅恶鬼年老成魔恼乱是人厌足心生去彼人体弟子与师俱䧟王难汝当先觉不入轮回迷惑不知墯无间狱。

　　温陵曰爱穷万化之本故爽其心以辩析将佛涅槃等者以肉身为果德以幻生为常住而拨无净土报体皆因其辩析化元而妄为混融之说也以秽染为真净亦意引媟欲也吴兴曰夫性海圆澄森罗自现苟偏求俗理翻益漏心违本禅那邪鬼斯入。

　　又善男子受阴虚妙不遭邪虑圆定发明三摩地中心爱悬应周流精研贪求冥感尔时天魔候得其便飞精附人口说经法其人元不知觉魔着亦言自得无上涅槃来彼求应善男子处敷座说法能令𦗟众暂见其身如百千岁心生爱染不能舍离身为奴仆四事供养不觉疲劳各各令其座下人心知是先师本善知识别生法爱粘如胶漆得未曾有是人愚迷惑为菩萨亲近其心破佛律仪潜行贪欲口中好言我于前世于某生中先度某人当时是我妻妾兄弟今来相度与汝相随归某世界供养某佛或言别有大光明天佛于中住一切如来所休居地彼无知者信是虚诳遗失本心此名疠鬼年老成魔恼乱是人厌足心生去彼人体弟子与师俱䧟王难汝当先觉不入轮回迷惑不知墯无间狱。

　　吴兴曰悬应在圣冥感在己于未证理前求其休验也。

　　又善男子受阴虚妙不遭邪虑圆定发明三摩地中心爱深入克己辛勤乐处阴寂贪求静谧尔时天魔候得其便飞精附人口说经法其人本不觉知魔着亦言自得无上涅槃来彼求阴善男子处敷座说法令其𦗟人各知本业或于其处语一人言汝今未死已作畜生来使一人于后蹋尾顿令其人起不能得于是一众倾心钦伏有人起心已知其肇佛律仪外重加精苦诽谤比丘骂詈徒众讦露人事不避讥嫌口中好言未然祸福及至其时毫𩬊无失此大力鬼年老成魔恼乱是人厌足心生去彼人体弟子与师俱䧟王难汝当先觉不入轮回迷惑不知墯无间狱。

　　温陵曰爱深入幽静以澄养通力也邪定能具五通本业宿业也畜生后报也此二宿命通也知肇他心通也讦露眼耳通也发人私事曰讦露。

　　又善男子受阴虚妙不遭邪虑圆定发明三摩地中心爱知见勤苦研寻贪求宿命尔时天魔候得其便飞精附人口说经法其人殊不觉知魔着亦言自得无上涅槃来彼求知善男子处敷座说法是人无端于说法处得大宝珠其魔或时化为畜生口衔其珠及杂珍宝简䇿符牍诸奇异物先授彼人后着其体或诱𦗟人藏于地下有明月珠照耀其处是诸𦗟者得未曾有多食药草不餐嘉馔或时日餐一麻一麦其形肥充魔力持故诽谤比丘骂詈徒众不避讥嫌口中好言他方宝藏十方圣贤潜匿之处随其后者往往见有奇异之人此名山林土地城隍川岳鬼神年老成魔或有宣[婬-壬+(工/山)]破佛戒律与承事者潜行五欲或有精进纯食草木无定行事恼乱是人厌足心生去彼人体弟子与师俱䧟王难汝当先觉不入轮回迷惑不知墯无间狱。

　　温陵曰好知潜匿异事及宿命也珠宝简䇿皆潜匿异事吴兴曰宿命者六通之一也小乘修成大乘发得今进不待发退不从修作念求之故招魔事。

　　又善男子受阴虚妙不遭邪虑圆定发明三摩地中心爱神通种种变化研究化元贪取神力尔时天魔候得其便飞精附人口说经法其人诚不觉知魔着亦言自得无上涅槃来彼求通善男子处敷座说法是人或复手执火光手撮其光分于所𦗟四众头上是诸𦗟人顶上火光皆长数尺亦无热性曾不焚烧或水上行如履平地或于空中安坐不动或入瓶内或处囊中越牖透垣曾无障碍惟于刀兵不得自在自言是佛身著白衣受比丘礼诽谤禅律骂詈徒众讦露人事不避讥嫌口中常说神通自在或复令人旁见佛土鬼力惑人非有真实赞叹行[婬-壬+(工/山)]不毁粗行将诸猥媟以为传法此名天地大力山精海精风精河精土精一切草木积劫精魅或复龙魅或寿终仙再活为魅或仙期终计年应死其形不化他怪所附年老成魔恼乱是人厌足心生去彼人体弟子与师多䧟王难汝当先觉不入轮回迷惑不知墯无间狱。

　　温陵曰化元万化之本也欲乘之以发神变以爱神变故现撮火履水等事若真神变则不惧刀兵。

　　又善男子受阴虚妙不遭邪虑圆定发明三摩地中心爱入灭研究化性贪求深空尔时天魔候得其便飞精附人口说经法其人终不觉知魔着亦言自得无上涅槃来彼求空善男子处敷座说法于大众内其形忽空众无所见还从虚空突然而出存没自在或现其身洞如琉璃或垂手足作栴檀气或大小便如厚石蜜诽毁戒律轻贱出家口中常说无因无果一死永灭无复后身及诸凡圣虽得空寂潜行贪欲受其欲者亦得空心拨无因果此名日月薄蚀精气金玉芝草麟凤龟鹤经千万年不死为灵出生国土年老成魔恼乱是人厌足心生去彼人体弟子与师多䧟王难汝当先觉不入轮回迷惑不知墯无间狱。

　　温陵曰欲入灭定以趣空寂也从空出没等因其好空故依空詃惑口中常说下皆乘其空见而发也近世邪宗妄谓参湏实参见须实见遂以因果后身天堂地狱非亲见者一皆拨无故得其说者咸谓善恶渺茫浮生不再于是忘戒检恣[婬-壬+(工/山)]乐饮啖昏荒以自断送侥幸显处掊克侵雪真谓无天堂地狱矣愚每痛之因笺释及此感发奋笔冀悟魔说无自䧟溺也日月薄蚀精气流注能为金玉之类孤山曰薄蚀者经史皆作食韦昭云气往迫之曰薄亏毁曰食。

　　又善男子受阴虚妙不遭邪虑圆定发明三摩地中心爱长寿辛苦研几贪求永岁弃分假生顿希变易细相常住尔时天魔候得其便飞精附人口说经法其人竟不觉知魔着亦言自得无上涅槃来彼求生善男子处敷座说法好言他方往还无滞或经万里瞬息再来皆于彼方取得其物或于一处在一宅中数步之间令其从东诣至西壁是人急行累年不到因此心信疑佛现前口中常说十方众生皆是吾子我生诸佛我出世界我是元佛出世自然不因修得此名住世自在天魔使其眷属如遮文茶及四天王毗舍童子未发心者利其虚明食彼精气或不因师其修行人亲自观见称执金刚与汝长命现羙女身盛行贪欲未逾年岁肝脑枯竭口兼独言𦗟若妖魅前人未详多䧟王难未及遇刑先已干死恼乱彼人以至殂殒汝当先觉不入轮回迷惑不知墯无间狱。

　　孤山曰变易者断见思尽生法性土故受变易今顿欲变粗身为细质易短寿为长龄从此分假延入彼土也自在天即欲界第六天上别有魔王居处亦他化自在天摄温陵曰万里瞬息乃得变易者之事也陀罗尼经有遮文茶天毗舍童子即毗舍遮鬼𨽾四天王已发心则护人未发心则害人以彼定力虚明为利故食其精气或不因师者不因魔附之师而亲见魔现也口兼独言间出异语也。

　　阿难当知是十种魔于末世时在我法中出家修道或附人体或自现形皆言已成正遍知觉赞叹[婬-壬+(工/山)]欲破佛律仪先恶魔师与魔弟子[婬-壬+(工/山)][婬-壬+(工/山)]相传如是邪精魅其心腑近则九生多逾百世令真修行总为魔眷命终之后必为魔民失正遍知墯无间狱。

　　温陵曰涅槃经云末世魔属现比丘罗汉等像混坏正法非毁戒律其意同此也。

　　汝今未湏先取寂灭纵得无学留愿入彼末法之中起大慈悲救度正心深信众生令不着魔得正知见我今度汝已出生死汝遵佛语名报佛恩阿难如是十种禅那现境皆是想阴用心交互故现斯事众生顽迷不自忖量逢此因缘迷不自识谓言登圣大妄语成墯无间狱汝等必湏将如来语于我灭后传示末法遍令众生开悟斯义无令天魔得其方便保持覆护成无上道。

　　温陵曰始以阿难起教终复嘱令弘宣足知大教源流浚发遐被无非阿难之力则示遭魔事征心辨见皆为末法起大慈悲令不着魔得正知见也当知昔虽四𣲖示灭今之法化常存与夫在处影响无非留愿之身也。

　　大佛顶如来密因修证了义诸菩萨万行首楞严经会解卷第十八
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第十九　　　　　　𨗿九

　　天竺沙门般剌密帝译

　　乌苌国沙门弥伽释迦译语

　　菩萨戒弟子前正议大夫同中书门下平章事房融笔受

　　师子林沙门　惟则　会解

　　阿难彼善男子修三摩地想阴尽者是人平常梦想消灭寤寐恒一觉明虚静犹如晴空无复粗重前尘影事观诸世间大地山河如镜鉴明来无所粘过无踪迹虚受照应了罔陈习惟一精真生灭根元从此披露见诸十方十二众生毕殚其类虽未通其各命由绪见同生基犹如野马熠熠清扰为浮根尘究竟枢冗此则名为行阴区宇。

　　温陵曰通叙想灭行现也浮动妄习昼明则想夕瞢则梦汩乱性真莫得而一扰动觉明莫得而静故想阴尽者梦想消灭寤寐恒一觉明虚静犹如晴空也五阴前粗后细故想尽则无粗重影事虽观万象而无想念故如镜鉴明无粘无迹虚受照应了无陈习惟一精真明极如此故幽隐行阴于是披露也行为万化生灭根元故其相披露则十二类生之元无不殚见各命由绪识也同生基行也扰动幽隐故譬野马乍生乍灭故曰熠熠无复粗影故曰清扰根尘运止皆本于此故曰究竟枢冗也孤山曰虽未下谓虽未能别相见彼众生修因趣果因由端绪已能总相见彼生类俱由行起名此行阴为同生基野马阳𦦨浮埃也熠熠光耀闪烁之㒵清扰即下文幽清扰动是也。

　　若此清扰熠熠元性性入元澄一澄元习如波澜灭化为澄水名行阴尽是人则能超众生浊观其所由幽隐妄想以为其本。

　　温陵曰行阴习扰成性故称元性元习能灭扰习则归元澄之本而迁流相尽矣故如波澜灭化为澄水也生灭不停业运常迁名众生浊故行阴尽则超之行阴密移曾无觉悟故曰幽隐妄想。

　　阿难当知是得正知奢摩他中诸善男子凝明正心十类天魔不得其便方得精研穷生类本于本类中生元露者观彼幽清圆扰动元于圆元中起计度者是人坠入二无因论。

　　温陵曰梦想消亡寤寐常一故称正知奢摩他又称凝明正心皆想尽之相也外魔皆因心召故想尽凝明则天魔不至从此惟是修禅失趣狂解妄计是即阴魔也生类本即同生基也于本类中生元露者于同生基见己行元也幽清动元即行元也。

　　一者是人见本无因何以故是人既得生机全破乘于眼根八百功德见八万劫所有众生业流湾环死此生彼只见众生轮回其处八万劫外冥无所观便作是解此等世间十方众生八万劫来无因自有由此计度亡正遍知堕落外道惑菩提性。

　　吴兴曰生机全破者机喻扰动即行阴也不为想阴所覆故云全破眼根八百功德既约三世四方论之今见本无因即乘过去功德下见末无因即乘未来功德斯由定中发宿命通乃令眼根彰此力用业流湾环行阴流转也冥无所观外道冥谛也夫善恶业缘惟识变造是人八万劫外尚不见行何况于识故从此来起无因计。

　　二者是人见末无因何以故是人于生既见其根知人生人悟鸟生鸟乌从来黑鹄从来白人天本竖畜生本横白非洗成黑非染造从八万劫无复改移今𥁞此形亦复如是而我本来不见菩提云何更有成菩提事当知今日一切物象皆本无因。

　　温陵曰谬执生根不达化理以人竟为人乃至黑竟为黑无复改移因而例我本不见道末亦无成是末无因也结文本字合是末字吴兴曰无复改移者此见一分人畜之类有经长时业果未转故起斯计如智论明舍利弗观鸽子身前后皆八万劫不改其类今行阴中既见此相乃执一切自然而然此即不知十二类生各命由绪也今尽此形等明未来无因亦应见八万劫以外道通同声闻故。

　　由此计度亡正遍知墯落外道惑菩提性是则名为第一外道立无因论。

　　吴兴曰肇师云外道末伽梨谓众生苦乐不因行得皆自然耳前经云末伽梨等都言此身死后全灭今计无因虽不云死灭必至劫满亦同其伦当知诸见不出四句谓断常双亦双非也上二无因即断见下四遍常及一分无常一分常乃至死后俱非即后三句余之所计皆源流于此。

　　阿难是三摩中诸善男子凝明正心魔不得便穷生类本观彼幽清常扰动元于圆常中起计度者是人坠入四遍常论。

　　长水曰行阴生灭相续不失故名常所计四种遍一切法故名圆温陵曰前言圆扰动元此言常扰动元者以生灭之元皆圆于此遂执为常而起遍常论遍即圆也故此标名遍常后结名圆常。

　　一者是人穷心境性二处无因修习能知二万劫中十方众生所有生灭咸皆循环不曾散失计以为常。

　　温陵曰由妄计行阴为生灭圆元遂于心境四大等皆计为常也真际曰心境二处虽则无因二万劫来相续不断故计为常。

　　二者是人穷四大元四性常住修习能知四万劫中十方众生所有生灭咸皆体恒不曾散失计以为常。

　　温陵曰众生依地水火风生灭而四性元则常住则诸生灭法咸皆体常。

　　三者是人穷尽六根末那执受心意识中本元由处性常恒故修习能知八万劫中一切众生循环不失本来常住穷不失性计以为常。

　　温陵曰六根及未那执受即八识也心意识中本元即识性也谓其本性恒常众生依之循环而住不曾散失此认识神而妄计也真际曰言六根者举所依根显能依识也既云心意识中故知观八识也吴兴曰按楞伽云阿梨耶识除佛及八地菩萨诸余二乘外道修行者皆不能知由是观之今行阴未尽岂能于此计以为常应知心意识者通举八识也本元由处别指行阴也良以首楞严定顿穷八识圆伏五住而于想阴尽处不了行阴微细生灭妄认为常非谓定中已见第八悫师云若了八识何得异计斯语善焉补注曰俱舍云集起名心思量名意了别名识百法䟽云八识名心七识名意六识名识又婆沙云心即意识如火名𦦨亦名为炽亦名烧薪只是一心有三差别此中诸解当取岳师通举八识别指行阴之说为近理也。

　　四者是人既尽想元生理更无流止运转生灭想心今已永灭理中自然成不生灭因心所度计以为常。

　　温陵曰想元想阴也生理行阴也妄谓流转生灭皆属想心今已永灭则不生灭理自然属行不知行阴即生灭元也长水曰此于生灭计不生灭故执为常吴兴曰前指本元为常即于生灭计不生灭如见细流谓之止水也今取理中为常乃于不生灭计不生灭如见虚空谓之常住也斯亦妄认行阴为理耳。

　　由此计常亡正遍知墯落外道惑菩提性是则名为第二外道立圆常论。

　　吴兴曰此四遍常所穷之境从广至狭而成次第初通五阴二局色阴三惟行阴四但是行阴不生灭理若言第三计八识第四复计行阴其义既失所次亦非。

　　又三摩中诸善男子坚凝正心魔不得便穷生类本观彼幽清常扰动元于自他中起计度者是人坠入四颠倒见一分无常一分常论一者是人观妙明心遍十方界湛然以为究竟神我从是则计我遍十方凝明不动一切众生于我心中自生自死则我心性名之为常彼生灭者真无常性。

　　吴兴曰观妙下重举观行湛然下正明起计亦由不了行阴生灭妄谓此处心性名之然以为神我言神我者外道名主谛谓一切法皆是我所悉以此神而为其主。

　　二者是人不观其心遍观十方恒沙国土见劫坏处名为究竟无常种性劫不坏处名究竟常。

　　吴兴曰谓三禅以下终为三灾所坏名无常种性四禅以上灾不能坏名究竟常。

　　三者是人别观我心精细微密犹如微尘流转十方性无移改能令此身即生即灭其不坏性名我性常一切死生从我流出名无常性。

　　四者是人知想阴尽见行阴流行阴常流计为常性色受想等今已灭尽名为无常由此计度一分无常一分常故墯落外道惑菩提性是则名为第三外道一分常论。

　　吴兴曰前观我心虽流转十方性无移改不知我是行阴其体常流今虽见流仍未见识阴之相故对色受想等为常无常也此四颠倒初观神我及一切众生即正报也次观国土与劫即依报也此二对他明常无常三观我心及身四计阴等此二约自色心明常无常亦从广至狭也。

　　又三摩中诸善男子坚凝正心魔不得便穷生类本观彼幽清常扰动元于分位中生计度者是人坠入四有边论。

　　温陵曰分位有四谓三际分位见闻分位彼我分位生灭分位。

　　一者是人心计生元流用不息计过未者名为有边计相续心名为无边。

　　温陵曰生元流用行阴也因迁流计三际以过者已灭来者未见故名有边现在相续故名无边不知真际本非有边非无边也。

　　二者是人观八万劫则见众生八万劫前寂无闻见无闻见处名为无边有众生处名为有边。

　　吴兴曰后八万劫亦合如前今恐存略温陵曰前以不见为有边此以无闻为无边乃回互倒计也。

　　三者是人计我遍知得无边性彼一切人现我知中我曾不知彼之知性名彼不得无边之心但有边性。

　　孤山曰我曾下谓但见彼人现我知中而不能知彼人性遍故计彼性以为有边。

　　四者是人穷行阴空以其所见心路筹度一切众生一身之中计其咸皆半生半灭明其世界一切所有一半有边一半无边由此计度有边无边墯落外道惑菩提性是则名为第四外道立有边论。

　　温陵曰因穷行空昔有今无遂以一阴为半生半灭而内根外器一切皆然以生为有边灭为无边吴兴曰此四有边初惟约自二单约他三具自他四重计他一切依正斯则前狭后广以成其次。

　　又三摩中诸善男子坚凝正心魔不得便穷生类本观彼幽清常扰动元于知见中生计度者是人坠入四种颠倒不死矫乱遍计虚论。

　　资中曰准婆沙论释外道计天常住名为不死计不乱答得生彼天若实不知而辄答者恐成矫乱故有问时答言秘密言辞不应皆说或不定答佛法诃云此真矫乱故名不死矫乱虚论温陵曰以邪倒故于知见中狂解不决遂矫乱其语也今之邪人妄谓得道而中无主正矫惑于人者多类此四。

　　一者是人观变化元见迁流处名之为变见相续处名之为恒见所见处名之为生不见见处名之为灭相续之因性不断处名之为增正相续中中所离处名之为减各各生处名之为有互互亡处名之为无以理都观用心别见有求法人来问其义答言我今亦生亦灭亦有亦无亦增亦减于一切时皆乱其语令彼前人遗失章句。

　　长水曰于一生灭行阴分为八义别见谓变恒生灭增减有无也答中略举六义以不能定其道理但两楹而答故云亦生亦灭等。

　　二者是人谛观其心互互无处因无得证有人来问惟答一字但言其无除无之余无所言说。

　　温陵曰互互无即念念灭相也得证者悟一切法皆无也。

　　三者是人谛观其心各各有处因有得证有人来问惟答一字但言其是除是之余无所言说。

　　温陵曰各各有即念念生相也言无言是皆不明答。

　　四者是人有无俱见其境枝故其心亦乱有人来问答言亦有即是亦无亦无之中不是亦有一切矫乱无容穷诘由此计度矫乱虚无墯落外道惑菩提性是则名为第五外道四颠倒性不死矫乱遍计虚论。

　　吴兴曰从二至四于前八中有无分出也二三单计第四两亦有即是无如冰是水也无不是有如水非冰也四句之中但涉三句未见双非其计犹粗。

　　又三摩中诸善男子坚凝正心魔不得便穷生类本观彼幽清常扰动元于无𥁞流生计度者是人坠入死后有相发心颠倒或自固身云色是我或见我圆含遍国土云我有色或彼前缘随我回复云色属我或复我依行中相续云我在色皆计度言死后有相如是循环有十六相。

　　资中曰无尽流即行阴也由见无尽故言死后有相温陵曰或自下心颠倒故固执色身以色是我又谓我体圆遍则色为我有前缘即目前之色也行相续相亦色也于色作此四计于受想行亦然故成十六相皆计死后复有也槜李曰不言识阴者所计之我即识阴也吴兴曰不尔外道六法我与识异今行阴未破识未当情故不言耳问前三阴既破何故与我复计四句邪答但破其计不破其法色等生灭念念不停即无尽流也然此行阴与常涂所辨粗细不同如百论家以识阴为初想阴居次受阴第三三皆无记未能成业至于行阴方起烦恼造作诸业是则四阴之中行阴最粗此据平常未破时说也今观行中已破受想须知行阴粗相亦尽惟细相在故通前三阴俱见迁流幽隐之元其实难晓。

　　从此或计毕竟烦恼毕竟菩提两性并驱各不相触由此计度死后有故墯落外道惑菩提性是则名为第六外道立五阴中死后有相心颠倒论。

　　吴兴曰上四阴与我既死后有相或复妄计烦恼菩提理亦如是以烦恼由阴而生菩提由我而证言毕竟者即两性不相陵灭入未来际此皆后有也言五阴者通结五阴正在前四又虽在前四义惟行阴耳。

　　又三摩中诸善男子坚凝正心魔不得便穷生类本观彼幽清常扰动元于先除灭色受想中生计度者是人坠入死后无相发心颠倒见其色灭形无所因观其想灭心无所系知其受灭无复连缀阴性消散纵有生理而无受想与草木同此质现前犹不可得死后云何更有诸相因之勘校死后相无如是循环有八无相。

　　温陵曰阴性消散谓色受想灭也生理即行也谓无受想则行亦灭也此约四阴现在因亡未来果灭因果合论故成八相。

　　从此或计涅槃因果一切皆空徒有名字究竟断灭由此计度死后无故墯落外道惑菩提性是则名为第七外道立五阴中死后无相心颠倒论。

　　吴兴曰涅槃因果依现阴而修后阴而证阴既叵测修证何有邪。

　　又三摩中诸善男子坚凝正心魔不得便穷生类本观彼幽清常扰动元于行存中兼受想灭双计有无自体相破是人坠入死后俱非起颠倒论。

　　温陵曰行存则有相也受想灭则无相也以前后相例则存者终无虽有非有灭者曾有虽无不无四阴双计故成八非吴兴曰双计有无至死后俱非者此有二义一亦有亦无二非有非无下文先计双亦次计双非。

　　色受想中见有非有行迁流内观无不无如是循环穷尽阴界八俱非相随得一缘皆言死后有相无相。

　　吴兴曰此计双亦也见有非有谓色受想无也观无不无谓行阴有也如是循环等例立双亦谓三阴无亦如行阴之有行阴有亦如三阴之无四阴各二故名八俱非相言俱非者对前偏计有无得名文意且在双计有无耳故总结云有相无相温陵曰随得一缘者于四阴随举皆生计执。

　　又计诸行性迁讹故心发通悟有无俱非虚实失措。

　　吴兴曰此计双非也色受想等皆名诸行悉有迁讹下文云甲长发生气消容皱及念念不停即其相也于前四阴双计有无亦有八俱非义此见既细所以的就行阴言之。

　　由此计度死后俱非后际昏瞢无可道故墯落外道惑菩提性是则名为第八外道立五阴中死后俱非心颠倒论。

　　温陵曰昏瞢无可道者不能明知死后之事也。

　　又三摩中诸善男子坚凝正心魔不得便穷生类本观彼幽清常扰动元于后后无生计度者是人坠入七断灭论。

　　温陵曰见行阴念念灭处名后后无由是妄计设生人天七处后皆断灭。

　　或计身灭或欲尽灭或苦尽灭或极乐灭或极舍灭如是循环穷尽七际现前消灭灭已无复由此计度死后断灭墯落外道惑菩提性是则名为第九外道立五阴中死后断灭心颠倒论。

　　温陵曰身灭即欲界人天二处也欲尽初禅也苦尽二禅也极乐三禅极舍四禅及无色也是名七际谓七际事相皆现前消灭更无复生终归断灭也吴兴曰此计应从第七外道流出但前约横论今约竖说若摄横归竖则前无相属今身灭。

　　又三摩中诸善男子坚凝正心魔不得便穷生类本观彼幽清常扰动元于后后有生计度者是人坠入五涅槃论或以欲界为正转依观见圆明生爱慕故或以初禅性无忧故或以二禅心无苦故或以三禅极悦随故或以四禅苦乐二亡不受轮回生灭性故迷有漏天作无为解五处安隐为胜净依如是循环五处究竟。

　　温陵曰见行灭复生名后后有妄于五处计涅槃果转依者转生死依涅槃也或于欲界悟圆明理遂以欲界即转依处或以初禅离忧二禅离苦三禅极喜四禅极舍即转依处是谓五涅槃也迷有等者不知此天皆属有漏非无为果非究竟处也。

　　由此计度五现涅槃墯落外道惑菩提性是则名为第十外道立五阴中五现涅槃心颠倒论。

　　吴兴曰前标后后今结五现者影互其文也此计应从第六外道流出横竖摄属亦如七九之类。

　　大佛顶如来密因修证了义诸菩萨万行首楞严经会解卷第十九
永乐北藏第 185 册 No. 1618 大佛顶万行首楞严经会解


　　大佛顶如来密因修证了义诸菩萨万行首楞严经会解卷第二十　　　　　　邈十

　　阿难如是十种禅那狂解皆是行阴用心交互故现斯悟众生顽迷不自忖量逢此现前以迷为解自言登圣大妄语成墯无间狱汝等必须将如来语于我灭后传示末法遍令众生觉了斯义无令心魔自起深孽保持覆护消息邪见教其身心开觉真义于无上道不遭枝岐勿令心祈得少为足作大觉王清净标指。

　　温陵曰前云禅那现境乃天魔俟得其便此云禅那狂解乃心魔自起深孽凡见道不真多岐妄计皆即狂解是谓心魔最宜深防也汝等下令弘宣人将如来语遍为群生保持覆护使魔不侵孽不作不墯邪岐不取小证而直登觉位是谓作大觉王标指也吴兴曰此云心魔后识阴云见魔心见不出见爱二惑即烦恼魔也。

　　阿难彼善男子修三魔地行阴尽者诸世间性幽清扰动同分生机倏然隳裂沉细纲纽补特伽罗酬业深脉感应悬绝于涅槃天将大明悟如鸡后鸣瞻顾东方已有精色六根虚静无复驰逸内外湛明入无所入深达十方十二种类受命元由观由执元诸类不召于十方界已获其同精色不沉发现幽秘此则名为识阴区宇。

　　温陵曰通叙行灭识现也行为世间迁流之体性扰动生机之纲纽补特酬业之深脉能隐晦性天驰逸六根汩扰内湛为浮根尘究竟枢穴故行阴尽者生机纲纽倏然隳裂补特深脉感应悬绝而性天将大明悟六根无复驰逸以不驰逸故内外湛明以无枢穴故入无所入反动而静深之又深故曰内外也涅槃性天为五阴所覆昏如长夜前三阴尽如鸡初鸣虽为曙兆犹沉二阴精色未分此行阴尽如鸡后鸣惟余一阴故将大明悟也受命元由识阴也以行灭识现故深达无枢穴故可观无迁流故可执无生机故不召遂了十方依正皆识所变故已获其同性天精色虽未明彻而幽秘之相已渐发现此识阴之相也吴兴曰受命元由者识息暖三和合成命受生之际识阴为先也。

　　若于群召已获同中消磨六门合开成就见闻通邻互用清净十方世界及与身心如吠琉璃内外明彻名识阴尽是人则能超越命浊观其所由罔象虚无颠倒妄想以为其本。

　　温陵曰群召同中即十二类之命元识阴也若于此中以定慧力消磨六门使根合而不分界开而不隔则见闻圆通六根互用由是外之世界内之身心无复留碍此识阴尽之相也性本一真由尘隔越性用之间同异失准名为命浊故识尽则超之识乃妄觉影明元无自体由颠倒起故名罔象虚无颠倒妄想吴兴曰六用不隔皆悉通邻即法华所明六根清净也孤山曰罔象亦仿象皆不实貌。

　　阿难当知是善男子穷诸行空于识还元已灭生灭而于寂灭精妙未圆能令己身根隔合开亦与十方诸类通觉觉知通䐇能入圆元若于所归立真常因生胜解者是人则墯因所因执娑毗迦罗所归冥谛成其伴侣迷佛菩提亡失知见是名第一立所得心成所归果违远圆通背涅槃城生外道种。

　　温陵曰识由行流故行空则还元既空行阴故已灭生灭尚依识元故寂灭未圆而能渐破识阴消磨六门故己六知根䐇合无隔诸类觉性通融不二故能入圆元圆元即融根隔通诸类之识元也若以此为真所归地而立为真因则墯因所因执盖真因非所有所皆妄娑毗外道认阿赖耶识未形之前𡨋然初相为所归真因正同此也以心有所得果有所归即因即果皆墯所妄所以违圆通背涅槃也吴兴曰觉知通䐇能入圆元者示观中所发之相也斯亦功用暂得如是不生胜解名善境界由起邪执故墯外道种类。

　　阿难又善男子穷诸行空已灭生灭而于寂灭精妙未圆若于所归览为自体尽虚空界十二类内所有众生皆我身中一类流出生胜解者是人则墯能非能执摩醯首罗现无边身成其伴侣迷佛菩提亡失知见是名第二立能为心成能事果违远圆通背涅槃城生大𢢔天我遍圆种。

　　温陵曰执识元为自体而谓一切众生自此流出遂执我能生彼而实不能故曰能非能执摩醯首罗即色顶魔王也妄计我能现起无边众生亦能非能类也能为心能事果者计我能为彼依能成彼事也大𢢔天即摩醯也不能谓能故名大𢢔也遍圆者计我体圆遍空界也。

　　又善男子穷诸行空已灭生灭而于寂灭精妙未圆若于所归有所归依自疑身心从彼流出十方虚空咸其生起即于都起所宣流地作真常身无生灭解在生灭中早计常住既惑不生亦迷生灭安住沉迷生胜解者是人则墯常非常执计自在天成其伴侣迷佛菩提亡失知见是名第三立因依心成妄计果违远圆通背涅槃城生倒圆种。

　　温陵曰以识元为所归依故疑彼能生我及一切法遂计生起流出之处为真常无生之体此则在生灭中妄计常住既惑真不生性又迷现生灭法以非常为常故名常非常执既计彼能生我即与计自在天能生一切者同矣由依识元妄计常住故曰立因依心成妄计果前计我圆生物此计彼圆生我故名倒圆吴兴曰从彼流出者此指所归识阴为彼非指他人也。

　　又善男子穷诸行空已灭生灭而于寂灭精妙未圆若于所知知遍圆故因知立解十方草木皆称有情与人无异草木为人人死还成十方草𣗳无择遍知生胜解者是人则墯知无知执婆吒霰尼执一切觉成其伴侣迷佛菩提亡失知见是名第四计圆知心成虚谬果违远圆通背涅槃城生倒知种。

　　温陵曰所知即所观识阴也谓识有知而一切法由知变起因计知体圆遍诸法遂立异解谓无情遍皆有知无所简择故曰无择遍知此以无知为知故名知无知执婆吒霰尼二外道也执一切觉谓执一切有知也此谬计圆知以为因心则果终虚谬矣以无知为知是倒知也孤山曰问前说无情有性无情作佛何异此文邪执乎答不然常住真心一体无二用诸妄想依正乃分是故众生草𣗳悉如空华当知草𣗳山河皆是有情自心所变故说有情有佛性时即草𣗳有性说有情成佛时即草𣗳成佛以心外无境故华外无空故波不离水故执情不了乃谓一一草木各各有知遂说木死为人人死为木未明一体谬计遍圆也。

　　又善男子穷诸行空已灭生灭而于寂灭精妙未圆若于圆融根互用中已得随顺便于圆化一切发生求火光明乐水清净爱风周流观尘成就各各崇事以此群尘发作本因立常住解是人则墯生无生执诸迦叶波并婆罗门勤心役身事火崇水求出生死成其伴侣迷佛菩提亡失知见是名第五计着崇事迷心从物立妄求因求妄异果违远圆通背涅槃城生颠化种。

　　温陵曰识阴尽者消磨六门诸根互用今此未尽则才得随顺而已因随圆互于是计一切法皆能圆化发生胜果谓火能显发光明乃至尘能成就器界遂则邪求邪观而勤心崇事执为能生胜果而实不能故名生无生执即三迦叶波诸外道之俦也既迷真心从物求冀则因果皆妄颠倒化理名颠化种吴兴曰圆化者谓观中所见圆融变化惟识之境也一切发生即四大之相也观尘成就别名地大以此群尘通指四大既见此等并由圆化乃计修因证果不出火之光明水之清净等故曰发作本因立常住解迦叶波亦婆罗门别姓下所并者总摄其类。

　　又善男子穷诸行空已灭生灭而于寂灭精妙未圆若于圆明计明中虚非灭群化以永灭依为所归依生胜解者是人则墯归无归执无想天中诸舜若多成其伴侣迷佛菩提亡失知见是名第六圆虚无心成空亡果违远圆通背涅槃城生断灭种。

　　温陵曰观理不谛误墯虚无故于圆明性中计皆虚无于是绝灭群化归于永灭而不知其非名归无归执舜若多云空言无想舜若即执断空外道也以执断空故圆虚无为因心成空亡之断果永灭依即外道之涅槃也吴兴曰非灭群化非犹破也群化即四大等。

　　又善男子穷诸行空已灭生灭而于寂灭精妙未圆若于圆常固身常住同于精圆长不倾逝生胜解者是人则墯贪非贪执诸阿斯陀求长命者成其伴侣迷佛菩提亡失知见是名第七执着命元立固妄因趣长劳果违远圆通背涅槃城生妄延种。

　　吴兴曰识阴精明湛不摇处名之为常今见其常乃执色身同此精圆也身本无常实不可贪以为长久今坚贪着故云贪非贪执温陵曰阿斯陀此云无比即长寿仙也彼虽延长终归坏灭今此欲固妄身以求常住则空长劳耳妄延耳长水曰长劳果者劳应作牢声之误耳。

　　又善男子穷诸行空已灭生灭而于寂灭精妙未圆观命互通却留尘劳恐其销尽便于此际生莲华宫广化七珍多增宝媛恣纵其心生胜解者是人则墯真无真执吒枳迦罗成其伴侣迷佛菩提亡失知见是名第八发邪思因立炽尘果违远圆通背涅槃城生天魔种。

　　温陵曰以识阴为命元互通三际识阴若尽我命亦尽谁证真常故便于定中化诸欲境以留尘劳不令销尽也依此邪思欲证真常而不知其非名真无真执吒枳迦罗能化欲境自娱即欲顶自在天类也因其邪思感生天魔惟恣尘欲名炽尘果媛羙女也。

　　又善男子穷诸行空已灭生灭而于寂灭精妙未圆于命明中分别精粗䟽决真伪因果相酬惟求感应背清净道所谓见苦断集证灭修道居灭已休更不前进生胜解者是人则墯定性声闻诸无闻僧增上𢢔者成其伴侣迷佛菩提亡失知见是名第九圆精应心成趣寂果违远圆通背涅槃城生缠空种。

　　温陵曰命明者因穷识阴深明众生受命元由也以生灭由识精粗由业故依四谛分别决择以苦集为粗伪以灭道为精真于是专修道因求感灭果以少为足故居灭即休斯特定性声闻上𢢔之俦也此则圆精应为因心成趣寂之小果精应者即决择粗业惟求精应证于偏真缠空趣寂而已孤山曰背清净道者既发小解乃背圆融常乐我净之道今于四德略举一耳。

　　又善男子穷诸行空已灭生灭而于寂灭精妙未圆若于圆融清净觉明发研深妙即立涅槃而不前进生胜解者是人则墯定性辟支诸缘独伦不回心者成其伴侣迷佛菩提亡失知见是名第十圆觉䐇心成湛明果违远圆通背涅槃城生觉圆明不化圆种。

　　温陵曰融净觉明即识精也虽无惑习圆融清净而未离于识故名觉明若以此为深妙立为果证则定性缘觉独觉而已此则圆觉䐇为因心成湛明之滞果尔觉㳷如心精通䐇觉知通䐇之㳷谓仅与正觉通䐇而不前进也湛明即圆融觉明也所觉止于圆明识精而定性不回故名觉圆明不化圆种也。

　　阿难如是十种禅那中途成狂因依迷惑于未足中生满足证皆是识阴用心交互故生斯位众生顽迷不自忖量逢此现前各以所爱先习迷心而自休息将为毕竟所归宁地自言满足无上菩提大妄语成外道邪魔所感业终堕无间狱声闻缘觉不成增进汝等存心秉如来道将此法门于我灭后传示末世普令众生觉了斯义无令见魔自作深孽保绥哀救消息邪缘令其身心入佛知见从始成就不遭岐路。

　　吴兴曰大妄语者别指前八也前八通名外道邪魔亦可别指七是外道八是邪魔俱未断惑故云堕狱二乘异此故云不进言见魔者见以违理为名前八违真中二理起界内邪见后二违中道理起界外邪见以二乘智即无明故又前八中七纯是见八具见爱以留尘劳生胜解故温陵曰前防心魔此防见魔助道之要尽矣。

　　如是法门先过去世恒沙劫中微尘如来乘此心开得无上道识阴若尽则汝现前诸根互用从互用中能入菩萨金刚干慧圆明精心于中发化如净琉璃内含宝月如是乃超十信十住十行十回向四加行心菩萨所行金刚十地等觉圆明入于如来妙庄严海圆满菩提归无所得。

　　吴兴曰如是法门且指识阴禅那现相过去诸佛无不觉了入佛知见故曰乘此心开孤山曰诸根互用即圆教相似七信界内思惑已尽也能入金刚干慧者从相似位超入等觉后心也天台明圆教利根一生有超登十地者与此符合圆明下至宝月示后心所证有法有喻有体有用金刚干慧是妙觉无间道转入解脱道即妙觉也故云入于如来等也妙庄严海是福究竟圆满菩提是智究竟归无所得是理究竟福即解脱智即般若理即法身不纵不横三德秘藏于兹具显远讨其因实由初心修奢摩他三摩禅那三止之功也温陵曰妙庄严海者统众德合异流不严而严无证而证之果海也前称首楞万行为妙庄严路则趣此而已。

　　此是过去先佛世尊奢摩他中毗婆舍那觉明分析微细摩事摩境现前汝能谙识心垢洗除不落邪见阴摩销灭天魔摧碎大力鬼神褫魄逃逝魑魅魍魉无复出生直至菩提无诸少乏下劣增进于大涅槃心不迷闷若诸末世愚钝众生未识禅那不知说法乐修三昧汝恐同邪一心劝令持我佛顶陀罗尼咒若未能诵写于禅堂或带身上一切诸魔所不能动汝当恭钦十方如来究竟修进最后垂范。

　　温陵曰总结五阴辩魔之意使知深防也奢摩他中毗婆舍那者即定之慧也觉明分析即分析觉明此西天文势也褫犹丧也。

　　阿难即从座起闻佛示诲顶礼钦奉忆持无失于大众中重复白佛如佛所言五阴相中五种虚妄为本想心我等平常未蒙如来微细开示又此五阴为并销除为次第尽如是五重诣何为界惟愿如来发宣大慈为此大众清明心目以为末世一切众生作将来眼佛告阿难精真妙明本觉圆净非留死生及诸尘垢乃至虚空皆因妄想之所生起斯元本觉妙明精真妄以发生诸器世间如演若多迷头认影。

　　吴兴曰精真中道也妙明寂照也寂故即假照故即空三谛融通元无尘垢总名本觉圆净此单论真性也乃至下单论妄想生起诸法斯元下合明真妄发生世间所以尔者无前单论则不知离义无后合明则不知即义温陵曰生死妄业尘垢妄缘真净性中既无所留全因妄起犹如迷头则五阴相中五妄为本从可知也。

　　妄元无因于妄想中立因缘性迷因缘者称为自然彼虚空性犹实幻生因缘自然皆是众生妄心计度阿难知妄所起说妄因缘若妄元无说妄因缘元无所有何况不知推自然者是故如来与汝发明五阴本因同是妄想。

　　温陵曰明妄无因不容计度也知妄所起可说因缘不知所起因缘何有况推自然得非妄计邪。

　　汝体先因父母想生汝心非想则不能来想中传命如我先言心想酢味口中涎生心想登高足心酸起悬崖不有酢物未来汝体必非虚妄通伦口水如何因谈酢出是故当知汝现色身名为坚固第一妄想。

　　温陵曰想为虚妄影像欲爱深脉遗体自想爱流出故曰体因父母想生阴心乘想爱冥求故曰心于想中传命酢梅等说以验体因妄结故与妄理相应若非妄伦则妄不能感也体因想生心因想起命因想传诸想交固以成色阴故曰坚固妄想。

　　即此所说临高想心能令汝形真受酸涩由因受生能动色体汝今现前顺益违损二现驱驰名为虚明第二妄想。

　　吴兴曰由因受生者因想故受生也能动色体即形受酸涩也当知色受想三阴妄想相由而起必不相离故前文云汝体先因父母想生下文云种种取像心生形取皆同悬崖酢物之想由是明之此三妄想其体粗现非同行识幽微难见所以前三阴中所发天魔其相亦粗后二阴中所发心见二魔其相亦细汝今现前下正示受相也顺益即乐受违损即苦受合有非违非顺即不苦不乐受但是文略耳温陵曰临高空想而酸涩真发违顺皆妄而损益现驰则受阴无体虚有所明故名虚明妄想。

　　由汝念虑使汝色身身非念伦汝身何因随念所使种种取像心生形取与念相应寤即想心寐为诸梦则汝想念摇动妄情名为融通第三妄想。

　　温陵曰念虑虚情也色身实质也虚实不伦而能相使者由想融之也心生虚想形取实物心形异用而能相应者由想通之也至于寤寐摇变使心随境使境随心皆融通妄想也。

　　化理不住运运密移甲长发生气消容皱日夜相代曾无觉悟阿难此若非汝云何体迁如必是真汝何无觉则汝诸行念念不停名为幽隐第四妄想。

　　吴兴曰此若非汝此指化理不住等也云何体迁诘其甲长发生等如必下若谓体迁实是汝者何不觉此相代之相以不觉故行阴生灭名为幽隐。

　　又汝精明湛不摇处名恒常者于身不出见闻觉知若实精真不容习妄何因汝等曾于昔年睹一奇物经历年岁忆忘俱无于后忽然覆睹前异记忆宛然曾不遗失则此精了湛不摇中念念受熏有何筹算。

　　真际曰此阴通[(冰-水+〡)*ㄆ]八识用动体常见闻精明同一识阴吴兴曰节公之意以见闻为用则动精明为体则常而不知今文即以见闻为精明动用为常体何则识无所存遍在诸根根对境时虽涉于用用在无记未起善恶指此无记名为精明湛不摇处若约分齐明之五识五意识及第六心王皆是其处也佛恐众生计此为常故寄阿难先且定云名恒常者若实精真不容习妄此破其常也精谓精明真谓恒常何因下示妄习相念念受熏者以昔睹奇物纳种在识若不受熏覆睹前异必无记忆之相既不忘失则知中间常为无明念念熏习熏习即妄何精真之有乎。

　　阿难当知此湛非真如急流水望如恬静流急不见非是无流若非想元宁受妄习非汝六根互用合开此之妄想无时得灭故汝现在见闻觉知中串习几则湛了内罔象虚无第五颠倒细微精想。

　　温陵曰湛非真湛特幽潜不觉耳故譬急流之水幽潜流注不可测知此真忆想之元容妄之体也直须消磨六门使妄习无寄然后可灭也串常习也几微也似无曰罔似有曰象其体精微故名罔象虚无颠倒精想吴兴曰六根互用等始破见思故妄想灭即粗垢先落也问上文受熏约无明说今妄想灭何止见思邪答无明所熏亦见思种子故前指见物有忆有忘正是粗相今种现虽尽根本犹存非谓六根得真互用问此首楞严体无不圆宗无不极至于破阴力用何短乎答非是力用不协体宗由辩魔中五十重境皆从分假五阴妄想中现今齐此论灭故且至六根互用若如前文反流全一六用不行即破根本无明有异此中颠倒妄想也。

　　阿难是五受阴五妄想成汝今欲知因界浅深惟色与空是色边际惟触及离是受边际惟记与忘是想边际惟灭与生是行边际湛入合湛归识边际。

　　温陵曰五受阴亦曰五取蕴由一念迷妄受此取此以自蔽藏也言因界者本无有界由妄相因也故色不自色因空有色故成色边际乃至灭不自灭因生有灭故成行边际识称湛了而湛不自湛因行不流逸性入元澄而合乎湛了成识边际。

　　此五阴元重叠生起生因识有灭从色除。

　　孤山曰约生则由内造外从细至粗如着衣也故迷理有识乃至有色约灭则由外至内从粗至细如脱衣也故悟理色尽乃至识尽。

　　理则顿悟乘悟并消事非顿除因次第尽。

　　温陵曰顿悟并消如知巾本无结亦不有也。

　　我已示汝劫波巾结何所不明再此询问。

　　吴兴曰所指前说亦有顿渐二义巾体是一以喻真性悟则成顿也巾结有异以喻妄想除则成渐也原夫天巾由次第而结亦次第而解所譬六根及以五阴生之与灭一往相类再研有殊何者以六根义横五阴义竖故且如六根迷真起妄因妄成根必无先眼次耳等异至于返妄归真亦无从粗至细之理岂非义横邪前以解结次第为喻者但取六根差别及选圆通谓之次第也今明五阴亦迷真起妄因妄成阴既云生因识有灭从色除岂非义竖邪若以结解喻之则两番次第宛有伦绪当知前文举喻不可以喻难法此中引例不可以根难阴适时之说须晓大纲。

　　汝应将此妄想根元心得开通传示将来末法之中诸修行者令识虚妄深厌自生知有涅槃不恋三界。

　　温陵曰令以此义自觉觉他永断妄元齐归正果也上明助道分竟正宗大分文终于此下乃流通分也。

　　阿难若复有人遍满十方所有虚空盈满七宝持以奉上微尘诸佛承事供养心无虚度于意云何是人以此施佛因缘得福多不阿难答言虚空无尽珍宝无边昔有众生施佛七钱舍身犹获转轮王位况复现前虚空既穷佛土充遍皆施珍宝穷劫思议尚不能及是福云何更有边际佛告阿难诸佛如来语无虚妄若复有人身具四重十波罗夷瞬息即经此方他方阿鼻地狱乃至穷尽十方无闻靡不经历能以一念将此法门于末劫中开示未学是人罪障应念消灭变其所受地狱苦因成安乐国得福超越前之施人百倍千倍千万亿倍如是乃至算数譬喻所不能及。

　　长水曰此有多义故获胜福一所弘之经是佛极谈教理行果皆不思议故二末世多障能于此流通是经实希有故三施福惟得生死之报但是自利弘经利他令至无漏之果故由是一念超越前施温陵曰以法示人能消剧报变苦为乐如此其胜者使人因之明心见性脱粘复湛解六亡一破阴褫魔不历僧祗获宝王果故也彼既如是则此消剧报犹浅近言耳诚将与彼同证也。

　　阿难若有众生能诵此经能持此咒如我广说穷劫不尽依我教言如教行道直成菩提无复魔业。

　　温陵曰上劝流通此劝诵持吴兴曰前利他得福此自利成道或以此义释成上文谓开示未学得福斯胜者良因众生于教诵持乃至成道所益大故。

　　佛说此经已比丘比丘尼优婆塞优婆夷一切世间天人阿修罗及诸他方菩萨二乘圣仙童子并诸发心大力鬼神皆大欢喜作礼而去。

　　温陵曰皆在会𦗟众也圣仙童子即天仙类也天力鬼神诸护法者随所证量皆得法喜也吴兴曰初发心者圆教外凡或内凡也皆大欢喜通该凡圣也。

　　劝持叙

　　首楞严王具足万行总持三昧熏修奢摩他路开示众生妙在一门超出由庆喜恨多闻而未全道力故迦文因妄见而直指人心七处之征宝镜磨尘而本明自现八还之辩金錍刮膜而幻影随消斥攀缘则心不是心示真觉则见犹离见既显真而破妄仍即妄以谈真穷阴入处界而列为四科因缘自然二俱排𢷤会地水火风而通名七大真俗中道三谛圆融本如来藏而含吐十虚随众生心而发挥诸相乃至一多相即小大互容现宝刹于毛端转法轮于尘里得无𦊱碍者倒想销于亿劫不随分别者狂心歇即菩提圆顿机已解密因中下器须陈妙行于是开远客还家之路指天王赐屋之门诘诸圣之本因依证悟说最初方便顺此方之教体选音闻为第一圆通次为摄心乃重施戒依先世尊举扬清净明诲现化身佛宣演秘密伽陀三学圆具而所证非偏诸妄销亡而不真何待况复精研七趣随业受生痛喻六交因习招报示五十重禅那之境深防爱见魔邪具八万种解脱之机对治尘劳烦恼保持覆护嘱劝弘宣在始在终无非修证了义或破或立不离常住真心琴瑟箜篌既逢妙指林木池沼皆演法音令诸阐提隳弥戾车从三摩地得无生忍或自分真而安立圣位或从互用而超至后心坐大道场登无上觉一切事究竟坚固广开菩萨多方便门十方界任运纵横同入如来妙庄严海其教至矣厥功懋哉愧余之谬而妄拟会通乐法之深而重加赞劝幸诸方之学者试一披而览焉。

　　师子林　惟则再拜述

　　大佛顶如来密因修证了义诸菩萨万行首楞严经会解卷第二十
