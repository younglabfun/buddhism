永乐北藏第 189 册 No. 1629 天台四教仪集注（选录“集注”本文）


　　天台四教仪集注卷第二　　　　　稼二

　　南天竺沙门　　蒙润　　集

　　天台四教仪

　　天台山名也天者颠也元气未分混而为一两仪既判清而为天浊而为地此本俗名且依俗释台者星名也其地分野应天三台故以名焉如辅行(一上十七)此山即大师栖身入寂之所盖以西方风俗称名为尊此土避名为敬故以此处显其人也复以人命家则天台为宗矣今题意在焉四教者别文明化仪化法有乎八教今但言四教者以通名立题义摄两种盖非化仪无以判非化法无以释一书之旨莫越于斯教者圣人被下之言亦诠理化物为义问或约化仪立题乃据签文化仪四教文义整足任运摄得三藏等四为证或谓颁宣藏等以为顿等谓化仪无体又谓顿等四教古师亦用藏等四教起自天台以此为化法立题今何以从通名耶答化仪化法有体无体或彼此相摄文各有意皆不为此立题而设况古师所立顿等与今不同故妙乐以顿等藏等为天台一家判释之纲目今此一书既明判释立题四教岂偏属乎仪者天台一家四教判释仪式也文末既云自从此下略明诸家判教仪式显今一书明判明释在乎天台岂可谓如来施化次第仪式邪。

　　高丽沙门

　　谛观录高丽东夷国名沙门此云勤息谓勤行众善止息诸恶故又沙门复以释为姓者始于𣈆安法师也后增一阿合来此土云四河入海同一咸味四姓出家皆名为释(文)显性录以四句栋云一是沙门非释子出家外道二是释子非沙门在家释种(此王种之释也)三是释子是沙门两土之僧(此四姓出家通称为释)四非释子非沙门两土之俗四句拣之无遗矣或谓是释子是沙门乃释种出家且梵土余种出家及此土之僧皆称沙门释子为何句收耶录谓观师抄录台教纲要也。

　　天台智者大师

　　拾遗记云天台栖真之处智者隋主所称大师群生模范亦帝王大臣所师也。

　　以五时八教判释东流一代圣教罄无不尽。

　　五时八教本是如来所说之法大师依义立名用此判释一代圣教故云以也然上天台智者乃能判能释之人东流圣教乃所判所释之法五时八教乃判释之仪式也盖天台准法华意判释诸经如签文云判释准乎部教部教之义唯在法华判谓剖判释谓解释妙乐云顿等是此宗判教之大网藏等是一家释义之纲目如以化仪判华严为顿以化法别圆解释乃至判法华为非顿非渐以纯圆独妙解释。

　　<PIC>P189p0015_01.gif</PIC>

　　东流者佛法自西而流东也代者更也如来五十年说法为一代今以五时八教判释无遗若尔妙玄何云柰苑之前不预小摄耶须知妙玄约时破古谓说提谓经时乃未转法轮已前未有僧宝故破古师不应于鹿苑前别立提谓为人天小教若约法[(冰-水+〡)*ㄆ]经则如四教义云三藏明世间布施持戒禅定即是人天之教并正因缘所生善法此已为三藏所摄故先达云约时破古不当五时所收约法收经义当三藏所摄也。

　　言五时者一华严时。

　　从经题立时虽历七处八会(新经九会)只是一经因行如华庄严果德具云大方广佛华严经此人法譬三具足立题更有单三复三。

　　<PIC>P189p0016_01.gif</PIC>

　　<PIC>P189p0017_01.gif</PIC>

　　旧经𣈆译五十卷或六十卷成新经唐译八十卷成若龙宫三本上本十三世界微尘数品中本四十九万八千八百偈下本十万偈四十八品今但有三十九品如释签十(十八)旧立四种华严祖无显文考大师荆溪之意则有约时约处约理之不同约理则曰法界约处或曰寂场约时曰三七日或时长尽未来际何得认此名言便谓华严有四种之别且其间于义有妨不应以后分时长华严而为寂场又不应将通五时中通后之义为时长也问华严时长为至何时答如妙乐云义当转教时也经家取后分部类相从结归前分华严部内此即通五时中文通之类也若般若明华严海空及日若垂没余辉峻岭与夫莲华藏海通至涅槃之后此于他部明华严义不可结归本部乃通五时中义通之类非时长也。

　　二鹿苑时。

　　从处立时说经虽多同一处故乃如来昔生垂化之地缘如辅行辅行群鹿所居故名鹿苑从树为名亦名柰苑二仙所居亦名仙苑。

　　说四阿含。

　　阿含翻无比法妙玄(十初)云增一明人天因果中明真寂深义杂明诸禅定长破外道而通说无常知苦断集证灭修道(文)。

　　三方等时。

　　广谈四教均被众机说经既多处亦不一故约法立时也若普贤观称方等者从理得名如释签六(十五)云此以理等名方等典若止观二(六)云四门入清凉池曰方所契之理曰等此约行理合论今是生酥调斥之方等义应属事。

　　说维摩。

　　具云维摩诘所说经人法立题此云净名亦翻净无垢称。

　　思益。

　　具云思益梵天所问经网明菩萨答。

　　楞伽。

　　翻不可往。

　　楞严三昧。

　　楞严翻健相三昧翻调真定亦云正心行处。

　　金光明。

　　金即法身光即般若明即解脱单法立题玄文顺古复约譬喻一释格他譬法不周其如经题是法非譬又不可以被利钝机双存法譬也。

　　胜鬘等经。

　　具云胜鬘狮子吼一乘大方便方广经胜鬘夫人即舍卫国波斯匿王女末利夫人所生为逾阇国妃。

　　四般若时。

　　(说摩诃般若光赞般若金刚般若大品般若等诸般若经)从经题立时般若翻智慧般若尊重智慧轻薄即五种不番之一也摩诃翻大多胜以多含故不翻光赞经云于是世尊从其舌本悉覆佛土而出无数百千光明照三千界其光明中自然而植金莲华其莲华上各有诸佛讲说此经光即光明赞即讲说即大品上帙金刚从喻立名以金中精刚能断难断喻般若断疑荡相亦名小般若乃大部六百卷中第五百七十七卷大品辅行五上(十)云大品凡列法门无不皆以五阴为首等诸般若经者谓等于小品放光仁王天王文殊问般若等。

　　五法华涅柈时。

　　从经题立时以此二经同醍醐故具云妙法莲华经妙名不可思议法即十界十如权实之法莲华譬上权实法也涅柈具云摩诃般涅柈那此云大灭度大即法身灭即解脱度即般若即三德秘藏也。

　　是为五时。

　　结也。

　　亦名五味。

　　五时在大部中或作五味列故云亦也五时说法颂云阿含十二方等八二十二年般若谈法华涅柈共八年华严最初三七日。

　　言八教者顿渐秘密不定藏通别圆是名八教。

　　初总标不从渐来直说于大时部居初故名为顿中间三味次第调停破邪立正(鹿苑)引小向大(方等)会一切法皆摩诃衍(般若)故名为渐不思议力同𦗟异闻互不相知名秘密教闻小证大闻大证小得益不同名不定教经律论三各含文理条然不同名三藏教三乘共行钝同三藏利根菩萨通后别圆故名通教独菩萨法别前藏通次第修证别后圆教故名别教教理智断行位因果满足顿妙一切圆融故名圆教。

　　顿等四教是化仪如世药方藏等四教名化法如辨药味。

　　化仪化物仪式化法化物方法义例(五)云顿等四教是佛化仪藏等四教是佛化法。

　　如是等义散在广文今依大本略录纲要。

　　广文一家教部即下文广本也大本即法华玄义今文所录通依一家广文如文末云谨案台教广本的依大本玄义如云请看法华玄义十卷。

　　初辨五时五味及化仪四教然后出藏通别圆。

　　此明今文抄录之法化仪属部故与时味兼明化法属教故后别明也。

　　第一顿教者即华严经也。

　　此判部属顿。

　　从部时味等得名为顿。

　　此释出属顿所以也部唯约法时兼法譬味专约譬最初说大时味俱初故得顿名此下所谓如来等约部判顿此经中云下约时判顿涅柈云下约味判顿后准法华判也。

　　所谓如来初成正觉在寂灭道场四十一位法身大士及宿世根熟天龙八部一时围绕如云笼月尔时如来现卢舍那身说圆满修多罗故言顿教。

　　如来乘如实道来成正觉文句九(十一)初成正觉三七日说大化之始故曰初成离邪曰正背妄曰觉寂灭道场寂五住烦恼灭二种生死得道之场故曰道场即摩竭提国阿兰若处处随法转名寂灭场四十一位圆教住行向地等觉别地已上证道同圆四念处云华严后无等觉者乃部中谈位不可以此而难今文经前列众也法身大士破无明惑得无生忍舍生身已居实报土受法性身故曰法身上求下化建立大事故曰大士宿世根熟佛化众生种熟脱三时时不废谓种在久远熟在宿世脱在今日天龙八部天龙别名八部总称总别兼举也天(一)龙(二)夜义(三)乾闼婆(四)阿修罗(五)迦楼罗(六)紧那罗(七)摩睺罗伽(八)人非人等总结八部龙鬼等得预法会者乘急戒缓故大师准涅柈经云于戒缓者不名为缓于乘缓者乃名为缓之文遂开乘戒四句。

　　<PIC>P189p0023_01.gif</PIC>

　　如云笼月月喻教主具智断二德初一至十五谓之白月智光渐增故譬智德十六至三十日谓之黑月邪光渐灭故譬断德尔时如来指丈六身即境本定身也现卢舍那身现即现起卢舍那翻净满谓诸恶都𥁞故净众德悉圆故满(自报)亦翻光明遍照(他报)亦名尊特亦名胜应新译华严云毗卢遮那妙乐九(廾七)破云近代翻译法报不分二三莫辨(文)然华严教主经䟽诸文或云释迦或云舍那者盖是释迦现起舍那故也而净觉谓本是实报土身应下二土故解谤破云汝执藏尘为尊特相𣗳下之身有此相否故升须弥山顶品云尔时世尊不离一切菩提𣗳下而上升须弥向帝释殿岂非华严是千百亿应身所说此身既被别圆之机见是尊特何须独指花台受职身耶(文)盖指千百亿应身中之一身所说月堂云境本定身则是释迦机感见相乃是舍那此即释迦境本定身现起舍那尊特也上品相好下品尊特二现言之正当须现圆满修多罗约圆实部主说释签云华严顿部正在圆真兼申别俗修多罗翻契经圣教之都名若十二部中直说法相者名修多罗今非此意故言顿教结部属顿也。

　　若约机约教未免兼权。

　　机是所被教是能被机有别圆教兼权实辅行曰约部约味得名为顿部内之教教仍兼渐。

　　谓初发心时便成正觉等文为圆机说圆教。

　　此释能兼之圆如后释等文者等于三无差别之文。

　　处处说行布次第则为权机说别教。

　　此释所兼之别凡经文处处所说行列排布恒沙法门历劫修行次第之义皆别教也今文欲显部中机教兼权故指经中别圆各说显文为证若别圆问说及分圆即别融别即圆义非一概也。

　　故约部为顿。

　　此结从部为顿。

　　约教名兼。

　　此结部中机教兼权。

　　此经中云譬如日出先照高山(第一时)。

　　𣈆译华严二十九宝王如来性起品文有四照合法有五今家约义引经但作三照又复义开平地为三用对涅柈五味妙玄一(六)释签一(十七)别行义䟽记云彼经预叙一代始终故立譬云犹如日出先照高山次照幽谷后照平地今家义开平地为三对于涅柈五味(文)日譬于佛光譬说教照物譬被机高山譬别圆众此譬兼于机应也若释签用两经二义相成者旻智行云若不用涅柈五味则不显华严演三成五若不用华严三照则不显涅柈后之四味皆从牛出旧谓今家合四为三而诸文真作三照引经何尝云合四耶又有以经中譬如日月出现世间乃至深山幽谷无不普照之文谓是经文合四为三殊不知此文只是照幽谷也。

　　<PIC>P189p0026_01.gif</PIC>

　　<PIC>P189p0027_01.gif</PIC>

　　涅槃云譬如从牛出乳此从佛出十二部经(一乳味)。

　　牛譬于佛乳譬于教释签云此五味相生之文在十三卷圣行品末佛印无垢藏王菩萨竟云譬如从牛出乳乃至醍醐譬如佛出十二部经乃至涅柈十二部经颂曰长行重颂并授记孤起无问而自说因缘譬喻及本事本生方广未曾有论议俱成十二名广如大论三十三华梵名义具如妙玄(六)此十二部经通论大小各具十二部别而言之小乘让三存九小乘灰断无方广经说必假缘无无问自说虽有授记作佛者少此以小九望大三也玄文又以大九望小三者谓大乘根利无因缘譬喻论议之三也又以大一望小十一者谓小乘但让广经一部耳释签云如上所说一往赴机㨿理应以通说为正。

　　信解品云即遣旁人急追将还穷子惊愕称怨大唤等。

　　譬喻周中四大弟子具领五时今领华严文也即遣说华严教以拟宜也约教理为所依智为能遣教为所遣约人师弟相望佛为能遣菩萨为所遣傍人约教理智为正说教为旁约人化主为正菩萨为旁谓加被四菩萨说四十位法惠说十住功德林说十行金刚幢说十向金刚藏说十地是四菩萨说此位时并云佛力故说故名为遣然加被四菩萨者一表旁追义便二彰主伴互融急追将还直将大教拟宜小机故云急追昔有大种故曰将还况复性德本有穷子无大乘功德法财故惊愕文句六(廿二)云纵昔曾发废久不忆卒闻大教乖心故惊不识故愕称怨大唤等文句六(廿一)云小乘以烦恼为怨生死为苦若劝烦恼即菩提即大唤称冤枉若闻生死即涅柈即大唤称若痛等者等于我不相犯何为见捉之文。

　　此领何义。

　　征此信解品文为领何等之义。

　　答诸声闻在座如聋若哑等是也。

　　答出华严拟宜也谓有耳不闻圆顿教故如聋有眼不见舍那身以不见故不能赞叹故若哑问妙玄十(廿三)云华严初分永无声闻今何云声闻在座耶答华严不入二乘人手声闻若闻华严则非声闻故不可云有若据华严拟宜小机其最钝根具经五味故不可云无是则显对则无拟宜则有今四大弟子领解如来拟宜之时故云声闻在座也所以摩诃迦叶却叙小机蒙大拟时迷闷躄地若聋哑文出经后分妙玄云后分则有后分状当聋哑况前分耶故别行䟽记云以后显前机未堪大昔惠觉谓前分乃有根性声闻此则不可若云声闻根性义亦有之如下文云所谓二乘根性在华严座也。

　　第二渐教者此下三时三味总名为渐。

　　次顿之后总名三渐者寝顿施渐也。

　　次为三乘根性于顿无益故不动寂场而游鹿苑脱舍那珍御之服著文六弊垢之衣。

　　三乘乘以运载为义声闻以四谛为乘缘觉以十二因缘为乘菩萨以六度为乘运出三界㱕于涅柈根性辅行云能生为根数习为性于顿无益此三乘人于华严座不信不解是故如来不动寂场而游鹿苑此显双垂两相二始同时也脱舍那珍御之服此明𥨊大施小化仪次第也约佛意则𥨊法华之实而施权据化仪次第则𥨊华严之顿而施渐处说不动而游衣论脱珍着弊文互显耳然若不明不动而游无以见二始同时不明脱珍着弊无以见𥨊大施小此文曲𥁞如来妙应无谋设化之相也舍那胜应尊特智定庄严故譬珍御丈六劣应生身忍生法恼故譬弊垢盖法譬双明也。

　　示从兜率降下托摩耶胎住胎出胎纳妃生子出家苦行六年已后木菩提树下以草为座成劣应身。

　　此明小始也本是圆佛垂为三藏初成之相故云示也兜率翻知足此天有内苑外苑菩萨居内苑而降神也然在六欲梵世七天之中以佛常居中故从彼下生托摩耶胎摩耶翻天后净饭王之后也妙乐云一切诸佛皆不在余二贱姓故尚尊贵时在刹利尚多闻时在婆罗门又浊难调时在刹利清易调时在婆罗门文托胎菩萨自右胁入正惠托胎小乘见乘白象贯日之精大乘见乘栴檀楼阁等住胎若小乘八相合住胎在托胎内今示小始垂化事迹非正明八相也出胎四月八日右胁降神出瑞应经纳妃有三一瞿夷二耶输三鹿野生子即罗睺罗也佛出同居示同人法出家时年十九二月十五日夜半乘天马逾城苦行须六年者文句七(十九)云但诸佛道同为缘事异释迦苦行六年草生攒䏶至肘不觉诸天哭唤动地不闻移座得道弥勒即出家日成道彼佛十劫犹不现前非根有利钝道有难易缘宜赊促应示长短耳(文)辅行云六年若行所以伏见为调外道过其所行(文)颂云十九逾城六苦行五岁游历三十成说法度生五十年是则共当八十寿木菩提树菩提翻道佛于树下成道故名道树草座因果经说帝释化为吉祥童子以草施佛坐以成道木树草座皆表三藏诠生灭故劣应对大乘胜应判为劣也。

　　初在鹿苑先为五人说四谛十二因缘事六度等教。

　　五人颂曰頞鞞䟦提并俱利此三属在父之亲陈如十力母之亲初转法轮先度此文句五二云问何故初为五人转法轮答人先见谛故人是现见故人为证故佛所行事业与人同故诸天从人中得善利故人中有四众故妙乐五(卅)问虽涉五意正在人故皆以人答(文)若唯就五人应有三意妙乐(一十六)一酬释尊行因本愿二赴五人本愿先悟三报今日侍奉之劳。

　　<PIC>P189p0033_01.gif</PIC>

　　摩男长子之通称(以摩诃翻大故)俱利斛饭王之长子䟦提甘露饭王之长子故皆称摩男释摩男即陈如也以四姓出家同名释氏佛初成道最先得度在一切人天罗汉之前如妙乐(一卅七)引分别功德论云佛最长子即陈如也谛缘度三具在下文五人是声闻只应说四谛今通举鹿苑所说之法也事六度者三藏教谈实有事不即理故。

　　若约时则日照幽谷第二时。

　　旧译华严出现品云譬如日月出现世间乃至深山幽谷无不普照(文)辅行一上(廿八)云幽谷者山川之幽邃也(文)。

　　若约味则从乳出酪此从十二部经出九部修多罗(二酪味)。

　　从乳出酪盖譬如来施教次第从顿施渐相生之义若约机者浓淡在焉如下文云一者但取相生次第二者取其浓淡从十二部出九部亦且相生其实九部从佛出也。

　　信解品云而以方便密遣二人(声闻缘觉)形色憔悴无威德者汝可诣彼徐语穷子顾汝除粪。

　　而以方便方法也便用也善用其法逗会众生亦善巧之谓也密遣文句六(廿三)云初拟大乘云即遣旁人表一实谛一大乘教一菩萨人今明方便隐实为密指偏真为遣约教隐满字为密半字为遣约人内秘菩萨行为密外现是声闻为遣约化仪寝大施小为遣小不测大为密(文)二人文句六(廿三)云四大弟子齐已分领不涉菩萨故言二人约法是因缘四谛约理是有作真俗约人是声闻缘觉(文)今且约人形色憔悴文句六(廿三)云二乘教中不修相好但说苦空无常不净即形色憔悴又(廿五)云内怖无常曰憔外遭八苦曰悴(文)无威德者无有十力四无所畏故汝可诣彼徐语穷子文句六(廿四)云即以小教拟小机也大教明理直实故言疾走往捉小教明理纡隐故言徐语(文)顾汝除粪顾赁也文句六(廿四)云除苦集之粪取道灭之价(文)。

　　此领何义答次顿之后𧨕三藏教二十年中常令除粪即破见思烦恼等义也。

　　二十年中用八忍八智断见合为一无碍一解脱用九无碍九解脱断思总成二十(经中更有两处明二十年)若住二乘位转大乘教名为于二十年中执作家事从有二乘之机而来感佛故云自见子来已二十年皆取二乘各有十智见思烦恼分别曰见贪爱曰思止观八(初)云昏烦之法恼乱心神(文)此破见思答上除粪粪能染污故以譬之谓染污真理也。

　　次明方等部净名等经弹偏折小叹大褒圆四教俱𧨕藏为半字教通别圆为满字教对半𧨕满故言对教。

　　次明方等部等判部收经也弹偏等明部意也四教俱说等明部中用教也盖以大斥小逗大逗小须四教故收经虽广净名有弹斥功特标为首弹偏折小叹大褒圆妙乐四(三十六)云今家八字判尽经理谓折小弹偏叹大褒圆(文)释签十二云如观众生品即是叹大称叹文殊净名即是褒圆故令小根耻小慕大(文)须弹斥者盖为小机执真保果取证入灭故才证小果便堪弹斥未必须在十二年后后因维摩示疾毗耶佛令弟子诣彼问疾故皆述昔被诃辞不堪往此是述昔诃乃密弹也若当座诃如礼座去花等也四教俱说方等说三藏者一为弹斥之本二为横来之机如释签云复有渐中初入小行及俗众室外说无常道辅行十(廿四)云方等傍用三藏正用三教以斥二乘令二乘人密成通益不语菩萨者转成衍中人也对半说满以满斥半也故虽兼斥大正在斥小释签引大经云譬如长者唯有一子心常爱念将诣明师惧不速成寻便将还以爱念故昼夜殷勤但教半字而不教诲毗伽罗论良由其子力未堪故毗伽罗论翻字本谓世间文字之根本即满字也若合喻者半字谓九部经毗伽罗论谓方等典即满字也此据方等以大斥小故以衍门三教之满而对三藏之半若文句云无方等所对之三者乃显法华部妙唯一圆乘不同方等对三之圆也。

　　若约时则食时(第三时)。

　　即华严照平地中初食时也(辰时)毗罗三昧经有四食时早起诸天食日中三世佛食日西畜生食日暮鬼神食今是诸天食时也。

　　若约味则从酪出生酥此从九部出方等(三生酥味)。

　　约教论相生约机论浓淡既耻小慕大如烹酪作生酥。

　　信解品云过是已后心相体信入出无难然其所止犹在本处。

　　过是已后过鹿苑三藏之后即今方等也心相体信父子互相体悉信顺子信父故得果不虚父信子故闻大不谤入出无难文句六(廿九)云由是见尊特身闻大乘教名此为入复被诃斥犹见文六说小乘法名此为出大小入出皆无疑难也(文)释签三(廿三)云不同畏惧王等之时故云无难(文)然而修空观用事识见生身住权理修中观用业识见尊特住实理今二乘人虽修空观入见尊特者由业识故盖事业二识为见相之本故解谤云入见尊特功由业识教未开故且住草庵犹在本处犹居罗汉果保证真空也。

　　此领何义答三藏之后次说方等已得道果心相体信闻骂不瞋内怀惭愧心渐淳淑。

　　已得道果真空寂灭之道小乘罗汉果也闻骂不嗔妙玄十(十八)云恣殃掘之讥任净名之折内怀惭愧释签云谓受弹斥令叹大自鄙即其益相心渐淳淑密得通益也。

　　次说般若转教付财融通淘汰此般若中不说藏教带通别二正说圆教。

　　次说般若等明部意也此般若中等部中用教也转教融通约法付财淘汰约喻所以令其转教菩萨意在二乘领知法门故曰付财二乘本所不知但谓加被令说故曰转教妙乐七(二十)云于佛即是付财二乘自谓加说故般若中云岂声闻人敢有所说有所说者皆是佛力由机未转且言被加(文)般若会一切法皆摩诃衍故曰融通以空慧水荡其执情故曰淘汰不说藏教光明记四三云诸部般若广示衍中三教空慧复以三藏为助道观又仁王般若说四无常偈恐其吝国正助合行带通别二正说圆教此约圆实部主而说盖一代教主意在圆若辅行十(廿四)云般若傍用通教正用别圆加于二乘密成别益(文)释签三(廿三)云前于方等义已成通故至般若唯须此(二)明不共者说部意也(即不共般若意也正用别圆)意虽不共犹有方等新受小者至此须通亦有衍门傍得小者是故兼用(文)(傍用通教)此皆部中用教意也共部释签云诸部般若以但不但二种中道不共之法与二乘共说例方等部非无此义以方等经多顺弹诃共义稍疏般若于菩萨则成共说。

　　<PIC>P189p0040_01.gif</PIC>

　　约时则禺中时(第四时)。

　　禺中说文云日在巳曰禺中约味则从生酥出熟酥此从方等之后出。

　　摩诃般若(四熟酥味)。

　　约教生熟二酥相生次第约机则二乘心渐通泰自知萤火不及日光敬伏之情倍更转熟如从生酥转成熟酥也。

　　信解品云是时长者有疾自知将死不久语穷子言我今多有金银珍宝仓库盈溢其中多少所应取与。

　　长者喻如来世间长者具十德如来具十号有疾者法身无病随机权示也自知将死不久文句六(廿九)云有机则应为生机尽应谢为死今化机将毕应谢非久也多有金银文句六(廿九)云金即别教理银即通教理大品所明真谛不出此二而言多有者理则非多约种种门亦得言多(文)妙乐七(十九)云问大品有圆何故但云不出通别答一者但语通别理已摄余二论能诠教必须具四今且从理故云不出此二二者二乘至此多成通别亦旦言之(文)珍宝者文句六(廿九)云劝学中明一切法门皆是珍宝(文)仓库盈溢等文句六(廿九)云仓是定门即百八三昧库是慧门即十八空境也通别两种定慧仓库包藏一切禅定智慧无所缺少内充外溢故云盈溢其中多少者说于般若则有广略二门略则为少广则为多自行为取化他为与(文)。

　　此领何义答明方等之后次说般若般若观慧即是家业空生身子受敕转教即是领知等也。

　　般若观慧妙玄十(十八)云大品或说无常无我或说于空或说不生不灭皆历色心至一切种智句句回转明修行法(文)即观慧义也家业长者宅为大乘家诸珍宝为不思议业妙乐七(二十)云前云付财今云付业财从所营业即造作皆是菩萨修德三因之作业也名异义同故得互举空生身子须菩提翻空生解空第一舍利弗翻身子亦云鹙子智慧第一受敕转教受如来之敕命转教菩萨即加被说也以空慧为入道之主故加二人辅行六上(十二)云凡言加者加于可加须菩提空与般若空相应相似是故佛加令其说空般若是智慧故亦加身子所以但加此二人也(文)领知妙乐二(十八)云被加为奉命所说名领知名说为领无别领也(文)此是熟酥益相得此益已义成别人净名䟽云大品二乘已有入假之义(文)观音玄记上(十二)云声闻转教密破尘沙(文)大品会法(八十一科皆摩诃衍)不会人(而无希取一餐之意)。

　　已上三味对华严顿教总名为渐。

　　总结渐中三味。

　　第三秘密教者如前四时中如来三轮不思议故或为此人𧨕顿或为彼人𧨕渐彼此互不相知能令得益故言秘密教。

　　隐密赴机互不相知故名秘密释签一(廿二)云不定与秘并皆不出同𦗟异闻但互相知互不相知以辨两异(文)若不堪于显露入者须秘密说今对前顿渐显露即明秘密若大本中先明不定对前顿渐定教为次第也此据说相次第虽尔秘密不定遍前四时初无前后具足应云秘密不定显露不定今皆略标然秘密之名起自龙树如释签一(廿一)引大论释大品经诸天子叹云我见阎浮提第二法轮转今转似初转问初转少今转多云何以大喻小而言似耶答诸佛法轮有二种一者显二者密初转声闻见八万及一人诸菩萨见无量阿僧祇人得二乘无量阿僧祇人得无生忍无量阿僧祇人发无上道心行六波罗密阿僧祇人得初地乃至十地一生补处坐道场是名为密(文)故知初见八万一人属显露摄秘密者如次明之(文)如前四时中指秘密教横在四时别无部帙三轮光明记一(三十)云身业现化名神通轮口业说法名正教轮意业鉴机名记心轮三皆摧碾众生惑业故名为轮下地不测亦名三密或为此人说顿等妙玄先约顿渐三说相对次约说默相对各有三义谓此座十方多人一人及俱三相对。

　　天台四教仪集注卷第二
永乐北藏第 189 册 No. 1629 天台四教仪集注（选录“集注”本文）


　　天台四教仪集注卷第三　　　　　稼三

　　南天竺沙门　　蒙润　　集

　　<PIC>P189p0045_01.gif</PIC>

　　<PIC>P189p0045_02.gif</PIC>

　　如释签云不定与秘并皆不出同𦗟异闻但有互相知互不相知以辨两异。

　　<PIC>P189p0045_03.gif</PIC>

　　此以般若对鹿苑说即鹿苑中密说般若义该三教故云诸菩萨见等也。

　　<PIC>P189p0045_04.gif</PIC>

　　此约鹿苑闻小证大而说如签云酪中虽无二别不妨以八万及一人以辩定不定也。

　　<PIC>P189p0046_01.gif</PIC>

　　此以法华涅槃对鹿苑说即鹿苑中密说圆常与法华涅槃悟入是同如别行玄记云若八万诸天获无生忍故云密去又大䟽云利根人于三藏中宜闻常住闻即得解如初转法轮时八万诸天得无生忍乃是密教意据此岂可谓同𦗟生灭耶问鹿苑会上只一八万诸天何故诸文或定不定显密有异耶答如来赴机难思祖师释义非一据诸天得法眼净即显露定教如云声闻见八万是也据闻小证大即显露不定教如云八万诸天得无生忍是也若曰密闻圆常即秘密教如云利人密去是也经意多含不可一准然八万诸天既是利根密为正意盖于三藏中宜闻常住故也且秘密教何以得传如妙乐一(十八)云秘密不传降佛已还非所述故尚非阿难能受岂弘教者所量(文)盖用后叙出故可传耳如妙乐云阿难非不传秘赴机之秘非所传耳故秘密所用全是显教是故传秘只名传显(文)。

　　第四不定教者亦由前四味中佛以一音演说法众生随类各得解此则如来不思议力能令众生于渐说中得顿益于顿说中得渐益如是得益不同故言不定教也。

　　盖一类机宿世于顿有渐种于渐有顿种故今闻小证大闻大证小推功归教教名不定矣如大经置毒发毒大论八万诸天得无生忍等皆不定义古师以金光明等别为一缘名偏方不定教今家不然一时一说一念之中备有不定一音通大小因果当分跨节显之与密定与不定今是不定一音该乎大小是果人所用于渐说中得顿益妙玄云虽说四谛生灭而不妨不生不灭等释签云此指鹿苑虽施于渐不起于顿于顿说中得渐益妙玄云虽高山顿说不动寂场而游鹿苑释签云此指顿后渐初不动于顿而施渐化若方等般若虽为菩萨说佛境界而有二乘智断此二时中俱有小果新得旧得如常所明虽五人证果不妨八万诸天得无生忍此重指渐初对般若说前文约法此中约人当知即顿而渐即渐而顿。

　　然秘密不定二教教下义理只是藏通别圆。

　　上指四时为秘密不定之部今明部中之教故此二教以藏等四教为当体体真中二理为所依体如妙乐一(十九)云不定秘密义各含四显之与密定与不定相对论故。

　　化仪四教齐此。

　　此以法华相待之意判前四时不出顿等八教意显法华超八教外出四时表故释签一十六科玄文云初明八教以辨昔次约今经以显妙若释签一十七云秘密横被无时不遍者此约方等对前二时为言考彼问辞自见又释签十廿四云五味则一道竖进味味有半满相成复于味味皆有秘密及以不定文盖约五味对半满以论相成故玄文云虽复俱游行藏得所俱游论相成行藏论用舍华严唯满不半乃至法华废半明满半有成满之功非谓味味各有半满又云味味皆有秘密不定者此且据前四时为言或显密相成则以昔时秘密不定成今法华是显非秘密是定非不定矣妙玄六二十引大论云余经非秘密法华是秘密者释签七十三云非八教中之秘密但是前所未说为秘闻已无外为密次说法华妙法难解取喻莲华莲华华果同时妙法则权实一体故有迹门三喻本门三喻。

　　<PIC>P189p0049_01.gif</PIC>

　　开前顿渐会入非顿非渐故言开权显实又言废权立实又言会三归一。

　　妙名一唱待绝俱时故相待论判出前三教四时之上绝待论开复能开前令皆圆妙今文但云开者盖上既云化仪四教齐此则显法华出前四时况复下文历部拣教即是判也然待绝二妙妙体无殊约义而论开为正意凡论开权有约部约教约界约理等今云顿渐者乃约部通开顿渐是权属前四时非顿非渐是实即今法华又三即是权一即是实故以开废会三而结云故言开权显实等也开者发也拓也昔不言三是方便故方便门闭今言三是方便故方便门开废者舍之别名开已俱实无权可论义当于废约法乃开时即废约喻必义须先开若约理者开废俱时开时已废故也或谓今文开废会三准彼玄签第一对于四一义虽无妨但在彼不对其文则重在今但作结上开部义似稍允盖法华部开废会三法应𠇍也如下文云总开会废前四味捔旧于开权有同体异体之辨然约所开法体及能开之妙佛意边论皆同体也但所开机情在昔执之为异故不得不开如释签云法本自妙粗由物情但开其情理自复本(文)玄文云开昔之异显今之同故开机情的开异体也。

　　言权实者名通今昔义意不同。

　　权谓权谋暂用还废实谓实录究竟指归昔有偏圆自他权实等义今有为实施权开权显实等义义不同也在昔权实各趣在今权皆趣实意不同也妙乐十三十三云权实之语非独今经相即之言出自于此文。

　　谓法华已前权实不同大小相隔。

　　此下释出今昔权实义意不同文初约部通开故以顿渐为权法华为实此拣昔日部中之教有权有实然在昔实妙权粗在今开粗即妙方显义意不同也今且先明昔之权实故云谓法华已前权实不同等权实约偏圆大小约半满亦可权实约法大小约人在昔之中皆有此义然文意正明昔部权实而复明大小者须知权通偏教而未的显权中三藏小机历前四时与大相隔直至法华方得入圆故论权实复明大小虽明大小不出权实如下文云重举前四时权盖指此小机也。

　　如华严时一权一实(圆实别权)各不相即大不纳小故小虽在座如聋若哑是故所说法门虽广大圆满摄机不𥁞不畅如来出世本怀。

　　一权一实释权实不同大不纳小释大小相隔今此正当大隔于小故小虽在座如聋若哑释签一十一云华严大机尚隔于别小机被隐一向不闻是故但立顿大之名不立一乘独妙之称非佛本怀良由于此华严顿大尚非本怀况复鹿苑故三藏教首及以部内粗尚未周故妙号都绝方等般若比说可知文。

　　所以者何初顿部有一粗(别教)一妙(圆教)一妙则与法华无二无别若是一粗须待法华开会废了方始称妙。

　　所以者何此征起释出不畅本怀之意皆由在昔不能开粗显妙故此以下历部拣教明判明开初顿部等于此别明顿中粗教须待开会者以时人谓华严胜故也。

　　次鹿苑但粗无妙(藏教)次方等三粗(藏通别)一妙(圆教)次般若二粗(通别)一妙(圆教)。

　　此约相待判前部中粗妙也。

　　来至法华会上总开会废前四味粗令成一乘妙诸味圆教更不须开本自圆融不待开也。

　　此开前四味部中三教之粗成今一乘妙也且昔部中三教既开昔部中圆还须开否故下即云诸味圆等也以今圆昔圆二圆不别此约教别与也若妙乐云圆人初心须闻开显诸法实相者盖昔圆人义有两向名字初心谓圆隔偏闻佛开权隔偏情泯非开圆体也若观行去已入实者但论增进如经拣众云除诸菩萨众信力坚固者是也信力五品坚固十信若昔部中三教权人来至法华一向须开若三教权果本是圆果岂可更开令成圆佛若对机之权亦不妨论开如云开丈六垢衣等也又妙乐云今经是圆复须开显者盖显法华中圆非但出前四时复须开显诸教也。

　　但是部内兼但对带故不及法华淳一无杂独得妙名良有以也。

　　正判昔部属粗除鹿苑外虽皆有圆以兼等故不得称妙粗人细人二俱犯过此约部通夺也释签一十云始自华严终至般若虽多不同但为次第三谛所摄今经会实方曰圆融文是故文初约部通开须云开前顿渐等也如上相待论判绝待论开约教别与约部通夺番覆抑扬方显法华出诸教上部圆教圆妙绝群经出世本怀于此畅矣故即引经四一为证。

　　故文云十方佛土中唯有一乘法无二亦无三(教一)正直舍方便但说无上道(行一)但为菩萨不为小乘(人一)世间相常住(理一)。

　　以纯一故独得妙名故引一以显妙盖一即妙也十方佛土等据其同者而言亦约佛意也一乘法者部圆教圆故无二亦无三者约教则无通教半满相对之二无三藏之三乘无有余乘即无别教及圆入别也约部则无般若所带之二无方等所对之三方等之藏则摄鹿苑二酥之别则该华严唯一佛乘故云教一正直舍方便但说无上道者文句五五云五乘是曲而非直通别偏傍而非正今皆舍彼偏曲但说正直一道也文䟽据说边属教一今据道名能通故属行一但为菩萨者约佛意但为菩萨据昔方便谓教化三乘今此同一菩萨人故云人一世间相常住者十界依正隔历差别之相名世间相以即理故皆常住也若乃情见生灭迁流廓𠇍情忘诸相常住常既即性非常无常言偏意圆斯之谓矣学者于此宜解会马。

　　时人未得法华妙旨但见部内有三车穷子化城等譬乃谓不及余经盖不知重举前四时权独显大车但付家业唯至宝所故致诽谤之咎也。

　　当代弘教之人未解法华开权绝待微妙旨趣但见经中有三车等喻乃谓不及华严等经盖不知三车等喻乃重举昔日之权意在指权即实故举三车显大车穷子付家业化城至宝所不知此意故有谤法之愆也三车羊车譬声闻乘鹿车譬缘觉乘水牛车譬菩萨乘即鹿苑三乘也化城文句七十八云以神力故无而歘有名之为化防非御敌名之为城文譬真谛涅柈能防见思也宝所譬寂光大经中名宝渚前四时权且三车等指昔三藏三乘而云重举前四时权者须知三周开显藏圆相对虽正开小机然举昔之权则该四时又此小机历前四时名四时权也妙乐五十三云立一开权之言于今乃成二意一者腾昔所施二为显实之所不指所开无由说实况指权是权知非究竟既显实已权全是实文诽谤释签十三云当知法华约部则尚破华严般若约教则尚破别教后心文人不见之故致诽谤。

　　约时则日轮当午罄无侧影(第五时)。

　　十界咸开无不成佛如日方中无处不南周礼用一尺五寸土圭立八尺之表夏至午时以侧日影求地之中以建国宋严观二师与太史何承天用此法测日影以定中国表北得影一尺五寸与土圭等地上余阴一寸天上万里则知天竺方为地中今云罄无侧影据天竺说。

　　约味则从熟酥出醍醐此从摩诃般若出法华。

　　五醍醐味释签一十九问彼经自以醍醐譬于涅柈今何得以譬于法华答一家义意谓二部同味然涅柈尚劣何者法华开权如破大阵余机至彼如残党不难故以法华为大[(冰-水+〡)*ㄆ]涅柈为捃拾若不尔者涅柈不应遥指八千声闻于法华中得授记莂见如来性如秋收冬藏更无所作文然彼经本无出法华之语今约义说故但云此从摩诃般若出法华。

　　信解品云聚会亲族即自宣言此实我子我实其父吾今所有皆是子有付与家业穷子欢喜得未曾有。

　　文句六三十一云十方法身菩萨影响者为亲族影响之众多是释迦昔日同业并共如来于二万亿佛所共开化之于其即是伯叔之行故用此为亲族文此实我子我实其父结会父子文句六二十一云实从我受学实是我子从我起解是我所生我实曾于二万亿佛所常教大法故我实是父文吾今所有皆是子有正付家业文句六三十一云一切大乘万德万行故云所有文又如来藏子性不殊故云皆是子有当知如来所有即子本有。

　　此领何义答即般若之后次说法华先已领知库藏诸物临命终时直付家业而已譬前转教皆知法门说法华时开示悟入佛之知见授记作佛而已。

　　临命终时灵山唱入涅柈时也譬前转教皆知法门文句六三十一云追指昔日大品领教所委有广略般若共不共法是汝所知即汝所有故法华但明佛之知见更不广说一切行相也文开示悟入文句四十三约四意消之一约四位住行向地二约四智道慧道种慧一切智一切种智即上圆位能契之智也三约四门四约观心妙乐云约智约位唯圣方开约观约门乃通名字不妨高位不弃众生文又二纸云若作余释为令之说徒施佛之知见安在文佛之知见佛知即一切种智具足三智佛见即佛眼具足五眼亦名真实知见若通途被开其不在座展转为说或在界外亦得闻之或佛灭后敦逼令信乃至久远四恶粗智人天世智若不开之则佛之知见永埋四趣长没人天若别开者则在座得益当机妙悟得受记者授记圣言说与曰授果与心期曰记若通途记如法师品初八部四众三乘之类在座闻佛一句偈者皆与授记当得菩提乃至灭后闻一句偈亦与授记若别记者如迹门别授应身记本门授法身记又揔与七百别与劫国名号等记五百也妙乐四廿六云二乘且与八相记者更令与物结净土缘菩萨已于多劫利物随熟随脱不假八相浅近之记二乘不尔是故须之文。

　　次说大涅槃者有二义。

　　佛出净土不说涅柈即以法华为后教后味如灯明迦叶等今佛熟前番人以法华为醍醐更熟后番人重将般若淘汰方入涅柈复以涅柈为后教后味。

　　一为未熟者更说四教具谈佛性令具真常入大涅槃故名捃拾教二为末代钝根于佛法中起断灭见夭伤慧命亡失法身设三种权扶一圆实故名扶律谈常教。

　　一为未熟者即五千起去人天被移者更说四教法华废竟今经复用故云更说而具追说追泯两种四教妙玄二廿二云涅槃圣行品追分别众经故具说四种四谛施权德王品追泯众经俱寂四种四谛文开权即四不可说也释签三十三云追者退也却更分别前诸味也泯者会也自法华已前诸经皆泯此意则顺法华部也至大经中更分别者为被末代故大经中具斯二说文具谈佛性令具真常涅槃经首广开常宗令一切众生皆知常住佛性入秘密藏止观云涅槃寄灭谈常辅行云寄应迹灭度谈法身圆常捃拾释签一十九云法华开权如已破大阵余机至彼如残党不难故法华为大[(冰-水+〡)*ㄆ]涅柈为捃拾文二为末代钝根妙玄十廿一云涅柈临灭更扶三藏诫约将来使末代钝根不于佛法中起断灭见广开常宗破此颠倒令佛法久住文起断灭见一者破戒拨无因果断见二者说于无常灭见夭伤慧命无戒门也亡失法身无乘门也若常途论自报慧命理体法身在众生不减诸佛不增以迷背故夭伤亡失今此为无乘戒两门以致慧命法身夭伤亡失意与常途自不侔矣设三种权扶一圆实辅行三下廿一云彼经四教皆知常住本意在圆权用三教以为稣息实不保权以为究竟文扶律谈常教释签云以彼经部前后诸文扶事说常若末代中诸恶比丘破戒戒门说于如来无常乘门及读诵外典则并无乘戒失常住命赖由此经扶律说常则乘戒具足故号此经为赎常住命之重宝也如释签三引经应有单复二义所言复者谓乘及戒以律助常意也若言不许畜八不净此是戒门事门若说如来毕竟入于涅槃及遮外典此是乘门理门此扶律谈常意也所言单者唯约戒门彼经扶律律是赎常住命之重宝四念处三二云若别圆有法身慧命何须赎命赎命意在藏通灰断之命令得法身常住也文既扶律说常则以律助常也如义例云佛世尚以涅槃为寿况末代根钝非助不前然上云设三种权扶一圆实何故结云扶律谈常且三权俱律耶须知上明经中具用四教则以偏助圆后以乘戒两门重扶三藏之意结归为末代钝根故云扶律谈常也。

　　然若论时味与法华同论其部内纯杂小异故文云从摩呵般若出大涅槃前法华合此经为第五时也。

　　妙玄十廿一云然二经教意起𥁞是同如法华三周说法断奠声闻咸归一实后开近显远明菩萨事涅柈亦尔先胜三修常乐我斥劣三修若无常无我断奠声闻入秘密藏后三十六问明菩萨事文论其部内纯杂小异妙玄十八云涅柈犹带三乘得道此经纯一无杂涅槃更不发迹此经显本义彰妙乐七十九约十六意拣云云故文云等别行义䟽记云彼经就般若部后分结撮五味次苐也文前法华等者今经时味既同法华故此文中更不别立时味但云前法华合此经为第五时也。

　　问此经具四教与前方等部具说四教为同为异答名同义异方等中四圆则初后俱知常别则初不知后方知藏通则初后俱不知涅槃中四初后俱知妙玄十二十三。

　　云问涅柈追说四方等正开四别教复有四若为分别答涅槃当四通入佛性别教次第后见佛性方等保证二不见性文今以涅柈追说四与方等中四对拣答名同义异四教名同知常不知常异圆则初后俱知常初心名字知五品观行知六根相似知住上分证知妙觉究竟知别则初不知后方知初即地前人也辅行三下二十九云别亦知中今言不知者前三不知圆理故也文若妙玄四三十一云别教初心即知常住者但中常住耳后即登地人也若得意者回向薄知藏通则初后俱不知观音玄记上十二云凡言别圆初后知常盖知人法不可灰断藏通反是故曰不知涅槃中四初后俱知辅行三下二十二云彼经四教皆知常住本意在圆文观音玄记上二十七云涅柈四教虽俱知常初心用观不无差别藏通且须顺于二谛别初心人未即圆法文释签二二十八云涅槃解即而行不即文。

　　问将五味对五时教其意如何答有二一者但取相生次第所谓牛譬于佛五味譬教乳从牛出酪从乳生二酥醍醐次第不乱故譬五时相生次第。

　　南本涅槃第十三卷圣行品中无垢藏王菩萨对佛称叹涅柈教胜佛印可竟佛言譬如从牛出乳从乳出酪从酪出生酥从生酥出熟酥从熟酥出醍醐醍醐最上佛亦如是从佛出十二部经从十二部经出修多罗从修多罗出方等从方等出般若波罗密从般若波罗密出大涅柈犹如醍醐文是则五味对教出自于佛也相生释签一十九云此五味教相生之文在大经圣行品末文此约教论相生也妙玄十十八云渐机于顿未转全生如乳三藏中转革凡成圣喻变乳为酪即是次第相生为第二时教不取浓淡优劣为喻也文此约机论相生也。

　　二者取其浓淡此则取一番下劣根性所谓二乘根性在华严座不信不解不变凡情故譬其乳次至鹿苑闻三藏教二乘根性依教修行转凡成圣故譬转乳成酪次至方等闻弹斥声闻慕大耻小得通教益如转酪成生酥次至般若奉敕转教心渐通泰得别教益如转生酥成熟酥次至法华闻三周说法得记作佛如转熟酥成醍醐此约最钝根具经五味其次者或经一二三四其上达根性味味得入法界实相何必须待法华开会。

　　义例六云五味唯喻一代五时浓淡文盖言经文相生虽显意取浓淡以譬涅柈教胜即约教论浓淡也今文教论相生机论浓淡者今易显故其实约机约教皆具二义下劣根性天亲呼为下劣小乘众香称为贫所乐法不信不解非其境界故维摩䟽一初引华严云此经不入二乘人手垂裕记二十云手以受物表信力故受法二乘不闻从何起信文慕大耻小得通教益释签三二十三云谓受弹斥令其叹大自鄙即生酥益相文辅行十二十四云密成通益文心渐通泰得别教益释签三二十三云至般若中不复同前悲泣之时故云通泰又云皆使令知即熟酥益相得此益已义成别人文辅行云密成别益文盖显二乘人于法华前不论改观故云密也三周说法法说周为上根人作三乘一乘说身子得悟譬说周为中根人作三车一车说四大弟子得悟因缘周为下根人作宿世因缘说千二百声闻得悟皆授初住入相之记最钝根妙玄十二十四云自有一人历五味如小乘根性于顿如乳三藏如酪乃至醍醐方得究竟文即最钝根性也其次者妙玄十二十四云自有利根菩萨未入位声闻或于三藏中见性是历二味自有方等中见性是历三味般若中见性是历四味文据此则一味不得入至于二味乃至三味不得入至于四味皆名次根也上达根性妙玄十二十四云自有一人禀一味如华严纯一根性即得醍醐不历五味也大经云雪山有草名曰忍辱牛若食者即得醍醐文即上达根性也前四时中鹿苑密入余皆显入故云味味得入于法华中但论增道也法界实相一体异名上有味味之言故重云耳若辅行云实相是别理法界是圆理据大经十千菩萨得一生实相初地同住是接入别五千菩萨得二生法界圆教二住是接入圆以教判文理还不异。

　　上来已录五味五时化仪四教大纲如此。

　　签云言次第者华严初云于菩提道场始成正觉在初明矣诸部小乘虽云初成自是小机见为初耳据信解品脱妙着粗故居其次大集云如来成道始十六年故知方等在鹿苑后仁王云如来成道二十九年已为我说摩诃般若故知在方等后亦知仁王在大品后法华云四十余年大经云临灭度时当知次第有所据也文此乃别论次第通则不然如妙玄十二云若华严顿乳别但在初通则至后故无量义云次说般若历劫修行华严海空法华会入佛慧即是通至二经乃至天日初出先照高山日若垂没亦应余辉峻岭故莲华藏海通至涅柈之后况前教耶若修多罗半酪之教别论在第二时通论亦至于后何者迦留陁夷于法华中面得受记后入聚落被害作结戒缘起又如身子法华请主后入灭均提持三衣至佛问五分法身灭不答云不灭虽云五分不灭终是小乘中意岂非三藏至后耶若方等教别论在第三时通论亦至于后何者陀罗尼云先于王城授声闻记今于舍卫国复授声闻记故知方等至法华后般若别论在第四时通论亦至初后何者始从得道夜至泥涅夜常说般若若涅槃别论在第五时通论亦至于初何者释论云从初发心常观涅槃行道此则通至于前若法华显露不见通前秘密边论理无障碍故身子云我昔从佛闻如是法见诸菩萨受记作佛岂非证昔通记之文文若论方等亦通于前净名略记下之上初云鹿苑理须密说弹斥又华严中四何须更论亦是其例既其一切俱通初后岂可方等不通于初文然只一五时论通论别别则次第通则互通并是如来赴机之相但于通中有文通义通若文通者如结集经家乃取部类相从之文收通归别如时长华严方等陀罗尼等是也若义通者如莲华藏海通至涅槃之后与天日若垂没余辉峻岭等是也此则不可收归于别也然非别五时无以见如来说法次第非通五时无以见教法融通。

　　自下明化法四教。

　　妙玄十二十八云问四教名义出何经答长阿含行品佛在圆弥城北尸舍婆村说四大教者从佛闻从和合众闻从多比丘闻从一比丘闻是名四大教文释签十三十一云但同有四非即藏等亦一往语耳然教定体与今不同文妙玄十二十九云月灯三昧经第六明四重修多罗谓诸行诃责烦恼清净私释会之诸行是因缘生法即三藏义也诃责是体知过罪即通教义也烦恼者若无烦恼即无智慧即别教义也清净者既举一净当名任运有常乐我等即圆教也然则四教在小乘中有名无义在大乘中有义无名是故经家引傍经论立此藏通别圆则名义备矣。

　　第一三藏教者一修多罗藏(四阿含等经)二阿毗昙藏(俱舍婆娑等论)三毗尼藏(五部律)。

　　四教义一初云此教明因缘生灭四圣谛理正教小乘傍教菩萨文修多罗此云法本出世善法言教之本也又翻契经契理契机也契理合于二谛契机符彼三根观经䟽初云经者训法训常文凡圣之所轨则曰法魔外不能改坏曰常此释训经者由也经由圣人金口故言经也此释义阿含如前阿毗昙翻无比法圣人智慧分别法义不可比故俱舍翻藏即包含摄持之义婆娑翻广说亦名五百说毗尼此翻为灭佛说作无作戒能灭身口之恶故即八十诵律也文南山云毗尼翻灭从功能为名非正译也正翻为律律法也从教为名断割重轻开遮持犯非法不定文五部律如来灭后上座大迦叶等五百圣人于毕钵罗窟内命优波离结集名上座部大众婆尸迦等一千凡圣窟外结集名大众部此二通称僧祇即根本也迦叶阿难末田地啇那和修优波鞠多五师体权通道故不分教后鞠多有五弟子各执一见遂分律藏为五部焉。

　　<PIC>P189p0071_01.gif</PIC>

　　<PIC>P189p0072_01.gif</PIC>

　　四教义云然此三法通名藏者以皆各含一切文理也又经通五人说法乐一二十五云佛及声闻天仙化人下四印定即名佛说文律唯佛制降佛已还不许措辞如礼乐征伐自天子出论通佛世灭后文句九二引出曜经云佛在波罗柰最初为五人说契经修多罗藏佛在罗阅祗最初为须那提说毗尼藏佛在毗舍离弥猴池最初为䟦耆子说阿毗昙藏文妙乐九十云故知别有阿毗昙藏是佛自说五百罗汉结集名相续解脱经后广集法相乃名为论文今此三藏皆是佛说若云佛说名经弟子所作名论一往语耳。

　　天台四教仪集注卷第三
永乐北藏第 189 册 No. 1629 天台四教仪集注（选录“集注”本文）


　　天台四教仪集注卷第四　　　　　稼四

　　南天竺沙门　　蒙润　　集

　　此之三藏名通大小今取小乘三藏也大智度论云迦旃延子自以聪明利根于婆沙中明三藏义不读衍经非大菩萨又法华云贪着小乘三藏学者依此等文故大师称小乘为三藏教。

　　通论小衍俱有三藏今则别指小乘不可以通难别故下即引经论以证别意大智度论释大品经龙𣗳造罗什译九倍略之百卷成文亦名释论智论大论迦旃延子此云文饰善赞咏故大论云佛灭后百年有迦旃延婆罗门(文)非佛世之迦旃延也聪明利根大论云迦旃延子辈是生死人不读不诵摩诃衍经非大菩萨不知诸法实相自以利根慧智于佛法中作诸论议(文)则知天台以小乘为三藏本乎经论背静法苑师毁之于前清凉观师赞之于后苑师谓法华云贪着小乘三藏学者乃以小乘为能别之言明知三藏不唯属小天台此名滥涉大乘特违至教(指法华为至教)清凉华严䟽云此师立义理致圆备但三藏名义似小滥以后三教亦有三故所以尔者良以智论之中多名小乘为三藏教成实论中亦自说云我今欲说三藏中实义故有据初对旧医戒定慧故立此三事条然不同异后二教通教意融三故别教依一法性而显三故圆教三一无碍故所以不名小乘教者此教亦有大乘六度菩萨三十四心断结成真佛故(文)释签十(七)云三藏通大小何故但属小今明如法华云贪着小乘三藏学者又大论中处处以三藏对衍而辩大小故准此文以三藏为小若通论者小衍二门俱有三藏但是通途非别意也若唯通途如何消通法华大论具如四教本中广明(文)然论别意有三一小乘三藏部别故二小乘三藏隔异故三小乘三藏破旧医故苑师谓法华以小乘为能别之言且法华大论皆罗什译论中既以小乘名三藏教故至译经二言双举为成偈文即别义也又大论云佛在世时无三藏名法华何云三藏学者湏知三藏之名起于结集法藏者故大论云摩诃迦叶将诸比丘在耆阇崛山中集三藏文殊尸利弥勒诸大菩萨亦将阿难集摩诃衍三藏是声闻法摩诃衍是大乘法复次佛在世时无三藏名但有持修多罗比丘持毗尼比丘持摩多罗比丘(文)是则结集经家既立三藏之名故译经者作此译耳故法华云三藏学者。

　　此有三乘根性。

　　此是总标三乘声闻四谛教苦为初门支佛因缘教集为初门菩萨六度教道为初门又三人亦通谛缘度三文句七(廿一)四念处一(二)云所言三者其义有八谓教理智断行位因果理三者声闻理在正使外缘觉理在习气外菩萨理在正习外教三者声闻禀四谛教缘觉禀十二因缘菩萨禀六度智三者声闻总相智缘觉别相智菩萨总别相智断三者声闻断正缘觉断习菩萨断正习行三者声闻为自修戒定慧缘觉为自修乐独善寂菩萨为众生修六度位三者声闻住学无学缘觉住无学菩萨三僧祗登道场因三者声闻带果行因缘觉望果行因菩萨伏惑行因果三者声闻断正如烧木为炭缘觉断习如烧木为灰菩萨正习𥁞如烧木无炭灰也(文)。

　　初声闻人依生灭四谛教。

　　闻佛声教故曰声闻生灭四谛止观一(十一)云苦则三相迁移(生异灭)集则四心流动(贪嗔痴等分)道则对治易夺灭则灭有还无虽世出世四皆变异故名生灭(文)自性不虚四皆谂实故名为谛也。

　　言四谛者一苦谛。

　　大经云凡夫有苦而无谛声闻有苦而有谛凡夫不见苦理故言无谛声闻能见无常苦空故言有谛法界次第中(十)云苦以逼恼为义一切有为心行常为无常患累之所逼恼故名为苦谓三苦八苦等。

　　<PIC>P189p0077_01.gif</PIC>

　　<PIC>P189p0077_02.gif</PIC>

　　二十五有依正二报是言二十五有者四洲四恶趣六欲并梵天四禅四空处无想五那含(四洲四趣成八六欲天并梵王天成十五四禅四空处成二十三无想天及那含天成二十五)别则二十五有总则六道生死。

　　辅行一下(廿一)云因果不忘故名为有(文)略云三有欲色无色或云九有三界分九地故国土名依报五阴假名是正报即苦谛之体四洲水中可居曰洲四恶趣三途加修罗以修罗一日一夜三时受苦故六欲希须名欲六天各有三种欲一饮食欲二睡眠欲三[婬-壬+(工/山)]欲梵王无想及五那含总在四禅经教别为三有者为破外道计梵王为生万物之主计无想无心为涅槃计五那含为真解脱故六道轮转相通故名为道辅行二上(廿五)引大论三十三问云云何六道复云五道答佛去世后五百年中部别不同各回佛经以从己义故使修罗一道有无不同(文)楞严中更开神仙一类为七趣又六道不出胎𡖉湿化四生俱舍颂云人旁生具四地狱及诸天中有唯化生鬼通胎化二(文)。

　　一地狱道梵语捺落迦又语泥𥠖此翻苦具而言地狱者此处在地之下故言地狱谓八寒八热等大狱各有眷属其类无数其中受苦者随其作业各有轻重经劫数等其最重处一日之中八万四千生死经劫无量作上品五逆十恶者感此道身。

　　地狱从处为名婆沙云赡部洲下过五百逾缮那乃有地狱梵语释签八(二十)云元梵天种还作梵语及以梵书(文)辅行七(十八)云光音初下展转出生是故五天并名梵种(文)翻彼梵语成此华言故云翻也周礼有象胥氏通四方之语东方曰寄南方曰象西方曰狄鞮(音低低之言知也)北方曰译今翻西语诸经皆云译者从通称也如周礼四官通称象胥氏苦具造恶之者受苦具度亦云苦器八寒八热偈云頞部陁尼剌部陀寒逼身疱及疱裂頞哳吒并嚯嚯婆唬唬婆三皆痛声六嗢(乌没反)钵罗钵特摩第八摩诃钵特摩青莲红莲大红莲如次对三种身色(已上八寒)等活(斩刺磨捣吹活等前)黑绳(黑绳绸量后方斩锯)三众合(苦具众至合党相残)嗥叫(众苦所逼悲嗥发声)大叫(极苦所逼大叫称怨)六炎热(火随身转热苦难堪)七极热(若内若外自身他身俱出猛火互相烧害)下八阿鼻(或云阿鼻旨亦云阿毗成论明趣果受苦时命及形五皆无间也)此八寒热根本狱各有眷属其类无数等活等八狱各有四门四门各有四狱谓煻煨尸粪锋刃烈河增一狱十六总有百二十八皆名游增有情游彼其苦增故准妙玄第六云八寒亦具百二十八而正理论等但云眷属故俱舍图热竖寒横于八寒边不列游增更有孤独鬲子轻系等狱遍在江海山林空中等处婆娑七云南洲有正有边东西二洲唯边无正北洲边正俱无三洲人若造重罪皆来南洲正狱及东西南洲边狱受苦妙玄六(廿八)云此正地狱在地下二万由旬其傍地狱或在地上或在铁围山间轻重傍轻正重重者遍历百三十六狱中者不遍下者复减经劫数等俱舍云等活等上六如次以欲天寿为一昼夜(人间五十岁为四天王一昼夜四天王五百岁为等活一昼夜当人间九百万岁又人间百岁为忉利天一昼夜忉利天一千岁为黑绳一昼夜当人间三千六百万岁)寿量亦同彼(等活寿同四天王五百岁黑绳寿同忉利天一千岁等活等苦寿如此可不畏耶)极热半中劫无间中劫全旁生极一中(难陀龙等寿一住劫)鬼日月五百(鬼以人间一月为一日积日为月寿五百年)頞部陁寿量如一婆诃麻(婆诃翻篅纻二十斛胡麻今俗所用盛米者是)百年除一𥁞(假使有人百年除一粒麻二十斛𥁞名为頞部陀寿)后后倍二十(第二疱裂二十婆诃麻后之六狱倍增可知)八万四千生死毗婆娑云五道各有自尔之力地狱色断还续妙乐五(三十)引毗昙云一切地狱初生之时皆有三念知此处是地狱由某因所生从某处来文句四(二十四)云初皆众生若受苦时痛声不复可分别妙乐五(三十)云初入地狱如本有语后时但作波波等声不复可辩文句云狱卒是变化令见非众生数初将罪人缚至阎王所者是众生数若受苦时非众生数妙乐五(三十)云有情非情并是共业所感而为心变(文)众生常为热苦所逼小狱通寒热大狱惟在热四解脱经称为火途且从热为名也五逆杀父杀母杀阿罗汉出佛身血破和合僧十恶身业三种谓杀盗淫口业有四妄言绮语两舌恶口意业有三贪嗔痴上品善不善业皆有三品而复有三如摭华钞。

　　<PIC>P189p0082_01.gif</PIC>

　　二畜生道亦云旁生此道遍在诸处披毛戴角鳞甲羽毛四足多足有足无足水陆空行互相吞啖受苦无穷愚痴贪欲作中品五逆十恶者感此道身。

　　梵语底栗车辅行二上(廿五)云畜生者褚六许六向究三反并通作褚六音即六畜也谓牛马鸡豚犬羊则摄趣不𥁞今通论此道不局六也旁生婆娑云形旁行旁此道遍在诸处婆娑云遍五道中有之故也文句四(三十四)云四天三十三天悉有而上天所乘象马等是福业化作非众生数也披毛如走兽等戴角如牛羊等鳞甲如鱼鳖等羽毛如飞禽等水陆空行此三是畜生所依处也妙玄云陆有三品重者土内不见光明中者山林轻者人所畜养大论以三类摄畜生𥁞谓昼行夜行昼夜行互相吞啖文句四(三十四)云畜生者多育冥盲冥者无明也强者伏弱饮血啖肉怖畏百端四解脱经称为血途从相啖边为名也中品其心劣前作已少悔俱舍颂云旁生极一中(旁生寿量多无定限其极长者亦一中劫谓难陀龙等诸大龙王皆住一劫能持大地)文句四(三十五)云劫初时皆解圣语后饮食异謟心而语皆变或不能语妙乐五(三十)云诸教相中畜生能言皆此时也又畜生能飞空自尔力也。

　　三饿鬼道梵语阇𥠖哆此道亦遍诸趣有福德者作山林冢庙神无福德者居不净处不得饮食常受鞭打填河塞海受苦无量謟诳心意作下品五逆十恶感此道身。

　　辅行二上(廿五)云梵语阇𥠖哆此翻祖父后生云祖父者从初受名又后生亦是后生之祖父也尔雅云鬼者归也尸子曰古者名死人为归人又云人神曰鬼地神曰祗天神曰灵又云饥饿谓饿鬼也恒被驱使此道亦遍诸趣辅行三下云此处在阎浮提下五百由旬有閰王界纵广量亦等是根本处亦有住阎浮提洲者有德者住花果𣗳林无德者居不净处东西二洲亦有鬼北洲唯有威德者诸天亦有随生处形或居海渚或在人间山林中或似人形或似兽形不得饮食重者饥火节𦦨不闻浆水之名中者伺求荡涤脓血粪秽轻者时薄一饱加以刀杖驱逼塞海填河四解脱经称为刀途从被刀杖驱逼为名也下品正作能悔故云下品俱舍颂云鬼日月五百以人间一月为一日寿五百岁更有三类九种内障外障无障如兰盆䟽今水陆施食正为𦦨口鬼神婆罗门仙出生所供为旷野鬼神鬼子母等。

　　<PIC>P189p0084_01.gif</PIC>

　　四阿修罗道此翻无酒又无端正又无天或在海岸海底宫殿严饰常好斗战怕怖无极在因之时怀猜忌心虽行五常欲胜他故作下品十善感此道身。

　　文句(二廿一)云四天下采花酝于大海鱼龙业力其味不变嗔妒誓断故言无酒无端正男丑女端舍脂是也无天净名䟽二(十四)云此神果报最胜邻次诸天而非天也妙乐二(廿九)云无天德故(文)或在海岸海底辅行二上(廿五)云世界初成住须弥顶亦有宫殿后光音天下如是展转至第五天修罗嗔便避之无住处下生此(文)文句二(廿一)云鬼道摄者居大海边畜生道摄者居大海底准此则知妙玄明或居半须弥山碞窟应天种摄妙乐引阿含四修罗次第住于海底各于海下二万由旬以为一宫居止处殊胜必兼多福方得生彼又楞严经明胎𡖉湿化四种之异属于鬼畜人天四趣所摄(具如彼文)宫殿严饰妙乐长阿含十八云南洲金刚山中有修罗宫所治六十由旬栏楯行𣗳等然一日一夜三时受苦苦具自来入其宫中属四趣者良有以也(文)常好斗战文句二(廿二)云毗摩质多生舍脂帝释纳为妻后谗其父遂交兵脚波海水手攻善见帝释以般若咒力不能为害(文)怕怖无极净名䟽二(十四)云往昔嫉妒恼他故常多怖畏(文)猜忌辅行二上(廿五)云又嫉佛说法佛为诸天说四念处则说五念处佛说三十七品则说三十八品常为曲心所覆猜者疑惧也诗传云以色为妒以行为忌害贤曰嫉故知修罗嫉贤忌行五常辅行一下三云以慈育物为仁以德推迁为义进退合宜为礼权奇超㧞为智言可反覆为信内德俱备方成人道慢强无德判属修罗又据善心仍居下品外扬五德本在轻他(文)十善对十恶立谓不杀等又十皆有止行二善如不杀止善放生是行善等。

　　<PIC>P189p0087_01.gif</PIC>

　　五人道四洲不同谓东弗婆提(寿二百五十岁)南阎浮提(寿一百岁)西瞿耶尼(寿五百岁)北郁单越(寿一千岁命无中天圣人不出其中即八难之一)皆苦乐相间在因之时行五常五戒五常者仁义礼智信五戒者不杀不盗不邪淫不妄语不饮酒行中品十善感此道身。

　　辅行二上(廿六)云梵语摩㝹赊此云意人中所作皆先意思易曰唯人为万物之灵礼云人者天地之心五行之端此亦未知五道故也婆沙云五道多慢莫过于人又云五道中能息意者亦莫过人(文)法苑云人者忍也于世违顺人能安忍四洲此世界下有三轮下风次水上金轮金轮之上有九山八海须弥居中铁围在外中绕须弥有七金山七香水海第七山外铁围之内即第八咸海东西南北有四大洲四洲土轮居金轮之上于四洲边复有二小洲具如俱舍弗婆提翻胜身阎浮提亦云赡部无热池侧有赡部林𣗳形高大其果甘羙依𣗳立名此方无故不翻西域记中翻为秽𣗳瞿耶尼翻牛货俱舍钞云劫初时高𣗳下有一宝牛为货易故郁单越亦云俱卢翻胜处胜三洲故俱舍颂云赡部洲人量三肘半四肘(尺八)东西北洲人倍倍增如次(东洲八肘西洲十六肘北洲三十二肘)唯有北洲人寿定一千岁余三且据极分为言未必全尔圣人不出其中不生于彼而阐化非不居彼准宝云经颇罗堕将弟子六百人住郁单越八难三途以为三人中则有四一肓聋喑哑二世智辩聦三佛前佛后四北俱卢洲天上一无想或指长寿天受此诸果报不得于圣化苦乐相间辅行(四九上)云若论果报南洲为下下若得值佛南洲为上上故大论六(十二)云阎浮提以三事故尚胜诸天北洲不及一能断[婬-壬+(工/山)]欲二识念力三能精进勇猛复有书般若是故诸天下来𦗟法故大经云下下因缘故生北洲乃至上上因缘故生南洲(文)妙玄六(廿九)云四天下人虽果报胜劣俱有生老病死同是轻报泥犁(文)五常五戒常者不易戒乃防非仁则不杀义则不盗礼则不淫信则不妄语智则不饮酒酒能昏性起过故也又五戒四性一遮酒乃遮制余性是恶大小乘禁戒此为根本止观四(二)云性戒者莫问受与不受犯即是罪受与不受持即是善若受戒持生福犯获罪不受无福不受犯无罪(文)辅行四上(三)云所言性者即旧戒也不待佛制性是善恶故名为性又云五戒者四性一遮故俱舍云遮中唯离酒为护余律仪若论制已性上更加一个制罪(文)性戒轮王亦用遮戒如来所制五戒十善开合之异身三可见不妄语则摄口业四种酒防意地则摄意三。

　　六天道二十八天不同(欲界六天色界十八天无色界四天)。

　　辅行二上(廿六)云今释典中所言天者亦名最胜亦名光明(文)文句四(未)云天者天然自然乐胜身胜(文)二十八天不同举竖包横也若统论一佛化境则有三千大千世界(三千者小千中千大千也二禅统一小千三禅统一中千四禅统一大千三千是总大千是别总别双举以别显总也)俱舍颂云四大洲日月苏迷卢欲天梵世各一千名一小千界(谓一千四洲一千日月一千须弥一千六欲天一千初禅天总名小千世界)此小千千倍说名一中千(一千个小千世界名中千世界)此千倍大千(一千个中千世界名大千世界小千为一二禅所覆中千为一三禅所覆大千为一四禅所覆例此应云千个初禅为小千千个二禅为中千千个三禅为大千小千如十钱中千如十贯大千如千个千贯然以十万为亿则大千有万亿日月而光明经云百亿日月乃至百亿非非想天等者盖亿有四种一十万为亿中千有十亿大千万亿二百万为亿中千有一亿大千有千亿三千万为亿大千则有百亿光明据此数也四万万为亿大千世界但有十亿又复四禅非想唯一亦言百亿者光明记五七云以下望上言之耳又恐翻译之讹也以义净重翻则无百亿非想之言又瑞应经云三千日月万一千天地之中央者万即大千谓万亿二千即中千小千也盖言佛生迦维卫国是三千世界之中夫也)皆同一成坏(须知成住坏空各二十劫为一大劫一增一减为一小劫于住劫中二十增减每一增减有小三灾坏于有情住劫𥁞时乃有大三灾坏于世界经二十劫空劫成劫各二十劫并约住劫数量而论)业道增寿减至十三灾现刀疾饥如次七日月年止(据瑜伽论人寿减至三十岁饥馑灾起七年七月七日止减至二十岁时疾疫灾起七月七日止减至十岁时刀兵灾起七日七夜止今俱舍云至十三灾现者乃据减劫之极为言也故自十岁逐次逆对则十岁刀兵乃对七日二十岁时疾疫乃对七月三十岁时饥馑乃对七年则与瑜伽初无异也垂裕记十（十二）引什师云婆须蜜从忉利天下生王家作太子化众人言我等祖父寿命极长以今嗔恚无慈故至此短寿是故汝等当行慈心众人从命恶心渐薄此后主子寿二十岁如是展转增至八万四千岁也文论增则子年倍父年则自十岁增至八万四千论减则百年减一年则自八万四千岁减至十岁故一增一减为一小劫)三灾水火风上三定为顶(二禅为火灾顶三禅为水灾顶四禅为风灾顶)如次内灾等四无不动故(初禅内有觉观能烧恼心等外火灾二禅内有喜受与轻安俱润身如水故遍身粗重等外水灾三禅内有动息息亦是风等外风灾四禅无内患故亦无外灾)然彼器非常情俱生灭故(彼器即依报虽云不动非是常住不坏之法情即有情正报彼天宫殿情生则生情灭则灭)要七火一水七水火后风(初禅已下七经火灾是则七番成住坏空当七大劫第八水灾齐于二禅又一番成坏当八大劫如是初禅已下七七四十九火二禅已下七番水灾成五十六劫初禅已下又七火灾当六十三劫第六十四劫风灾坏至三禅也又火灾兴由七日并现劫未坏时六日隐在双持山下世界坏时后六日渐出水灾起时由雨霖注风灾生时由风相击从下风轮有猛风起又业力尽随处生风)。

　　初欲界六天者一四天王天(居须弥山腹)二忉利天(居须弥山顶自有三十三天已上二天单修上品十善得生其中)三夜摩天四兜率天五化乐天六他化自在天(已上四天空居修上品十善兼修未到定得生其中)。

　　俱舍颂云六受欲交抱执手笑视[婬-壬+(工/山)]初如五至十色圆满有衣(辅行六上二云地居形交忉利以风为事夜魔抱持兜率执手化乐视笑他化但视文六欲天化生时四天王天如五岁儿乃至他化如十岁儿后则渐长如其身量色界初生身量即成旦具天衣如梵众天初生长半由旬)四天王天东方提头赖吒天王此云持国护持国土故居黄金埵领乾闼婆富单那南方毗留勒叉天王此云增长令他善根增长故居琉璃埵领鸠槃茶薜荔多王有九十一子(如灵感传)西方毗留博义天王此云广目亦云非好报亦云杂语能作种种语故居白银埵领毗舍阇毒龙等北方毗沙门天王此云多闻福德之名闻四方故居水晶埵领夜叉罗刹诸处建立天王掌事见唐天宝元年如僧史略俱舍颂云妙高层有四相去各十千(梵语苏迷卢亦云须弥此云妙高妙谓四实所成高谓出众山表始从水际至山半腹分为四级相云各十千由旬)旁出十六千八四二千量(此横广也旁即是横最下一层广十六千逾[跳-兆+善]那第二层八千第三层四千第四层二千也)坚首及持鬘桓憍大王众如次居四级(坚首第三皆药叉众大王即四天王坚首最下级乃至四王居最上级)亦住余七山(诸药又众亦住余七金山是四王所部众故)又日月宫城五风所持(一持二养三受四转五调)齐双持山顶旋环山腹照四天下双持山高四万二千由旬须弥七金及铁围山入水皆八万四千由旬须弥出水亦八万四千由旬余之八山半半论减乃至铁围山高三百二十八由旬二俱卢半九山广阔皆等高量(俱卢舍此云二里)日宫广五十一由旬月宫广五十由旬俱舍颂云夜半日没中日出四洲等(辅行引长阿舍二十二云郁单越夜半弗婆提日没阎浮提日中瞿耶尼日出经文次第四方遍说彼经又云阎浮提为东弗子逮为西乃至单越为西于逮为东以由日月转故皆谓日出处为东文)近日自影覆故见月轮缺(如新月则西近于日自影覆东故见东缺残月则东近于日自影覆西故见西缺)忉利此云三十三山顶四角各有八宫中帝释殿背世三十三人天帝为主于摩竭陀国修胜业故故同生此俱舍颂云妙高顶八万(径过八万逾[跳-兆+善]那)三十三天居四角有四峰金刚手所住(有药叉神名金刚手执金刚杵止住其中护诸天故)中宫名善见(见者称善故)周万逾[跳-兆+善]那高一半金城(善见外墙以金为之高一由旬半城有千门)杂饰地柔软中有殊胜殿周千逾[跳-兆+善]那外四苑庄严众车粗杂喜(城外四苑一众车苑随天福力种种车现二粗恶苑粗涩战器天欲战时刀杖等现三杂林苑杂受欲乐故四喜林苑极妙之境观者无厌名曰喜林也)妙地居四方相去各二十(苑边有地去苑各二十由旬)东北圆生𣗳(城外东北𣗳名圆生挺叶开花妙香芬馥顺风遍满百逾[跳-兆+善]那逆风犹遍五十逾[跳-兆+善]那)西南善法堂(三十三天时集于彼议论如法不如法事)单修上品十善(拣夜摩已上兼修定故)夜摩此翻善时亦名时分时时唱快乐故兜率此云妙足新云睹史陀此云知足于五欲境知止足故化乐于境变化自娱乐故他化自在欲得境时余天为化假他所作以成己乐即魔王也净名云多是不思议解脱菩萨住赤色三昧不取不舍应为魔王(文)未到定未入根本禅也止观九(四)云住欲界定从是心后泯然一转虚豁不见欲界定中身首衣服床铺犹如虚空冏冏安隐身是事障事障未来障去身空未来得发是名未到定相(文)然生上四天自是欲界定力今从欲天极处为言云未到定不必四天皆尔俱舍颂云欲天俱卢舍四分一一增(四分之一即半里也初四天王长半里上五并半里论增)人间五十年下天一昼夜承斯寿五百上五倍倍增(四天王寿五百岁以人间五十年为一日忉利千岁以人间百年为一日乃至他化十六千岁以人间千六百年为一日)法华文句(二十九)云三光天子是帝释内臣如卿相四王是外臣如武将(文)又帝释为地居天主魔王为六欲天主虽主欲界帝释四王欲行佛法魔不得制(如感通传)。

　　次色界十八天分为四禅初禅三天(梵众梵辅大梵)二禅三天(少光无量光光音一)三禅三天(少净无量净遍净)四禅九天(无云福生广果已上三天凡夫住处修上品十善坐禅者得生其中无想天外道所居无烦无热善见善现色究竟已上五天第三果居处上之九天离欲粗散未出色笼故名色界坐得禅定故得禅名)。

　　妙玄云正报之身是清净色非如欲界垢染色也十八天此准上座部立若萨婆多宗唯立十六天以梵辅大梵合为一无别处故无想广果合为一身寿同故若经部宗(佛灭后四百年初从一切有部复出一部名为经部立义准经不依律论)立十七天梵辅大梵身量别故上座部中须明十八者以广果无想身寿虽同因果有异广果以无寻伺为因果无想以无心为因果四禅梵语禅那此翻为定摄心专注不流散故世出世间此禅为根本各有支林功德如法界次第。

　　<PIC>P189p0096_01.gif</PIC>

　　辅行九上九引婆沙中问初三何故五二四何故四答自古相承云欲界五欲为外乱二禅喜为内乱初禅治外乱之始三禅治内乱之始故各有五二禅外乱息四禅内乱息是故二四但立四支初禅三天梵者净也无欲染故十八天皆净无欲此当其首偏得净名梵众是民梵辅是臣大梵即王也劫初先生劫尽后灭主领大千然通论有万亿梵王唯此是大千之中王名尸弃得为大千之主降此不得(横论)又初禅有语言号令能统上冠下故也如法华云娑婆世界主梵天王尸弃大梵若摩醯首罗居色界顶报胜为王无统主义以二禅已上无言语法是故诸禅亦各以报胜为主非统御也(竖辩)具如法华文句净名䟽明若涅槃䟽云娑婆世界主正是首罗又云梵王只领小千而已乃古师之说非经家正意二禅三天少光光明少故无量光光明转增无限量故光音以光当语音故新译云极光三禅三天少净意识嗜乐离喜而纯乐受故无量净净胜于前不可量故遍净乐受最胜净周普故四禅九天无云者下虽空居依云而住此无云首特号无云业䟽云第四禅上云居轻薄如星散住不同下天如云密合(文)福生者修胜福力方生此天从因彰名广果者凡夫之果无胜过故无想者一期中间心想不行故无烦杂无热恼善相见善现相究竟无极此五天三果所居名五不还天若俱舍旧图次第而上若准楞严第九皆横在四禅中彼四禅天独有钦闻不能知见如今世间旷野深山圣地道场皆罗汉所住持故世间粗人所不能见(文)又色究竟中有摩醯首罗此翻大自在天俱舍颂云色天逾[跳-兆+善]那初四增半半(谓梵众半逾[跳-兆+善]那梵辅一大梵一半少光二也)此上倍倍增(无量光四光音八乃至遍净六十四)唯无云减三(下遍净天既六十四无云倍应百二十八身寿但有一百二十五者谓从变易受入不变易受难故各减三变易不变易约三灾坏不坏说)少光上下天大全半为劫(少光已上大全为劫谓少光二大劫乃至色究竟万六千大劫少光已下大半为劫以由身量与寿量等大梵身既一由旬半故寿当一劫半故以四十小劫为一大劫则六十小劫成劫半也梵辅寿一劫身一由旬四十小劫也梵众身半由旬故寿半劫二十小劫也)。

　　三无色界四天(空处识处无所有处非非想已上四天只有四阴而无色蕴故得名也)。

　　若厌色笼修四空定生四空天名无色界辅行六上(四)云从第四禅欲入空处必作方便灭三种色一可见可对色(色尘)二不可见可对色(五根四尘)三不可见无对色(法入少分无表色也)此之三色并在色界欲入无色故灭此三(文)无色界色小乘空有二宗各计不同大众部云但无粗色非无细色妙玄四(六)引毗昙云无色有道共戒戒是无作色以无漏缘通故此戒色随无漏缘至无色也(文)释签四(三十一)云言无漏缘通者通九地也既通九地岂隔无色(文)妙乐六(九)云无色虽无四大造色定果所为皆是墙壁(欲色二界业果所为)三界皆以意识维持若约诸宗无色非全无四大色雅合其宜(文有门计有色合经墙壁譬)此是有宗计有色也妙玄引成论云色是无教法(此是空宗牒有宗计)不至无色(此是空宗难有宗也难云应不至无色耶如读教记戒体中辩)此是空宗计无色也然小乘计有是不了义说无色者乃名了义大乘反此楞严经云是四空天身心灭尽定性现前无业果色孤山释云谓无业果色者显有定果色也此与小乘有宗义合若大经云无色界色(是佛境界)非诸声闻缘觉所知者此是大乘说有色义也空处禅门六(九)云此定最初离三种色心缘虚空既与无色相应故名虚空定也(文)识处禅门六(十一)云舍空缘识以识为处正从所缘处受名故名识处(文)无所有处行者厌于识处无边于是舍之入无所有处亦名不用处禅门六(十二)修此定时不用一切内外境界外境名空内境名识舍此二境故言不用处(文)非非想止观六(四)引阿毗昙婆沙云非无想天之无想非三空之有想故言非想非无想也人师云无想是色天异界不应仍此得名就同界释名前无所有定已除想今复除无想想无想两舍故言非有想非无想(文)辅行六上(五)人师尚不许引色无想天况总引四禅既是论文取亦无失人师释义亦未全非今家俱存故无破斥(文)止观九(八)云此定不缘识处故非想不缘不用处故非非想(文)只有四阴辅行五上(廿四)云蕴之与阴新旧异译(文)积聚名蕴盖覆名阴积集有为盖覆真性然诸文或云四禅八定或云四定者辅行九上初云若色无色二界想对则色界名禅无色界名定若总以上界望于下欲则上二界俱名定地下界为散文。

　　上来所释从地狱至非非想天虽然苦乐不同未免生而复死死已还生故名生死此是藏教实有苦谛。

　　一往言之三途唯苦诸天纯乐人中苦乐相间通而言之天亦有苦妙玄六(廿九)云六欲天者地天别有修罗斗战之难通有五哀死相苦等地狱色天虽无下界诸苦而为色所笼若命尽时不乐入禅风触吹身唯除眼识余皆有苦四空诸天虽无欲色界等苦如疮(空处)如㿈(识处)如病(无所有处)如箭入体(非非想)成就细烦恼(文)及非想有八苦等文句六云三藏教诠生灭故云实有也。

　　天台四教仪集注卷第四
永乐北藏第 189 册 No. 1629 天台四教仪集注（选录“集注”本文）


　　天台四教仪集注卷第五　　　　　稼五

　　南天竺沙门　　蒙润　　集

　　二集谛者即见思惑又云见修又云四住又云染污无知又云取相惑又云枝末无明又云通惑又云界内惑虽名不同但见思耳。

　　集者招集为义惑与业俱能招生死而今但云惑者前苦谛中已明善恶业故即见思惑示集谛之体也见者若云见理时能断此惑即从解得名若云见只是假(谓因成相续相待三假也)假者不实为义即当体受称。

　　<PIC>P189p0103_01.gif</PIC>

　　<PIC>P189p0104_01.gif</PIC>

　　<PIC>P189p0104_02.gif</PIC>

　　<PIC>P189p0105_01.gif</PIC>

　　思惑入修道位重虑缘真辅行云虑谓思虑见道观真已发无漏今复重观故云重虑此惑即除名思惟惑此从解得名若云思假及爱惑者此当体受称然见惑从法尘起能障真理思惑从五尘起能牵三界此皆约欲界多分说细论不拘见修见惑见道所断思惑修道所断约能断位名所断惑也四住见为一住思惑分三因此二惑故住着三界染污无知妙乐一廿四云然小乘中立二无知染污无知无明为体不染污无知劣慧为体谓味势熟德时数量耳(文)(诸法滋味损益等势成熟德用近远等时一二等数大小等量)取相惑三惑皆名取相观音玄记上七云见思取生死相尘沙取涅盘相无明取二边相今见思取六道生死之相也枝末无明对根本得名见思以无明为根本故云枝末于一切法无所明了故曰无明通惑对别惑得名见思通三乘人断故曰通惑尘沙无明别在菩萨所断故名别惑界内惑对界外得名见思润有漏业招三界生故云界内尘沙润无漏业无明润非漏非无漏业招变易生故云界外尘沙则通界内外也。

　　初释见惑有八十八使所谓一身见二边见三见取四戒取五邪见(已上利使)六贪七瞋八痴九慢十疑(已上钝使)此十使历三界四谛下增减不同成八十八谓欲界苦十使具足集灭各七使除身见边见戒取道谛八使除身见边见四谛下合为三十二上二界四谛下余皆如欲界只于每谛下除瞋使故一界各有二十八二界合为五十六并前三十二合为八十八使也。

　　法界次第上七云使以驱役为义能驱役行者心神流转三界故通受使名身见于阴入界中妄计为身强立主宰恒起我见诸文或云身见或云我见止观十(十六)双列二名云求我叵得故则身见破身见破故则我见破文辅行五下九云外人计我如麻豆及母指等或计遍身神身四句及一异等文边见于身见上计我断常执常非断执断非常随执一边也见取谓因此见通至非想信此非余执劣为胜戒取执邪为道名非因计因及鸡狗等戒名戒取邪见由计断常不信因果复计此我以为自然𡨋初世性世性即是二十五谛(一𡨋初二从觉等如图子)及六谛等或计从于父母微尘梵天等生皆名邪见贪是己法者爱即指五见为己法也嗔非己法故嗔痴不识见中苦集慢我解他不解疑犹豫不决利钝利则造次恒有钝则推利方生五钝亦名见中思亦名推利思亦名背上使利使若去钝使亦亡故属见摄四谛下惑增减不同前云集谛虽在惑业今历四谛者集是能迷苦是所迷又道灭虽是出世间因果由迷苦集道灭亦迷如不识病亦迷于药此四谛惑俱舍颂云苦下具一切集灭各除三道除于二见上界不行嗔辅行五下九问四谛下惑依何理教增减不同耶答依阿毗昙上界不行嗔无相害故有善欲故性寂静故心滋润故然止而不行非能断也故法华中蜈蚣喻嗔通三界妙乐六(三十二)云小乘中云上界无恚非𥁞理也问何故身边唯在苦耶答此见依身故名身见依于身见而起边见余三非身故无此见又见苦断故故在苦下四空无色有身见者虽无粗色而有细色所执未云即是身见非想八苦其义可知问戒取何故唯在苦道答唯彼所起问戒取计因苦谛是果何故在苦答计多苦行望为实因故在苦下非出世道妄为出道是故复于道处能起集灭异此故无身见无身见故亦无边见集灭非道不生戒取又复戒取在于苦道二谛下者本是内道见苦能断本外道者见道能断故惟在二此有亲疏之义孤山作六十四句解(云云)八十八使且㨿见惑婆沙中云九十八使者兼十思故也辅行五下十云以十缠为九十八论文所出不同或名三结止观云初果所破如竭四十里水功夫甚大恐闻者生疑略断三结谓身见戒取疑(如下图示)。

　　<PIC>P189p0109_01.gif</PIC>

　　二明思惑者有八十一品谓三界分为九地欲界合为一地四禅四定为八共为九地欲界一地中有九品贪嗔痴慢言九品者上上上中上下中上中中中下下上下中下下上八地各有九品除瞋使故成八十一也。

　　此界系思亦名迷事思亦名正三毒异俱生思及推利思也九地所依处得名欲界同一散地故合为一于九地中各有九品贪瞋痴慢但上八地无嗔耳不言疑者见道已断理合无疑断此惑时或直缘一真谛或于四谛中随缘一谛故止观中云见惑如四十里水思惑如十里水大经云初果所断如四十里水其余在者如毛一渧。

　　上来见思不同总是藏教实有集谛。

　　此惑有为有漏之因故云实有上明见惑八十八使思惑八十一品乃见思俱开若云九十八使乃开见合思若云四住开思合见但云见思俱合义也或云三漏(欲有无明)或云四流(见欲有无明)或云上下五分妙乐七十八云上五分中色染无色染一向唯上棹举等三虽复通下不能牵下故云上分言下分者贪虽通上不是惟上嗔一唯下不通于上余三遍摄一切见惑虽复通上而能牵下故名为下故俱舍云由二不超欲由三复还下纵断贪等至无所有由身见等还来欲界(文)。

　　<PIC>P189p0111_01.gif</PIC>

　　三灭谛者灭前苦集显偏真理因灭会真灭非真谛。

　　法界次第中(十一)云灭以灭无为义结业既尽则无生死之累故名为灭妙玄二(二十)云二十五有子果缚断是灭谛(文)观音玄记上(十七)云灭谛之体是二涅槃虽非真谛能𡨋于理故云因灭会真灭非真谛因灭苦集方能会真非谓此灭便是真谛止观一(十二)云法性自天而然集不能染苦不能恼道不能通灭不能净如云笼月不能妨害却烦恼已乃见法性经言灭非真谛因灭会真灭尚非真三谛焉是(文)辅行一下(十一)云当知苦集但是能覆不能恼染道灭能显而理本净法性如月苦集如云道如却除灭如却已(文)。

　　四道谛者略则戒定慧广则三十七道品此三十七合为七科。

　　法界次第中(十)云道以能通为义正道及助道是二相扶能通至涅槃故名为道(文)妙玄二(二十)云戒定慧无常苦空能除苦本是道谛(文)略则戒定慧释签(三九)道品虽多戒等摄𥁞戒摄三(正语正业正命)定摄十(四如意足定根定力除觉定觉舍觉正定)慧摄十八(四念处四正勤进根慧根进力慧力择觉进觉喜觉正见正思惟正精进)通定慧(念根念力念觉正念止观七九云念通缘两处)通三学(信根信力辅行云一切诸法信为本故文)广则三十七道品三四二五单七只八若六度摄三十七具如辅行七上(廿一)道品者法界次第中(十二)云品者类也此七科法门悉是入道浅深之气类故云道品也(文)。

　　<PIC>P189p0113_01.gif</PIC>

　　然此道品通正通助通大通小通漏通无漏亦漏亦无漏并如止观第七具释又小唯正道大通正助今是小乘道品义当相生。

　　一四念处一观身不净(色蕴)二观受是苦(受蕴)三观心无常(识蕴)四观法无我(想行蕴)。

　　四念处一五云四者数也念者观慧也处者境也今言四者人于五阴起四倒故于色多起净倒于受多起乐倒于想行多起我倒于心多起常倒举四倒故言四也若相生次第应言识受想行色若粗细次第应言色行想受识今从语便故言身受心法文若迷心不迷色则数为五阴若迷色不迷心则数为十二入若心色俱迷者则数为十八界如婆沙论俱舍颂云聚生门种族是蕴处界义愚根乐有三故说蕴处界(诸有为法和合是聚义生长门是处义以能生长心心所法种族是界义如一山中有金银铜铁等名多界等补注十三卷十二纸)。

　　<PIC>P189p0114_01.gif</PIC>

　　<PIC>P189p0114_02.gif</PIC>

　　观身不净四念处一六云一切色法名之为身内身外身内外身己名内身眷属及他名外身若己若他名内外身此三种色皆从前世不净业生则有五种不净谓生处种子相性究竟生处者女人之体是不净聚虫脓秽恶合集成立经十月日二脏间夹迮隘如狱释论云此身非莲华亦不由旃檀粪秽所长养但从尿道出种子不净者揽父母遗体赤白二渧于中而住是识随母气息出入是为受身最初种子不净也相不净者头等六分从首至足纯是秽物譬如死狗𥁞海水洗洗死尸𥁞唯余一尘一尘亦臭性不净者根本从秽业生托于秽物长养其性自尔不可改变究竟不净者业𥁞报终捐弃冢间如朽败木大小不净盈流于外文观受是苦四念处一七云领纳名受有内受外受内外受缘内名内受缘外名外受缘内外名内外受又意根受名内受五根名外受六根名内外受一一根有顺受违受不违不顺受于顺生乐受于违生苦受于不违不顺生不苦不乐受乐受是坏苦苦受是苦苦不苦不乐受是行苦观心无常者心即心王心王不住体性流动若粗若细若内若外皆悉无常观法无我四念处一七云法名轨则有善法恶法无记法人皆约法计我我能行善行恶行无记若于心王计我已属心念处摄若于心数计我从九心数一切善数恶数通大地数并属行阴法念处摄此等法中求我决不可得龟毛兔角但有名字实不可得若善法是我恶法应无我若恶法是我善法应无我若无记是我无记不能起业但名因等起因此无记起善起恶善恶业尚非我因等起何得是我当知皆无有我但是行阴故经云起惟法起灭惟法灭但是阴法起灭无人无我众生寿命虽有法起亦是颠倒颠倒者即是身边二见想行蕴者止观五八云想取相貌行起违从文念处居初者一佛嘱佛将入涅槃阿难请问佛去世后比丘依何修道佛答比丘当依四念处行道二依经止观五二云大品云声闻人依四念处行道菩萨初观色乃至一切种智章章皆尔故不违经文三现前止观五连云又行人受身谁不阴入重担现前是故初观文辅行七上十二云以四念处能为大小观行初门如来殷勤遗嘱意在于斯文。

　　二四正勤一未生恶令不生二已生恶令灭三未生善令生四已生善令增长。

　　正则不邪勤则不怠辅行七上(十二)云只是于前念处精勤除恶生善文从语便先除二恶次生二善㨿行必以已生善恶居先未生善恶居次并先明灭恶次明生善文止观七(二十六)引十住毗婆沙偈云断已生恶法犹如除毒蛇断未生恶法如预防流水增长已生善如溉甘果栽未生善为生如钻木出火文一未生恶令不生四念处观时若懈怠心起及诸烦恼恶法虽未生恐后应生遮信等五种善根今为不令生故一心勤精进方便遮止不得令生也二已生恶令灭四念处观时若懈怠心起诸烦恼覆心离信等五种善根如是等恶若已生一心勤精进方便除断令𥁞也三未生善令生四念处观时信等五种善根未生为令生故一心勤精进方便修习令善根生也四已生善令增长四念处观时信等五种善根已生为令增长故一心勤精进方便修习令不退失增长成就法界次第中十三。

　　三四如意足。

　　(欲念进慧)法界次第中(十三)云智定力等所愿皆得故名如意足此四属定六神通中身如意足藉兹而显又通因定生亦可六通因兹并发四正勤是慧慧观不勤念处不成反招散动如风中灯令修如意如加密室定慧均等欲者希向慕乐庄严彼法言彼法者谓念处境言庄严者修希向心令法端羙凡所修立一切诸法若无乐欲事必疏遗念者专注彼境一心正住若无一心观法断绝进者唯专观理使无间杂无杂故精无间故进凡所修立一切诸法若无精进事必不成慧者止观法界次第皆名思惟思惟彼理心不驰散当知四法是入定方便(出辅行七上十二)㭊玄下(三十六)云四观神足心所中慧以觉察为义妙乐二(入云)思是慧数文。

　　四五根(信进念定慧)。

　　辅行七上(十二)云修前诸品纵善萌微发根犹未生根未生故萌善易坏令修五法使善根生故此五法皆名为根文信者信于谛理能生一切无漏根力禅定解脱三昧等然此信根必依念处若无信境根何能生进者信诸法故倍䇿精进念者但念正助之道不令邪妄得入定者摄心在正道及诸助道善法中相应不散慧者念处之慧为定所摄以观自照不从他知。

　　五五力(同上根名)。

　　前不入故进修五力令根增长则能排障同上根名者辅行七上(十三)云问名同于根何须更立答善根虽生恶犹未破复更修习令根增长是故此五复受力名根成恶破故名为力(文)释签一(丸)云信解品云无有欺怠嗔恨怨言欺为信障怠为进障嗔为念障恨为定障怨为慧障若根增长能破五障故名为力(文)信力信谛不为邪外诸疑所动进力观谛心无间杂本求道果未证不休念力持谛破边邪想不令烦恼之所破坏定力若成能破欲界一切诸散能于诸禅互无妨碍不同单修根本之相慧力能破一切邪外等慧能破一切见爱等执。

　　六七觉支(念择进喜轻安定舍)。

　　修前不入由定慧不调故用七觉均调学谓觉了支谓支分法界次第中(十四)云无学实觉七事能到(文)止观七九云心浮动时以除觉除身口之粗以舍觉舍于观智以定心入禅若心沉时以精进择喜起之念通缘两处(文)辅行七上(十三)云定慧各三各随用一得益便止无假遍修若全无益方趣后品念能通持定慧六分是故念品通于两处文。

　　七八正道(正见正思惟正语正业正精进正定正念正命)。

　　正以不邪为义能通至涅槃故名为道正见修无漏十六行故明见四谛正思惟以正思惟发动此观正语以无漏智除四邪命常摄口业住正语中正业以无漏智除身邪命住于清净正身业中正精进勤修涅槃善入正谛正定正住于理决定不移正念心不动失正直不忘正命以无漏定慧通除三业中五种邪命见他得利心不热恼而于己利常知止足住清净正命。

　　<PIC>P189p0121_01.gif</PIC>

　　已上七科即是藏教生灭道谛。

　　辅行一下(十一)云菩提烦恼更互相倾故名生灭。

　　然如前所列四谛名数通下三教但是随教广狭胜劣生灭无生无量无作不同耳故向下名数更不再列。

　　释签三(八)云问何故立四种四谛之殊答谛本无四谛秪是理理尚无一云何有四故知依如来藏同体权实依大悲力无缘誓愿物机所扣不获而用机宜不同致法差降从一实理施出权理权实二理能诠教殊故有四种差别教起涅槃实后暂用助圆故须具用偏圆事理故今引之以显诚证三偏一圆界内界外各一事理故成四种(文)广狭等者以藏通造六故狭别圆造十故广藏别不即故劣通圆谈即故胜于广狭境各论胜劣则成四种四谛迷真有重轻故论生灭无生迷中有重轻故论无量无作不可作寻常迭论胜劣释也生灭妙玄二(二十)云迷真重故从事受名如前释无生妙玄二(二十)云迷真轻故从理得名苦无逼迫相集无和合相道不二相灭无生相无量妙玄云迷中重故从事得名苦有无量相十法界不同故集有无量相五住烦恼不同故道有无量相恒沙佛法不同故灭有无量相诸波罗蜜不同故(文)无作妙玄云迷中轻故从理得名止观一三云阴入皆正无苦可舍无明尘劳即是菩提无集可断边邪皆中正无道可修生死即涅槃无灭可证(文)。

　　然四谛之中分世出世前二谛为世间因果(苦果集因)后二谛为出世间因果(灭果道因)。

　　释签三(八云)苦集只是世间一法道灭秪是出世一法世出世法因果性殊而因必趣果因果𩔗异故值四殊(文)。

　　问何故世出世前果后因耶答声闻根钝知苦断集慕果修因是故疑也。

　　声闻根钝苦为初门支佛以集菩萨以道通菩萨以灭别菩萨以界外道圆菩萨以界外灭慕果修因且㨿凡位若初果去则云带果行因支佛不立分果乃云望果行因四谛果前因后此且一途余亦不定。

　　<PIC>P189p0123_01.gif</PIC>

　　<PIC>P189p0124_01.gif</PIC>

　　略明藏教修行人之与位。

　　通标一教修行之人及三乘位次妙玄四(三十二)云为破行人增上慢心为消经文引物希向(文)释签五(廿二)云若无位次将何以为见贤思齐将何以越增上慢罪(文)。

　　初明声闻位分二初凡二圣凡又二外凡内凡。

　　凡有四门明位一毗昙有门明七贤七圣二成论空门明二十七贤圣三毗勒论明双亦门四车匿论明双非门后二门大论虽指论文不度若空门二十七贤圣者学人十八无学有九四教义二(十七)云贤人有二圣人有二十五(文)凡位不备今家不用释签五(二十)具引今依有门明声闻位者有三意一凡圣位足二佛法根本三符顺教旨佛法根本者有门所说世间诸法乃是无明正因缘生不同外道邪无因缘生也又四教义云大乘经论破小用小多取有门少用空门故须略出毗昙有门佛法根本贤圣之位(文)又(二初)云三藏四门虽俱入道而诸经论多用有门乃至圆教多用非空非有门今不列七圣直作四果释者名义显故。

　　<PIC>P189p0125_01.gif</PIC>

　　<PIC>P189p0125_02.gif</PIC>

　　此依释签五(十八)列成论二十七贤圣若辅行准俱舍列则无身证故料拣云何缘身证不预其数答无漏三学是圣者因择灭涅槃是圣者果灭定有漏不是依因是故身证不预其数中阿含(川一)云长者问佛福田有几佛答同俱舍且㨿学无学二十七人是同然福田经列身证俱舍则无也凡者常也亦名为贤贤者善直亦曰邻圣分内外者相似见理名内未得似解名外。

　　释外凡中自分三初五停。

　　心停者止义住义修此五法止住五过心者有四种一草木二肉团三积聚精要四虑知今是虑知心也此五停心通于四教具如四念处明妙玄五三以五停心对圆五品禅门二(五)以停心名五门禅义该大小通于凡圣菩萨等修今是三藏声闻助道也贪等是境不净是观四教义二(四)云心既调停乃可习观犹如密室之灯入道根本无过此五法也(文)或云五停心观则从慧或云五门禅则从定定慧调适故名停心。

　　<PIC>P189p0127_01.gif</PIC>

　　然上列次㭊玄以不净观居初者约三不善根次第也第四明㭊界观者约不善根后办第五明数息者散乱是随烦恼故于烦恼后辩四教义等文皆以数息居初者顺修禅人必先摄散入定故四教义二云今依禅门辩次第也以病先后随人不须定执前后次第也又诸文专以不净数息居初者妙乐六(十)引俱舍云入道要二门不净观数息㭊界与念佛互存没者四教义二(四)问此处何不说念佛三昧为五种耶答开因缘出界方便代也(以二世因缘与界方便皆破着我能破虽异所破是同故开二世因缘以破着我却出界方便代念佛也且界方便何以能代念佛耶故下即释出云)界方便与小乘念佛相同亦破境界逼迫障(以界方便能破之相与念佛所破境界之相是同以皆不出六界十八界故念佛破境界逼迫障界方便亦破也)又四念处一云问此中何不云念佛停心答作五度门则不用作六度门则须用因缘自对等分(性实断常着我此三皆有故云等分)念佛对逼迫障(文)止观七(十七)云毗昙以界方便破我(谓观破六界十八界也)如辅行七上对治不同今图示之。

　　<PIC>P189p0128_01.gif</PIC>

　　多贪众生不净观。

　　六识妄心于顺情境上引起无厌故言多贪禅门第四明三种贪一外贪男女身分互相贪着用九想观治(观他身)九想者(一膀胀二青瘀三坏四血涂漫五脓烂六啖七散八白骨九烧)二内外贪于他己身而起贪爱用八背舍治(先观内身骨锁故能治内)三遍一切处贪资生五尘等物用大不净观治(即八胜处因于自身骨人观成渐见十方依正故能治自他贪欲)㭊玄上八明四种一显色谓青黄等作青瘀想二形色长短等形作坏烂想三妙触自他身分细软光泽作䖝蛆想四供奉祇承适意用死想治也此四望大论六种缺人相音声姿态等此不净观与念处观身有异一正助不同彼正此助二自他境别彼观自身此想他境三假实观异彼是实境此是假想。

　　二多嗔众生慈悲观。

　　于违情境上忿恨不已名曰多嗔佛令修慈悲观可以对治若准禅门第四一义通大乘境观有三一非理嗔(歘起嗔心不问可否)修众生缘慈(一切众生如己眷属)二顺理嗔(人实来恼我)修法缘慈(见一切法皆从缘生)三诤论嗔(着己所解为是谓他说行为非)修无缘慈(能所一体慈即无缘)今是小乘助观当彼第一众生缘慈若法界次第则具明慈悲喜舍四无量心今但慈悲㭊玄准俱舍论七周行慈辅行九(下五)依婆沙明九周行慈而皆不出七境三乐谓上亲(父母师长)中亲(兄弟娣妹)下亲(朋友知识)中人(非冤非亲)下冤(害下亲者)中冤(害中亲者)上冤(害上亲者)三乐者㭊玄(上十一)谓诸佛(上)菩萨(中)诸天(下)辅行引婆沙云三禅(上)四事(中)经行处(下)辅行(九五)引婆沙云问与众生何处乐答有说与三禅乐乐中胜故有说与四事乐已曾得故有说与经行处所有乐至所住处思惟令得文若㭊玄三乐恐成过分随机之说贵在治障不可概论。

　　天台四教仪集注卷第五
永乐北藏第 189 册 No. 1629 天台四教仪集注（选录“集注”本文）


　　天台四教仪集注卷第六　　　　　稼六

　　南天竺沙门　　蒙润　　集

　　<PIC>P189p0131_01.gif</PIC>

　　先亲后冤者从易至难顺心成观若㭊玄第六观方与上亲下乐第七上亲中乐中亲下乐者一者次第修观未暇与故二者顺七周次第每一番用观先与上乐中下非要故在后时与虽前后境境皆三使冤亲平等以破嗔障辅行开为九周者一顺从亲至冤次第与乐不待六七却缘前亲又复前境为得不得盖为破障且尔运心其实前人实未得乐故㭊玄上云问自身有乐可施于他忽若自身无乐将何施与答自身若无乐可施即运心将余诸天菩萨等乐而惠施之愿彼冤亲平等众生得受如是等乐故又涅槃䟽云虽欲㧞苦实未㧞苦皆是虚言虽欲与乐实未得乐此是假说又行者用观当念冤仇如过去父母等方能冤亲平等与乐广如㭊玄上(云云)。

　　三多散众生数息观。

　　攀缘思虑与定相违故名多散息有四相止观八(十七)云有声曰风守之则散结滞曰气守之则结出入不尽曰喘守之则劳不声不滞出入俱尽曰息守之则定(文)数者从一至十不多不少令心不散禅门第五二有四师一师数出息不急不胀身则轻利易入三昧二师数入息随息内敛三师出入无在但取所便而数四师依四时用数经家正依第三师又不许出入俱数恐生病故梵语阿那波那此云遣来(入息)遣去(出息)即是三世诸佛入道初门通于三乘四教又用息明六妙门谓数随止观还净摄心在息从一至十名之为数细心依息知入知出故名为随息心静虑名之为止分别推㭊名之为观转心返照名之为还心无所依妄波不起名之为净(如法界次第上)今是小乘助道但名数息。

　　四愚痴众生因缘观。

　　迷倒不了拨无因果故曰愚痴须知着我及计断常并执性实三皆迷倒因缘者法界次第中(十七)云展转感果为因互相由藉为缘(文)如无明为因能与行支为缘乃至生支为因能与老死为缘四教义二(十八)云十二因缘有三种不同一者三世十二因缘(过去二支因现在五支果现在三支因未来二支果)二者二世十二因缘(现在有十未来有二)三者一念十二因缘(此约现在随一念心起即具十二因缘)三世破断常二世破着我一念破性实也(文)辅行七上(末)云三世破断常者三世相续故不断三世迭谢故不常又过去破常未来破断现在双破断常二世破我者现未二世具十二因缘于父生爱于母生嗔名为无明父遗体时谓是己有名之为行从识支去至老死支与二世同(文)辅行八上(十一)云言一念者非谓极促一刹那时谓善恶业成名为一念异于三世二世连缚等相故名一念皆是无常故无性实(文)如妙玄二(十六)禅门三(九)然此三种因缘破愚痴者(着我在内)准大集及禅经说若毗昙大经乃以界方便破着我此皆随机宜乐也若束十二为三道轮转相生者俱舍云三烦恼二业七事亦名果(虽有十二而二三为性三谓或业事二谓因果)略果及略因由中可比二(后际略果前际略因中间广说可比知也比准俱舍缺略义若准婆沙前际略果后际略因乃全略义补注十二引论具释)又云从惑生惑业从业生于事从事事惑生有支理惟此(十二因缘通名有支道理惟若此也此名束十二轮为三道以能通义与轮转义同广如辅行三下十四释)。

　　<PIC>P189p0134_01.gif</PIC>

　　<PIC>P189p0135_01.gif</PIC>

　　辅行引俱舍云能作及俱有同类与相应遍行并异熟许因唯六种今且依大论略出六因相以大论是一家承用名字稍同故且依之乃至云复次心心数法从四缘生无想灭定从三缘生除于缘缘诸余心数不相应行及色从二缘生除次第缘及缘缘余有为法劣故无有从于一缘生者报生心心数法从五因生除于遍因无漏心心数法从三因生谓相应共及无障碍净名记云十二秪是四六而已故知但是离合说也且如无明秪是行家之能通也即同类因行必四相即俱有也行中五部亦同类也(见历四谛思历一谛)无明行中心心数法共行共感所作必同行有必招识等异熟此行(必有)遍行五部之惑若四缘中论云增上即能作因缘五因性比六因说可知辅行八上(十一)云大论问佛说因缘甚为难解云何令于痴人观耶答非如牛马等禅门但云聦明利根分别筹量不得正慧邪心取理名为愚痴(文)北因缘观与支佛何异今是助道破障略论三世支佛正观破惑必须逆顺两缘百千万世因缘等。

　　五多障众生念佛观。

　　止观云睡障念处乃云逼迫障禅门第四明三种障念三身治(彼通大乘今且明小乘助道)障即恶业三种者一昏沉暗塞障(昏睡无记)念应身三十二相治二恶念思惟障(欲作五逆十恶等事)念报身力无畏等治三境界逼迫障(身忽卒痛或见无手足火焚水渴等也)念法身空寂无为治(文)今明小乘助道据四教义云破境界逼迫障合念真空法身若以身对教如辅行一下七云前之三教各念一身谓生应报圆念法身诸身具足(文)。

　　二别相念处(如前四念处是)。

　　妙玄四(二十三)云五障既除观慧谛当能观四谛而正以苦谛为初门作四念处观破四颠倒(文)㭊玄上(二十)云别谓各别身受心法不同故相谓行相观此四法作不净等行相故言念观者然观体非念观是其慧推求观察知不净等故(乃至)处谓处所谓身受心法是念所缘住止之处故(文)于五阴境修四念处为破四倒合五为四受则六根对六尘义兼内外故独为一想行一向居内故合为一又此念处别名属慧通亦有定辅行三下(十一)云四境上心故名为定(文)。

　　三总相念处一观身不净受心法皆不净乃至观法无我身受心亦无我中间例知(已上三科名外凡亦名资粮位)。

　　此有四句四念处一云一境别观别正是别相念处二境别观总三境总观别此二是总相之方便四境观俱总是总相念处(文)初则一药对一倒中间二句观心渐熟或别于一境总用四观或别用一观总观四境第四境观纯熟举一俱得也若㭊玄准俱舍䟽前三皆别相摄第四句方是总相位今依妙玄四念处初句是别后三皆总今此正当境总观别谓别用一观总观四境又上停心破障四念处惟观苦谛至内凡位方观四谛妙玄四(三十三)云七贤位人明识四谛此约解说心行理外名外凡资粮者从喻也欲越三有此为资粮。

　　二明内凡者有四谓暖顶忍世第一(此四位为内凡亦名加行位又名四善根位)。

　　渐见法性心游理内身居有漏圣道未生故名内凡以定资慧加功用行故名加行圣道根本亦曰善根暖从喻妙玄四(二十四)云以别总念处观缘四谛境能发似解伏烦恼惑得佛法气分如钻燧先烟春阳暖发以慧钻境发相似解解即喻暖(此喻慧行)又如春夏积集花草自有暖生以四谛慧习众善法善法熏积慧解得起故名暖也(此喻行行)顶妙玄四(二十四)云似解转增得四如意定十六谛观转更分明在暖之上如登山顶观瞩四方悉皆明了故名顶法(文)忍妙玄四(二十四)云亦是似解增长五种善法增进成根于四谛中堪忍乐欲(文)亦忍可义世第一释签四五云此是有漏故名世间于中最胜故云第一(文)此四位观行者俱舍颂云从此生暖法(从总相后生暖善根)具观四圣谛修十六行观(四谛为所缘十六行为能缘释签谓暖入谛十六行相有解入字字恐误或约上二界四谛体同通解云八耳其实只观欲界四谛此位有三品)次生顶亦然(用观同前亦有三品)下中忍同顶(下忍遍观八谛中忍缩观明减缘行今皆云同顶者下忍虽上下遍观不出四谛中忍虽咸缘行约初观说)上惟观欲苦一行一刹那(此上忍合有一行二刹那心言一刹那此拣满说)世第一亦然(上忍位中有二刹那一刹那𥁞余一刹那在名上忍满即入世第一今一刹那引入无漏故云亦然也)。

　　<PIC>P189p0139_01.gif</PIC>

　　<PIC>P189p0140_01.gif</PIC>

　　中忍减缘行者若遍观八谛修三十二行名下忍位若初依欲界苦修四行次例观上二界苦亦四行又观欲集四行次上二界集四行乃至上二界道下不用最后乘之一行名为一周减一行也复从前观从后减至第四番减上二界道谛下道之一行到此能缘之行既无所缘之谛亦减此道行与道缘同名亦与缘同减故云减缘必减行(据初一行)减行未必减缘(据后三行)第五番减欲界道谛下乘行乃至最初欲界苦下空行总有三十一周减缘减行皆名中忍唯留一行并所缘苦境入上忍位(此位所留一行随行者所宜如释签第四云云)是则上四下三七缘与初行同名行与缘同减故释签四(四)云七周减缘二十四周减行。

　　<PIC>P189p0141_01.gif</PIC>

　　十六行义如辅行三下(十七)及㭊玄上具释文上二界合一四谛者同一定地故以欲界现前比上而观故㭊玄五义备释(云云)此则伏三界四谛下惑至发真时故上二界同名比法忍智等又十六行只是观门涅槃䟽名十六谛者取谛审观察义故又此灭缘行妙玄三八合作八番者以行从缘但约八谛为八周也四教义一(十二)云中忍作十番缩观者约后七谛以行从缘为七周开欲界苦下所减三行为三周总为十番妙玄八(八)云三番缩观进成上忍者以三界不出四谛亦以行从缘减后三谛故曰二番诸文详略不同盖赴机异耳四善根胜利者俱舍颂云暖必至涅槃顶终不断善(释签四云忍位是进暖位是退顶位是进退两际犹如山顶文四教义二云暖顶退者何云性地答此人虽造恶堕地狱一入受罪不复重入有性地善根故能得圣果文且必至涅槃与终不断善有何异耶盖暖虽造恶入狱终不久留后必生人天证涅槃果若到顶位虽退入恶必不起大邪见断善根故但有明昧浅深之殊其善根一也)忍不堕恶道(四教义二（十二）云下中二忍虽起烦恼恶业而不受三途犹受人天百千万生若上忍成但有人天七生业在)第一入离生(此一刹那即入见道故同见道离四趣生)问前中忍中玄文云但作二心观于一行释签何云彼四心同一行一缘耶答中忍二心似于忍智二心也以由忍智二心虽在世第一后心发真而得今中忍位有此似解故云如似约一行说但有二心故云但作二心观于一行若释签云四心者缘行各二故云彼四心同一行一缘也释签四引论明修暖法从欲界至无所有八地各九品并一具缚总七十三人是则暖法通于三界涅槃经何云如是暖法是色界法非欲界有文须知能修之人通于三界所发暖法依色界定发也释签引评家云尽是色界法住定地法文涅槃䟽作三义释云一多用定发暖法观从多为言二据中间三界皆能发于暖法而色界居中故言色有三据处为语色发暖法易欲界则难(文)。

　　上来内凡外凡总名凡位亦名七方便位。

　　以此七位为入圣道之方便诸文或云五方便者盖停心破障故不论总别念处但合为一(文)。

　　次明圣位亦分三一见道(初果)二修道(二三果)三无学道(四果)。

　　四教义云通名圣者圣以正为义舍凡性入正性初果见理破惑名见道二三果去重虑缘真名修道四果惑尽名曰无学文句八(四)云研真断惑名为学真穷惑尽名曰无学(文)然初果位从世第一后心苦忍真明(或云苦忍明发即欲界苦谛下若法忍也明发即苦法智也谓真智明发也)于八谛下发八忍八智总十六心有门以十五心名见道为初果向十六心是修道初果摄㭊玄空门以十六心名见道为初果二果去方属修道宗计不同不须和会经家虽多用有门高丽师欲令易解且准空门注见道是初果也八忍八智者俱舍颂云前十五见道见未曾见故世第一无间即缘欲界苦生无漏法忍忍次生法智次缘余界苦生类忍类智缘集灭道谛各生二亦然。

　　<PIC>P189p0144_01.gif</PIC>

　　七圣位对三道四果及向次第超越住果胜进委如妙玄四教义明今图示之。

　　<PIC>P189p0144_02.gif</PIC>

　　一须陀洹此翻预流此位断三界八十八使见惑见真谛故名为见道又名圣位。

　　预流者预入圣道法流金刚云入流或翻逆流逆生死流也㭊玄下(八)名抵债不受三途业债故断三界八十八使者何故婆沙论云二十八使见道断余六十使修道断耶先达云有二种根性若等观四谛者见道断八十八使若不等观四谛者见道中唯断三界苦谛下二十八使余三谛下见随修道断乃是钝根。

　　二斯陀含此云一来此位断欲界九品思中断前六品尽后三品犹在故更一来。

　　此果断欲界九品思惑前之六品于初果之后此果之前须论家家今先明欲惑润七番生死次通示超次根性后别释家家之义惑有粗细故分九品无漏智力故经七生所以须七生者如辅行引成论云于七世中无漏智熟如服酥法七日病消如歌罗逻七日一变如亲族法限至七代如七步蛇四大力故行至七步蛇毒力故不至八步惑力至七道力非八婆沙云应云十四何故云七答中有本有数不出七故但云七(乃至)若总论生应云七人七天十四中有合二十八生且依前说不出七故故但云七。

　　<PIC>P189p0146_01.gif</PIC>

　　<PIC>P189p0146_02.gif</PIC>

　　任断者此人非全无观行但不及次断勤加功行耳次断者虽异任断乃对超断越次得名本断超者辅行六上(十)云本得非想定即是已断下八地思至十六心应名阿罗汉向但名阿那含者以凡地时有漏智弱但名那含若本断九品今名三向若七八品得名二果断六品等名二果向断五四等但名初果(文)须抑退者意令此人此生必定起无漏圣道故(文出俱舍)小超者止观六(九)云若凡地未得禅十六心满超能兼除欲惑诸品或三两品(辅行云应云三四或恐文误或婆沙不同)即是家家一种子等即是小超(文)及前文云超断至五品名家家乃至八品名一种子(文)辅行(六上)释云今文中言超断者只是下文小超之人(此定止观超断属小超也)本在凡地未得色定或修欲定欲惑未断此人至十六心超断五品名为家家此之五品同四品故(此文别释小超中断五品惑论家家者一种人也不可据此之文通定小超之人皆未得色定如止观云若凡地未得禅若已得禅岂止三向盖小超人其类非一)随其本断品之多少而得名为家家种子及以无学向果等名(此文通释小超超果不定盖止观文明小超人至一种子义犹未𥁞故此点云随其本断等也盖随其小超本位断惑品数多少则断五品名家家多则乃至极果则知小超不可惟局三果向也故止观云十六心复即有一念超果至那含或超至罗汉)问小超若超至四果者上观何故但云若凡地未得禅超能兼除欲惑诸品答此据小超中未得色定者而言故云若凡地未得禅超能兼除欲惑诸品若之为言乃不定之辞也况诸品之言岂惟八品故下即云一种子等问或谓小超只至三向乃判辅行随其本断品之多少谓双点超次而得名为家家种子乃别点小超及以无学向果等名乃别点次断如此可乎答止观虽超次对辩辅行唯指小超如云今文中言超断者即是下文小超之人乃至云此之五品同四品故随其本断品之多少等乃释小超一连之文岂可分擘对当耶问止观超次对辩何故小超只至一种子耶答小超一种子已前与次断异若三果后与次断同故止观不论也问或谓十六心后一念超果至那含属本断超超至罗汉属大超者且小超何不预耶答本断超人岂止那含若大超人凡地闻唱善来即证罗汉何得云十六心后问小超既至罗汉与大超何别答以小超凡地修观伏于见思至十六心超果不定若大超人凡地一呼善来直超四果与小超自不侔矣次释家家之义家家者受生处不一也人中三洲张王不同天上六欲宫殿等别故论天家家人家家不等家家平等家家辅行六上(六)云家家者有二不同谓天及人天谓欲天三二家生而证圆寂(此天家家)人谓人处或三二家或三二洲而证圆寂(此人家家已上皆平等家家也)若天三生天三人二若天二生天二人一(天不等家家)人生三二反此可知(人不等家家)故天家家先于人中得见道已若超若次进断三四后于天中三二处生人中反此天家家者于最后生天中余残结断名得圆寂人中家家准此可知(然辅行云三二生而证圆寂即四果也此是家家种性不可作寻常断九品惑得三果释也)俱舍颂云断欲三四品三二生家家(此二句正颂家家断三品则损四生复三生在论三生家家若断四品则损五生后二生在论二生家家)断五至二向(断至五品名二果向)断六一来果断七或八品一生名一间(断至七品或八品犹有一生间隔此㨿命终者)此则第三向(此据不命终者而向三果)断九不还果已上论颂正颂加行次断备乎九种根性辅行问何缘无断一品二品及断五品名家家耶答加行次人断二必三断五必六必无不断大品惑尽而命终者辅行云此次断义与令文同盖指俱舍加行次断与止观所引婆沙小超是同问次断之人必断大品惑尽何故断四不至五六又断八品何不至九答断初大品已既有余力故更进断第四也不至九者以有得果越界二义故六唯得果无越界义是故断五必至于六二三品中全无二义断二必三于理无疑问还有断一二品论五四生家家否答既断二必三岂惟一耶问还有断六品论一生家家否答家家者受生处不一既唯一生则不论也问断五至二向还可于此论功齐四品论家家否答加行次人既断五必六不同小超也三缘具足方论家家俱舍云即预流者进断修惑若三缘具转名家家一断惑缘断欲修惑三四品故(此拣异任断)二成根缘得能治彼三四成无漏根故(此拣异本断超)三受生缘更受欲有三二生故(此拣异大超)颂中但说初后缘者(断欲三四品即断或缘三二生家家即受生缘)论中既云预流果后进断修惑即是治彼三四成无漏根义准已成故不具说三缘缺一非家家之义若断七八亦具三缘转名一间此约次断若小超人既论家家三缘必具辅行六上若超若次进断三四(文)得非小超亦至三四品耶彼释家家三二处生故以五品功齐四品而总言耳非谓小超至四品也又复小超至五品而不至六者由得果义故止观六引婆沙云次断五品名斯陀含向超断五品名家家次断六品名斯陀含果超断六品名一往来次断七品八品名阿那含向超断八品名一种子(文)问次断五品名二向超断五品名家家人斯陀含与一往来那含向与一种子其义无别何分超次答由命终不命终经生不经生异也盖次断五品名二向者此人既不命终向二果也超断五品名家家者此既命终虽断五品功齐四品以论家家下二例说故三缘具足得受一间正取命终一生间隔三缘不具不受一间之名但名阿那含向正取不经生者向三果也然教门方便论家家者为令圣者畏经生故速得证果若任断人既经生捐惑故不说也。

　　三阿那含此云不来此位断欲残思尽进断上八地思。

　　此果断欲界下三品思尽进断上八地思取证四果而般涅槃(此云灭度)就此释般那含此名从略乃是般涅槃之阿那含也旧对家家称为般般义无所准又此且论有余涅槃俱舍论云般涅槃者谓有余依有余师说亦无余依此不应理彼应舍寿无自在故止观六(五)云次断初禅初品至非想第八品凡七十一品悉名阿罗汉向六种那含位在其中(此是任断根性)辅行六上(六)引大论七种一中般二生般三有行般四无行般五上流般(色界)六现般(欲界)七无色般俱舍七种前五如大论第六却取无色般(辅行脱一无字乃云但取色般并五为六)第七方立现般荆溪谓俱舍不立现般指七种中第六不立耳非谓论文不明现般据二论六种一立一不立对释止观六种那含故有此言但诸文种数多少今准俱舍三界七种图示然后对拣颂云此中生有行无行般涅槃上流若杂修能往色究竟超半超遍没余能往有顶(余字指不杂修有顶非非想处)行无色有四住此般涅槃(辅行六上㭊玄具释论颂七种先色次无色后欲般今图顺三界次第色善善善无无无广福无遍无少光无少大梵梵究竟现见热烦想果生云净量净音量光梵辅众)。

　　<PIC>P189p0153_01.gif</PIC>

　　<PIC>P189p0154_01.gif</PIC>

　　大论七种名同俱舍列次小异(知下图示)俱舍论云行无色者差别有四谓在欲界离色界贪从此命终生于无色此并前五成六不还复有不行色无色界即住于此现般涅槃并前六为七全超谓在欲界于四禅中已遍杂修遇缘退失从梵众没生色究竟中间尽越故名全超半超梵众没已中间渐受十四天处或超一二乃至十三后乃方生色究竟天皆名半超非全超故通受半名遍没全不能超名为遍没色界遍没即十六天大梵是天主我慢无想是外道所居圣者不生此二天也俱舍复有九种即于色般合五为三有行无行皆生般摄即开三为九颂云行色界有九谓三各分三业惑根有殊致成三九别。

　　<PIC>P189p0155_01.gif</PIC>

　　诸文或云五种独指色般或云八种三界七中加不定般(补注十四初引婆沙三界般中遍有不定进老示不定相乃约期心欲界便般涅槃或谓能克却生上界而取证也或期生上界忽发宿习欲界即证色无色准说可知)杂心论七种妙玄所用于色界五初开中为三(速非速经久)并后四成七毗昙有一万二千九百六十种般如释签第五具示色界中般者初离欲界生色界时厌苦心切即在中有而般涅槃故属色摄若至色界上生余天虽有中有不得论般为无宿习厌苦力故(如㭊玄下)无色不立中般者指㱕钞(十八)云经云无色众生无有中阴者毗昙法中说除四空余一切处定有中阴以无色界无处所故(文)俱舍明随于何处得无色定于命终时即生无色图中引五差者谓下中上上胜上极辅行六(上三)㭊玄下(十三)委释行相由此五禅生五净居又乐论议者恐就下界修观时说非生净居有论议也以二禅上无语言故(文)。

　　四阿罗汉此云无学又云无生又云杀贼又云应供此位断见思俱尽子缚已断果缚犹在名有余涅槃若灰身灭智名无余涅槃又名孤调解脱略明声闻位竟。

　　此位断上八地七十二品思俱尽四智已圆(我生已尽梵行已立所作已办不受后有)无法可学名无学果亦名究竟(如㭊玄下)阿罗汉者文句一云或言无翻含三义故净名䟽十引智论释云一杀贼从破恶以得名二不生从怖魔以受称三应供因乞士以成德文(因果对释)多含不翻乃经家正意以三义翻之乃顺古耳若释比丘因名乞士等对举果名盖欲显大比丘之阶位也(如法华文句及观经䟽)又前标声闻通凡圣位若阿罗汉局第四果此位修三昧一名金刚二名重空三名电光(上二名如妙玄第四电光如止观第九电光义通初果金刚通前五种罗汉重空别在不动罗汉所修)此果别号二种三种六种九种及果性退不退义今历示之先明二种。

　　<PIC>P189p0157_01.gif</PIC>

　　初时不时从缘得名次慧俱约观立号三坏不坏依境受称也或准正理论以时不时敌对慧俱若准妙玄四(廿六)及四教义二(十六)信行法行各二不得灭尽定者但是慧解脱得灭尽定者名俱解脱旧云敌对乃从正从多各对则旁正兼举以信行亦有带事兼修法行亦有缘空直入若坏法不坏法与慧俱同旧约五义拣判慧俱一约性共慧人修性念处俱人修共念处(四教义)二约正助慧人正道断结俱人兼修助道(光明句中四教义二)三约事理直缘真理名慧解脱带事兼修名俱解脱事者一带根本四禅俱人亦依世禅修六行观故二带无漏禅慧人但至观禅俱人具修观练熏修(止观第九婆沙亦有少分慧脱全分慧脱此有三根至无四禅下根也能修一禅至四禅中根也能修无漏禅至九想十想上根也俱人能修一二三禅下根具四禅中根修观练熏修上根也妙乐二云四禅一切罗汉并得次观等四俱解脱人方乃具足)三得灭尽定(如妙玄四廿六)已上三事俱人兼得也四约神变慧人十四变化俱人十八变(文句二)五约三明八解俱人则具慧人则无若辅行云通通于六明唯局三(天眼宿命漏尽三也)诸罗汉皆能得之(文)此有阙具之义婆沙云若有一明二明名慧解脱(文)准知俱人三明具足次明三种。

　　<PIC>P189p0158_01.gif</PIC>

　　慧俱略如上无疑者三藏教法四韦陀典天文地理一切通达故曰无疑四教义二云问不应别说无疑九种罗汉无此名目答此出智度论明欲结集法藏集千罗汉皆得共解脱无疑解脱也(文)既是大论开出在佛世时俱人所摄佛世且明自行入道是故诸文只云慧俱(六种九种皆无此名若集论明六种中有无疑法者与不动法名异义一非今无疑)释签五(十九)云得灭𥁞定但名俱解脱人以未修缘念处终非无疑解脱也(文)故知无疑乃俱人中胜者耳小大言之慧俱并小无疑乃名大阿罗汉妙乐一(三十一)引中阿含舍利弗问五百比丘几三明几俱解脱几慧解脱佛言九十人三明九十三俱解脱余但慧解脱荆溪云三明者即无疑解脱(文)须知三明是俱人得取其胜者复云无疑也后明六种附拣七种及列九种然后约六种明果性退否。

　　天台四教仪集注卷第六
永乐北藏第 189 册 No. 1629 天台四教仪集注（选录“集注”本文）


　　天台四教仪集注卷第七　　　　　稼七

　　南天竺沙门　　蒙润　　集

　　<PIC>P189p0161_01.gif</PIC>

　　<PIC>P189p0161_02.gif</PIC>

　　六种约根性慧俱约观行九种乃根性观行兼举耳又九是空门二十七贤圣中之无学为答福田长者所问显福田之多赴机生善故又六种明二加行差别如㭊玄下(廿一者恒时加行即勤修行二者尊重加行即猛九利修行六种罗汉前二种俱无加行第三护法惟有恒时无尊重第四住法惟尊重无恒时第五第六皆具二加行也)果性退否者俱舍颂云阿罗汉有六退法至不动前五信解生(信行转入修道名信解)总名时解脱后不时解脱从前见至生(见得亦名见至亦是法行转入之名)有是先种性有后练根得(六种罗汉有先世种性定者有后来修练根性转劣成胜者如本是退法练成思法乃至不动或思练成护乃至进练成不动唯初退法是先种性无练根者又练根通资加修三位唯除见道以时速不能转根故)四从种性退(第一退法最下无处可退第六利根不退唯中间四种根性有退如第二退为第一乃至第五退为第四又此退性乃是练根非先定根性也)五从果非先(前五种从无学果退居学位第六则不退也亦是练根论退非先种性也非先二字总颂果性二种退者若㭊玄辩果退非先中云如第三护法若先是退法至果练成护法则有果退若先是思法后练成护法则无果退乃至结云即知果退惟约先是退法若先是思法等四性必无果退文此似即就退法根性论之)非先有退者但据余四说(此释伏疑也盖上云五从果非先然于退法本先种性何故并云五从果非先故即释云非先有退等也则果退虽在前五若论非先唯中间四第一退法虽无练根不论性退亦论果退思护住进若退法练入尚论果退况本是退法岂不退耶)不动𥁞智后必起无生智(第六于𥁞智后能起无生智所以果性皆不论退余五有退以不起无生智故本住不动练根不动皆无退义)余𥁞或正见(五种𥁞智后或但起正见)此应果皆有(𥁞智后正见六种应果皆有)已上颂语取㭊玄意略注且罗汉见思已𥁞已证无学所以有退者考论祖诰(妙玄四十六)止观(九上十二)辅行(九上十五)盖信行惠解脱人不修事禅不得灭𥁞定或世智断惑但得𥁞智不得无生智遇着违缘还起烦恼故有退也(违缘者一长病二远行三谏诤四营事五多读诵又大经明五缘一乐多事二乐说世事三乐睡眠四乐近在家五乐多游行)又㭊玄谓非先种性者但是无学一道所成不得坚固故有退若是先种性由学无学二道资持坚固故无退(彼文更有果退性不退等四句分别)。

　　<PIC>P189p0163_01.gif</PIC>

　　<PIC>P189p0164_01.gif</PIC>

　　然前五种未必全退有遇违缘者故有退耳故辅行(九上十五)云然慧解脱亦不并退有退义故故说有退(文)又退者非久辅行云问退经几时答经少时乃至自不知退若自知退当修胜进方便复次彼烦恼现在前时心生惭愧速作方便如明眼人昼日平地颠蹶寻即还起(文)释签云此生之中必得无疑极至临终亦得无学故也(文五十九)或曰前时不时各有慧俱不动既从时解脱生得非六种皆有退义耶答慧人未必一向论退恐只钝根有漏智断遇违缘者退今复图示。

　　<PIC>P189p0164_02.gif</PIC>

　　<PIC>P189p0165_01.gif</PIC>

　　六种论退局第四果通辨四果退不退者㭊玄引三家一萨婆多云初果不退后三果退二大众部云前三果退第四不退三经部宗云初四两果不退中间二果有退(广如彼文)彼但注云三师难定今恐成诤略为和融辅行(九上十五)引婆沙云阿罗汉退牵二三果退犹如井沙上下有砖中间唯沙上砖若颓从上至下其中间沙岂得不颓四果如上砖二果如中沙初果如底下乃至初果之前更无有退若彼退时更无住处(文)不可圣退为凡夫也合彼初师然见道既有不等观四谛如婆沙云二十八使见道断余六十使修道断(先断三界苦下见惑)见既分𥁞果理未圆例如身子六住尚退(又后)三果中断惑之智通漏无漏是则四果俱退俱不退三师之说皆无妨碍子缚者见思烦恼果缚者五阴报质也灰身即灭戒身定身解脱身解脱知见中半分灭智即灭慧身解脱知见中半分则五分法身俱灭也然身子入灭而均提答佛何云五分法身不灭耶释签(十)云无作之业至未来世名为不灭非常住不灭也(文)无作业者乃功熏耳(云云)孤调解脱者辅行三上(十一)云灰身故无身灭智故无智独一解脱故曰孤调妙玄取独灭义亦名孤调涅槃名独灭者辅行引大论云小乘戒为自调禅为自净慧为自度(文)然断欲九品立二三果上八地思惟一无学者止观六(七)云如险处多难多须城壁欲界多难多果休息也(文六七)故知上界定地少难唯立一果若尔七圣中二为见道(信行法行)二为修道(信解见得)二为无学道(时解脱不时解脱)复以身证对四果向者何耶有云位邻无学将断非非想惑特立此位如别圆之有等觉也今谓空有二论设位不等教门方便多少随宜耳妙玄明身证得灭𥁞定约似证也成论云不得灭𥁞定名身证者对四果真证夺而言之。

　　次明缘觉亦名独觉。

　　辅行九下(十五)引大论二十一云迦罗此翻缘觉亦名独觉(文)四教义二(十八)标云辟支迦罗此翻缘觉释中开二谓缘觉独觉新译华严音义云二名各有梵语毕勒支底迦此名各各独行佛者觉也钵罗底迦此翻缘觉(翻译名义亦开二名)辟支迦罗名通二种若毕勒支底迦局在独觉此皆梵音赊切故也缘觉者观内因缘禀佛教法独觉者观外因缘无师自悟文句四(七)引大论云独觉者出无佛世缘觉者愿生佛世(文)俱舍明独觉自有二种一麟喻二部行(如㭊玄上)已上名义各释若集解云慈恩基师引仁王经列独觉众又云释迦出世五百独觉从山中来至于佛所学者如何肖释此耶(文)补注云亦引而释曰本是声闻根性以缘悟菩提故名支佛(文)然仁王经初本无独觉之名但云复有八百万亿大仙缘觉慈恩意以缘觉一众诸经兼声闻而列之若二乘别列如仁王也然经云缘觉慈恩称独觉者盖根性不异名义互通如缘觉称独觉者虽值于佛乐独善寂故即慈恩所云是也独觉称缘觉者虽无师教观外因缘故如光明经云或不恭敬缘觉菩萨智者科为忏无佛世敬田恶业是也又独觉亦通见佛文句(四七)引华严等独觉有三类一者知佛出世即先入灭或佛神力徙于他土二者无佛世三者虽生佛世愿见佛故不即舍寿亦不被移(文中束具此三)五百独觉从山中来者即第三类通议虽尔别释如前又二辟支各有大小准辅行(九下十五)有三义一具相名大不具名小二两大中现通者大无通者小三现通中说法者大不说者小又四教义(四)宿世偏修性念处者小兼修共念处者大又先达立渐顿二义如辅行等七生初果后方极证为小顿证为大若与声闻对辨者如文句七(廿六)云二乘六义同十义别同出三界同𥁞无主同断正使同得有余无余同得一切智同名小乘别开十义者行因久近六十劫百劫故一根利钝(二)从师独悟三无悲鹿羊(四声闻如羊惊绝奔走支佛如鹿并驰并顾)有相无相(五)观广略(六)能说得四果法不能说法得暖法(七有云支佛能说法令人得四果声闻不能说法不能令人得暖法)在佛世不在佛世八顿证渐证(九)多现通少说法声闻不定(十)文中六十劫百劫者㭊玄上一明修行声闻利者三生钝者六十劫支佛利者四生钝者百劫(文)然则声闻胜支佛耶声闻但入见道支佛极证无学还以支佛为胜又有相者支佛无相者声闻分别功德论(五卷初谓字函)云身子有七相目连有五相阿难二十相独难陀有三十相难陀金色阿难银色(文)是则声闻亦有相耶须知元是声闻根性不论种相若是支佛转为声闻不妨有相四教义一云迦叶舍利弗等皆是辟支根性人也(文)若文句解形色憔悴谓二乘不修相好此以大形小不可为并又根利钝者别对支佛是法行声闻是信行通论各有信法二行(文句五三十妙乐六二十八)诸文更有侵习不侵习亦由根利钝故支佛不制分果四教义(二)释小独觉云本是学人在人间生或须陀洹七生既满不受八生自悟成道(辅行亦云七生初果)此是声闻根性出无佛世后证支佛是故云尔非分果也若般若经明独觉向(此则无妨)大乘同性经明支佛十地(此乃无说耳)别行䟽云支佛侵习为浅处通教菩萨正习𥁞名彼岸文(此以三藏支佛与通菩萨共论)䟽记上云支佛修行不立分果深观缘起久种三生(作福供佛闻法)福慧既隆预侵二习(预进也此释支佛侵习之所以也不可连下文作难)虽未发真(真无漏智)四流莫动(欲有见无明)名得浅处(支佛向中伏惑)顿证极果名到彼岸(此以支佛向典支佛自论)通教菩萨正𥁞得浅处习𥁞到彼岸文(此约通菩正𥁞习𥁞自论旧谓支佛必须发真方侵习气别行䟽记云预侵一习复云难未发真此为难也须如䟽中以三藏支佛与通菩萨共论浅处彼岸记中义开二人各论不可谓记文正释䟽中支佛侵习为浅处以预侵二习连下虽未发真而作难也若如上注释则无妨矣)。

　　值佛出世禀十二因缘教所谓一无明(烦恼障湏恼道)。

　　过去一切烦恼皆是无明体即是痴迷暗为性无所明了故曰无明注云烦恼障烦恼道者辅行三下(十四)云能从圣道故名为障展转互通故名为道并从过患功能立名文。

　　二行(业障业道此二支属过去)。

　　造作名行于过去世造作诸业也。

　　三识(托胎一分气息)。

　　既有惑业以生垢心故父母交会时意识忘念投托母胎一刹那间有了别义名之为识托胎一分气息止观九(廿一)云初托胎名歌罗逻此时即具三事一命二暖三识是中有报风依风名为命精血不臭不烂名为暖是中心意名为识(文)此时便随母气息上下出入也。

　　四名色(名是心色是质)。

　　从托胎后五个七日名形位生诸根形四支差别故虽有身根及意根未有眼等余四根故六处未圆皆是名色摄名是心色是质者四蕴是心一蕴是色质碍曰色心但有名也。

　　五六入(六根成此胎中)。

　　从名色后至第六七日名发毛爪齿位七七日名具根位五根圆满故六根成者辅行四下(廿一)云十九七日诸根具足(文)此胎中总有名色六入皆胎中位故辅行(八)云三十八个七日皆胎中位。

　　六触(出胎)。

　　出胎已后至三四岁由根对尘情尘识合然于违顺中庸差别境上未能了知生苦乐舍是名为触。

　　七受(领纳前境好恶等事从识至受名现在五果)。

　　从五六岁至十三岁因六尘触六根即领纳前境于三受违顺中庸境上已能了别然未能起[婬-壬+(工/山)]贪之心故名受也。

　　八爱(爱色男女金银钱物等事)。

　　从十四五岁至十八九岁贪于种种胜妙资具及[婬-壬+(工/山)]欲等境然犹未能广遍追求不名为取皆是爱支所摄。

　　九取(凡见一切境皆生取着心此二未来因皆属烦恼如过去无明)。

　　即从二十岁已后贪欲转盛于五尘境四方驰求名之为取。

　　十有(业已成就是未来因属业道如过去行)。

　　体即是业为驰求诸境起善恶业积集牵引当生三有果故名为有注云是未来因者虽属现在却为未来苦果之因也。

　　十一生(未来受生事)。

　　从有还受后世五众之身是名生所谓四生六道中受生也。

　　十二老死。

　　从生五众之身熟坏是名老死。

　　此是所灭之境。

　　以能灭之观顺推此境故此十二即所灭境也不立病支者妙玄二(十六)云问何不说病为支答一切时一切处𥁞有者立支自有人从生无病如薄拘罗生来不识头痛况余病是故不立问忧悲是支否答非也以终显始耳如老死必忧悲(文)释签三三云问爱取何别答爱增广名取(文)然上一往似论三世在支佛逆顺两缘百千万世观因缘等。

　　与前四谛开合之异耳云何开合谓无明行爱取有此之五支合为集谛余七支为苦谛也。

　　止观一(十二)云总说名四谛别说名十二因缘苦是识名色六入触受生老死七支集是无名行爱取有五支道是对治因缘方便灭是无明灭乃至老死灭(文)辅行一下(十)云离苦集为十二支观因缘智以为道谛十二支灭以为灭谛(文)文句七(廿一)云十二因缘者还是别相细观四谛耳约苦集即有无明老死约道灭即有无明灭乃至老死灭也(文)。

　　既名异义同何故重说为机宜不同故缘觉之人先观集谛所谓无明缘行行缘识乃至生缘老死此则生起若灭观者无明灭则行灭乃至生灭则老死灭因观十二因缘觉真谛理故言缘觉。

　　声闻总观四谛缘觉别观十二因缘缘觉之人等者此观十二因缘生若灭观者等此观十二因缘灭诸文更有逆顺等异如阿含明始无明终老死名顺观始老死终无明名逆观又止观禅境以有支在初推因知果也释签先从受支起观此推果知因也(此如辅行又四念处约十二支观爱观见明推寻观破之义也文)因观十二等以观因缘生灭觉悟真空而结名也。

　　言独觉者出无佛世独宿孤峰观物变易自觉无生故名独觉。

　　观外因缘无师自悟未必一向独宿孤峰如国王花飞钏动等(如释签七廿一云)。

　　两名不同行位无别此人断三界见思与声闻同更侵习气故居声闻上。

　　虽缘觉独觉之异而同修因缘之行同证侵习之果习气者惯习气分如器中香其香虽𥁞余气尚存统论诸文有三家二即今是见思家习耳大经云我衣我钵见习也舍利弗嗔毕陵伽慢思习也。

　　次明菩萨位者。

　　菩萨具云菩提萨埵摩诃萨埵旧翻大道心众生亦大道成众生新译云觉有情以上求佛道下化众生故此菩萨于当教内亦称大乘然此菩萨全不断惑三祗百劫伏惑行因四教义三(六)云三藏正化二乘傍化菩萨若说菩萨断惑受生二乘即疑若结𥁞而得受生者诸声闻人得罗汉果将不更受生耶是故不说菩萨断结受生也(文)又妙玄五(十三)云今生事善故作是说欲求佛者改恶从善(文)又四教义(三二)云虽修性念处而不断结为生三界度众生故(文)由教不诠中道应本故留结惑受生利物故三藏菩萨不断惑明矣(此乃五权则有)若大论云声闻人言菩萨不断结使乃至坐道场然后断者是为大错又云岂有菩萨具足三毒能集佛法(文)此盖龙𣗳申通摩诃衍义以大破小故作此说当彼鹿苑禀教之时虽谓实历三祗百劫伏惑不断若方等般若转入衍中来至法华会归一实定无始终三祗伏惑故得大论约实斥权(此乃斥权则无)若释迦果后权示利生不妨自历三祗百劫故有尸弃然灯等事今之所辨且顺立权义边故约鹿苑三藏明不断惑如法华文句六(廿七)引阿含五佛子释更与作字名之为儿四果支佛名佛真子菩萨不断惑子义未成(文)妙乐七(十七)云阿含至子义未成者(叠䟽引经)既阿含中亦明不断惑菩萨而大论斥权非谓全无(此会同经论明破立意谓非但婆沙明不断惑菩萨而阿含亦明此对婆沙而云亦也以阿含会同婆沙而判大论则知大论斥权云无非谓全无乃立权则有)论云迦旃延造者从所造论及所计者说(此由上文阿含婆沙明不断惑菩萨则经论相符而大论斥之者盖斥其执权之人耳故曰论云迦旃延造者从所造论及所计者说即出其斥权之意盖从其所造论及所计故大论谓是迦旃延造是则大论斥其计论执权之非也)岂以会二还归阿含法华准旧十二年前一何可笑(此由他师不分大小菩萨之殊及昧水牛白牛之异谓法华会二乘归菩萨故此破云岂可会二乘断惑之人还归阿含不断惑菩萨若以会二乘还归阿含法华四十余年之后开显之教还复准旧十二年前阿含之教故云一何可笑)止观三(十六)云烦恼脂消者名伏为消也故别行(下三)云但伏惑不断如无脂肥羊取世智为般若即此悉也又俱舍婆沙意云下八地惑初修禅时先已断竟此有漏断亦是伏义(如辅行三下会释云云)然不断见思还断尘沙否答须知三祗百劫亦但伏而不断故至𣗳王下断见思时于尘沙法上证四真谛方断尘沙也若止观三(十六)云得法眼照俗谛(文)得相似法眼有漏智照耳。

　　从初发心缘四谛境发四弘愿修六度行。

　　生灭四谛为所依境弘者大也要制其心志求满足名为誓愿度者越生死流到彼岸也誓若无境名为狂愿不行六度其愿则虚又此化他四门遍学异乎二乘一门自行又二乘虽无破戒乃至愚痴行非利生不名六度盖夺而言之别对谛缘三祗百劫名四阶成道。

　　一未度者令度即众生无边誓愿度此缘苦谛境二未解者令解即烦恼无数誓愿断此缘集谛境三未安者令安即法门无量誓愿学此缘道谛境四未得涅槃者令得涅槃即佛道无上誓愿成此缘灭谛境。

　　四教义(三初)云一未度者令度即是度天魔外道爱见二种六道众生未度三界火宅之苦谛令得度也二未解者令解即是爱见二种众生未解爱见二十五有业令得解也三未安者令安即是爱见二种众生未安三十七品一切诸道令安道谛也四未得涅柈者令得涅槃即是爱见二种众生未灭二十五有生死因果皆令得灭谛涅槃也。

　　既已发心须行行填愿于三阿僧祇劫修六度行百劫种相好言三阿(无)僧祗(数)劫(时)者。

　　观音玄记上(七)云若匪行山莫填愿海(文)辅行三下(初)云阿僧祗此翻无数劫翻时俱舍云八十中大劫(谓一增一减为一小劫二十增减为一中劫今此一增一减亦名中劫如劫章其小劫名自有十种当详)大劫三无数谓六十数中第五十二数名阿僧祗谓积此大劫成无数时故云三阿僧祗(文)俱舍问云既积无数何复言三答非无数言显不可数(文)诸经更有拂石劫芥子劫具如辅行一上(六纸)若大乘亦有一百二十零三数(如华严)。

　　且约释迦修菩萨道时论分限者从古释迦至尸弃佛值七万五千佛名初阿僧祗从此常离女身及四恶趣常修六度然自不知当作佛若望声闻位即五停心总别念处(外凡)。

　　辅行六上(十三)云彼婆沙中释菩萨义明因则指释迦三祗百劫明果则指弥勒当成何故尔耶释迦果已成是故指因行为令慕果而行因故弥勒因已满是故指当果皆使观因以知果故故诸圣教并明释迦之因如说菩萨昔苦行等并明弥勒之果如说弥勒下生经等(文)从古释迦等者发轸钞云释迦翻能仁牟尼翻寂默能仁是姓寂默是字姓从慈悲利物字取智慧冥理以利物故不住涅槃以冥理故不住生死(文)尸弃此翻宝髻非七佛中第二尸弃也缘载四教义三(初)并大论第三(文)从此常离女身者妙玄四(廿七)释签三(十五)四教义三(二)云第三僧祗始离五障(一恶道二贫穷三女身四形残五喜忘)方乃不堕如戒䟽上(三)云初僧祗得五种功德(一生人天二生贵家三男身四根具五知宿命)旧云初僧祗有遇缘不遇缘异不遇违缘即离五障(如戒䟽)若遇违缘至第三祗方离(如释签)又初僧祗离障且约功能三祗方离乃据定位又文句二(十二)云不生三恶道位不退不生边地诸根完具不受女身即行不退常识宿命即念不退(文)妙乐二(廿二)云第三祗时横得三不退故(文)成论以念处为位不退暖顶为行不退忍为念不退数论以下中上忍为三不退净名䟽以暖顶忍为三不退各随义对也然自不知作佛四教义三二云尔时未发暖解位在外凡故不自知己身当作佛不作佛。

　　次从尸弃至然灯佛值七万六千佛名第二阿僧祇此时用七茎莲华供养布发掩泥得受记莂号释迦文尔时自知作佛口未能说若望声闻位即㬉位。

　　梵语提洹竭此云燃灯大论云太子生时一切身边光如灯故故云燃灯以至成佛亦名燃灯(文)瑞应经翻为锭光七茎莲华等者初儒童为五百道士讲论得银钱五百后问王家女名瞿夷买得五花并女寄二花供养于佛故云七茎诸文但云摩纳五花奉散也(如集解瑞应经)布发掩泥稽首佛足见地濯湿即解皮衣欲以覆之不足掩泥乃解发布地令佛蹈而过(文)得受记莂等瑞应经云佛因记曰汝自是后九十一劫劫号为贤汝当作佛号释迦文菩萨已得诀言疑解望止[火*(虎-儿+隹)]然无想寂而入定便建清净不起法忍(文)妙玄七(寸一)既云断惑故知通佛行因之相也(文)释签八(三)云燃灯授记得无生忍故知是通佛行因也(文)发轸钞据此判瑞应经属方等摄若明降生之相盖约三藏境本而言此时自知等者戒䟽上三云尔时虽自知作佛而口不说准位在暖法性地既有证法之信必知作佛修行六度心未分明口不向他说也(文)。

　　次从然灯佛至毗婆尸佛七万七千佛名第三阿僧祗满此时自知亦向人说必当作佛自他不疑若望声闻位即顶位。

　　毗婆尸翻胜观亦云遍见优婆塞戒经云于迦叶佛满三僧祗者随机异说耳此三祗等义并出大论俱舍婆娑此时自知等者戒䟽上三云是时内心了了自知作佛口自发言准望位在顶法位中修行六度四谛解明如登山顶了见四方故曰向他说(文)观音玄记下(四)云声闻但于一境一门修念处等故易成就菩萨遍于一切境界一一四门复加六度久远熏修使一一行摄诸众生令种熟脱故三祗内凡化几人超凡入圣自身此岸度人彼岸故经劫长证位犹下(文)。

　　经如许时修六度竟更住百劫种相好因修百福成一相福义多途难可定判有云大千盲人治差为一福等。

　　辅行三下三云过三祗已百劫种相种即修也于欲界人中南洲男身佛出世时能种相业也前后不拘(文)百福成一相者四教义三(二)云修行六度成百福德用百福德成一相以为三十二相之业因也(文)福义多途等者辅行三下(三)云问几许为一福乃至菩萨修十善各有五心谓下中上上上上中上初发五心乃至具足五心如是百心名为百福成于一相如是至三十二名身清净(文)观音玄下二云凡用三千二百福修成三十二大人相现时方称菩萨摩诃萨(文)。

　　修行六度各有满时。

　　六度满文在种相后者盖种相时亦修六度也。

　　如尸毗王代鸽檀满普明王舍国尸满羼提仙人为歌利王割截无恨忍满大施太子抒海并七日翘足赞弗沙佛进满尚阇梨鹊巢顶上禅满劬嫔大臣分阎浮提七分息诤智满望初声(闻位)是下忍位。

　　观音玄记下(三)云遍割身肉就鹰贸鸽至𥁞一身不恼不没自誓真实感身平复是檀满相(尸毗翻与檀翻为施)如须摩提王以身就死持不妄戒是尸满相(尸罗翻好善即戒善也)如忍辱仙人被柯利王(番恶世无道)割截身体慈忍不动作誓即感血化为乳是羼提满相(羼提翻忍辱)如大施太子求如意珠雨宝济贫得珠堕海抒海取之(抒音汝酌取也)筋骨断坏终不懈废诸天问之云吾生生不休故助抒海海水减半龙恐海干送珠与之是毗离耶满相尚阇𥠖(螺髻仙人名也)得第四禅出入息断鸟谓为木于髻生卯定起欲行恐鸟母不来即更入禅鸟飞方起是禅满相劬嫔大臣分阎浮提七分城邑山川均故息诤是般若满相所言满者度本治蔽行期满愿今蔽已离与㧞遂心即知六度其功克满(文)七日翘足等者观音玄记下(四)云婆沙云尔时有佛号曰底沙有二弟子一名释迦乐修利他行所化机先熟二名慈氏乐修自利行所化机在后熟彼佛念曰多人就一人难一人就多人则易欲令释迦先成道故于是舍二弟子入至山中时释迦菩萨随后入山寻求本师不见踪迹正行之次忽见彼佛在宝龛中入火界定威光赫奕特异于常行次忘下一足经于七日说于一偈叹彼世尊云天地此界多闻室逝宫天处十方无丈夫牛王大沙门寻地山林遍无等因此精进超于九劫在弥勒前成佛(文)是下忍位者戒䟽上(三)云若过三僧祗种三十二相业准望此是下忍位(文)大论云三阿僧祇时六波罗密者此乃事禅事智满耳俱舍云道𣗳已前四波罗密满至佛果位二波罗密满此约缘理禅理智始满观音玄下(三)云问依三藏说释迦弥勒同时发心一超九劫何意二佛俱成贤劫中佛耶答释迦值佛沙促百劫弥勒值诸佛何必不促为九十一劫耶(文)记下(四)云弥勒值佛必有超劫恐梵文未至(文)。

　　次入补处生兜率托胎出胎出家降魔安坐不动为中忍位次一刹那入上忍位次一刹那入世第一位发真无漏三十四心顿断见思习气坐木菩提𣗳下生草为座成劣应丈六身佛受梵王请三转法轮度三根性住世八十年现老比丘相薪𥁞火灭入无余涅槃者即三藏佛果也。

　　补处者前佛既灭而此菩萨即补其处故云补处(文)此下具八相一从兜率天下二托胎三出生四出家五降魔六成道七转法轮八入涅槃然此八相通大小乘旧谓大无降魔了魔即法界故小无住胎不谈常住故且华严中列降魔相岂小乘耶故先达云成道必降魔托胎必住胎若开住胎即合降魔在成道内若开降魔即合住胎在托胎中但存没不同耳若大小义约真中分以华严中所列八相是大乘故但小乘八相皆劣大乘八相难思若尔别相亦难思耶以同诠中故证道同圆故今是小乘八相也降魔者四教义三(五)云即于菩提𣗳下破万八千亿鬼兵魔众魔王败绩鬼兵退散(文)安坐不动等四教义三(五)云魔众散已摄心端坐于第四禅住中忍修观成中忍一刹那上忍一刹那世第一法一刹那(文)言刹那者止观三(十六)云经言一念六百生灭成论师云一念六十刹那(文)俱舍云壮士一弹指六十五刹那(文)发真无漏等辅行三下(四)引大论云下八地诸惑因时未断至𣗳王下时乃以九地九品思惑通名一九以九无碍九解脱合为十八见道中八忍八智合为十六心总前合成三十四心声闻见思前后各断支佛虽见思顿断习犹未𥁞故皆不得论三十四心三藏菩萨至𣗳王下正习俱𥁞方得论也受梵王请正法念经云昔有国王有二夫人第一夫人生一千子试当来成佛次第释迦探筹居第四第二夫人生二子第一子愿作梵王请千兄转法轮其次愿为密迹金刚护千兄教(文)梵王通为一代请转法轮主今别在小三转法轮者净名经云三转法轮于大千其轮本来常清净(文)轮者佛证四谛法有可转之义故名为轮又能坏烦恼名之为轮三转者一示转谓此是苦等二劝转谓此是苦汝应知等三证转谓此是苦我已知不复更知乃至此是道我已修不复更修一一皆生眼智明觉三转则成十二行法轮如文句及记释化城喻品(云云)度三根性文句七(二十)云为声闻三转为缘觉再转为菩萨一转何故尔由根利钝此一往说耳通云例皆三转何故三转诸佛语法法至于三为众生有三根故(文)住世八十年光句上(世一)云世寿有三品下方四十中方八十上方百二十下方少天上方太老中方不少不老表常又中方表中道佛乐中道为此义故方八十年也(文)老比丘妙乐一(二十四)云老比丘者从后异故(文)薪𥁞火灭者佛身名薪智慧名火身灭智云名无余涅槃也大乘则云机薪既𥁞应火云亡。

　　上来所释三人修行证果虽则不同然同断见思同出三界同证偏真只行三百由旬入化城耳略明藏教竟。

　　妙玄一五云三因大异三果小同(文)释签一(十五)云谛缘度殊故因大异俱断见思三乘微异故果小同(文)偏真望大说故三百由旬文句七(廿六)约三义明一约生死处以三界果报处为三百二约烦恼谓见思三约观智谓空观由旬即逾[跳-兆+善]那此云限量如此方之驿大论云由旬三别大者八十里中者六十里下者四十里(文)。

　　天台四教仪集注卷第七
永乐北藏第 189 册 No. 1629 天台四教仪集注（选录“集注”本文）


　　天台四教仪集注卷第八　　　　　稼八

　　南天竺沙门　　蒙润　　集

　　次明通教者。

　　四教义一(二)云此教明因缘即空无生四真谛理是摩诃衍之初门也(远通常住故)正为菩萨傍通二乘(通机)故诸大乘方等及诸般若有二乘得道者为同禀此教也(通部)问何故不名共教答共名但得二乘近边不得远边若立通名近远俱便言远便者通别通圆也。

　　通前藏教通后别圆故名通教。

　　此望前望后独就菩萨释通教名释签九(二十)云通近同三藏通远如别教四念处二(初)有三通义一因果俱通通当教是二因通而果非通即被接者是三通别通圆即藉通开导人是谓别圆用通而为方便但成别圆因果人也此三通义唯在菩萨今文通后别圆者下文释出虽但被接意亦该于藉通开导也。

　　又从当教得名谓三人同以无言说道体色入空故名通教。

　　此通就三乘释通教名若三藏谛缘度三法分三乘今通教三乘同观无生四谛同体假入空观十二因缘同观六波罗密见第一义而分三乘之别者但总相别相等智断结侵习自行化他根性不同耳言说是是事即空故无辅行六上(十六)云通人既观诸法如幻幻本不生今无所灭名之为体(文)谓体六凡依正之色如幻如化当体即空而入真理也。

　　依大品经干慧等十地即是此教位次也。

　　<PIC>P189p0192_01.gif</PIC>

　　此是三乘共位若明三借等义者一三乘共借别教始终位次二单借别教十地亦三乘共三别为菩萨借别一教又别为菩萨立忍名别明菩萨燋炷十地大品更说十地菩萨为如佛并图于后。

　　<PIC>P189p0193_01.gif</PIC>

　　<PIC>P189p0193_02.gif</PIC>

　　<PIC>P189p0194_01.gif</PIC>

　　别明菩萨燋炷十地妙玄四(三十三)云别圆各逗一种根性故用发真为初焰(别初地圆初住)通教为逗多种根性所谓别圆入通故含容取干慧耳(大品明初地燋炷大论明三处初焰焰约能燋譬智炷约所燋喻惑三处者通别圆也三教含容通说故曰别圆入通非被接义)若钝根者八人见地是初焰利者于干慧即能断结即是初焰(文)且干慧初焰三通言之是何根性须知论释燋炷虽通三教干慧初焰自是一途不必三通[(冰-水+〡)*ㄆ]也以通教机杂故又干慧初焰何位伏惑倒如单借十地如辅行或云利根即伏即断大品更说十地菩萨为如佛辅行明通二种如佛以释大品一别为菩萨立忍名第十亦名菩萨地对共佛地故云如也又被接人至十地破无明能八相作佛似通佛教故云如也释签亦明圆教观行如佛相似如佛但非今通教所论。

　　一干慧地未有理水故得其名即外凡位与藏教五停心总别等三位齐三乘之。

　　初同名干慧用体法念处等观虽未得暖法相似理水而总相智慧深利故称干慧也。

　　二性地相似得法性水伏见思惑即内凡位与藏教四善根齐。

　　性地中无生方便解慧善巧转胜于前得相似无漏性水故言性地也。

　　三八人地四见地此二位入无间三昧断三界八十八使见尽发真无漏见真谛理与藏教初果齐。

　　三乘信法二行体见假以发真断惑在无间三昧中八忍具足智少一分故名八人(即八忍也)位也三乘同见第一义无生四谛之理同断见惑八十八使尽也无间三昧等者止观六(六)云若言三地者据断见初言四地者据断见后皆不出观(文)辅行六上(七)云通虽二地断时仍促二乘共故虽促复长是故须分三地四地。

　　五薄地断欲界九品思前六品与藏教二果齐。

　　体爱假即真发六品无碍断欲界六品证第六解脱欲界烦恼轻薄也。

　　六离欲地断欲界九品思尽与藏教三果齐。

　　体爱假即真断欲界五下分结尽离欲界烦恼也。

　　七已办地断三界见思惑尽但断正使不能侵习如烧木成炭与藏教四果齐声闻位齐此。

　　三乘之人体色无色爱即真断五上分结七十二品尽也断三界事惑究竟故言已办地(文)烧木成炭四教义三(十二)引智论云声闻智慧力弱如小火烧木虽然犹有炭在声闻位齐此者辅行六上(七)云通教二乘七地已前与菩萨共名共声闻若尔八地已上过二乘地何故亦名共菩萨耶答以初名后从本立名不同别圆始终别故。

　　八辟支佛地更侵习气如烧炭成灰。

　　缘觉发真无漏功德力大故能侵除习气也烧炭成灰者四教义三(十二)引大论云缘觉智慧力胜如大火烧木木然炭尽余有灰在。

　　九菩萨地正使断尽与二乘同扶习润生道观双流游戏神通净佛国土。

　　从空入假道观双流深观二谛进断习气色心无知得法眼道种智游戏神通净佛国土成就众生学佛十力四无所畏断习气将尽也扶习润生者辅行五下(廿四)云大品云留余残习以誓愿力及扶余习而生三界利乐有情(文)此教亦无中道应本以誓扶习而生三界道观双流者道谓化道观谓空观带空出假故曰双流游戏神通者游诸世间譬如儿戏亦如幻师种种变现神名天心通名慧性天然之慧彻照无碍净佛国土者一切诸行无非菩萨净土之行如以布施摄众生菩萨成佛时布施众生来生其国等是也。

　　十佛地机缘若熟以一念相应慧顿断残习坐七宝菩提树下以天衣为座现带劣胜应身成佛为三乘根性转无生四谛法轮缘尽入灭正习俱除如炭灰俱尽。

　　上释诸位具如妙玄四(廿八)过菩萨地则入佛地用誓扶余习生阎浮提八相成道五相同三藏唯六成道树下得一念相应慧与无生四谛理相应断一切烦恼习尽具足力无畏等名之为佛顿断残习者观音玄记下(五)云前断正使今侵二习至于佛地见思习尽真谛究竟尘沙习尽俗谛究竟七宝天衣者表殊胜自然也现带劣胜应者通佛亦是丈六之身或十里百亿神通变现耳住空故劣住中故胜以通教有合身义故云带劣胜应旧问别圆成道在初寂场鹿苑唯明三藏成佛今通教佛为何处成如法师云只一金刚土台成道四机所见不同若寂场鹿苑自论大小两始转法轮处不可以难成道也然通教佛合明八相今但明成道等者以由此三稍异三藏前五不异故略不论缘尽入灭者第八涅槃相妙玄四(三十)云双树入无余涅槃薪尽火灭留舍利为一切人天福田也正习俱除兼前总举炭灰俱尽四教义三(十二)云大论云诸佛智慧力大如劫烧火炭灰俱尽。

　　经云三兽度河谓象马兔也论断惑不同故又经云诸法实相三乘皆得亦不名佛即此教也。

　　河喻空理菩萨正习俱尽如象得底支佛侵习如马次深声闻断正使如兔最浅(如涅槃经)又经云者文出华严彼云诸法实性相三乘亦皆得而不名为佛幻有之俗名为诸法即空之理名为实相乃真空实相也菩萨至果名佛言不名佛者以中夺偏耳彼经不共二乘那作此说如拾遗记云彼部虽无小机禀教何妨说于三乘粗浅显圆佛乘(文)彼后分经明四乘品故斥三乘非佛乘也。

　　此教三乘因同果异证果虽异同断见思同出分段同证偏真。

　　三因大同三果小异异则习尽不等同乃共观即空不同三藏谛缘度别分段者支分形段三界生死也。

　　然于菩萨中有二种谓利钝。

　　此约接不接而分利钝。

　　钝则但见偏空不见不空止成当教果头佛行因虽殊果与藏教齐故言通前。

　　修因克果果在于上故曰果头通教菩萨扶习润生虽异藏教伏惑行因断惑证理不别故言通前结释前文通前藏教也。

　　若利根菩萨非但见空兼见不空不空即中道分二种谓但不但若见但中别教来接若见不但中圆教来接故言通后。

　　利根被接被字去声如来被下之义此约应说如云说圆中道被而覆之也若上声呼此就机论如云通教利根被别圆接接即点示接入也然被接义散出诸经大品八地闻中大经空不空一切法趣非漏非无漏楞伽三种意生身大经三十六文末一生二生等若具明者谓大经十二明四谛后列八二谛章安作七二谛消之初一是总余七是别此于四正复论三接故名七种二谛古来二十三家明乎二谛唯庄严开善擅风流之名庄严谓佛果出二谛外(即今被接)开善谓佛果不出二谛(通当教佛)吾祖曲尽如来逗机设化之相故明被接则于诸经无所壅矣古明被接不出三义以含中为发源点示为机要发习为根性以通教巧故一真含二中利根菩萨才证真空即为点示如妙玄明别接通中寄三法以示三根解源谓非漏非无漏空不空一切法趣如释签三(十九)具释然由利根发昔所习方可点示若钝根菩萨同二乘人直至法华方乃被会非但见空等者止观三(十六)引大经云二乘之人但见于空不见不空智者非但见空能见不空不空即大涅槃(文)离边名但即边名不但。

　　问何位受接进入何位答受接人三根不同若上根三地四地被接中根之人五地六地下根之人七地八地所接之教真似不同若似位被接别十回向圆十信位若真位受接别初地圆。

　　初住初问所接次问能接答中就被接机发习迟速以论(三)根辅行以四地为上六七为中八九为下今进一位者教位从容(文)或进退故此答初问所接之教等者答次问也所即语辞别向圆信按位接也别地圆住胜进接也据上似位被接真位受接应作被字盖以能从所也辅行三下(八)云若接入教道在回向中若接入证道即在初地若接入圆亦分教证比说可知(文)又别圆接通接圣不接贤接真不接俗若圆接别接俗不接真接贤不接圣又妙玄顺能诠教约教道边具明三接止观为成观故从所诠理约证道边唯明一接然圆顿止观亦明被接者为知通塞复以思议显不思议也如释签三(十七)。

　　问此藏通二教同是三乘同断四住止出三界同证偏真同行三百由旬同入化城何故分二答诚如所问然同而不同所证虽同大小巧拙永异此之二教是界内教藏是界内小拙不通于大故小㭊色入空故拙此教三人虽当教内有上中下异望通三人则一概钝根故须㭊破也通教则界内大巧大谓大乘初门故巧谓体色入空故虽当教中三人上中下异若望藏教则一概为利。

　　然藏通三乘断惑出界证理虽同教行有异大小约小衍巧拙论体㭊对界外方便等土名界内教以此二教化界内也不通于大故小不能远通常住故㭊色入空者外计邻虚不出断常今总观色心生灭非断非常对破外道汝㭊非正如止观三(廿六)辅行三下(廿四)通后别圆故是初门了知诸法如幻如化当体即空。

　　问教既大乘何故有二乘之人答朱雀门中何妨庶民出入故人虽有小教定是大大乘兼小渐引入实岂不巧哉般若方等部内共般若等即此教也略明通教竟。

　　天子南门谓之朱雀渐引入实明佛意也释签四(十九)云不同三藏四阿含等别有部帙今以诸部方等诸般若中但是三乘共行即判属通(文)今文通指般若方等下但云共般若等盖方等弹斥共义稍疏故。

　　次明别教者此教明界外独菩萨法教理智断行位因果别前二教别后圆教故名别也涅槃云四谛因缘有无量相非声闻缘觉所知诸大乘经广明菩萨历劫修行行位次第互不相摄此并别教之相也。

　　四教义一(三)云别者不共之名也若名不共但异藏通未异圆教故但名别此教明因缘假名无量四圣谛理的化菩萨不涉二乘别义略明有八谓教理智断等也教则独被菩萨理则隔历三谛智则三智次第断则三惑前后行则五行差别位则位不相收因则一因迥出果则一果不融(释签一十五在因说理不在二边故云迥出复说果理诸位差别故云不融)独被菩萨故别前隔历次第故别后涅槃云等乃圣行品明四种四谛中无量四谛即别教义谓苦集灭道各各因缘皆有无量相是菩萨法岂二乘所知乃以涅槃对鹿苑说故云非声闻等也此证别前藏通诸大乘经等者释签四(二十)指华严方等般若中历别行法即是其相然方等中多以别行斥于小行般若中多以别法展转融通华严正当历别之行(文)如别行玄下(四)别行记下(六)既时长行远次第隔历此证别后圆教。

　　华严明十住十行十回向为贤十地为圣妙觉为佛缨络明五十二位金光明但出十地佛果胜天王明十地涅槃明五行如是诸经增减不同者界外菩萨随机利益岂得定说。

　　此出诸大乘经行位次第之义华严前无十信后无等觉于十住品前明十梵行自古讲者指为十信四念处三(初)于十住中多明圆义于登地中多明别义(文)故华严位义通圆别今且示别故云住行向为贤十地妙觉为圣本业璎珞亦明六轮(如法数对)金光明指真谛所译者胜天王即般若也五行者圣梵天病婴儿也又仁王般若明五十一位但无等觉然上诸经随机明位虽增减不同莫非次第故属别也。

　　然位次周足莫过缨络经故今依彼略明菩萨历位断证之相以五十二位束为七科谓信住行向地等妙又合七为二初凡二圣就凡又二信为外凡住行向为内凡亦名为贤约圣亦二十地等觉为因妙觉为果大分如此自下细释。

　　璎珞凡圣位足故今依彼以明别义然凡圣位中有教证二道此本出乎地论今家借用有二义焉一者玄文借证权实部二者辅行借消别门良由地论两种教道皆为方便两种证道皆为真实义同部味昔权今实是故借用若辅行借消别教教证者由今别教教权证实既与三教一向不同其义难晓而地论师教道方便证道真实名义宛同故借用之如辅行云是故今家借用地论教证二道以消别门于中先须知于二意一者约行地前为教登地为证二者约说为地前说始终属教乃至结云若读玄文善须晓此教证二道则别门可消应知地论虽有四种玄文借用证权实部但成二意辅行借用但成三义何者以由此教行分教证说唯教道是则能诠之教始终是权所被之机地前属权初地证实旧于借消别门亦立四种者且约说证道为权为实若权则违教权证实借证权实之义若实则背有教无人之文况地论正申华严十地论师不分圆别之异但约教证明方便真实如云若说十地已证之法彼为实证安可约彼立别说证既云借证可全同耶又别位中复有竖入横学两种四教释签十(廿七)云别教十住修生无生十行修于无量十向修于无作登地证于无作故云有四又十行中习诸佛法具足入于一十六门亦名为四问住已习八何故行中更习十六答前是自行随用一门后为化他是故行中更习前八是故十六俱须广习(文)更有三根出假十信上根十住中根十行下根(四教俱论三根出假如止观六廿三)又对五忍十信伏忍十住信忍十行去柔顺忍十地无生忍妙觉寂灭忍(妙宗中十八亦对圆位)若论真缘二修则地前为缘修登地为真修缘谓作意缘念真谓任运相应元是地师之义今家复加观义空假为缘中道为真通圆亦有此之二义(三云)六种性习如下对初言十信者四教义四(三)云此十通名信心者信以顺从为义若闻说别教因缘假名无量四谛佛性之理常住三宝随顺不疑名信心也(文)。

　　一信二念三精进四慧五定六不退七回向八护法九戒十愿信。

　　常住理名曰信心忆念无忘名曰念心真精进趣名精进心心精智慧名曰慧心周遍湛寂名曰定心定光无退名不退心保持不失名护法心回向佛地名回向心(今文回向在护法前此依旧译璎珞经说)安住无失名为戒心十方随愿名曰愿心(文)(此依楞严释十信名但彼在圆)。

　　此十位伏三界见思烦恼故名伏忍位(外凡)与藏教七贤位通教干慧性地齐。

　　妙玄四(卅三)二此十信习从假入空观伏爱见论(文)观音玄下(四)云十信通伏诸惑正伏四住(文)伏忍位辅行九下(十五)云仁王用五忍以判别位(文)妙宗中(十八)云若依别教十信伏忍仁王经䟽中(十一)云未得无漏未能证但能伏不能断故为伏忍智也与藏通齐者格量伏惑义齐也(下去格量集此)此位出假即名上根净名䟽七(二十)云菩萨化物心重自行则轻故慈悲重者不务断结从相似空解即便出假见思未断故言有疾(文)。

　　次明十住者。

　　四教义四(五)云此十通名住者会理之心名之为住。

　　一发心住(断三界见惑尽与藏教初果通教八人见地齐)二治地三修行四生贵五具足方便六正心七不退(已上六住断三界思惑尽得位不退与藏通二佛齐)。

　　于诸劫中行十信心不作邪见广求智慧名发心住常随空心净诸法门名治地住长养众行名修行住生在佛家种性清净名生贵住多习无量善根名具足方便住成就第六般若法门名正心住入于无生毕竟空界名不退住得位不退者初住至七住位不退八住至十向行不退初地已上念不退妙玄四(十一)见思破故得位不退真谛三昧成恶业尘沙破故得行不退俗谛三昧成无明破故得念不退中道三昧成(文)。

　　八童真九法王子十灌顶(已上三住断界内尘沙伏界外尘沙前二不知名目)。

　　不生邪倒破菩提心名童真住从佛王教而生于解当绍佛位名法王子住观空无相得无生心法水灌顶名灌顶住断界内尘沙等者正修假观为伏观成俗显为断辅行一下(九)云尘沙者譬无知数多(文)然尘沙惑只是通别见思就所化众生得名妙宗上(廿六)云众生见思重数如尘若沙究论其体即劣慧也如妙乐云不染污无知劣慧为体以其不能分别药病等也若知病识药应病授药令得服行即断尘沙相也懒于化导为尘沙习且三品尘沙与三根出假何异盖三品尘沙约一人竖论三根出假约三人横辨又三根出假通乎四教三品尘沙局在别论。

　　亦名习种性用从假入空观见真谛理开慧眼成一切智行三百由旬。

　　习种性者缨络经上卷(贤字函)明六种性以对别位(净名䟽第九亦借别名以显圆)今家玄签四教义戒䟽等并依经列四念处中少有不次又地持论略明二种(亦名经弥勒造贤字函)如戒䟽列六种后复用二种及对教证前后生报佛法佛并图示。

　　<PIC>P189p0211_01.gif</PIC>

　　六种性者种别性分也地持第一云种性者名为种子名为界名为性(文)(种子不同有六界分)又性通六位种局在因故前四名种等觉虽因望前称觉二种者地持经云略说二种性种性者是菩萨六入殊胜展转相续无始法尔是名性种性习种性者若从先来修善所得是名习种性(文)戒䟽以六种对位后复用二种者以六位不出地前修习登地证性故用地持结摄六种虽不显标意必如是况梵网是华严结经地持正宗华严故宜用彼地持二种结摄璎珞六种又与约行教证其义宛齐故复例之自古以戒䟽文难今准旧注戒䟽云性习二种若据位分习种在前性种在后若据行论性习同时前后不定(标约行中义)依体起用(缘中道理起观行用)先明性种后明习种寻用取体(从自行用取中道体)先习后性(自依体下释同时不定义)与教证二道相似就位以论教道在前证道在后(约行教证)据行论之教证同时前后不定(此标)依体起用先证后教(望证道理起教道用)寻用取体先教后证(寻教道用证中道体)习种能生报佛性种能生法佛(文地前既论自行修习至果合生报佛登地证性合生法佛智与体冥任运起用故不论应佛也异解备诸章藻)梵网经中更有六种一习种性二长养性(只是研习增长与习种性通对十住)三性种性四不可坏性(俗谛建立故不可坏与性种通对十行)五道种性(十向)六正法性(通[(冰-水+〡)*ㄆ]圣种等妙三种)。

　　<PIC>P189p0213_01.gif</PIC>

　　从假入空观者次第三观出缨络经观经䟽(三)云假是虚妄俗谛也空是审实真谛也今欲去俗归真故言从假入空观妙宗上(廿六)云见思取境无而谓有虚假凡俗知虚名谛二空之理是审实法知实名谛不究俗虚莫知真实要须照假方得入空是故名曰从假入空观妙玄三(十一)云十住正修空傍修假中十行正修假旁修中净名略记下之上(十五)若约别教为语正观中道为慧眼者于十住中远所期耳慧眼者古德颂云天眼通非碍肉眼碍非通法眼唯观俗慧眼了知空佛眼如千日照异体还同一切智者观音玄义下(初)云知一切内法内名一切能知能解一切外法外名能知能解但不能用一切道起一切种故名一切智玄记下具释初住断见即离四趣身子昔生至六住有退者此见思俱断思既未尽见亦余残故有退堕如四明答曰本难(教行录)。

　　次明十行者。

　　四教义四(六)云此十通名行者行以进趣为义前既发真悟理从此加修从空入假观无量四谛。

　　一欢喜二饶益三无违逆四无屈挠五无痴乱六善现七无着八难得九善法十真实(断界外尘沙惑)。

　　始入法空不为邪动名欢喜行常化众生使得法利名饶益行常修忍法谦下恭敬名无违逆行行大精进令一切至究竟涅槃名无屈挠行不为无明之所失乱名无痴乱行生生常在佛国中生名善现行于我我所一切皆空名无着行菩萨成就难得善根名难得行说法授人成物轨则名善法行二谛非如亦非非相名真实行。

　　亦云性种性用从空入假观见俗谛开法眼成道种智。

　　性种性者假观分别十界差别种性也从空入假观者观经䟽(三)云若住于空与二乘何异不成佛法不益众生是故观空不住于空而入于假知病识药应病授药令得服行故名从空入假观(文)道种智者观音玄下(初)云能知一切道种差别则分别假名无谬故名道种智(文)诸文云十住修空断见思十行修假破尘沙十向修中伏无明此以观对位也若云初住断见二住至七住断思八九十住断界内尘沙十行断界外尘沙此断惑分齐也四念处四云十住断界外上品尘沙十行断中品尘沙十向断下品尘沙(文言三品若生无生八门漏上品无量四门为中品无作四门为下品)此以惑从教也以别是界外教或纯用假观摄故又此十行明横学四且无作四门为圆为但若圆无作十行位浅尚未修中如何能说以此化他耶若谓但中释签五(初)云各附彼教而为相状(文)既附彼圆岂应是但杂编五(十四)云十向圆修可由实道(智转行融乃修圆中)十行无作且顺权方(只是但中无作)良以修中之位已深出假之位尚浅位深故知昔日化他无非妙行位浅故知将来自行亦是但中不可以实难权以他妨自(文)其说切当学者知之附彼圆教但为明于无作相状能附岂可全同深位然此出假若果但中圆机起时何以赴之当知圆机自感圆应十行出假乃教道说无稽之问不足评矣。

　　次明十回向者。

　　四教义四(七)云此十通名回向者回事向理回因向果回己功德普施众生事理和融顺入法界故名回向四念处三(十一)云别向圆修(文)霅川云可由实道(杂编但不合云只缘被接方曰圆修)此据得意者智转行融及证道说也若三观次第惟修但中据不得意者及教道说也。

　　一救护众生离众生相二不坏三等一切诸佛四至一切处五无尽功德藏六入一切平等善根七等随顺一切众生八真如相九无缚无著解脱十入法界无量(伏无明习中观)。

　　以无想心常行六道而入果报不受而受名救护众生离众生相观一切法有受有用念念不住名为不坏三世佛法一切时行名等一切诸佛以大愿力入一切佛土供养一切佛名至一切处以常住法授与前人名无尽功德藏行无漏善善而不二名入一切平等善根以观善恶无二一相名等随顺一切众生心得自在等三世佛常照有无名真如相以般若照三世诸法是一合相名无缚无著解脱觉一切法中道无相名入法界无量伏无明习中观者集解云空假之心既已满足正修中道第一义观无明不起悉伏故也(文)。

　　亦名道种性行四百由旬居方便有余土(已上三十位为三贤亦名内凡从入住至此为行不退位)。

　　道种性者始正修中故名道能生佛果故名种行四百由旬必约生死处加方便土约烦恼加尘沙约观智加假观以此增前为四百也方便有余土者观经䟽(五)云修方便道断四住惑故曰方便无明未尽故曰有余行不退者化他行满无退转也前七住还断惑证空名位不退后初地去名念不退中道正念二边莫动。

　　次明十地者。

　　四教义四(八)云此十通言地者一能生成佛智住持不动二能与无缘大悲荷负一切故名为地也(文)。

　　一欢喜(从此用中道观破一分无明显一分三德乃至等觉俱名圣种性)此是见道位又无功用位百界作佛八相成道利益众生行五百由旬初入实报无障阂土初入宝所。

　　舍凡入圣四魔不动到有无边平等双照名欢喜地从此用中道观者四教义四(七)云从此见佛性发中道第一义谛观双照二谛心心寂灭自然流入萨婆若海证无作四谛一实平等法界圆融(文)破一分无明显一分三德者无明乃是障中道之别惑无明分破中道分显法身般若解脱是为三常乐我净故称德应知初地所破无明细分三品中上虽破犹在回向后心至三品尽方入初地俱名圣种性者据同证论准经必须开等觉性见道位者四教义四(七)云从初地至佛地皆断无明但以约位分为三道初地名见谛道二地至六地名修道从七地已去名无学道(文)初地断无明别见发真中道故云见道大经云自此已前皆名邪见人也故知两教三乘别教地前未见中道未断别见皆名邪见人也此约证道同圆初地即同初住故也(又)无功用者既至初地不加功力任运流入萨婆若海百界作佛者四教义四(八)云初发真中道见佛性理断无明见惑显真应二身缘感即应百佛世界现十法界身入三世佛智地能自利利他真实大庆故名欢喜地也(文)辅行七下(廿四)引璎珞云如初地百界二地千界乃至万亿等界现身亦尔(文)行五百由旬者约生死处加实报土约烦恼加无明约观智加中观实报无障碍土者观经䟽(六)云行真实法感得胜报色心不相妨故言无障碍(文)宝所者喻分证寂光也。

　　天台四教仪集注卷第八
永乐北藏第 189 册 No. 1629 天台四教仪集注（选录“集注”本文）


　　天台四教仪集注卷第九　　　　　稼九

　　南天竺沙门　　蒙润　　集

　　二离垢地三发光地四焰慧地五难胜地六现前地七远行地八不动地九善慧地十法云地(已上九地地地各断一品无明证一分中道)。

　　以正无相入众生界同于虚空名离垢地光慧信忍习佛之道极净明生名发光地顺无生忍观一切法名焰慧(地顺忍修道三界无明莫不皆空名难胜地上顺诸法观于三世寂灭无二名现前地观诸烦恼不有不无常向上地念念寂灭名远行地以)无生观舍于三界名不动地入于上观光光佛化无生忍道名善慧地入中道观受佛职位既同真如亦等法界妙云普覆名法云地。

　　更断一品无明入等觉位亦名金刚心亦名一生补处亦名有上士。

　　于十地后心用观更断一品方入等觉四教义四(十四)云即是边际智满入重玄门若望法云名之为佛望妙觉名金刚心菩萨亦名无垢地菩萨三魔已尽余有一品死魔在断无明习也(文)集解云解入百千三昧照一相无相寂灭无为望于妙觉犹有一等比下名觉故名等觉所修观智纯一坚利喻若金刚名金刚心(文)一生补处者犹有一品无明故有一生过此一生即补妙觉之处观音玄记上(四)云犹储君之义也(文)妙宗上(廿三)云有惑可断名有上士(文)。

　　更破一品无明入妙觉位坐莲华藏世界七宝菩提树下大宝华王座现圆满报身为钝根菩萨众转无量四谛法轮即此佛也。

　　四教义四(十五)云金刚后心朗然大觉妙智穷源无明习尽名真解脱翛然无累寂而常照名妙觉地(文)藏者包含十方法界悉在中也(文)七宝菩提树者七宝众多表无量故大宝华王座者妙玄(玄十二)云或言寂灭道场七宝华为座身称华台千叶上一一菩萨复有百亿菩萨如是则有千百亿菩萨十方放白毫及分身光白毫入华台菩萨顶分身光入华叶菩萨顶此名受法王职位穷得诸佛法底而得成佛华台名报佛华叶上名应佛报应但是相关而已不得相即此是别佛果成相也(文)钝根菩萨者迷中重故次第修证达通宝所对圆名钝。

　　有经论说七地已前名有功用道八地已上名无功用道妙觉位但破一品无明者总是约教道说。

　　华严云菩萨未至第八地时如人乘舡欲渡大海未至大海多用功力若至八地从大方便近佛智慧无功用心不加功力妙觉位但破一品无明未审㨿何文说诸文但云断十二品称为妙觉也。

　　有处说初地断见从二地至六地断思与罗汉齐者此乃借别教位名名通教位耳。

　　至六地断思与罗汉齐者取十度义以第六般若空慧断惑故也如止观第六借位中(云云)十度者六度外加愿智力方便。

　　有云三贤十圣住果报唯佛一人居净土此借别教名明圆教位也。

　　三贤者别住行向住果报上义则属圆此仁王经偈文。

　　如此流类甚众须细知当教断证之位至何位断何惑证何理往判诸教诸位无不通达。

　　此乃观师示人判教之方能知此者不但别门可通于一切教皆无壅矣。

　　略明别教竟。

　　此教明纵横者别论不出性横修纵因纵果横通论因果各具纵横性但有横修具纵横初性横修纵者妙句九云若但性德三如来是横修德三如来是纵(前后而得)先法次报后应亦是纵(一性二修)记九云性德之名名通别教别教虽有性德之语三皆在性而不互融故成别义若三在修前后而得道理成纵又妙宗云别人不知本觉之性具染恶德是故染恶非二佛性别修缘了显本法身(修纵)亦为不知本觉之性具染恶德不能全性起染恶修乃成理体横具三法(性横)次因纵果横者光明记一云行智理三次第资发修时纵也法报应三果中齐显证时横也良由此教本有法身为惑所覆故须别作缘了之功相资显发复由此教性具三法而不相收故使三身横显此指修纵只是因纵性横成于果横修性因果相对别论也次因果各有纵横者文句二云别家因时三法纵横果时三法亦纵横因纵如向因横即性横也果纵如妙玄九云法身本有般若修成解脱始满果横亦如向说须知此教因果三法次第即纵各异即横妙玄五云资成在前观照居次真性在后此三竖别纵非大乘此三并异横非大乘次性但有横修具纵横者性横如上性中三法未论起修无前后故则无纵义凡言修者通因通果因果既具各有纵横修任运有也。

　　<PIC>P189p0225_01.gif</PIC>

　　次明圆教者。

　　四教义一(三)云圆以不偏为义此教明不思议因缘二谛中道事理具足不别但化最上利根之人故名圆教也(文)又云圆教诠因缘即中道不思议佛性涅槃之理菩萨禀此教门理虽非浅非深而证者不无浅深之位今明入道亦具四门而诸大乘经意多用非空非有门以明位也(文)释签五(二十)云圆教菩萨以界外灭谛为初门(文)。

　　圆名圆妙圆满圆足圆顿故名圆教也(此释圆名)。

　　三谛圆融不可思议名圆妙三相即无有缺减名圆满圆见事理一念具足名圆足体非渐成故名圆顿。

　　所谓圆伏圆信圆断圆行圆位圆自在庄严圆建立众生(此释圆法)。

　　圆伏五住圆常正信圆断五住圆行一行一切行圆位位位相摄妙用华严故云自在四悉普益故云建立如止观一(三)。

　　诸大乘经论说佛境界不共三乘位次总属此教也。

　　一代教中唯除鹿苑显露无圆诸大乘经凡说圆法皆佛境界也不共三乘位次者拣异别教不共二乘今圆是佛乘故不共三乘也。

　　法华中开示悟入四字对圆教住行向地此四十位华严云初发心时便成正觉所有慧身不由他悟清净妙法身湛然应一切此明圆四十二位维摩经云薝卜林中不嗅余香入此室者唯闻诸佛功德之香又云入不二法门般若明最上乘涅槃明一心五行又经云有人入大海浴已用一初诸河之水又娑伽罗龙澍车轴雨唯大海能受余地不堪又捣万种香为丸若烧一尘具足众气如是等类并属圆教。

　　开示悟入如前释初发心者三因性开发即初住位二住已去莫不皆然故结云圆四十二位薝卜等者薝卜翻黄花观众生品天女诃身子之文净名空室表常寂光入不二法门者彼经三十一菩萨各说入不二法门已问文殊师利何等是菩萨入不二法门文殊曰如我意者于一切法无言无说无示无识离诸问答是为入不二法门于是文殊问维摩诘我等各自说已仁者当说何等是菩萨入不二法门时维摩诘默然无言文殊叹曰善哉善哉乃至无有文字语言是真入不二法门(文)须知三十一菩萨乃以有言言于无言文殊乃以无言言于无言净名乃以无言无言故文殊叹云是真入不二法门也般若明最上乘者金刚经云如来为发最上乘者说涅槃云复有一行是如来行所谓大乘大般涅槃佛性之理又经云者大经云譬如有人在大海浴当知是人已用一切诸河之水辅行一上(廿七)云理具诸法如海水修观行者如在浴也行摄一切名为已用(文)娑伽罗此翻咸海如来龙王圆顿教雨为上根性不雨三教下类之地首楞严云捣万种香为丸若烧一尘具足众气(文)辅行一上(廿七)云理性如丸观行如烧诸法顿发名具众气(文)。

　　今且依法华缨络略明位次有八一五品弟子位(外凡出法华经)二十信位(内凡)三十住位(圣初)四十行五十回向六十地七等觉(是因位末)八妙觉(是果位)。

　　法华但有五品六根璎珞具明五十二位妙乐一一(四)云若云圆位(六)即亦足何须更列四十二耶以分真位长故借别位分其品秩(文)或者据此谓圆教本无位次但借别显圆然妙乐意以五十二位在经论中多被别人祖师用释圆位故云借耳又有云五十二位名虽在别圆亦同用以分浅深岂可圆教全无位次大品四十二字华严初住八相法华五品六根皆圆位义也故曰显一理则始终无二存诸教则因果历然既禀教修行安得无位耶又拣诸文开合有四一开前合后如大经三十三天(住行向为三十地等妙为三)二合前开后如仁王十四般若(合三十心为三十地为十等觉为一总十四忍转入佛心名之为智)三前后俱开如大品四十二字(对四十二位)四前后俱合如法华开示悟入及游四方(对四十位)妙宗上(廿三)又楞严明位有六十前加三渐次(名字即)及立干慧地(观行即)向后地前立四加行并常五十二位共成六十。

　　初五品位者一随喜品经云若闻是经而不毁訾起随喜心问随喜何法答妙法妙法者即是心也妙心体具如如意珠心佛及众生是三无差别此心即空即假即中。

　　文句说随顺事理无二无别喜是庆己庆人(文)妙乐十(十三)云事理祇是权实异名了此权实即非权实故无二无别即随顺开权显实之事理也言己人者理有事故故能庆人事有理故故能自庆又不二而二故庆己他二而不二了非己他妙玄五(二)云若人宿植深厚或值善知识或从经卷圆闻妙理谓一法一切法(假)一切法一法(空)非一非一切(中)不可思议起圆信解一心中具十法界如一微尘有大千经卷欲开此心而修圆行圆行者一行一切行谓十法成乘十心成就其心念念悉与诸波罗密相应是名圆教初随喜品位(文)妙法即是心者指要钞上(四)云经家释经题法字约此三法各具三千互具互融方名妙法然虽诸法彼彼各具若为观体必须的指心法三千起信论云所言法者谓众生心妙心体具者止观五(十三)云一心具十法界一法界又具十法界十法界具百法界一界具三十种世间百法界即具三千种世间此三千法在一念心若无心而已介尔有心三千具足亦不言一心在前一切法在后亦不言一切法在前一心在后辅行五中(七)云言无心而已者显心不无言介尔者谓刹那心无间相续未曾断绝才一刹那三千具足若具三千即具三德又介尔者介者弱也谓细念也但异无心三千具足(文)如如意珠止观五(十七)云如如意珠天上胜宝状如芥粟有大功能净妙五欲七宝琳琅非内畜非外入不谋前后不择多少不作粗妙称意丰俭降雨穰穰不添不尽盖是色法尚能如此况心神灵妙宁不具一切法耶(文)记中表法约理解释须者寻之心佛众生三无差别者释签二云当知三法即是不思议广大法界应了此理具足佛法及众生法虽复具足心性冥妙不一不多又众生及佛不出于心故无差别名心法妙是故结归三无差别方名为妙十义书云以我一念心法及一切众生十方诸佛各各论于事造人人说于理具而皆互具互摄方名三无差别又指要云是则三法各具二造方无差别此心即空假中拾遗记下八云三观之首皆言即者指一念心即三谛故言即空者非即偏空乃观一念即圆空也此空能破三谛相着故云一空一切空(三观悉彰破相之用也)言即假者非即偏假乃观一念即妙假也此假能立三谛之法故云一假一切假(三观悉彰立法之功也)言即中者非即但中盖指一念即具德中此中能妙三谛之法故云一中一切中(三观悉是绝待之体也)。

　　常境无相常智无缘。

　　此境智冥一。

　　无缘而缘无非三观无相而相三谛宛然。

　　而言境智也止观第一常境常智后复云以无缘智缘无相境以无相境相无缘智智境冥一而言境智辅行释云实相无相无相亦无实智无缘无缘亦绝何者境虽无相常为智缘智虽无缘常为境发智虽缘境称境无相境虽发智令智无缘无缘而缘照境无间故云以无缘智缘无相境无相而相发智宛然故云以无相境相无缘智。

　　初心知此庆己庆人故名随喜。

　　此结成随喜也五品初心知此妙心体具事理三千境观之法庆己有智慧庆人有慈悲。

　　内以三观观三谛境。

　　大意云三谛三观三非三三一一三无所寄谛观名别体复同是故能所二非二。

　　外以五悔勤加精进助成理解。

　　止观七云唯法华别约六时五悔重作方便(光约四种三昧相对而说不可以光明弥陀亦论五悔为妨)修忏要旨云所以悉称悔者盖皆能灭罪故也劝请则灭波旬请佛入灭之罪随喜则灭嫉他修善之愆回向则灭倒求三界之心发愿则灭修行退志之过(文)辅行二上八云于法无染曰精念念趣求曰进(文)助成理解一往分之五悔为事名助谛观为理解名正。

　　言五悔者有二一理二事。

　　止观二云事忏忏苦道业道理忏忏烦恼道理事不出三种忏法理谓无生妙忏事谓取相作法光明文句三(十四)云行者应知三种忏法无生是主二为助缘灰汁皂角助于清水若缺妙观不名大乘便同外道无益苦行须近善师学忏悔处及忏悔法方可行于道场事仪故于诸事皆用妙观照而导之使作法等皆顺实理悉为佛因又云正助二忏修逐根缘自有一向修于正道直登圆住或内外凡自有一向修于助道如南岳立有相安乐行不入三昧但诵持故亦能得见上妙色像此二随根修入不同若悟理时必两舍也自有正助相兼而修或先正后助或先助后正或同时而修今之所立意在同修耳忏悔名光明文句中(初)云忏者首也悔者伏也不逆为伏顺从为首又忏名白法悔名黑法白法须尚黑法须舍又忏名修来悔名改往又忏名披陈众失悔名断相续心又忏者名惭悔者名愧惭则惭天愧则愧人(文)光明记三(七)云然忏悔二字乃双举二音梵语忏摩华言悔过以由悔过是首伏等五种之义今既华梵二音并列是故大师以首释忏以伏释悔乃至惭愧对释忏悔欲令禀者修首伏行及惭愧等斯是善巧说法之相故不可以华梵诂训而为责也(文)忏悔处光明文句引普贤观是名大忏悔约中道为处也名庄严忏悔约俗为处也名无罪相忏悔约空为处也若三种差别者此是历别论处尔即一而三即三而一此圆妙忏悔也记云若于三谛历别而解乃次第观非今妙观其妙观者空即三谛假中亦然名即一而三三谛俱空假中亦然名即三而一行者应知三一相即为彰忏悔处绝乎思议若以此语增于言想则永不识忏悔处也然忏悔处谁人不具何法暂非但为本迷满目不见全心不知是故经云于十力前不识诸佛劝求觅者须亲善师须资妙教勤𦗟勤闻审读审思若其然者必于能诠识所诠体翛然虑外无以状名斯乃所求法性道理此理至妙为忏法所依故名为处若依此处而立行门方得名为大乘忏也又忏之所依如器淳朴非砧不成以何为砧谓一实相无别实相即罪相是得此处者罪无不灭德无不显(文)忏悔法要旨云一作法忏谓身口所作一依法度二取相忏谓定心运想相起为期三无生忏谓了我心自空罪福无主观业实相见罪本源法界圆融真如清净法虽三种行在一时光明记云此三种忏同时而修无生是正二为助缘斯乃正助一合而行如膏益明证理弥速也又须了知大乘三忏后一虽可独修不进须假前二前二不可暂离无生得此意已方可说行三种忏法。

　　<PIC>P189p0237_01.gif</PIC>

　　理忏者若欲忏悔者端坐念实相众罪如霜露慧日能消除即此义也。

　　光明记三(八)云端坐者身仪也禅波罗密具出坐法须者宜检念实相者忏罪观也实相无相当云何念必以无念之念念无相之相以无相之相相无念之念若于念外别有实相实相之外别有于念则非此经念实相也众罪等者灭罪所以也前念实相盖体修恶即是性恶性恶照明斯为慧日修恶体虚如消霜露(文)。

　　言事忏者昼夜六时三业清净对于尊像披陈过罪无始已来至于今身凡所造作杀父杀母杀阿罗汉破和合僧出佛身血邪[婬-壬+(工/山)]偷盗妄言绮语两舌恶口贪瞋痴等如是五逆十恶及余一切随意发露更不覆藏毕故不造新。

　　昼夜六时等四句明首伏法无始下明首伏辞杀父下明五逆罪(首试)下杀于上也妙乐八引俱舍云五并业障摄约处人除比约人除扇𢮎(此云黄门敕住反)四身一语业三杀一虚诳一杀生加行(出佛血)无间一劫熟随罪增苦增八比丘分二(破僧)以为所破僧具如补注释九(五)光明文句中(三)云人从父母禀身十月怀抱三年鞠养抚念惟惟始能升头戴发教方教数始解作人那忽违恩背义而行弑逆天虽大不覆此人地虽厚不载此人此人命终直入地狱(文)十恶中应明杀生释十恶名如法界次第上(九云云)口有四恶或云五者加无义语发露者要旨(四)云罪根宜露则众罪皆灭(文)若不发露犯覆藏罪如律中说毕故不造新者断相续心也已作之罪愿乞消除未起之恶更不敢造。

　　若如是则外障渐除内观增明如顺流舟更加㯭棹岂不速疾到于所止修圆行者亦复如是正观圆理事行相助岂不速至妙觉彼岸。

　　若如是等者光明文句中云若纯用正忏亦不须助若正道暗昧不明了者修助以助之所谓灰汁澡豆皂荚木槵以助清水尔(文)如顺流舟等者光明文句记三(七二)云正解如顺水正观如顺风可喻正道能趣妙理篙棹可喻旋礼等善助于风水舟岂不疾(文)。

　　莫见此说便谓渐行谓圆顿无如是行谬之甚矣。

　　此斥偏执理性无修无证者谓即心是佛若别修习则成渐次非圆顿行辅行七下(十八)云圆教位次者先明五悔为入位之方他人圆修都无此意将何以为造行之始但云一念即是如来空谈举心无非法界委检心行全无毫微(文)。

　　何处天然弥勒自然释迦。

　　辅行一下(二十二)引弥勒问经云弥勒昔行菩萨道时但昼夜六时勤修五悔而得菩提(文)弥勒释迦既是果人由因克故非天然等也唯今天台建立解行了修即性全性起修正助兼行从因至果故清凉国师云撮合𢖍三观之玄趣使教合忘言之旨心同诸佛之心不假更看他面。

　　若才闻生死即涅槃烦恼即菩提即心是佛不动便到不加修习便成正觉者十方世界尽是净土触向对面无非觉者。

　　举其所执之法须知理虽平等事有迷悟何得便谓即是不加修习凡言即者以显于离如冰不离水理须融冰义同于离十方世界尽是净土此是依报论即触向对面无非觉者此是正报论即谓三土皆即寂光九界无非佛界理实如然非修莫克故即云。

　　今虽然即佛此是理即。

　　妙宗上(十三)云然理即佛贬之极也以其全乏解行证即但有理性自尔即也(文)。

　　亦是素法身无其庄严何关修证者也。

　　无缘了功德庄严法身体素天龙之所忍劣。

　　我等愚辈才闻即空便废修行不知即之所由鼠唧鸟空广在经论寻之思之。

　　重斥所计鼠唧鸟空者止观八(七)云诸位全无谬谓即是犹如鼠唧若言空空如空鸟空(文)辅行八上(十一)云不达谛理谬说即名何异怪鼠作唧唧声即声无旨滥拟生死即是涅槃亦如怪鸟作空空声岂得滥同重空三昧(文)此斥执理废行之者所谓即之所由意开妙解而立妙行行可废乎。

　　二劝请者劝请十方诸如来留身久住济含识。

　　辅行七下(十九)云大为二意一者请住于世二者请转法轮大论(十五)问诸佛之法法应说法何须劝请又若诸佛现见在前请佛可尔今乃不见云何可请答佛虽必说而不待请请者得福何得不请复次佛法待请为说又众生虽不面见诸佛诸佛伺尝不见其心闻其所请假令诸佛不闻不见请亦得福何况闻见而无益耶。

　　三随喜者随喜称赞诸善根。

　　辅行七下(二十)云佛转法轮众生得三益我助彼喜者喜前劝请也过去下种现在重闻得成熟益未曾下种现在成种未来方益故三世益皆因法轮故我随喜众生得益要旨云随他修善喜他得成(文)。

　　四回向者所有称赞善尽回向菩提。

　　止观七(三十)云回众善向菩提一切贤圣功德广大我今随喜福亦广大众生无善我以善施施众生已正向菩提如回声入角响闻则远回向为大利(文)辅行七下(廿一)云如回声入角等者大论三十二云回向者如少物上王如回声入角问菩萨功德胜于二乘有何奇特答今此不以功德比之但以随喜回向心比如巧匠指示倍得价直执斧之人倍用功力直不足言声闻自行如执斧者菩萨教他而行回向犹如大匠(文)要旨(六)云所谓回事向理回自向他回因向果(文)。

　　五发愿者若无发心万事不成故须发心以导前四是为五悔。

　　止观七(三十)云愿者誓也如许人物若不分券物则不定施众生善若不要心或恐退悔加之以誓又无誓愿如牛无御不知所趣愿来持行将至所在如坯得火堪可盛物二乘生尽故不须愿菩萨生生化物须总愿别愿四弘是总愿法藏华严所说一一善行陀罗尼皆有别愿一切诸愿四弘摄𥁞故名为总故知一切菩萨凡见诸佛无不发于总愿别愿。

　　下去诸位直至等觉总用五悔更不再出例此可知。

　　光明文句中(四)云当知忏悔位长其义极广云何而言止齐凡夫是故五十校计经齐至等觉皆令忏悔即其义也(文)记三(十三)云从造无间业者上至圆教等觉故云位长位位横论各有三障烦恼头数结业流类苦报等差故云义广古人何为但在凡夫大师本以三昧总持说忏悔位该一且凡圣自然与校计经合实匪寻经作此安布行者知之(文)。

　　二读诵品者经云何况读诵受持之者谓内以圆观更加读诵如膏助火。

　　止观七(三十)云善言妙义与心相会如膏助火是时心观益明名第二品也读诵如膏圆观如火文句八(五)看文为读不忘为诵信心故受念力故持(文)。

　　三说法品者经云若有受持读诵为他人说内解转胜导利前人化功归己心倍胜前。

　　文句八五宣传为说圣人经书难解须解释(文)妙玄五(三)云行者内观转强外资又着圆解在怀誓愿熏动更加说法如实演布说法开导是前人得道全因缘化功归己十心则三倍转明是名第三品位(文)止观七(三十一)云更加说法转其内解导利前人以旷济故化功归己释签五云故知以说法力内熏自智令倍清净为说圆常内心无着故名为净化功归己意在于斯问南岳天台皆云为他损己及止观中令修三术诫勿领徒又辅行七下(廿六)云早领众者名成损己益他盖微其如玄文止观及今说法品皆云说法开导化功归己耶须知以慈忍无着之心说法则可如云三轨备足方可宣通如四安乐行方许说法否则不许若南岳天台所云盖寄自以诫他也如妙乐一云今问弘经者为名利壅己为大悲益物自行暗于妙宗何殊无目而导衣座室诫思之自克问今五品位说法品中化功归己彼止观安忍中正于五品令修三术诫勿领徒何耶须知虽于品中令修三术意诫初心为他损己又品位虽说须守观心若逐外有妨是亦须诫。

　　四兼行六度经云况复有人能持是经兼行布施等福德力故倍增观心。

　　妙玄五(三)云上来前熟观心未遑涉事今正观稍明即傍兼利物能以少施与虚空法界等使一切法趣檀檀为法界余五亦如是事相虽少运怀甚大此则理观为正事行为傍故言兼行布施事福资理则十心弥盛是名第四品位(文)。

　　五正行六度者经云若人读诵为他人说复能持戒等谓自行化他事理具足观心无阂转胜于前不可比喻。

　　妙玄五(三)行人圆观稍熟理事欲融涉事不妨理在理不隔事故具行六度若布施时无二边取着十法界依正一舍一切舍财身及命无畏等施若持戒时性重讥嫌等无差别五部重轻无所触犯若行忍时生法寂灭荷负安耐若行精进身心俱净无间无退若行禅时游入诸禅静散无妨若修慧时权实二智究了通达乃至世智治生产业皆与实相不相违背具足解释佛之知见而于正观如火益薪此是第五品位(文)释签第五(廿六)云事理不二方名正行若取其意但用三戒事六度相皆以实相融今不二无非法界即是其相无畏等施者论有三施谓资生无畏法舍于依正名施资生略不言法故云等也(文)止观七(三十一)云正修六度自行化他事理具足心观无碍转胜于前不可比喻名第五品也(文)。

　　<PIC>P189p0247_01.gif</PIC>

　　四信五品对三慧文句十云初二是闻慧位广闻广说是思慧位观行想成是修慧位自浅之深成六根清净十信位也又云前三人是闻慧位兼行六度是思慧位正行六度是修慧位。

　　<PIC>P189p0247_02.gif</PIC>

　　妙乐十(十二)云何故现在唯四信灭后立五品答其义既齐四五无别但是灭后加读诵为第二品耳(文)。

　　此五品位圆伏五住烦恼外凡位也与别十信位同。

　　妙玄五八云五品已圆解一实四谛其心念念与法界诸波罗密相应遍体无邪曲偏等倒圆伏枝客根本惑故名伏忍诸教初心无此气分(文)又十纸云五品之位理虽未显观慧已圆具烦恼性能知如来秘密之藏堪为世间作初依止(文)妙玄五(十一)云五品六根为初依十住为二依十行十回向为三依十地等觉为四依(文)释签六(三)云四依位者以此四人并能化他故以此位释于因人功用(文)此约观行成就五品在十信前若普贤观品信合说𥁞赴机异尔又吾祖位居五品而云获旋总持者然旋假入空约位竖论虽在六根七信已前约观横辨不妨通于五品。

　　次进六根清净位即是十信初信断见惑显真理与藏教初果通教八人见地别教初住齐证位不退也次从二信至七信断思惑尽与藏通二佛别教七住齐三界苦集断尽无余故仁王云十善菩萨发大心长别三界苦轮海解曰十善者各具十善也若别十信即伏而不断故定属圆信。

　　妙玄五(四)云十信位者初以圆闻能起圆信修于圆行善巧增益令此圆行五倍深明因此圆行得入圆位以善修平等法界即人信心乃至善修无着即入愿心是名十信位璎珞(云)一信有十十信有百百法为一切法之根本也是名圆教铁轮十信位即是六根清净圆教似解暖顶忍世第一法普贤观明无生忍前有十种境界即此位也(文)(普贤释迦分身多宝四圣及六根清净共为十种)仁王云者波斯匿王所说偈也十善者仁王䟽中(十九)云十信善者有三品上品善铁轮王化一天下中品善粟散王下品善人中王(文)妙乐十(八)云信信通皆具足十善非谓专以人天不杀盗等用对十信即云长别三界苦轮当知须是断惑十信(文)释签五(廿七)云亦有人云六根清净名为顿义十善菩萨此是渐义今(文)所引十善菩萨以证六根岂应引渐而证于顿故知二(文)俱顿明矣但仁王经语其初后法华经意论其中间人不见之徒生异见(文)。

　　然圆人本期不断见思尘沙意在入住断无明见佛性然譬如冶铁粗垢先去非本所期意在成器器未成时自然先落虽见先去其人无一念欣心所以者何未遂所期故圆教行人亦复如是虽非本所望自然先落。

　　此明圆断之义辅行六上(九)云从初已来三谛圆修与次第义永不相关此论粗惑任运断处与次第齐(文)又七下(廿四)云五品已能圆伏五住岂至此位别断见思但是圆修粗惑先断犹如治铁粗垢先除(文)别行玄记下(六)云圆譬冶铁作器别喻烧金作器治谓镕铸淳朴顿融任运粗垢先落烧谓锻炼物体犹坚持要粗尘先去然后融金以除细垢圆观顿穷法界无异先观二谛二惑任运先落别观次第显中有意先观二谛故使二惑先除(文)指要钞下五云圆人始终用绝持智顿亡诸法理果尚亡惑何次第只由此智功力微着故成疏亲由疏亲故惑落前后名迷厚薄智疏惑厚智亲惑薄转转明之此乃约智分惑也(文)先达(云)修观惑智一如功成惑落前后。

　　永嘉大师云同除四住此处为齐若伏无明三藏则劣即此位也解曰四住者只是见思谓见为一名见一切处住地思惑分三一欲爱住地欲界九品思二色爱住地色界四地各九品思三无色爱住地无色界四地各九品思此之四住三藏佛与六根清净人同断故言同除四住也言若伏无明三藏则劣者无明即界外障中道之别惑三藏教止论界内通惑无明名字尚不能知况复伏断故言三藏则劣也。

　　永嘉集云然三藏之佛望六根清净位有齐有劣同除四住此处为齐若伏无明三藏则劣二乘可知此本是妙玄位妙中文永嘉集中引用之耳昔传唐末五代台教湮没因钱氏读永嘉集至此不解问于韶国师国师指为台教中语当问螺溪义寂法师师奏海东盛行遂求于高丽由是观师赉教部来使始复兴焉今称永嘉盖有由矣释签六(四)云有齐有劣者惑尽处齐观行闻教是则为劣亦以佛位格者为顺教道故也(文)。

　　天台四教仪集注卷第九
永乐北藏第 189 册 No. 1629 天台四教仪集注（选录“集注”本文）


　　天台四教仪集注卷第十　　　　　稼十

　　南天竺沙门　　蒙润　　集

　　次从八信至十信断界内外尘沙惑尽假观现前见俗谛理开法眼成道种智行四百由旬与别教八九十住及行向位齐行不退也。

　　虽约位断证格量似齐圆别即离不可一混又此六根明下根出假功逾十向此是相似圆融三谛不同次第出假之位又五品明中根出假五品之初为上根亦约观行论坐道场度众生等又辅行五上云以初住为真出假位。

　　次入初住断一品无明证一分三德谓解脱般若法身此之三德不纵不横如世伊三点若天主三目现身百界八相成道广济群生。

　　此明断惑证理全体起用三德次第本法身般若解脱今顺初住缘了正三心开发而为次也言不纵不横者异乎别教非纵即横也释签六(二十)云虽一点在上不同点水之纵三德亦尔虽法身本有不同别教为惑所覆虽二点在下不同烈火之横三德亦尔以(释签中作虽字者设妙宗引作以字者正)二德修成不同别人理体具足而不相收如妙宗云三虽性具缘了是修二虽是修非适今有二若非修三法则横二若非性三法则纵三点三目出大经哀叹品西方有新旧二伊旧伊如横川走火点水之纵新伊如此方草书下字细𦘕相贯不纵不横摩醯首罗有三目八臂八相者华严云或见入胎等皆云或者一一相中皆有八相故文。

　　华严经云初发心时便成正觉所有慧身不由他悟清净妙法身湛然应一切解曰初发心者初住名也便成正觉者成八相佛也是分证果即此教真因谓成妙觉谬之甚矣若如是者二住已去诸位徒施若言重说者佛有烦重之咎虽有位位各摄诸位之言又云发心究竟二不别须知摄之所由细识不二之旨龙女便成正觉诸声闻人受当来成佛记莂皆是此位成佛之相慧身即般若德了因性开发妙法身即法身德正因性开发应一切即解脱德即缘因性开发如此三身发得本有故言不由他悟中观现前开佛眼成一切种智行五百由旬到宝所初居实报无障阂土念不退位。

　　此下引经释出就斥他谬虽云各摄诸位须知摄之所由者由理具故虽云发心究竟不别细识不二之旨者旨在于即即具之理虽尔浅深之事位那不分即故初后不二六故初后不滥位位各摄诸位者如大品初阿后茶中四十字初阿字门具四十二字后茶字门亦然又如华严一地具诸地功德大经云发心究竟二不别如是二心前心难发心即初住究竟即妙觉龙女成佛文从权说以证圆经成佛速疾若实行不疾权行徒施权实义等理不徒然如妙乐八(卅五云云)诸声闻授劫国名号与物结缘(文)发得本有者妙宗上(廿二)云今初住所发三法皆性具故发则俱发从智证法从法起应即非一时三身顿得故非前后不纵不横复见于此从始圆修一心三观今圆三智一心中得即以此智证得法身智性即色三一体融名妙色身此身湛寂如鉴无情形对像生山毫靡间名应一切三身三德体离纵横(文)中观现前者既三因开发应三智圆明王眼洞照今但云佛眼种智者中必双照三智具足四眼入佛眼同名为佛眼辅行三上(廿五)云如河入海失本河名何以故肉天二眼有漏因缘慧法二眼习气未尽故舍本位入佛眼中(文)。

　　次从二住至十住各断一品无明增一分中道与别教十地齐次入初行断一品无明与别教等觉齐次入二行与别教妙觉齐从三行已去别教之人尚不知名字何况伏断以别教但破十二品无明故故以我家之真因为汝家之极果只缘教弥权位弥高教弥实位弥下譬如边方未静借职则高定爵论勋其位实下故权教虽称妙觉但是实教中第二行也次从三行已去至十地各断一品无明增一分中道即断四十品惑也更破一品无明入等觉位此是一生补处。

　　次从二住等者妙玄五五云即是十番进发无漏同见中道佛性第一义理以不住法从浅至深住佛三德及一切佛法故名十住位(文)次入初行等者妙玄五五云即是从十住后实相真明不可思议更十番智断破十品无明一行一切行念念进趣流入平等法界海诸波罗蜜任运生长自行化他功德与虚空等故名十行位也(文)我家真因等者妙玄五(十二)云若十地十品破无明圆家十住亦十品破无明设开十地为三十品只是圆家十住三十品齐若与而为论圆家不开十住合取三十心为三十品与别家十地三十品等者则十地与圆家十回向齐若夺而为论别家佛地与圆家初行齐与而为论别家佛地与圆家初地齐故知别教权说判佛则高望实为言其佛犹下譬如边方未静授官则高定爵论勋置官则下别教权说虽高而粗圆家实说虽低而妙以我之因为汝之果(文)爵者封也爵有五等谓公侯伯子男勋者功也十向者妙玄五(六)云即是十行之后无功用道不可思议真明念念开发一切法界愿行事理自然和融回入平等法界海更证十番智断破十品无明故名回向也十地位者即是无漏真明入无功用道犹如大地能生一切佛法荷负法界众生普入三世佛地又证十番智断破十品无明故名十地位也(文)等觉者妙玄五(六)云观达无始无明源底边际智满毕竟清净断最后穷源微细无明登中道山顶与无明父母别是名有所断者名有上士也(文)等觉位中正习俱断如今文云更破一品无明并上妙玄(文)断正也净名䟽二(四)云无复余习者圆教始从初住终至法云圆断诸见犹有习在等觉入重玄门千万亿劫重修凡事见理分明习气微薄事等微烟(文)此断习也又净名䟽五(卅五)云住等觉地余有一品反习气在(文)。

　　进破一品微细无明入妙觉位永别无明父母究竟登涅槃山顶诸法不生般若不生不生不生名大涅槃以虚空为座成清净法身居常寂光土即圆教佛相也。

　　观经䟽三云究竟佛者道穷妙觉位极于茶故唯佛与佛乃能究尽诸法实相边际智满种觉顿圆无上士者名无所断无上士者更无过者(文)妙宗上(二十三)云今此极位乃究竟具诸位功德故引法华唯我释迦与一切佛乃能究尽诸法之权实相之实达无明底到诸法边名边际智不思议权智也今已究竟故名为满于种种法证本圆觉不思议实智也此觉极满名为顿圆复用第七无上士号显智断极有惑可断名有上士等觉位也无惑可断名无上士即是妙觉断德究竟名大涅槃(云云)无明父母者楞伽经云弑无明父断贪爱母(文)涅槃山顶喻更无过上也诸法是境般若是智境智寂灭名大涅槃以虚空为座者义彰法身体遍也成清净法身者指修即性增胜而说也若论教主亦名尊特亦名胜应妙玄七(十三)云或言道场以虚空为座一成一切成毗卢遮那遍一切处舍那释迦成亦遍一切处三佛具足无有缺减三佛相即无有一异法华八方一一方各四百万亿那由他国土安置释迦悉是遮那普贤观经云释迦牟尼名毗卢遮那此即圆佛果成相也(文)文句一(八)云隐前三相唯示不可思议如虚空相即圆佛自觉觉他(文)妙乐一(廿四)云若隐前三相从胜而说非谓太虚名为圆佛(文)光明记一八云此教所说世间相常故一切法无非中道虽与别人同见尊特彼兼别修此皆性具故龙女云微妙净法身具相三十二欲彰全性是故从胜特名法身(文)常寂光土者观经䟽(六)云常即法身寂即解脱光即般若是三点不纵横并别名秘密藏诸佛如来所游居处真常究竟极为净土(文)。

　　然圆教位次若不以六即判之则多滥上圣故须六即判位。

　　六即位者义蕴佛经名出智者如贫女宝藏力士额珠等在诸文所明或显法门高深或明修观位次今(文)备明圆位之后后明六即欲越上慢自屈之过辅行一下(卅三)云此六即义起自一家深符圆旨永无众过暗禅者多增上慢文字者推功上人并由不晓六而复即(文)辅行一上(十六)云即者广雅云合也若依此释仍似二物相合名即其理犹疏今以义求体不二故故名为即(文)妙宗上(十三)云六种即名皆是事理体不二义(文)。

　　谓一切众生皆有佛性有佛无佛性相常住又云一色一香无非中道等言总是理即。

　　金錍云言佛性者佛是果人言一切众生皆有果人之性(文)观经䟽二云斯理灼然世间常住有佛不能益无佛不能损得之不为高失之不为下故言众生即是佛理佛也(文)妙宗上(十五)云世间常住者即十法界三十世间一一皆住真如法位法位常故世间亦常(文)今云性相者十如中举初二也性以据内自分不改相以据外揽而可别色香等者辅行一上(二十)云此色香等世人咸谓以为无情然亦共许色香中道无情佛性惑耳惊心(文)六尘中趣举二种圆观诸法无非中道故经云处第四明唯色唯声唯香等义如观经䟽(二)又涅槃经云一切皆众生如佛如贫女舍宝众物具存力士额珠圆明顿在如来藏经举十喻币帛褁黄金土模内像暗室瓶盆井中七宝本自有之非适今也净名云一切众生皆如也宝箧云佛界众生界一界无别界(文)理即者妙宗上(十三)云良由众生性具染恶不可变异其性圆明名之为佛性染性恶全体起作修染修恶更无别体全修是性故得迷事无非理佛即以此理起惑造业轮回生死而全不知事全是理长劫用理长劫不知不由不知便非理佛以全是故名理即佛以不知故非后五即然理即佛贬之极也以其全乏解行证即但有理性自尔即也又理即佛非于事外指理为佛盖言三障理全是佛又复应知不名障即佛而名理即佛者欲彰后五有修德是此之一位唯理性是也又障即佛其名犹通以后五人皆了三障即是佛故(文)。

　　次从善知识及从经卷闻见此言为名字即。

　　止观一(廿二)云理虽即是日用不知以未闻三谛全不识佛法如牛羊眼不解方隅或从知识或从经卷闻上所说一实菩提于名字中通达解了知一切法皆是佛法是为名字即(文)妙宗上(十六)云名字即佛者修德之始闻前理性能诠名也然有收简收则耳历法音不间明昧异全不闻俱在此位简则未得圆闻齐别内凡尚属理即以七方便未解妙名岂知即佛(文)。

　　依教修行为观行即(五品位)。

　　止观一(廿三)云若但闻名口说如虫食木偶得成字是虫不知是字非字必须心观明了理慧相应所行如所言所言如所行是名观行(文)妙宗上(十七)云始自圆闻观佛妙境至识次位勤行五海若未发品此等行人皆属名字故知名字其位甚长境观相资尘念靡间方能得入观行位也(文)。

　　相似解发为相似即(十信)。

　　止观一(廿三)云以其逾观逾明逾止逾寂如勤射邻的名相似观慧(文)观经䟽(二)云相似者二物相类如鍮似金若𤓰比瓠犹火先暖涉海初平(文)妙宗上(二十)云约四喻明相似行人本觉寂照及双相似而发成相似位三种之觉此觉似真若鍮若𤓰比金比瓠此之二物喻始似本如将至火先觉暖气行欲近海预睹平相此之二事喻于相似近乎分真前二约法论似后二约位论似(文)。

　　分破分见为分证即(从初住至等觉)。

　　止观一(廿三)云因相似观力入铜轮位初破无明见佛性开宝藏显真如名发心住乃至等觉无明微薄智慧转着若人应以佛身得度者即八相成道应以九法界身得度者以普门示现(文)妙宗上(二十)云虽得相似尚属缘修今则亲证属于真修分破无明起信论中称随分觉寂照双融本觉真佛分分而显从所显说名为分真从能显言名为分证四十一位皆受此名(文)。

　　智断圆满为究竟即(妙觉位)。

　　如前引观经䟽释妙觉义。

　　约修行位次从浅至深故名为六约所显理体位位不二故名为即是故深识六字不生上慢委明即字不生自屈可归可依思之择之略明圆教位竟。

　　约修行位次等者止观大意一云即故初后俱是六故初后不滥理同故即事异故六(文)六种即名既皆是事理体不二义是故六即皆具事理两种三千故理同故即理造也事异故六事造也如义书云修善修恶事造三千(六也理即迷逆是修恶名字已去顺性是修善)性善性恶理造三千(即也)但即不妨六六处常即故得六而复即也。

　　然依上四教修行时各有方便正修谓二十五方便十乘观法若教教各明其文稍烦义意虽异名数不别故今总明可以意知。

　　然前明四教释经方轨正为开解若依解立行必须各明方便正修故所列方便则通四教但十乘且就圆论盖立行以圆为正也不明四种三昧(常坐常行半行半坐非行非坐)及十境者(阴烦病业魔禅见慢乘萨)盖录大本纲要非止观意故不委也妙玄明入体之门四教四门门门十乘若止观十境境境十乘惟明圆行义例云若无十境乘则无体若无十法名坏驴车(文)以阴等十为所观境以不思议(境等为能)观观故。

　　言二十五方便者束为五科一具五缘二诃五欲三弃五盖四调五事五行五法。

　　止观四(初)方便名善巧善巧修行以微少善根能令无量行成解发入菩萨位(文)止观四(初)云圆教以假名五品观行等位去真犹遥名远方便六根清净相似邻真名近方便(约内外凡位)今就五品之前假名位中复论远近二十五法为远方便十种境界为近方便横竖该罗十观具足成观行位能发真似名近方便(文)辅行四上(初)具释又二十五法为通方便通四三昧故方等梦王法华六时五悔为别方便四三昧中别于一种三昧所用故束为五科者止观四(初)云夫道不孤运弘之在人人弘胜法假缘进道所以须具五缘缘力既具当割诸嗜欲嗜欲外屏当内净其心其心若寂当调试五事五事调已行于五法必至所在乃至三科出大论一种出禅经(具五缘)一是诸禅师立(文调五事)止观云譬如陶师若欲得器先择良处(具缘)息余际务(诃欲)治身内疾(弃盖)调于泥轮(调五车)作而不废(行五法)得此譬意五如指掌若欲造修当寻止观(云云)。

　　初明五缘者。

　　禅经云四缘虽具足开导由良师故用五法为入道梯凳一缺则妨事(文)辅行四(上二)云大小两乘以戒为本是故先明内禁虽严必资衣食进修定慧须藉空闲处虽空闲假绝缘务四缘虽具开导由师(文)止观大意(四)云一衣食具足离希望缘故二持戒清净离恶道因故三闲居静处离愦闹事故四息诸缘务弃猥杂业故五须善知识有咨疑地故(文)。

　　一持戒清净如经中说依因此戒得生诸禅定及灭苦智慧是故比丘应持净戒有在家出家大小乘不同。

　　法界次第上(十二)云戒以防止为义(文)戒䟽上(初)云梵音尸罗大论云秦言性善亦云清凉以其能止破戒热恼从能得名亦名波罗提木义译言保解脱又名净命亦言成就威仪(文)如经中说者遗教经也辅行四上(五)云引证道定复以律仪而为根本(文)在家戒者五戒八戒于五更加不坐高广床不着花鬘衣不往观𦗟歌舞故名八戒出家戒者比丘比丘尼沙弥沙弥尼式义摩那(此云学法女)小乘沙弥十戒比丘二百五十戒颂曰四重(夷)十三残二不定三十九十(提)四提尼(尼)一百众学(吉)七灭诤揔论二百五十戒若论五篇者夷(四波罗夷[婬-壬+(工/山)]盗杀妄)残(十三僧残)提(三十尼萨𦒿九十波逸提共百二十)尼(四提舍尼)吉(突吉罗即一百众学)若论六聚更加偷兰遮若云七聚开吉罗为恶作恶说(结罪齐五报劫齐六因果杂摄齐七兰有三品不入正篇不定七灭诤篇聚不摄亦属吉罗报劫齐六者以六聚受报劫数与等活等上六狱劫数相齐因果杂摄齐七者以恶作恶说是吉聚之因并前五聚之果故为七聚如翻译名义)大乘即梵网十重四十八轻凡有心者皆得受之更有大论十戒大经十戒及五支戒通大小乘具如妙玄(三未)释签四(廿四)止观四(三)辅行四上(六)。

　　二衣食具足。

　　止观四(十五)云衣以蔽形遮丑陋食以支命填饥疮身安道隆道隆则本立形命及道赖此衣食此虽小缘能办大事裸馁不安道法焉在故须衣食具足也。

　　衣有三一者如雪山大士随所得衣蔽形即足不游人间堪忍力成故二者如迦叶等集粪扫衣及但三衣不畜余长三者多寒国土如来亦许三衣之外畜百一众。

　　具雪山大士绝形深涧不涉人间结草为席披鹿皮衣无受持说净等事堪忍力成不须温厚不游人间无烦支助此上人也十二头陁但畜三衣不多不少出聚入山披服齐整故立三衣此中士也多寒国土𦗟百一助身要当说净趣足供事无得多求多求辛苦守护又苦妨乱自行复扰檀越少有所得即便知足下士也(文)辅行四上(十九)云十二头陀等者此云抖擞一兰若二常乞食三粪扫衣四一坐食五节量食六中后不饮浆七冢间八𣗳下坐九露坐十常坐十一次第乞十二三衣今文以十二头陁中粪扫三衣合为中士言三衣者但三衣也出聚落则着僧伽黎加二衣上入大众则着郁多罗僧加五条上入山林则唯着安陀会为惭愧故为多寒故许其重着皆威仪整肃长物善根故云披服齐整下根者此土多寒根性又薄大圣一许三品通开(故三衣外𦗟畜百一及许畜长但三衣为上畜百一为中畜长为下故云通开此依律说与今少异今取雪山为上品故)若畜百一记忆而已有云加法(萨婆多云百一之物各得畜一百一之外皆是长物言记忆者于百一物心中但自记忆一种谓是我物有云加法者加法受持如六物图)若畜长说净则加法受持(百一之外若畜长物定须说净词云大德一心念此是某甲长衣未作净为净故施与大德)粪扫衣者南山云世人所弃无复堪用义同粪扫体是贱物离自贪着不为王贼所贪常得资身长道(文)三衣者一僧伽黎此云杂碎衣条相多故从用则名入王宫聚落衣二郁多罗僧名中价衣从用名入众衣三安陀会名下衣从用名院内行道杂作衣若云袈裟此云不正色染亦名坏色即戒本中三种染坏皆如法也一者青色二者黑色三者木兰色如六物图若据律文以粪扫衣及但三衣为上百一为中余长为下今文以雪山大士披鹿皮衣为上故以粪扫衣但三衣为中畜百一及畜余长为下上云不畜余长应更云不畜百一下畜百一众具亦应更云畜余长也。

　　食亦有三一者上根大士深山绝世菜根草果随得资身二常乞食三檀越送食僧中净食。

　　止观四(十六)云一深山绝迹去远人民但资甘果羙水一菜一果而已或饵松柏以续精气如雪山甘香藕等如是食者上士也二阿兰若处头陀抖擞分卫自资七佛皆明乞食法方等般舟法华皆云乞食也路迳若远分卫势妨若近人物相喧不远不近乞食便易是中士也三既不能绝谷饵松柏不能头陀乞食外护檀越送食供养亦可得受又僧中如法洁净食亦可得受下士也(文)辅行四下(初)云分卫者此云乞食十住婆娑云乞食有十利(云云)僧中净食仍为下根岂可安坐房中私营别味(文)。

　　三闲居静处不作众事名闲无愦闹处名静处有三例衣食可知。

　　止观四(十七)云若深山远谷途路艰险永绝人踪谁相恼乱恣意禅观是处最胜二头陀抖擞极近三里交往亦疏觉䇿烦恼是处为次三兰若伽蓝闲静之寺独处一房不干事物正谛思惟是处为下(文)。

　　四息诸缘务息生活息人事息工巧技术等。

　　止观四(十八)云缘务妨禅由来甚矣兰若比丘去喧就静云何营造缘务坏兰若行非所应也缘务有四一生活二人事三技能四学问一生活缘务者经纪生方触途纷紏得一失一丧道乱心二人事者庆吊俯仰低昂造聘此往彼来来往不绝三技能者医方卜筮泥木彩画棋书咒术等是也四学问者读诵经论问答胜负等是也领持记忆心劳志倦言论往复水浊珠昏何暇更得修止观耶此事尚舍况前三务(文)今云等者等于学问也。

　　五近善知识有三一外护善知识二同行善知识三教授善知识。

　　止观四(十九)云大外护者不拣白黑但能营理所须如母养儿如虎㗸子调和得所旧行道人乃能为耳是名外护二同行者更相䇿发不眠不散日有其新切瑳琢磨同心齐志如乘一舡互相敬重如视世尊是名同行三教授者内外方便通塞妨障皆能决了善巧说法示教利喜转破人心于诸方便自能决了可得独行妨难未谙不宜舍也(文)教授者辅行四下(六)云宜传圣言名之为教训诲于我名之为授(文)通名善知识者法华䟽云闻名为知见形为识是人益我善提之道名善知识(文)。

　　第二诃五欲一诃色谓男女形貌端严修自高眉圆唇皓齿及世间宝物玄黄朱紫种种妙色等。

　　止观四(二十)云五尘非欲而其中有味能生行人须欲之心故言五欲常能牵人入诸魔境虽具前缘摄心难立是故须诃乃至此五过患者色如热金丸执之则烧声如涂毒鼓闻之必死香如憋龙气嗅之则病味如沸蜜汤舌则烂如蜜涂刀䑛之则伤触如卧师子近之则啮上代名僧诗云远之易为士近之难为情香味颓高志声色丧躯龄(文)五中皆有依正二报。

　　二诃声谓[糸*系]竹环珮之声及男女歌咏声等。

　　[糸*系]竹者[糸*系]曰弦竹曰管具有八音金石[糸*系]竹匏土革木环佩者在指者为环佩谓佩带并是饰女身者歌咏者止观四(廿一)云即是娇媚妖词淫声染语(文)辅行四下(十二)引提波延那仙人闻舍脂语失通五百仙人在雪山中住闻甄迦罗女歌声失诸禅定(云云)。

　　三诃香谓男女身香及世间饮食香等。

　　辅行四下(十三)云人谓着香少过今则不然开结使门杜真正路百年持戒能一时坏(文)。

　　四诃味谓种种饮食肴膳羙味等。

　　辅行四下(十二)云以着味故当受洋铜灌口以着味故堕不净中(文)。

　　五诃触谓男女身分柔耎细滑寒时体温热时体凉及诸好触等。

　　辅行四下(十三)云触欲者生死之本系缚之缘何以故余欲于四根各得其分惟此触欲遍满身受生处广故多生染着此着难舍若堕地狱还以身触受苦万端此触名为大黑暗处文。

　　第三弃五盖谓贪欲瞋恚睡眠掉悔疑。

　　止观四(廿二)云通称盖者盖覆缠绵心神昏暗定慧不发故名为盖前诃五欲乃是五根对现在五尘发五识今弃五盖即是五识转入意地追缘过去逆虑未来五尘等法为心内大障乃至贪欲盖起追念昔时粗弊五欲思想计较心性悴感忘失正念等嗔恚盖者追想是人恼我恼我亲称唤我怨三弃五盍谓贪欲恨心热气粗忿怒相续等睡眠盖者心神昏昏为睡六识染着气粗相续为眠眠名增心数法乌暗沉塞密来覆人难可防卫等掉悔疑以甚掉故起属前盖摄今觉观等起遍缘诸法乍缘贪欲又想嗔恚盖者追想是念不停卓卓无住乍起乍伏种种纷纭身无趣游行口无益谈笑是名为掉掉而无悔则不成盖以其掉故心地思惟谨慎不节云何乃作无益之事实为可耻心中忧悔懊𥿉绕心则成悔盖疑盖者此非见谛障理之疑乃是障定疑也疑有三种一疑自者谓我身底下必非道器是故疑身二疑师者此人身口不称我怀何必能有深禅好慧师而事之将不误我三疑法者所受之法何必中理三疑犹豫常在怀抱禅定不发设发永失此是疑盖之相也若贪欲盖重当用不净观弃之若嗔恚盖多当念慈心灭除恚火若睡盖多者当勤精进䇿励身心若掉散者应用数息若三疑在怀当作是念我身即是大富盲儿具足无上法身财宝烦恼所翳道眼未开要当修治终不放舍又无量劫来习因何定岂可自疑失时失利若疑师者我今无智上圣大人皆求其法不取其人若疑法者我法眼未开未别是非凭信而已佛法如海唯信能入(文)。

　　第四调五事谓调心不沉不浮调身不缓不急调息不涩不滑调眠不节不恣调食不饥不饱。

　　止观四(廿九)云土水不调不任为器五事不善不得入禅眠食两事就定外调之三事就入出住调之调食者增病增眠增烦恼等食则不应食也安身愈疾之物是所应食略而言之不饥不饱是食调相调眠者眠是眼食不可苦节增于心数损失工夫复不可恣上诃盖中一向除弃为正入定障故此中在散心时从容四大故各有其意略而言之不节不恣是眠调相三事合调者三事相依不得相离初入定时调身令不宽不急调息令不涩不滑调心令不沉不浮调粗入细住禅中随不调处觉当检校调使安隐若出定从细至粗备如次第禅门也(文)辅行四下(廿三)云故禅门中调身云夫坐者须先安处使久无妨若半跏以左压右牵来近身使与左右䏶齐若欲全跏更䟤右以压左宽衣带周正身勿令坐时更有脱落手以左压右重累相当置右脚上亦令近身当心安置挺动支节七八许度如按摩法勿曲勿耸正头直顼令鼻对脐不偏邪不低昂身如碇石无得骚动无宽急过是身调相调息者身既调已次开口吐𦙄中气自恣而出使身中百脉处皆悉随气出次闭口鼻中纳清气如是至三若息已调一度亦足次闭口唇齿才相拄舌向上腭闭眼才令断外光次简息风气息若调者则易入定次调心者一者调乱令不越逸二者调心令沉浮得所若心沉时系念鼻端若心浮时安心向下(云云)。

　　第五行五法一欲欲离世间一切妄想颠倒欲得一切诸禅定智慧门故二精进坚持禁戒弃于五盖初中后夜勤行精进故三念念世间欺诳可轻可贱禅定智慧可重可贵四巧慧筹量世间乐禅定智慧乐得失轻重等五一心念慧分明明见世间可患可恶善识禅定智慧功德可尊可贵。

　　止观四(卅一)云上二十法虽备若无乐欲希慕身心苦䇿念想方便一心决志者止观无由现前若能欣习无厌晓夜匪懈念念相续善得其意一心无异此人能进前路一心譬舡柁巧慧如点头三种如篙㯭若少一事则不安隐(文)。

　　此二十五法为四教前方便故应须具足若无此方便者世间禅定尚不可得岂况出世妙理乎然前明教既渐顿不同方便亦异依何教修行临时审量耳。

　　止观四(末)云此二十五法通为一切禅慧方便诸观不同故方便亦转譬如曲弄既别调弦亦别(文)。

　　次明十乘观法亦四教名同义异今且明圆教余教例此。

　　大本十乘虽通四教但十法名同偏圆义异今拣偏明圆故云且明圆教辅行五上(廿六)云观法非十对根有殊虽复根殊但是一不思议观观不思议境乃至离爱不离境故又次位下三虽非观法并由观力相从名观故名十观又备此十令观可成故名成观亦名成乘前之四法用无前后通塞等三成就前四次位等三以判前七(文)辅行七下(廿七)云故知前七正明车体及以具度后三只是乘之所涉若无所涉运义不成是故十法通名乘也(文)。

　　一观不思议境谓观一念心具足无减三千性相百界千如即此之境即空即假即中更不前后广大圆满横竖自在故法华经云其车高广(上根正观此境)。

　　此初乘观忘能所故从境受名又为九乘本称本修九方堪入位谓观一念心等者即现前阴妄一刹那心称性而观具三千法不唯三科拣境明一念心正当于此拣思议心取不思议心也故妙乐一云拣境及心光句记一云须去思议取不思议方名拣心(文)即达阴境成不思议境也既云三千性相复云百界千如者以三千法约百界千如历三世间而论也即此之境等者即境为观即空假中境观不二三一互融更不前后亦不一时不纵不横绝思绝议此境周遍故广大无法不备故圆满横周十界竖彻三谛横竖相即故云自在法华车体其在是欤其车高广文句五(廿七)云假名车有高广相譬如来知见深远横周法界之边际竖彻三谛之源底(文)上根等者义例云上根之人即于境种而生于果为中下根复论九乘大意云又此十法虽俱圆常圆人复有三根不等上根惟一法中根二或七下根方具十(文)然此不思议境在止观中具明三境一性德境观一念心具三千法二修德境推本具心离四性计三化他境解离四性无妨四说盖即性德而为修德如辅行云其实但推本具理心文当修德时而有化他之解非即说法也如辅行云初心依理生解与起教(后心)不同(文)虽分三境只在一心用观推求正在修德盖末代行者离四句外无修观处今文云具足无减等即性德也即空假中即性而修也如义书(第二义云)心具三千是假此之三千(假观)非法性(自生)无明(他生)自他共离而造故(空观)约此空假遮照不偏名为中道(文)又辅行释修德云不得而得三谛宛然(文)不得者空观遮情也而得者假观照性也遮照不偏中道在焉今缺明化他境者修德离四性时而有无妨四说之解即化他也。

　　二真正发菩提心谓依妙境发无作四弘誓愿悯己悯他上求下化故经云又于其上张设幰盖。

　　辅行五中(十四)问应先起誓后观妙境何故境后方云发心答境前非不发心具如五略中意今发重为成观故须缘理益他(文)大意(五)云观境不悟须加发心此人无始已起弘誓今由观境不契于理重须发誓于静心中思惟彼我鲠痛自他无量劫来沉回生死纵发小志迷菩提心我今虽知行犹未备故重发誓言等(文)张设幰盖者文句五(廿七)云譬四无量众德之中慈悲最高普覆一切也。

　　三善巧安心止观谓体前妙理常恒寂然名为定寂而常照名为慧故经云安置圆枕(车内枕)。

　　辅行五中(十七)云善以法性自安其心故云安心(文)大意(六)云安心者先总次别所言总者以法界为所安以寂照为能安若知烦恼及以生死本性清净名之为寂本性如空名之为照此烦恼生死复名法界即此法界体用互显体是所安之法界用是能安之寂照所言别者虽复安之弥暗弥散良由无始习性不同故今顺性逐而安之谓宜听宜思宜寂宜照随乐随治随第一义何以故有因寂照而善根增长有不增长有因寂照烦惑破坏或有不破见理亦然或闻思而回转或闻思相资未可卒具细寻方晓(文)今文略明总安心故云常恒等也安置圆枕者文句五(廿七)云若车内枕者休息身首譬一行三昧息一切智一切行也圆即赤光譬无分别法也妙乐六(廿四)云智首行身三昧如枕所息得理法理而然赤光等者无他法间名无分别以光譬智故云智光朱正紫间故以赤表无杂之光南山注经音云西方无木枕皆以赤皮内着绵毛用倚卧也赤而且光(文)辅行七下(廿七)云若车内枕休息众行即安心也。

　　四破法遍谓以三观破三惑三观一心无惑不破故经云其疾如风。

　　大意(七)云众教诸门大各有四乃至八万四千不同莫不并以无生为首今且从初于无生门遍破诸惑复以无生度入余门纵横俱破令识体遍(文)辅行七上(六)云今一心具三破次第之三故云一心三观破竖通塞三观一心能破横者彼横三观离属三人并在初心故三不合一今以三只是一破彼分张之三故云三观一心破横通塞应知一心三观与三观一心言互理同为破横竖翻对而说(文)八正道中行速疾到萨婆若故其疾如风。

　　五识通塞谓苦集十二因缘六蔽尘沙无明为塞道灭灭因缘智六度一心三观为通若通须护有塞须破于通起塞能破如所破节节检校名识通塞经云安置圆枕(车外枕)。

　　大意(七)云虽知生死烦恼为塞菩提涅槃为通复应须识于通起塞此塞须破于塞得通此通须护如将为贼此贼岂存若贼为将此将岂破节节检校无令生着着故名塞破塞存通非唯一辙有心皆尔念念常须检校通塞(文)安置丹枕者文句五(廿十)云车若驾运随所到处须此支昂譬即动而静即静而动(文)妙乐六(廿四)云圆枕云支昂者即车外枕车住须支支之恐昂故云支昂支持也昂举也譬动静相即者车行枕闲(即动而静)车息枕用(即静而动)用时常静闲时常动实体与用亦复如是自因之果法性无动所以如风不移寂然而到万行无作众智莫观此则三德俱不二也以三即一故使尔耳(文)辅行七下(廿七)云若车外枕或动或静动静秪是通塞义也(文)。

　　六道品调适谓无作道品一一调停随宜而入经云有大白牛等(已上五中根)。

　　大意(七)云约门遍破于理又昧应须七科次第调试若不尔者此之道品为谁施设以破遍门虽观阴境阴上未分念处名故况有牛车运转调停故用此门检校铨择(文)实相为车体道品为前导故喻白牛白牛等者等于经中肤色充洁形体姝好有大筋力行步平正文也大意以中根至七乘今至第六者以正助分中下也。

　　七对治助开谓若正道多障圆理不开须修事助谓五停心及六度等经云又多仆从(此下为下根)。

　　大意八云七助道对治者涅槃云众生烦恼非一种佛说无量对治门夫不信有对治之人当知此人未晓正行若识己身正行未办良由事恶助于理恶共蔽理善令不现前事恶若去理善易明故先修事度以治事恶事恶倾已理善可生(文)。

　　八知位次谓修行之人免增上慢故。

　　大意八云下根障重非唯正助不明却生上慢谓己均佛未得谓得未证谓证须知次位使未紫不滥若未证得而谓证得非唯失位却堕泥犁故小乘经中四禅比丘谓为四果大乘经中魔与菩萨授䟦致记若生取着必用涅槃尚夫人天何关至道故大小经论咸明次位(文)于此知位次中弥修五悔。

　　九能安忍谓于逆顺安然不动䇿进五品而入六根。

　　大意(九)云圆顿行人初入外凡外招名利内动宿障宿障纵薄名利弥至为众围绕废损自行因兹破败岂能进道外人视之犹谓大圣如𣗳抱蝎表似内虚唯当自勉不为所动得入内凡名为似位(文)谓于逆顺等者逆是烦恼业定见慢等从内来破者当以内三术治之谓空假中也顺则名誉罗罥利养毛绳眷属集𣗳妨蠹内侵枝叶外尽从外来破者当以外三术去之一莫受莫着二缩德露玼三一举万里(如止观七卅二)。

　　十无法爱谓莫着十信相似之道须入初住真实之理经云乘是宝乘游于四方(游四十位)直至道场(妙觉位)。

　　大意(九)云若专住似位名为法爱已得相似六根互用已破两惑永无坠苦爱此似位名为顶堕若修离爱进入铜轮名为十住分身百界一多相即身土既尔己他亦然十身利生四土摄物(文)。

　　谨案台教广本抄录五时八教略知如此。

　　此结所录五时八教天台判释仪式也。

　　若要委明之者请看法华玄义十卷委判十方三世诸佛说法仪式。

　　所判圣教一期施化之相也。

　　犹如明镜及净名玄义中四卷全判教相。

　　妙乐一(十七)云净名前玄总有十卷因为晋王着净名䟽别制略玄乃离前玄分为三部别立题目谓四教六卷四悉两卷三观两卷后人合六为四今云净名玄义中四卷是也。

　　自从此下略明诸家判教仪式耳。

　　今依大本玄义抄录纲要彼文今师判教之后备叙诸家今略去而不明也如是则显上一书判释仪式在今天台然所判是如来说法仪式能判是大师判教仪式两种不分而分须善识焉。

　　天台四教仪集注卷第十
