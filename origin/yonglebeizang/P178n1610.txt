永乐北藏第 178 册 No. 1610 大明太宗文皇帝御制序赞文


　　大明太宗文皇帝御制序赞文(十篇)主十藏经赞如来正宗大觉妙经序四部经序圣妙吉祥真实名经序喜金刚本续序般若论中道论对论律论比量论序经牌赞释迦如来金像赞尊胜佛母赞藏经跋尾

　　御制藏经赞

　　朕惟如来为一大事出现演三藏十二部之玄言所以指教垂义者尚矣自其言流于中土翻译其义以化导群类非上根圆智之士鲜能以通之而得其要者或寡矣夫治心修身所以成道心也者虚灵明妙焕然洞彻该贯万理而无所遗也是故启多闻必由于藏海原万法本归于一心以是修证超乎圆妙常住不动无有所蔽此诚末世之津梁迷途之明炬也朕抚临大统仰承鸿基念
皇考
皇妣生育之恩垂绪之德劬劳莫报乃遣使往西土取藏经之文刊梓印施以资为荐扬之典下𢌿一切生灵均沾无穷之福如是功德有不可名言若夫世之由迷惑真交缠故业茫然而莫之所归者不究竟于斯亦莫能得其体而返其真也推是心以济拔流转引援沉沦者亦如来慈悲之愿也用是为赞以揭于卷首且以翼流通于无穷焉赞曰。

　　如来演义谛　　法音遍充周
　　世界恒河沙　　一一皆具足
　　化导于群类　　咸得成正观
　　有漏诸微尘　　悉超于觉海
　　历阿僧祇劫　　广开方便门
　　迷妄执空华　　一切了明彻
　　有一弗彻者　　誓不成佛陀
　　我今念众生　　是故广演说
　　深心奉尘刹　　俱愿证菩提
　　上报二重恩　　下济诸途苦
　　并登无上觉　　欲漏尽消除
　　成就胜妙心　　以拯诸末劫
　　广此密因义　　布施于竺干
　　频伽大梵音　　至妙不思议
　　如十方击鼓　　无碍于音声
　　有耳皆获闻　　闻者即成觉
　　坚固无动转　　永不堕轮回
　　世尊为证明　　作如是赞叹
　　功德不可说　　永被于生灵

　　永乐八年三月初九日

　　御制如来正宗大觉妙经序

　　朕惟如来以大慈悲之心愍济迷悟开般若之门辟沤和之路演一乘之法了一真之义论不空之空见无相之相平等如如唯一无二正宗大觉妙经者乃如来万法之原诸佛弘觉之海妙诠累劫之因发启无量之果包含而事无不统该贯而理无不归即始而见终非始终之可究由显而达隐非显隐之可求要皆阐其迹而神其化恒其体而森其用者也夫真谛难逢至宝难获故明珠含彩于深渊美玉韬光于厚岳非有神灵启其扃鐍亦何以剖其秘而睹其奇哉盖诚感慈敷蕴奥斯露譬犹揭如意树于交衢奏钧天乐于广漠所难见者人咸见之所难闻者人咸闻之见之而无不满其欲闻之而无不遂其愿饥而来饱而归虚而至实而往若登须弥之顶悉览培塿之尘若饮大海之流具识百川之味求其一义充周于恒河沙界之中语其一言旋转于万一陀罗之内为五千四十八卷之首总三藏十二部之微欲举其妙岂可殚述虽然法本无言匪言则法无以寓迷以法悟岂可无法法以言立岂可无言故经者言之寄言者经之流缘经而求法悟法以成觉溯流而徂源由凡而至圣实皆本于斯是经功德广矣大矣嘉与万方同游智海乃以锓梓用广流传谨书为序略发其概所谓以爝火而益太阳之光举纤尘而增华岳之重诚知有所不能然而觉迷悟惑以惠利于众庶俾咸趍至善并受福禔者此朕之至心也。

　　永乐十年九月十五日

　　御制四部经序

　　四部经者何本行因果释迦谱涅槃经是也谓之四部者何所以纪如来之功行虽其名有不同合其事而贯通之则一也朕惟如来之道广大悉备最胜最妙无与为等超天人而独尊历万劫而永固迎之不见其始而随之不见其终然犹假生灭修证以弘觉世人者盖因其理之近似者而言之使凡欲致力于如来之道者有所持循也夫不自有为则无以显夫无为不因生灭则无以着乎非生非灭由有为而达乎无为由生灭而悟乎不生不灭夫然后可以造般若之途而践大觉之庭者也朕间阅大藏之典恒注意于斯虑夫世之修如来道者睹契经之浩瀚莫适其旨归未免有望洋之叹爰会四经而一之命工锓梓嘉惠于人使由迩而至远自下而升高顿空意地泯然智识之俱无湛然形迹之俱化大道固凝又何有于始生真如常住又何有于涅槃也哉谨书为序以发其端云。

　　永乐十年八月初一日

　　御制圣妙吉祥真实名经序(并赞)

　　朕惟如来之道广大周遍高超无等浩渺汪洋莫测其浅深杳无边际莫知其远近视之不见其形听之不闻其声若存若亡不生不灭非名言可得其性相非随迎可见其始终所谓唱无缘之慈而泽周万物演勿照之明而鉴穷沙界者也当其掩室摩竭示寂息言杜口毗邪现默得意是以文殊师利兴善哉之叹以无语言是真入不二法门圣妙吉祥真实名经者是一切如来显密微妙最极清净正觉菩提其义甚深广大如来弘大慈悲敷演妙旨作殊胜方便成就一切正觉夫道本无名绝诸对待性空真有不逐缘灭性常如是故曰实相惟不执有以为有不泥无以存无以是观法则可以明道是故是经浩乎博乎妙万法而不遗统万有而归真者也朕每诵其言了解其趣是修习者出有坏妙吉祥顶髻之珠嘉与万方同增福慧用是镂梓以广其传凡诸有情能了是最极殊胜则功德具足顿超沤和之门即登般若之路不然违真以迷性竞辩以好异乌能得是经之涯涘况敢望其迳庭也哉学道之士宜尽心焉谨敷扬而为赞曰。

　圣妙吉祥最殊胜　广大显密真实名
　如来演说利益因　超出无生与有坏
　惟此菩提无上觉　能令一切悉断除
　如是秘义妙宣扬　即说乃离于言说
　法王神通大自在　弘施方便于世间
　如彼甘露遍虚空　无尽法界皆沾足
　一句一义妙无量　是为清净最上乘
　金刚威力摧众魔　那由他劫善调伏
　能于种种作饶益　无二真如顶髻珠
　持诵演说作思惟　令得一切咸快乐
　闻者如聆师子吼　众生随处即西方
　一身宴坐宝莲华　两足先登般若地
　惟愿有情皆实性　各应超脱此门中
　归依无等真实王　具诸功德不思议
　赞叹甚深微妙理　最妙吉祥成佛陀

　　永乐九年四月十七日

　　御制喜金刚本续序

　　朕惟二仪奠位万品咸遂于流形三昧显真诸法了能于成就是即最胜无量调伏众妙之秘密乃为般若波罗蜜多清净之玄门括囊三藏十二部之精微总标十地百千劫之准的宏精进以摄懈怠设方便以济沉沦尽苦空真正之言表禁戒深研之义赞相知相乎实相论空本空乎悉空与华严之理合辙而同涂演金刚之教自源而之派发迹由于天竺流润溢于阎浮朕临御洪基抚兹兆庶欲纳之于熙皞之域措之于仁寿之乡恒翼翼是惟兢兢弗及爰稽释典因究真诠详其味则实深探其功则甚大矧遇
如来遥致丕阐宗乘开笥则法云布腾展帙则慧日融朗是用锓梓以广流通遍祈四海之丰穰水为群生之福利乃述为序以弁于端顾以蹄涔之积岂足以益沧海之波篑垤之微焉足以埤须弥之峻聊敷觉旨以纪圣功焉。

　　永乐十三年四月十七日

　　御制般若论中道论对论律论比量论序

　　朕惟佛法密微妙万化而无迹大觉旷照寓至理于无言然非论无以尽其言非言无以宣其旨故举名标实鉴寂亡缘昔者诸佛菩萨愍彼执迷熏蒸惑业颠倒断常之见造次有无之间丧实失真攀条弃本爰启玄指巧破钝根廓邪路于周行敞严关于广漠慧风布而烦歊息甘露洒而枯瘁荣辟秘密藏而赐如意珠显觉树株而施菩提果燃迷涂之慧炬驾渡海之迅航道既难名功斯大矣等河沙之舌岂足以颂赞聚须弥之笔何可以纪书惠余光而及今演玄源于无极朕每阅释典遐究真诠志契道符得其指要是用锓梓以广其传颂布竺干越逾葱岭开侧陋偏悟之鄙广如来弘济之心祈四海之常丰俾群生之偕福於乎日月之照人皆仰其明雨露之濡物咸被其泽若是教典其功溥哉于是抽毫为序用冠其端使观者于斯超然自悟庶几有小补云。

　　永乐十三年六月　　日

　　御制经牌赞

　　六合清宁　七政顺序　雨旸时若
　　万物阜丰　亿兆康和　九幽融朗
　　均跻寿域　溥种福田　上善攸臻
　　障碍消释　家崇忠孝　人乐慈良
　　官清政平　讼简刑措　化行俗美
　　泰道咸亨　凡厥有生　俱成佛果

　　永乐九年五月初一日

　　御制释迦如来金像赞

　圆觉总持妙湛尊　功德极高无与等
　愍济群迷为利益　法身恒住若虚空
　弘誓慈悲方便门　愿俾众生俱成佛
　演说无量微奥义　周遍大千世界中
　无分天上与人间　龙宫海藏皆充满
　彼闻一音及一语　随意庄严悉现前
　十号具足莲华生　三十二相八十好
　端严微妙显金像　千日辉映放光明
　世尊圣主天中王　广与众生集善福
　以此金刚坚固力　有情含识尽蒙恩

　　御制尊胜佛母赞

　如来弘誓大慈悲　周布无碍广大法
　一切诸佛所乘故　是法世间出世间
　尝依二谛说二门　万法不离于一体
　稽首具足薄伽梵　神通广大妙无边
　华鬘璎珞妙庄严　是故诸天皆顶礼
　乃演说尊胜佛母　[企-止+古]妙众法陀罗尼
　能灭恶道尽消除　能断一切生死苦
　能破地狱诸报业　能使随获清净心
　使从天者得历天　使慕佛者得成佛
　令获福者得安稳　令得寿者寿益增
　有能专此作思惟　入佛刹土无障碍
　无量河沙佛宣说　如来智印第一义
　彼有堕于生死海　应得解脱出沉沦
　饿鬼阎王阿修罗　与彼药义罗刹众
　蚊虻龟狗及蛇蟒　鸟兽蠢动与含灵
　身皆不受即转生　直至如来生补处
　或得生天刹利种　或得生婆罗门家
　或于最胜豪贵生　皆由乘此佛力故
　转所生处得清净　乃至得到妙菩提
　如是功德名吉祥　尽无量舌难赞美
　犹如日藏摩尼宝　光焰照彻无不周
　又复如阎浮檀金　见者悉令生欢喜
　实为群生之慈父　乃为莫测之宗师
　饥者如食真乳糜　渴者如饮醍醐味
　病者似服伽陀药　热者如濯清珠池
　尽承慈力树善根　一一所愿皆如意
　所授记者无退转　诸佛如来悉现前
　驾此巨海之津梁　示此涅槃之正路
　诸天神明咸拥护　历无量劫愈光明
　欢喜赞叹施有情　举足皆登密严国

　　御制藏经跋尾

　　如来法藏至妙难测至高无等至广莫极渊而无际深不可量大包天地细入无间功德无量无边不可思议诚超三域之平路济众庶之夷途以此弘善用报重恩普济一切悉拔旷劫若众生发菩提心受持读诵演说思惟则道无不洽德无不施福无不充了悟三乘之宗总解真如之旨即成正觉永绍佛陀。

　　永乐九年闰十二月
