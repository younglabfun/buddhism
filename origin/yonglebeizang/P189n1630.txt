永乐北藏第 189 册 No. 1630 教乘法数（选录序文）


　　教乘法数序　　　　　　　　　　穑一

　　原夫经律论藏其文洁博奚翅逾数千百卷之伙以至从末究本摄果该因性相殊途而诠表匪一各有关键未易遍寻故前代硕师举其纲节其要会粹成书目之曰藏乘法数庶几览者籍是可以得诸宗归趣之大略及其行世既久厥后有为贤首氏之学者潜溪深公又为增治补其不足亦已流布散在四方然斯二者用志之勤羙则羙矣惜乎尚多遗缺故从事乎简编者未免有临文之叹今僧录司右善世心源净公法师研精教部博综群籍讲演之隙焚膏继晷不弃寸阴凡内典之文旁及百氏悉以采摭详加订定续入而汇次之离为十有二卷铭曰教乘法数将寿诸梓以广其传间以示予俾序编首予弗获以孤陋荒落辞乃受而置诸凡案阅之忌倦者殆三四日其上下排列之妙先后次第之宜皎然而明秩然有序视旧本实相倍蓰而不紊不繁始自一心终之于八万四千法门门合之总别称谓之异同不劳穷讨了然在目譬犹当台明镜湛水摩尼物象洪纤靡逃眹迹吁是编之作其于宗教诚非小补或者谓法离言说乃至名字尚不可得安能以数量而尽之耶予曰不然子胡不闻经云治世语言资生业等皆顺正法矧兹法数示筌蹄耳法师汲汲于此岂惟以便人人捡阅而已其寓意有深旨焉或者唯唯而退因并书以告夫同志云。

　　时
宣德六年岁在辛亥秋九月九日行在僧录司右讲经江左道遐序

　　吾佛所说一大藏教诸祖判释䟽记其间名相数量如海浩博学者未易测其涯涘昔有为藏乘法数者要而太简后深公继集之名贤首法数间尝阅之未免有彼此广略之见圆净早游天竺从先师雨翁习天台教既而从事长干间居观室得以披寻经教采集名数历寒暑而槁始成兹承檀施寿梓流行学佛者览之庶以上报
圣朝隆教之恩抑亦有少助于进修云。

　　尔时
宣德辛亥二月九日寓庆寿寺松阴序
