永乐北藏第 184 册 No. 1617 妙法莲华经要解（选录“要解”本文）(第1卷-第12卷)


　　妙法莲华经弘传序　　　　　　　旷二

　　道者山如意野老　祥迈　注

　　妙法。

　　注曰梵云萨达磨此云妙法或云正法盖萨字之中含摄二义故秦本妙法𣈆本正法皆无失也具十妙义独胜余经故云妙也一乘真宗中道了义故云正也住持真理为物[車*丸]范故云法也天台玄义慈恩玄赞广陈义门此不具录。

　　莲华。

　　注曰梵云奔茶利迦此云白莲华白为众色之本一乘为余乘之宗故取喻之如下经中初放白毫之光终赐白牛之驾是此义也莲华者居泥不染因果齐彰喻前妙法开权显实会三归一明佛知见不同余经法喻双题故云妙法莲华。

　　经序。

　　注曰梵云素呾缆此云契经契谓契理契机经谓贯摄常法即契理合机之教故云契经今略契字务从简也述经奥旨叙列源由名为序也故天台曰发秘密之奥藏称之为妙示权实之正[車*丸]故号为法指久远之本果喻之以莲会不二之圆道譬之以华声为佛事称之为经圆诠之初目之为序此经荡化城之执教废草庵之滞情开方便之权门示真实之妙理会众善之小行归广大之一乘文博义深余经莫及若广说者妙有十妙法有三[車*丸]莲华六义经有六释具如玄义中说更有光宅䟽文慈恩玄赞学者知之。

　　终南山释道宣述。

　　注曰终南山名在长安城南与秦岭太白太一皆连接也在扶风武功县关中记云终南一名中南在天之中居都之南故曰中南三秦记云终南一名地胏可避洪水道宣律师名也姓钱氏彭祖之后湖州长城县人隋吏部尚书钱申之子生于隋开皇之间大作佛事于唐太宗高宗之代文采昭灼戒德不群制四分律钞弘赞毗尼又述弘明僧传等百有余卷有时行道失跌感韦将军捧足错裁座具致张琼天人指授借得天上舍利流布人间别有感通传具详异事谥号澄照大师。

　　法华要览云师述序时韦天以法华尊上未易冠言遂禀报十方诸佛佛皆许肯即今法华经之序也故慈照颂云南山大士最幽玄撮成枢要在经前韦䭾天将亲垂报十方诸佛许师言。

　　妙法莲华经者统诸佛降灵之本致也。

　　注曰致意也诸佛出世本说此经开方便门示真实相诱火宅之痴子指衣下之明珠悟诸法空入佛知见故下经云诸佛世尊唯以一大事因缘故出现于世所谓欲令众生开佛知见使得清净故出现于世欲示众生佛知见故出现于世欲令众生悟佛知见故出现于世欲令众生入佛知见道故出现于世是为诸佛以一大事因缘故出现于世。

　　天台师云一即法身大即般若事即解脱此之三法众生本具为因诸佛显示为缘出现元意秪为此矣此释一大事因缘四种知见以四义释一约四位二约四智三约四门四约观心皆言佛知见者谓分真之初三智五眼一时开发同入一乘诸佛实相也。

　　天长释云非三非五故云一广博包含故称大说此化生故曰事机能感佛为因佛随彼应名缘有此一大事之因缘所以出现于世也开示悟入者上二即能化谓大开而曲示下二即所化谓始悟而终入知即根本智见即后得智亦名一切智智。

　　南岳思大师云开佛知见是十住位示佛知见是十行位悟佛知见是十回向位入佛知见是十地位及等觉位皆言佛知者得一切种智也皆言佛见者悉得佛眼也此约位释谷响钞云三智圆观名佛知五眼圆觉名佛见。

　　蕴结大厦出彼千龄东传震旦三百余载。

　　注曰蕴结积聚也大厦西域也震旦东国也佛灭度后千年之外教流东方故积聚西域出于千年也自西晋法护创传此经至于唐国三百余年也。

　　西𣈆惠帝永康年中长安青门炖煌菩萨竺法护者初翻此经名正法华。

　　注曰晋司马氏都于洛阳望于东晋故云西晋惠帝世祖之子永康惠帝年号青门长安东门本长安霸城门俗呼为青门竺法护本月氏国人后移居炖煌故又为炖煌郡人也少出家传道为怀以西晋之代来化洛阳立寺于长安青门外设像行道助诱后徒译出众经光扬像法人羙其德号为菩萨初翻此经名正法华经勒成十卷其真言字句皆作晋言。

　　东晋安帝隆安年中后秦弘始龟兹沙门鸠摩罗什次翻此经名妙法莲华。

　　注曰西晋遭乱元帝渡江建都江东故云东晋安帝孝武之子隆安安帝年号后秦姚兴也弘始姚兴年号𣈆居正位秦为旁僭故先举𣈆而后秦也鸠摩罗什龟兹国人传教秦邦大弘佛法译出般若维摩等经智度中百等论再翻前经名妙法莲华经文成七卷今所行者。

　　隋氏仁寿大兴善寺北天竺沙门阇那笈多后所翻者同名妙法。

　　注曰隋氏谓隋文帝也仁寿文帝年号阇那笈多三藏法师名也笈多与师那连提梨耶舍同来此土文帝礼重安置于大兴善寺官给所须译出众经后翻此经名添品妙法莲华经八卷但于药草喻后加千余字外者皆与罗什本同。

　　三经重沓文旨互陈时所宗尚皆弘秦本。

　　注曰上之三译本是一经故文词意旨重沓互有世人传读皆弘什译。

　　自余支品别偈不无其流具如序历故所非述。

　　注曰宣公作大唐内典录十卷备括众经该论本末今言三本之外更有支流别行品偈具如所撰内典录中事多冗杂故此不述也已上序翻译源流已下述本经旨趣。

　　夫以灵岳降灵非大圣无由开化。

　　注曰灵岳降灵谓山岳蕴英灵之秀生此灵明之大圣开化世间意借诗中惟岳降神生甫及申之文也灵神也彼羙贤臣降生此叹圣人现化降神也。

　　适化所及非昔缘无以导心。

　　注曰佛虽大圣不化无缘之人故适化所及皆有昔缘开导其心故闻今所说方能信受也。

　　所以仙苑告成机分小大之别。

　　注曰仙苑即波罗柰国鹿野苑也是昔五通仙人闻宫女音堕落之处故又号仙人苑也如来世尊初成佛后向此苑中三转法轮诸闻法者有登大乘位者有证小乘果者从此世间有大小乘盖随机器分也。

　　金河顾命道殊半满之科。

　　注曰金河即拘尸那城北阿利罗䟦提河此译为有金河河畔有娑罗林如来于此娑罗林中入于涅槃顾命谓命将欲终而垂言教谓之顾命昔成王将终作顾命之书今佛将终说涅槃之经殊分也如来于彼涅槃经中说半满二字分大小二乘。

　　岂非教被乘时无足核其高会。

　　注曰仙苑初唱金河终谈道分大小者岂非教被随根乘时设化但愧无足得预考核于高会也。

　　是知五千退席为进增慢之俦。

　　注曰如来将说法华一乘五千比丘礼佛而退者欲显今经甚深令增上慢人进求大乘尔。

　　五百授记俱崇密化之迹。

　　注曰富楼那等五百声闻于古佛所久修梵行皆蒙释迦往生劝化内蕴菩萨外现声闻今于法华会上俱得授记作佛。

　　所以放光现瑞开发请之教源。

　　注曰放光现瑞发起教之因缘也如来初放白毫相光照于东方万八千界于是弥勒睹七事以腾疑文殊拟十因而领答此起教之因缘也。

　　出定扬德畅佛慧之宏略。

　　注曰佛从定起明二种甚深演畅佛慧之大略也二甚深者一证甚深经云诸佛智慧甚深无量二阿含甚深经云其智慧门难解难入此序意也。

　　朽宅通入大之文[車*丸]。

　　注曰此火宅喻也火宅喻于三界诸子喻于众生火宅门外而设三车喻昔权说三乘也末后等赐大白牛车喻今实说一乘也破三显一诱入大乘此如来之本致也光宅䟽主立四乘教义准于此。

　　化城引昔缘之不坠。

　　注曰此化城喻也化城喻二乘宝所喻于大乘劝进二乘令归一极勿滞权宗而为究竟昔为王子已化汝等今说法华再引令入此上三句明三周之旨也。

　　系珠明理性之常在。

　　注曰系珠喻也珠喻一乘佛性醉人衣下而系宝珠昏沉不知枉受辛苦喻诸声闻佛于往昔大通佛所为王子时以大乘法而令发心多劫废忘不知不觉既得罗汉以少为足今蒙佛说昔事方忆授无上记喻如亲友指珠示之令离贫苦。

　　凿井显示悟之多方。

　　注曰凿井喻也水喻法华一乘穿凿求之喻闻解思修若见湿泥知水必近若闻法华成佛不远开示多方令人悟入又干土喻如众生湿土喻如二乘泥喻菩萨水喻诸佛。

　　词义宛然喻陈惟远。

　　注曰佛说此经言词义理明白宛然譬喻铺陈其致惟远非佛智深悲厚孰肯如是。

　　自非大哀旷济㧞滞溺之沉流一极悲心拯昏迷之失性。

　　注曰哀悲也旷远也一极至极也言三周七譬显示一乘四行六记摄诸含识文喻巧妙劝进谆谆㧞出生死之流援拯昏迷之性自非如来大悲远济至极慈心谁能如此。

　　自汉至唐六百余载总历群藉四千余轴受持盛者无出此经。

　　注曰大教东传自汉至唐中间经籍四千余卷受持转诵斯经独盛。

　　将非机教相扣并智胜之遗尘闻而深敬俱威王之余绩。

　　注曰绩功也扣投也言根教相投闻而便敬之人皆大通智胜佛之遗尘威音王佛之余功也。

　　辄于经首叙而综之庶得早净六根仰慈尊之嘉会速成四德趣乐土之玄猷。

　　注曰庶冀欲也此经殊胜随喜者获五福书持者净六根仰攀也慈尊嘉会谓慈氏如来龙华之会也四德谓涅槃具常乐我净之四德也乐土谓法性常寂光土玄妙也猷道也。

　　弘赞莫穷永贻诸后云尔。

　　注曰贻遗也言弘赞此经永遗后代冀流通之无𥁞也。

　　妙法莲华经弘传序终

　　妙法莲华经要解序

　　前住福州上生禅院嗣祖沙门　及南　撰

　　诸佛出兴唯为一事千经所演无有余乘直以妙万法而明一心即幻华而示实相则妙法莲华经者诸佛之本宗千经之輨辖一心之元鉴实相之妙门也秦译已还垂八百载训辞释义代有哲人而责备求全㸦有得失信曰满世间之鹙子如恒沙之菩萨𥁞思度量莫知少分故虽多历讲解有所未𥁞而润色评论不拒来者温陵莲寺环师深究一乘博探众说研几摭要为之科解宣和己亥初辱不鄙命予校证既又遍质宗匠务契佛心越丙午复会予南山讨䟽寻经参详再四黜名相芟蘩蔓使入佛知见者无摘叶寻枝之厌有析薪秉烛之观是真能发明秘要之藏也或者扣师七轴文中何处为正说妙法曰千经万论唯为此事岂兹一席辄有异谈世尊以是而开示群迷以是而悟入火宅以是而出离宝所以是而前进若等多劫以半日现大千于一身龙女之成佛不轻之遍记药王之然身观音之随应净藏之转邪普贤之劝发凡以是也不明此事则满目陈言开佛知见则孰非妙法窃观一期之问答见全经之述作矣傥㳂披味深造而自得遂可跏趺无量义处反照白毫相光开方便门示真实相直抛粪器长御白牛则一乘妙法备在我而不在佛备在心而不在经矣譬如琴瑟箜篌虽有妙音若无妙指终不能发则夫欲发明是事当以斯解为妙指也。

　　靖康丁未莫春中浣日谨序

　　妙法莲华经要解卷第一

　　温陵开元莲寺比丘　戒环　解

　　实相妙法巧喻莲华内则直指乎一心外则该通乎万境方华即果处染常净此莲之实相也生佛本有沦变靡殊此心之实相也其状虚假其精甚真此境之实相也心境万𩔗通谓之法精粗一致凡圣同源即诸世谛触事而真言词不可示分别不能解故以妙称也六趣之所迷沦盖迷此也诸佛之所修证盖证此也洎夫广演言教无数方便盖为此也但以众生垢重根器未纯先说三乘假名引导故权而未实粗而未妙及乎诸粪既除心相体信乃示实相会归一乘则妙而无粗矣诸佛能事终毕于是也然所谓妙法非去粗而取妙盖即粗以显妙也所谓一乘非离三而说一盖会三而归一也即粗显妙犹莲之即染而净会二归一犹莲之自华而实法喻双彰名实并显故号妙法莲华夫证是法者必以大智为体妙行为用智譬则莲行譬则华智行两全乃尽其妙故经文始于一光东照智境全彰终于四法成就行门悉备正宗之初三周开示皆所以明体也嘱累之后六品敷扬皆所以明用也中间辙迹无非智行旁显体用兼明彰实相之大全列开悟之真范发明种智成就果德故若有闻者无不成佛凡能领悟即得受记一事一相无非妙法也由是而往山河大地明暗色空扩而充之则物物灯明智体推而行之则步步普贤行门直下即法以明心不复离物以观妙则所谓大事因缘一题尽之矣。

　　钦惟斯典盛行于世人莫不愿洛诵深造而每见其难能者非经之难特传记难之也夫传以通经为义辞达则已类且繁分名相虚尚多骈烟飏细科尘飞杂辩滔滔谩谩杳莫可究所以难能也窃观近世明经之体一于经旨不泥陈言欲约而𥁞深而明释义不出科目立言必求纶贯焕乎有文释然易解今辄效为斯解然有其志无其才深愧其不逮也妄意之初窃谓法华为三乘檃栝大事指南与华严实相终始于是两载覃思华严经论深考吾佛降灵之本致复咨谋宗匠探赜讲肆历穷智者慈恩广䟽古今作者注解摭其所闻参诸圆觉楞严维摩诸经稽核宗趣证正事法然后命笔虽立科释义有异旧说而综文会意稍合华严削繁录实务在䟽明一大事佛知见而未敢自许达者苟不是古非今以人废言试详览之一校其当否。

　　释经有科判教有宗如禾有科以容其苞本如水有宗以会其支𣲖尝谓华严法华盖一宗也何以明之夫法王应运出真兆圣唯为一事无有余乘是以首唱华严特明顿法虽知根钝且称本怀及乎怖大昏惑乃权设方宜至于众志贞纯则还示实法然则二经一始一终实相资发故今宗华严而科释也或谓华严纯谈实性独被大机法华引权入实三根齐被二经旨趣迥不相及引彼释此殆不知宗而愚窃观信解品其父先来求子不得中止一城其家大富穷子遥见恐怖疾走正喻初说华严也临终命子委付财物穷子欢喜得大宝藏正喻终说法华也迹此观之始而惊怖终而亲附者无异父穷之所弃达之所获者无异宝既无以异何为而不应宗之耶又况二经以智立体以行成德放光现瑞全法界之真机融因会果开修证之捷迳凡所设法意绪并同二经相宗亦足见圣人说法始终一贯果惟一事无有余乘旨趣稍驯幸无深诮也今科判此经二十八品分三初序分一品二正宗分十九品三流通分八品正宗二初三周开示十品自方便至学记八品说三周法授三根记自法师至宝塔二品授广记以圆该前记会诸佛以圆证前法二显妙劝持九品自提婆至安乐行三品显功行之妙也自涌出至寿量二品显本迹之妙也自分别至不轻四品显闻持之妙也使由前开悟依此弘持乃不失宗圆契妙法流通八品自神力品发起嘱累品付授其余六品全体前法示现行境流通是道名以行契智常然大用之门今初序分者开发正宗之端绪也其法有二自人天众集无量义毕佛踞大定天雨四华六震撼无明之障缘一光现智境之实相此释尊标本圆发其绪也其次弥勒示问文殊决疑引灯明之本光证今佛之瑞相此大士承流助发其绪也自余广引意皆悬叙一经本末欲达正宗必先明序分则于深经犹绎[糸*系]之得绪无所不𥁞犹升堂之得序必臻其奥矣。

　　妙法莲华经要解卷第一
永乐北藏第 184 册 No. 1617 妙法莲华经要解（选录“要解”本文）(第1卷-第12卷)


　　妙法莲华经要解卷第二　　　　　旷三

　　温陵开元莲寺比丘　戒环　解

　　姚秦三藏　法师　鸠摩罗什奉　诏译

　　姚秦东𣈆伪王也姓姚名兴为秦国王梵语鸠摩罗什此云童寿谓童年而有𦒿德也奉秦王诏翻译此经。

　　序品第一

　　如是我闻一时佛住王舍城耆阇崛山中。

　　如是之法我从佛闻此阿难结集时升座最初之唱以证法有所授而已不必玄说一时之语乃佛遗言诸经通用故不定指也王舍城即灵山所附之城摩竭陁国之属境也即西域人间𦒿阇崛山此云鹫头山从形得名即古佛住处以古佛所住故称灵鹫夫说法所依各随宗趣华严展转十处为圆彰法界圆觉依大光明藏为直示本起此依人间之城者同染净以明莲华之义据古佛之处者示祖述以继灯明之道耳。

　　此经会权归实声闻当机所以初列菩萨即主伴众也人天外护众也。

　　与大比丘众万二千人俱皆是阿罗汉诸漏已𥁞无复烦恼逮得己利𥁞诸有结心得自在。

　　佛常随众止千二百五十人今言万二千者兼他方所集也阿罗汉义翻杀贼亦曰应供亦曰不生也善渊之心不能全一粘湛发识流逸奔境名漏诸漏者谓欲漏有漏无明漏皆以粘湛妄识为体为三界烦恼之本烦恼即贪嗔痴等十使为诸漏之缘戕害法身逼恼正性名烦恼贼言漏𥁞无恼者以本𥁞故缘无是谓杀贼也己利即证智断惑之事文句谓三界因果皆为他事智断功德乃名己利逮得己利乃堪为人天福田故号应供律文凡于应供须忖己德行全缺者使忖己利也盖夫苦身而作端坐而食擎跽而拜逆立而受苟无己利之德其害非细行人识之诸有结者即惑习之业为二十五有之生因以因𥁞则果亡是谓不生也小乘有定无慧为偏缚未得自在今云心得自在乃是定慧两足俱解脱人以明大阿罗汉影响众尔其名曰阿若憍陈如摩诃迦叶优楼频螺迦叶伽耶迦叶那提迦叶舍利弗大目犍连摩诃迦旃延阿㝹楼䭾劫宾那憍梵波提离婆多毕凌伽婆蹉薄拘罗摩诃俱絺罗难陁孙陁罗难陁富楼那弥多罗尼子须菩提阿难罗睺罗如是众所知识大阿罗汉等。

　　此举万二千人领袖上德即十大弟子之列也佛有十大弟子为法王法臣各备众德权示专门辅弼大化故大迦叶头陁第一身子智慧第一目连神通旃延论议阿㝹天眼富那说法善吉解空阿难多闻波离持律罗云密行各居第一如孔门十哲之列是其常数今从憍陈至罗云有二十人者旁兼众德圆彰法化也亦各有第一之德增一阿含云憍陈初悟解优楼供养众伽耶伏诸结那提善教化劫宾知星宿憍梵受天供离婆不倒乱毕凌能苦坐薄拘寿不夭俱絺善答难孙陁容挺特各第一也众所知识者其德显著故诸名缘义非经要旨不必繁讲。

　　复有学无学二千人摩诃波阇波提比丘尼与眷属六千人俱罗睺罗母耶输陀罗比丘尼亦与眷属俱。

　　此小声闻众尚在学地学于无学者也摩诃波阇此云大爱道为尼众首与耶输皆示迹同尘影响众也。

　　菩萨摩诃萨八万人皆于阿耨多罗三藐三菩提不退转皆得陀罗尼乐说辩才转不退转法轮供养无量百千诸佛于诸佛所植众德本常为诸佛之所称叹以慈修身善入佛慧通达大智到于彼岸名称普闻无量世界能度无数百千众生。

　　菩萨摩诃萨者谓菩萨中之大菩萨即地上等觉之列拣非地前也阿耨菩提此云无上正遍正道陁罗尼此云总持谓得一切智总持万法也乐说辩即四辩之总八地已上名不退位五地七地得陁罗尼说决定法名不退轮诸皆叹德也住不退位者得是道以处已转不退轮者运是道以利人此自觉觉他之德也以慈修身者意在洪济善入佛慧谓能运沤和通达大智则所证者明到于彼岸则所造者实此内德也由是充实着现故名称普闻此外德也内德通达则有见而化者外德普闻则有闻而化者故其所度至于无数百千皆大菩萨之德地前所无矣。

　　其名曰文殊师利菩萨观世音菩萨得大势菩萨常精进菩萨不休息菩萨宝掌菩萨药王菩萨勇施菩萨宝月菩萨月光菩萨满月菩萨大力菩萨无量力菩萨越三界菩萨䟦陁婆罗菩萨弥勒菩萨宝积菩萨导师菩萨如是等菩萨摩诃萨八万人俱。

　　此经以智立体故文殊居首盖文殊具大智妙德为法身体为诸佛师为世间眼开佛知见莫先于此余各表此经之一德也观音助智行悲大势具大德用精进念不退转不息亿劫勤修宝掌掌握法宝药王应机发药勇施一切能舍宝月觉体明净月光能除痴闇满月兼上二德大力负荷大法无量力对境不动越三界不现身意䟦陁罗善护正见弥勒以慈续佛宝积能聚能利导师导邪入正此八万之上首一经之表法也盖由大智开佛知见而助智以悲历备众德乃至导邪入正则一乘之体具万行之用全矣不列普贤者自观音已下皆普贤之行但初且以智立体开佛知见终至以行成德乃见普贤各专表也。

　　尔时释提桓因与其眷属二万天子俱复有明月天子普香天子宝光天子四大天王与其眷属万天子俱自在天子大自在天子与其眷属三万天子俱娑婆世界主梵天王尸弃大梵光明大梵等与其眷属万二千天子俱。

　　释提桓因即帝释也明月月天子普香星天子宝光日天子也欲界六天曰四天王天忉利夜摩兜率化乐他化自在帝释即忉利天主化乐天主号自在他化天主号大自在不言夜摩兜率者举上下以该中也色界三禅十八天初禅三梵天其王为娑婆界主号尸弃大梵二禅三光天王号光明大梵不举余天者言等以该之。

　　有八龙王难陁龙王䟦难陁龙王娑伽罗龙王和修吉龙王德义迦龙王阿那婆达多龙王摩那斯龙王优钵罗龙王等各与若干百千眷属俱。

　　难陁此云喜䟦云贤以时雨喜物有贤德故二龙乃目连所降者娑伽罗云海和修吉云多头德义迦云现毒阿耨达池名摩那斯云大身优钵罗云青莲池若干即不定数谓不胜数也。

　　有四紧那罗王法紧那罗王妙法紧那罗王大法紧那罗王持法紧那罗王各与若干百千眷属俱。

　　紧那此云疑神似人而有角可疑亦云歌神随佛说法皆能歌之故皆名法也法紧歌四谛妙紧歌十二缘大紧歌六度持紧歌一乘。

　　有四乾闼婆王乐乾闼婆王乐音乾闼婆王羙乾闼婆王羙音乾闼婆王各与若干百千眷属俱。

　　乾闼婆此云嗅香能寻香奏乐也乐谓歌舞等伎乐音谓鼓节弦歌羙即伎中胜者羙音音中胜者。

　　有四阿修罗王婆稚阿修罗王佉罗骞䭾阿修罗王毗摩质多罗阿修罗王罗睺阿修罗王各与若干百千眷属俱。

　　修罗此云非天多嗔无天行故婆稚云有缚好斗战故佉罗云广肩涌海水者毗摩质多云海水波音击海波者罗睺云障蔽能障日月。

　　有四迦楼罗王大威德迦楼罗王大身迦楼罗王大满迦楼罗王如意迦楼罗王各与若千百千眷属俱。

　　迦楼罗此云金翅鸟常啖龙大威慑龙大身胜群大满龙常满意如意颔有此珠八部皆神众能变形预会不列夜义摩睺罗略之也。

　　韦提希子阿阇世王与若干百千眷属俱各礼佛足退坐一面。

　　摩竭陁国频婆罗王夫人号韦提希其子号阿阇世不举人民者王出而民从可知各礼佛足退坐一面言虽多不逼肃然有序。

　　尔时世尊四众围绕供养恭敬尊重赞叹为诸菩萨说大乘经名无量义教菩萨法佛所护念。

　　佛说此经已结跏趺坐入于无量义处三昧身心不动。

　　无量义经云无量义者从一实相生无量法众集先说无量义经经毕复入无量义定者所以发妙法端绪也示于一事一理一动一寂之间莫不具无量义然后可入妙法。

　　是时天雨曼陀罗华摩诃曼陁罗华曼殊沙华摩诃曼殊沙华而散佛上及诸大众。

　　摩诃云大曼陀罗云适意曼殊沙云柔软皆天妙华也华表正因以因必趣果故散佛上而又及大众者示此会当得正因也。

　　普佛世界六种震动。

　　六震者动起涌震吼击六种也东涌西没动遍等遍之说皆不离此所以六震者表依六识翻破无明楞严说山河大地皆无明感结本唯一真故云普佛世界。

　　尔时会中比丘比丘尼优婆塞优婆夷天龙夜义乾闼婆阿修罗迦楼罗紧那罗摩睺罗伽人非人及诸小王转轮圣王是诸大众得未曾有欢喜合掌一心观佛。

　　喜睹前瑞翘伫嘉应。

　　尔时佛放眉间白毫相光照东方万八千世界靡不周遍。

　　一光周亘全彰妙体也白毫即本觉妙明东方为不动智境万八千界依根尘识十八界言也众生迷此本明本智成十八界自为限碍难造妙体故将说法华先现此瑞使行人直下自发本明照了本智则根尘识界通为智境无复限碍廓达圆融故言万八千界。

　　下至阿鼻地狱上至阿迦腻吒天于此世界𥁞见彼土六趣众生又见彼土现在诸佛及闻诸佛所说经法。

　　阿鼻此云无间即地狱最下阿迦腻吒云质碍究竟即色界极顶不言无色者无色非可见故上极诸天下穷地狱于此世界𥁞见彼土所谓圆现。

　　并见彼诸比丘比丘尼优婆塞优婆夷诸修行得道者复见诸菩萨摩诃萨种种因缘种种信解种种相貌行菩萨道复见诸佛般涅槃者复见诸佛般涅槃后以佛舍利起七宝塔。

　　始自比丘四众修行得道次见菩萨诸佛行相终至涅槃起塔是现众生诸佛之始终也一光东照周亘圆现如此详悉者直依智境示诸法实相也世间万法自识境观之悉皆幻惑莫得其实自智境观之如是性相因缘如是果报本末咸一妙明无非实相若诸众生本明洞发本智现前则廓然圆现与佛不殊妙体实相昭昭心目矣故文殊曰今佛放光明助发实相义自后经文全显斯旨故先发绪如此。

　　尔时弥勒菩萨作是念今者世尊现神变相以何因缘而有此瑞今佛世尊入于三昧是不可思议现希有事当以问谁谁能答者复作此念是文殊师利法王之子已曾亲近供养过去无量诸佛必应现此希有之相我今当问尔时比丘比丘尼优婆塞优婆夷及诸天龙鬼神等咸作此念是佛光明神通之相今当问谁尔时弥勒菩萨欲自决疑又观四众比丘比丘尼优婆塞优婆夷及诸天龙鬼神等众会之心而问文殊师利言以何因缘而有此瑞神通之相放大光明照于东方万八千土悉见彼佛国界庄严。

　　弥勒为补处之主欲作当来之利故于此示疑以问文殊为世间之眼欲发群盲之智故于后援古以证是谓助发。

　　于是弥勒菩萨欲重宣此义以偈问曰。

文殊师利　导师何故　眉间白毫
大光普照　雨曼陁罗　曼殊沙华
栴檀香风　悦可众心　以是因缘
地皆严净　而此世界　六种震动
而四部众　咸皆欢喜　身意快然
得未曾有

　　此问放光雨华动地众喜四瑞也不问说法入定二瑞者为所常见故。

眉间光明　照于东方　万八千土
皆如金色　从阿鼻狱　上至有顶
诸世界中　六道众生　生死所趣
善恶业缘　受报好丑　于此悉见

　　颂上极诸天下穷地狱等相也。

又睹诸佛　圣主师子　演说经典
微妙第一　具声清净　出柔软音
教诸菩萨　无数亿万　梵音深妙
令人乐闻　各于世界　讲说正法
种种因缘　以无量喻　照明佛法
开悟众生　若人遭苦　厌老病死
为说涅槃　𥁞诸苦际　若人有福
曾供养佛　志求胜法　为说缘觉
若有佛子　修种种行　求无上慧
为说净道

　　颂见闻诸佛所说经法也圣主师子言说法无畏演说经典微妙第一至令人乐闻即以一乘教诸菩萨也讲说正法种种因缘至为说净道即以三乘开悟众生也若人遭苦至𥁞诸苦际即小乘四谛法四句如次配见苦断集修道证灭也若人有福至为说缘觉即中乘十二缘法也声闻三生种福为厌苦支佛百劫种福为求道故有福供佛志求胜法可授中乘若有佛子至为说净道即大乘六度法也六度以种种行为用以无上慧为体行得慧济即无染着故名净道于二乘言人于大乘言佛子者止宿草庵自同使人成就大志乃命为子。

文殊师利　我住于此　见闻若斯
及千亿事　如是众多　今当略说

　　结前开后也。

我见彼土　恒沙菩萨　种种因缘
而求佛道　或有行施　金银珊瑚
真珠摩尼　𤥭璖玛瑙　金刚诸珍
奴婢车乘　宝饰辇舆　欢喜布施
回向佛道　愿得是乘　三界第一
诸佛所叹　或有菩萨　驷马宝车
栏楯华盖　轩饰布施　复见菩萨
身肉手足　及妻子施　求无上道
又见菩萨　头目身体　欣乐施与
求佛智慧　文殊师利　我见诸王
往诣佛所　问无上道　便舍乐土
宫殿臣妾　剃除须发　而被法服
或见菩萨　而作比丘　独处闲静
乐诵经典　又见菩萨　勇猛精进
入于深山　思惟佛道　又见离欲
常处空闲　深修禅定　得五神通
又见菩萨　安禅合掌　以千万偈
赞诸法王　复见菩萨　智深志固
能问诸佛　闻悉受持　又见佛子
定慧具足　以无量喻　为众讲法
欣乐说法　化诸菩萨　破魔兵众
而击法鼓

　　此颂修行之始后颂涅槃之终此即种种因缘信解相貌而大要不出六度从或有行施至求佛智慧檀度也我见诸王至而被法服戒度也比丘处闲诵经忍度也菩萨勇猛为道进度也离欲修禅至赞诸法王禅度也智深志固至而击法鼓智度也戒有三聚谓摄善法戒摄众生戒摄律仪戒诸王问道摄善法也舍臣妾摄众生也被法服摄律仪也忍有三种谓生忍苦忍第一义忍比丘处闲诵经即闲林静谷恶人恶兽为生忍砺比丘节为苦忍乐诵经典即第一义忍也离欲有三谓五尘欲二乘欲法爱欲皆离也得五神通者非凡夫五通以初学对佛分有漏无漏耳。

又见菩萨　寂然宴默　天龙恭敬
不以为喜　又见菩萨　处林放光
济地狱苦　令入佛道　又见佛子
未尝睡眠　经行林中　勤求佛道
又见具戒　威仪无缺　净如宝珠
以求佛道　又见佛子　住忍辱力
增上慢人　恶骂捶打　皆悉能忍
以求佛道　又见菩萨　离诸戏笑
及痴眷属　亲近智者　一心除乱
摄念山林　亿千万岁　以求佛道
或见菩萨　肴膳饮食　百种汤药
施佛及僧　名衣上服　价直千万
或无价衣　施佛及僧　千万亿种
栴檀宝舍　众妙卧具　施佛及僧
清净园林　花果茂盛　流泉浴池
施佛及僧　如是等施　种种微妙
欢喜无厌　求无上道
或有菩萨　说寂灭法　种种教召
无数众生　或见菩萨　观诸法性
无有二相　犹如虚空　又见佛子
心无所著　以此妙慧　求无上道

　　此广颂菩萨行道因缘相貌也天龙恭敬不以为喜菩萨自重也处林放光济地狱苦菩萨大悲也痴眷属谓唯恣情欲不能迁善者自未尝睡眠至欢喜无厌乃六度众行不复次第但随所见或有说寂灭法等者或以教说求道也观诸法性等者或以觉观求道也心无所著等者离教观忘心迹以求道也虽种种因缘相貌不同无非实相妙行故于光中详现。

文殊师利　又有菩萨　佛灭度后
供养舍利　又见佛子　造诸塔庙
无数恒沙　严饰国界　宝塔高妙
五千由旬　纵广正等　二千由旬
一一塔庙　各千幢幡　珠交露幔
宝铃和鸣　诸天龙神　人及非人
香华伎乐　常以供养　文殊师利
诸佛子等　为供舍利　严饰塔庙
国界自然　殊特妙好　如天𣗳王
其华开敷

　　此颂涅槃之终也直曰纵横曰广四十里为一由旬天𣗳王者忉利天园生𣗳宝华开时天界自然严饰妙好乃佛灭后供养舍利果报也故诸佛子为供舍利严好如之。

佛放一光　我及众会　见此国界
种种殊妙　诸佛神力　智慧希有
放一净光　照无量国　我等见此
得未曾有　佛子文殊　愿泱众疑
四众欣仰　瞻仁及我　世尊何故
放斯光明　佛子时答　决疑令喜
何所饶益　演斯光明　佛坐道场
所得妙法　为欲说此　为当授记
示诸佛土　众宝严净　及见诸佛
此非小缘　文殊当知　四众龙神
瞻察仁者　为说何等

　　仁指文殊也。

　　尔时文殊师利语弥勒菩萨摩诃萨及诸大士善男子等如我惟忖今佛世尊欲说大法雨大法雨吹大法螺击大法鼓演大法义诸善男子我于过去诸佛曾见此瑞放斯光已即说大法是故当知今佛现光亦复如是欲令众生咸得闻知一切世间难信之法故现斯瑞。

　　雨以一味沾洽螺以一音亘彻鼓以号令群众义以开发随宜。

　　诸善男子如过去无量无边不可思议阿僧祇劫尔时有佛号日月灯明如来应供正遍知明行足善逝世间解无上士调御丈夫天人师佛世尊。

　　阿僧云无数劫云时分欲原光瑞本始而推之于无数不思之劫者此光此法固始于无始超乎数量也佛号日月灯者日昱昼月昱夜灯则照于日月所不照而通乎昼夜之道相续无穷彼佛妙智真明兼三者之德故以为号十号初言本终言迹中言德本谓真性一切如也故曰如来迹谓道化人天尊仰故曰世尊德即万德种智事也为良福田故应供养圆具四智故能正遍知万行真明曰明行足善入尘劳穷𥁞万法曰善逝世间解证无等等曰无上士化物不暴挺然不屈曰调御丈夫三界模范曰天人师自他觉满曰佛总而言之从如实道来具万德应物为世所尊之号也。

　　演说正法初善中善后善其义深远其语巧妙纯一无杂具足清白梵行之相为求声闻者说应四谛法度生老病死究竟涅槃为求辟支佛者说应十二因缘法为诸菩萨说应六波罗蜜令得阿耨多罗三藐三菩提成一切种智。

　　此叙灯明亦于一乘随宜说三也初中后者指三乘之法皆应机契道无不善也藉权显实故其义深远方便随机故其语巧妙本于一乘故纯一无杂明菩萨行故具足清白梵行之相以一乘应三乘而说故云说应四谛等于二乘言求于菩萨不言求者佛为大事出兴本说教菩萨法故不待求于余乘非所愿说特因乐小者求而后说也于声闻言涅槃于辟支菩萨言种智者声闻厌生死苦取灭谛小果故进之于究竟涅槃辟支利智菩萨大根故成之以一切种智一切种智唯佛能具次复有佛亦名日月灯明次复有佛亦名日月灯明如是二万佛皆同一字号日月灯明又同一姓姓颇罗堕弥勒当知初佛后佛皆同一字名日月灯明十号具足所可说法初中后善其最后佛未出家时有八王子一名有意二名善意三名无量意四名宝意五名增意六名除疑意七名响意八名法意是八王子威德自在各领四天下是诸王子闻父出家得阿耨多罗三藐三菩提悉舍王位亦随出家发大乘意常修梵行皆为法师已于千万佛所植诸善本。

　　此又引然灯本始以明妙法传续之由也自初灯明至最后灯明有二万佛然灯即最后灯明之王子也名字姓皆同者明道同也有八王子者圣人示迹表法也依灯明有八意表从妙明真心出妙观察意其用有八也妙心本空而能有用故名有意此妙有也出乎妙心用无不善故名善意此妙善也量不可测名无量意此妙量也对境利用名宝意此妙宝也触类而长名增意此妙增也善能觉了名除疑意此妙觉也应物如响名响意此妙响也建立万法名法意此妙法也领四天下者未出家时未免物累也闻父得道舍位出家者离情去累乃趣正觉之表也智胜王子有珍玩之具闻父得道舍之而往其意同此心王出三界家则八识之子随出而为诸法师亦若是矣。

　　是时日月灯明佛说大乘经名无量义教菩萨法佛所护念说是经已即于大众中结跏趺坐入于无量义处三昧身心不动是时天雨曼陁罗华摩诃曼陁罗华曼殊沙华摩诃曼殊沙华而散佛上及诸大众普佛世界六种震动尔时会中比丘比丘尼优婆塞优婆夷天龙夜义乾闼婆阿修罗迦楼罗紧那罗摩睺罗伽人非人及诸小王转轮圣王等是诸大众得未曾有欢喜合掌一心观佛尔时如来放眉间白毫相光照东方万八千佛土靡不周遍如今所见是诸佛土。

　　弥勒当知尔时会中有二十亿菩萨乐欲𦗟法是诸菩萨见此光明普照佛土得未曾有欲知此光所为因缘。

　　昔众见瑞欲知其缘亦如今众。

　　时有菩萨名曰妙光有八百弟子是时日月灯明佛从三昧起因妙光菩萨说大乘经名妙法莲华教菩萨法佛所护念。

　　妙光即文殊前身昔因妙光而说者为其为世间眼能证此法故今亦因其助发。

　　六十小劫不起于座时会𦗟者亦坐一处六十小劫身心不动𦗟佛所说谓如食顷是时众中无有一人若身若心而生懈倦。

　　昔众六十小劫谓如食顷今众五十小劫谓如半日皆由得法华三昧于道不倦如此盖法华三昧真知见力不为顷久推移不为时劫加损故也。

　　日月灯明佛于六十小劫说是经已即于梵魔沙门婆罗门及天人阿修罗众中而宣此言如来于今日中夜当入无余涅槃。

　　经已唱灭欲付大事故今佛经已亦云不久涅槃欲以妙法付嘱有在也涅槃此云灭度谓灭𥁞诸苦度生死海真常道果之号非丧亡之号也真常者生灵性命之大本也本真无妄凝常不变由一念之迷妄沉幻苦而失其所谓真沦变生死而失其所谓常圣人复还元觉不沉诸妄不受诸变故曰真常与儒所谓复则不妄老所谓复命曰常同意所谓有余无余者小乘厌生死苦欲速出三界滞于偏真证性未圆故名有余大乘离生死见无退无出凝然常寂证性已圆故名无余今云入涅槃者示脱幻妄尘扰而反乎本真凝寂也。

　　时有菩萨名曰德藏日月灯明佛即授其记告诸比丘是德藏菩萨次当作佛号曰净身多陁阿伽度阿罗诃三藐三佛陁佛授记已便于中夜八无余涅槃。

　　亦如今说经后记诸弟子也多陁阿伽度云如来阿罗诃云应供三藐三佛云正遍正觉略称十号之三也。

　　佛灭度后妙光菩萨持妙法莲华经满八十小劫为人演说日月灯明佛八子皆师妙光妙光教化令其坚固阿耨多罗三藐三菩提是诸王子供养无量百千万亿佛已皆成佛道其最后成佛者名曰然灯。

　　妙光昔助灯明为然灯之师今助释迦续灯明之道八子生于灯明师于妙光至其成佛又号然灯而然灯又为释迦之师盖是道出于本觉明心而常资妙光智体传续不穷如一灯明然百千灯其明不穷其光不二此妙法大本也故援引止此。

　　八百弟子中有一人号曰求名贪着利养虽复读诵众经而不通利多所忘失故号求名是人亦以种诸善根因缘故得值无量百千万亿诸佛供养恭敬尊重赞叹。

　　弥勒初心贪着小乘利养故于众经唯求名言无所通达忘失正见蒙灯明教故得值多佛趋补处果如须菩提等贪着小果一日之价于此大乘无有志求蒙释迦教故得近法王获大宝位。

　　弥勒当知尔时妙光菩萨岂异人乎我身是也求名菩萨汝身是也今见此瑞与本无异是故惟忖今日如来当说大乘经名妙法莲华教菩萨法佛所护念。

　　今昔之事宛然相契则将说法华断可忖矣夫引瑞事同今所忖唯此且又广引三昧唱灭等者意在冥叙一经本末故广引之事皆契后文。

　　尔时文殊师利于大众中欲重宣此义而说偈言。

我念过去世　无量无数劫　有佛人中尊
号日月灯明　世尊演说法　度无量众生
无数亿菩萨　令入佛智慧　佛未出家时
所生八王子　见大圣出家　亦随修梵行

　　此通颂初后灯明法化及八子之迹。

时佛说大乘　经名无量义　于诸大众中
而为广分别　佛说此经已　即于法座上
跏趺坐三昧　名无量义处　天雨曼陁华
天鼓自然鸣　诸天龙鬼神　供养人中尊
一切诸佛土　即时大震动　佛放眉间光
现诸希有事
此光照东方　万八千佛土　示一切众生
生死业报处　又见诸佛土　以众宝庄严
琉璃颇梨色　斯由佛光照　及见诸天人
龙神夜义众　乾闼紧那罗　各供养其佛
又见诸如来　自然成佛道　身色如金山
端严甚微妙　如净琉璃中　内现真金相
世尊在大众　敷演深法义　一一诸佛土
声闻众无数　因佛光所照　悉见彼大众

　　自然成佛道者成就慧身不由他悟。

或有诸比丘　在于山林中　精进持净戒
犹如护明珠　又见诸菩萨　行施忍辱等
其数如恒沙　斯由佛光照　又见诸菩萨
深入诸禅定　身心寂不动　以求无上道
又见诸菩萨　知法寂灭相　各于其国土
说法求佛道

　　不颂涅槃相略之也。

尔时四部众　见日月灯佛　现大神通力
其心皆欢喜　各各自相问　是事何因缘
天人所奉尊　适从三昧起　赞妙光菩萨
汝为世间眼　一切所归信　能奉持法藏
如我所说法　唯汝能证知　世尊既赞叹
令妙光欢喜　说是法华经　满六十小劫
不起于此座　所说上妙法　是妙光法师
悉皆能受持　佛说是法华　令众欢喜已
寻即于是日　告于天人众　诸法实相义
已为汝等说　我今于中夜　当入于涅槃
汝一心精进　当离于放逸　诸佛甚难值
亿劫时一遇　世尊诸子等　闻佛入涅槃
各各怀悲恼　佛灭一何速

　　诸子悲恼非为生灭起爱见之悲为众生悲也诸法实相义即法华要旨下至亿劫时一遇皆灯明临灭宣付勉勖之辞此经凡长行略则偈详长行详则偈略圣言说约文体皆然今此疑问等文即前详偈略唱灭之文即前略偈详也。

圣主法之王　安慰无量众　我若灭度时
汝等勿忧怖　是德藏菩萨　于无漏实相
心已得通达　其次当作佛　号曰为净身
亦度无量众　佛此夜灭度　如薪𥁞火灭
分布诸舍利　而起无量塔　比丘比丘尼
其数如恒沙　倍复加精进　以求无上道

　　由众悲恼故慰安之而授德藏记使依归也无漏实相即妙法真体也大觉灭度譬薪火者以薪虽穷而火传不知其𥁞所谓示灭也自分布舍利起塔至精进求道言弟子追慕景仰之事。

是妙光法师　奉持佛法藏　八十小劫中
广宣法华经　是诸八王子　妙光所开化
坚固无上道　当见无数佛　供养诸佛已
随顺行大道　相继得成佛　转次而授记
最后天中天　号曰然灯佛　诸仙之导师
度脱无量众

　　妙光广宣即助化事八子。

　　已下明传续之由。

时妙光法师　时有一弟子　心常怀懈怠
贪著于名利　求名利无厌　多游族姓家
弃舍所习诵　废忘不通利　以是因缘故
号之为求名　亦行众善业　得见无数佛
供养于诸佛　随顺行大道　具六波罗蜜
今见释师子　其后当作佛　号名曰弥勒
广度诸众生　其数无有量

　　心常懈怠等者如懈退宝所贪着小乘也多游族姓即尚名相也弃舍所习不务本也余如前解。

彼佛灭度后　懈怠者汝是　妙光法师者
今则我身是　我见灯明佛　本光瑞如此
以是知今佛　欲说法华经　今相如本瑞
是诸佛方便　今佛放光明　助发实相义
诸人今当知　合掌一心待　佛当雨法雨
充足求道者　诸求三乘人　若有疑悔者
佛当为除断　令𥁞无有余

　　疑悔者以小疑大也。

　　上序分竟。

　　二正宗分十九品分二　一三周开示　十品分三。

　　初说三周法授三根记即方便至学记品是也　二授广记圆该前记即法师品　三会诸佛圆证前法即宝塔品也。

　　所谓三周者法说一周被上根即方便品也为上根猛利则直说法体故曰法说喻说一周被中根即譬喻品也为中根稍钝以譬喻始解因缘说一周被下根即化城品也为下根甚钝故假宿世因缘款启然根虽列三教实通被也。

　　妙法莲华经要解卷第二
永乐北藏第 184 册 No. 1617 妙法莲华经要解（选录“要解”本文）(第1卷-第12卷)


　　妙法莲华经要解卷第三　　　　　旷四

　　温陵开元莲寺比丘　戒环　解

　　妙法莲华经方便品第二

　　前之一光东照妙体已全然默而识之不言而信非垢重众生所及须假语言方便开示故名方便品盖诸法寂灭相不可以言宣唯在方便开示使自悟入故下正说之文但云如是妙法诸佛如来时乃说之又云诸佛唯以一大事出现欲令众生开佛知见自此之外无复正说特以异方便助显第一义而已至于三周九喻百界千如皆异方便也然则所谓妙法所谓一大事者终何说示所谓佛知见所谓第一义者若为开显而法华最后之唱又岂徒然哉由是观之信有非思量分别所解者存乎其间而云不可言宣固不诬矣则凡涉语言文字皆为方便故于正宗首标方便之名深有旨也。

　　尔时世尊从三昧安详而起。

　　从无量义三昧起也。

　　告舍利弗诸佛智慧甚深无量其智慧门难解难入一切声闻辟支佛所不能知。

　　双叹二智一乘之深也诸佛智慧指权实二智也权智说法实智证法其智慧门指一乘妙法也经初发绪独因文殊而出定辄告鹙子者此经以智立体会权归实文殊为实智之首鹙子为权智第一所以告之意在引权入实也。

　　所以者何佛曾亲近百千万亿无数诸佛𥁞行诸佛无量道法勇猛精进名称普闻成就甚深未曾有法随宜所说意趣难解。

　　释上智深法深之由也亲无数佛则所学之深行无量道则所造之深勇猛精进则建志之深名称普闻则积德之深成就深法则所证之深随宜所说则方便之深所以难解难入也如此深叹者将以引权入实会三归一欲发起二乘愿慕也。

　　舍利弗吾徒成佛已来种种因缘种种譬喻广演言教无数方便引导众生令离诸着所以者何如来方便知见波罗蜜皆已具足。

　　释尊出兴种种演说方便导生皆由权实二智耳方便波罗蜜权智也知见波罗蜜实智也非权不能导生非实不能离着故须两具也诸著者粗即六尘业细即二乘法。

　　舍利弗如来知见广大深远无量无碍力无所畏禅定解脱三昧深入无际成就一切未曾有法。

　　如来真知见力广无不容深无不极故四无量心四无碍辩十力四无畏深禅大定诸解脱法诸三昧门一一深造实际凡一切未曾有法无不由此成就盖是智也摄一切法如空包色融一切相如海纳流故称广大深远。

　　舍利弗如来能种种分别巧说诸法言词柔软悦可众心。

　　如来真方便力能分别万法巧说三乘曲徇机宜故言词柔软称适物性故悦可众心。

　　舍利弗取要言之无量无边未曾有法佛悉成就。

　　结二智德用也。

　　止舍利弗不须复说所以者何佛所成就第一希有难解之法唯佛与佛乃能究𥁞诸法实相。

　　止之不说益显深妙也第一难解之法即实相妙法非言所及故不须复说非意所到故希有难解非二乘所造故唯佛能究。

　　所谓诸法如是相如是性如是体如是力如是作如是因如是缘如是果如是报如是本末究竟等。

　　上所谓实相者即世间诸法性相体力本末究竟等是也可见为相相本为性形具为体利用为力乍起为作资始为因助因为缘缘熟为果应果为报始终为本末穷𥁞为究竟一切诸法不离此十亦各具此十也如是者随事指法之辞谓诸法有如是之相如是之性乃至如是而始终如是而穷𥁞无非实相也即此而推现前种种松直𣗥曲鹄白乌黑竹如是翠花如是黄凡即诸世谛之事无非实相也唯其即世谛而无非实相故证之者当不亏其天真不离其当体而默得于色心之外是谓第一希有难解之法也旧约四圣六凡十法界而说以一界各具十如合为十界百如摄为百界千如融之以至于无𥁞此乃即实相而明法性也又作三观回互而释空则是相如假则如是相中则相如是此乃即实相而明观智也然此正明诸法实相乃一乘极谈不应作如如理性释之况十如三观方是大乘圆融之法于一乘实相同途异辙达者审之。

　　尔时世尊欲重宣此义而说偈言。

世雄不可量　诸天及世人　一切众生𩔗
无能知佛者　佛力无所畏　解脱诸三昧
及佛诸余法　无能测量者　本从无数佛
具足行诸道　甚深微妙法　难见难可了
于无量亿劫　行此诸道已　道场得成果
我已悉知见

　　世雄不可量至无能测量者叹诸佛二智之深也本从无数佛至难见难可了颂诸佛智深之由也于亿劫行道至我已悉知见括显自行也佛号世尊又号世雄者世尊为十号之总余皆随德之称故或曰雄猛曰慧日曰两足等今言世雄者乃释迦称诸佛智德雄猛绝世也余如长行。

如是大果报　种种性相义　我及十方佛
乃能知是事　是法不可示　言词相寂灭
诸余众生𩔗　无有能得解　除诸菩萨众
信力坚固者　诸佛弟子众　曾供养诸佛
一切漏已𥁞　住是最后身　如是诸人等
其力所不堪

　　颂十如及止身子不说之意也是法不可示言词相寂灭者如是实相触事而真拟之即差言之即乖也言诸余生𩔗无能解者以即诸世谛性相而默得于色心之外为难也言除诸菩萨信坚固者许以信得入也言诸弟子众力所不堪者明非二乘法也漏𥁞后身即二乘之果所谓住最后身有余涅槃者。

假使满世间　皆如舍利弗　𥁞思共度量
不能测佛智　正使满十方　皆如舍利弗
及余诸弟子　亦满十方刹　𥁞思共度量
亦复不能知

　　此自寡智而之众智以广叹佛智之深也舍利弗智慧第一而寡不如众故虽满世间又满十方第一之智皆不足测佛深智也。

辟支佛利智　无漏最后身　亦满十方界
其数如竹林　斯等共一心　于亿无量劫
欲思佛实智　莫能知少分　新发意菩萨
供养无数佛　了达诸义趣　又能善说法
如稻麻竹苇　充满十方刹　一心以妙智
于恒河沙劫　咸皆共思量　不能知佛智
不退诸菩萨　其数如恒沙　一心共思求
亦复不能知

　　此又自利智而之上智以广叹也声闻之智不及辟支之利而辟支既证无漏后身则其智为极明新发意菩萨能供佛以增长智慧能了义以决择智慧能说法以发明智慧则其智之妙又过辟支之利矣地上不退菩萨之智又过于地前发意如是竟不能知者明佛智非三乘人所知意在激发权小也辟支此云独觉竹林稻麻譬最多也。

又告舍利弗　无漏不思议　甚深微妙法
我今已具得　唯我知是相　十方佛亦然

　　无漏妙法即一乘实相也二乘不能测故唯我知是相诸佛所同证故十方佛亦然。

舍利弗当知　诸佛语无异　于佛所说法
当生大信力　世尊法久后　要当说真实
告诸声闻众　及求缘觉乘　我令脱苦缚
逮得涅槃者　佛以方便力　示以三乘教
众生处处着　引之令得出

　　[后-口+十]昔之权使悟今实也初四句召二乘人后四句[后-口+十]权而告之。

　　尔时大众中有诸声闻漏𥁞阿罗汉阿若憍陈如等千二百人及发声闻辟支佛心比丘比丘尼优婆塞优婆夷各作是念今者世尊何故殷勤称叹方便而作是言佛所得法甚深难解有所言说意趣难知一切声闻辟支佛所不能及。

　　二乘闻佛深叹二智而不能解故疑之从而作是言已下皆叙佛前言。

　　佛说一解脱义我等亦得此法到于涅槃而今不知是义所趣。

　　因佛叹解脱诸三昧遂以二乘解脱等佛解脱谓己已得不知二乘但离虚妄名为解脱其实未得一切解脱也。

　　尔时舍利弗知四众心疑自亦未了而白佛言世尊何因何缘殷勤称叹诸佛第一方便甚深微妙难解之法我自昔来未曾从佛闻如是说今者四众咸皆有疑惟愿世尊敷演斯事世尊何故殷勤称叹甚深微妙难解之法尔时舍利弗欲重宣此义而说偈言。

慧日大圣尊　久乃说是法

　　二智破暗故称慧日此叹久默斯要下乃申问。

自说得如是　力无畏三昧　禅定解脱等
不可思议法　道场所得法　无能发问者
我意难可测　亦无能问者　无问而自说
称叹所行道　智慧甚微妙　诸佛之所得

　　此皆颂佛前言为问即佛力无所畏解脱诸三昧等文道场所得法言所证实智也我意难可测言说法权智也。

无漏诸罗汉　及求涅槃者　今皆堕疑网
佛何故说是　其求缘觉者　比丘比丘尼
诸天龙鬼神　及乾闼婆等　相视怀犹豫
瞻仰两足尊　是事为云何　愿佛为解说

　　诸罗汉言已得果者求涅槃言未得果者求缘觉即前所谓发声闻辟支佛心之比丘皆疑佛所叹。

于诸声闻众　佛说我第一　我今自于智
疑惑不能了　为是究竟法　为是所行道
佛口所生子　合掌瞻仰待　愿出微妙音
时为如实说

　　究竟法即道之绝域所行道则循斯须而已佛口所生者诸弟子从佛口生从法化生。

诸天龙神等　其数如恒沙　求佛诸菩萨
大数有八万　又诸万亿国　转轮圣王至
合掌以敬心　欲闻具足道

　　具足道即圆顿法。

　　尔时佛告舍利弗止止不须复说若说是事一切世间诸天及人皆当惊疑。

　　道大机小故闻者惊疑。

　　舍利弗重白佛言世尊唯愿说之惟愿说之所以者何是会无数百千万亿阿僧祇众生曾见诸佛诸根猛利智慧明了闻佛所说则能敬信。

　　佛依小根而止故独言天人惊疑身子依大根而请故广言诸根明了。

　　尔时舍利弗欲重宣此义而说偈言。

法王无上尊　惟说愿勿虑　是会无量众
有能敬信者

　　佛复止舍利弗若说是事一切世间天人阿修罗皆当惊疑增上慢比丘将坠于大坑尔时世尊重说偈言。

止止不须说　我法妙难思　诸增上慢者
闻必不敬信

　　佛意非虑大根预知有退席之众及恤人天惊疑而已身子未谕故佛重举天人增慢之众止之坠大坑者破法堕恶道之𩔗也。

　　尔时舍利弗重白佛言世尊惟愿说之惟愿说之今此会中如我等比百千万亿世世已曾从佛受化如此人等必能敬信长夜安隐多所饶益尔时舍利弗欲重宣此义而说偈言。

无上两足尊　愿说第一法
我为佛长子　惟垂分别说　是会无量众
能敬信此法　佛已曾世世　教化如是等
皆一心合掌　欲听受佛语　我等千二百
及余求佛者　愿为此众故　惟垂分别说
是等闻此法　则生大欢喜

　　身子为法之切固仗大根而请也长夜安隐者众生痴盲如处长夜若蒙发明则得大安隐两足福足慧足也舍利弗于声闻众智慧第一故称长子。

　　尔时世尊告舍利弗汝已殷勤三请岂得不说汝今谛听善思念之吾当为汝分别解说。

　　圣慈之心感之则应故虽欲无言不可得也。

　　说此语时会中有比丘比丘尼优婆塞优婆夷五千人等即从座起礼佛而退所以者何此辈罪根深重及增上慢未得谓得未证谓证有如此失是以不住世尊默然而不制止。

　　佛止不说俯为此辈故诸增上慢俦果然退去然灵山胜集岂有凡材盖亦大权示迹警进未学耳故宣师云是知五千退席为进增慢之俦也于法未得而谓已得于道未证而谓已证己实下而自增上以慢法慢人曰增上慢。

　　尔时佛告舍利弗我今此众无复枝叶纯有贞实舍利弗如是增上慢人退亦佳矣汝今善听当为汝说。

　　枝叶譬𤨏末之众贞实譬成德之众。

　　舍利弗言唯然世尊愿乐欲闻。

　　敬对曰唯领善听之诫也。

　　佛告舍利弗如是妙法。

　　直指妙法全体也下明一大事佛知见与所谓是法非思量分别所解者𥁞此矣直可非思量分别而解之。

　　诸佛如来时乃说之如优昙钵华时一现耳。

　　优昙此云灵瑞华三千年一现现则金轮王出譬妙法为一大事时乃说之。

　　舍利弗汝等当信佛之所说言不虚妄。

　　既已全提复将款启故饬之使以信得入。

　　舍利弗诸佛随宜说法意趣难解。

　　所以者何我以无数方便种种因缘譬喻言词演说诸法是法非思量分别之所能解唯有诸佛乃能知之。

　　云我以方便演说即明权也云是法非思量所解显实也所以非思量分别者离识○情也唯佛能知非二乘法也。

　　所以者何诸佛世尊唯以一大事因缘故出现于世。

　　一大事者一乘妙法也即诸佛知见当人妙心万法实相无二无三故曰一此非小缘故曰大事。

　　舍利弗云何名诸佛世尊唯以一大事因缘故出现于世诸佛世尊欲令众生开佛知见使得清净故出现于世欲示众生佛之知见故出现于世欲令众生悟佛知见故出现于世欲令众生入佛知见道故出现于世。

　　征释上义明诸佛出兴本怀也佛知见者彻了实相真知真见也在法名一佛乘在因名一大事在果名一切种智故曰诸佛因一大事故出兴为一佛乘故说法欲令众生开佛知见而究竟皆得一切种智也此真知见生佛等有本来清净唯人以妄尘所染无明所覆而自迷失故佛与开示使得其本来清净者而自悟入不复迷失也开者破无明之封蔀示者指所迷之真体悟者豁然洞视入者深造自得而证一切种智是谓佛知见道也。

　　舍利弗是为诸佛以大事因缘故出现于世结释也。

　　佛告舍利弗诸佛如来但教化菩萨诸有所作常为一事唯以佛之知见示悟众生舍利弗如来但以一佛乘故为众生说法无有余乘若二若三。

　　诸佛为一大事出现故诸有所作常为一事以此而教菩萨以此而示众生以此而说诸法曾无他道也。

　　舍利弗一切十方诸佛法亦如是。

　　亦莫不由斯道也。

　　舍利弗过去诸佛以无量无数方便种种因缘譬喻言词而为众生演说诸法是法皆为一佛乘故是诸众生从诸佛闻法究竟皆得一切种智舍利弗未来诸佛当出于世亦以无量无数方便种种因缘譬喻言词而为众生演说诸法是法皆为一佛乘故是诸众生从佛闻法究竟皆得一切种智舍利弗现在十方无量百千万亿佛土中诸佛世尊多所饶益安乐众生是诸佛亦以无量无数方便种种因缘譬喻言词而为众生演说诸法是法皆为一佛乘故是诸众生从佛闻法究竟皆得一切种智。

　　虽说百千亿无数诸法门其实为一乘一切种智即佛果智也。

　　舍利弗是诸佛但教化菩萨欲以佛之知见示众生故欲以佛之知见悟众生故欲令众生入佛之知见故。

　　结指归同也不言开者云教化即开义。

　　舍利弗我今亦复如是知诸众生有种种欲深心所著随其本性以种种因缘譬喻言词方便力而为说法舍利弗如此皆为得一佛乘一切种智故。

　　我今说法皆式诸佛也种种欲著者或依浊业欲五尘着爱染或依净业欲小果着二乘。

　　舍利弗十方世界中尚无二乘何况有三舍利弗诸佛出于五浊恶世所谓劫浊烦恼浊众生浊见浊命浊如是舍利弗劫浊乱时众生垢重悭贪嫉妒成就诸不善根故诸佛以方便力于一佛乘分别说三。

　　此原圣人始以乘时济导不得已而说三然要其终实为一乘耳五浊皆依性说性本渊澄五事交扰起诸尘滓名浊所谓劫浊者劫言时也时多恶事混浊起业烦恼浊者开即九十八使总即贪嗔痴等五钝混浊障事众生浊者长养无明支离六道众恶相生混浊障性见浊者开即六十二见总即身边等五利混浊障理命浊者业识为种交遘发生随劫短减汩没生死劫浊无别体但依四者增剧立名释迦出当劫减寿百岁时四者正剧故云劫浊乱时众生垢重等。

　　舍利弗若我弟子自谓阿罗汉辟支佛者不闻不知诸佛如来但教化菩萨事此非佛弟子非阿罗汉非辟支佛。

　　法王法中虽有二乘之名曾无二乘之实如来出兴但说教菩萨法而已传此乃为弟子得此乃堪应供觉此乃真辟支而不闻不知者乌足为弟子等故曰非也是以迦叶领悟之后乃云我等今者真是声闻真阿罗汉。

　　又舍利弗是诸比丘比丘尼自谓已得阿罗汉是最后身究竟涅槃便不复志求阿耨多罗三藐三菩提当知此辈皆是增上慢人所以者何若有比丘实得阿罗汉若不信此法无有是处。

　　以罗汉为后身以小果为究竟而不复回心求正道者皆为增慢邪人名字罗汉而已。

　　除佛灭度后现前无佛所以者何佛灭度后如是等经受持读诵解义者是人难得若遇余佛于此法中便得决了。

　　除佛灭后去圣逾远容有不信然亦可作得度因缘故若遇余佛于此法中便得决了。

　　舍利弗汝等当一心信解受持佛语诸佛如来言无虚妄无有余乘唯一佛乘。

　　尔时世尊欲重宣此义而说偈言。

比丘比丘尼　有怀增上慢　优婆塞我慢
优婆夷不信　如是四众等　其数有五千
不自见其过　于戒有缺漏　护惜其瑕疵
是小智已出　众中之糟糠　佛威德故去
斯人鲜福德　不堪受是法

　　前独云罪深增慢此又云我慢不信等者前则通举此则别颂以比丘出家进取圣果多增慢优婆塞在家豪贵矜高多我慢优婆夷女懦邪僻多不信故也护惜瑕疵谓覆罪文过众中糟糠谓乱淳混粹也佛威德故去者若穷子之怖父也。

此众无枝叶　唯有诸贞实　舍利弗善听
诸佛所得法　直指妙法也
无量方便力　而为众生说　众生心所念
种种所行道　若干诸欲性　先世善恶业
佛悉知是已　以诸缘譬喻　言词方便力
令一切欢喜　或说修多罗　伽陁及本事
本生未曾有　亦说于因缘　譬喻并祇夜
优波提舍经

　　明应小机开权也言众生心所念等者谓知其所念小法所行小道所欲小果所系浊业故以方便说九部法修多罗云契经伽陁云孤起颂本事说佛本行本生说佛前因未曾有即希有之瑞因缘即种种缘法譬喻引事显法祇夜云应颂优婆提舍云论议此小乘九部也大乘加方广自说授记为十二部。

钝根乐小法　贪著于生死　于诸无量佛
不行深妙道　众苦所恼乱　为是说涅槃
我设是方便　令得入佛慧　未曾说汝等
当得成佛道　所以未曾说　说时未至故
今正是其时　决定说大乘　我此九部法
随顺众生说　入大乘为本　以故说是经

　　是经指九部经也盖为乐小之人权设方便引入佛慧为大乘之本而已。

有佛子心净　柔软亦利根　无量诸佛所
而行深妙道　为此诸佛子　说是大乘经
我记如是人　来世成佛道　以深心念佛
修持净戒故　此等闻得佛　大喜充遍身
佛知彼心行　故为说大乘

　　明应大机显实也心净则异上欲性利根异上钝根行深妙道异上不行是故为说大乘而记其成佛也深心念佛即念自性佛修持净戒即持无相戒此所以为得佛之道也。

声闻若菩萨　闻我所说法　乃至于一偈
皆成佛无疑

　　所谓究竟皆得一切种智也夫佛道悬旷经劫积行然后乃成此则才闻一偈而成何耶盖佛性之在缠若神珠之在衣小乘向外求索故甚大艰难法华直指当体故不求自得是以彼必经劫积行而此则不几乎一偈可以成佛也。

十方佛土中　唯有一乘法　无二亦无三
除佛方便说　但以假名字　引导于众生
说佛智慧故

　　结显一乘也但以假名字等者虽假三乘之名实说正智之法。

诸佛出于世　唯此一事实　余二则非真
终不以小乘　济度于众生　佛自住大乘
如其所得法　定慧力庄严　以此度众生
自证无上道　大乘平等法　若以小乘化
乃至于一人　我则堕悭贪　此事为不可
若人信归佛　如来不欺诳　亦无贪嫉意
断诸法中恶　故佛于十方　而独无所畏
我以相严身　光明照世间　无量众所尊
为说实相印

　　圣人平等行慈至诚待物故自安住大乘而一如所得之法加之定慧庄严以此度生欲人同证若自证大道而以小乘化物则为悭法于道有妨是不可也故凡归我以信则我待之以诚不欺小机不诳未学不贪法利不嫉彼胜盖法中诸恶佛皆已断故能说法无畏也安乐行云若欲说是经当舍嫉恚慢謟诳邪伪心此断诸法中恶之义也我以相严身等者谓有能信归于我我斯为现胜身说实相法其所说法皆与实相不相违背名实相印又以一实相印一切法如所谓山河大地一法所印。

舍利弗当知　我本立誓愿　欲令一切众
如我等无异　如我昔所愿　今者已满足
化一切众生　皆令入佛道

　　昔愿众生同证实相今获显实是满本愿此结叙实也。

若我过众生　𥁞教以佛道　无智者错乱
迷惑不受教

　　以一实化虽我本愿柰何机小怖大若穷子之惊愕迷闷则于物有妨是以用权也。

我知此众生　未曾修善本　坚著于五欲
痴爱故生恼　以诸欲因缘　坠堕三恶道
轮回六趣中　备受诸苦毒　受胎之微形
世世常增长　薄德少福人　众苦所逼迫
入邪见稠林　若有若无等　依止此诸见
具足六十二　深着虚妄法　坚受不可舍
我慢自矜高　謟曲心不实　于千万亿劫
不闻佛名字　亦不闻正法　如是人难度
是故舍利弗　我为设方便　说诸𥁞苦道
示之以涅槃　我虽说涅槃　是亦非真灭

　　彼所以迷不受教者为善本未植浊业强盛故也坚着五欲痴爱生恼即烦恼浊也以欲因缘坠三恶轮六趣即众生浊也受胎微形增长众苦命浊也入邪见林着妄謟曲见浊也若有者常见若无者断见众生因此二见于五蕴计我故具足六十二见由是执妄益坚去道益远是以于万亿劫不闻佛名不闻正法即劫浊也五者交扰汩昏其性难以正道度之是故不得已而说𥁞苦道示权果法即小乘灭谛非真灭也下示真灭。

诸法从本来　常自寂灭相　佛子行道已
来世得作佛

　　修道证灭是亦非真了法本来常自寂灭不假修证乃为真灭能行此道与觉相应故得作佛也。

我有方便力　开示三乘法　一切诸世尊
皆说一乘道　今此诸大众　皆应除疑惑
诸佛语无异　唯一无二乘

　　虽说三乘皆归一实。

过去无数劫　无量灭度佛　百千万亿种
其数不可量　如是诸世尊　种种缘譬喻
无数方便力　演说诸法相　是诸世尊等
皆说一乘法　化无量众生　令入于佛道

　　言皆依权演实也。

又诸大圣主　知一切世间　天人群生𩔗
深心之所欲　更以异方便　助显第一义

　　此又广演诸佛随机方便异之言多也谓以多方便助显妙法第一义谛即下文所陈上至菩萨下至人天小善微因皆成佛道是也下文旁出四科。

若有众生𩔗　值诸过去佛　若闻法布施
或持戒忍辱　精进禅智等　种种修福慧
如是诸人等　皆已成佛道

　　施戒忍进禅智六度也前四为福后二为慧故曰种种修福慧自下诸行纤悉备举即多方助显也使即其所显明第一义则一行一相无非妙法举手低头无非妙行所以皆成佛道纵虽未成其道已具矣。

诸佛灭度已　若人善软心　如是诸众生
皆已成佛道

　　以善软为声闻行者大品叹罗汉心调柔软净名云住调伏心是贤圣行。

诸佛灭度已　供养舍利者　起万亿种塔
金银及颇梨　𤥭璖与玛瑙　玫瑰琉璃珠
清净广严饰　庄校于诸塔　或有起石庙
栴檀及沉水　木榓并余材　砖瓦泥土等
若于旷野中　积土成佛庙　乃至童子戏
聚沙为佛塔　如是诸人等　皆已成佛道

　　万亿种者或七宝香木或瓦石沙土贵贱华质之不同等妙刹也精诚戏笑之所寓等妙心也所以皆成佛道。

若人为佛故　建立诸形像　刻雕成众相
皆已成佛道　或以七宝成　鍮石赤白铜
白镴及铅锡　铁木及与泥　或以胶漆布
严饰作佛像　如是诸人等　皆已成佛道
彩画作佛像　百福庄严相　自作若使人
皆已成佛道　乃至童子戏　若草木及笔
或以指爪甲　而画作佛像　如是诸人等
渐渐积功德　具足大悲心　皆已成佛道
但化诸菩萨　度脱无量众

　　诸形像者或木雕漆布或泥塑宝钻或金银乃至锡铁而铸或众彩乃至指爪而画若形若影之精朴等妙相也自作使人之专略等妙心也至若渐积功德具足大悲如是种种无非实相皆第一义所以皆成佛道然此非二乘所及故曰但化诸菩萨也。

若人于塔庙　宝像及画像　以华香幡盖
敬心而供养　若使人作乐　击鼓吹角贝
箫笛琴箜篌　琵琶镜铜钹　如是众妙音
𥁞持以供养　或以欢喜心　歌呗颂佛德
乃至一小音　皆已成佛道　若人散乱心
乃至以一华　供养于画像　渐见无数佛
或有人礼拜　或复但合掌　乃至一举手
或复小低头　以此供养像　渐见无量佛
自成无上道　广度无数众　入无余涅槃
如薪𥁞火灭

　　或香华幡盖出于敬心或众鼓伎乐出于喜心或以一色一香出于乱心乃至歌呗之小音低头之小善而皆成佛道者第一义谛离敬怠绝喜恶静乱小大皆通为一故也若以敬喜为是以怠乱为非则终身处乎是非之场喜怒之境虽历尘劫碎身粉命未有得道之期况一举手低头之顷耶度众入灭乃详言成佛转化之事贝螺也大者缭曲似角故名角贝。

若人散乱心　入于塔庙中　一称南无佛
皆已成佛道

　　诸行首举六度福慧为最难末举乱心称佛为最易而皆成佛道者信乎道无难易颠沛造次无非妙法无非第一义也。

于诸过去佛　在世或灭后　若有闻是法
皆已成佛道

　　结过去道同也。

未来诸世尊　其数无有量　是诸如来等
亦方便说法　一切诸如来　以无量方便
度脱诸众生　入佛无漏智　若有闻法者
无一不成佛　诸佛本誓愿　我所行佛道
普欲令众生　亦同得此道

　　此同释迦本立誓愿。

未来世诸佛　虽说百千亿　无数诸法门
其实为一乘

　　此同过佛以异方便助显等意而简其文也。

诸佛两足尊　知法常无性　佛种从缘起
是故说一乘
是法住法位　世间相常住　于道场知已
导师方便说

　　重明佛说一乘之意也法常无性则言词相寂不容有说但为发起佛种故说一乘此同后文知第一寂灭以方便力说也是法住法位者森罗万像皆即实相也世间相常住者山河大地当体真常也三乘遣相明真故法不住位释动求静故见有迁流一乘触事而真不生情解故法法住位世相常住道场所证如此而已故为众生方便演说也。

天人所供养　现在十方佛　其数如恒沙
出现于世间　安隐众生故　亦说如是法
知第一寂灭　以方便力故　虽示种种道
其实为佛乘

　　次明随机助显。

知众生诸行　深心之所念　过去所习业
欲性精进力　及诸根利钝　以种种因缘
譬喻亦言词　随应方便说

　　亦同前助显简文。

今我亦如是　安隐众生故　以种种法门
宣示于佛道

　　次明随机助显。

我以智慧力　知众生性欲　方便说诸法
皆令得欢喜

　　此亦助显简文也所以逐节举助显事者明三世诸佛以至释迦说法仪式并同。

舍利弗当知　我以佛眼观　见六道众生
贫穷无福慧　入生死险道　相续苦不断
深著于五欲　如𤛆牛爱尾　以贪爱自蔽
盲冥无所见　不求大势佛　及与断苦法
深入诸邪见　以苦欲舍苦　为是众生故
而起大悲心

　　颂佛出五浊等文穷无福慧众生浊也生死不断命浊也着欲盲冥即烦恼浊不求佛法即劫浊深入邪见即见浊也以苦舍苦言不知出要圣人所以为此起悲开权也五眼中肉眼碍而不通天眼通而滞相慧眼直以破相法眼直以观俗佛眼无不洞彻而善观众生缘业故云以佛眼观也𤛆牛南夷之兽蔽于爱尾因以害生众生蔽五欲之爱害犹是也大势佛者众生穷无福慧堕险遭苦唯佛有大势能救险道法有大力能断诸苦。

我始坐道场　观𣗳亦经行　于三七日中
思惟如是事　我所得智慧　微妙最第一
众生诸根钝　着乐痴所盲　如斯之等类
云何而可度

　　始坐道场者华严之后隐舍那身现大权相示成正觉之始也观𣗳经行思以道荫物也三七思惟思开三阐化也众生耽湎五欲失迷正道名乐痴所盲。

尔时诸梵王　及诸天帝释　护世四天王
及大自在天　并余诸天众　眷属百千万
恭敬合掌礼　请我转法轮

　　方思阐化而诸梵适请乃世道交兴机缘默感也。

我即自思惟　若但赞佛乘　众生没在苦
不能信是法　破法不信故　坠于三恶道
我宁不说法　疾入于涅槃

　　为机沉思进退未决。

寻念过去佛　所行方便力　我今所得道
亦应说三乘

　　欲效三世佛说法之仪式也。

作是思惟时　十方佛皆现　梵音慰喻我
善哉释迦文　第一之导师　得是无上法
随诸一切佛　而用方便力　我等亦皆得
最妙第一法　为诸众生𩔗　分别说三乘
少智乐小法　不自信作佛　是故以方便
分别说诸果　虽复说三乘　但为教菩萨

　　此皆十方佛语叹释迦之善思合诸佛之方便。

舍利弗当知　我闻圣师子　深净微妙音
称南无诸佛　复作如是念　我出浊恶世
如诸佛所说　我亦随顺行

　　释迦昔闻十方佛语慰喻乃称名归依而随顺其语以狥物机也南无者归依之辞。

思惟是事已　即趣波罗柰　诸法寂灭相
不可以言宣　以方便力故　为五比丘说
是名转法轮　便有涅槃音　及以阿罗汉
法僧差别名

　　思得其宜即趋鹿野苑依实开权也波罗柰即鹿野苑之境号最初说四谛处也五比丘即憍陈如等于迦叶佛学道未证誓于释迦法中最先开悟故先度之因是而三宝之名出焉始坐道场故有佛名转法轮说涅槃故有法名度憍陈为罗汉故有僧名皆自一道而有差别也若知佛即是法法即是众入不二法门则何差别之有。

从久远劫来　赞示涅槃法　生死苦永𥁞
我常如是说

　　结始权意也赞示涅槃法而说生死苦永𥁞所谓说诸𥁞苦道示之以涅槃盖曲徇机权耳。

舍利弗当知　我见佛子等　志求佛道者
无量千万亿　咸以恭敬心　皆来至佛所
曾从诸佛闻　方便所说法　我即作是念
如来所以出　为说佛慧故　今正是其时

　　终见机熟乃思显实。

舍利弗当知　钝根小智人　著相憍慢者
不能信是法　今我喜无畏　于诸菩萨中
正直舍方便　但说无上道

　　钝根小智指退席众也今喜退矣故不假方便。

菩萨闻是法　疑网皆已除　千二百罗汉
悉亦当作佛

　　既遇如来正修行路根无大小皆成佛果。

如三世诸佛　说法之仪式　我今亦如是
说无分别法　结终实意也
诸佛兴出世　悬远值遇难　正使出于世
说是法复难　无量无数劫　闻是法亦难
能听是法者　斯人亦复难　譬如优昙华
一切皆爱乐　天人所希有　时时乃一出
闻法欢喜赞　乃至发一言　则为已供养
一切三世佛　是人甚希有　过于优昙华

　　赞一乘难值难闻也如大通之前百八十劫空过无佛佛难值也释迦出五浊四十年待时法难说也由是二者故旷劫难闻又有退席故听受亦难四难相际所以希有如优昙华而闻法能赞者又过前四盖是法甚深奥少有能信者故也能赞是法则为供佛者三世诸佛皆从此出故。

汝等勿有疑　我为诸法王　普告诸大众
但以一乘道　教化诸菩萨　无声闻弟子

　　创说一乘恐其惊怪故慰使勿疑而知法王法中本无二乘也。

汝等舍利弗　声闻及菩萨　当知是妙法
诸佛之秘要　以五浊恶世　但乐着诸欲
如是等众生　终不求佛道　当来世恶人
闻佛说一乘　迷惑不信受　破法堕恶道
有惭愧清净　志求佛道者　当为如是等
广赞一乘道

　　言当知秘要使护持而流通也言五浊恶世及当来恶人使择机而流通也言有惭愧清净等使应机而流通也。

舍利弗当知　诸佛法如是　以万亿方便
随宜而说法　其不习学者　不能晓了此
汝等既已知　诸佛世之师　随宜方便事
无复诸疑惑　心生大欢喜　自知当作佛

　　知昔之权为随宜信今之实而无惑则诸佛实智汝已得之宜自忻庆知当作佛也身子领悟偈云安住实智中我定当作佛盖领悟此语。

　　妙法莲华经要解卷第三
永乐北藏第 184 册 No. 1617 妙法莲华经要解（选录“要解”本文）(第1卷-第12卷)


　　妙法莲华经要解卷第四　　　　　旷五

　　温陵开元莲寺比丘　戒环　解

　　譬喻品第三

　　譬者引浅况深喻者托言训晓由前法说示多方便皆为一乘上智已悟中根未解故引三车一门之浅以况三乘一道之深而训晓焉故名譬喻品经有九喻谓火宅穷子药草化城系珠凿井王髻父少医师旧唯言七喻遗却凿井父少二喻谓是旁出实非旁也喻说文二初法说绪余二喻说正文然法说绪余合联前品之末喻说名题合标绪余之后而分品似滥者身子既自领悟法说欲以悟人故陈悟喜之意而为机起疑发兹喻说然则悟喜等意乃为喻说之由宜属此品文不为滥。

　　尔时舍利弗踊跃欢喜即起合掌瞻仰尊颜而白佛言今从世尊闻此法音心怀踊跃得未曾有。

　　身子既悟法说自知作佛故踊跃而作庆所未闻。

　　所以者何我昔从佛闻如是法见诸菩萨授记作佛而我等不预斯事甚自感伤失于如来无量知见。

　　释上也谓昔者方等会上共闻是法然彼得授记我乃不预是失如来无量知见今既得之所以踊喜无量知见即一乘正智也。

　　世尊我常独处山林𣗳下若坐若行每作是念我等同入法性云何如来以小乘法而见济度是我等咎非世尊也。

　　居常推克闻同记异非佛所私咎实在我同入法性谓同证真理。

　　所以者何若我等待说所因成就阿耨多罗三藐三菩提者必以大乘而得度脱然我等不解方便随宜所说初闻佛法遇便信受思惟取证。

　　释自咎也所因即般若实智为菩提正因也佛固将说而我不款待但初闻四谛即便信受速取小果盖自误也。

　　世尊我从昔来终日竟夜每自克责而今从佛闻所未闻未曾有法断诸疑悔身意泰然快得安隐今日乃知真是佛子从佛口生从法化生得佛法分。

　　自庆所悟也口生者因闻一音法生者悟如是法法分者得如来知见宝藏之分也。

　　尔时舍利弗欲重宣此义而说偈言。

我闻是法音　得所未曾有　心怀大欢喜
疑网皆已除　昔来蒙佛教　不失于大乘
佛音甚希有　能除众生恼　我已得漏𥁞
闻亦除忧恼

　　法音指法说也漏𥁞宜无忧恼而云亦除者向虽漏𥁞余习未𥁞今得极证则除失大乘之忧及余习未𥁞之恼。

我处于山谷　或在林𣗳下　若坐若经行
常思惟是事　呜呼深自责　云何而自欺

　　颂居常自咎也。

我等亦佛子　同入无漏法　不能于未来
演说无上道　金色三十二　十力诸解脱
同共一法中　而不得此事　八十种妙好
十八不共法　如是等功德　而我皆已失
我独经行时　见佛在大众　名闻满十方
广饶益众生　自惟失此利　我为自欺诳

　　颂不预授记失佛功德也三十二相初自足下安平终至顶相高圆犹如天盖十力初自处非处智力终至永断习气智力八十种好初自指爪狭长终至𦙄万字相十八不共谓不与二乘共也初自无过失终至知过现未事无著无碍。

我常于日夜　每思惟是事　欲以问世尊
为失为不失　我常见世尊　称赞诸菩萨
以是于日夜　筹量如此事

　　见赞菩萨知我之非故筹量其失。

今闻佛音声　随宜而说法　无漏难思议
令众至道场

　　而今乃知随宜之说皆无漏法真可以证道也。

我本着邪见　为诸梵志师　世尊知我心
㧞邪说涅槃　我悉除邪见　于空法得证
尔时心自谓　得至于灭度　而今乃自觉
非是实灭度

　　感悟自庆也身子昔事珊阇耶为外道梵志之师因佛为之㧞邪说法乃入佛道。

若得作佛时　具三十二相　天人夜义众
龙神等恭敬　是时乃可谓　永𥁞灭无余

　　于空偏证非是实灭即相圆证始谓无余永𥁞灭即无余涅槃也。

佛于大众中　说我当作佛　闻如是法音
疑悔悉已除

　　牒偈首之词通结也上颂长行已终。

初闻佛所说　心中大惊疑　将非魔作佛
恼乱我心耶　佛以种种缘　譬喻巧言说
其心安如海　我闻疑网断

　　初闻会三归一声闻得佛以非己智分故疑之及详观佛说其心如海穷之益深测之益远乃信为实道无复疑也。

佛说过去世　无量灭度佛　安住方便中
亦皆说是法　现在未来佛　其数无有量
亦以诸方便　演说如是法　如今者世尊
从生及出家　得道转法轮　亦以方便说
世尊说实道　波旬无此事

　　此引方便品三世道同及自行道同之文以自释也波旬魔名。

以是我定知　非是魔作佛　我堕疑网故
谓是魔所为　闻佛柔软音　深远甚微妙
演畅清净法　我心大欢喜　疑悔永已𥁞
安住实智中　我定当作佛　为天人所敬
转无上法轮　教化诸菩萨

　　牒释前疑以由领悟也实智即一乘正智也夫身子大智于佛闻法宜不言而谕乃绸缪疑虑至于以佛为魔者盖道大机小乍闻其言鲜不悖战眩乱而非毁交谪譬闻姑射之说以为狂而不信望哀骀之风以为恶骇天下盖后世末俗闻佛道者类多如此则大智疑虑有所为而设矣。

　　尔时佛告舍利弗吾今于天人沙门婆罗门等大众中说我昔曾于二万亿佛所为无上道故常教化汝汝亦长夜随我受学我以方便引导汝故生我法中。

　　述其本因以明领悟得记之由也言于天人众中说者将明远因远记示不妄也戒经云舍利弗曾于六十劫修菩萨道今云二万亿佛所指彼时也长夜随学言正智未明。

　　舍利弗我昔教汝志愿佛道汝今悉忘而便自谓已得灭度我今还欲令汝忆念本愿所行道故为诸声闻说是大乘经名妙法莲华教菩萨法佛所护念。

　　昔已系珠今复示珠。

　　舍利弗汝于未来世过无量无边不可思议劫供养若干千万亿佛奉持正法具足菩萨所行之道当得作佛号曰华光如来应供正遍知明行足善逝世间解无上士调御丈夫天人师佛世尊。

　　既悟妙法当成佛道故得记作佛也诸授记文皆二初供佛行道因记也次十号劫国果记也此记大因大果以䇿进小乘也号华光者华表因行光能发明由最初领悟发明是道故也既受佛记犹过多劫然后得果者成佛由智得果由行小乘虽悟实智未修大行是谓素法身佛未有庄严故须经劫供佛行菩萨道所以廓其大心成就万德万德圆备乃成十号具足之佛非自性天真之佛比矣若此顿教所谓过无量不思议劫者直约正智顿断无明顿圆种智则无边劫迷一时顿灭是谓过无边劫成佛。

　　国名离垢其土平正清净严饰安隐丰乐天人炽盛琉璃为地有八交道黄金为绳以界其侧其傍各有七宝行𣗳常有华果华光如来亦以三乘教化众生舍利弗彼佛出时虽非恶世以本愿故说三乘法其劫名大宝庄严何故名曰大宝庄严其国中以菩萨为大宝故。

　　劫国庄严皆因行依报也身子因行以大智为本故国名离垢因行发明教菩萨法故劫名大宝庄严而以菩萨为大宝清净严饰则无诸秽土安隐丰乐则无三灾苦天人炽盛则无三恶道有八交道等者八正道之所会也七宝行𣗳等者七觉支之所生也凡诸佛依报皆然盖因行所同也若众生依报则国名堪忍劫名五浊其土坑坎沙砾为地亦因行所同也反而求之离垢清净之相皆即心地安隐丰乐之事无非性德染净转变常存乎人使众生不为堪忍苦不起五浊业不行邪謟行则真离垢平正安隐丰乐之国矣。

　　彼诸菩萨无量无边不可思议算数譬喻所不能及非佛智力无能知者若欲行时宝华承足此诸菩萨非初发意皆久植德本于无量百千万亿佛所净修梵行恒为诸佛之所称叹常修佛慧具大神通善知一切诸法之门质直无伪志念坚固如是菩萨充满其国舍利弗华光佛寿十二小劫除为王子未作佛时其国人民寿八小劫。

　　除为王子时独记作佛后寿十二劫。

　　华光如来过十二小劫授坚满菩萨阿耨多罗三藐三菩提记告诸比丘是坚满菩萨次当作佛号曰华足安行多陁阿伽度阿罗诃三藐三佛陁其佛国土亦复如是。

　　此身子转记坚满使传续妙道也过十二小劫即临灭时也法华妙道本于灯明传于妙光继于然灯佛佛授手光光相续故身子得之而记号华光盖发明是道使有目者共睹也坚满得之又号华足安行则率循是道使有趾者共由也至于其国菩萨行则宝华承足则从其化者莫不由是道也抑记号华足安行取其带果行因也菩萨宝华承足取其藉因趋果也因果互为始终展转不离是道欲续而不泯故有转记。

　　舍利弗是华光佛灭度之后正法住世三十二小劫像法住世亦三十二小劫。

　　法初盛行人能以现量体悟为正去圣逾远人惟以比量仿解为像正法教理行果备具像法有教理行而无果故古多圣贤得道今乃蔑闻此正像异效也及乎末法则空腾似量荒唐无实虽有教理无行果矣。

　　尔时世尊欲重宣此义而说偈言。

舍利弗来世　成佛普智尊　号名曰华光
当度无量众　供养无数佛　具足菩萨行
十力等功德　证于无上道　过无量劫已
劫名大宝严　世界名离垢　清净无瑕秽
以琉璃为地　金绳界其道　七宝杂色𣗳
常有华果实　彼国诸菩萨　志念常坚固
神通波罗蜜　皆已悉具足　于无数佛所
善学菩萨道　如是等大士　华光佛所化
佛为王子时　弃国舍世荣　于最末后身
出家成佛道

　　此偈全颂与记皆即前意普智即遍知也佛为王子时者诸佛皆示为王子弃国舍荣警诸贪着如八意之于灯明十六之于智胜是也生分已𥁞梵行已立所作已办不受后有名最后身。

华光佛住世　寿十二小劫　其国人民众
寿命八小劫　佛灭度之后　正法住于世
三十二小劫　广度诸众生　正法灭𥁞已
像法三十二　舍利广流布　天人普供养
华光佛所为　其事皆如是　其两足圣尊
最胜无伦匹　彼即是汝身　宜应自欣庆

　　尔时四部众比丘比丘尼优婆塞优婆夷天龙夜义乾闼婆阿修罗迦楼罗紧那罗摩睺罗伽等大众见舍利弗于佛前受阿耨多罗三藐三菩提记心大欢喜踊跃无量。

　　踊喜以谓我等亦如是必当得作佛。

　　各各脱身所著上衣以供养佛释提桓因梵天王等与无数天子亦以天妙衣天曼陁罗花摩诃曼陁罗华等供养于佛所散天衣住虚空中而自回转诸天伎乐百千万种于虚空中一时俱作雨众天华。

　　衣服人之弢帙也性障天之弢帙也回转即回向意也诸天因闻妙法得离性障遂回小向大是以脱衣供佛以藉其诚表解天弢隳天帙也衣住空中而自回转乃回向精诚所感也。

　　而作是言佛昔于波罗柰初转法轮今乃复转无上最大法轮。

　　昔转四谛为最小今转一乘为最大。

　　尔时诸天子欲重宣此义而说偈言。

昔于波罗柰　转四谛法轮　分别说诸法
五众之生灭　今复转最妙　无上大法轮
是法甚深奥　少有能信者

　　鹿苑分别五趣众生生灭粗相容有能信今兹一乘旨妙义奥故少能信者。

我等从昔来　数闻世尊说　未曾闻如是
深妙之上法　世尊说是法　我等皆随喜
大智舍利弗　今得受尊记　我等亦如是
必当得作佛　于一切世间　最尊无有上
佛道叵思议　方便随宜说　我所有福业
今世若过世　及见佛功德　𥁞回向佛道

　　结赞自誓回小向大也谓今世前世之福业及值佛所作之功德皆誓舍小果回向佛道叵从反可谓不可也。

　　尔时舍利弗白佛言世尊我今无复疑悔亲于佛前得受阿耨多罗三藐三菩提记。

　　是诸千二百心自在者昔住学地佛常教化言我法能离生老病死究竟涅槃是学无学人亦各自以离我见及有无见等谓得涅槃而今于世尊前闻所未闻皆堕疑惑。

　　心自在即无学罗汉学无学即小声闻昔蒙佛教自谓究竟而息见趣寂今闻虽说涅槃亦非真灭是以疑惑也。

　　善哉世尊愿为四众说其因缘令离疑惑尔时佛告舍利弗我先不言诸佛世尊以种种因缘譬喻言词方便说法皆为阿耨多罗三藐三菩提耶是诸所说皆为化菩萨故然舍利弗今当复以譬喻更明此义诸有智者以譬喻得解。

　　上皆发起喻说下文正演喻说。

　　二引火宅喻明昔权教皆为化迷也。

　　舍利弗若国邑聚落有大长者其年衰迈财富无量多有田宅及诸僮仆。

　　譬佛王化三界也国有邑邑有聚落譬大千有三界三界有六道四生大长者譬如来为一切世间之父其年衰迈譬应缘已久欲般涅槃也财富无量譬无量知见之法财多有田宅譬方便智慧之福田僮仆譬慈悲无倦以佑助正道从事群机。

　　其家广大唯有一门多诸人众一百二百乃至五百人止住其中。

　　譬五趣苦聚也家譬三界一门譬一乘出离之道五百人譬五趣众生言一百二百者自人天次第而数也。

　　堂阁朽故墙壁隤落柱根腐败梁栋倾危周匝俱时欻然火起焚烧舍宅。

　　譬身老苦逼也家有堂阁舍宅舍宅有墙壁柱根梁栋皆朽腐将倾而不可居譬三界有五阴众生众生有四大命根支体皆变异速坏而不可保然且于中竞造恶业为五欲财利生死悲恼之所烧煮天上人间无能免者故曰周匝俱时欻然火起。

　　长者诸子若十二十或至三十在此宅中。

　　言五百人又言诸子者人则泛举群生子则特举从化者若十指菩萨子二十三十指二乘子前于五趣言百此于三乘言十者以五趣众生从三乘之化者十一而已。

　　长者见是大火从四面起即大惊怖。

　　譬观六道苦起大悲心四面即生老病死四相为众苦之本。

　　而作是念我虽能于此所烧之门安隐得出而诸子等于火宅内乐着嬉戏不觉不知不惊不怖火来逼身苦痛切己心不厌患无求出意。

　　所烧之门安隐得出譬佛于生死苦永𥁞忧患不能袭也诸子乐着不觉不怖譬深着世乐无有慧心徒见得忘形见利忘真火宅之人皆如是也。

　　舍利弗是长者作是思惟我身手有力当以衣祴若以几案从舍出之复更思惟是舍唯有一门而复狭小。

　　沉思救焚之方也谓恃身手有力顾幼稚之微欲以衣祴密扶而出之或以几案凭[挈-刀+力]而出之又思其门狭小不可用此但以殷勤方便引而出之也此譬三七思惟设教之意身手全体譬如来知见力无所畏衣祴密用譬有大神力几案可凭譬智慧力其门狭小譬二乘心劣不堪此法故后文云若我但以神力及智慧力赞如来知见力无所畏者众生不能以是得度故但以方便㧞济之也三藏法师云衣祴者西国盛华之具贡上贵人用之。

　　诸子幼稚未有所识恋着戏处或当堕落为火所烧我当为说怖畏之事此舍已烧宜时疾出无令为火之所烧害作是念已如所思惟具告诸子汝等速出。

　　忧其无知明告其害使知趍利。

　　父虽怜愍善言诱喻而诸子等乐着嬉戏不肯信受不惊不畏了无出心亦复不知何者是火何者为舍云何为失但东西走戏视父而已。

　　譬众生为贪欲所迷虽遭大苦不以为患耽湎既甚不知何者是苦何者是身云何为贪但迷己逐物火驰不返虽值佛法不从其化特视之而已。

　　尔时长者即作是念此舍已为大火所烧我及诸子若不时出必为所焚我今当设方便令诸子等得免斯害父知诸子先心各有所好种种珍玩奇异之物情必乐着而告之言汝等所可玩好希有难得汝若不取后必忧悔如此种种羊车鹿车牛车今在门外可以游戏汝等于此火宅宜速出来随汝所欲皆当与汝。

　　徒令速出则怫其所欲既不能化故顺其所欲而化之长者亦自恐被焚者譬佛示身三界与民同患也知子所好等者譬知诸众生有种种欲随其本性方便说三也车表果法不属三界故云今在门外可以游戏者喻法乐可以自娱也牛正服乘之大力者正譬大根以任大乘羊鹿非可服乘徒以像牛为幼稚玩好之具权譬小根以任小乘知羊鹿非可服乘徒为玩好之具则知二乘不足致道徒为戏论之法而已。

　　尔时诸子闻父所说珍玩之物适其愿故心各勇𨦣互相推排竞共驰走争出火宅。

　　言适其欲故化无不从进之为推退之为排此争出之势也譬随根利钝决择三乘以求出离。

　　是时长者见诸子等安隐得出皆于四衢道中露地而坐无复障碍其心泰然欢喜踊跃乍喜诸子脱苦也四衢露坐等譬依四谛造偏空而不知进也。

　　时诸子等各白父言父先所许玩好之具羊车鹿车牛车愿时赐与。

　　诸子出宅就父索车譬因获三乘之利遂执三乘之果。

　　舍利弗尔时长者各赐诸子等一大车。

　　譬说三之后等示一乘使知无二无三即废权立实也。

　　其车高广众宝庄校周匝栏楯四面悬铃又于其上张设幰盖亦以珍奇杂宝而严饰之宝绳交络垂诸华璎重敷婉筵安置圆枕驾以白牛肤色充洁形体姝好有大筋力行步平正其疾如风又多仆从而侍卫之。

　　车譬一乘牛譬大根余表一乘大根之德用也其车高广者高出三乘广摄九部也众宝譬万行栏楯譬总持悬铃譬四辩之下化幰盖譬慈悲之普覆杂宝譬众善所以严慈悲也宝绳譬四誓所以固慈悲也垂诸华璎则外布妙因联续如璎重敷婉筵则内弘忍力柔软如筵安置圆枕者使心冥觉观而默处是道也驾以白牛者非纯一大根不堪此乘也肤色充洁得其所养而无染也形体姝好全其所赋而无恶也有大筋力譬堪任大事行步平正譬允蹈大方其疾如风譬一念顿造又多仆从譬方便利生助道之事总而譬之即后所谓诸佛禅定解脱等娱乐之具一相一种净妙之乐也。

　　所以者何是大长者财富无量种种诸藏悉皆充溢而作是念我财物无极不应以下劣小车与诸子等。

　　释所以赐等一大车之意譬如来有无量知见力无所畏诸佛法藏能与众生大乘之法。

　　今此幼童皆是吾子爱无偏党我有如是七宝大车其数无量应当等心各各与之不宜差别。

　　譬诸众生皆是我子等与大乘不令有人独得灭度。

　　所以者何以我此物周给一国犹尚不匮何况诸子。

　　万物皆往资焉而不匮此之谓也。

　　是时诸子各乘大车得未曾有非本所望。

　　譬二乘得佛过其所望。

　　舍利弗于汝意云何是长者等与诸子珍宝大车宁有虚妄不。

　　问许三而赐一犹始权而终实始终相违涉虚妄不。

　　舍利弗言不也世尊是长者但令诸子得免火难全其躯命非为虚妄何以故若全身命便为已得玩好之具况复方便于彼火宅而㧞济之。

　　以全身命为得玩好者身之可玩固甚于物盖身为道本本全则道全所以至人常遗物抱道以全身养生而火宅之人唯物之玩不自贵爱故此警之耳。

　　世尊若是长者乃至不与最小一车犹不虚妄何以故是长者先作是意我以方便令子得出以是因缘无虚妄也何况长者自知财富无量欲饶益诸子等与大车佛告舍利弗善哉善哉如汝所言。

　　舍利弗如来亦复如是则为一切世间之父。

　　视四生如一子等三界以同仁。

　　于诸怖畏衰恼忧患无明暗蔽永𥁞无余。

　　怖畏恼患即三界苦相无明暗蔽即四生苦本于此永𥁞即如如佛。

　　而悉成就无量知见力无所畏有大神力及智慧力具足方便智慧波罗蜜大慈大悲常无懈倦恒求善事利益一切。

　　知见力无畏正智也方便智度权智也神力智力所以资正智慈悲无倦所以运权智。

　　而生三界朽故火宅为度众生生老病死忧悲苦恼愚痴暗蔽三毒之火教化令得阿耨多罗三藐三菩提。

　　由慈悲故示生三界之家济度五趣之众以自永𥁞无明暗蔽故欲度众生愚痴暗蔽以自成就无量知见故欲令众生得大菩提所谓欲令一切众如我等无异也。

　　见诸众生为生老病死忧悲苦恼之所烧煮亦以五欲财利故受种种苦又以贪着追求故现受众苦后受地狱畜生饿鬼之苦若生天上及在人间贫穷困苦爱别离苦冤憎会苦如是等种种诸苦众生没在其中欢喜游戏不觉不知不惊不怖亦不生猒不求解脱于此三界火宅东西驰走虽遭大苦不以为患。

　　此备举三界火宅苦状该三世六道因果也生老病死忧悲苦恼为果业属前因五欲财利追求等苦为因业属后果畜生饿鬼天上人间即缘上因果成六道业化为异类沦替不停实可惊怖彼且喜而不猒遭而不患实痴暗所蔽也。

　　舍利弗佛见此已便作是念我为众生之父应㧞其苦难与无量无边佛智慧乐令其游戏舍利弗如来复作是念若我但以神力及智慧力舍于方便为诸众生赞如来知见力所无畏者众生不能以是得度。

　　无边佛慧乐即一乘法乐如来知见力无所畏即一乘法体虽足以㧞苦然非凡夫事故不能以是得度。

　　所以者何是诸众生未免生老病死忧悲苦恼而为三界火宅所烧何由能解佛之智慧。

　　所以不能以是得度者为众苦所迷故。

　　舍利弗如彼长者虽复身手有力而不用之但以殷勤方便勉济诸子火宅之难然后各与珍宝大车如来亦复如是虽有力无所畏而不用之但以智慧方便于三界火宅㧞济众生为说三乘声闻辟支佛佛乘。

　　法喻双明。

　　而作是言汝等莫得乐住三界火宅勿贪粗弊色声香味触也若贪着生爱则为所烧。

　　此善言诱谕力㧞其苦也色等五欲俗以为软羙佛以为粗弊为皆幻惑浊恶能发业苦实致火之具也故贪着生爱则为所烧汝速出三界当得三乘声闻辟支佛佛乘我今为汝保任此事终不虚也汝等但当勤修精进如来以是方便诱进众生复作是言汝等当知此三乘法皆是圣所称叹自在无系无所依求乘是三乘以无漏根力觉道禅定解脱三昧等而自娱乐便得无量安隐快乐示以三乘而赞其法使向慕也此三乘法圣所称叹者诸佛共尊也能离生死故自在无系异有为法故无所依求得是乘者斯得无漏五根五力七觉支八正道四禅九次第定八解脱诸三昧法足以娱乐脱三界苦。

　　舍利弗若有众生内有智性从佛世尊闻法信受殷勤精进欲速出三界自求涅槃是名声闻乘如彼诸子为求羊车出于火宅。

　　此辩三乘根性不等取果有异如彼诸子玩好不同内有智性者谓正因信种拣非阐提也内有是因故从佛为缘观四谛理闻声悟道名声闻乘欲速机小故譬羊车。

　　若有众生从佛世尊闻法信受殷勤精进求自然慧乐独善寂深知诸法因缘是名辟支佛乘如彼诸子为求鹿车出于火宅。

　　辟支此云独觉亦通缘觉出无佛世观物变易自觉无生故号独觉观十二缘觉真谛理故号缘觉求自然慧乐独善寂即独觉也深知诸法因缘即缘觉也此乘断三界见思与声闻同更侵断习气根性猛利故居声闻上其机稍大故譬鹿车。

　　若有众生从佛世尊闻法信受勤修精进求一切智佛智自然智无师智如来知见力无所畏愍念安乐无量众生利益天人度脱一切是名大乘菩萨求此乘故名为摩诃萨如彼诸子为求牛车出于火宅。

　　此兼三乘集众智之大根也一切智即菩萨智也佛智即一切种智也自然即离诸证取者无师即不由他悟者能求众智及如来知见广大德用而愍安利度所以为大菩萨其机为最故譬牛车。

　　舍利弗如彼长者见诸子等安隐得出火宅到无畏处自惟财富无量等以大车而赐诸子。

　　此牒见子得出露地而坐自念财物无极不与小车等文。

　　如来亦复。

　　如是为一切众生之父若见无量亿千众生以佛教门出三界苦怖畏险道得涅槃乐如来尔时便作是念我有无量无边智慧力无畏等诸佛法藏是诸众生皆是我子等与大乘不令有人独得灭度皆以如来灭度而灭度之。

　　合上可明出三界苦得涅槃乐即权乘小果如来灭度而灭度之即大乘极果。

　　是诸众生脱三界者悉与诸佛禅定解脱等娱乐之具皆是一相一种圣所称叹能生净妙第一之乐。

　　䟽上等与大乘之意也谓彼脱三界者虽得小乘禅定解脱然犹猒有着空非一相也裂为二乘非一种也执着未除非净也空有未融非妙也故与之诸佛禅定解脱娱乐之具一相一种净妙之乐如彼大车众羙具备。

　　舍利弗如彼长者初以三车诱引诸子然后但与大车宝物庄严安隐第一然彼长者无虚妄之咎。

　　先牒次结。

　　如来亦复如是无有虚妄初说三乘引导众生然后但以大乘而度脱之何以故如来有无量智慧力无所畏诸法之藏能与一切众生大乘之法但不𥁞能受舍利弗以是因缘当知诸佛方便力故于一佛乘分别说三总结前文也不𥁞能受者机不齐故。

　　妙法莲华经要解卷第四终
永乐北藏第 184 册 No. 1617 妙法莲华经要解（选录“要解”本文）(第1卷-第12卷)


　　妙法莲华经要解卷第五　　　　　旷六

　　温陵开元莲寺比丘　戒环　解

　　佛欲重宣此义而说偈言。

譬如长者　有一大宅

　　譬佛王三界。

其宅久故　而复顿弊　堂舍高危
柱根摧朽　梁栋倾斜　基陛隤毁
墙壁圮坼　泥涂阤落　覆苫乱坠
椽梠差脱　周障屈曲　杂味充遍
有五百人　止住其中

　　大宅譬三界堂舍譬人身三界之相其来无始故曰久故五浊同会故曰顿弊五阴堂舍虚幻架构危而易倾命无牢强若柱根之摧朽质非贞固类梁栋之倾斜无明为基所以成是堂也余缘为陛所以入是堂也是十二缘念念变异故曰基陛颓毁墙壁圮坼譬四大之衰谢泥涂阤落皮肤之皴皱覆苫譬毛发椽梠譬骸骨苫茅覆也阤坏也乱坠差脱皆败坏之状此其外相也其内则关膈府藏周障屈曲脓血便利杂秽充遍其弊败不净若此而俗尤痴爱贪着故详喻之五百人者五道众生所共有也椽梠一𩔗在檐曰椽在脊曰梠椽从缘相缘属也梠从吕如脊骨也。

　　结文云其舍恐怖变状如是是也。

䲭枭雕鹫　乌鹊鸠鸽　蚖蛇蝮蝎
蜈蚣蚰蜒　守宫百足　鼬狸鼷鼠
诸恶虫辈　交横驰走

　　身为苦器主杀盗[婬-壬+(工/山)]谓之三业意为苦本主贪嗔痴谓之三毒身三意三相资而互具也今𩿒等八鸟譬贪毒而具三业𩿒啖生类土枭相食具杀贪也雕善搏兔鹫食死尸具盗贪也乌鹊鸠鸽传沫自运具[婬-壬+(工/山)]贪也余皆可推蚖等六虫譬嗔毒蚖元也为毒之首蛇同类其性多嗔蝮复也昼不能视触之则复而螫人人得复而杀之蝎多处阴而不可知蜈蚣蚰蜒善伏而含毒凡嗔之类如此或天性之嗔毒如蚖蛇或触之而后嗔人如蝮或非色作愠现徒阴险以嗔人潜伏以毒人如蝎蜈蚣之类是也守宫等六虫譬痴毒守宫𩔗𧋍蝎多在阴室百足名蚿蝎之𩔗多足而行不进鼬鼠之类能由穴啖鼠狸狐之𩔗老为精魅鼷甘口鼠物遇食而不知痛伤鼠多奸而善藏痴者阴昧濡滞潜伤奸伏其状如此诸恶虫辈交横驰走譬三毒交扰斗竞不休也。

屎尿臭处　不净流溢　𧏙螂诸虫
而集其上　狐狼野干　咀嚼践[跍-十+水]
哜啮死尸　骨肉狼藉

　　于身受心法四念失正为倒屎尿臭处不净流溢譬身倒也观身不净如此而俗以为香洁𧏙螂诸虫而集其上譬受倒也观受是苦如此而俗以为欲乐遂于革囊众秽生羙丽想而或着不舍真若𧏙螂之集不净也狐狼野干咀嚼践[跍-十+水]譬心倒也狐多疑狼害物野干变怪倒心似之观心无常则一切法皆不足恋然且咀践缠着岂非倒耶哜啮死尸骨肉狼藉譬法倒也观法无我犹如死尸由疑倒心妄计穷诘是谓哜啮转见倒妄是谓狼藉也野干类狐巢危岩高木群行夜鸣怪兽也齿决曰哜断骨曰啮。

由是群狗　竞来搏撮　饥羸慞惶
处处求食　斗诤揸掣　啀喍嗥吠

　　狗性苟且而善执守譬识情执着也群狗譬六识搏撮即执取义一切幻法无可爱乐而六识妄着无异群狗竞搏死尸也言由是者由四倒而发六识由六识而发三毒展转相资也慞惶求食譬识倒而发贪也斗诤揸掣譬识倒而发嗔也啀喍嗥吠譬识倒而发痴也六识三毒倒妄相因于诸幻境竞执贪求其状如此揸掣相掣夺也啀喍拒物之恶声也。

其舍恐怖　变状如是

　　结文云如是诸难是也。

处处皆有　魑魅魍魉

　　言宅多物也譬者性觉本明离明而昧曰魑魅心本一真物罔而二曰魍魉言处处者人人性皆若是此为起难之端故首言之。

　　由罔昧而起无明由无明而起三毒也。

夜义恶鬼　食啖人肉　毒虫之属
诸恶禽兽　孚乳产生　各自藏护
夜义竞来　争取食之　食之既饱
恶心转炽　斗诤之声　甚可怖畏

　　夜义此云苦活譬无明识种揽众苦以自活而𢦤害法身故譬食啖人肉毒虫禽兽通譬三毒孚乳产生言其类日滋各自藏护譬畜积忿毒不可凌犯夜义竞来争取食之譬互起无明交相恼害食之既饱恶心转炽譬以三毒而资无明犹以膏而益火所以转炽也斗诤之声甚可怖畏譬无明三毒彼此交攻如夜义之哄斗真可畏也孚卵属以爪保之也乳胎属以乳哺之也又孚乳通保养义。

鸠槃茶鬼　蹲踞土埵　或时离地
一尺二尺　往返游行　纵逸嬉戏
捉狗两足　扑令失声　以脚加颈
怖狗自乐

　　鸠槃茶此云可畏譬无常杀鬼也土埵譬地居欲界一尺譬色界二尺譬无色界三界皆未免无常故杀鬼往返游行于其间纵逸杀害视杀如戏焉言踞土埵又言或时离地者地居命促故杀鬼以踞地为常天居命长故杀鬼或时而往捉狗两足等者狗譬识两足譬行想盖五蕴自识生行想乃有所行而识由行想取无常苦如捉其两足而扑之也识为无常所苦则行想颠倒故譬以脚加颈也怖狗自乐者识为无常所怖而杀鬼乐然无怖所谓彼为衰杀非衰杀也。

复有诸鬼　其身长大　裸形黑瘦
常住其中　发大恶声　叫呼求食
复有诸鬼　其咽如针　复有诸鬼
首如牛头　或食人肉　或复啖狗

　　身大裸形譬地狱难经云阿鼻地狱纵广三十二万里罪人业力身如铁花遍满狱中可谓其身长大也堕此经历八万四千大劫故曰常住其中裸形叫呼即地狱苦状也其咽如针譬饿鬼难首如牛头譬畜生难或食人肉或复啖狗譬三恶道不但伤害法身亦乃苦楚识神也。

头𩬊髼乱　残害凶险　饥渴所逼
叫唤驰走

　　举诸鬼可畏之状譬三恶道貌状行业也头髼貌恶也凶险行恶也饥逼业恶也三者因果相召迭起故譬叫唤驰走。

夜义饿鬼　诸恶鸟兽　饥急四向
窥看𤗉牖　如是诸难　恐畏无量

　　总明无明三毒恶习炽盛逐境无猒伺隙而出故譬饥急四向窥看𤗉牖古有六𤗉猕猴之喻其意类此。

是朽故宅　属于一人　其人近出
未久之间　于后宅舍　忽然火起
四面一时　其焰俱炽　栋梁椽柱
爆声震烈　摧折堕落　墙壁崩倒
诸鬼神等　扬声大叫　雕鹫诸鸟
鸠槃茶等　周慞惶怖　不能自出

　　三界无安如朽故宅唯佛能化故属于一人众生缘𥁞佛遂示灭才无善化则烦恼增炽故曰其人近出于后火起四面俱炽譬生老病死四相同逼也栋梁爆摧譬四支疾苦墙壁崩倒譬四大坏散诸鬼神等扬声大叫譬舍命时神识慞惶苦事迫切呻吟狂叫雕鹫鸠槃不能自出譬三毒业果无常苦报交会烦煎莫由免脱也。

恶兽毒虫　藏窜孔冗　毗舍阇鬼
亦住其中　薄福德故　为火所逼
共相残害　饮血啖肉　野干之属
并已前死　诸大恶兽　竞来食啖
臭烟蓬勃　四面充塞

　　火既逼极虫兽窜伏鬼神潜避譬身坏之后三毒不灭唯藏于阿赖耶识生死窟冗也毗舍阇即恼害鬼所谓诸恼人者譬烦恼之本亦住其中者亦潜伏藏识而不亡也薄福德故为火所逼者所谓生不修福死归苦处复于冗中共相啖害譬于幽阴业识相寻交为仇对也野干之属譬四倒而曰已死者三毒根本实业不亡四倒支末随幻起灭故也以随幻灭则亦为四相所吞故曰诸大恶兽竞来食啖臭烟㶿塞者死业交煎逼极之相也。

蜈蚣蚰蜒　毒蛇之类　为火所烧
争走出冗　鸠槃茶鬼　随取而食

　　即前毒虫藏窜鸟冗内火逼又争出冗还被鬼食譬三毒随识而逝受死报已复生诸趣命未须㬰又为无常所杀故曰随取而食也既以苦逼而死复以苦逼而生未须㬰间又遭杀苦六趣生死凡皆若是也悲哉然生死由识为种而依三毒言者生死苦逼皆由三毒而致故也。

又诸饿鬼　头上火然　饥渴热恼
周慞闷走

　　圆觉云众生无始皆因[婬-壬+(工/山)]欲而正性命当知轮回爱为根本爱欲为因爱命为果由于欲境起惑造业是故复生地狱饿鬼今举饿鬼示爱欲之果也头上火然示爱欲之因也[婬-壬+(工/山)]欲炽盛为五欲之首故譬头上火然饥渴热恼周慞闷走譬为欲业逼恼又逐爱命轮转诸趣无有穷已。

其宅如是　甚可怖畏　毒害火灾
众难非一

　　夫生死循环众苦逼切真若火宅可畏之状而俗以倒心自迷徒惑欲爱不知业因苦果皆自此起沉湎其中冥若大梦故我大觉依一身之苦器初明三毒六识之苦相次明无常三恶之苦难终明业识轮回之苦本喻而示之使由乐而觉苦怖果而绝因则生死迅轮庶几停息出火宅难到无畏处实导师慈父之至德也。

是时宅主　在门外立　闻有人言
汝诸子等　先因游戏　来入此宅
稚小无知　欢娱乐着　长者闻已
惊入火宅　方宜救济　令无烧害
告喻诸子　说众患难　恶鬼毒虫
灾火蔓莚　众苦次苐　相续不绝
毒蛇蚖蝮　及诸夜义　鸠槃茶鬼
野干狐狗　雕鹫䲭枭　百足之属
饥渴恼急　甚可怖畏　此苦难处
况复大火

　　在门外立譬如来已离三界火宅惊入火宅譬大悲愿力示现受生方宜犹方便也。

诸子无知　虽闻父诲　犹故乐着
嬉戏不已　是时长者　而作是念
诸子如此　益我愁恼　今此舍宅
无一可乐　而诸子等　耽湎嬉戏
不受我教　将为火害　即便思惟
设诸方便　告诸子等　我有种种
珍玩之具　妙宝好车　羊车鹿车
大牛之车　今在门外　汝等出来
吾为汝等　造作此车　随意所乐
可以游戏

　　为救稚子巧说三车譬为度小智权说三乘权则非实故云造作湎沉迷也。

诸子闻说　如此诸车　即时奔竞
驰走而出　到于空地　离诸苦难

　　譬二乘乐小于空速证。

长者见子　得出火宅　住于四衢
坐师子座　而自庆言　我今快乐
此诸子等　生育甚难　愚小无知
而入险宅　多诸毒虫　魑魅可畏
大火猛焰　四面俱起　而此诸子
贪着嬉戏　我已救之　令得脱难
是故诸人　我今快乐

　　四衢道言子既离难师子座表父得无畏所谓若子病愈父母亦愈也生育甚难譬人身难得恐痴迷复失故切救之。

尔时诸子　知父安座　皆诣父所
而白父言　愿赐我等　三种宝车
如前所许　诸子出来　当以三车
随汝所欲　今正是时　惟垂给与

　　颂诸子索车也。

长者大富　库藏众多　金银琉璃
车璖玛瑙　以众宝物　造诸大车
装校严饰　周匝栏楯　四面悬铃
金绳交络　真珠罗网　张施其上
金花诸璎　处处垂下　众彩杂饰
周匝围绕　柔软缯纩　以为茵褥
上妙细㲲　价直千亿　鲜白净洁
以覆其上　有大白牛　肥壮多力
形体姝好　以驾宝车　多诸傧从
而侍卫之　以是妙车　等赐诸子

　　以富藏众宝造诸大车譬于无量知见演出一乘然虽一乘亦未离造作盖既已谓之一矣当知妙法一亦不守也装校严饰等譬一乘果法万德圆备唯大根能乘以佑助正道方便利生并如前解。

诸子是时　欢喜踊跃　乘是宝车
游于四方　嬉戏快乐　自在无碍

　　得一乘妙用则不滞于一隅故曰游于四方不缚于诸法故云嬉戏快乐盖戏者之于物毋意毋必调而应偶而会曾无缚着之心道人于一切法若嬉戏然乃能自在无碍。

告舍利弗　我亦如是　众圣中尊
世间之父　一切众生　皆是吾子
深着世乐　无有慧心　三界无安
犹如火宅　众苦充满　甚可怖畏
常有生老　病死忧患　如是等火
炽然不息　如来已离　三界火宅
寂然闲居　安处林野　今此三界
皆是我有　其中众生　悉是吾子
而今此处　多诸患难　唯我一人
能为救护　虽复教诏　而不信受
于诸欲染　贪着深故　以是方便
为说三乘　令诸众生　知三界苦
开示演说　出世间道

　　出世间道且令脱三界苦未与开佛知见。

是诸子等　若心决定　具足三明
及六神通　有得缘觉　不退菩萨

　　此因三乘得出世间者也不退指地前菩萨皆权果也三明者过去宿命现在天眼未来漏𥁞除三际愚故谓之明即六通之三也六通加天耳他心神境。

汝舍利弗　我为众生　以此譬喻
说一佛乘　汝等若能　信受是语
一切皆当　成得佛道

　　为其以权果为决定故说一乘而进之。

是乘微妙　清净第一　于诸世间
为无有上　佛所悦可

　　赞一乘德也妙契佛心所以悦可。

一切众生　所应称赞　供养礼拜
无量亿千　诸力解脱　禅定智慧
及佛余法　得如是乘　令诸子等
日夜劫数　常得游戏　与诸菩萨
及声闻众　乘此宝乘　直至道场

　　一切众生至供养礼拜令尊敬一乘也无量亿千至及佛余法指一乘所具也诸力解脱即十力诸解脱也得如是乘直至道场示一乘之利也得是乘者得智慧日照生死夜等顷久劫超情量数于一切法优游自在故云日夜劫数常得游戏直至道场谓直下坐道𣗳成正觉也。

以是因缘　十方谛求　更无余乘
除佛方便

　　结显一乘也。

告舍利弗　汝诸人等　皆是吾子
我则是父　汝等累劫　众苦所烧
我皆济㧞　令出三界　我虽先说
汝等灭度　但𥁞生死　而实不灭
今所应作　唯佛智慧　若有菩萨
于是众中　能一心听　诸佛实法
诸佛世尊　虽以方便　所化众生
皆是菩萨

　　我虽先说至而实不灭牒昔权也今所应作唯佛智慧明今实也不灭言非真证也若有菩萨已下谓能以大心听此实法则知诸佛虽说三乘皆为化菩萨故。

若人小智　深着爱欲　为此等故
说于苦谛　众生心喜　得未曾有
佛说苦谛　真实无异　若有众生
不知苦本　深着苦因　不能暂舍
为是等故　方便说道　诸苦所因
贪欲为本　若灭贪欲　无所依止
灭𥁞诸苦　名第三谛　为灭谛故
修行于道　离诸苦缚　名得解脱

　　牒明所以说四谛之意也四谛之初为治小智爱欲故说苦谛使知猒离苦即生老病死由爱欲起也二为众生深着苦因故说集谛使知伏断集即烦恼惑业为苦之因为其深着故方便说集谛以导之使知舍离也道音导三为灭苦本绝其依止故说灭谛使灭𥁞贪欲生死诸苦即小乘涅槃也四为求证灭故说道谛使知进修道者略即戒定慧广即三十七品觉观之法乃离苦脱缚之道也四法皆谓之谛者其义谛实当理无差故遗教云日可令冷月可令热佛说四谛不可令异。

是人于何　而得解脱　但离虚妄
名为解脱　其实未得　一切解脱
佛说是人　未实灭度　斯人未得
无上道故　我意不欲　令至灭度

　　牒上解脱非真也离虚妄为解脱即猒有着空者也得一切解脱即无猒无著者也为其犹有猒着故说是人未实灭度以有猒着非无上道故不欲令证也。

我为法王　于法自在　安隐众生
故现于世　汝舍利弗　我此法印
为欲利益　世间故说

　　结告大众使知佛之出现说法之意而求其安隐利益也法印即所谓实相印。

在所游方　勿妄宣传　若有闻者
随喜顶受　当知是人　阿鞞䟦致

　　勿妄宣传为非小智所堪能随喜受当知是大菩萨阿鞞致此云不退指地上菩萨也。

若有信受　此经法者　是人已曾
见过去佛　恭敬供养　亦闻是法

　　供佛言夙福之厚闻法言夙因之深故能信此。

若人有能　信汝所说　则为见我
亦见于汝　及比丘僧　并诸菩萨
斯法华经　为深智说　浅识闻之
迷惑不解　一切声闻　及辟支佛
于此经中　力所不及

　　我汝比丘菩萨指灵山法众也谓在所宣传能信汝说即见灵山法会宛尔常存也若深智以现量证之则触事而真浅识以情见分别故迷惑不解。

汝舍利弗　尚于此经　以信得入
况余声闻　其余声闻　信佛语故
随顺此经　非己智分

　　声闻力虽不及然许以信入故凡能随顺非其智分所能皆信力尔故须择信机宣传也前云是法不可示言辞相寂灭而独许信力坚固者能解此又许舍利弗等以信得入以信随顺当云何信耶传曰不言而信者天也又曰有诸己之谓信今欲解言辞相寂之法当依不言之信信乎己而已即华严五位之初十信是也彼依自性不动智以立信体令信自心与佛无异由是觉了智佛不动万法不迁因果不移圣凡不二心境䐇然印契实相一切相应是谓不言之信也能发是信顿翻无明业识见闻觉知成一切种智矣则于此经以信得入以信随顺者如此。

又舍利弗　憍慢懈怠　计我见者
莫说此经　凡夫浅识　深着五欲
闻不能解　言勿为说

　　憍怠计我即外道无信者凡浅着欲即凡夫无信者皆在所择。

若人不信　毁谤此经　则断一切
世间佛种　或复频蹙　而怀疑惑

　　此经所诠即人人妙性是谓佛种不信而毁则佛种断灭业种增炽则说之不如其己盖信而后言未信则以为厉己故颦蹙也又未信则以为谤己故疑惑也夫心者万形之模范业者一心之影响三世善恶一唯心造如器出模无不相类如影随形在处莫逃故谤经罪报各从其𩔗如下所列。

汝当听说　此人罪报　若佛在世
若灭度后　其有诽谤　如斯经典
见有读诵　书持经者　轻贱憎嫉
而怀结恨　此人罪报　汝今复听
其人命终　入阿鼻狱　具足一切
劫𥁞更生　如是展转　至无数劫

　　此断佛种之报也自断佛种故永沉幽趣劫𥁞更生谓一劫命𥁞复生地狱狱报劫数如是之长者失性随业如石投水易沉难浮其势然也。

从地狱出　当堕畜生　若狗野干
其形颂瘦　黧黮疥癞　人所触娆
又复为人　之所恶贱　常困饥渴
骨肉枯竭　生受楚毒　死被瓦石
断佛种故　受斯罪报

　　狗由苟且害正野干白狐疑不信此毁谤疑惑之报也又萦疥癞之病触娆之害乃至楚毒鞭扑瓦石打掷此轻贱憎嫉之报也颂音窟白秃也黧黮黑杂色娆扰弄也。

若作骆驼　或生驴中　身常负重
加诸杖捶　但念水草　余无所知
谤斯经故　获罪如是　有作野干
来入聚落　身体疥癞　又无一目
为诸童子　之所打掷　受诸苦痛
或时致死　于此死已　更受蟒身
其形长大　五百由旬　聋騃无足
蜿转腹行　为诸小虫　之所𠯗食
昼夜受苦　无有休息　谤斯经故
获罪如是

　　非毁正乘故召驼驴乘负之报疑情偏见故召野干一目之报来入聚落即业力所使自求打掷也蟒大蛇性多嗔乃憎嫉结恨之报聋无闻騃无识亦不信之类也。

若得为人　诸根暗钝　矬陋挛躄
盲聋背伛　有所言说　人不信受
口气常臭　鬼魅所著　贫穷下贱
为人所使　多病痟瘦　无所依怙
虽亲附人　人不在意　若有所得
寻复忘失　若修医道　顺方治病
更增他疾　或复致死　若自有病
无人救疗　设服良药　而复增剧
若他反逆　抄劫窃盗　如是等罪
横罹其殃

　　蔑智慧明故六根暗钝毁正法身故矬短丑陋手拘挛足跛躄也有所言说等即谤诽口业之报附而不亲乃至横遭殃罪者为不顺正理故报皆乖背也上明业报次明难报。

如斯罪人　永不见佛　众圣之王
说法教化　如斯罪人　常生难处
狂聋心乱　永不闻法　于无数劫
如恒河沙　生辄聋哑　诸根不具

　　不见佛不闻法皆难报也。

常处地狱　如游园观　在余恶道
如己舍宅　驼驴猪狗　是其行处
谤斯经故　获罪如是

　　园观舍宅譬游处于是不暂离也是谓常生难处。

若得为人　聋盲喑哑　贫穷诸衰
以自庄严　水肿干痟　疥癞痈疽
如是等病　以为衣服　身常臭处
垢秽不净　深着我见　增益嗔恚
[婬-壬+(工/山)]欲炽盛　不择禽兽　谤斯经故
获罪如是

　　以病为衣服言难脱诸衰也身常不净[婬-壬+(工/山)]炽不择由弃舍净业增长恶习。

告舍利弗　谤斯经者　若说其罪
穷劫不𥁞　以是因缘　我故语汝
无智人中　莫说此经　若有利根
智慧明了　多闻强识　求佛道者
如是之人　乃可为说　若人曾见
亿百千佛　植诸善本　深心坚固
如是之人　乃可为说　若人精进
常修慈心　不惜身命　乃可为说
若人恭敬　无有异心　离诸凡愚
独处山泽　如是之人　乃可为说
又舍利弗　若见有人　舍恶知识
亲近善友　如是之人　乃可为说
若见佛子　持戒清洁　如净明珠
求大乘经　如是之人　乃可为说
若人无嗔　质直柔软　常愍一切
恭敬诸佛　如是之人　乃可为说
复有佛子　于大众中　以清净心
种种因缘　譬喻言辞　说法无碍
如是之人　乃可为说　若有比丘
为一切智　四方求法　合掌顶受
但乐受持　大乘经典　乃至不受
余经一偈　如是之人　乃可为说
如人志心　求佛舍利　如是求经
得已顶受　其人不复　志求余经
亦未曾念　外道典籍　如是之人
乃可为说

　　精确钻仰如求舍利。

告舍利弗　我说是相　求佛道者
穷劫不𥁞　如是等人　则能信解
汝当为说　妙法华经

　　如上正机正行不可胜举聊示大略使以类择授之正法也。

　　妙法莲华经要解卷第五
永乐北藏第 184 册 No. 1617 妙法莲华经要解（选录“要解”本文）(第1卷-第12卷)


　　妙法莲华经要解卷第六　　　　　旷七

　　温陵开元莲寺比丘　戒环　解

　　信解品第四

　　信解者因闻喻说以信得入悟解法要也前法说一周身子于喻品之初领悟佛于喻品述成与记喻说一周四大弟子于此品领悟佛于药草品述成授记品与记然大迦叶为上首弟子而领悟后于身子者此经融会二智身子当机故先领悟也诸大弟子皆内秘外现根非中下悟无先后为助扬法化故次第敷陈也。

　　尔时慧命须菩提摩诃迦栴延摩诃迦叶摩诃目犍连从佛所闻未曾有法世尊授舍利弗阿耨多罗三藐三菩提记发希有心欢喜踊跃。

　　须菩提年德高众故称长老或曰具寿或曰慧命戒经云是人佛法中能得智慧命是也合先列大迦叶而先须菩提者亦当机故也须菩提解空第一而声闻但念偏空于菩萨法心不喜乐今乃舍空法证实道故以解空人表叙至下说偈即当迦叶及授记亦先迦叶乃正序也。

　　即从座起整衣衣服偏袒右肩右膝着地一心合掌曲躬恭敬赡仰尊颜而白佛言我等居僧之首年并朽迈自谓已得涅槃无所堪任不复进求阿耨多罗三藐三菩提。

　　偏右肉袒示降志尊法右膝虔跪示屈节致钦也袒跪不唯西竺之礼此方春秋郑伯肉袒降楚示为臣㒒及祷则跪炉祭则跪奠皆致钦也白佛已下叙其早耽小乘晚闻大道之意此总标下自释。

　　世尊往昔说法既久我时在座身体疲懈但念空无相无作于菩萨法游戏神通净佛国土成就众生心不喜乐。

　　说法既久指四十年说小教时也以疲懈故但念小乘空法不复求进也空无相无作即小乘三解脱门也智者谓依四谛以观诸法无我我所名空以空故万法一异等相实不可得名无相知一切法无相不可得即于三界无所愿求不复造作三有生死之业名无作亦名无愿由是离诸苦缚而得解脱然此特小法不足念也菩萨法即大乘法也游戏神通等即大乘行也彼唯乐小沈空趣寂故于大法大行心不喜乐。

　　所以者何世尊令我等出于三界得涅槃证又今我等年已朽迈于佛教化菩萨阿耨多罗三藐三菩提不生一念好乐之心。

　　释上之失为滞小故。

　　我等今于佛前闻授声闻阿耨多罗三藐三菩提记心甚欢喜得未曾有不谓于今忽然得闻希有之法深自庆幸获大善利无量珍宝不求自得。

　　世尊我等今者乐说譬喻以明斯义譬若有人年既幼稚舍父逃逝久住他国或十二十至五十岁。

　　幼稚譬颛蒙无知舍父譬弃背本觉他国譬沦滞五道故曰至五十岁或十二十譬次第而沦也。

　　年既长大加复穷困驰骋四方以求衣食渐渐游行遇向本国。

　　年长穷困四方求食譬困五道历四生以自活命渐向本国譬因遇佛教遂能反省然方向之未能至也。

　　其父先来求子不得中止一城其家大富财宝无量金银琉璃珊瑚琥珀颇梨珠等其诸仓库悉皆盈溢多有僮仆臣佐吏民象马车乘牛羊无数出入息利乃遍他国啇估贾客亦甚众多。

　　其父譬觉皇也先求不得譬昔曾教化后还退堕也中止一城譬华严法菩提场其家大富财宝诸珍譬道场所得法具无量功德也仓盈法喜之食库溢诸法之财僮仆所以自奉臣佐所以治民譬自利利他事也象马牛羊以譬五乘教授滋息广被大千故曰出入息利乃遍他国由是群生咸求法利故曰啇贾众多总譬出兴利泽也啇以迁有资无贾以覆藏待价啇估犹啇人也。

　　时贫穷子游诸聚落经历国邑遂到其父所止之城。

　　穷子譬困于五道乏功德财聚落荒浅譬小乘权教国邑盛丽譬中乘渐教其父所止譬大乘正教意谓在昔迷沦因教渐引遂入正道也。

　　父每念子与子离别五十余年而未曾向人说如此事但自思惟心怀悔恨自念老朽多有财物金银珍宝仓库盈溢无有子息一旦终殁财物散失无所委付是以殷勤每忆其子复作是念我若得子委付财物坦然快乐无复忧虑。

　　父每念子等者譬佛念二乘之子久沦五道性习昏浅未堪说大也思惟悔恨者悔昔之教未深恨今之机退大也自念老朽等者忧其无以续佛寿命也。

　　世尊尔时穷子佣赁展转遇到父舍住立门侧。

　　为人之用曰佣任力取利曰赁城譬乍入舍譬深入谓资藉权乘积渐深造也然佣赁而作徒取小利功非己有譬资藉权教终无实证也到舍而住立门侧譬虽值佛道不能正入犹依偏空而止为乐小故。

　　遥见其父踞师子床宝几承足诸婆罗门刹利居士皆恭敬围绕以珍珠璎珞价直千万庄严其身吏民僮仆手执白拂侍立左右覆以宝帐垂诸华幡香水洒地散众名华罗列宝物出内取与有如是等种种严饰威德特尊穷子见父有大力势即怀恐怖悔来至此窃作是念此或是王或是王等非我佣力得物之处不如往至贫里肆力有地衣食易得若久住此或见逼迫强使我作作是念已疾走而去。

　　譬二乘初闻佛果万德种智之事而迷小怖大也遥见其父譬未能亲证踞师子床者表无畏之德也宝几承足者尊万行之本也万行本真而能涉俗故刹利居士皆悉围绕二乘不能涉俗矣因万行以成万德故以珍珠璎珞庄严其身二乘无此庄严矣吏所以治民所以役僮任轻仆任重譬一乘法中所治所役轻重纤悉之法无不备者所谓治世语言资生业等皆顺正法但以不染不偏为尚故执白拂侍左右盖拂能去尘白言不染左右表拂去空假之尘而归中道也宝帐譬慈悲广被故言覆华幡譬众善下化故言垂水譬智华譬因香水洒地者以妙智净众生心地也散众名华者以妙因严众生心地也罗列宝物所以示其玩好出内取与所以随其欲乐譬成就大根而诱进小乘也上皆万德种智之事自穷子见父已下即迷小怖大之事王谓国王王等谓王之族譬法报二身也贫居里巷譬二乘小道肆力有地譬进修有方非得物处譬大法难证衣食易得譬小果易求或见逼迫譬虑佛道长远久受勤苦内音纳或出或纳也。

　　时富长者于师子座见子便识心大欢喜即作是念我财物库藏今有所付我常思念此子无由见之而忽自来甚适我愿我虽年朽犹故贪惜即遣傍人急追将还。

　　见子便识譬昔缘已熟财物有付譬法有所授我虽年朽犹故贪惜譬旷劫所修不妄与也遣人急追譬令菩萨为说顿法即华严五位法门皆菩萨所说。

　　尔时使者疾走往捉穷子惊愕称怨大唤我不相犯何为见捉使者执之逾急强牵将还于时穷子自念无罪而被囚执此必定死转更惶怖闷绝躄地。

　　父命追子实欲亲之而子惊闷绝乃自弃也譬二乘初闻华严怯其顿说盖顿教以烦恼即菩提而二乘以烦恼为冤贼故称怨也顿以生死即涅槃而二乘以生死为苦缚故大唤不犯而被捉譬不求而强化急执而强牵譬不从而强率也菩萨示生三界而二乘以三界为牢狱故云无罪被囚菩萨出入尘劳而二乘恐丧定果故云此必定死由是如聋若哑闷然不解故曰转更惶怖闷绝躄地。

　　父遥见之而语使言不须此人勿强将来以冷水洒面令得醒窹莫复与语。

　　见其惊急闷绝令姑息之譬舍顿开权也冷水能苏闷绝譬权教能治烦恼。

　　所以者何父知其子志意下劣自知豪贵为子所难审知是子而以方便不语他人云是我子使者语之我今放汝随意所趣穷子欢喜得未曾有从地而起往至贫里以求衣食譬知其志劣难堪大乘故权息之也不云我子未即显实也使者放之譬舍顿也随意所趣譬开权也从地而起即从迷而觉也往至贫里以求衣食即依二乘贫所乐法为入道资粮也。

　　尔时长者将欲诱引其子而设方便密遣二人形色憔悴无威德者汝可诣彼徐语穷子此有作处倍与汝直穷子若许将来使作若言欲何所作便可语之雇汝除粪我等二人亦共汝作时二使人即求穷子既已得之具陈上事。

　　先叙设权也密遣二人者使秘菩萨行者示二乘法也形色憔悴即所谓隐其自在之力倍与汝直譬因乐小而示近果也雇汝除粪即所谓以贫所乐法度之除粪譬断烦恼烦恼惑业粪秽心地二乘作诸观以除之菩萨烦恼涅槃不相留碍而云亦共汝作者以同事摄也具陈上事譬顺佛扬化。

　　尔时穷子先取其价寻与除粪其父见子愍而怪之又以他日于窗牖中遥见子身羸瘦憔悴粪土尘坌污秽不净即脱璎珞细软上服严饰之具更着粗弊垢腻之衣尘土坌身右手执持除粪之器状有所畏语诸作人汝等勤作勿得懈息以方便故得近其子。

　　先取其价譬乐小慕果然后修因所以四谛法中先果后因也其父愍怪怪其乐小弃大也又以他日于窗牖中等譬又多设方便循其小见潜施密化使令慕大也瘦悴尘坌譬二乘伏断烦恼不得其要翻为烦恼所扰也左逆右顺右手执器譬顺方便道而诱之。

　　后复告言咄男子汝常此作勿复余去当加汝价诸有所须盆器米面盐醋之属莫自疑难亦有老弊使人须者相给好自安意我如汝父勿复忧虑。

　　方便叱省而亲厚之使安而无怯也当加汝价譬自预流而进四果盆器譬助道等法米面譬资粮等法盐醋所以和味使于诸法均调适中也老弊使人譬二乘已陈之法如所谓已陈刍狗也。

　　所以者何我年老大而汝少壮汝常作时无有欺怠瞋恨怨言都不见汝有此诸恶如余作人自今已后如所生子即时长者更与作字名之为儿。

　　贬已衰老褒子心力譬斥大褒小权进其功言自今如子等者益亲厚而进之也儿怜爱之称更与作字譬改预流而进后果上皆譬设权。

　　尔时穷子虽欣此遇犹故自谓客作贱人由是之故于二十年中常令除粪。

　　正譬滞权也谓虽欣佛化而志尚卑劣故且令于二乘法中断除十使烦恼之粪也。

　　过是已后心相体信入出无难然其所止犹在本处。

　　穷子过二十年久渐亲父而犹住门侧譬依二乘教断结之后闻方等教扬大而不谤折小而不疑是谓心相体信也进可语大退不滞小是谓入出无难也犹在本处譬未能顿入。

　　世尊尔时长者有疾自知将死不久语穷子言我今多有金银珍宝仓库盈溢其中多少所应取与汝悉知之我心如是当体此意。

　　譬为说般若渐引入实也长者有疾譬方等之后名相未遣人多法执之病佛亦病之将死而语宝藏譬化缘将毕故说般若为法华先导如方语之宝藏未即付也般若教中六度万行具备故譬仓库盈溢然未为圆教故其中宝物又有多少或取以自利或与以利他圣人之用心如是宜当体法此令转教菩萨之譬也大般若告须菩提云汝当为菩萨说般若下文云我等又因如来智慧为诸菩萨开演即转教事。

　　所以者何今我与汝便为不异宜加用心无令漏失。

　　和同父子之情使无疑间而欣领宝藏也我汝不异等譬般若之理一切皆如无二无别是入圆顿之门故宜加用心。

　　尔时穷子即受教来领知众物金银珍宝及诸库藏而无希取一餐之意然其所止故在本处下劣之心亦未能舍。

　　既领宝藏而略不希取譬受来以大乘转教而自于此无有志愿也下劣之心亦未能舍譬但念空无相无作而已上总喻昔失复经少时父知子意渐已通泰成就大志自鄙先心临欲终时而命其子并会亲族国王大臣刹利居士皆悉已集即自宣言诸君当知此是我子我之所生于某城中舍吾逃走跉传辛苦五十余年其本字某我名某甲昔在本城怀忧推觅忽于此间遇会得之此实我子我实其父今我所有一切财物皆是子有先所出内是子所知。

　　子志既大父乃聚族始定父子全付家业也复经少时等譬般若之后大机已熟可一变而至道也自鄙先心譬舍小趣大临欲终时命子会族如化城云如来自知涅槃时到便集菩萨声闻为说是经则声闻为子菩萨为族也聚族宣言此是我子即于天人众中说我昔曾化故生我法中之譬也于某城中舍吾等者自昔之后汝今悉忘之譬也盖彼时根性未定后还退墯流浪五道故曰跉传辛苦五十余年其本字某等者指本名字以证父子之的也其本字某即化城云尔时所化之众汝等比丘声闻弟子是也我名某甲即第十六我释迦是也本城推觅此间遇会譬昔依本性阐化至此顿门乃适然契会也此实我子等结上的证全付家业譬授记作佛绍法王位也我有财物皆是子有者此一大事人人本具不从外得也先所出纳是子所知者即平常运用见闻之法非今别有也自我求之本始之觉真父子德性之用真宝藏生而固有谁独且无柰何自失于背驰自迷于外物故佛慈忧虑急使追复傥能心相体信斯可遇会得之曾无难者彼且惊愕而失己称怨以疑佛设非真慈多方善诱终则跉传穷困于四生五道可为长叹矣。

　　世尊是时穷子闻父此言即大欢喜得未曾有而作是念我本无心有所希求今此宝藏自然而至。

　　结喻今得也。

　　世尊大富长者则是如来我等皆似佛子如来常说我等为子。

　　须菩提真佛子为合譬故言似。

　　世尊我等以三苦故于生死中受诸热恼迷惑无知乐着小法。

　　三苦者一苦苦若根若境乖违逼迫生老病死诸现苦相二坏苦因乐变异生诸忧恼所谓乐未毕哀又继之即爱别离求不得之𩔗三行苦即念念迁谢之相五趣蕴苦皆行苦摄。

　　今日世尊令我等思惟蠲除诸法戏论之粪我等于中勤加精进得至涅槃一日之价既得此已心大欢喜自以为足便自谓言于佛法中勤精进故所得弘多然世尊先知我等心着弊欲乐于小法便见纵舍不为分别汝等当有如来知见宝藏之分。

　　叙滞权也云今日者对多生言谓多生乐小而今犹濡滞也于一切法妄起惑染颠倒分别种种戏论粪污心地名戏论粪一日之价譬小果之利所获不多。

　　世尊以方便力说如来智慧我等从佛得涅槃一日之价以为大得于此大乘无有志求说如来智慧即般若教。

　　我等又因如来智慧为诸菩萨开示演说而自于此无有志愿所以者何佛知我等心乐小法以方便力随我等说而我等不知真是佛子。

　　此以般若转教菩萨而自不希求也。

　　今我等方知世尊于佛智慧无所吝惜所以者何我等昔来真是佛子而但乐小法若我等有乐大之心佛则为我说大乘法。

　　今得法华始知般若之时已欲全付但以乐小自迷若我乐大则全付久矣。

　　于此经中唯说一乘而昔于菩萨前毁呰声闻乐小法者然佛实以大乘教化。

　　观今说一视昔弹偏足知佛心本以大化。

　　是故我等说本无心有所希求今法王大宝自然而至如佛子所应得者皆已得之。

　　结庆今得也佛子所应得者一乘修证之法也。

　　尔时摩诃迦叶欲重宣此义而说偈言。

我等今日　闻佛音教　欢喜踊跃
得未曾有　佛说声闻　当得作佛
无上宝聚　不求自得　譬如童子
幼稚无识　舍父逃逝　远到他土
周流诸国　五十余年　其父忧念
四方推求

　　譬困五道历四生。

求之既疲　顿止一城　造立舍宅
五欲自娱　其家巨富　多诸金银
𤥭𤦲玛瑙　真珠琉璃　象马牛羊
辇舆车乘　田业僮仆　人民众多
出入息利　乃遍他国　啇估贾人
无处不有　千万亿众　围绕恭敬
常为王者　之所爱念　群臣豪族
皆共宗重　以诸缘故　往来者众
豪富如是　有大力势　而年朽迈
益忧念子　夙夜惟念　死时将至
痴子舍我　五十余年　库藏诸物
当如之何

　　颂救迷事也一城譬觉场舍宅譬慈悲五欲譬法乐家富众宝等譬道场所得法具无量功德益忧念子等譬化缘将毕法藏未传忧其无续佛寿命也。

尔时穷子　求索衣食　从邑至邑
从国至国　或有所得　或无所得
饥饿羸瘦　体生疮癣　渐次经历
到父住城　佣赁展转　遂至父舍

　　从邑至国譬缘循诸教渐入正道也法力未强故或得不得法喜未充故饥饿羸瘦体生疮癣者未能善入佛慧而反伤本自无疮之身也佣赁展转遂至父舍譬资藉权教积渐深入。

尔时长者　于其门内　施大宝帐
处狮子座　眷属围绕　诸人侍卫
或有计算　金银宝物　出内财产

　　注记券䟽。

　　于门内施设诸事欲引令入也券以出纳财物䟽以䟽明事件注而记之譬为大根度量功德䟽明行位而与受记诱进小乘也。

穷子见父　豪贵尊严　谓是国王
若国王等　惊怖自怪　何故至此

　　怖法报事非己智分。

覆自念言　我若久住　或见逼迫
强驱使作　思惟是已　驰走而去
借问贫里　欲往佣作

　　惧长远道思取小果。

长者是时　在师子座　遥见其子
默而识之　即来使者　追捉将来
穷子惊唤　迷闷躄地　是人执我
必当见杀　何用衣食　使我至此

　　譬怯华严顿说也怖烦恼冤故惊畏生死缚故唤闷然不解故云躄地恐丧道果故疑见杀。

长者知子　愚痴狭劣　不信我言
不信是父　即以方便　更遣余人
眇目矬陋　无威德者　汝可语之
云当相雇　除诸粪秽　倍与汝价

　　譬舍顿开权也眇少一目譬二乘偏见也矬短丑陋皆隐胜现劣事。

穷子闻之　欢喜随来　为除粪秽
净诸房舍

　　譬乐小滞权也房譬六入舍譬五阴。

长者于牖　常见其子　念子愚劣
乐为鄙事　于是长者　着弊垢衣
执除粪器　往到子所　方便附近
语令勤作

　　循其小见隐胜现劣多方诱进。

既益汝价　并涂足油　饮食充足
荐席厚暖　如是苦言　汝当勤作
又以软语　若如我子

　　益亲厚而诱之也既益汝价譬增进四果涂足油佣人用之使足不龟譬护戒足助道之法荐席譬小乘诸定姑息之法若一乘大定之法则譬缯纩絪褥非荐席比矣。

长者有智　渐令入出　经二十年
执作家事　示其金银　真珠颇梨
诸物出入　皆使令知　犹处门外
止宿草庵　自念贫事　我无此物

　　心虽渐大犹滞权也渐令入出喻入大出小经二十年喻历二乘法示其金银喻说般若也父于门内施宝帐而引之子处门外止草庵而不入喻大小乘人相戾如此是以性相相忌禅律相非古今不息何当一定父子全保家业而两忘同异者耶上总颂昔失。

父知子心　渐以旷大　欲与财物
即聚亲族　国王大臣　刹利居士
于此大众　说是我子　舍我他行
经五十岁　自见子来　已二十年
昔于某城　而失是子　周行求索
遂来至此　凡我所有　舍宅人民
悉已付之　恣其所用　子念昔贫
志意下劣　今于父所　大获珍宝
并及舍宅　一切财物　甚大欢喜
得未曾有

　　历颂昔失以庆今得。

佛亦如是　知我乐小　未曾说言
汝等作佛　而说我等　得诸无漏
成就小乘　声闻弟子

　　佛亦如是者如长者知子愚劣未认为子也而说我等等者且进以小果使成就也。

佛来我等　说最上道　修习此者
当得成佛　我承佛教　为大菩萨
以诸因缘　种种譬喻　若干言词
说无上道　诸佛子等　从我闻法
日夜思惟　精勤修习　是时诸佛
即受其记　汝于来世　当得作佛
一切诸佛　秘藏之法　但为菩萨
演其实事　而不为我　说斯真要
如彼穷子　得近其父　虽知诸物
心不希取　我等虽说　佛法宝藏
自无志愿　亦复如是

　　佛来我等至说无上道颂为说般若令转教也诸佛子等至当得作佛谓转教之众各获大利也一切诸佛至说斯真要慨虽闻般若自不希求如彼穷子云云皆为滞权故迷实也此后翻牒前文广叙滞权之意。

我等内灭　自谓为足　唯了此事
更无余事　我等若闻　净佛国土
教化众生　都无欣乐　所以者何
一切诸法　皆悉空寂　无生无灭
无大无小　无漏无为　如是思惟
不生喜乐

　　此牒品初自谓已得涅槃不复求进菩提于菩萨法心不喜乐等文谓滞权之故独以内灭烦恼取小果为足而以净佛土化众生之事为外所以者何等牒但念空无相无作之文以释都无欣乐之意。

我等长夜　于佛智慧　无贪无著
无复志愿　而自于法　谓是究竟

　　此牒闻般若无有志求。

我等长夜　修习空法　得脱三界
苦恼之患　住最后身　有余涅槃
佛所教化　得道不虚　则为已得
报佛之恩

　　此牒勤加精进得至涅槃一日之价自以为足之意凡以迷滞冥然莫晓故屡称长夜以出三界证小果为已得道为已报佛皆迷滞也。

我等虽为　诸佛子等　说菩萨法
以求佛道　而于是法　永无愿乐
导师见舍　观我心故　初不劝进
说有实利　如富长者　知子志劣
以方便力　柔伏其心　然后乃付
一切财物　佛亦如是　现希有事
知乐小者　以方便力　调伏其心
乃教大智

　　此牒转教菩萨自无志愿而佛亦纵舍之意明佛之纵舍盖欲调伏俟其回心乃教大智如富长者云云乃双牒法喻总结滞权也所以重重翻牒者二乘旷劫为乐小之心误甚今既造大乃知深悔故历陈昔失而反覆言之以摅所怀如人愤剧必厉声疾诟而后快然则文似繁重实有深意也。

我等今日　得未曾有　非先所望
而今自得　如彼穷子　得无量宝
世尊我今　得道得果　于无漏法
得清净眼　我等长夜　持佛净戒
始于今日　得其果报　法王法中
久修梵行　今得无漏　无上大果
我等今者　真是声闻　以佛道声
令一切闻　我等今者　真阿罗汉
于诸世间　天人魔梵　普于其中
应受供养

　　庆今始得真实道果知昔所得皆非真也所谓得道得果者于无漏法得清净眼是也无漏法者诸法实相上妙法也清净眼者诸佛知见正法眼也昔持净戒虽得果报非真道果特冥行尔故曰长夜持戒始于今日得其果报昔修梵行虽得小果非真无漏特权息尔故曰久修梵行今得无漏无上大果夫然后乃可振扬道声为真声闻乃可普受应供为真罗汉斯皆调伏诱进之大恩也故下颂大恩而念报。

世尊大恩　以希有事　怜愍教化
利益我等　无量亿劫　谁能报者
手足供给　头顶礼敬　一切供养
皆不能报　若以顶戴　两肩荷负
于恒沙劫　𥁞心恭敬　又以羙膳
无量宝衣　及诸卧具　种种汤药
牛头栴檀　及诸珍宝　以起塔庙
宝衣布地　如斯等事　以用供养
于恒沙劫　亦不能报

　　以希有事方便怜教是谓大恩前修空法证小果自谓已得报佛之恩既不足报此又欲穷手足肩顶之内财极羙膳衣宝之外财思以长劫供养亦不能报何以故内外诸财皆有为法不与大恩相应故。

诸佛希有　无量无边　不可思议
大神通力　无漏无为　诸法之王
能为下劣　忍于斯事　取相凡夫
随宜而说

　　诸佛希有至诸法之王赞盛德之至也能为下劣至随宜而说感慈悲之深也以盛德之至而曲为劣辈忍斯本事以徇取相凡夫随宜而说所谓隐无量自在之力乃以贫所乐法度脱众生是希有重德慈悲大恩诚不可报也。

诸佛于法　得最自在　知诸众生
种种欲乐　及其志力　随所堪任
以无量喻　而为说法　随诸众生
宿世善根　又知成熟　未成熟者
种种筹量　分别知已　于一乘道
随宜说三

　　诸佛于法得最自在赞方便之德也知诸众生至而为说法赞方便之力也随诸众生至随宜说三感方便之恩也世尊大恩凡本于慈悲方便二行故上陈诸事既不能报终则深感之而已。

　　妙法莲华经要解卷第六
永乐北藏第 184 册 No. 1617 妙法莲华经要解（选录“要解”本文）(第1卷-第12卷)


　　妙法莲华经要解卷第七　　　　　旷八

　　温陵开元莲寺比丘　戒环　解

　　药草喻品第五

　　此品为中根述成领悟之意也大迦叶等前虽领随宜之权会归之实而未明一音密阐真知𡨋化之功如彼大云雨于一切草木丛林随分受润故佛以此喻重与述成以显圣人平等之慈若天地之无私由万物之自私也故名药草喻品三乘根性譬诸草木觉皇道化等如一雨雨虽一味而种有差别故根茎大小之不同法虽一相而机有利钝故道果证趣之各异此慈无不等而万物自私也草能治病名药草以喻人天善种三乘智因能远害灭恶者若四趣恶种生死业因则徒为芜秽非药草矣此譬三乘文兼𣗳木独以药草名品者为中根述成取当机立名耳偈云声闻缘觉闻法得果是名药草各得增长是也若诸菩萨是名大𣗳非当机矣。

　　尔时世尊告摩诃迦叶及诸大弟子善哉善哉迦叶善说如来真实功德诚如所言。

　　迦叶领悟喻说即设大富长者之喻叹佛隐胜现劣诱诸庸鄙使得大法利又于偈末感叹慈悲方便之大恩是善说如来真实功德。

　　如来复有无量无边阿僧祇功德汝等若于无量亿劫说不能𥁞。

　　此明一音密阐真知𡨋化平等之慈尤为无量功德虽迦叶善说而言未及此故复示之也。

　　迦叶当知如来是诸法之王若有所说皆不虚也于一切法以智方便而演说之其所说法皆悉到于一切智地。

　　方便为权智地为实于一切法以方便说而皆到智地所谓密阐也到一切智地者契实相智境也。

　　如来观知一切诸法之所归趣亦知一切众生深心所行通达无碍又于诸法究𥁞明了示诸众生一切智慧。

　　诸法归趣即一乘实相众心所行即三乘性欲佛说一切法为度一切心不知法之归趣难以度心不知心之所行难以说法今于二者通达无碍可谓真知𡨋化矣而又究明诸法以开示众生一切智慧欲令悟入皆所谓无边僧祇功德也。

　　迦叶譬如三千大千世界山川溪谷土地所生卉木丛林及诸药草种类若干名色各异。

　　大千同为一地而有山川溪谷之高下譬一真境而有三界诸趣之别也卉木同生一地而有种类名色之各异譬一法性而有三乘大小之辩也众草为卉草之总名也卉有丛木有林。

　　密云弥布遍覆三千大千世界一时等㴻其泽普洽。

　　云喻慈意泽喻法雨言密云者云不密则不能等㴻慈不密则不能广利一云所雨大千普洽譬一音密阐大小均被也。

　　卉木丛林及诸药草小根小茎小枝小叶中根中茎中枝中叶大根大茎大枝大叶诸𣗳大小随上中下各有所受一云所雨称其种性而得生长华果敷实。

　　喻真知𡨋化物物自遂也根茎大小总辩草木以明根机有异诸𣗳大小总结草木以明一雨是同夫以一云一雨而滋众物称其大小种性曾无夭阏使为花者敷为果者实各各自遂则佛之真知𡨋化若此而已木质曰干草质曰茎皆依根而立根譬种性茎譬发心枝叶譬所熏教理花果譬所修行果谓三乘种性发心熏习之不同同是一音教泽之被而各有所成也。

　　虽一地所生一雨所润而诸草木各有差别草木皆植类𣗳之一地同润之一雨同而有大小之殊者根自异也群生亦类也所赋一性所化一道而有三乘之殊者亦机自异耳。

　　迦叶当知如来亦复如是出现于世如大云起以大音声普遍世界天人阿修罗如彼大云遍覆三千大千国土。

　　明佛出兴广覆群有云起无心喻无缘慈也大音声即广长舌相之音也天人修罗为三善道不言三恶道为障重非机也。

　　于大众中而唱是言我是如来应供正遍知明行足善逝世间解无上士调御丈夫天人师佛世尊未度者令度未解者令解未安者令安未涅槃者令得涅槃。

　　此叙佛初坐道场唱显化迹宣度生事使知圣人出兴之意也超证菩提曰度了达万法曰解离众结缚曰安究竟永寂曰涅槃。

　　今世后世如实知之我是一切知者一切见者知道者开道者说道者汝等天人阿修罗众皆应到此为听法故。

　　此示正知见欲广开悟也今世后世如实知者以实相智了三世事如华严一念普观无去来住也一切知一切见者以佛知见彻了诸法也知道者言已先知先觉也开道者能以是道开觉后人也说道者能以是道方便演说也如是唱者为警群机故召天人使令听受。

　　尔时无数千万亿种众生来至佛所而听法因召而集也。

　　如来于时观是众生诸根利钝精进懈怠随其所堪而为说法种种无量皆令欢喜快得善利。

　　所来之众根性不同佛各随其所堪而化之以堪人天者为说十善堪二乘者为说谛缘堪大乘者为说六度以至定不定性人非人类各随所堪而为说法虽根有无量而皆令利喜是谓𡨋化。

　　是诸众生闻是法已现世安隐后生善处以道受乐亦得闻法既闻法已离诸障碍于诸法中任力所能渐得入道如彼大云雨于一切卉木丛林及诸药草如其种性具足蒙润各得生长。

　　明作成之利也闻法安隐者众生汩于尘劳二乘缚于空寂闻是法者足以涤尘劳解缚着释然物外优游一生此现世安隐也后生善处即闻法之报以道受乐即修道之果言以道者各随其道受乐不同也修十善则受人天乐修谛缘即受二乘乐修六度则受菩萨乐各以其道也离诸障碍者恶道离业障而之人天人天离事障而入二乘二乘离理障而入菩萨各遂其才也故曰于诸法中任力所能渐得入道如彼大云雨于一切。

　　如来说法一相一味所谓解脱相离相灭相究竟至于一切种智其有众生闻如来法若持读诵如说修行所得功德不自觉知。

　　䟽阐化之功也谓如来说法方便虽多实则一相一味如一云一雨而已解脱离相者指一相一味之体也解脱相则不缚诸法离相则不合诸尘灭相则生死永𥁞而究竟皆至一切种智无上道也众生闻持而所获功利不自觉知者一音密阐真化𡨋运若天地之产百嘉雨露之滋众卉自生自遂孰足以知之。

　　所以者何唯有如来知此众生种相体性念何事思何事修何事云何念云何思云何修以何法念以何法思以何法修以何法得何法众生住于种种之地唯有如来如实见之明了无碍如彼卉木丛林诸药草等而不自知上中下性。

　　此明观根逗教不怫其性故物得自遂也三乘种类性欲不同故念思修得亦各不同唯如来能知能化而彼不自知也念何事等谓或念人天事乃至声闻菩萨事也云何念等谓或正或邪有为无为也以何法念等谓或以大小顿渐或以定慧觉观也以何法得谓或以四谛得声闻法乃至或以六度得菩萨法也如是念思所住各各不同是谓住于种种之地如来皆能如实见之如此委曲言者明如来知根之详也。

　　如来知是一相一味之法所谓解脱相离相灭相究竟涅槃常寂灭相终归于空佛知是已观众生心欲而将护之是故不即为说一切种智汝等迦叶甚为希有能知如来随宜说法能信能受所以者何诸佛世尊随宜说法难解难知。

　　牒前一相一味等文以明随宜说法难解难知而叹迦叶能信受也一相一味等即一切种智所证之法如来虽知而观众生性欲不同且将之护之不即明说故甚难知而迦叶能信能受是为希有此牒前文而前言究竟至于一切种智此言究竟涅槃常寂灭相者前依正智言此依实相言其揆一也终归于空者自解脱离灭究竟至于常寂灭相则识心缘影一切荡𥁞而归乎实相妙空非断空也。

　　尔时世尊欲重宣此义而说偈言。

破有法王　出现世间　随众生欲
种种说法

　　此述成迦叶前赞诸佛于法得最自在知诸众生种种欲乐随为说法之意也众生失真沉妄而滞于无明生死诸有封蔀大觉出兴为说真法以破妄有以除障滞故号破有法王。

如来尊重　智慧深远　久默斯要
不务速说　有智若闻　则能信解
无智疑悔　则为永失　是故迦叶
随力为说　以种种缘　令得正见

　　颂密阐𡨋化平等之慈也久嘿不说者所以待机也盖有智则信无智则疑而永失大利故用以渐导之而随力为说令得正见此为密阐等慈而迦叶言所未及。

迦叶当知　譬如大云　起于世间
遍覆一切

　　譬佛出兴也。

慧云含润　电光晃耀　雷声远震
令众悦豫　日光掩蔽　地上清凉
叆叇垂布　如可承揽　其雨普等
四方俱下　流㴻无量　率土充洽

　　大云将雨则电曜雷震譬如来出兴放光说法慧云含润日光掩蔽者所谓慈意妙大云灭除烦恼焰也云阴叆然下叇与地亲迩可以承揽譬慈意逮下俯同万物也其雨普等譬法利均一四方俱下譬不择四生率土充洽譬教被大千也。

山川险谷　幽邃所生　卉木药草
大小诸𣗳　百谷苗稼　甘蔗蒲萄
雨之所润　无不丰足　干地普洽
药木并茂

　　譬群机不同而不失其应也前止言草木此加百谷等者草木譬三乘种性特为入道之机未显在䣑故加百谷等以譬有生纤悉皆蒙润泽也干地譬未沾法水者悉皆利润故云普洽药木者药草𣗳木也。

其云所出　一味之水　草木丛林
随分受润　一切诸𣗳　上中下等
称其大小　各得生长　根茎枝叶
华果光色　一雨所及　皆得鲜泽
如其体相　性分大小　所润是一
而各滋茂　佛亦如是　出现于世
譬如大云　普覆一切　既出于世
为诸众生　分别演说　诸法之实

　　虽方便多门而不离实相。

大圣世尊　于诸天人　一切众中
而宣是言　我为如来　两足之尊
出于世间　犹如大云　充润一切
枯槁众生　皆令离苦　得安隐乐
世间之乐　及涅槃乐

　　颂唱显化迹宣度生事也皆令离苦已下颂未度令度等由其得度以至于涅槃故离苦安隐而世出世乐无不得也。

诸天人众　一心善听　皆应到此
觐无上尊　我为世尊　无能及者
安隐众生　故现于世　为大众说
甘露净法

　　颂召集人天听法也。

其法一味　解脱涅槃　以一妙音
演畅斯义　常为大乘　而作因缘

　　颂一相一味等文常为大乘作缘者所谓究竟至于一切种智。

我观一切　普皆平等　无有彼此
爱憎之心　我无贪着　亦无限碍
恒为一切　平等说法　如为一人
众多亦然　常演说法　曾无他事
去来坐立　终不疲猒　充足世间
如雨普润　贵贱上下　持戒毁戒
威仪具足　及不具足　正见邪见
利根钝根　等雨法雨　而无懈倦

　　此皆真知𡨋化平等之大慈也。

一切众生　闻我法者　随力所受
住于诸地

　　诸地如下明始于人天终于十地。

或处人天　转轮圣王　释梵诸王
是小药草

　　人天乘也轮王王四天下帝释王忉利天梵王王初禅天。

知无漏法　能得涅槃　起六神通
及得三明　独处山林　常行禅定
得缘觉证　是中药草

　　声闻乘也得无漏小果起六通三明乃声闻缘觉之同行但于中利根则得缘觉证。

求世尊处　我当作佛　行精进定
是上药草

　　藏教菩萨也此依权乘修菩萨行虽求佛果勤行精进而未离小乘故为上草。

又诸佛子　专心佛道　常行慈悲
自知作佛　决定无疑　是名小𣗳

　　通教菩萨也此依方等教修菩萨行为大乘初位以根虽大而荫未广故为小𣗳。

安住神通　转不退轮　度无量亿
百千众生　如是菩萨　名为大𣗳

　　圆教菩萨也此依一乘修菩萨行迥出三乘安住神通转不退轮度亿千众则其荫广矣。

佛平等说　如一味雨　随众生性
所受不同　如彼草木　所禀各异

　　结上作成不同明佛至化𡨋同造物。

佛以此喻　方便开示　种种言词
演说一法　于佛智慧　如海一滴

　　指上喻说虽广然于佛真智海中方明一滴之相耳此结显如来阿僧祇功德说不能𥁞之意。

我雨法雨　充满世间　一味之法
随力修行　如彼丛林　药草诸𣗳
随其大小　渐增茂好

　　此明增进之利下明增进之机。

诸佛之法　常以一味　令诸世间
普得具足　渐次修行　皆得道果

　　此总标下别明。

声闻缘觉　处于山林　住最后身
闻法得果　是名药草　各得增长

　　此依二乘之法增进者最后身者将证辟支佛果不复人间受生也。

若诸菩萨　智慧坚固　了达三界
求最上乘　是名小𣗳　而得增长

　　此依方等之法增进者。

复有住禅　得神通力　闻诸法空
心大欢喜　放无数光　度诸众生
是名大𣗳　而得生长

　　此依大乘之法增进者。

如是迦叶　佛所说法　譬如大云
以一味雨　润于人华　各得成实

　　总结增进随机不同也人华谓善根秀发者因佛𡨋化各得成实。

迦叶当知　以诸因缘　种种譬喻
开示佛道　是我方便　诸佛亦然

　　密阐𡨋化佛佛道同。

今为汝等　说最实事　诸声闻众
皆非灭度　汝等所行　是菩萨道
渐渐修学　悉当成佛

　　总结前说立实废权而开后与记之文说最实事即立实也皆非灭度即废权也修行是道悉当成佛即开后与记文也。

　　妙法莲华经授记品第六

　　大迦叶等领悟喻说得佛正道当践佛位故与说来果名授记品法华一会乃群机贞实所作已办之时故正宗说示了无多事直则会三乘于一致开四见使悟入而一一授记印其成佛以示出兴功成本愿满足之意耳然昔净名尝怪弥勒授一生记以正位中本无授记及得菩提而法华已入正位何滞迹耶抑有己故有记入正位者尚有己乎盖正位中虽无授记亦不废于授记若华严性海岂非正位而十住之初妙觉之终屡闻记莂如所谓清净心所谓殊胜境界者曷尝无哉净名曰说法不有亦不无以因缘故诸法生无我无造无受者善恶之业亦不亡正证之人固无己也然善恶之业岂有己之可记岂无己之可忘哉若世之贫富贵贱修短苦乐昔作而今受前召而后应悬疏网而不漏沦浩劫而莫遗者其谁与记耶今所谓记者特以助明不亡之理而引发行人耳。

　　尔时世尊说是偈已告诸大众唱如是言我此弟子摩诃迦叶于未来世当得奉觐三百万亿诸佛世尊供养恭敬尊重赞叹广宣诸佛无量大法于最后身得成为佛名曰光明如来应供正遍知明行足善逝世间解无上士调御丈夫天人师佛世尊国名光德劫名大庄严。

　　诸授记文皆二十号之前为因记后为果记诸弟子觐佛多寡之不同各随其愿缘也事佛功用之不同各随其才力也成佛果号之不同各随其因行也大迦叶因地事日月灯佛至佛灭后然灯续明以紫(光金)涂佛形像又于法华妙性开明故号光明至于国名光德劫名庄严皆类其因行也。

　　佛寿十二小劫正法住世二十小劫像法亦住二十小劫。

　　净法界身本无出没然于未来世而出住十二劫而没者随大悲愿力而示现耳正像之法各二十劫而后灭者随众生机感而隆替耳佛身法性固无加损于其间。

　　国界严饰无诸秽恶瓦砾荆𣗥便利不净其土平正无有高下坑坎堆阜琉璃为地宝𣗳行列黄金为绳以界道侧散诸宝华周遍清净。

　　依报所感皆由心地瓦砾荆𣗥杂心感也便利不净染心感也坑坎堆阜謟心感也诸佛无杂染謟心故国界严饰无诸秽恶唯修清净妙行故其土平正百宝周遍净名曰随其心净则佛土净随其心净则一切功德净此其证矣。

　　其国菩萨无量千亿诸声闻众亦复无数无有魔事虽有魔及魔民皆护佛法。

　　问释尊成佛尚烦戡剪饮光何为独无魔事曰释尊示化五浊正与众魔共作劳似若无魔事不名恶世饮光成佛当善国土故虽有魔皆护佛法。

　　尔时世尊欲重宣此义而说偈言。

告诸比丘　我以佛眼　见是迦叶
于未来世　过无数劫　当得作佛
而于来世　供养奉觐　三百万亿
诸佛世尊　为佛智慧　净修梵行
供养最上　二足尊已　修习一切
无上之慧　于最后身　得成为佛
其土清净　琉璃为地　多诸宝𣗳
行列道侧　金绳界道　见者欢喜
常出好香　散众名华　种种奇妙
以为庄严　其地平正　无有丘坑
诸菩萨众　不可称计　其心调柔
逮大神通　奉持诸佛　大乘经典
诸声闻众　无漏后身　法王之子
亦不可计　乃以天眼　不能数知
其佛当寿　十二小劫　正法住世
二十小劫　像法亦住　二十小劫
光明世尊　其事如是

　　颂应长行可明其心调柔言慈悲之至也逮大神通言应化不测也逮及也大神通者不为而应不虑而遍异于小圣也无漏后身即声闻果体法王之子即大心声闻也。

　　尔时大目犍连须菩提摩诃迦栴延等皆悉悚栗一心合掌瞻仰尊颜目不暂舍即共同声而说偈言。

　　法说云千二百罗汉悉亦当作佛则与记已竟于此特授迦叶上首则三圣之记不言可谕而目连等心不自安如逢王膳未敢便食是以悚栗而请也。

大雄猛世尊　诸释之法王　哀愍我等故
而赐佛音声　若知我深心　见为授记者
如以甘露洒　除热得清凉

　　初四句赞谢法喻之赐其次请记求益也。

如从饥国来　忽遇大王膳　心犹怀疑惧
未敢即便食　若复得王教　然后乃敢食

　　此设譬下自释。

我等亦如是　每惟小乘过　不知当云何
得佛无上慧　虽闻佛音声　言我等作佛
心尚怀忧惧　如未敢便食　若蒙佛授记
尔乃快安乐

　　每惟小乘过所谓如从饥国来也言我等作佛所谓忽遇大王膳也。

大雄猛世尊　常欲安世间　愿赐我等记
如饥须教食

　　结请也。

　　尔时世尊知诸大弟子心之所念告诸比丘是须菩提于当来世奉觐三百万亿那由他佛供养恭敬尊重赞叹常修梵行具菩萨道于最后身得成为佛号曰名相如来应供正遍知明行足善逝世间解无上士调御丈夫天人师佛世尊劫名有宝国名宝生。

　　色心初破万法皆空理事还源一切真实须菩提昔有解空无名无相色心初破也今证实果反号名相理事还源也又其生时家物忽空今劫名有宝国名宝生亦其义也那由他即垓数。

　　其土平正颇梨为地宝𣗳庄严无诸丘坑沙砾荆𣗥便利之秽宝华覆地周遍清净其土人民皆处宝台珍妙楼阁声闻弟子无量无边算数譬喻所不能知诸菩萨众无数千万亿那由他佛寿十二小劫正法住世二十小劫像亦住二十小劫其佛常处虚空为众说法度脱无量菩萨及声闻众。

　　所举十号明正报劫国庄严明依报华𣗳台阁皆悉宝成应劫国之名也其佛常处虚空说法者示因空悟解使由空证实也。

　　尔时世尊欲重宣此义而说偈言。

诸比丘众　今告汝等　皆当一心
听我所说　我大弟子　须菩提者
当得作佛　号曰名相　当供无数
万亿诸佛　随佛所行　渐具大道
最后身得　三十二相　端正殊妙
犹如宝山　其佛国土　严净第一
众生见者　无不爱乐　佛于其中
度无量众　其佛法中　多诸菩萨
皆悉利根　转不退轮　彼国常以
菩萨庄严　诸声闻众　不可称数
皆得三明　具六神通　住八解脱
有大威德　其佛说法　现于无量
神通变化　不可思议　诸天人民
数如恒沙　皆供合掌　听受佛语
其佛当寿　十二小劫　正法住世
二十小劫　像法亦住　二十小劫

　　须菩提于灵山胜集居僧之首于般若大慧解空第一其道德功行疑若亚圣而记果犹当供无数佛随佛所行而渐具大道者为小乘但念无相不修大行虽经多劫不成正觉故须发菩提大心具菩萨大道然后成佛也人民合掌听受佛语言皆笃信乐善无薄俗也。

　　尔时世尊复告诸比丘众我今语汝是大迦栴延于当来世以诸供具供养奉事八千亿佛恭敬尊重诸佛灭后各起塔庙高千由旬纵广正等五百由旬以金银琉璃砗磲玛璃真珠玫瑰七宝合成众华璎珞涂香抹香烧香缯盖幢幡供养塔庙过是已后当复供养二万亿佛亦复如是供养是诸佛已具菩萨道当得作佛号曰阎浮那提金光如来应供正遍知明行足善逝世间解无上士调御丈夫天人师佛世尊其土平正颇梨为地宝𣗳庄严黄金为绳以界道侧妙华覆地周遍清净见者欢喜无四恶道地狱饿鬼畜生阿修罗道多有天人诸声闻众及诸菩萨无量万亿庄严其国佛寿十二小劫正法住世二十小劫像法亦住二十小劫尔时世尊欲重宣此义而说偈言。

诸比丘众　皆一心听　如我所说
真实无异　是迦栴延　当以种种
妙好供具　供养诸佛　诸佛灭后
起七宝塔　亦以华香　供养舍利
其最后身　得佛智慧　成等正觉
国土清净　度脱无量　万亿众生
皆为十方　之所供养　佛之光明
无能胜者　其佛号曰　阎浮金光
菩萨声闻　断一切有　无量无数
庄严其国

　　阎浮那提金紫艳无比栴延果体金色如之由旃延论义第一理性精莹又缘过去勤扫佛地资成严净之果也断一切有者理极情忘纤尘不立言其证道精彻非谓舍有之无也。

　　尔时世尊复告大众我今语汝是大目犍连当以种种供具供养八千诸佛恭敬尊重诸佛灭后各起塔庙高千由旬纵广正等五百由旬以金银琉璃砗磲玛瑙真珠玫瑰七宝合成众华璎珞涂香抹香烧香缯盖幢幡以用供养过是已后当复供养二百万亿诸佛亦复如是当得成佛号曰多摩罗䟦栴檀香如来应供正遍知明行足善逝世间解无上士调御丈夫天人师佛世尊劫名喜满国名意乐其土平正颇梨为地宝𣗳庄严散真珠华周遍清净见者欢喜多诸天人菩萨声闻其数无量佛寿二十四小劫正法住世四十小劫像法亦住四十小劫。

　　多摩罗䟦栴檀香清远潜通目连神通第一果德如之西北方佛名多摩罗䟦栴檀香神通则香喻神通明矣一由旬四十里目连供佛起塔高千由旬者神通所建故也诸因记行皆所以䇿进声闻开廓大心令舍空寂广修大行以成就佛道也。

　　尔时世尊欲重宣此义而说偈言。

我此弟子　大目犍连　舍是身已
得见八千　二百万亿　诸佛世尊
为佛道故　供养恭敬　于诸佛所
常修梵行　于无量劫　奉持佛法
诸佛灭后　起七宝塔　长表金刹
华香伎乐　而以供养　诸佛塔庙
渐渐具足　菩萨道已　于意乐国
而得作佛　号多摩罗　栴檀之香
其佛寿命　二十四劫　常为天人
演说佛道　声闻无量　如恒河沙
三明六通　有大威德　菩萨无数
志固精进　于佛智慧　皆不退转
佛灭度后　正法当住　四十小劫
像法亦尔　我诸弟子　威德具足
其数五百　皆当授记　于未来世
咸得成佛　我及汝等　宿世因缘
吾今当说　汝等善听

　　长表金刹者刹具云掣多罗谓塔上覆钵柱为塔之表故名表刹以金为之其塔高千由旬则表之长可知也目连记颂至像法亦尔之句已终从我诸弟子威德具足已下即许五百记及开第三周说法之端。

　　妙法莲华经要解卷第七终
永乐北藏第 184 册 No. 1617 妙法莲华经要解（选录“要解”本文）(第1卷-第12卷)


　　妙法莲华经要解卷第八　　　　　旷九

　　温陵开元莲寺比丘　戒环　解

　　妙法莲华经化城喻品第七

　　化城本无而权设以济阻修愿息之人而进之令至宝所喻小果非实而权设以济乐小求证之人而引之令入佛慧也谓之因缘说者由前喻说乃至药草皆以法一而机异恐下根以为终不可及遂生懈退于是明曩因曾化示今缘已熟胜果在近使无退堕而遂舍化城趍宝所也。

　　佛告诸比丘乃往过去无量无边不可思议阿僧祇劫尔时有佛名大通智胜如来应供正遍知明行足善逝世间解无上士调御丈夫天人师佛世尊其国名好城劫名大相。

　　大通智胜者一乘实智之果佛也其智之体囊括十虚为大彻照尘劫为通物无与等为胜以迹言之则释迦因地之宗师以理推之则众生本源之觉体也众生觉体本来若此但为自迷色心之内故小而不大封滞无明之壳故碍而不通潜伏妄识之陋故劣而不胜夫能了色心之迷滞破无明之封壳则胜智现前与佛无别矣言过无量不思议劫者明此智体其来无始非情尘数量所及也。

　　诸比丘彼佛灭度已来甚大久远譬如三千大千世界所有地种。

　　将明极多之地设此为种以出生余地。

　　假使有人磨以为墨过于东方千国土乃下一点大如微尘又过千国土复下一点如是展转𥁞地种墨于汝等意云何是诸国土若算师若算师弟子能得边际知其数不不也世尊。

　　此举极多之地。

　　诸比丘是人所经国土若点不点𥁞抹为尘一尘一劫。

　　此数极多之劫。

　　彼佛灭度已来复过是数无量无边百千万亿阿僧祇劫。

　　胜智无古无今未始灭度而彼佛灭度如是久远者对下根迷情言之耳若吾辈者失灭胜智迷沦已来不知过若干劫耶诚不可以尘墨数也法说明所化之因但举成佛已来而不言劫数喻说则举二万亿佛所教化之事至此则举尘劫因缘其对上中下根明矣。

　　我以如来知见力故观彼久远犹若今日。

　　以众生知见则迷沦妄计故智胜之佛隔尘墨劫以如来知见则古今一时故观彼久远犹若今日此又释迦之大通也。

　　尔时世尊欲重宣此义而说偈言。

我念过去世　无量无边劫　有佛雨足尊
名大通智胜　如人以力磨　三千大千土
𥁞此诸地种　皆悉以为墨　过于千国土
乃下一尘点　如是展转点　𥁞此诸尘墨
如是诸国土　点与不点等　复𥁞抹为尘
一尘为一劫　此诸微尘数　其劫复过是
彼佛灭度来　如是无量劫　如来无碍智
知彼佛灭度　及声闻菩萨　如见今灭度
诸比丘当知　佛智净微妙　无漏无所碍
通达无量劫

　　颂大通本始及示释迦宿智之明达也知彼佛灭度者所谓犹若今日也及声闻菩萨如见今灭度者亦知彼众灭度之事如今见也佛智净微妙通达无量劫者颂释迦之大通也来诸比丘使知者将说宿世因缘使信如来明见无错谬也。

　　佛告诸比丘大通智胜佛寿五百四十万亿那由他劫。

　　法身慧命其来无始则五百万亿该劫犹为应缘之寿不足多也。

　　其佛本坐道场破魔军已垂得阿耨多罗三藐三菩提而诸佛法不现在前如是一小劫乃至十小劫结加趺坐身心不动而诸佛法犹不在前。

　　所谓佛法者一乘实智佛知见也上根顿悟即成佛道下根障重必假渐修今大通经十小劫犹不现前乃应下根示现而已盖下根因十使烦恼惑障失灭胜智甚大久远势须积行次第断治故言自一小劫至十小劫断𥁞惑障智乃现前所以大通应机若此故王子赞曰为度众生故于无量亿岁尔乃得成佛此应机示现明矣。

　　尔时忉利诸天先为彼佛于菩提𣗳下敷师子座高一由旬佛于此坐当得阿耨多罗三藐三菩提。

　　叙大通将坐道场诸天设座请佛也或谓本坐道场佛法不现移坐于此即得菩提表遣迹忘缘然后契道然下云适坐此座满十小劫殆非移坐即得。

　　适坐此座时诸梵天王雨众天华面百由旬香风时来吹去萎华更雨新者如是不绝满十小劫供养于佛乃至灭度常雨此华四王诸天为供养佛常击天鼓其余诸天作天伎乐满十小劫至于灭度亦复如是。

　　适坐初坐也初坐而雨华作乐乃至灭度亦复如是言诸天钦向之至也。

　　诸比丘大通智胜佛过十小劫诸佛之法乃现在前成阿耨多罗三藐三菩提。

　　表十使惑𥁞胜智圆现成最正觉。

　　其佛未出家时有十六子其第一者名曰智积。

　　诸佛应迹本为表法灯明未出家有八子大通未出家有十六子皆表在缠八识前对上根正而不邪故唯八而已此对下根邪正兼混故有十六一名智积者由智有所积故为在缠之识若运而无积斯为大通胜智矣灯明之子一名有意亦有积之义。

　　诸子各有种种珍异玩好之具闻父得成阿耨多罗三藐三菩提皆舍所珍往诣佛所诸母涕泣而随送之。

　　灯明之子止言领四天下表上根唯四大为累而已智胜之子言各有种种玩好者表下根有种种欲深心所著之积舍珍诣佛者以其有积则未能大通能舍欲着乃证通智也王子所养之母不一故言诸母涕泣而随以爱难遽舍也。

　　其祖转轮圣王与一百大臣及余百千万亿人民皆共围绕随至道场咸欲亲近大通智胜如来供养恭敬尊重赞叹到已头面礼足绕佛毕已。

　　轮王即大通之父于智积为祖一心合掌瞻仰世尊以偈颂曰。

大威德世尊　为度众生故　于无量亿岁
尔乃得成佛　诸愿已具足　善哉吉无上

　　久乃成佛待度生之愿满也善吉无上赞吉祥之道尊也。

世尊甚希有　一坐十小劫　身体及手足
静然安不动　其心常憺怕　未曾有散乱
究竟永寂灭　安住无漏法

　　安憺不乱定圆也究竟无漏慧圆也。

今者见世尊　安隐成佛道　我等得善利
称庆大欢喜　众生常苦恼　盲暝无导师
不识苦𥁞道　不知求解脱　长夜增恶趣
减损诸天众　从瞑入于瞑　永不闻佛名

　　得善利者将除苦盲识苦𥁞道知求解脱也盲言内无慧目瞑言外无慧日也苦𥁞道即所谓说诸𥁞苦道示之以涅槃乃初心之利。

今佛得最上　安隐无漏道　我等及天人
为得最大利　是故咸稽首　归命无上尊

　　结庆也。

　　尔时十六王子偈赞佛已劝请世尊转于法轮咸作是言世尊说法多所安隐怜愍饶益诸天人民重说偈言。

　　法轮取运济无滞也。

世雄无等伦　百福自庄严　得无上智慧
愿为世间说　度脱于我等　及诸众生类
为分别显示　令得是智慧　若我等得佛
众生亦复然　世尊知众生　深心之所念
亦知所行道　又知智慧力　欲乐及修福
宿命所行业　世尊悉知已　当转无上轮

　　初四句颂德请法从度脱于我等至众生亦复然即希慕法利也从世尊知众生至当转无上轮愿应机而说也所念所行言向道之机智力福力言受道之质宿命行业言得道之因各有小大浅深佛悉知见故当应机也。

　　佛告诸比丘大通智胜佛得阿耨多罗三藐三菩提时十方各五百万亿诸佛世界六种震动其国中间幽瞑之处日月威光所不能照而皆大明其中众生各得相见咸作是言此中云何忽生众生。

　　众生以无明固结感地大碍而不通障蔽妙明故诸佛得道皆动地放光示翻破无明显发智光也其国中间幽瞑之处即所谓铁围两山黑暗之间也其中众生昔处幽瞑各不相见因明乃见故疑忽生也夫人以五蕴众相和合有生而封蔀无明诚非日月威光所能照烛及乎胜智开明乃知众生之相从芒芴间忽然幻有亦若是矣。

　　又其国界诸天宫殿乃至梵宫六种震动大光普照遍满世界胜诸天光。

　　诸天虽有常光不及佛光。

　　佛光大明感动十方各寻光诣佛献供请法复有四科。

　　尔时东方五百万亿诸国土中梵天宫殿光明照耀倍于常明诸梵天王各作是念今者宫殿光明昔所未有以何因缘而现此相是时诸梵天王即各相诣共议此事时彼众中有一大梵天王名救一切为诸梵众而说偈言。

我等诸宫殿　光明昔未有　此是何因缘
宜各共求之　为大德天生　为佛出世间
而此大光明　遍照于十方

　　诸天有大威德者将生则祥光先见名大德天。

　　尔时五百万亿国土诸梵天王与宫殿俱各以衣祴盛诸天华共诣西方推寻是相见大通智胜如来处于道场菩提𣗳下坐师子座诸天龙王乾闼婆紧那罗摩睺罗伽人非人等恭敬围绕及见十六王子请佛转法轮诸天有随身宫殿故云与宫殿俱。

　　即时诸梵天王头面礼佛绕百千匝即以天华而散佛上其所散华如须弥山并以供养佛菩提𣗳其菩提𣗳高十由旬华供养已各以宫殿奉上彼佛而作是言唯见哀愍饶益我等所献宫殿愿垂纳处。

　　以华散佛所以尊师并以供𣗳所以重道华如须弥山𣗳高十由旬皆佛报身之量感变也譬龙王降雨洪注十方岂彼水之能多所变在龙而已。

　　时诸梵天王即于佛前一心同声以偈颂曰。

世尊甚希有　难可得值遇　具无量功德
能救护一切　天人之大师　哀愍于世间
十方诸众生　普皆蒙饶益　我等所从来
五百万亿国　舍深禅定乐　为供养佛故
我等先世福　宫殿甚严饰　今以奉世尊
唯愿哀纳受

　　具无量功德能救护一切赞所蕴也十方诸众生普皆蒙饶益赞所利也我等所从来等陈远慕也我等先世福等伸投献也。

　　尔时诸梵天王偈赞佛已各作是言唯愿世尊转于法轮度脱众生开涅槃道时诸梵天王一心同声而说偈言。

世雄雨足尊　唯愿演说法　以大慈悲力
度苦恼众生

　　涅槃道即脱生死轮回之妙道也。

　　尔时大通智胜如来嘿然许之。

　　佛知时未至受请嘿然坐。

　　又诸比丘东南方五百万亿国土诸大梵王各自见宫殿光明照耀昔所未有欢喜踊跃生希有心即各相诣共议此事时彼众中有一大梵天王名曰大悲为诸梵众而说偈曰。

是事何因缘　而现如此相　我等诸宫殿
光明昔未有　为大德天生　为佛出世间
未曾见此相　当共一心求　过千万亿土
寻光共推之　多是佛出世　度脱苦众生

　　尔时五百万亿诸梵天王与宫殿俱各以衣祴盛诸天华共诣西北方推寻是相见大通智胜如来处于道场菩提𣗳下坐师子座诸天龙王乾闼婆紧那罗摩睺罗伽人非人等恭敬围绕及见十六王子请佛转法轮。

　　时诸梵天王头面礼佛绕百千匝即以天华而散佛上所散之华如须弥山并以供养佛菩提树华供养已各以宫殿奉上彼佛而作是言唯见哀愍饶益我等所献宫殿愿垂纳受尔时诸梵天王即于佛前一心同声以偈颂曰。

圣主天中王　迦陵频伽声　哀愍众生者
我等今敬礼　世尊甚希有　久远乃一现
一百八十劫　空过无有佛　三恶道充满
诸天众减少　今佛出于世　为众生作眼
世间所归趣　救护于一切　为众生之父
哀愍饶益者　我等宿福庆　今得值世尊

　　迦陵频伽云好音鸟其声清和感悦譬佛法音此天云百八十劫空过无佛南天云百三十劫乃得一见上天云昔无量劫空过无佛如此不同者信知佛身无所不在无时不现但随缘所感故有延促生灭之见耳为众生眼者开恶道昏迷也为众生父者作世间归趣也。

　　尔时诸梵天王偈赞佛已各作是言唯愿世尊哀愍一切转于法轮度脱众生时诸梵天王一心同声而说偈言。

大圣转法轮　显示诸法相　度苦恼众生
令得大欢喜　众生闻此法　得道若生天
诸恶道减少　忍善者增益

　　度苦恼众生令得大欢喜者失真沉妄故苦脱粘解缚故喜得道若生天者上或深造得道下或获福生天忍善者勉力为善也。

　　尔时大通智胜如来嘿然许之。

　　又诸比丘南方五百万亿国土诸大梵王各自见宫殿光明照耀昔所未有欢喜踊跃生希有心即各相诣共议此事以何因缘我等宫殿有此光曜而彼众中有一大梵天王名曰妙法为诸梵众而说偈言。

我等诸宫殿　光明甚威曜　此非无因缘
是相宜求之　过于百千劫　未曾见是相
为大德天生　为佛出世间

　　尔时五百万亿诸梵天王与宫殿俱各以衣祴盛诸天华共诣北方推寻是相见大通智胜如来处于道场菩提树下坐师子座诸天龙王乾闼婆紧那罗摩睺罗伽人非人等恭敬围绕及见十六王子请佛转法轮。

　　时诸梵天王头面礼佛绕百千匝即以天华而散佛上所散之华如须弥山并以供养佛菩提树华供养已各以宫殿奉上彼佛而作是言唯见哀愍饶益我等所献宫殿愿垂纳受尔时诸梵天王即于佛前一心同声以偈颂曰。

世尊甚难见　破诸烦恼者　过百三十劫
今乃得一见　诸饥渴众生　以法雨充满
昔所未曾见　无量智慧者　如优昙钵华
今日乃值遇　我等诸宫殿　蒙光故严饰
世尊大慈愍　唯愿垂纳受

　　尔时诸梵天王偈赞佛已各作是言唯愿世尊转于法轮令一切世间诸天魔梵沙门婆罗门皆获安隐而得度脱时诸梵天王一心同声以偈颂曰。

唯愿天人尊　转无上法轮　击于大法鼓
而吹大法螺　普雨大法雨　度无量众生
我等咸归请　当演深远音

　　鼓螺雨皆譬大法能号令警众利泽群物。

　　尔时大通智胜如来嘿然许之。

　　西南方乃至下方亦复如是。

　　尔时上方五百万亿国土诸大梵王皆悉自睹所止宫殿光明威曜昔所未有欢喜踊跃生希有心即各相诣共议此事以何因缘我等宫殿有斯光明时彼众中有一大梵天王名曰尸弃为诸梵众而说偈言。

今以何因缘　我等诸宫殿　威德光明曜
严饰未曾有　如是之妙相　昔所未闻见
为大德天生　为佛出世间

　　尔时五百万亿诸梵天王与宫殿俱各以衣祴盛诸天华共诣下方推寻是相见大通智胜如来处于道场菩提𣗳下坐师子座诸天龙王乾闼婆紧那罗摩睺罗伽人非人等恭敬围绕及见十六王子请佛转法轮。

　　时诸梵天王头面礼佛绕百千匝即以天华而散佛上所散之华如须弥山并以供养佛菩提𣗳华供养已各以宫殿奉上彼佛而作是言唯见哀愍饶益我等所献宫殿愿垂纳处时诸梵天王即于佛前一心同声以偈颂曰。

善哉见诸佛　救世之圣尊　能于三界狱
勉出诸众生　普智天人尊　哀愍群萌类
能开甘露门　广度于一切　于昔无量劫
空过无有佛　世尊未出时　十方常闇瞑
三恶道增长　阿修罗亦盛　诸天众转减
死多堕恶道　不从佛闻法　常行不善事
色力及智慧　斯等皆减少　罪业因缘故
失乐及乐想　住于邪见法　不识善仪则
不蒙佛所化　当堕于恶道　佛为世间眼
久远时乃出　哀愍诸众生　故现于世间
超出成正觉　我等甚欣庆　及余一切众
喜叹未曾有　我等诸宫殿　蒙光故严饰
今以奉世尊　唯垂哀纳受　愿以此功德
普及于一切　我等与众生　皆共成佛道

　　善哉见诸佛者此天过无量劫乃得一见故称善自庆也前谓三界为火宅者以众苦逼切为名此谓三界为狱者以业累击滞为名言救世勉狱赞悲愿也言普智广度赞智力也十方暗暝者无大智光明故由无智光则三恶增长天众转减不从佛闻法等者佛法能善性澄神外资色力内资智慧为善业因缘能致乐事能生乐想由其不闻故反之也乐想者猒苦想乐也末后一偈为广大回向。

　　尔时五百万亿诸梵天王偈赞佛已各白佛言唯愿世尊转于法轮多所安隐多所度脱时诸梵天王而说偈言。

世尊转法轮　击甘露法鼓　度苦恼众生
开示涅槃道　唯愿受我请　以大微妙音
哀愍而敷演　无量劫习法

　　前言甘露门此言甘露鼓皆取其能除苦恼惟门言悟入鼓言警发。

　　尔时大通智胜如来受十方诸梵天王及十六王子请即时三转十二行法轮。

　　三转者示相转劝修转作证转令入见修无学三位也示相者示四谛之行相使知向方即见道位也劝修者示四谛之功利使知修行即修道位也作证者示我已证汝亦应证即无学位也又三转者泛应三根若下根须三中根可二上根唯一若上上根则目击道存不容声矣有所谓十二教法轮有所谓十二行法轮教为能转行为所转依示劝证三转四谛即十二教法轮也依见修学三悟四谛即十二行法轮也旧谓于一转中令闻法者发生真圣慧眼及智明觉三转各四为十二行亦不离见修无学也。

　　若沙门婆罗门若天魔梵及余世间所不能转。

　　谓此等未能正证则虽转唯滞言诠。

　　谓是苦是苦集是苦灭是苦灭道。

　　示所转之相即四谛法也皆谓之苦者四谛因苦而设为灭苦之道故也生老病死等八现前逼恼曰苦烦恼结业召致未来八苦曰集此通三世谓过去集致现在苦现在集致未来苦也结业𥁞则生死八苦永𥁞曰灭治结业则修三十七道品曰道三十七品见净藏净眼文。

　　及广说十二因缘法无明缘行行缘识识缘名色名色缘六入六入缘触触缘受受缘爱爱缘取取缘有有缘生生缘老死忧悲苦恼无明灭则行灭行灭则识灭识灭则名色灭名色灭则六入灭六入灭则触灭触灭则受灭受灭则爱灭爱灭则取灭取灭则有灭有灭则生灭生灭则老死忧悲苦恼灭。

　　广四谛说十二缘也自无明缘行至生缘老死等示生起相即广苦集二谛而说也自无明灭至忧悲苦恼灭示修断相即广灭道二谛而说也四谛为下根聊陈粗相所本在迹十二缘为中根细观四谛所本在心谓性智本明妙湛精了由妄尘瞥起俄然晦昧名无明于无明体一念初动名行晦昧摇动则失彼精了粘湛发知故转智名识十二缘中此三为根本余九为支末相因以成三世之缘耳智本无知由识故知形为妄心谓之名乃六贼之主也性本无生由识故生形为幻质谓之色即四阴之依也则名色者识初托胎凝滑之相也由凝滑而具六根名六入根成出胎根与境交名触领纳前境名受有所受故爱心生而爱斯取之由爱取故惑业相结善恶有状名有由诸有(结为)三界之生因名生有生则老死苦恼随之矣此生起之相也将欲灭之以何为要耶当知彼无明者非实有体初一心源廓然妙湛由知见立知妄尘瞥起故有无明若知见无见则智性真净复还妙湛洞彻精了名无明灭则自行已下莫不皆灭盖本既不存末无所附此修断之相也夫四谛十二缘名一而义多有所谓小乘生灭四谛则依分假生死名苦烦恼及业名集择灭名灭生空智品名道有所谓大乘无作四谛则依变易生死名苦所知障名集无住涅槃名灭法空智品名道或曰八谛即合上言之又有无量四谛则依一乘圆顿而说即诸苦集明第一义外求灭道了无所得是谓四圣谛也十二缘亦如之故谛缘之法虽属二乘实通大乘其要皆为断生死本灭无明因使复还本明妙性而已凡为道看教当深明乎此。

　　佛于天人大众之中说是法时六百万亿那由他人以不受一切法故而于诸漏心得解脱皆得深妙禅定三明六通具八解脱。

　　此于初会闻法获益之利根也不受一切法者悟谛缘空了无所着也盖心本解脱有受故累性本明定有着故昏是以不受一切法故遂于诸漏心得解脱又得禅定三明六通然则圣凡一体迷悟同源人者苟能悟患累之由达汩昏之始果亦于法不受则禅定解脱六通三明皆可得矣。

　　第二第三第四说法时千万亿恒河沙那由他等众生亦以不受一切法故而于诸漏心得解脱从是已后诸声闻众无量无边不可称数。

　　此于次第闻法获益中下之根也利根一闻千悟中下多闻少悟故至于第三第四时乃获益也从是已后非一席说又有小根获益其数不计○此正叙请说法华也然前所请皆愿转无上轮而大通止说谛缘之法又待此请者诸佛说法皆自渐之顿藉权显实盖导之无渐则骇而不信非惟教不陵节亦欲学不躐等故也。

　　尔时十六王子皆以童子出家而作沙弥诸根通利智慧明了已曾供养百千万亿诸佛净修梵行求阿耨多罗三藐三菩提。

　　十六王子闻法获益于是出家复求大乘俱白佛言世尊是诸无量千万亿大德声闻皆已成就世尊亦当为我等说阿耨多罗三藐三菩提法我等闻已皆共修学世尊我等志愿如来知见深心所念佛自证知。

　　皆已成就谓已成就大志故请说大法我等志愿下自陈大志望说大法也如来知见即所谓一大事也。

　　尔时转轮圣王所将众中八万亿人见十六王子出家亦求出家王即听许。

　　尔时彼佛受沙弥请过二万劫已乃于四众之中说是大乘经名妙法莲华教菩萨法佛所护念。

　　过二万劫乃久嘿斯要以待机也则二万劫前且说方等般若之教偈云说六波罗蜜及诸神通事是也释迦现寿八十而四十年说般若等教大通现寿五百万亿那由他劫则宜于二万劫说也。

　　说是经已十六沙弥为阿耨多罗三藐三菩提故皆共受持讽诵通利。

　　欣乐大法敬奉宣明。

　　说是经时十六菩萨沙弥皆悉信受声闻众中亦有信解其余众生千万亿种皆生疑惑。

　　菩萨必信声闻或信众生不信所谓上士闻道勤而行之中士闻道若存若亡下士闻道大笑而已。

　　佛说是经于八千劫未曾休废说此经已即入静室住于禅定八万四千劫。

　　未曾休废者所谓炽然说无间说也。

　　是时十六菩萨沙弥知佛入室寂然禅定各升法座亦于八万四千劫为四部众广说分别妙法华经一一皆度六百万亿那由他恒河沙等众生示教利喜令发阿耨多罗三藐三菩提心为疑惑之众曲讲也十六王子表在缠八识十六菩萨表出缠八智然有十六者示以八正伏八邪也于八万劫各度多众者表既得大通之道则八万法门无所不通故非唯八正为妙智虽八邪亦妙智也非唯八正之能度虽八邪亦能度也所谓圣性无不通逆顺皆方便唯其如此故各能演妙至于穷劫各能度众至于恒沙不如是不足为大通之道大通智胜佛过八万四千劫已从三昧起往诣法座安详而坐普告大众是十六菩萨沙弥甚为希有诸根通利智慧明了已曾供养无量千万亿数诸佛于诸佛所常修梵行受持佛智开示众生令入其中汝等皆当数数亲近而供养之可其所说赞其德行使众亲附也。

　　所以者何若声闻辟支佛及诸菩萨能信是十六菩萨所说经法受持不毁者是人皆当得阿耨多罗三藐三菩提如来智慧。

　　三乘得妙则同归一乘。

　　妙法莲华经要解卷第八终
永乐北藏第 184 册 No. 1617 妙法莲华经要解（选录“要解”本文）(第1卷-第12卷)


　　妙法莲华经要解卷第九　　　　　旷十

　　温陵开元莲寺比丘　戒环　解

　　佛告诸比丘是十六菩萨常乐说是妙法华经一一菩萨所化六百万亿那由他恒河沙等众生世世所生与菩萨俱从其闻法悉皆信解以此因缘得值四万亿诸佛世尊于今不𥁞。

　　征昔所化会今之缘也所化之众常与师俱者为化缘深故以是得值亿万多佛其缘未𥁞今复相值。

　　诸比丘我今语汝彼佛弟子十六沙弥今皆得阿耨多罗三藐三菩提于十方国土现在说法有无量百千万亿菩萨声闻以为眷属其二沙弥东方作佛一名阿閦在欢喜国二名须弥顶。

　　陈十六王子成佛名迹也天地设位道运乎其中圣人法之以开物成务冒天下之道故八方之佛各依一方而示一德所以开物所以成务原始要终则天下之道无不冒矣东方震为动欢喜亦动也阿閦云无动须弥顶又无动之极也经云毁誉不动如须弥此佛出应群动而其体无动又在动国示即动而静也二佛并化其德相资故虽二名可以合释或曰八卦乃中夏之书引配竺教岂佛意耶李长者用释华严吕观文用释此章或者非之子复蹈袭何也曰竺夏一天下耳疆畿所及方位所同而卦乃天地自然之理独不同哉伏𦏁画之以示人吾佛象之以设法各默得其同耳今经虽无八卦之文显有八方之象借事明理乌乎不可而必拘墟诋呰非达士也昔五百应真各解佛言而问谁当佛意佛言皆非我意众曰不当佛意将无得罪佛言虽非我意各顺正理堪为圣教有福无罪吾唯守此以当或者之非。

　　东南方二佛一名师子音二名师子相。

　　东南巽为柔顺师子音者所说无畏师子相者所示无畏此佛以慈柔应物以无畏说法。

　　南方二佛一名虚空住二名常灭。

　　南方离为虚明虚空住者体至虚以应群实也常灭者了一切法当体虚凝即寂灭相不复更灭是谓常灭。

　　西南方二佛一名帝相二名梵相。

　　西南坤为资生帝相者神出而应物为帝梵净也此佛以神应物物资以生而其德常净不累于物。

　　西方二佛一名阿弥陁二名度一切世间苦恼。

　　西方兑为毁折阿弥陁云无量寿世间苦恼即生死无常也此佛于毁折之际示无量寿则了无生死以救度世间生死苦恼。

　　西北方二佛一名多摩罗䟦栴檀香神通二名须弥相。

　　西北干为刚健多摩罗栴檀香清远潜通以比神通须弥相亦无动义此佛神通应物如乾道不息寂然不动感而遂通。

　　北方二佛一名云自在二名云自在王。

　　北方坎为险䧟云自在谓无心而利物云自在王又自在之至也此佛以无缘慈覆阴利泽险难众生而无心无着如云之自在。

　　东北方佛名坏一切世间怖畏。

　　东北艮为万物成始成终之所始终之理在物为成坏在人为生死乃世间之所怖畏也此佛于生死畏中以一真凝常之道开觉群物使达其无始无终而入于不死不生则世间怖畏坏灭矣。

　　第十六我释迦牟尼佛于娑婆国土成阿耨多罗三藐三菩提。

　　释迦牟尼云能仁寂默谓其德仁济群类其道寂默无为以示化堪忍故号能仁此继东北方而特摽者大觉虽具成始成终之德而其道圆应不滞方隅无始无终为众德之总故也盖自无动而出应群动能柔能刚说示无畏虚己应物现寿运神乃至济险灭怖无非释迦随宜之行故历言八方佛德而以释迦总之斯乃范围天地曲成万物无方无体之至德也非成无上正道何以与此故曰释迦牟尼于娑婆国成阿耨菩提。

　　诸比丘我等为沙弥时各各教化无量百千万亿恒河沙等众生从我闻法为阿耨多罗三藐三菩提此诸众生于今有住声闻地者我常教化阿耨多罗三藐三菩提是诸人等应以是法渐入佛道。

　　明昔因今缘使知功行已深而成就之也举为沙弥所化明昔因也于今所化明今缘也应以是法渐入佛道即成就之也。

　　所以者何如来智慧难信难解。

　　释上既旷劫蒙教今犹渐入者以如来智慧难信解故然众生莫不有如来智慧而难解若此者尘习自障故也以今人观之幸闻正法不无宿因安知吾徒非智胜之遗尘非未来之弟子然缘障尚稠道果渺邈即旷劫蒙教今犹渐入者也若能勤进犹可庶几设复退堕又安知未来之期比前尘劫不复过于是数耶然则所谓难解者非佛智之难机自难耳。

　　尔时所化无量恒河沙等众生者汝等诸比丘及我灭度后未来世中声闻弟子是也。

　　上明蒙化之因此指所化之人。

　　我灭度后复有弟子不闻是经不知不觉菩萨所行自于所得功德生灭度想当入涅槃我于余国作佛更有异名是人虽生灭度之想入于涅槃而于彼土求佛智慧得闻是经唯以佛乘而得灭度更无余乘除诸如来方便说法。

　　上云未来声闻谓曾蒙化者此云复有弟子言未蒙化者其因缘展转终当遇佛而依一乘得度也余国作佛者示灭于此而应缘于彼也更有异名者华严云如来名迹应众生心各各不同于一四天下乃至十方各各十千是也。

　　诸比丘若如来自知涅槃时到众又清净信解坚固了达空法深入禅定便集诸菩萨及声闻众为说是经世间无有二乘而得灭度唯一佛乘得灭度耳。

　　前明始权此会终实也涅槃时到言化缘将毕众又清净言根机已熟众清净者已于藏教断惑除结也信坚固者已于通教心相体信也了达空法谓已悟般若深入禅定谓妙造玄源如此则诸病已除医方亦遣故废二权特明一实得灭度者得真常道果也。

　　比丘当知如来方便深入众生之性知其志乐小法深着五欲为是等故说于涅槃是人若闻则便信受。

　　为乐小者权说小果彼便信受如滞化城。

　　譬如五百由旬险难恶道旷绝无人怖畏之处。

　　譬诸生死烦恼恶道险难长远也五百由旬旧说尤多今取二乘断三界结惑离分段生死证有余涅槃是过三百由旬而至化城然尚滞变易生死若回心向大进至七地断𥁞习气是过四百由旬近于宝所又进八地已上断𥁞无明离变易生死证无余涅槃是过五百由旬到宝所也旷绝无人等譬生死长远无真知见妄起怖畏。

　　若有多众欲过此道至珍宝处。

　　譬三乘求佛。

　　有一导师聪慧明达善知险道通塞之相将道众人欲过此难。

　　导师指津之人譬释尊也通斯进之塞斯止之通譬断惑塞譬起障又善则通恶则塞乃可无难。

　　所将人众中路懈退白导师言我等疲极而复怖畏不能复进前路犹远今欲退还。

　　譬二乘求道难进易退。

　　导师多诸方便而作是念此等可愍云何舍大珍宝而欲退还作是念已以方便力于险道中过三百由旬化作一城告众人言汝等勿怖莫得退还今此大城可于中止随意所作若入是城快得安隐若能前至宝所亦可得去。

　　譬因二乘断三界结惑后息以小果而进之智地也随意所作即任力所能渐得入道之义。

　　是时疲极之众心大欢喜叹未曾有我等今者免斯恶道快得安隐。

　　称愿息之心故也于是众人前入化城生已度想生安隐想乐小忘大。

　　尔时导师知此人众既得止息无复疲倦即灭化城语众人言汝等去来宝处在近向者大城我所化作为止息耳。

　　化非真有故斯须即灭唯宝所为真权非实有故终竟而废唯一乘为实。

　　诸比丘如来亦复如是今为汝等作大导师知诸生死烦恼恶道险难长远应去应度若众生但闻一佛乘者则不欲见佛不欲亲近便作是念佛道长远久受勤苦乃可得成。

　　若但闻一乘而无权济则厌大而不欲见佛惮烦而忧其道远故须权济也上言恶道长远此言佛道长远者上以正见观众生此以倒见观佛道故也佛道初不远人本无修证特由生死背驰复之之难故见其长远惑业积障治之之难故见其勤苦则长远勤苦由倒妄起何关于道哉苟无生死无惑业则当体凝净何复何治长远之见勤苦之功了无所施矣昧者不知出此而致咎佛道遂生懈退大觉所以叙其倒见而诱进之。

　　佛知是心怯弱下劣以方便力而于中道为止息故说二涅槃。

　　中道即大小乘之中间也二涅槃即二乘涅槃下云二地是也。

　　若众生住于二地如来尔时即便为说汝等所作未办汝所住地近于佛慧当观察筹量所得涅槃非真实也但是如来方便之力于一佛乘分别说三如彼导师为止息故化作大城既知息已而告之言宝处在近此城非实我化作耳。

　　住于二地谓滞二乘权果而不知进故语之佛慧令观察筹量而进取实果也。

　　尔时世尊欲重宣此义而说偈言。

大通智胜佛　十劫坐道场　佛法不现前
不得成佛道　诸天神龙王　阿修罗众等
常雨于天华　以供养彼佛　诸天击天鼓
并作众技乐　香风吹萎华　更雨新好者
过十小劫已　乃得成佛道　诸天及世人
心皆怀踊跃　彼佛十六子　皆与其眷属
千万亿围绕　俱行至佛所　头面礼佛足
而请转法轮　圣师子法雨　充我及一切
世尊甚难值　久远时一现　为觉悟群生
震动于一切

　　圣师子者赞圣力无畏也世尊难值已下颂出世本怀而请法。

东方诸世界　五百万亿国　梵宫殿光曜
昔所未曾有　诸梵见此相　寻来至佛所
散华以供养　并奉上宫殿　请佛转法轮
以偈而赞叹　佛知时未至　受请默然坐
三方及四维　上下亦复尔　散华奉宫殿
请佛转法轮　世尊甚难值　愿以本慈悲
广开甘露门　转无上法轮　无量慧世尊
受彼众人请　为宣种种法　四谛十二缘
无明至老死　皆从生缘有　如是众过患
汝等应当知

　　无明至老死举十二因缘也皆从生缘有明无生即无众过患也。

宣畅是法时　六百万亿垓　得𥁞诸苦际
皆成阿罗汉

　　颂初会闻法获益之利根也风俗通云十万曰亿十亿曰兆十兆曰京十京曰垓垓为总大之数即所谓那由他也。

第二说法时　千万恒沙众　于诸法不受
亦得阿罗汉　从是后得道　其数无有量
万亿劫算数　不能得其边

　　颂次第获益中下之根。

时十六王子　出家作沙弥　皆共请彼佛
演说大乘法　我等及营从　皆当成佛道
愿得如世尊　慧眼第一净

　　小乘慧眼未免缘影求其第一清净无如世尊故愿得之。

佛知童子心　宿世之所行　以无量因缘
种种诸譬喻　说六波罗蜜　及诸神通事
分别真实法　菩萨所行道　说是法华经
如恒河沙偈

　　知童子心即前云深心所念佛自证知也说六波罗蜜等即前云过二万劫之事也六波罗蜜即般若教诸神通事即方等教且分别实法为大乘之始而已过是已后乃说法华然有如恒沙偈者妙法应机广略不同故释迦则一期而说灯明八十劫说大通八千劫说今经止于二十八品常不轻于威音则闻二十千万亿偈喜见于日月净明德则闻八百万亿阿閦婆偈盖各随其缘之赊促根之广狭故说有丰约其实称性之法无所终穷是以华严有三部之文而一字法门书海墨而不𥁞则恒沙之偈不为多也。

彼佛说经已　静室入禅定　一心一处坐
八万四千劫　是诸沙弥等　知佛禅未出
为无量亿众　说佛无上慧　各各坐法座
说是大乘经　于佛宴寂后　宣扬助法化
一一沙弥等　所度诸众生　有六百万亿
恒河沙等众　彼佛灭度后　是诸闻法者
在在诸佛土　常与师俱生

　　因法华缘世世相值。

是十六沙弥　具足行佛道　今现在十方
各得成正觉　尔时闻法者　各在诸佛所
其有住声闻　渐教以佛道　我在十六数
曾亦为汝说　是故以方便　引汝趣佛慧

　　明远缘深功而成就之也。

以是本因缘　今说法华经　令汝入佛道
慎勿怀惊惧　譬如险恶道　迥绝多毒兽
又复无水草　人所怖畏处　无数千万众
欲过此险道　其路甚旷远　经五百由旬

　　毒兽譬生死烦恼水草譬菩提资粮。

时有一导师　强识有智慧　明了心决定
在险济众难　众人皆疲倦　而白导师言
我等今顷之　于此欲退还　导师作是念
此辈甚可愍　如何欲退还　而失大珍宝
寻时思方便　当设神通力　化作大城郭
庄严诸舍宅　周匝有园林　渠流及浴池
重门高楼阁　男女皆充满　即作是化已
慰众言勿惧　汝等入此城　各可随所乐

　　前止云化作一城即通譬道果此又云郭及舍宅男女等者详譬果中德用也国邑有城重城为郭城以郭为防果以德为辅舍宅譬依止之德以毕竟空寂为庄严园林譬庇赖之德以无漏法𣗳为周匝浴池譬洁净之德以八解定水为渠流楼阁譬超达之德以空无相无作为重门男女充满即所谓善心诚实男慈悲心为女也然此譬二乘果德而有似大乘之德者乃以似量权进之耳故总依化城为言及乎即灭化城则此等皆灭譬二乘之德曾无实证终归坏灭也世之学者以比智知道以似量见性缘无实证亦若是矣。

诸人既入城　心皆大欢喜　皆生安隐想
自谓已得度　导师知息已　集众而告言
汝等当前进　此是化城耳　我见汝疲极
中路欲退还　故以方便力　权化作此城
汝今勤精进　当共至宝所　我亦复如是
为一切导师　见诸求道者　中路而懈废
不能度生死　烦恼诸险道　故以方便力
为息说涅槃　言汝等苦灭　所作皆已办

　　此云已办乃权进之及其住于二地即实说未办。

既知到涅槃　皆得阿罗汉　尔乃集大众
为说真实法

　　如科。

诸佛方便力　分别说三乘　唯有一佛乘
息处故说二　今为汝说实　汝所得非灭

　　此令观察筹量所得非真。

为佛一切智　当发大精进　汝证一切智
十力等佛法　具三十二相　乃是真实灭

　　勉之令趣实果也。

诸佛之导师　为息说涅槃　既知是息已
引入于佛慧

　　总结化城一品意义也。

　　妙法莲华经要解卷第九终
永乐北藏第 184 册 No. 1617 妙法莲华经要解（选录“要解”本文）(第1卷-第12卷)


　　妙法莲华经要解卷第十　　　　　远一

　　温陵开元莲寺比丘　戒环　解

　　五百弟子授记品第八

　　三周说法各随机领悟而述成与记前化城品因缘说一周以被下根满慈与五百罗汉等于此领悟佛为述成与记故曰五百授记品然此先记满慈次记五百千二之众而特取五百名品者满慈乃大弟子内秘外现为众标领虽先与记非是当机又千二居末不当名品故也十大弟子无非上根领悟得记本无先后但各专一德随机总众耳满慈说法第一而五百罗汉常说无上道故号为普明是当说法之机故以满慈总之如阿难罗云亦大弟子而总学众各有以也。

　　尔时富楼那弥多罗尼子从佛闻是智慧方便随宜说法又闻授诸大弟子阿耨多罗三藐三菩提记复闻宿世因缘之事复闻诸佛有大自在神通之力得未曾有心净踊跃即从座起到于佛前头面礼足却住一面瞻仰尊颜目不暂舍。

　　闻智慧方便随宜说法通领三周之说也又闻大记通领舍利弗等受记事也复闻因缘即别领大通王子之事复闻神力别领导师神化之事罕闻故得未曾有惑除故心净踊跃于是避座致恭而后申叹发誓。

　　而作是念世尊甚奇特所为希有随顺世间若干种性以方便知见而为说法㧞出众生处处贪着我等于佛功德言不能宣唯佛世尊能知我等深心本愿。

　　前乃经家叙置此正满慈之辞言奇特希有至处处贪着总叹三周说法也我等于佛功德言不能宣总叹授记乃至导师神化之德不能备宣也唯佛世尊已下申本愿而誓护持也深心本愿谓精进护持助宣佛法乃至过去未来助宣之事非谓愿求记也。

　　尔时佛告诸比丘汝等见是富楼那弥多罗尼子不我常称其于说法人中最为第一亦常叹其种种功德精进护持助宣我法能于四众示教利喜具足解释佛之正法而大饶益同梵行者自舍如来无能尽其言论之辩述成其深心本愿也问众见不者以众等徒知满慈之迹而不知其深行故开端以示之说法第一述其正行也种种功德述其众行也精进护持述其本愿也言论之辩述其才辩也。

　　汝等勿谓富楼那但能护持助宣我法亦于过去九十亿诸佛所护持助宣佛之正法于彼说法人中亦最第一又于诸佛所说空法明了通达得四无碍智常能审谛清净说法无有疑惑具足菩萨神通之力随其寿命常修梵行彼佛世人咸皆谓之实是声闻而富楼那以斯方便饶益无量百千众生又化无量阿僧祇人令立阿耨多罗三藐三菩提为净佛土故常作佛事教化众生。

　　上总述此广陈也举九十亿佛所即广陈护宣远因也于佛空法明了通达者非若二乘滞于断空也得四无碍清净说法者如所如说不泥名相也菩萨神通非二乘比也随其寿命言𥁞形寿也令立菩提者令于正道有立也为净佛土故化众生者藉利他行成己行也故净名云菩萨随所化众生而取佛土所谓净佛土者自净其心以致佛土之净也为净佛土而必须教化众生者要即尘劳而能净非若二乘厌尘劳以求净也由是观之其本乃大权圣人示现弘法耳故偈以内秘外现颂之。

　　诸比丘富楼那亦于七佛说法人中而得第一今于我所说法人中亦为第一于贤劫中当来诸佛说法人中亦复第一而皆护持助宣佛法亦于未来护持助宣无量无边诸佛之法教化饶益无量众生令立阿耨多罗三藐三菩提为净佛土故常勤精进教化众生渐渐具足菩萨之道。

　　上陈远因此举三世皆明说法宣化之深行也七佛即毗婆尸尸弃毗舍浮拘留孙拘那含迦叶释迦是也上三属前劫下四属今劫三劫三千佛始于妙光佛末法出家修道闻五十三佛名深心仰慕复化他人满三千众深心敬礼即超多劫生死之罪得证佛果其初千人于庄严劫成佛华光为首至毗舍浮是也其次千人于贤劫成佛拘留孙为首至楼至是也其后千人于星宿劫成佛日光为首至须弥相是也。

　　过无量阿僧祇劫当于此土得阿耨多罗三藐三菩提号曰法明如来应供正遍知明行足善逝世间解无上士调御丈夫天人师佛世尊。

　　满慈既于多佛植因之远而犹过僧祇劫乃得菩提号法明者谓于无数劫量法门一时明达即成佛道非如情见久远劫也华严记发心菩萨过千不可说劫当得作佛号清净心论谓明达如是劫量法门总清净故正此意也余记劫数深意并同。

　　其佛以恒河沙等三千大千世界为一佛土七宝为地地平如掌无有山陵溪涧沟壑七宝台观充满其中诸天宫殿近处虚空人天交接两得相见无诸恶道亦无女人一切众生皆以化生无有[婬-壬+(工/山)]欲。

　　此皆依报清净之相由因中常修梵行广化众生令立正道故果地无邪秽之事而交接皆上善之人也。

　　得大神通身出光明飞行自在志念坚固精进智慧普皆金色三十二相而自庄严。

　　既以化生离诸欲染故本来体相净妙若此如是妙体人固有之特为粗浊欲恶染蔽而已故阿难曰欲气粗浊腥臊交遘不能发生胜净妙明紫金光聚苟断欲爱不受胎生则本来体相无复染蔽通光庄严自能发现以世考之精华之气或化列星吐纳之人犹能轻举则滓浊既𥁞妙体精明飞行自在无足疑矣。

　　其国众生常以二食一者法喜食二者禅悦食。

　　不由胎藏故不假段食唯餐采法喜禅悦而已。

　　有无量阿僧祇千万亿那由他诸菩萨众得大神通四无碍智善能教化众生之类其声闻众算数校计所不能知皆得具足六通三明及八解脱。

　　上明国土人民此明同德法似满慈具足菩萨神通之力得四无碍智审谛说法教化众生明了通达故报缘法众其德皆类。

　　其佛国土有如是等无量功德庄严成就。

　　结前也。

　　劫名宝明国名善净其佛寿命无量阿僧祇劫法住甚久佛灭度后起七宝塔遍满其国劫有法宝真明故名宝明国无女人恶道故名善净由三世说法续佛寿命故佛寿无量法住甚久灭后起塔遍满其国又以余德散沾也。

　　尔时世尊欲重宣此义而说偈言。

诸比丘谛听　佛子所行道　善学方便故
不可得思议　知众乐小法　而畏于大智
是故诸菩萨　作声闻缘觉　以无数方便
化诸众生类　自说是声闻　去佛道甚远
度脱无量众　皆悉得成就　虽小欲懈怠
渐当令作佛　内秘菩萨行　外现是声闻
少欲猒生死　实自净佛土　示众有三毒
又现邪见相　我弟子如是　方便度众生
若我具足说　种种现化事　众生闻是者
心则怀疑惑

　　此通举诸大弟子权应之德述成满慈内秘外现之行也自善学方便至度无量众悉得成就皆权应之德也小欲懈怠渐令作佛言善化也少欲厌生死则外现之事实自净佛土则内秘之事示三毒现邪见等者诸大弟子权迹皆由示化彼类如舍利弗与罗度争胜即示瞋也难陁爱妇示贪也调达害佛示痴也是谓三毒憍陈如三迦叶等昔为外道即现邪见也其大权难测故闻者疑惑。

今此富楼那　于昔千亿佛　勤修所行道
宣护诸佛法　为求无上慧　而于诸佛所
现居弟子上　多闻有智慧　所说无所畏
能令众欢喜　未曾有疲倦　而以助佛事
已度大神通　具四无碍智　知诸根利钝
常说清净法　演畅如是义　教诸千亿众
令住大乘法　而自净佛土　未来亦供养
无量无数佛　护助宣正法　亦自净佛土
常以诸方便　说法无所畏　度不可计众
成就一切智　供养诸如来　护持法宝藏

　　通颂三世宣护之行也现居弟子上者谓于诸佛所皆示现为众标领也度大神通言已超越小圣也。

其后得成佛　号名曰法明　其国名善净
七宝所合成　劫名为宝明　菩萨众甚多
其数无量亿　皆度大神通　威德力具足
充满其国土　声闻亦无数　三明八解脱
得四无碍智　以是等为僧　其国诸众生
[婬-壬+(工/山)]欲皆已断　纯一变化生　具相庄严身
法喜禅悦食　更无余食想　无有诸女人
亦无诸恶道

　　通颂劫国众德文义同前以是等为僧者言其国僧众皆三明四智无凡流也。

富楼那比丘　功德悉成满　当得斯净土
贤圣众甚多　如是无量事　我令但略说

　　尔时千二百阿罗汉心自在者作是念我等欢喜得未曾有若世尊各见授记如余大弟子者不亦快乎。

　　佛知此等心之所念告摩诃迦叶是千二百阿罗汉我今当现前次第与授阿耨多罗三藐三菩提记。

　　迦叶为众上首故告之。

　　于此众中我大弟子憍陈如比丘当供养六万二千亿佛然后得成为佛号曰普明如来应供正遍知明行足善逝世间解无上士调御丈夫天人师佛世尊。

　　憍陈最初得度为众首故特记之号普明者偈云常放大光明一切之所敬又云常说无上道故号曰普明谓以智慧明破诸痴暗普使众生明了法性即今住世应真之首也。

　　其五百阿罗汉优楼频螺迦叶伽耶迦叶那提迦叶迦留陁夷优陁夷阿㝹楼䭾离婆多劫宾那薄拘罗周陁莎伽陁等皆当得阿耨多罗三藐三菩提𥁞同一号名曰普明。

　　五百威德具足为千二之杰故又别记目连记末云我诸弟子威德具足其𢾗五百即此也余七百众但于前通许于颂通记优楼频螺等即序分所列罗汉上首详略互举也同号普明以德同故。

　　尔时世尊欲重宣此义而说偈言。

憍陈如比丘　当见无量佛　过阿僧祇劫
乃成等正觉　常放大光明　具足诸神通
名闻遍十方　一切之所敬　常说无上道
故号为普明

　　颂正报也常放大法光明普照迷暗也。

其国土清净　菩萨皆勇猛　咸升妙楼阁
游诸十方国　以无上供具　奉献于诸佛
作是供养已　心怀大欢喜　须㬰还本国
有如是神力

　　颂依报也。

佛寿六万劫　正法住倍寿　像法复倍是

　　颂化缘也。

法灭天人忧　其五百比丘　次第当作佛
同号曰普明

　　前法既灭天人失望则后佛继出安隐天人。

转次而授记　我灭度之后　某甲当作佛
其所化世间　亦如我今日

　　此详记五百次第出兴事也我灭度之后等乃五百转次相授之辞以转次不一不可定指故云某甲非谓释迦指五百众释迦次补自当弥勒也。

国土之严净　及诸神通力　菩萨声闻众
正法及像法　寿命劫多少　皆如上所说

　　五百依正之果皆如憍陈。

迦叶汝已知　五百自在者　余诸声闻众
亦当复如是

　　引五百之事而例记七百之众通为千二之记。

其不在此会　汝当为宣说

　　令迦叶宣扬胜事以勉后进。

　　尔时五百阿罗汉于佛前得授记已欢喜踊跃即从座起到于佛前头面礼足悔过自责世尊我等常作是念自谓已得究竟灭度今乃知之如无智者所以者何我等应得如来智慧而便自以小智为足。

　　悔责者悔昔之失庆今之得也如来智慧即一切种智我等应得而悔不早悟。

　　世尊譬如有人至亲友家醉酒而卧是时亲友官事当行以无价宝珠系其衣里与之而去其人醉卧都不觉知起已游行到于他国为衣食故勤力求索甚大艰难若少有所得便以为足。

　　亲友系珠譬佛预十六菩萨时为说法华结大乘因也醉酒而卧譬我预千万亿众时皆生疑惑昏昏如醉也官事当行即佛化将毕余处利生公而不党故譬官事起已游行转迷也到于他国弃本也为衣食等乐小也。

　　于后亲友会遇见之而作是言咄哉丈夫何为衣食乃至如是我昔欲令汝得安乐五欲自恣于某年日月以无价宝珠系汝衣里今故现在而汝不知勤苦忧恼以求自活甚为痴也汝今可以此宝贸易所须常可如意无所乏短。

　　亲友会遇譬今复值佛咄叱警戒譬呵小进大言丈夫者指大乘种性而警进之也余意如下合显贸易所须譬即性发挥当得大利也以时物迁货曰贸以有易无曰易。

　　佛亦如是为菩萨时教化我等令发一切智心而寻废忘不知不觉既得阿罗汉道自谓灭度资生艰难得少为足一切智愿犹在不失。

　　令发智心而废忘不觉如系珠醉卧也既得罗汉而未离法缚是资生艰难也智愿不失如衣珠现在。

　　今者世尊觉悟我等作如是言诸比丘汝等所得非究竟灭我久令汝等种佛善根以方便故示涅槃相而汝谓为实得灭度。

　　合咄叱警戒也。

　　世尊我今乃知实是菩萨得受阿耨多罗三藐三菩提记以是因缘甚大欢喜得未曾有合货宝如意也。

　　尔时阿若憍陈如等欲重宣此义而说偈言。

我等闻无上　安隐受记声　欢喜未曾有
礼无量智佛　今于世尊前　自悔诸过咎
于无量佛宝　得少涅槃分　如无智愚人
便自以为足

　　颂得记欢喜悔过自责也。

譬如贫穷人　往至亲友家　其家甚大富
具设诸肴膳　以无价宝珠　系着内衣里
默与而舍去　时卧不觉知　是人既已起
游行诣他国　求衣食自济　资生甚艰难
得少便为足　更不愿好者　不觉内衣里
有无价宝珠　与珠之亲友　后见此贫人
苦切责之已　示以所系珠　贫人见此珠
其心大欢喜　富有诸财物　五欲而自恣
我等亦如是　世尊于长夜　常愍见教化
令种无上愿　我等无智故　不觉亦不知
得少涅槃分　自足不求余
今佛觉悟我　言非实灭度　得佛无上慧
尔乃为真灭　我今从佛闻　受记庄严事
及转次受决　身心遍欢喜

　　以记为决谓决定道果也。

　　妙法莲华经授学无学人记品第九

　　此记小声闻众也旧说裂此为二谓学与无学然无学即罗汉已在千二之记不当重列此即学于无学小声闻而已研真断惑名学真穷惑尽名无学此未得无学而亦预佛记者若有闻法者无一不成佛故也。

　　尔时阿难罗睺罗而作是念我等每自思惟设得受记不亦快乎。

　　阿难多闻护持法藏罗云密行皆大弟子而与学众同授记者示彼亦内秘外现密行之俦也观学众记云当供微尘𢾗佛护持法藏即与阿难罗云同德故以二师总之。

　　即从座起到于佛前头面礼足俱白佛言世尊我等于此亦应有分唯有如来我等所归又我等为一切世间天人阿修罗所见知识阿难常为侍者护持法藏罗睺罗是佛之子若佛见授阿耨多罗三藐三菩提记者我愿既满众望亦足。

　　阿难罗云亲迩于佛既为众所见知若不得记则无塞众望也菩萨为通达佛道无所不现故净名佛道品以法喜为妻慈悲为女诚善为男而释迦所以有耶输罗云皆为示现非同世俗妻子也。

　　尔时学无学声闻弟子二千人皆从座起偏袒右肩到于佛前一心合掌瞻仰世尊如阿难罗睺罗所愿住立一面。

　　尔时佛告阿难汝于来世当得作佛号山海慧自在通王如来应供正遍知明行足善逝世间解无上士调御丈夫天人师佛世尊当供养六十二亿诸佛护持法藏然后得阿耨多罗三藐三菩提。

　　山海慧自在通王者高莫逾于山深莫浚于海阿难宿持法藏多闻博达智慧等之于诸法中得大通达自在如王故得果以因为号当供多佛护持法藏然后成佛盖其本愿也。

　　教化二十千万亿恒河沙诸菩萨等令成阿耨多罗三藐三菩提。

　　阿难当来作成如此其多者为宿持法藏化缘深故。

　　国名常立胜幡其土清净琉璃为地劫名妙音遍满。

　　幡表尊胜之德阿难多闻第一故国名常立胜幡宣传法藏故劫名妙音遍满为由法音宣流也。

　　其佛寿命无量千万亿阿僧祇劫若人于千万亿无量阿僧祇劫中算𢾗校计不能得知正法住世倍于寿命像法住世复倍正法。

　　佛寿无量劫而正像之法又复倍倍者由其宣传法藏因力绵远也问寿劫之说悠然不穷何所据依视不睹睫况渺冥乎曰万物死生而不亡者存寿有终穷乎古今代谢而曾无纪极劫有终穷乎圣人离死生至道无代谢则虽倍倍之劫未足尽其灵长矣。

　　阿难是山海慧自在通王佛为十方无量千万亿恒河沙等诸佛如来所共赞叹称其功德。

　　为其护持法藏报得殊胜名闻十方故。

　　尔时世尊欲重宣此义而说偈云。

我今僧中说　阿难持法者　当供养诸佛
然后成正觉　号曰山海慧　自在通王佛
其国土清净　名常立胜幡　教化诸菩萨
其𢾗如恒沙　佛有大威德　名闻满十方
寿命无有量　以愍众生故　正法倍寿命
像法复倍是　如恒河沙等　无𢾗诸众生
于此佛法中　种佛道因缘

　　颂文大意同前佛有大威德名闻满十方颂诸佛共叹也寿命无有量以愍众生故非徒羡久生也众生于法中种佛道因缘者能持法藏故群类资焉。

　　尔时会中新发意菩萨八千人咸作是念我等尚不闻诸大菩萨得如是记有何因缘而诸声闻得如是决。

　　阿难果号劫国教化作成等事特异众记初心不知远因故疑其何缘而得。

　　尔时世尊知诸菩萨心之所念而告之曰诸善男子我与阿难等于空王佛所同时发阿耨多罗三藐三菩提心阿难常乐多闻我常勤精进是故我已得成阿耨多罗三藐三菩提而阿难护持我法亦护将来诸佛法藏教化成就诸菩萨众其本愿如是故获斯记。

　　此告其远因以同发心功深愿广宜得是记也校其远因则功已齐佛但彼愿护持法藏故常乐多闻佛愿成道利生故常勤精进由是佛已成道而阿难尚须护法教化然后成佛盖其本愿如是非由根智胜劣而有先后也俱舍论说空王佛乃释迦三僧祇劫中间所逢之佛。

　　阿难面于佛前自闻授记及国土庄严所愿具足心大欢喜得未曾有即时忆念过去无量千万亿诸佛法藏通达无碍如今所闻亦识本愿。

　　即时忆念等者因佛与记又叙往因于是得法性觉自在三昧能忆过佛法藏又识本昔愿持之因也。

　　尔时阿难而说偈言。

世尊甚希有　令我念过去　无量诸佛法
如今日所闻　我今无复疑　安住于佛道
方便为侍者　护持诸佛法

　　谢记自励也既识本愿所以无疑而益勤方便。

　　尔时佛告罗㬋罗汝于来世当得作佛号蹈七宝华如来应供正遍知明行足善逝世间解无上士调御丈夫天人师佛世尊。

　　蹈七宝花乃妙净密行之应也。

　　当供养十世界微尘等数诸佛如来常为诸佛而作长子犹如今也。

　　作长子者常以密行继续佛道也如华严以普贤为长子亦表大行能建佛家法也盖弘道以德行为尚故儒门四科亦先德行。

　　是蹈七宝华佛国土庄严寿命劫𢾗所化弟子正法像法亦如山海慧自在通王如来无异亦为此佛而作长子过是已后当得阿耨多罗三藐三菩提。

　　多闻密行常相资故罗云国劫正像之果并同阿难而当来亦为阿难长子。

　　尔时世尊欲重宣此义而说偈言。

我为太子时　罗睺为长子　我今成佛道
受法为法子　于未来世中　见无量亿佛
皆为其长子　一心求佛道

　　记罗云继续佛道绵绵不绝也。

罗睺罗密行　唯我能知之　现为我长子
以示诸众生　无量亿千万　功德不可𢾗
安住于佛法　以求无上道

　　隐大权之迹而示现为佛子功德不可𢾗唯佛能知之是谓密行也。

　　尔时世尊见学无学二千人其意柔软寂然清净一心观佛佛告阿难汝见是学无学二千人不唯然已见。

　　此亦昔日所化故今与记其意柔软谓根机已熟问其见不默示昔因也而阿难多闻博达固已默知。

　　阿难是诸人等当供养五十世界微尘𢾗诸佛如来恭敬尊重护持法藏末后同时于十方国各得成佛皆同一号名曰宝相如来应供正遍知明行足善逝世间解无上士调御丈夫天人师佛世尊。

　　二千果号皆同以因同也了学无学即证实相是谓宝相。

　　寿命一劫国土庄严声闻菩萨正法像法皆悉同等。

　　言二千同时成佛依报法化皆同。

　　尔时世尊欲重宣此义而说偈言。

是二千声闻　今于我前住　悉皆与授记
未来当成佛　所供养诸佛　如上说尘数
护持其法藏　后当成正觉　各于十方国
悉同一名号　俱时坐道场　以证无上慧
皆名为宝相　国土及弟子　正法与像法
悉等无有异　咸以诸神通　度十方众生
名闻普周遍　渐入于涅槃

　　名闻周遍渐入涅槃者出兴功成则反一无迹佛佛然也。

　　尔时学无学二千人闻佛授记欢喜踊跃而说偈言。

世尊慧灯明　我闻授记音　心欢喜充满
如甘露见灌

　　慧灯明赞也闻记欢喜谢也。

　　妙法莲华经法师品第十

　　能持正法足以师人谓之法师此授广记以圆该前记而号法师品者所以广记持经之人而推尊之故也经举现前八部四众等类及佛灭后闻经随喜皆与授记是谓广记前虽对三周法授三根记而[(冰-水+〡)*ㄆ]机未尽故此圆该乃圆教之统要也既为统要允属正宗而旧科于此遂分流通亦随所见。

　　尔时世尊因药王菩萨告八万大士药王汝见是大众中无量诸天龙王夜叉乾闼婆阿修罗迦楼罗紧那罗摩睺罗伽人与非人及比丘比丘尼优婆塞优婆夷求声闻者求辟支佛者求佛道者如是等类咸于佛前闻妙法华经一偈一句乃至一念随喜者我皆与授记当得阿耨多罗三藐三菩提。

　　将授广记而因药王告大士者以广记渺漠法利胜妙非深知宿契及大菩萨无能证知故也药王即喜见菩萨久持此经烧身然臂可谓深知宿契矣八万大士即经首八万菩萨现前八部四众皆与授记者所谓若有闻法者无一不成佛也。

　　佛告药王又如来灭度之后若有人闻妙法华经乃至一偈一句一念随喜者我亦与授阿耨多罗三藐三菩提记。

　　言灭后有人则其机未兆亦悬记之则此品广记无所不圆无所不该矣。

　　若复有人受持读诵解说书写妙法华经乃至一句于此经卷敬视如佛种种供养华香璎珞末香涂香烧香缯盖幢幡衣服伎乐乃至合掌恭敬药王当知是诸人等已曾供养十万亿佛于诸佛所成就大愿愍众生故生此人间。

　　自受持读诵至合掌恭敬为六种法师一受持二读三诵四解说五书写六供养能备六种难故必由供佛宿福及大愿也。

　　药王若有人问何等众生于未来世当得作佛应示是诸人等于未来世必得作佛。

　　令药王宣明胜因也。

　　何以故若善男子善女人于法华经乃至一句受持读诵解说书写种种供养经卷华香璎珞抹香涂香烧香缯盖幢幡衣服伎乐合掌恭敬是人一切世间所应瞻奉应以如来供养而供养之当知此人是大菩萨成就阿耨多罗三藐三菩提哀愍众生愿生此间广演分别妙法华经何况尽能受持种种供养者。

　　释上以显缘胜人尊故当作佛但于一句能具六种法师之功犹足推尊瞻奉而当成菩提况于一经尽能受持则其缘愈胜其人愈尊其作佛必矣。

　　药王当知是人自舍清净业报于我灭度后愍众生故生于恶世广演此经。

　　自舍净报者当是净土果人示生恶世。

　　若是善男子善女人我灭度后能窃为一人说法华经乃至一句当知是人则如来使如来所遣行如来事何况于大众中广为人说使即将命之人遣有付托之义此令敬持经人视同将如来命为如来付托赞扬大事宜在尊尚也。

　　药王若有恶人以不善心于一劫中现于佛前常毁骂佛其罪尚轻若人以一恶言毁呰在家出家读诵法华经者其罪甚重。

　　万德慈尊不可毁也然毁之其罪尚轻者以无能损故毁持经之人其罪尤重者以断佛种故。

　　药王其有读诵法华经者当知是人以佛庄严而自庄严则为如来肩所荷担其所至方应随向礼一心合掌恭敬供养尊重赞叹华香璎珞抹香涂香烧香缯盖幢幡衣服肴馔作诸伎乐人中上供而供养之应持天宝而以散之天上宝聚应以奉献。

　　以佛庄严而自庄严者谓具佛众德也则为如来肩所荷担者谓佛所尊重也佛尚尊之则人者固当随方钦向尊重之也。

　　所以者何是人欢喜说法须㬰闻之即得究竟阿耨多罗三藐三菩提故。

　　征释所应尊重之意也。

　　尔时世尊欲重宣此义而说偈言。

若欲住佛道　成就自然智　常当勤供养
受持法华者

　　自然智即本觉真智也欲住佛道成就此智必藉法师发明故当勤供养持法华者。

其有欲疾得　一切种智慧　当受持是经
并供养持者

　　一切种智即诸佛果智也欲求佛果疾得此智必依此经修证故当持是经并供持者。

若有能受持　妙法华经者　当知佛所使
愍念诸众生

　　颂于诸佛所成就大愿愍众生故生此人间。

诸有能受持　妙法华经者　舍于清净土
愍众故生此　当知如是人　自在所欲生
能于此恶世　广说无上法　应以天华香
及天宝衣服　天上妙宝聚　供养说法者

　　颂是人自舍清净业报等自在所欲生者所欲生处随愿自在。

吾灭后恶世　能持是经者　当合掌礼敬
如供养世尊　上馔众甘美　及种种衣服
供养是佛子　冀得须㬰闻

　　此令推尊以求妙法。

若能于后世　受持是经者　我遣在人中
行于如来事

　　非如来遣则莫之能。

若于一劫中　常怀不善心　作色而骂佛
获无量重罪　其有读诵持　是法华经者
须㬰加恶言　其罪复过彼

　　如科。

有人求佛道　而于一劫中　合掌在我前
以无数偈赞　由是赞佛故　得无量功德
叹羙持经者　其福复过彼

　　显赞羙之福也。

于八十亿劫　以最妙色声　及与香味触
供养持经者　如是供养已　若得须㬰闻
则应自欣庆　我今获大利

　　颂花香伎乐人中上供等文于八十亿劫言不倦持久之志以冀须㬰之闻须㬰闻之即得菩提故为大利。

药王今告汝　我所说诸经　而于此经中
法华最第一　故宜信向也

　　尔时佛复告药王菩萨摩诃萨我所说经典无量千万亿已说今说当说而于其中此法华经最为难信难解。

　　已说即般若等今说即法华当说即涅槃而独法华所诠皆妙法所示皆实相非众生知见所以难信是诸佛秘要所以难解也。

　　药王此经是诸佛秘要之藏不可分布妄授与人诸佛世尊之所守护从昔已来未曾显说而此经者如来现在犹多怨嫉况灭度后秘密法要妄授则上慢退席显说则穷子怖父而怨诽憎嫉生焉如来现在尚尔况灭后恶世可不择机。

　　药王当知如来灭后其能书持读诵供养为他人说者如来即为以衣覆之又为他方现在诸佛之所护念是人有大信力及志愿力诸善根力当知是人与如来共宿则为如来手摩其头。

　　是经难得闻信受者亦难故凡书持读说非假如来覆护及自有信愿善根莫之能矣为如来衣覆谓得佛忍力也与如来共宿谓栖心同佛也为如来摩顶谓蒙佛慰安也如此故能于后恶世持说是法。

　　药王在在处处若说若读若诵若书若经卷所住之处皆应起七宝塔极令高广严饰不须复安舍利所以者何此中已有如来全身三周开示及余助显无非如来全身也此塔应以一切华香璎珞缯盖幢幡伎乐歌颂供养恭敬尊重赞叹若有人得见此塔礼拜供养当知是等皆近阿耨多罗三藐三菩提为其因正而缘胜故也。

　　药王多有人在家出家行菩萨道若不能得见闻读诵书持供养是法华经者当知是人未善行菩萨道若有得闻是经典者乃能善行菩萨之道。

　　行菩萨道而不闻是经如欲济渴而不知须水也。

　　其有众生求佛道者若见若闻是法华经闻已信解受持者当知是人得近阿耨多罗三藐三菩提。

　　如人凿井已近泉源。

　　药王譬如有人渴乏须水于彼高原穿凿求之犹见干土知水尚远施功不已转见湿土遂渐至泥其心决定知水必近。

　　高原凿水譬修菩萨道不得其要犹见干土施功不已譬从干慧地由渐而进转见湿土喻历闻般若遂渐至泥喻初闻法华然尚滞修习则于佛智水近之而已若夫脱然造其真源则妙湛圆发不劳功用视前所为皆滓浊矣经不言此者所谓引而不发使其自进盖无功用处不容言谕也。

　　菩萨亦如是若未闻未解未能修习是法华经当知是人去阿耨多罗三藐三菩提尚远若得闻解思惟修习必知得近阿耨多罗三藐三菩提所以者何一切菩萨阿耨多罗三藐三菩提皆属此经。

　　佛果菩提皆属此经则未闻未解安可得道。

　　此经开方便门示真实相是法华经藏深固幽远无人能到今佛教化成就菩萨而为开示。

　　开方便门犹凿井也示真实相犹见水也法华经藏即众生如来藏也于众生则蕴在尘劳于菩萨则蕴在万行于宝所则过乎五百由旬可谓深固幽远也人无能到故唯菩萨可以开示。

　　药王若有菩萨闻是法华经惊疑怖畏当知是为新发意菩萨若声闻人闻是经惊疑怖畏当知是为增上慢者。

　　大根有新发意小根有增上慢皆非机也。

　　药王若有善男子善女人如来灭后欲为四众说是法华经者云何应说。

　　先标次释。

　　是善男子善女人入如来室着如来衣坐如来座尔乃应为四众广说斯经如来室者一切众生中大慈悲心是如来衣者柔和忍辱心是如来座者一切法空是安住是中然后以不懈怠心为诸菩萨及四众广说是法华经。

　　夫说法教化之道必己有所处然后能安人己有所服然后能伏人己有所据然后能达人如来以慈悲为室柔忍为衣法空为座入慈悲室则己有所处也着柔忍衣则己有所服也坐法空座则己有所据也如此则具佛之体乃可广说斯经苟未体此自无至正何以为人哉故曰安住是中然后以不懈怠广说是法今夫据宝花座而圣读庸行者宜深鉴乎此一切法空者非断空也即一切法廓然了达之谓也。

　　药王我于余国遣化人为其集𦗟法众亦遣化比丘比丘尼优婆塞优婆夷𦗟其说法是诸化人闻法信受随顺不逆若说法者在空闲处我时广遣天鬼神乾闼婆阿修罗等听其说法。

　　此佛力变化赞扬大事也余国则他方世界。

　　我虽在异国时时令说法者得见我身若于此经忘失句逗我还为说令得具足。

　　在异国而令见所谓隐显化众生。

　　尔时世尊欲重宣此义而说偈言。

欲舍诸懈怠　应当听此经　是经难得闻
信受者亦难

　　欲于正道易进而无懈者当依此为津要。

如人渴须水　穿凿于高原　犹见干燥土
知去水尚远　渐见湿土泥　决定知近水
药王汝当知　如是诸人等　不闻法华经
去佛智甚远　若闻是深经　决了声闻法
是诸经之王　闻已谛思惟　当知此人等
近于佛智慧

　　决了声闻直入佛慧。

若人说此经　应入如来室　著于如来衣
而坐如来座　处众无所畏　广为分别说
大慈悲为室　柔和忍辱衣　诸法空为座
处此为说法　若说此经时　有人恶口骂
加刀杖瓦石　念佛故应忍

　　以佛为念当忍诸恶所谓着如来衣。

我千万亿土　现净坚固身　于无量亿劫
为众生说法　若我灭度后　能说此经者
我遣化四众　比丘比丘尼　及清信士女
供养于法师　引导诸众生　集之令听法
若人欲加恶　刀杖及瓦石　则遣变化人
为之作卫护　若说法之人　独在空闲处
寂寞无人声　读诵此经典　我尔时为现
清净光明身　若忘失章句　为说令通利
若人具是德　或为四众说　空处读诵经
皆得见我身　若人在空闲　我遣天龙王
夜义鬼神等　为作听法众　是人乐说法
分别无𦊱碍　诸佛护念故　能令大众喜

　　皆余国遣化护助事也若人具是德谓具慈悲柔忍德也空处读经得见我身者令于法空座行柔忍德使心空境寂则此中全身昭然可见是谓清净光明身也若未具是德徒诵此经而欲以色相见我是行邪道。

若亲近法师　速得菩萨道　随顺是师学
得见恒沙佛

　　恒沙诸佛全身在此。

　　妙法莲华经要解卷第十
永乐北藏第 184 册 No. 1617 妙法莲华经要解（选录“要解”本文）(第1卷-第12卷)


　　妙法莲华经要解卷十一　　　　远二

　　温陵开元莲寺比丘　戒环　解

　　见宝塔品第十一

　　自开会至此三周法备四众记圆法身已全本愿己足故感过去多宝踊愿塔现全身尽集十方说法分身诸佛圆会圆证所以然者示十方三世过现诸佛说示修证之道圆备于此。

　　尔时佛前有七宝塔高五百由旬纵广二百五十由旬从地踊出住在空中种种宝物而装校之五千栏楯龛室千万无数幢幡以为严饰垂宝璎珞宝铃万亿而悬其上四面皆出多摩罗䟦栴檀之香充遍世界其诸幡盖以金银琉璃𤥭𤦲玛瑙真珠玫瑰七宝合成高至四天王宫。

　　宝塔殊胜乃果行依报诸庄严具彰果行德用也种种庄校即万德之像五千栏楯即总持之力龛室千万应慈悲无量也幢幡无数应摧邪表正也垂宝璎珞即众善下化宝铃万亿即法音广振四面出香表神通四达如意周遍七宝幡盖高至天宫表众德尊胜也。

　　三十三天雨天曼陁罗华供养宝塔余诸天龙夜义乾闼婆阿修罗迦楼罗紧那罗摩睺罗伽人非人等千万亿众以一切华香璎珞幡盖伎乐供养宝塔恭敬尊重赞叹。

　　知有如来全身故。

　　尔时宝塔中出大音声叹言善哉善哉释迦牟尼世尊能以平等大慧教菩萨法佛所护念妙法华经为大众说如是如是释迦牟尼世尊如所说者皆是真实。

　　平等大慧即一乘实智也。

　　尔时四众见大宝塔住在空中又闻塔中所出音声皆得法喜怪未曾有从座而起恭敬合掌却住一面。

　　闻叹大慧真实之说故得法喜。

　　尔时有菩萨摩诃萨名大乐说知一切世间天人阿修罗等心之所疑而白佛言世尊以何因缘有此宝塔从地踊出又于其中发是音声。

　　尔时佛告大乐说菩萨此宝塔中有如来全身乃往过去东方无量千万亿阿僧祗世界国名宝净彼中有佛号曰多宝其佛行菩萨道时作大誓愿若我成佛灭度之后于十方国土有说法华经处我之塔庙为𦗟是经故踊现其前为作证明赞言善哉。

　　多宝灭度全身不散如入禅定而能随愿在处证经此示法身无灭无生自在之力使闻妙法者了无灭生顿悟实相故示现作证如此。

　　彼佛成道已临灭度时于天人大众中告诸比丘我灭度后欲供养我全身者应起一大塔。

　　叙塔缘起也。

　　其佛以神通愿力十方世界在在处处若有说法华经者彼之宝塔皆踊出其前全身在于塔中赞言善哉善哉。

　　不独此处。

　　大乐说今多宝如来塔闻说法华经故从地踊出赞言善哉善哉。

　　结示今缘也。

　　是时大乐说菩萨以如来神力故白佛言世尊我等愿欲见此佛身。

　　欲表圆证当现全身此非小缘故假如来神力发起。

　　佛告大乐说菩萨摩诃萨是多宝佛有深重愿若我宝塔为𦗟法华经故出于诸佛前时其有欲以我身示四众者彼佛分身诸佛在于十方世界说法尽还集一处然后我身乃出现耳。

　　必待十方说法诸佛毕集然后出现者表圆会圆证也分身诸佛即千百亿化水月应物者。

　　大乐说我分身诸佛在于十方世界说法者今应当集。

　　当副多宝之愿也。

　　大乐说白佛言世尊我等亦愿欲见世尊分身诸佛礼拜供养。

　　尔时佛放白毫一光即见东方五百万亿那由他恒河沙等国土诸佛彼诸国土皆以颇梨为地宝树宝衣以为庄严无数千万亿菩萨充满其中遍张宝幔宝网罗上彼国诸佛以大妙音而说诸法及见无量千万亿菩萨遍满诸国为众说法。

　　此皆释迦分身在十方说法者。

　　南西北方四维上下白毫相光所照之处亦复如是。

　　遍照十方咸召使集。

　　尔时十方诸佛各告众菩萨言善男子我今应往娑婆世界释迦牟尼佛所并供养多宝如来宝塔。

　　时娑婆世界即变清净琉璃为地宝𣗳庄严黄金为绳以界八道无诸聚落村营城邑大海江河山川林薮烧大宝香曼陁罗华遍布其地以宝网幔罗覆其上悬诸宝铃唯留此会众移诸天人置于他土。

　　变土将容分身之众也琉璃为地等者现佛国之净相无诸聚落等者灭众生之染缘移天人置他土如净名说菩萨断取大千掷沙界外其中众生不觉不知。

　　是时诸佛各将一大菩萨以为侍者至娑婆世界各到宝𣗳下一一宝𣗳高五百由旬枝叶花果次第庄严诸宝𣗳下皆有师子之座高五由旬亦以大宝而校饰之尔时诸佛各于此座结加趺坐如是展转遍满三千大千世界而于释迦牟尼佛一方所分之身犹故未尽。

　　一方即东方也释迦分身譬如一灯然百千灯真应无尽而器界有穷故虽大千不能容受。

　　时释迦牟尼佛欲容受所分身诸佛故八方各更变二百万亿那由他国皆令清净无有地狱饿鬼畜生及阿修罗又移诸天人置于他土所化之国亦以琉璃为地宝𣗳庄严𣗳高五百由旬枝叶华果次第严饰𣗳下皆有宝师子座高五由旬种种诸宝以为装校亦无大海江河及目真邻陁山摩诃目真邻陁山铁围山大铁围山须弥山等诸山王通为一佛国土宝地平正宝交露幔遍覆其上悬诸幡盖烧大宝香诸天宝华遍布其地。

　　目真邻陁此云石。

　　释迦牟尼佛为诸佛当来坐故复于八方各更变二百万亿那由他国皆令清净无有地狱饿鬼畜生及阿修罗又移诸天人置于他土所化之国亦以琉璃为地宝𣗳庄严𣗳高五百由旬枝叶华果次第庄严𣗳下皆有宝师子座高五由旬亦以大宝而校饰之亦无大海江河及目真邻陁山摩诃目真邻陁山铁围山大铁围山须弥山等诸山王通为一佛国土宝地平正宝交露幔遍覆其上悬诸幡盖烧大宝香诸天宝华遍布其地。

　　净名丈室能广容多座释迦化土如自在天宫涌出之众有无量河沙各诣灵山未闻迫窄而此必三变净土乃能容受分身者特因事显法耳盖净土妙境生佛本共法身化体物我无亏唯众生识心自染自局故圣人因分身之来特与开示初于娑婆一变者灭众生染缘也次于八方再变者遣识心限碍也后于八方复变者廓法法界真境也三变之后分身毕集多宝全现者示染缘既灭碍心既遣真境既廓则法身化体当处现前一多圆融随念自在妙法大旨明此而已故兹因事特与开示也净名直示不思议境故即丈室而广容法华意在引权入实故自秽土而三变宗趣有异故建立不同得旨归根夫何异也。

　　尔时东方释迦牟尼所分之身百千万亿那由他恒河沙等国土中诸佛各各说法来集于此如是次第十方诸佛皆悉来集坐于八方尔时一一方四百万亿那由他国土诸佛如来遍满其中。

　　前初变土东方已集此复举者言东方集后十方次第而集。

　　是时诸佛各在宝𣗳下坐师子座皆遣侍者问讯释迦牟尼佛各赍宝华满掬而告之言善男子汝往诣𦒿阇崛山释迦牟尼佛所如我辞曰少病少恼气力安乐及菩萨声闻众悉安隐不以此宝华散佛供养而作是言彼某甲佛与欲开此宝塔诸佛遣使亦复如是。

　　分身之来不躬觐佛者体同故也皆遣侍者致问开塔者愿同故也与音预同欲也。

　　尔时释迦牟尼佛见所分身佛悉已来集各各坐于师子之座皆闻诸佛与欲同开宝塔即从座起住虚空中一切四众起立合掌一心观佛于是释迦牟尼佛以右指开七宝塔户出大音声如却关钥开大城门。

　　右表顺道开发也一指聊举关键脱然如来全身于是可见。

　　即时一切众会皆见多宝如来于宝塔中坐师子座全身不散如入禅定又闻其言善哉善哉释迦牟尼佛快说是法华经我为听是经故而来至此。

　　信知诸佛虽不实灭而言灭度。

　　尔时四众等见过去无量千万亿劫灭度佛说如是言叹未曾有以天宝华聚散多宝佛及释迦牟尼佛上。

　　尔时多宝佛于宝塔中分半座与释迦牟尼佛而作是言释迦牟尼佛可就此座即时释迦牟尼佛入其塔中坐其半座结加趺坐。

　　妙法实际一切圆融物我不分古今一致是以过去多宝与现在释迦于宝塔中共坐一座以示三界之相无有生死若退若出亦无在世及灭度者非实非虚非如非异斯妙法之极致也故作证如此。

　　尔时大众见二如来在七宝塔中师子座上结加趺坐各作是念佛座高远唯愿如来以神通力令我等辈俱处虚空即时释迦牟尼佛以神通力接诸大众皆在虚空。

　　塔在空中故升空乃可亲近。

　　以大音声普告四众谁能于此娑婆国土广说妙法华经今正是时如来不久当入涅槃佛欲以此妙法华经付嘱有在。

　　说证事圆于是付嘱言有在者传布法利期在得人也日月灯明说是经已即于众唱灭授记付托今佛至此亦云不久涅槃付嘱有在足知三周开示至此乃毕此后显妙劝持别是一番故虽唱灭结经而复有后说至神力品涌出之众方请流通则神力品前犹属正宗明矣此乃经之节目历然可辩。

　　尔时世尊欲重宣此义而说偈言。

圣主世尊　虽久灭度　在宝塔中
尚为法来　诸人云何　不勤为法
此佛灭度　无央数劫　处处听法
以难遇故

　　因多宝勉众也。

彼佛本愿　我灭度后　在在所往
常为听法　又我分身　无量诸佛
如恒沙等　来欲听法　又见灭度
多宝如来　各舍妙土　及弟子众
天人龙神　诸供养事　令法久住
故来至此

　　化佛为欲𦗟法及见多宝故舍妙土诸事而来作证令法久住。

为坐诸佛　以神通力　移无量众
令国清净　诸佛各各　诣宝树下
如清净地　莲华庄严　其宝树下
诸师子座　佛坐其上　光明严饰
如夜暗中　然大炬火　身出妙香
遍十方国　众生蒙薰　喜不自胜
譬如大风　吹小树枝　以是方便
令法久住

　　此皆颂羙化佛来仪也如风吹枝言众生喜心靡然向佛也。

告诸大众　我灭度后　谁能护持
读说斯经　今于佛前　自说誓言
其多宝佛　虽久灭度　以大誓愿
而师子吼　多宝如来　及与我身
所集化佛　当知此意

　　初四句询求其人次下令发愿持经则多宝释迦及分身佛当为作证。

诸佛子等　谁能护法　当发大愿
令得久住

　　再求其人也。

其有能护　此经法者　则为供养
我及多宝　此多宝佛　处于宝塔
常游十方　为是经故　亦复供养
诸来化佛　庄严光饰　诸世界者
若说此经　则为见我　多宝如来
及诸化佛

　　此中已有如来全身故能护能说则为供我见我及多宝化佛也严饰世界指化佛来仪也。

诸善男子　各谛思惟　此为难事
宜发大愿　诸余经典　数如恒沙
虽说此等　未足为难

　　诸余经典教理行果未圆未顿故也。

若接须弥　掷置他方　无数佛土
亦未为难　若以足指　动大千界
远掷他国　亦未为难　若立有顶
为众演说　无量余经　亦未为难
若佛灭后　于恶世中　能说此经
是则为难

　　接须弥动大千则神通等于菩萨立有顶说余经则大辩压于诸天未若恶世说此之为难何以故恶世心高不啻如须弥之难接无明坚厚不啻如大千之难动慢心增上不啻如有顶之难压故有顶天即色界顶也。

假使有人　手把虚空　而以游行
亦未为难　于我灭后　若自书持
若使人书　是则为难

　　掊把也有象可把虚空难掊即言可书离言莫写盖由此经言辞相寂故。

若以大地　置足甲上　升于梵天
亦未为难　佛灭度后　于恶世中
暂读此经　是则为难

　　以大地置足甲升梵天喻末世下根能举重任以极高明之道是诚不易也。

假使劫烧　担负干草　入中不烧
亦未为难　我灭度后　若持此经
为一人说　是则为难

　　末世暴恶过于劫烧于中持经易遭魔难故能持为难。

若持八万　四千法藏　十二部经
为人演说　令诸听者　得六神通
虽能如是　亦未为难　于我灭后
听受此经　问其义趣　是则为难

　　持八万藏未如一乘之顿得六神通孰若证性之圆。

若人说法　令千万亿　无量无数
恒沙众生　得阿罗汉　具六神通
虽有是益　亦未为难　于我灭后
若能奉持　如斯经典　是则为难

　　诸余法化终滞权乘奉持斯经疾得佛道。

我为佛道　于无量土　从始至今
广说诸经　而于其中　此经第一
若有能持　则持佛身

　　结显劝持也则持佛身者所谓此中已有如来全身。

诸善男子　于我灭后　谁能受持
读诵此经　今于佛前　自说誓言

　　前已询求持人今自说誓此复谆谆者欲以妙法付嘱有在故也。

此经难持　若暂持者　我则欢喜
诸佛亦然　如是之人　诸佛所叹
是则勇猛　是则精进　是名持戒
行头陁者　则为疾得　无上佛道

　　此及下文皆结显劝持也古之所谓持经非手执口诵而已要以是道内自摄持由是得无畏力故是则勇猛超不退地故是则精进内外自正故是名持戒尘劳自净故是为头陁如此乃可疾得佛道所以暂持为难而诸佛喜叹也若虽书持读说而不能造此其犹蠹虫食木野禽鸣春风气宣使曾无意谓又何贵于书持而称叹若此学者当明深旨以尽持经之道。

能于来世　读持此经　是真佛子
住淳善地　佛灭度后　能解其义
是诸天人　世间之眼

　　化浇漓世必藉淳风开人天眼实资解义。

于恐畏世　能须㬰说　一切天人
皆应供养

　　所谓若见此法师生心如佛想此尊师重道勉进弘持也三周开示文终于此总而言之初于法说叹二智明十如全提妙法开佛知见次喻说斥羊鹿示白牛明迷此则堕火宅悟此则造佛地后因缘说显所迷之通智示教导之远因灭化城指宝所皆所以开而示之使见自己本来佛性以见是性则无不成佛故领悟之后各示佛记而卒于圆该圆证之事是为三周开示之终也。

　　显法妙利劝进弘持令深证妙法也。

　　妙法莲华经提婆达多品第十二

　　提婆达多亦曰调达此云天授为斛饭王子祷天而生也昔为仙人授佛妙法如来因之遂致成佛今欲明其所授而显法妙利故以名品。

　　尔时佛告诸菩萨及天人四众吾于过去无量劫中求法华经无有懈倦于多劫中常作国王发愿求于无上菩提心不退转。

　　欲以正道优于天下。

　　为欲满足六波罗密勤行布施心无吝惜象马七珍国城妻子奴婢仆从头目髓脑身肉手足不惜躯命。

　　欲以正行率彼贪迷。

　　时世人民寿命无量为于法故捐舍国位委政太子。

　　由道之优裕故君遂无为。

　　击鼓宣令四方求法谁能为我说大乘者吾当终身供给走使。

　　兼忘天下惟道是从。

　　时有仙人来白王言我有大乘名妙法华经若不违我当为宣说。

　　王闻仙言欢喜踊跃即随仙人供给所须采果汲水拾薪设食乃至以身而为床座身心无倦于时奉事经于千岁为于法故精勤给侍令无所乏。

　　此终身供给也以身为床座示忘身为法无疲厌也。

　　尔时世尊欲重宣此义而说偈言。

我念过去劫　为求大法故　虽作世国王
不贪五欲乐　椎钟告四方　谁有大法者
若为我解说　身当为奴仆

　　屈己如此使天下知有至贵者不在国爵也。

时有阿私仙　来白于大王　我有微妙法
世间所希有　若能修行者　吾当为汝说
时王闻仙言　心生大喜悦　即便随仙人
供给于所须　采薪及果蓏　随时恭敬与
情存妙法故　身心无懈倦

　　阿私此云无比其形与法皆无比也树生曰果藤生曰蓏。

普为诸众生　勤求于大法　亦不为己身
及以五欲乐　故为大国王　勤求获此法
遂致得成佛　今故为汝说

　　皆颂往昔求法也。

　　佛告诸比丘尔时王者则我身是时仙人者今提婆达多是由提婆达多善知识故令我具足六波罗蜜慈悲喜舍三十二相八十种好紫磨金色十力四无所畏四摄法十八不共神通道力成等正觉广度众生皆因提婆达多善知识故。

　　告诸四众提婆达多却后过无量劫当得成佛号曰天王如来应供正遍知明行足善逝世间解无上士调御丈夫天人师佛世尊世界名天道。

　　号天王者释迦资之以成道是为天中天之法王也。

　　时天王佛住世二十中劫广为众生说于妙法恒河沙众生得阿罗汉果无量众生发缘觉心恒河沙众生发无上道心得无生忍至不退转。

　　记其当来住世利被三乘。

　　时天王佛般涅槃后正法住世二十中劫全身舍利起七宝塔高六十由旬纵广四十由旬诸天人民悉以杂华抹香烧香涂香衣服璎珞幢幡宝盖伎乐歌颂礼拜供养七宝妙塔无量众生得阿罗汉果无量众生悟辟支佛不可思议众生发菩提心至不退转。

　　灭后正法亦被三乘。

　　佛告诸比丘未来世中若有善男子善女人闻妙法华经提婆达多品净心信敬不生疑惑者不堕地狱饿鬼畜生生十方佛前所生之处常闻此经若生人天中受胜妙乐若在佛前莲华化生。

　　此品明释迦因行求法以致成佛故闻者净信不疑斯可远恶道生佛家也。

　　前明释尊资成佛因此明龙女资成佛果皆显一乘妙利也。

　　于时下方多宝世尊所从菩萨名曰智积白多宝佛当还本土。

　　作证事毕于是告还发起后缘。

　　释迦牟尼佛告智积曰善男子且待须㬰此有菩萨名文殊师利可与相见论说妙法可还本土。

　　尔时文殊师利坐千叶莲华大如车轮俱来菩萨亦坐宝莲华从于大海娑竭罗龙宫自然涌出住虚空中诣灵鹫山从莲华下至于佛所头面敬礼二世尊足修敬已毕往智积所共相慰问却坐一面。

　　序众之初文殊预会今又从海涌出者智体周遍十方对现如响应声无去来相但随机显法耳今显龙宫所化之事故示从海出也。

　　智积菩萨问文殊师利仁往龙宫所化众生其数几何文殊师利言其数无量不可称计非口所宣非心所测且待须㬰自当证知。

　　所言未竟无数菩萨坐宝莲华从海涌出诣灵鹫山住在虚空此诸菩萨皆是文殊师利之所化度具菩萨行皆共论说六波罗蜜本声闻人在虚空中说声闻行今皆修行大乘空义。

　　此文殊于龙宫所化之众也龙宫非人所居则所化众生皆龙类而一闻妙法遂成菩萨足知一切众生莫不具佛知见只欠开悟耳言本声闻人等者明所化之机亦具三乘而由权入实也。

　　文殊师利谓智积曰于海教化其事如是。

　　尔时智积菩萨以偈赞曰。

大智德勇健　化度无量众　今此诸大会
及我皆已见

　　谓已见智德健化之事此领自当证知之语。

演畅实相义　开阐一乘法　广导诸众生
令速成菩提

　　上赞所化此赞能化。

　　文殊师利言我于海中唯常宣说妙法华经此答前偈也前含问意而译文不显正法华则显矣彼前偈云至仁慧无量化海众宝数惟为露圣旨分别说其意普首答曰在海中唯演正法华经。

　　智积问文殊师利言此经甚深微妙诸经中宝世所希有颇有众生勤加精进修行此经速得佛不。

　　文殊师利言有娑竭罗龙王女年始八岁智慧利根善知众生诸根行业得陁罗尼诸佛所说甚深秘藏悉能受持深入禅定了达诸法于刹那顷发菩提心得不退转辩才无碍慈念众生犹如赤子功德具足心念口演微妙广大慈悲仁让志意和雅能至菩提。

　　即修行此经速得佛之证也龙宫无数菩萨皆是文殊化度而独举八岁龙女成佛者明佛性不间男女不在老成不择异类但根智之利所造之深刹那回光则菩提可至亦乃破三乘远系而进其濡滞也。

　　智积菩萨言我见释迦如来于无量劫难行苦行积功累德求菩提道未曾止息观三千大千世界乃至无有如芥子许非是菩萨舍身命处为众生故然后乃得成菩提道不信此女于须㬰顷便成正觉。

　　此执别教之迹疑圆顿之理。

　　言论未讫时龙王女忽现于前头面礼敬却住一面以偈赞曰。

深达罪福相　遍照于十方　微妙净法身
具相三十二　以八十种好　用庄严法身
天人所戴仰　龙神咸恭敬　一切众生类
无不宗奉者

　　因智积滞相故赞文殊深达也唯其滞相则以畜类佛身罪福有异故不信此女须㬰成佛唯其深达则大智遍照十方廓然生佛等同罪福不二则微妙净体触处端严不择龙女矣。

又闻成菩提　唯佛当证知

　　言文殊许之成道其事超绝非小智所测。

我阐大乘教　度脱苦众生

　　因其许可誓度群生。

　　时舍利弗语龙女言汝谓不久得无上道是事难信所以者何女身垢秽非是法器云何能得无上菩提佛道悬旷经无量劫勤苦积行具修诸度然后乃成又女人身犹有五障一者不得作梵天王二者帝释三者魔王四者转轮圣王五者佛身云何女身速得成佛鹙子依小乘教迹辩难示为小智释疑故也言佛道悬旷女身多障皆小乘教迹也梵王净行帝释少欲魔王坚固轮王大仁佛具万德而女人多染多欲懦弱妒害具足烦恼皆反于上故致五障。

　　尔时龙女有一宝珠价直三千大千世界持以上佛佛即受之龙女谓智积菩萨尊者舍利弗言我献宝珠世尊纳受是事疾不答言甚疾女言以汝神力观我成佛复速于此当时众会皆见龙女忽然之间变成男子具菩萨行即往南方无垢世界坐宝莲华成等正觉三十二相八十种好普为十方一切众生演说妙法。

　　珠表妙圆真心持以上佛表舍法爱也法爱不存则妙心无垢成佛之要无速于此故即往南方无垢世界成等正觉也经云法性如大海不说有是非凡夫贤圣人平等无高下唯在心垢灭取证如反掌所以龙女才舍法爱遂速成佛也。

　　尔时娑婆世界菩萨声闻天龙八部人与非人皆遥见彼龙女成佛普为时会人天说法心大欢喜悉遥敬礼。

　　无量众生闻法解悟得不退转无量众生得受道记无垢世界六反震动。

　　彼众蒙益彼土瑞应也道记者印证其得道也。

　　娑婆世界三千众生住不退地三千众生发菩提心而得受记。

　　此众蒙益亦得道记也智积菩萨及舍利弗一切众会默然信受智积鹙子闻龙女事初皆惊疑而终皆嘿信盖妙法功利显然神速孰当不信哉。

　　妙法莲华经持品第十三

　　因前宣付又因上显劝故众愿持说以广道化故名持品于文初药王等愿此方持次声闻众愿他方持后大菩萨愿十方持者此方堪忍难化非药王洪愿不能他方为善国土故声闻能之十方广莫故须八十万亿大菩萨也。

　　尔时药王菩萨摩诃萨及大乐说菩萨摩诃萨与二万菩萨眷属俱皆于佛前作是誓言唯愿世尊不以为虑我等于佛灭后当奉持读诵说此经典。

　　此由宝塔品末显难劝持故药王等发大愿力不惮其难而愿佛无虑。

　　后恶世众生善根转少多增上慢贪利供养增不善根远离解脱虽难可教化我等当起大忍力读诵此经持说书写种种供养不惜身命。

　　此领入劫烧接须弥喻难之意而发誓也虽末世恶暴有如劫烧上慢心高有如须弥难可教化而誓无所避故云当起大忍不惜身命。

　　尔时众中五百阿罗汉得受记者白佛言世尊我等亦自誓愿于异国土广说此经复有学无学八千人得受记者从座而起合掌向佛作是誓言世尊我等亦当于他国土广说此经所以者何是娑婆国中人多弊恶怀增上慢功德浅薄瞋浊謟曲心不实故。

　　此领立有顶举大地喻难之意而声闻自量其力誓化他方善国土也。

　　尔时佛姨母摩诃波阇波提比丘尼与学无学比丘尼六千人俱从座而起一心合掌瞻仰尊颜目不暂舍。

　　摩诃波提此云大爱道欲誓持经未奉亲记故翘伫瞻仰。

　　于时世尊告憍昙弥何故忧色而视如来汝心将无谓我不说汝名授阿耨多罗三藐三菩提记耶憍昙弥我先总说一切声闻皆已授记今汝欲知记者将来之世当于六万八千亿诸佛法中为大法师及六千学无学比丘尼俱为法师。

　　憍昙弥此云尼众主女人出家自爱道始故号尼主。

　　汝如是渐渐具菩萨道当得作佛号一切众生喜见如来应供正遍知明行足善逝世间解无上士调御丈夫天人师佛世尊憍昙弥是一切众生喜见佛及六千菩萨转次授记得阿耨多罗三藐三菩提。

　　果号喜见者因为法师以法喜悦人故。

　　尔时罗睺罗母耶输陁罗比丘尼作是念世尊于授记中独不说我名佛告耶输陁罗汝于来世百千万亿诸佛法中修菩萨行为大法师渐具佛道于善国中当得作佛号具足千万光相如来应供正遍知明行足善逝世间解无上士调御丈夫天人师佛世尊佛寿无量阿僧祗劫。

　　耶输示迹盖表大悲法喜称适大智智悲双运然后万德具足千相光严故其果号具足千万光相。

　　尔时摩诃波阇波提比丘尼及耶输陁罗比丘尼并其眷属皆大欢喜得未曾有即于佛前而说偈言。

世尊导师　安隐天人　我等闻记
心安具足

　　谢记也下誓持。

　　诸比丘尼说是偈已白佛言世尊我等亦能于他方国土广宣此经。

　　亦量力故怯于娑婆。

　　尔时世尊视八十万亿那由他诸菩萨摩诃萨。

　　此方他方不该不遍故青莲回眄意被十方也八十万亿即十方来集之众。

　　是诸菩萨皆是阿鞞䟦致转不退法轮得诸陁罗尼即从座起至于佛前一心合掌而作是念若世尊告来我等持说此经者当如佛教广宣斯法复作是念佛今默然不见告来我当云何时诸菩萨敬顺佛意并欲自满本愿便于佛前作师子吼而发誓言世尊我等于如来灭后周旋往反十方世界能令众生书写此经受持读诵解说其义如法修行正忆念皆是佛之威力唯愿世尊在于他方遥见守护。

　　彼一娑婆尚怯弊恶则十方诚难故归功佛力复求加护。

　　即时诸菩萨俱同发声而说偈言。

　　此亦挟前显难劝持之意说偈故其辞皆叙末世诸难。

唯愿不为虑　于佛灭度后　恐怖恶世中
我等当广说　有诸无智人　恶口骂詈等
及加刀杖者　我等皆当忍

　　无智昏惑故邪正相寇。

恶世中比丘　邪智心謟曲　未得谓为得
我慢心充满

　　此大林之荆𣗥大田之稂莠也。

或有阿练若　纳衣在空闲　自谓行真道
轻贱人间者　贪着利养故　与白衣说法
为世所恭敬　如六通罗汉

　　此寄法借势矫言伪行以窃名苟利滥膺恭敬者也阿练若此云寂静处。

是人怀恶心　常念世俗事　假名阿练若
好出我等过　而作如是言　此诸比丘等
为贪利养故　说外道论义　自作此经典
诳惑世间人　为求名闻故　分别于是经

　　以愚嫉贤以伪谤真正末世之情耳。

常在大众中　欲毁我等故　向国王大臣
婆罗门居士　及余比丘众　诽谤说我恶
谓是邪见人　说是道论义　我等敬佛故
悉忍是诸恶　为斯所轻言　汝等皆是佛
如此轻慢言　皆当忍受之

　　此皆溢恶之言所谓好出我等过也谤谓自作此经故㓨言汝皆是佛皆轻慢之言。

浊劫恶世中　多有诸恐怖　恶鬼入其身
骂詈毁辱我

　　恶鬼入身如楞严说恶魔能飞精附人讦露人事骂者操法禁之近于羁詈者肆言罔之异于罚。

我等敬信佛　当着忍辱铠　为说是经故
忍此诸难事　我不爱身命　但惜无上道
我等于来世　护持佛所嘱　世尊自当知
浊世恶比丘　不知佛方便　随宜所说法
恶口而颦蹙　数数见𢷤出　远离于塔寺
如是等众恶　念佛告来故　皆当忍是事

　　随宜说法意趣难解故浊流昧之恶口而谤颦蹙而嫌乃至𢷤逐而不容以念前劝持之来故皆当忍之。

诸聚落城邑　其有求法者　我皆到其所
说佛所嘱法　我是世尊使　处众无所畏
我当善说法　愿佛安隐住

　　世尊使者言假佛威力故能无畏而善说愿佛安隐不以为虑也。

我于世尊前　诸来十方佛　发如是誓言
佛自知我心

　　诸来十方即多宝及分身也。

　　妙法莲华经要解卷十一
永乐北藏第 184 册 No. 1617 妙法莲华经要解（选录“要解”本文）(第1卷-第12卷)


　　妙法莲华经要解卷第十二　　　　远三

　　温陵开元莲寺比丘　戒环　解

　　安乐行品第十四

　　万行依于三业本于智悲智以处己悲以应物皆欲不失其正正则安而乐不正则危而忧故此特依文殊正智示正身正语正意大悲四法名安乐行品由前持品菩萨敬顺佛意愿于恶世护持此经誓忍诸难而大圣以谓能忍诸难未若必使之无难故为说四安乐行四行既正则一性安恬静与道合动与神会其完不为物挫虽临危难不知其为危难也其固不为物倾虽对欲恶不知其为欲恶也夫躬行是行则涉恶世而持经入纷华以应物无所往而不安且乐矣是谓必使之无难也。

　　尔时文殊师利法王子菩萨摩诃萨白佛言世尊是诸菩萨甚为难有敬顺佛故发大誓愿于后恶世护持读说是法华经。

　　赞持品事也。

　　世尊菩萨摩诃萨于后恶世云何能说是经。

　　请问云何所行乃能说是经得无诸难此发起安乐行法也以文殊请者示依正智发起正行。

　　佛告文殊师利若菩萨摩诃萨于后恶世欲说是经当安住四法。

　　即四安乐行也一正身行二正语行三正意行四大悲行继三业以大悲者三业既正则正智真净逮得己利须起大悲广行利他智悲相济乃能于恶世演说是经得无诸难。

　　一者安住菩萨行处亲近处能为众生演说是经。

　　趣操之谓行狎习之谓近二者不违于道是谓菩萨行处近处此身行之要也二处各有事行理行非事无以涉俗非理无以契真理事兼通真俗不碍然后利生弘法触处安乐矣。

　　文殊师利云何名菩萨摩诃萨行处若菩萨摩诃萨住忍辱地柔和善顺而不卒暴心亦不惊。

　　行处必住忍辱者六度适时为用而涉难莫尚于忍盖趋事而动则悔吝生焉故须忍以御之惟能忍故于刚能柔而物不能挫于逆能顺而物不能害于事能审而所施不暴于微能察而所遇不惊由是克成安乐行也。

　　又复于法无所行。

　　法指一切行法也虽行是法而不住相名无所行盖有所则有能能所角立物我成敌则患难生而安乐丧矣。

　　而观诸法如实相亦不行不分别是名菩萨摩诃萨行处。

　　自所行之法而观诸法也如实相即无所观亦不行言亦无所行也不分别即情识都忘是非双泯菩萨趣操如是而已。

　　云何名菩萨摩诃萨近处。

　　初事行以戒定为体。

　　菩萨摩诃萨不亲近国王王子大臣官长。

　　虽外护可尊恐挟势妨道苟志于此则身处山林心悬魏阙能暂安乐乎。

　　不亲近诸外道梵志尼犍子等及造世俗文笔赞咏外书及路伽耶陁逆路伽耶陁者梵志即出家外道尼犍在家外道路伽耶此云恶论议逆路伽此云恶问难不亲外道息异见也不造俗文绝异端也远恶议难离曲辩也。

　　亦不亲近诸有凶戏相叉相扑及那罗等种种变现之戏。

　　遗教云若种种戏论其心则乱戏论尚乱况亲近乎相叉摛擒也相扑抵角也那罗延神勇捍多力今指腾跃凶伎变现戏即诸幻术也。

　　又不亲近旃陁罗及畜猪羊鸡狗畋猎渔捕诸恶律仪。

　　远恶缘也旃陁罗此云严帜谓以严厉自帜如文身恶服之类毗尼藏有善律仪恶律仪。

　　如是人等或时来者则为说法无所希望。

　　如是人等通指权势已下虽不亲狎或为法来即清净为说。

　　又不亲近求声闻比丘比丘尼优婆塞优婆夷亦不问讯若于房中若经行处若在讲堂中不共住止或时来者随宜说法无所希求。

　　小乘于法未融多起诤论妨安乐行故不亲近亦不问讯非慢之也慎媟狎耳。

　　文殊师利又菩萨摩诃萨不应于女人身取能生欲想相而为说法亦不乐见若入他家不与小女处女寡女等共语。

　　说法当忘情想接语当避嫌疑小女处女非宾主之敌乃讥毁之端。

　　亦复不近五种不男之人以为亲厚。

　　既非法器又近于染故不应亲五种猥媟不须辩析。

　　不独入他家若有因缘须独入时但一心念佛。

　　不独入欲洁身也但念佛欲正心也若为女人说法不露齿笑不现𦚾臆乃至为法犹不亲厚况复余事。

　　容止不摄则致疑生染。

　　不乐畜年少弟子沙弥小儿亦不乐与同师易致扰恼妨安乐行。

　　常好坐禅在于闲处修摄其心文殊师利是名初亲近处。

　　即第二近处也初亲近处以戒定为体第二近处以观智为体所以融前戒定使圆契实相乃成妙行也。

　　复次菩萨摩诃萨观一切法空如实相不颠倒不动不退不转。

　　一切诸法当体真净不受一尘曰空无动无坏离诸幻妄曰实相菩萨观一切法空如其实相无所加损故见不颠倒而心无动转也见不颠倒即颂所谓亦不分别诸法有无是非等也心无动转即颂所谓摄心不动如须弥山也盖心法本寂相待成摇由见颠倒则以法为有生有起故于心有动有转若云驶故月运也能如实观则于心不动不退而了法不生不起若风止则波澄也然则心法一也以倒心观之则妄境纷拏以实相观之则真机自寂是故修安乐行贵如实观。

　　如虚空无所有性一切语言道断不生不出不起无名无相实无所有无量无边无碍无障但以因缘有从颠倒生故说。

　　无所有性者生出起灭名相等性皆无也名相皆无则诠示不及故语言道断无量无边言如空之不可穷极也无碍无障言如空之不可兮辩也实相如是何言说之能及耶则凡可说者但是从缘而有颠倒之法当知不从缘有不从倒生者竟不可说也。

　　常乐观如是法相是名菩萨摩诃萨第二亲近处。

　　常如是观乃能融前事行以成妙行。

　　尔时世尊欲重宣此义而说偈言。

若有菩萨　于后恶世　无怖畏心
欲说是经　应入行处　及亲近处

　　初标次释。

常离国王　及国王子　大臣官长
凶险戏者　及栴陁罗　外道梵志
亦不亲近　增上慢人　贪着小乘
三藏学者

　　此戒离权势外道凶戏等三藏学即愚法小教。

破戒比丘　名字罗汉　及比丘尼
好戏笑者　深着五欲　求现灭度
诸优婆夷　皆勿亲近

　　破戒言无行名字言无实戏笑言多僻着欲言多染求现灭度谓不修梵行妄希道果皆非正人故勿亲近。

若是人等　以好心来　到菩萨所
为闻佛道　菩萨则以　无所畏心
不怀希望　而为说法

　　颂清净说法也能无所著故无所畏。

寡女处女　及诸不男　皆勿亲近
以为亲厚　亦莫亲近　屠儿魁脍
畋猎渔捕　为利杀害　贩肉自活
炫卖女色　如是之人　皆勿亲近

　　戒离妇女不男恶律也。

凶险相扑　种种嬉戏　诸[婬-壬+(工/山)]女等
𥁞勿亲近

　　牒结前文也。

莫独屏处　为女说法　若说法时
无得戏笑　入里乞食　将一比丘
若无比丘　一心念佛

　　正身之至也屏僻处里廛中也乞食之法自伏贡高发他仁善。

是则名为　行处近处　以此二处
能安乐说

　　双结也。

　　各连事行而举偈文各离事行而颂文义可辩。

又复不行　上中下法　有为无为
实不实法　亦不分别　是男是女
不得诸法　不知不见　是则名为
菩萨行处

　　颂又复于法无所行至不分别等不行上中下法谓于三乘法无所行也。

一切诸法　空无所有　无有常住
亦无起灭　是名智者　所亲近处
颠倒分别　诸法有无　是实非实
是生非生　在于闲处　修摄其心
安住不动　如须弥山

　　颂观一切法空如实相不颠倒不动转等也真空实相拟心即妄若复分别有无是非皆颠倒也。

观一切法　皆无所有　犹如虚空
无有坚固　不生不出　不动不退
常住一相　是名近处

　　颂如虚空无所有性至无碍无障等常住一相谓无生出动退等异也。

若有比丘　于我灭后　入是行处
及亲近处　说斯经时　无有怯弱

　　深造于理故无怯弱谓无怖畏心能安乐说也。

菩萨有时　入于静室　以正忆念
随义观法　从禅定起　为诸国王
王子臣民　婆罗门等　开化演畅
说斯经典　其心安隐　无有怯弱

　　颂常乐观如是法相而释无怯弱之所以。

文殊师利　是名菩萨　安住初法
能于后世　说法华经

　　初法即正身行也。

　　又文殊师利如来灭后于末法中欲说是经应住安乐行若口宣说。

　　应住等者要心住口说也心口相应则语行正矣。

　　若读经时不乐说人及经典过亦不轻慢诸余法师不说他人好恶长短。

　　经有大小乘人有大小机以乘对机随宜难解故读经之时易求其过是以戒之不慢余师者不依大轻小不以圆慢偏也不说长短者内以息业外以息诤此语行之要也。

　　于声闻人亦不称名说其过恶亦不称名说赞叹其羙又亦不生怨嫌之心善修如是安乐心故诸有听者不逆其意有所难问不以小乘法答但以大乘而为解说令得一切种智。

　　说其过则令失小赞其羙则令退大亦不怨其妨道嫌其鄙劣非唯不出诸口又亦不生于心可谓善修安乐心也由其善修安乐之心无所赞毁怨嫌故能顺其机而导达之。

　　尔时世尊欲重宣此义而说偈言。

菩萨常乐　安隐说法

　　常乐说法无复俗论则语行自正。

于清净地　而施床座　以油涂身
澡浴尘秽　着新净衣　内外俱净
安处法座　随问为说

　　净身净衣非好为雅洁欲称其心净与说法净耳故曰内外俱净安处随问者虚己应物如钟待叩也西方以香油为净饰。

若有比丘　及比丘尼　诸优婆塞
及优婆夷　国王王子　群臣士民
以微妙义　和颜为说　若有难问
随义而答　因缘譬喻　敷演分别
以是方便　皆使发心　渐渐增益
入于佛道

　　此依正语顺机导达也。

除懒墯意　及懈怠想　离诸忧恼
慈心说法　昼夜常说　无上道教
以诸因缘　无量譬喻　开示众生
咸令欢喜

　　懒墯妨于勇猛懈怠妨于精进忧恼妨于安乐菩萨欲依语行说法利物故除懒墯意离诸忧恼昼夜常说者弘法之心无间断也。

衣服卧具　饮食医药　而于其中
无所希望　但一心念　说法因缘
愿成佛道　令众亦尔　是则大利
安乐供养

　　所志在法不在物故不希衣服四事供养但念说法安乐供养盖四事供养特为小利说法供养乃为大利。

我灭度后　若有比丘　能演说斯
妙法华经　心无嫉恚　诸恼障碍
亦无忧愁　及骂詈者　又无怖畏
加刀杖等　亦无𢷤出　安住忍故

　　明语行当宗于忍也说斯经者内之恚恼忧愁外之骂怖杖𢷤诸难自无为能安住忍故则忍不可不宗也诸难自无所谓必使之无难。

智者如是　善修其心　能住安乐
如我上说　其人功德　千万亿劫
算数譬喻　说不能𥁞

　　如是善修者如上正语之行以修也善修其心所谓修己能住安乐所谓安安修己安安圣人之徒也为圣人之徒行圣人之道则功与道洪德随物广何可胜穷哉。

　　又文殊师利菩萨摩诃萨于后末世法欲灭时受持读诵斯经典者无怀嫉妒謟诳之心亦勿轻骂学佛道者求其长短。

　　嫉妒謟诳下至戏论诸法皆意地微细邪行故须正之也法欲灭时世道交丧邪暴交作人多嫉謟则学佛者易见轻骂而求其长短故戒持经者无怀嫉謟等事乃因时制行所以息业也。

　　若比丘比丘尼优婆塞优婆夷求声闻者求辟支佛者求菩萨道者无得恼之令其疑悔语其人言汝等去道甚远终不能得一切种智所以者何汝是放逸之人于道懈怠故。

　　四众有求三乘者当随机与进辄勿恼之令失善利从语其人言下皆恼之之事。

　　又亦不应戏论诸法有所诤兢。

　　颠倒分别诸法有无名戏论诤竞皆为意业故应息之。

　　当于一切众生起大悲想于诸如来起慈父想于诸菩萨起大师想。

　　悲想则愍其迷沦而思济也父想则依其法化而求怙也师想则景其道行而思齐也。

　　于十方诸大菩萨常应深心恭敬礼拜。

　　为其愍众行道深心利物故应深心敬之。

　　于一切众生平等说法以顺法故不多不少乃至深爱法者亦不为多说。

　　平等言不党顺法言称理虽彼深爱当量所堪贵不失人亦不失言。

　　文殊师利是菩萨摩诃萨于后末世法欲灭时有成就是第三安乐行者说是法时无能恼乱。

　　此必使无难之效也。

　　得好同学共读诵是经亦得大众而来听受行是行故乐而得朋宽而得众。

　　听已能持持已能诵诵已能说说已能书若使人书供养经卷恭敬尊重赞叹。

　　因使法利展转浸广则法虽欲灭而未灭故应成就是第三行。

　　尔时世尊欲重宣此义而说偈言。

若欲说是经　当舍嫉恚慢　謟诳邪伪心
常修质直行

　　此意行之要也。

不轻蔑于人　亦不戏论法　不令他疑悔
云汝不得佛

　　颂不恼四众等蔑忽也。

是佛子说法　常柔和能忍　慈悲于一切
不生懈怠心　十方大菩萨　愍众故行道
应生恭敬心　是则我大师　于诸佛世尊
生无上父想　破于憍慢心　说法无障碍

　　忍为四行之宗故每言之自慈悲于一切已下颂当于一切起大悲想等。

第三法如是　智者应守护　一心安乐行
无量众所敬

　　质直柔忍慈下恭上安行是道孰不爱敬。

　　又文殊师利菩萨摩诃萨于后末世法欲灭时有持是法华经者于在家出家人中生大慈心于非菩萨人中生大悲心。

　　大乘修行初皆以智正行终皆以悲成智故四安乐行先依正智正业而后起大悲利生也然或生大慈或生大悲者慈能与乐悲能愍济四众信解佛法名在家菩萨出家菩萨阐提不信名非菩萨以能信解故生大慈而与之法乐以阐提故生大悲而愍其迷失也。

　　应作是念如是之人则为大失如来方便随宜说法不闻不知不觉不问不信不解其人虽不问不信不解是经我得阿耨多罗三藐三菩提时随在何地以神通力智慧力引之令得住是法中。

　　此皆愍其迷失也随宜说法即开三显一之法也不闻不知不觉言昏迷自障也不问不信不解言颛蒙自堕也。

　　然彼虽不问不解而菩萨大悲誓终济度。

　　文殊师利是菩萨摩诃萨于如来灭后有成就此第四法者说是法时无有过失。

　　第四行法回智运悲总备前行故无过失。

　　常为比丘比丘尼优婆塞优婆夷国王王子大臣人民婆罗门居士等供养恭敬尊重赞叹虚空诸天为听法故亦常随侍。

　　慈与悲大故七众悦服行与法胜故诸天归向。

　　若在聚落城邑空闲林中有人来欲难问者诸天昼夜常为法故而卫护之能令听者皆得欢喜所以者何此经是一切过去未来现在诸佛神力所护故。

　　难问必有折挫得其卫护则正念不失以诸佛所护故诸天不得不护。

　　文殊师利是法华经于无量国中乃至名字不可得闻何况得见受持读诵。

　　难遇如此所以愍其不信不解为大失。

　　文殊师利譬如强力转轮圣王欲以威势降伏诸国而诸小王不顺其命时转轮王起种种兵而往讨伐。

　　此喻意明是经所以难闻难见者为阴魔炽盛多怨难信不妄说故轮王譬化身佛诸国譬五阴境小王譬五阴等魔不顺其命譬无明烦恼未调伏也以威不行而起兵讨伐譬但以如来知见力无畏法不能摄伏诸微细惑故设三乘断治之法是谓起种种兵。

　　王见兵众战有功者即大欢喜随功赏赐或与田宅聚落城邑或与衣服严身之具或与种种珍宝金银琉璃砗磲玛瑙珊瑚琥珀象马车乘奴婢人民。

　　此譬三乘之众能伏阴魔随功浅深获诸法利唯未与说一乘法也。

　　唯髻中明珠不以与之所以者何独王顶上有此一珠若以与之王诸眷属必大惊怪。

　　轮王髻珠用镇宝位妄与则王属惊怪法华上乘佛佛授手妄说则众心惊疑。

　　文殊师利如来亦复如是以禅定智慧力得法国土王于三界而诸魔王不肯顺伏如来贤圣诸将与之共战。

　　如轮王振威小王不顺遂起种种兵法国土即法界真境贤圣将指三乘众也。

　　其有功者心亦欢喜于四众中为说诸经令其心悦赐以禅定解脱无漏根力诸法之财又复赐与涅槃之城言得灭度引导其心令皆欢喜而不为说是法华经。

　　如随功赏赐而不与髻珠也无漏根力即五根五力诸法之财通指道品利用之法涅槃城即中道止息之权果。

　　文殊师利如转轮王见诸兵众有大功者心甚欢喜以此难信之珠久在髻中不妄与人而今与之。

　　言难信珠者赐非其宜则大惊怪。

　　如来亦复如是于三界中为大法王以法教化一切众生见贤圣军与五阴魔烦恼魔死魔共战有大功勋灭三毒出三界破魔网尔时如来亦大欢喜此法华经能令众生至一切智一切世间多怨难信先所未说而今说之。

　　魔罗此云杀者谓能兴苦难杀人慧命也烦恼魔为生死因阴魔死魔为生死果故灭之破之即出三界也多怨为众魔未伏难信为群机未淳。

　　文殊师利此法华经是诸如来第一之说于诸说中最为甚深末后赐与如彼强力之王久护明珠今乃与之。

　　第一之说如顶上一珠末后赐与如久待大功。

　　文殊师利此法华经诸佛如来秘密之藏于诸经中最在其上长夜守护不妄宣说始于今日乃与汝等而敷演之。

　　秘密如藏髻中最上如在王顶四十余年于生死长夜守此待机故云长夜守护。

　　尔时世尊欲重宣此义而说偈言。

常行忍辱　哀愍一切　乃能演说
佛所赞经

　　恶世说经多怨难信当以忍辱哀愍为本。

后末世时　持此经者　于家出家
及非菩萨　应生慈悲　斯等不闻
不信是经　则为大失　我得佛道
以诸方便　为说此法　令住其中
譬如强力　转轮之王　兵战有功
赏赐诸物　象马车乘　严身之具
及诸田宅　聚落城邑　或与衣服
种种珍宝　奴婢财物　欢喜赐与
如有勇健　能为难事　王解髻中
明珠赐之

　　诸皆喜赐独难髻珠以待大功。

如来亦尔　为诸法王　忍辱大力
智慧宝藏　以大慈悲　如法化世
见一切人　受诸苦恼　欲求解脱
与诸魔战　为是众生　说种种法
以大方便　说此诸经　既知众生
得其力已　末后乃为　说是法华
如王解髻　明珠与之　此经为尊
众经中上　我常守护　不妄开示
今正是时　为汝等说　我灭度后
求佛道者　欲得安隐　演说斯经
应当亲近　如是四法

　　结答云何能说是经之问也。

　　能行四行故读持是经易克胜果。

读是经者　常无忧恼　又无病痛
颜色鲜白　不生贫穷　卑贱丑陋
众生乐见　如慕贤圣　天诸童子
以为给使　刀杖不加　毒不能害
若人恶骂　口则闭塞　游行无畏
如师子王　智慧光明　如日之照

　　常无忧恼颜色鲜白者转报障灭顺现衰恼也不生贫穷卑贱丑陋转业障灭顺生恶业也众生乐慕刀毒不加转烦恼障灭顺后粗报也智慧光明如日之照转无明障灭三际痴暗也乐慕给使言常享妙乐口则闭塞言无由发恶如师子王言障怖永离优游自在。

若于梦中　但见妙事

　　持经之人四行功成当克妙果已定于未形之分故先于梦中见之以行纯障净故无复杂想但见妙事下举妙事。

见诸如来　坐师子座　诸比丘众
围绕说法　又见龙神　阿修罗等
数如恒沙　恭敬合掌　自见其身
而为说法　又见诸佛　身相金色
放无量光　照于一切　以梵音声
演说诸法

　　行纯心净无杂想故于自他境不离法行故见佛说法见己亦然。

佛为四众　说无上法　见身处中
合掌赞佛　闻法欢喜　而为供养
得陁罗尼　证不退智　佛知其心
深入佛道　即为授记　成最正觉
汝善男子　当于来世　得无量智
佛之大道　国土严净　广大无比
亦有四众　合掌听法　又见自身
在山林中　修习善法　证诸实相
深入禅定　见十方佛
诸佛身金色　百福相庄严　闻法为人说
常有是好梦

　　重讽见十方佛之事以结前起后也。

又梦作国王　舍宫殿眷属　及上妙五欲
行诣于道场　在菩提𣗳下　而处师子座
求道过七日　得诸佛之智　成无上道已
起而转法轮　为四众说法　经千万亿劫
说无漏妙法　度无量众生　后当入涅槃
如烟𥁞灯灭

　　此历见修进成佛始终之行也诸皆由行得果之先见是相现前当克是果矣然皆依梦说者欲令行人观一切法空无所有但以因缘从颠倒生自虽见佛闻法乃至圆成佛道皆为梦事了不可得无有常住亦无起灭常观是相然后于一切处得真安乐行也。

若后恶世中　说是第一法　是人得大利
如上诸功德

　　妙法莲华经要解卷第十二
