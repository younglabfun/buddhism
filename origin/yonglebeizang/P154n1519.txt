永乐北藏第 154 册 No. 1519 宗门统要正续集(第1卷-第12卷)


　　宗门统要续集序　　　　　　　　扶二

　　径山兴圣万寿禅寺住持沙门希陵撰

　　灵鹫拈花之旨独付饮光少林得髓之传惟称可祖西竺圣师授受同印乎一心东土宗泒流分各显其大用不历渐阶之次直跻圣地之归自五叶传芳千灯续焰正法眼流通于震旦盛矣哉其有机缘启投针之契问答凑激电之驰传灯诸录载之详备统要收亦纶贯耳是以古林禅师以透古今眼具通变机来后来提唱宗师续前代统要玄旨执金錍而刮众膜握宝剑而断群疑若不显龙骧虎骤之机安知有玉振金声之作盖纪实以传信非润色之虚文也延祐庚申谨序。

　　重开宗门统要序

　　龙图阁直学士左朝请郎提举江州太平观耿延禧撰

　　大宝积经云如来所演八万四千法藏声教皆名为文离诸一切言音文字理不可说是名为义又云若诸经中文句广博能令众生心意踊跃名不了义若有宣说文句及心皆同灰烬是名了义大涅槃经云若人闻说大涅槃一字一句不作字相不作句相不作闻相不作佛相不作说相如是义者名无相相以是观之诸佛以无说说其来久矣达磨西来重为拈出为其拘滞于教相也则曰教外别传不立文字为其委曲于情解也则曰直指人心见性成佛是故答第一义谛曰廓然无圣则怜其不契而渡江慧可再拜依位而立则以为得髓而传法是岂与诸佛有异耶盖所谓当机觌面提觌面当机疾如石火电光拟议即差念起情生斯为关锁耳故余尝论之如来老婆心切乃曰正法眼藏分付摩诃迦叶临济丈夫气概乃曰正法眼藏向这瞎驴边灭却是二老子同曲异调若闻余是说言语及心皆同灰烬不作一字一句及诸名相则如来禅祖师禅庶几意领而神解乎宗门统要首以西竺诸佛继以东震诸祖及前世宗匠所以指导后学与后世作家所以抉剔前人者合为一书皆出乎文字而直指人心学者不可不家有而日见之豫章李氏镂板以传兵火之余既已烟灭莆阳天宁长老慧泽既传心宗复明教意知如来祖师禅等无有异乃命刊行以垂久远求余为序以冠篇首昔僧问巴陵祖意教意是同是别陵云难寒上树鸭寒下水又问三乘十二分教则不疑如何是宗门中事师云不是衲僧分上事如何是衲僧分上事曰贪观白浪失却手桡若知此者则三世诸佛无所说历代祖师未尝传统要徒集葛藤居士戏加序引可付之一笑而已矣。

　　绍兴三年二月　日序

　　续集宗门统要序

　　前集贤待制承事郎冯子振　撰

　　建溪沙门永沸鼎松声浓茶粥面发须净刬肘睫俱醒遂取佛祖卑钵余馨牵连鼻孔深灯冷焰拨剔眉豪追惟南岳让青原思从上的传析之二泒杨歧会而上始马祖一传十一世为南岳宗投子青而上始石头迁传一十世为青原宗既次第其人复次第其语号其书曰宗门统要膏髓直指皮肤破除两叶流根荫云幂砌一策一警一磕一筑政使投瓶试水舌全吞没可把之沤拂盏扬汤胸自隽不能言之味元符之笔已绝坠绪之踵渐移元运天开梵田日辟竞尊慈氏之教孰诀正途之歧乃有古林茂和尚价重岩泉名喧宇宙亲逢昭代垂亿万祀之昌辰径补禅宗余二百年之𦉑谱杨歧黄龙下起白云端保宁勇隆庆间真净文晦堂心逮松源岳浙翁琰心闻贲又七世而止投子天衣下起芙蓉楷圆照本逮石䆫恭灵隐光又四世而止南岳下十二世接逮十八世总二百八十六人见录机缘二百一十二则青原下十一世接逮十四世总一百二十人见录机缘四十七则为宗门统要续集示衲子坦途开人天正眼可谓星分次舍澄霄县璀璨之珠玑春满园池遍界现芬芳之葩萼纲一提而万目之罗大展领一挈而千腋之裘毕舒此岸舟来焉用隔江唤渡别峰塔立何消聚土合尖花笑浪拈竹鸣休击然而茫茫业识种种情尘蝇解冥钻蟫能旁蠹针磁罔具溟波迷犯斗之津锹锸徒施沙穴失藏珍之所忍纷然其肴乱将持此以安归向非古林竖硬脊梁亚摩醯眼施胆力于威音色相之上首澡肝膈于饮光顶𩕳之最初安得第一义谛舌本放六合澜翻不二法门脚跟𠞰诸方露布学人于此摩尼炳耀台镜互融静定中句意亭亭卜度外话头了了作家炉鞴入煆炼者粒粒精金旧宅宫商依促拍者泠泠雅操岂比纱䆫映月影弥即而迹弥疏布鼓认雷音逾似而魄逾远铸逢区冶剑凛然锋嗅遇耆婆草浑是药海粟居士早惭凿脱晚悟参寻冯长老斜日梦回记久别光明之洞永嘉师一宿惊觉尚相忘证道之歌稽首宗乘书心序引。

　　宗门统要续集卷第一(二)

　　宋建康沙门宗永集元建康保宁禅寺住持沙门清茂续集

　　大觉世尊释迦文佛

　　世尊才生下一手指天一手指地周行七步目顾四方云天上天下唯我独尊。

　　云门偃云我当时若见一棒打杀与狗子吃贵图天下太平。

　　雪窦显云便与掀倒禅床。

　　法眼益云云门气势甚大要且无佛法道理时有老宿代云将谓无人证明。

　　雪窦云钩在不疑之地。

　　琅瑘觉云云门可谓将此深心奉尘刹是则名为报佛恩。

　　云峰悦云云门虽有定乱之谋且无出身之路。

　　续法昌遇云好一棒太迟生未离兜率脚跟下好与一锥岂到今日虽然如是也是贼过后张弓。

　　天童华云云门此话虽行未免落他陷阱黄面老子末上卖峭正是依草附木二俱不了以左手拍禅床云过这边着汝诸人还知明果落处么珊瑚枕上两行泪半是思君半恨君。

　　世尊在灵山会上拈花示众是时众皆默然唯迦叶尊者破颜微笑世尊云吾有正法眼藏涅槃妙心实相无相微妙法门不立文字教外别传付嘱摩诃迦叶。

　　白云端云迦叶善观风云别气色虽然如是还觉顶门重么。

　　黄龙心云直下穿过髑髅已是换却眼睛临危不在悚人向甚处见释迦老子。

　　续云峰悦因僧问灵山拈花意旨如何答云一言既出驷马难追问迦叶微笑意旨如何答云口是祸门。

　　世尊一日至多子塔前命摩诃迦叶分座令坐以僧伽梨围之遂告云吾有正法眼藏密付于汝汝当护持传付将来无令断绝。

　　世尊于涅槃会上以手摩胸告众云汝等善观吾紫磨金色之身瞻仰取足勿令后悔若谓吾灭度非吾弟子若谓吾不灭度亦非吾弟子时百万亿众悉皆契悟。

　　云峰悦云然则膏肓之门不足以发药云峰今日且作死马医尔等诸人皮下有血么。

　　续东禅观云其时众中有个作者才见以手摩胸便出约住云瞿昙你者丑举止休拈出也他若知非决定缄口免见百万亿众堕邪倒见。

　　世尊般涅槃日迦叶尊者最后而至世尊乃于椁中露双趺示之迦叶作礼请如来以三昧火而自阇维即时金棺从七宝床升举绕拘尸罗城七匝却还本处化火光三昧而自焚之。

　　世尊一日升座大众集定文殊白椎云谛观法王法法王法如是世尊便下座。

　　芭蕉彻云忙忙者匝地普天。

　　世尊一日升座大众集定迦叶白椎云世尊说法竟世尊便下座。

　　芭蕉彻云两个汉大似无孔笛遇着毡拍板。

　　世尊一日升座默然而坐阿难白槌云请世尊说法世尊云会中有二比丘犯律行我故不说法阿难以他心通观是比丘遂乃遣出世尊还复默然阿难又白适来为二比丘犯律是二比丘已遣出世尊何不说法世尊云吾誓不为二乘声闻人说法便下座。

　　续南堂静云前箭犹轻后箭深。

　　世尊九十日在忉利天为母说法及辞天界下时四众八部俱往空界迎有莲花色比丘尼作念云我是尼身必居大僧后见佛不如用神力变作转轮圣王千子围绕最初见佛果满其愿世尊才见乃诃云莲花色比丘尼汝何得越大僧见吾汝虽见吾色身且不见吾法身须菩提岩中宴坐却见吾法身。

　　荐福怀云莲花色比丘尼被热谩且致还知瞿昙老人性命在别人手里么。

　　世尊因文殊至诸佛集处值诸佛各还本处唯有一女人近彼佛坐入于三昧文殊乃白佛云何此女人得近佛坐而我不得佛告文殊汝但觉此女令从三昧起汝自问之文殊绕女人三匝鸣指一下乃托至梵天尽其神力而不能出世尊云假使百千文殊亦出此女人定不得下方过四十二恒河沙国土有罔明菩萨能出此女人定须㬰罔明大士从地涌出作礼世尊世尊来罔明出罔明却至女人前鸣指一下女子于是从定而出。

　　翠岩芝云僧投寺里宿贼打不防家。

　　五云逢云不唯文殊不能出此定但恐如来也出此定不得秪如教意怎生体解。

　　世尊在尼拘律树下坐次因二商人问世尊还见车过不世尊云不见商人云还闻不世尊云不闻商人云莫禅定不世尊云不禅定商人云莫睡眠不世尊云不睡眠商人乃叹言善哉善哉世尊觉而不见遂献白㲲两假。

　　世尊因波斯匿王问胜义谛中有世俗谛不若言无智不应二若言有智不应一一二之义其义云何佛云大王汝于过去龙光佛法中曾问此义我今无说汝今无闻无说无闻是名一义二义。

　　翠岩真云波斯匿王善问不善答世尊善答不善问一人理上偏枯一人事上偏枯翠岩当时若见点一把火照看黄面老面皮厚多少。

　　续荐福怀云诸仁者大王分明问世尊分明答宾主历然作么生说个无说无闻底道理。

　　世尊因见文殊在门外立乃云文殊文殊何不入门来文殊云我不见一法在门外何以教我入门。

　　报慈遂征云为复是门外语门内语。

　　沩山喆代云吾不如汝。

　　续黄龙新云文殊恁么道入得门入不得门若入得门冰消瓦解。

　　世尊一日坐次见二人舁猪过乃问这个是甚么人云佛具一切智猪子也不识世尊云也须问过。

　　大阳玄云不因世尊问洎乎忘却。

　　续地藏恩云瞿昙老汉也是无端大似节目上更生节目忽被二人呵呵大笑舁猪便行一场懡㦬。

　　世尊因有异学问诸法是常耶世尊不对又问诸法是无常耶亦不对异学云世尊具一切智何不对我世尊云汝之所问皆为戏论。

　　世尊一日示随色摩尼珠问五方天王此珠而作何色时五方天王互说异色世尊复藏珠入袖却抬手云此珠作何色天王云佛手中无珠何处有色世尊叹云汝何迷倒之甚吾将世珠示之便各强说有青黄赤白吾将真珠示之便总不知时五方天王悉皆悟道。

　　世尊因乾闼婆王献乐其时山河大地尽作琴声迦叶起作舞王问迦叶岂不是阿罗汉诸漏巳尽何更有余习佛云实无余习莫谤法也王又抚琴三遍迦叶亦三度作舞王云迦叶作舞岂不是佛云实不曾作舞王云世尊何得妄语佛云不是妄语汝抚琴山河大地木石尽作琴声岂不是王云是佛云迦叶亦复如是所以实不曾作舞王乃信受。

　　修山主问澄源禅师乾闼婆王奏乐直得须弥岌峇海水腾波迦叶作舞作么生会源云迦叶过去世曾作乐人来习气未除修云须弥岌峇海水腾波又作么生澄源休去。

　　法眼代云正是习气。

　　世尊因外道问昨日说何法世尊云说定法外道云今日说何法世尊云不定法外道云昨日说定法今日何说不定法世尊云昨日定今日不定。

　　五祖戒云何得将别人物作自己用。

　　沩山喆云世尊大似看楼打楼大沩即不然待问昨日说定今日何说不定但云非汝境界。

　　续荐福怀云黄面老子被外道拶着出自偶然虽然如此邪正未分若人辩得许你顶门具眼。

　　世尊因五通仙人问世尊有六通我有五通如何是那一通佛召五通仙人五通应诺佛云那一通你问我。

　　雪窦显云老胡元不知有那一通却因邪打正。

　　琅瑘觉云世尊不知可谓因正而打邪五通因邪而打正。

　　翠岩芝云五通如是问世尊如是答要且不会那一通。

　　云峰悦云大小瞿昙被外道勘破了有傍不肯底么出来我要问你作么生是那一通。

　　云盖本云世尊如是召五通如是应作么生是那一通良久云姹女已归霄汉去呆郎犹向火边栖。

　　世尊因普眼菩萨欲见普贤不能得见乃至三度入定遍观三千大千世界觅普贤不能得见而来白佛佛云汝但于静三昧中起一念便见普贤普眼于是才起一念便见普贤向空中乘六牙白象。

　　云居舜云诸仁者且作么生会云居道普眼推倒世尊世尊推倒普眼你道普贤在甚处。

　　世尊因自恣日文殊三处过夏迦叶欲白椎𢷤出才拈椎乃见百千万亿文殊迦叶尽其神力椎不能举世尊遂问迦叶汝拟𢷤那个文殊迦叶无对。

　　续昭觉勤云可惜放过一着待释迦老子道你欲𢷤那个文殊便与一椎看他作么合杀。

　　云居元云一家有事百家忙。

　　世尊因长爪梵志索论义预约云我义若堕我自斩首世尊云汝义以何为宗志云我义以一切不受为宗世尊云是见受不志拂袖而去行至中路乃省谓弟子云我当回去斩首谢世尊弟子云人天众前幸当得胜何以斩首志云我宁于有智人前斩首不于无智人前得胜乃叹云佛置我两处负门若我说是见我受是负门处粗故众人所共知第二负门处细我欲不受以少人知作是念已而白佛言世尊一切不受是见亦不受佛语梵志汝不受一切法是见亦不受则无所破与众人无异何用贡高而生憍慢梵志不能致答默自念言我负堕处世尊不彰我负不言是非得大甚深法是最可恭敬即于坐处得法眼净(有本小异大同)。

　　世尊将诸圣众往第六天说大集经来他方此土人间天上一切狞恶鬼神悉皆集会受佛付嘱拥护正法设有不赴者四天门王飞热铁轮追之令集既集会已无有不顺佛来者各发弘誓拥护正法唯有一魔王谓世尊云瞿昙我待一切众生成佛尽众生界空无有众生名字我乃发菩提心。

　　荐福怀云临危不变真大丈夫诸仁者作么生着得一转语与黄面老子出气寻常神通妙用智慧辩才到此总用不着尽阎浮大地人无不爱佛到这里何者是佛何者是魔还有人辩得么良久云欲得识魔么开眼见明欲得识佛么合眼见暗魔之与佛以拄杖一时穿却鼻孔。

　　续南堂静云当时我若作世尊即向他道大众魔王已发心竟应当如是住不然道汝唤什么作众生拟开口与一铁轮。

　　径山杲云天衣老汉恁么批判直是奇特虽然如是未免话作两橛若向何者是佛何者是魔处便休去不妨令人疑着却云欲识魔么开眼见明欲识佛么合眼见暗郎当不少又云魔之与佛以拄杖一时穿却鼻孔雪上加霜妙喜却与黄面老子代一转语待这魔王道众生界空无有众生名字我乃发菩提心只向伊道几乎错唤你作魔王此语有两负门若人捡点得出许伊具衲僧眼。

　　东禅观云怪哉浅草拨着一个大虫上门上户咬人火急可惜当时放过性空若作世尊待魔王道众生界空无有众生名字我乃发菩提心只消道个担板汉非唯塞断咽唯亦乃教伊转动不得虽然如是相识满天下知心能几人。

　　世尊与阿难行次见一古佛塔世尊便作礼阿难云此是什么人塔世尊云此是过去诸佛塔阿难云过去诸佛是什么人弟子佛云是吾弟子阿难云应当如是。

　　德山密云过去是现在弟子实有此理。

　　世尊因比丘问我于世尊法中见处即有证处未是世尊当何所示佛云比丘某甲当何所示是汝此问。

　　世尊成道后在逝多林中一树下跏趺而坐有二商人以五百乘车经过林畔有二车牛不肯前进商人乃讶见之山神报言林中有圣人成道经逾四十九日未食汝当供养商人入林果见一人端然不动乃问云为是梵王耶帝释耶山神耶河神耶世尊微笑举袈裟角示之商人顶礼遂陈供养。

　　世尊因外道问不问有言不问无言世尊据坐外道赞叹云世尊大慈大悲开我迷云令我得入乃作礼而去阿难寻白佛外道得何道理称赞而去世尊云如世良马见鞭影而行。

　　五祖戒云大小世尊被阿难一状领过又出语云汝何所问。

　　法眼益因百丈尝请益叙语未终眼云住住汝拟向世尊良久处会那丈从此悟入。

　　雪窦显云邪正不分过犹鞭影又云诸禅德迷云既开决定见佛还许他同参也无若共相委知则天下宗师并为外道伴侣如各非印证则东土衲僧不如西天外道。

　　翠岩芝云大小世尊被外道当面涂糊秪如外道云令我得入要且未梦见在既不曾梦见为什么却悟去。

　　琅瑘觉云依稀似曲才堪听又被风吹别调中。

　　翠岩真云六合九有缁黄青紫一一交参咸言良久据坐不对要且不是又举诸家拈了复云於戏假如鹙子满慈运智摛辞驰神作用何益之有。

　　道吾真云世尊只眼通三界外道双眸贯五天。

　　杨歧会云世尊辍己从人外道乃因斋庆赞。

　　沩山喆云外道怀藏宝镜世尊亲为高提直得森罗显焕万象历然又得阿难金钟再击四众共闻然虽如是大似二龙玩珠长他智者威狞。

　　续云居齐云什么处是外道悟处众中道世尊良久时便是举鞭处恁么会还得不。

　　昭觉勤云外道因邪打正世尊看楼打楼阿难不善傍观引得世尊拖泥带水若据山僧见处待他问不问有言不问无言和声便打及至阿难问外道有何所证亦和声便打何故杀人须是杀人刀活人须是活人剑。

　　世尊一日来阿难食时将至汝当入城持钵阿难应喏佛云汝既持钵须依过去七佛仪式阿难便问如何是过去七佛仪式佛召阿难阿难应喏佛云持钵去。

　　世尊因耆婆善别音响至一冢间见五个髑髅乃敲一髑髅问耆婆此生何处耆云生人道世尊又敲一云此生何处耆云生天道世尊又别敲一云此生何处耆婆罔知生处。

　　世尊因黑爪梵志运神力以左右手擎合欢梧桐花两株来供养佛召云仙人梵志应喏佛云放下着梵志遂放下左手一枝花于佛前佛又召仙人放下着梵志又放下右手一枝花佛又云仙人放下着梵志云世尊我今空身而住更教放下个什么佛云吾非教汝放舍其花汝当放舍外六尘内六根中六识一时舍却无可舍处是汝免生死处梵志于言下悟无生忍(有本小异大同)。

　　世尊于灵山会上五百比丘得四禅定具五神通未得法忍以宿命智通各各自见过去杀父害母及诸重罪于自心内各各怀疑于甚深法不能证入于是文殊承佛神力遂手握利剑持逼如来世尊乃谓文殊曰住住不应作逆勿得害吾吾必被害为善被害文殊师利尔从本已来无有我人但以内心见有我人内心起时我必被害即名为害于是五百比丘自悟本心如梦如幻于梦幻中无有我人乃至能生所生父母于是五百比丘同赞叹云文殊大智士深达法源底自手握利剑持逼如来身如剑佛亦尔一相无有二无相无所生是中云何杀。

　　续天童杰云为人须为切杀人须见血文殊费尽腕头气力要且不知此剑来处带累释迦老子通身是口也分疏不下五百比丘恁么悟去入地狱如箭射忽若踏翻大海趯倒须弥云门扇子𨁝跳上天筑着帝释鼻孔东海鲤鱼打一棒雨似盆倾又作么生商量良久云自从舞得三台后拍拍元来总是歌。

　　世尊因地布发掩泥献花于然灯然灯见布发处遂约退众乃指地云此一方地宜建梵刹时众中有一贤于长者持标于指处插云建梵刹已竟时诸天散花赞云庶子有大智矣。

　　世尊因七贤女游尸陀林一女指尸谓诸姊云尸在这里人向甚处去中有一姊云作么作么诸姊谛观各各契悟感帝释散花云唯愿圣姊有何所须我当终身供给女云我家四事七珍悉皆具足惟要三般物一要无根树子一株二要无阴阳地一片三要叫不响山谷一所帝释云一切所须我悉有之若三般物我实无得女云汝若无此争解济人帝释遂同往白佛佛言憍尸迦我诸弟子大阿罗汉悉皆不解此义惟有诸大菩萨乃解此义。

　　续黄龙心云树子若无宁善给济既要给济心不虚发如今有求无根树子将何祗对。

　　宝峰文云大众且道帝释是会不会又道善说般若感我天宫又道无无根树子大众且作么生明得不孤负圣女若也不会不得孤负帝释归宗亦有个无位真人憨憨痴痴跛跛挈挈且恁么过时喝一喝。

　　世尊因调达谤佛生身入地狱遂令阿难传问你在地狱中安不达云我虽在地狱如三禅天乐佛又令阿难传问你还求出不达云我待世尊来便出阿难云佛是三界大师岂有入地狱分达云佛既无入地狱分我岂有出地狱分。

　　翠岩真云亲言出亲口。

　　世尊因文殊起佛见法见议世尊威神摄向二铁围山。

　　五云逢云什么处是二铁围山还会么如今若有人起佛见法见五云与烹茶两瓯且道是赏伊是罚伊同教意不同教意。

　　续白云端云大众世尊当时无大人相如今若有向承天这里起佛见法见承天终不敢教动着他何谓如此但得雪消去自然春到来。

　　五祖演云白云则具大慈悲遂拍手云曼殊室利普贤大士不审今后更敢也无自云一度被蛇伤怕见断井索。

　　世尊临入涅槃文殊大士请佛再转法轮世尊咄云文殊吾四十九年住世未曾说一字汝请再转法轮是吾曾转法轮耶。

　　续雪峰空云且道世尊从文殊请不从文殊请。

　　昔城东有一老母与佛同生而不欲见佛每见佛来即便迴避虽然如此回顾东西总皆是佛遂以手掩面于十指掌中亦总是佛。

　　雪窦显云诸上座他虽是个老婆宛有丈夫之作既知迴避稍难不免吞声饮气如今不欲见佛即许你切忌以手掩面何以明眼底觑着将谓雪窦门下教你学老婆禅。

　　富楼那问佛清净本然云何忽生山河大地。

　　琅瑘因僧问乃厉声云清净本然云何忽生山河大地僧有省。

　　荐福信云先行不到末后太过。

　　续五祖演云金屑虽贵落眼成翳。

　　灵隐岳云日长夜短诸人还猛省么青天复青天打失髑髅前看看日又夜争教人少年。

　　殃崛摩罗因持钵至一长者家其家妇人正值产难子母未分长者云瞿昙弟子汝为至圣当有何法能免产难殃崛语长者云我乍入道未知此法待我回问世尊却来相报及返具事白佛佛告殃崛汝速去报言我自从贤圣劫来未曾杀生殃崛奉佛语即往告之其妇得闻即免产难。

　　宗门统要续集卷第一(上)

　　音释

　　序

　　针

　　(诸深切与针同)。

　　錍

　　(正作鎞边迷切掠器)。

　　镂

　　(郎亘切雕刻也)。

　　磕

　　(克盍切)。

　　隽

　　(祖峻切与俊同)。

　　祀

　　(祥里切年也)。

　　璀灿

　　(璀七罪切灿七旦切璀灿玉光也)。

　　蟫

　　(大含切白鱼虫)。

　　磁

　　(墙之切引铁石)。

　　锹

　　(七宵切臿也)。

　　锸

　　(测洽切。锹也)。

　　膈

　　(古额切胸膈也)。

　　𩕳

　　(乃挺切顶也)。

　　跟

　　(古痕切足踵也)。

　　剿

　　(子小切绝也)。

　　鞴

　　(蒲拜切吹火韦囊也)。

　　集

　　悚

　　(息勇切)。

　　舁

　　(羊诸切两手对举也)。

　　岌峇

　　(岌鱼及切山高貌峇口合切山窟也)。

　　呆

　　(鱼开切痴也)。

　　姹

　　(陟嫁切姹女水银也)。

　　狞

　　(尼耕切大恶也)。

　　橛

　　(其月切)。

　　沩

　　(俱为切)。

　　喆

　　(之列切)。

　　喏

　　(人者切)。

　　腕

　　(乌贯切手腕也)。

　　趯

　　(他历切)。

　　𨁝跳

　　(𨁝蒲没切跳也吊切)。

　　觑

　　(七虑切同视也)。

　　宗门统要续集卷第一(下)　　　　　扶三

　　宋建溪沙门宗永集元建康保宁禅寺住持沙门清茂续集

　　附西竺应化圣贤

　　维摩会上三十二菩萨各说不二法门至文殊云我于一切法无言无说无示无识离诸问答是为菩萨入不二法门文殊又问维摩维摩默然文殊叹云乃至无有言语文字是菩萨真入不二法门说是入不二法门时于此众中五千菩萨皆入不二法门得无生法忍。

　　保福展云文殊也似掩耳偷铃力尽乌江维摩一默未出化门又云大小维摩被文殊一坐直至如今起不得。

　　雪窦显云维摩道什么复云勘破了也。

　　琅瑘觉云文殊与么赞善也是杓卜听虚声维摩默然你等诸人不得钻龟打瓦。

　　续沩山果云大众居士门高可谓壁立万仞水泄不通拟心则差动念则隔不拟不动落在无事界中诸人作么生入良久云退后退后大沩智云不二法门是默然不是默然若是默然文殊则为剩语若不是默然维摩一场虚设毕竟如何具眼者辨。

　　维摩因须菩提持钵到乃取钵满盛香饭谓尊者云若能于法等者于食亦等乃至入诸邪见不到彼岸住于八难不得无难同于烦恼离清净法汝得无诤三昧一切众生亦得是定其施汝者不名福田供养汝者堕三恶道为与众魔同一手作诸劳侣汝与众魔及诸尘劳等无有异于一切众生而有怨心谤诸佛毁于法不入众数终不灭度汝若如是乃可取食须菩提闻此茫然不知以何答置钵欲去。

　　舍利弗因入城遥见月上女出城舍利弗心口思惟此姊见佛不知得忍不得忍我当问之才近便问什么处去女云如舍利弗与么去弗云我才入城尔当出城云何言如舍利弗与么去女云诸佛弟子当住何所弗云诸佛弟子依大涅槃而住女云诸佛弟子既依涅槃而住我如舍利弗与么去。

　　沩山喆云一人入城一人出城何言如舍利弗与么去若人知得舍利弗月上女二人去处十二时中动转施为无非住诸佛大涅槃若也未知业识茫茫无本可据。

　　续东禅观云舍利弗依大涅槃而住坐在解脱深坑月上女如舍利弗与么去也是随邪逐恶。

　　无猒足王入大寂定乃来有情无情皆顺于王若有一物不顺于王即入大寂定不得。

　　舍利弗问须菩提梦中说六波罗蜜与觉时是同是别须菩提云此义幽深吾不能说此会中有弥勒大士汝往彼问。

　　雪窦显云当时若不放过随后与一劄谁名弥勒谁是弥勒者便见冰消瓦解。

　　西竺有上首菩萨作一乞士入城乞食次时有比丘恒伽谓乞士云汝从何来答云我从真实中来又问何谓真实答云寂灭故名真实又问寂灭相中有所求耶无所求耶答云无所求又问无所求者何用求耶答云无所求中吾欲求之又问无所求中何用求耶答云所有求者一切皆空得者亦空著者亦空实者亦空来者亦空语者亦空问者亦空寂灭涅槃一切虚空分界亦复皆空吾为如是次第空法而求真实。

　　障蔽魔王领诸眷属一千年随金刚齐菩萨觅起处不得忽因一日得见乃问云汝当依何住我一千年觅汝起处不得菩萨云我不依有住而住不依无住而住如是而住。

　　法眼益云障蔽魔王不见金刚齐即从只如金刚齐还见障蔽魔王么。

　　续径山杲云既觅起处不得一千年随从底是甚么金刚齐云我不依有住而住不依无住而住如是而住互相热瞒法眼道障蔽魔王不见金刚齐即且从只如金刚齐还见障蔽魔王么恁么批判也是看孔着楔即今莫有知妙喜起处底么喝云寐语作么。

　　东禅岳云富贵即易贫穷即难虚空无心墙壁有耳二老汉不得无过且道过在于何路从平处险人向静中忙。

　　紧那罗王奏无生乐供养佛乃来有情无情俱随王去若有一物不随王去即去佛处不得善财童子参五十三员善知识末后到弥勒阁前见楼阁门闭善财暂时敛念云大慈大悲愿楼阁门开令我得入寻时弥勒领诸眷属至善财前弹指一下楼阁门开善财得入阁门便闭见百千万亿楼阁每一一楼阁内有一弥勒领诸眷属并有一善财而在前立善财礼辞文殊文殊指往南方胜乐国妙高山谒德云比丘及到彼山东西南北四维上下求觅经于七日乃见德云比丘却在别峰上徐步经行。

　　文殊一日令善财采药云是药者采将来善财遍采无不是药却来白云无不是药者文殊云是药者采将来善财乃拈一茎草度与文殊文殊提起示众云此药亦能杀人亦能活人。

　　五祖戒出善财语云惭愧。

　　首山念云文殊大似掩耳偷铃。

　　琅瑘觉云文殊可谓诚实之言要且额头汗出口里胶生。

　　沩山喆云善财能采文殊善用非但寝疾毗耶直饶尽大地人抱必死之疾到文殊所教他个个脱体而去何故解用不须霜刃剑延龄何必九还圆。

　　续梁山远云得之于心伊兰作栴檀之树失之于旨甘露乃蒺䔧之园文殊尝时与么举扬若不是善财同声相应同气相求未免一场懡㦬还知二大老落处么处处绿杨堪系马家家门首透长安。

　　天童华云大小文殊被善财换却眼睛。

　　文殊大士尝谓善住意天子云汝今若能违背诸佛毁谤法僧吾即将同汝如是梵行天子云大士今何故复如是语大士云天子如汝意者以何为佛天子云大士如如法界我言是佛大士云天子于汝意云何如如法界可染着乎天子云弗也大士云以是义故我如是说汝今若能背毁佛法僧吾将同汝如是梵行。

　　利益菩萨白然灯佛我欲得阿耨菩提唯愿世尊教示我令速成菩提佛言利益汝观此法何者是法是汝所问。

　　须菩提说法帝释雨花须菩提乃问此花从天得耶从地得耶从人得耶帝释皆云弗也须菩提云从何得耶帝释举手须菩提云如是如是。

　　云门偃云帝释举手处作么生与你四大五蕴释迦老子是同是别。

　　舍利弗问天女汝何不转却女身女云我从十二年来求女人相了不可得当何所转即时天女以神通力变舍利弗令如天女乃自化身如舍利弗而问云何不转却女身舍利弗云我今不知何转而变为女身。

　　白云端代云吾不如汝。

　　须菩提岩中宴坐诸天雨花赞叹尊者云空中雨花赞叹复是何人云何赞叹天云我是梵天敬重尊者善说般若尊者云我于般若未曾说一字汝云何赞叹天云如是尊者无说我乃无闻无说无闻是真说般若。

　　雪窦显云避喧求静处世未有其方他在岩中宴坐也被这一队汉涂糊伊更有这老汉把不住问空中雨花赞叹复是何人早见败阙了也我重尊者善说般若恶水蓦头泼又云我于般若未曾说一字草里走尊者无说我乃无闻识甚好恶总似这般底何处有今日复召大众雪窦幸是无事人你来这里觅个什么以拄杖一时趁下。

　　毗目仙人执善财手善财即时自见其身往十方佛刹微尘数诸佛所乃至经不可说不可说微尘数劫时仙人放手即自见身还在本处。

　　昔有外道问一入定僧轮王众生种非佛非罗汉不受后有身是什么义僧便入定问弥勒弥勒为答了却出定语外道云譬如陶师埏埴成器。

　　汾阳昭代云却劳尊者往复神用。

　　天亲菩萨从弥勒内宫下无著菩萨问经云人间四百年彼天为一昼夜弥勒一时中成就五百亿天子证无生法忍未审说什么法天亲云秪说这个法秪是梵音清雅令人乐闻。

　　荐福怀云弥勒已是错说天亲已是错传山僧今日将错就错与你诸人注破良久云谛听谛听向下文长付在来日。

　　善住天子而白文殊可共俱往如来之所咨受未闻亦同此时如法问难文殊云尔莫分别取着如来天子云如来今在何所令我莫著文殊云秪在目前天子云若如是者我何不见文殊云尔若一切不见是名真见如来天子云若见在前云何戒我莫取着如来文殊云尔今见前何有天子云有虚空界文殊云如来者虚空界是故虚空界者即是如来此中无有一物可分别者。

　　胜思惟梵天问不退转天子云天子我常于此佛国土不曾见汝天子云梵天我亦不曾于此国土不曾见我。

　　宾头卢尊者因阿育王问承闻尊者亲见佛来是不尊者以手策起眉毛良久云会么王云不会者云阿耨达池龙王曾请佛斋吾是时亦预其数。

　　五祖戒出王语云惭愧。

　　翠岩真云且道什么处见直饶雪天漂渺湖光澹荡且莫说梦。

　　续梁山远云阿育王轻轻借问宾头卢草草承当子细检点将来不胜漏逗且那里是漏逗处国清才子贵家富小儿娇。

　　沩山喆云无忧王饭三万阿罗汉要且不识宾头卢当时待他策起眉毛云会么便与作礼非唯识宾头卢亦乃同参古佛。

　　汾阳昭云却劳尊者。

　　保宁勇代王云希有希有。

　　云居元代王云当时蓦面便唾。

　　虎丘隆云宾头卢得大机显大用不谩亲见佛来虽然赖阿育王放过若不放过洎合打失眉毛放过则且置尊者策起眉毛又作么生还会么当台一鉴明如日万古晴空绝是非。

　　荐福行云大王七宝随身尊者天龙拥卫蓦然狭路相逢彼此难为迴避且道其中事作么生阎浮接得真天子同踏毗卢顶上行。

　　庵婆提女问文殊云明知生是不生之法为什么却被生死之所流转文殊云其力未充。

　　进山主问修山主明知生是不生之法为什么被生死之所流转修云笋毕竟成竹去如今作篾使得么进云汝向后自悟去在修云某甲所见秪如此上座意旨如何进云这个是监院房那个是典座房修乃礼谢。

　　月氏国王闻罽宾国有一尊者名祇夜多有大名称即与群臣往造彼国礼见问法王既至修敬已毕乃请尊者当为开演尊者云大王来时好道今去亦如来时。

　　西竺二十八祖师

　　初祖迦叶尊者因外道问如何是我我祖云觅我者是汝我外道云这个是我我师我何在祖云你问我觅。

　　祖一日踏泥次有一沙弥见乃问尊者何得目为祖云我若不为谁为我为。

　　法眼益云我当时若见拽来踏泥。

　　五祖戒云迦叶与沙弥说得道理好。

　　洞山价云莫要茶吃么。

　　续保宁勇云虽然如是傍观者哂。

　　二祖阿难尊者问迦叶云师兄世尊传金襕袈裟外别传个什么迦叶召云阿难阿难应诺迦叶云倒却门前刹竿着。

　　汾阳昭云不问那知。

　　五祖戒云露。

　　翠岩芝云千年无影树今时没底靴。

　　续泐潭清云刹竿未倒穿却诸人髑髅换却诸人眼睛刹竿倒后向什么处见释迦老子。

　　阿难尊者一日白佛言今日出城见一奇特事佛云见何奇特事阿难云入城见一攒乐人作舞出城总见无常佛云我昨日入城亦见一奇特事阿难云未审见何奇特事佛云我入城时见一攒乐人作舞出城时亦见乐人作舞。

　　三祖啇那和修问鞠多尊者汝年几耶尊者云我年十七祖云汝身十七性十七耶尊者云师发已白为发白耶心白耶祖云我但发白非心白尔尊者云我身十七非性十七也。

　　四祖优波鞠多因访一老比丘尼才入问乃触撒钵盂尼云佛在日六群比丘甚是粗行数来我舍尚不如此尊者绍祖位人得与么粗行(有本小异大同)。

　　汾阳昭代云已知错误。

　　五祖提多迦尝为长者名曰香众初求出家鞠多尊者乃问汝为身出家为心出家香云我自出家非为身心而求利益鞠多云不为身心复谁出家香云夫出家者无我我故即心不生灭心不生灭即是常道故诸佛亦常心无形相其体亦尔鞠多云汝当大悟心自明朗于佛法中度恒沙众。

　　芭蕉彻云譬如琴瑟箜篌虽有妙音若无妙指终不能发。

　　六祖弥遮迦因七祖婆须密初见迎而问云师何方而来欲往何所祖云从自心来欲往无处婆须密手持酒器乃云识我手中物不祖云此是触器而负净者婆须密云师识我不祖云我即不识识即非我汝试自称名氏吾当后示本因婆须密乃说偈实答六祖示其本因即与剃度。

　　七祖婆须密因佛陀难提索以论义祖云仁者论即不义义即不论若拟论义终非义论佛陀难提知祖义胜心即钦伏。

　　八祖佛陀难提因九祖伏䭾密多已年五十口未尝言足未尝履才见祖便行七步乃云父母非我亲谁是最亲者诸佛非我道谁是最道者祖答云汝言与心亲父母非可比汝行与道合诸佛心即是外求有相佛与汝不相似欲识汝本心非合亦非离伏䭾密多乃作礼其父遂令出家。

　　十祖胁尊者因十一祖作童子时来乃问尔从何来子云我心非往祖云尔住何所子云我心非止祖云子不定耶子云诸佛亦然祖云尔非诸佛子云诸佛亦非。

　　翠岩芝云祖师与童子一问一答总欠会在如今作么生会。

　　十一祖富那夜奢因十二祖马鸣问我欲识佛何者即是祖云汝欲识佛不识者是马云佛既不识焉知是乎祖云既不识佛焉知不是马云此是锯义祖云彼是木义复问锯义者何马云与师平出又问木义者何祖云汝被我解马于是信伏。

　　十二祖马鸣大士问十三祖迦毗摩罗云汝尽神力变化若何罗云我化巨海极为小事鸣云汝化性海得不罗云何谓性海我未尝知鸣即为说性海云山河大地皆依建立三昧六通由兹发现十三祖得闻遂发信心三千徒众俱求剃度。

　　祖昔尝事外道每持一丫枪上悬一剑巡五天竺国索人论义自云我义若堕当斩首为谢闻胁尊者有大声誉特请论义胁云尔义以何为宗祖云但有言说我悉能破胁于是默然而坐祖忿色而去诟骂云我闻尔具大智慧及与论义一词不措行至中路乃谓弟子云我义已堕我言但有言说皆悉能破彼既无言我当自破将回斩首而谢尔时尊者化令回心并诸徒众一时出家(外道问佛亦类于此)。

　　十四祖龙树大士见十五祖迦那提婆来先令侍者将一碗水致面前迦那提婆见乃取一针投之树由是大喜。

　　十六祖罗睺罗多因至一石窟中见僧伽难提安然在定祖伺而问云汝身定耶心定耶难提云身心俱定祖云身心俱定何有出入难提云虽有出入不失定相如金在井如金出井世相去来金体常寂祖云若金在井若金出井金无动静何物出入难提云言金动静何物出入言金出入金非动静祖云若金在井出者何金若金出井在者何物难提云金若出井在者非金金若在井出者非物祖云此义不然难提云彼理非着祖云此义当堕难提云彼义不成祖云彼义不成我义成矣难提云我义虽成法非我故祖云我义已成我无我故难提云我无我故复何成义祖云我无我故成于汝义难提云仁者师于何圣得是无我祖云我师迦那提婆证是无我十七祖僧迦难提因见十八祖作童子时持圆鉴直造师前祖乃问汝几岁耶童子云百岁祖云汝年尚幼何言百岁非其理也童子云我不会理正百岁尔祖云汝善机耶童子云佛言若人生百岁不会诸佛机未若生一日而得决了之祖云汝手中当何所表童子云诸佛大圆鉴内外无瑕翳两人同得见心眼皆相似遂求出家。

　　祖又因风吹铜铃鸣乃问铃鸣耶风鸣耶童云非风铃鸣我心鸣耳祖云非风铃鸣心复谁乎童云俱寂静故非三昧也祖云善哉善哉继吾道者非子而谁。

　　芭蕉云尊者大似怜儿不觉丑。

　　十八祖伽耶舍多至月氏国见十九祖鸠摩罗多问是何徒众祖云是佛弟子彼闻佛号心神竦然即时闭户祖良久扣其门彼云此舍无人祖云无人者谁彼闻语异遽开门延接。

　　汾阳昭代云洎合忘却。

　　二十三祖鹤勒那因师子尊者问云我欲求道当何用心祖云汝欲求道无所用心尊者云既无用心谁作佛事祖云汝若有用即非功德汝若无作即是佛事。

　　二十四祖师子尊者因罽宾国王秉剑于前云师得蕴空不祖云已得蕴空王云既得蕴空离生死不祖云巳离生死王云既离生死就师乞头得不祖云身非我有岂况于头王便斩之白乳涌高数尺王臂自堕。

　　玄沙备云大小师子尊者头也不解作得主。

　　玄觉遂征云且道斩着斩不着。

　　汾阳昭别云知师不吝。

　　雪窦显云作家君王天然有在。

　　翠岩芝云当时祖引颈王举剑与么时有人谏得住么至今无人断得此公案如今衲僧作么生断。

　　芭蕉彻云卖宝遇着瞎波斯。

　　琅瑘觉云罽宾好一口剑争奈剑上无眼尊者好个师子且不解返掷。

　　续黄龙新云黄龙要问雪窦既是作家君王因甚臂落。

　　径山杲云孟八郎汉又与么去。

　　天童华云玄沙云大小尊者头也不解作得主师云随𣯫𣯜汉玄觉征云且道斩着斩不着师云将鰕钓鳖汾阳别云知师不吝师云将错就错雪窦云作家君王天然有在师云提水放火翠岩云当时祖引颈王举剑与么时有人谏得住么至今无人断得此公案如今衲僧作么生断师云莫要说梦芭蕉云卖宝撞着瞎波斯师云诬人之罪琅瑘云罽宾好一口剑争奈剑上无眼尊者好个师子且不解返掷师云贼过后张弓复云这一队汉被山僧剿绝了也还见师子尊者么蓦拈拄杖卓一下云修身慎行恐辱先也。

　　祖始至罽宾国彼有五众祖已摄伏四众唯一尊达磨达者本习禅定愤愤而来祖云仁者习定何当来此既至于此胡云习定达云我虽来此心亦不乱定随人习岂有处所祖云仁者既来其习亦至既无处所岂在人习达云定习人故非人习定我虽来此其定常习祖云人非习定定习人故当自来时其定谁习达云如净明珠内外无翳定若通达必当如此祖云定若通达一似明珠今见仁者非珠之徒达云其珠明彻内外悉定我心不乱犹若此净祖云其珠无内外仁者何能定秽物非动摇此定不是净彼承开悟心地朗然。

　　二十五祖婆舍斯多因与外道无我尊论义外道云请师默论不好言说祖云不假言说孰知胜负外道云但取其义祖云汝以何为义外道云无心为义祖云汝既无心安得义乎外道云我说无心当名非义祖云汝说无心当名非义我说非心当义非名外道云当义非名谁能辩义祖云汝名非义此名何名外道云为辩非义是名无名祖云名既非名义亦非义辩者是谁当辩何物如是往返五十九番外道杜口信伏。

　　芭蕉清云譬如象马𢤱悷难调加诸楚毒至于彻骨方乃调伏。

　　大阳玄云蚌鹬相持死在渔人之手乃云何用繁言。

　　续径山杲云婆舍斯多何用忉怛当时若见他道请师默论不假言说便云义堕也即今莫有与妙喜默论者么或有个衲僧出来道义堕也我也知你向鬼窟里作活计。

　　二十七祖般若多罗路行次或有人问汝行何急祖云汝行何慢又问汝姓什么祖云与汝同姓或凡或圣人莫能测。

　　芭蕉彻云匹上不足匹下有余。

　　祖因东印度国王请斋次王乃问诸人尽转经唯师为甚不转祖云贫道出息不随众缘入息不居蕴界常转如是经百千万亿卷非但一卷两卷。

　　汾阳昭云却劳尊者心力。

　　东震六代祖师

　　初祖菩提达磨大师初至梁时因武帝问如何是圣谛第一义祖云廓然无圣帝云对朕者谁祖云不识帝不领悟祖遂渡江至魏。

　　汾阳昭代云弟子智浅。

　　续五祖戒云卖宝遇着瞎波斯。

　　保宁勇代帝吐舌示之。

　　武帝后问一圣师师云陛下还识此人不帝云不识师云此是观音大士传佛心印帝云当遣使诏之师云莫道陛下去诏盍国人去他亦不回。

　　祖谓二祖云汝但外息诸缘内心无喘心如墙壁可以入道二祖作种种说心说性不契一日忽悟乃云可以息诸缘也达磨云莫成断灭去不二祖云无达磨云子作么生二祖云了了常知故言之不可及达磨云此诸佛之所传心体更勿疑也。

　　祖一日命门人云时将至矣汝等盍各言所得时有道副对云如我所见不执文字不离文字而为道用祖云汝得吾皮又尼总持云我今所解如庆喜见阿閦佛国一见更不再见祖云汝得吾肉又道育云四大本空五阴非有而我见处无一法可当情祖云汝得吾骨最后慧可大师出礼三拜依位而立祖云汝得吾髓乃传衣付偈。

　　荐福怀云祖师与么说话无计较中翻成计较无涂辙中翻成涂辙若教伊踏着德山临济门下免见九年冷坐被人唤作壁观胡僧直饶如是也未免殃及儿孙。

　　大阳玄云且道更有一人出来得个什么自云不得不得又云意况不到。

　　翠岩芝云二祖被他当面涂糊莫道髓皮也不曾摸着因甚却绍祖位。

　　续五祖演云当时若见四人恁么各与三十棒只如白云也合吃二十九棒留一棒与汝诸人其间若有知痛痒者不惟不孤负先圣亦乃得见白云脱或未然堂里吃粥吃饭更须烂嚼多见浑仑吞却。

　　祖问有相宗萨婆罗云一切诸法何名实相彼云于诸相中不互诸相是名实相祖云一切诸相而不互者若明实相当何定耶彼云于诸相中实无有定若定诸相何名为实祖云诸相不定便名实相汝今不定当何得之彼云我言不定不说诸相当说诸相其义亦然祖云汝言不定当为实相定不定故即非实相彼云定既不定即非实相知我非故不定不变祖云汝今不变何名实相已变已往其义亦然彼云不变当在在不在故故变实相以定其义祖云实相不变变即非实于有无中何名实相时萨婆罗以手指虚空云此是世间有相亦能空故当我此身还得似不祖云若无实相即见非相若了非相其色亦然当于色中不失色体于非相中不碍有故若能是解此名实相彼众闻己心意朗然。

　　祖问无相宗波罗提云汝言无相当何证之彼云我明无相心不现故祖云汝心不现当何明之彼云我明无相心不取舍当于明时亦无当者祖云于诸有无心不取舍又无当者谁明无故彼云入佛三昧尚无所得何况无相而欲知之祖云相既不知谁云有无尚无所得何名三昧彼云我说不证证无所证非三昧故我说三昧祖云非三昧者何当名之汝既不证非证何证彼闻祖辩析即悟本心。

　　祖问定慧宗婆兰陀云汝学定慧为一为二彼云我此定慧非一非二师云既非一二何名定慧彼云在定非定处慧非慧一即非一二即不二祖云当一不一当二不二既非定慧约何定慧彼云不一不二定慧能知非定非慧亦复然矣祖云慧非定故然何知哉不一不二谁定谁慧彼闻之狐疑冰释。

　　祖问戒行宗贤者云何者名戒云何名行当此戒行为一为二彼云一二二一皆彼所生依教无染此名戒行祖云汝言依教即是有染一二俱破何言依教此二违背不及于行内外非明何名为戒彼云我有内外彼已知觉既得通达便是戒行若说违背俱是俱非言及清净即戒即行祖云俱是俱非何言清净既得通故何谈内外贤者于是惭伏。

　　祖问无得宗宝净云汝云无得得得何得既无所得亦无得得彼云我说无得非得无得当说得得无得是得祖云得既不得得亦非得既云得得得得何得彼云见得非得非得是得若见不得名为得得祖云得既非得非得无得既无所得当何得得彼闻之顿除疑惑。

　　祖问寂静宗尊者何名寂静于此法中谁寂谁静彼云此心不动是名为寂于法无染名之为静祖云本心不寂要假寂静本来寂故何用寂静彼云诸法本空以空空故于彼空空故名寂静祖云空空已空诸法亦尔寂静无相何静何寂彼闻豁然开悟。

　　二祖可大师问达磨云诸佛法印可得闻乎磨云诸佛法印匪从人得祖云我心未宁乞师安心磨云将心来与汝安祖云觅心了不可得磨云与汝安心竟。

　　芭蕉彻云金刚与泥人揩背。

　　续五祖戒云若即恁么何用西来。

　　云居元云彼自无疮勿伤之也虽然如是一言易出驷马难追。

　　五祖演举至请祖安心处乃云白云当时若见好与三十棒何故他人见将谓说安心法毕竟如何菩萨龙王行雨润遮身向上数重云。

　　三祖璨大师问二祖云弟子身缠风恙请和尚忏罪祖云将罪来与汝忏璨云觅罪了不可得祖云与汝忏罪竟宜依佛法僧住璨云今见和尚已知是僧未审何名佛法祖云是心是佛是心是法法佛无二僧宝亦然璨云今日始知罪性不在内外中间如其心然佛法无二也大师深器之。

　　琅瑘觉云犹欠作云何梵在。

　　续梁山观于觅罪了不可得处云罪性向什么处去也又云非但罪性觅者亦不见有。

　　云居齐云二祖深器之是肯他会佛法耶肯他说道理耶。

　　四祖信大师见三祖乃云愿和尚慈悲乞与解脱法门师云谁缚于汝信云无人缚师云何更求解脱乎信于言下有省。

　　师问三祖云如何是古佛心祖云汝今是什么心师云我今无心祖云汝既无心诸佛岂有耶师于是顿息其疑。

　　五祖忍大师作童子时四祖问子何姓耶答云姓即有不是常姓四祖云是何姓耶答云是佛性四祖云汝无姓乎答云性空故祖默识其器即俾出家后乃付法。

　　师因六祖初参乃问汝自何来六祖云岭南师云欲须何事祖云唯求作佛师云岭南人无佛性若为得佛祖云人有南北佛性岂然师知异器乃诃云着槽厂去。

　　六祖能大师因风𩗺刹幡有二僧对论一云幡动一云风动往复曾未契理祖云不是风动不是幡动仁者心动二僧竦然。

　　雪峰存云大小祖师龙头蛇尾好与二十棒孚上座侍次咬齿峰云我与么道也好与二十棒。

　　保福展云作贼人心虚也是萧何置律。

　　五祖戒云着甚来由。

　　巴陵鉴云祖师道不是风动不是幡动既不是风幡向甚处著有人与祖师作主出来与巴陵相见。

　　雪窦显云风动幡动既是风幡向甚处著有人与巴陵作主出来与雪窦相见。

　　续泐潭清云不是风动不是幡动若是灵利汉悬崖撒手便好承当顾后瞻前转生迷闷仁者心动而今还有为祖师作主者么有则出来与老僧相见。

　　天童华云一盲引众盲相牵入火坑。

　　师因僧问黄梅意旨什么人得师云会佛法人得僧云和尚还得不师云我不得僧云和尚为什么不得师云我不会佛法。

　　汾阳昭代云方知密旨难传。

　　翠岩芝云会得即二头不会得即三首作么生便有出身之路。

　　续径山杲云还见祖师么若也不见径山与你指出蕉芭蕉芭有叶无丫忽然一阵狂风起恰似东京大相国寺里三十六院东廊下壁角头王和尚破袈裟毕竟如何归堂吃茶。

　　师示众云吾有一物无头无尾无名无字无背无面诸人还识么时荷泽神会出云是诸法之本源乃神会之佛性祖乃打一棒云这饶舌沙弥我唤作一物尚不中岂况本源佛性乎此子向后设有把茅盖头也只成得个知解宗徒。

　　法眼益云古人授记人终不错如今立知解为宗即荷泽是也。

　　师一日谓门人云吾却归新州汝等速治舟楫门人云师从此去早晚却回祖云叶落归根来时无口。

　　法云秀云非但来时无口去时亦无鼻孔。

　　续白云端云祖师可谓善解借手行拳有般汉往往道言犹在耳不见道子期去不返浩浩良可悲不知天地间知音复是谁。

　　五祖演云祖师恁么道犹欠悟在。

　　师因思和尚问当何所务即得不落阶级祖云汝曾作什么来思云圣谛亦不为祖云落何阶级思云圣谛尚不为何阶级之有祖云如是如是汝善护持吾付汝偈偈云心地含诸种普雨悉皆萌顿悟花情已菩提果自成。

　　宗门统要续集卷第一(下)

　　音释

　　钻

　　(祖官切穿也)。

　　剩

　　(石证切冗长也)。

　　喆

　　(之列切)。

　　楔

　　(光结切櫼也)。

　　琅瑘

　　(琅音郎瑘音耶)。

　　懡㦬

　　(懡忙果切㦬郎可切)。

　　埏埴

　　(埏尸连切和土也埴丞职切黏土也)。

　　逗

　　(大透切)。

　　罽宾

　　(梵语也此云贱种罽居例切)。

　　泐

　　(历德切)。

　　髑髅

　　(髑音独髅音娄髑髅首骨也)。

　　鞠

　　(渠竹切)。

　　胁

　　(虚业切)。

　　丫

　　(于加切)。

　　枪

　　(千羊切)。

　　𣯫𣯜

　　(𣯫力朱切𣯜霜俱切)。

　　𠞰

　　(子小切绝也)。

　　𢤱悷

　　(𢤱力董切悷郎计切𢤱悷多恶不调也)。

　　鹬

　　(余律切鸟名)。

　　槽厂

　　(槽音曹厂昌而切)。

　　𩗺

　　(余亮切风非物也)。

　　荷泽

　　(荷合可切)。

　　楫

　　(即淡切与楫同)。
永乐北藏第 154 册 No. 1519 宗门统要正续集(第1卷-第12卷)


　　宗门统要续集卷第二　　　　　　扶四

　　宋建溪沙门宗永集

　　元建康保宁禅寺住持沙门清茂续集

　　四祖下第一世

　　牛头山法融禅师因四祖到山入后庵见虎便作怕势师云和尚犹有这个在祖云这个是什么师于言下有省。

　　雪窦显代云但亦作怕势又代云洎合放过。

　　四祖下第六世

　　宣州安国玄挺禅师(嗣牛头威)因僧问五祖云真性缘起其义云何祖默然时师侍次乃谓大德正兴一念问时是真性中缘起其僧言下大悟。

　　续径山杲云未兴一念问时不可无缘起也时有僧云未兴一念问时唤什么作缘起妙喜云我也只要你与么道。

　　润州鹤林素禅师因僧敲门师问是什么人僧云是僧师云非但是僧佛来亦不着僧云佛来为什么不着师云无汝止泊处。

　　舒州天柱崇慧禅师因僧问达磨未来此土时还有佛法也无师云未来且致即今事作么生僧云某甲不会乞师指示师云万古长空一朝风月良久云会么自己分上作么生干他达磨来与未来事他家大似卖卜汉见汝不会为汝锥破卦文才生吉凶尽在沙分上一切自看僧云如何是解卜底人师云汝才出门时便不中也。

　　四祖下第七世

　　杭州径山国一钦禅师(嗣鹤林业)因马祖遣人送书到书中作一圆相师发缄见遂于圆相中着一点却封回后忠国师闻乃云钦师犹被马师惑。

　　保福展云甚处是惑处作么生得不惑去。

　　雪窦显云径山被惑且致若将呈似国师别作个什么伎俩免被惑去有老宿云当时坐却便休亦有道但与画破若与么秪是不识羞敢谓天下老师各具金刚眼睛广作神通变化还免得么雪窦见处也要诸人共知秪这马师当时画出早自惑了也。

　　五祖戒云两彩一赛又云三人指路拟何为。

　　沩山喆云诸人还识马祖径山么一点水墨两处成龙国师道钦师犹被马师惑可谓千里同风不见道手执夜明符几个知天晓。

　　续径山杲云马师仲冬严寒国一孟夏渐热虽然寒热不同彼此不失时节忠国师因甚却道钦师犹被马师惑还委悉么无风荷叶动决定有鱼行。

　　四祖下第八世

　　杭州鸟窠道林禅师(嗣径山钦)因白居易问如何是佛法大意师云诸恶莫作众善奉行白云三岁孩儿也解与么道师云三岁孩儿虽道得八十翁翁行不得白遂作礼。

　　师因侍者会通一日作辞师乃问汝今何往通云某甲为法出家和尚不垂慈诲今往诸方学佛法去师云若是佛法吾此间亦有少许通云如何是和尚此间佛法师于身上拈起布毛吹之侍者因而有省。

　　大沩秀云可惜这僧认他口头声色以当平生殊不知自己光明盖天盖地。

　　续神鼎諲举了遂于身上拈布毛示大众随后一吹云会么久后不得孤负老僧。

　　径山杲云沩山与么批判也未梦见鸟窠在。

　　五祖下第一世

　　袁州蒙山道明禅师因趁卢行者至大𢈔岭行者见师至即掷衣钵于石上云此衣表信可力争耶任君将去师遂举之如山不动踟蹰悚栗乃云我来求法非为衣也愿行者开示祖云不思善不思恶正与么时阿那个是明上座本来面目师当下大悟遍体汗流泣泪作礼问云上来密语密意外还更有意旨不祖云我今与汝说者即非密也汝若返照自己面目密却在汝边师云某甲虽在黄梅随众实未省自己面目今蒙指授入处如人饮水冷暖自知今行者即是某甲师也祖云汝若如是则吾与汝同师黄梅善自护持。

　　嵩山慧安国师因僧坦然问如何是祖师西来意师云何不问取自己意然云如何是自己意师云当观密作用然云如何是密作用师以目开合示之坦然言下知归。

　　五祖下第二世

　　嵩山破灶堕和尚(嗣安国师)因僧从牛头处来乃问来自何人法会僧近前又手绕师一匝而出师云牛头下不可有此人僧乃过师左边又手而立师云果然果然僧却问应物不由他时如何师云争得不由他僧云与么则顺正归原去也师云归原何顺僧云若非和尚几错招𠎝师云犹是未见四祖时道理也见后通将来僧却绕师一匝而出师云顺正之道古今如然僧作礼而退。

　　师因嵩山坞有庙甚灵殿中唯安一灶远近不辍祭祀师以杖敲灶三下云咄此灶只是泥瓦合成圣从何来灵从何起恁么烹宰物命又打三下灶乃倾破堕落须㬰有青衣峨冠设拜云我本此庙灶神久受业报今蒙禅师说无生法得脱此处生天特来致谢师云是汝本有之性非吾强言神再拜而没后僧问师某甲久侍左右未蒙方便灶神得何宗旨便乃生天师云我只向伊道是泥瓦合成别也无道理为伊僧伫思师云会么僧云不会师云本有之性为甚不会僧作礼师云堕也堕也破也破也后有举似安国师国师叹云此子会尽物我一如可谓如朗月处空无不见者难构伊语脉。

　　五祖下第三世

　　嵩山峻极禅师(嗣破灶堕)因僧问如何是大修行底人师云担枷负锁僧云如何是大作业底人师云修禅入定僧无语师乃云尔问我善善不从恶尔问我恶恶不从善所以道善恶如浮云起灭俱无处僧于言下契悟后破灶堕闻举乃云此子会尽诸法无生。

　　续荐福怀云前头则官不容针后面则私通车马若能辨得许你具择法眼。

　　昭觉勤云穷善善自何来究恶恶从何起有问崇宁如何是大修行底人对他道修禅入定如何是大作业底人对他道担枷负锁且道是同是别。

　　终南山惟政禅师(嗣嵩山寂)因唐文宗帝好嗜蛤蜊㳂海官吏递进亦劳一日御馔中有擘不开者帝以为异因焚香祷之乃开即见菩萨形梵相具足帝遂贮以金粟檀香合覆以美锦赐兴善寺众僧瞻礼乃问群臣此何祥瑞因诏师问师云臣闻物无虚应此乃启陛下信心耳故契经云应以此身得度者即现此身而为说法帝云菩萨身已现且未闻说法师云陛下睹此为常耶非常耶信耶非信耶帝云希奇之事朕深信焉师云陛下已闻法竟帝大悦来天下寺立观音像。

　　六祖下第一世

　　温州永嘉真觉大师初至曹溪乃绕绳床三匝振锡而立祖云夫沙门者具三千威仪八万细行大德何方而来生大我慢师云生死事大无常迅速祖云何不体取无生了无速乎师云体本无生了本无速祖云如是如是师方具威仪作礼须㬰告辞祖云返大速乎师云本自非动岂有速耶祖云谁知非动师云仁者自生分别祖云尔甚得无生之意师云无生岂有意耶祖云无意谁当分别师云分别亦非意祖云善哉善哉少留一宿。

　　雪窦显举至我慢处便喝云当时若下得这一喝免见龙头蛇尾又向卓然而立处代祖云未到曹溪与你三十棒了也。

　　婺州玄䇿禅师因到河北隍禅师庵乃问仁者在此多少时隍云二十年师云习何事业隍云入定师云入定者为有心入耶无心入耶若无心入者一切无情草木瓦石应合得定若有心入者一切有情含识之流亦应得定隍云我正入定时则不见有有无之心可入师云既不见有有无之心可入则是常定云何更有出入隍乃杜词复问仁者之师是谁耶师云是曹溪能和尚隍云仁者师说何法以为禅定师云我师所说六根非有四大本空妙湛圆寂体自如如不出不入不定不乱禅性无生离生禅相禅性无住离住禅定心如虚空不见虚空之量隍不省师云汝速往曹溪。

　　洛京荷泽神会禅师到思和尚处思问什么处来师云曹溪来思云曹溪意旨如何师振身而立思云犹带瓦砾在师云和尚此间莫有真金与人不思云设有与汝向甚处着。

　　玄沙备云果然。

　　翠岩芝云真金瓦砾错下名言如今唤作什么。

　　天圣泰云神会若不见思师焉知瓦砾思和尚被他一问直得额头汗出口里胶生。

　　续云居锡云只如玄沙道果然是真金是瓦砾。

　　西京惠忠国师因西天大耳三藏到京云得他心通肃宗命国师试验三藏才见师乃礼拜立于右师问汝得他心通耶藏云不敢师云汝道老僧即今在甚么处藏云和尚是一国之师何得去西川看竞渡师良久再问汝道老僧即今在甚处藏云和尚是一国之师何得向天津桥上看弄猢孙师至第三次问三藏良久罔知去处师叱云这野狐精他心通在什么处三藏无对。

　　玄沙备征云汝道前两度还见么。

　　雪窦显云败也败也。

　　仰山寂云前两度是涉境心后入自受用三昧所以不见。

　　赵州谂因僧问大耳三藏第三度不见国师未审国师在甚处州云在三藏鼻孔里后僧问玄沙既在三藏鼻孔里因什么不见玄沙云只为太近。

　　白云端云国师若在三藏鼻孔里有什么难见殊不知国师在三藏眼睛里。

　　续翠岩芝云只如三藏还见国师鼻孔么。

　　师一日唤侍者侍者应诺如是三召三应师云将谓吾孤负汝却是汝孤负吾。

　　赵州谂云如人暗中书字字虽不成文彩已彰雪窦显拈便喝。

　　投子同云抑逼人作么雪窦云垛根汉。

　　玄沙备云却是侍者会雪窦云停囚长智。

　　云门偃云作么生是吾孤负汝处若会得也是无端雪窦云元来不会云门又云作么生是侍者孤负国师处粉骨碎身未报得雪窦云无端无端。

　　法眼益云且去别时来雪窦云谩我不得。

　　兴化奖云一盲引众盲雪窦云端的瞎有人问雪窦便打也要诸方点检。

　　报慈遂问僧云甚处是侍者会处僧云若不会争解与么应遂云汝少会在又云若于此见得便识玄沙。

　　翠岩芝云国师与侍者总欠会在如今怎生会。

　　雪窦云国师三唤侍者点即不到侍者三应到即不点又云将谓吾孤负汝却是汝孤负吾谩雪窦不得。

　　续云居锡云且道侍者会不会若道会国师又道汝孤负吾若道不会玄沙又道却是侍者会且作么生商量。

　　师因洞山问如何是古佛心师云墙壁瓦砾是洞云墙壁瓦砾岂不是无情师云是洞云无情还解说法不师云常说炽然说无间歇洞云什么人得闻师云诸圣得闻洞云和尚还闻不师云我不闻洞云和尚既不闻争知无情解说法师云赖我不闻我若闻则齐于诸圣汝则不闻我说法洞云与么则众生无分也师云我为众生说不为诸圣说洞云众生闻后如何师云即非众生洞云无情说法据何教典师云灼然言不干典非君子之所谈汝岂不见华严经云刹说众生说三世一时说洞山后到沩山山问承闻价阇黎曾问国师无情说法是不洞云是沩云试请举看洞便举沩云我这里也有秪是罕遇其人洞云便请沩山以拂子点一点洞云请和尚为某甲说沩云父母所生口终不为汝说洞云和尚此间还有同年慕道者么沩云此去澧陵县侧石室有云岩道人子若问他必为子说洞到云岩请益前话岩云不见弥陀经云水鸟树林悉皆念佛念法洞因而有省乃述颂云也大奇也大奇无情说法不思议若将耳听终难会眼处闻声方得知。

　　唐肃宗帝问师百年后所须何物师云与老僧造个无缝塔帝曰请师塔样师良久云会么帝云不会师云吾有付法弟子耽源却谙此事请诏问之后诏源问源乃有颂云湘之南潭之北中有黄金充一国无影树下合同船琉璃殿上无知识。

　　雪窦显云肃宗不会且致耽源还会么秪消个请师塔样尽西天此土诸位祖师遭这一拶不免将南作北有傍不肯底出来我要问你那个是无缝塔。

　　续神鼎諲云前来国师作用不能明了次问耽源源恁么颂且道尽善不尽善神鼎与你诸人下四转语湘之南潭之北君臣有路中有黄金充一国净妙体圆无影树下合同船千圣同辙琉璃殿上无知识凡圣路绝若与么会去必不相赚神鼎与么注解只是孤负国师。

　　保宁勇云所谓非父不生其子虽然如是谩肃宗一人即得争奈天下衲僧眼何且道那个是衲僧眼便下座。

　　五祖演云众中道国师良久殊不知悬鼓待槌当时肃宗若是作家君王待伊教诏耽源但向道国师何必后诏耽源源呈颂云云代云闲言语。

　　师问座主讲什么经主云唯识论师云作么生会唯识论主云三界唯心万法唯识师指帘云这个是什么法主云色法师云大师帘前赐紫对御谈经何得五戒不持。

　　师因紫璘法师云请禅师立义某甲破某甲立义禅师破今请师立义师云立义已了紫云是什么义师云果然不见。

　　师因丹霞来参才展坐具师云不用不用霞退后三步师云如是如是霞进前三步师云不是不是霞绕禅床一匝出去师云去圣时遥人多懈怠三十年后觅个汉也难得。

　　保福展云丹霞贪程不觉行困。

　　沩山喆云丹霞可谓怀藏至宝遇智者乃增辉国师鸿门大启陟者须是奇人如今还有为丹霞作主者么出来与大沩相见有么不是龙门客切忌遭点额。

　　续泐潭准云客路如天远侯门似海深登弥天释之门者须是奇人接待高宾应有孟尝君之度量苟不如是便见主宾道异云泥不合。

　　大沩果云丹霞一进一退暗中赢得一着国师倒东擂西未免傍观者哂。

　　蒋山勤云宾主相见欲展不展退后进前礼过成謟犹幸南阳老而不耄。

　　东禅观云明镜当台胡来胡现汉来汉现霜钟在架大扣大鸣小扣小鸣一卷一舒一擒一纵可谓照用两全行说俱到且如国师道去圣时遥人多懈怠三十年后讨个师僧也难得毕竟是褒是贬。

　　师因肃宗问师在曹溪得何法师云陛下还见空中一片云么帝云见师云钉钉着悬挂着。

　　五祖戒云好事不如无。

　　师因虞军容问师住白崖山如何修行师唤童子以手摩顶云惺惺直言惺惺历历直言历历向后莫受人谩军容无语。

　　保福展云国师着一问直得手忙脚乱。

　　师因丹霞来访值睡次乃问侍者耽源云国师在不者云在即在秪是不见客霞云太深远生者云莫道上座佛眼也觑不见霞云龙生龙子凤生凤儿师睡起侍者举似师乃打二十棒趁出丹霞闻之乃云不谬为南阳国师。

　　续天童华云侍者吃棒出院盖千载一时然归宗岂免眼热丹霞固虽好手争奈落在国师网子里诸人还辨得么苟或未然犹握金鞭问归客夜深谁共御街行。

　　径山策云国师幸自高眠侍者播扬家丑不因多口丹霞争见国师哮吼敢问大众国师既在为什么不见客向这里见得破非唯知耽源落节亦见自己有出身之路虽然如是莫将闲学解埋没祖师心。

　　师问南泉甚处来泉云江西来师云还将得马师真来不泉云秪这是师云背后底泉休去(有云东寺或云百丈问南泉)。

　　长庆棱云大似不知。

　　保福展云几不到和尚此间。

　　五祖戒云和尚于此路熟。

　　师因紫璘供奉拟注思益经师乃问大德凡注经须会佛意始得供奉云若不会佛意争解注得师令侍者盛一碗水着七粒米在水中碗面安一只箸乃问这个是什么义供奉无语师云老僧意尚不会岂况佛意争能注得经。

　　续沩山果云供奉先锋有作殿后无功当时才见国师问此是什么义只对云草本不劳拈出踢倒便行直饶国师通身是口也无说处。

　　师因僧问如今和尚亦言即心是佛诸方尊宿亦言即心是佛那得有异乎和尚为人天师岂合自是非他必有其故请示所以师云夫法有名异体同或名同体异因兹滥矣只如菩提涅槃真如佛性是名异体同真心妄心佛智世智是名同体异缘诸家错将妄心便为真心如人认贼为子又将世智称为佛智犹如鱼目而乱明珠不可雷同事须甄别耳僧问如何离得此过师云你但向自身心中子细返观五阴十八界十二处一一推穷有什么物僧云今向身心中子细推穷无一法可得师云你坏身心相耶僧云身心性离宁有坏乎师云身心相外更有物不僧云身心尚无外宁有物师云你坏世间相耶僧云世间相即无相何用坏乎师云若然者即免过矣。

　　师问紫璘供奉大德所蕴何业奉云讲青龙䟽师云是金刚经么奉云是师云经文最初两字唤作什么字奉云如是师云是什么。

　　明招谦代云昔日灵山今日亲见。

　　续沩山果云沩山要问明招昔日灵山今日亲见毕竟是什么若下得这一拶纵使通身是眼未免一状领过。

　　师曾问紫璘供奉甚处来奉云城南来师云城南草作何色奉云作黄色师乃问童子城南草作何色子云作黄色师云秪这童子亦可帘前赐紫对御谈玄。

　　沩山喆云国师与么问供奉与童子与么答且道还有利害么若也辩得许你亲见国师若也未会城南草依前作黄色。

　　师问僧近离什么处僧云南方师云南方知识以何法示人僧云南方知识秪道一朝风火散后如蛇退皮如龙换骨本尔真性宛然无坏师云苦哉苦哉南方知识说法半生半灭僧云南方知识即如此未审和尚此间说何法师云我此间身心一如身外无余僧云和尚何得将泡幻之身同于法体师云你为什么入于邪道僧云什么处是某甲入于邪道处师云不见教中道若以色见我以音声求我是人行邪道不能见如来。

　　云门偃举云身心一如身外无余山河大地何处有耶。

　　神鼎諲云若据这僧与么道传语也未解莫累及知识据国师与么道亦是龙头蛇尾前来身心一如向什么处去也试点检看。

　　续净慈昌云这僧当时待国师道若以色见我以音声求我是人行邪道不能见如来但云苦哉苦哉大小国师半生半灭。

　　东禅观云国师与这僧即色声相见离色声相见若离色声相见何异南方知识半生半灭若即色声相见又道色见声求是行邪道众中莫有为国师作主者么我要问你既是身心一如身外无余泡幻之身为什么不同法体。

　　师因麻谷持锡到乃振一下卓然而立师云汝既如是何用见吾谷又振锡一下。

　　雪窦显别云洎不到此。

　　师因同肃宗到宫前乃指石师子云陛下这石师子奇特下取一转语帝云朕下语不得请师下语师云山僧罪过后耽源问师云皇帝还会么师云皇帝会且致你作么生会。

　　玄沙备云大小国师被侍者勘破。

　　师因西堂藏与马祖驰书至师问汝师说什么法藏从西过东立师云秪这个别更有藏却过西立师云这个是马师底仁者底作么生藏云早个呈似和尚了也。

　　保福展云西堂埋没大师不少。

　　师因肃宗问如何是十身调御师乃起立云还会么肃宗云不会师云与老僧过净瓶来。

　　六祖下第二世

　　吉州耽源山真应禅师(嗣忠国师)与百丈在泐潭推车次师问车在这里牛在什么处丈以手斫额师以手拭目。

　　师游方回省觐马祖却于祖前画一圆相就上礼拜祖云汝莫欲作佛不师云某甲不解捏目祖云吾不如汝。

　　雪窦显云然猛虎不食其子争奈来言不丰诸人要识耽源么即是个藏身露影汉。

　　师因第二世麻谷问十二面观音岂不是圣师云是谷便与师一掴师云知汝未到此境界(或云师问麻谷)。

　　师问国师百中后有人问极则事作么生国师云幸自可怜生须要个护身符子作么。

　　五祖戒云和尚终是老婆心切。

　　续保宁勇云粉骨碎身难报此恩。

　　大沩泰云大小耽源被国师一坐直至如今起不得若是古德即不然待国师道幸自可怜生须要个护身符子作什么只向他道暗中为照烛险处作津梁。

　　师因仰山入门画一圆相以手托呈却叉手而立师乃以两手交过握拳示之仰山进前三步作女人拜师点头而已。

　　应化贤圣

　　佛陀波利尊者游台山到忻州见一老人问向甚么处去者云台山礼文殊去老人云大德见文殊还识不尊者无对。

　　汾阳昭代云今日庆幸。

　　尊者又到山中见一老人云尊者何来者云西国来老人云还将得佛顶尊胜经来不者云不将得来老人云空来何益尊者遂回。

　　大阳玄云当初下得甚么语得见文殊不回西天乃云但展两手似伊。

　　秦跋陀禅师(住庐山)尝访生法师乃问居常说何经论生云说大般若经师云作么生说色空义生云众微聚曰色众微无自性曰空师云众微未聚唤作什么生罔措师又问别说何经论生云说大涅槃经师云如何说涅槃之义生云涅而不生槃而不灭不生不灭故曰涅槃师云这个是如来涅槃那个是法师涅槃生云涅槃之理岂有二耶乃云某甲秪如此禅师如何说涅槃师乃拈起如意云还见么生云见师云见个什么生云见禅师手中如意师以如意掷向地上云还见么生云见师云见个什么生云见禅师手中如意随地师斥云观公见解未出常流何得名喧宇宙乃拂衣而去其徒怀疑不已乃逐师押问云我师说色空涅槃义俱不契未审禅师如何说色空义师云不道汝师说不是秪说得果上色空不会说因中色空徒云如何是因中色空师云一微空故众微空众微空故一微空一微空中无众微众微空中无一微。

　　汾阳昭代云休葛藤。

　　耶舍尊者尝访庐山远法师远问如何是道尊者云无人能会远云此间有五百听徒其中有硕学高流岂无一人会耶尊者乃笑远复问如何是道尊者拈起如意示之云见么远云见尊者云见个甚么远云见尊者手中如意尊者遂将如意掷向地上云还见么远云见尊者云见个什么远云见尊者手中如意堕地尊者却收起如意云见即不见还见么远罔措尊者斥云观公见解未出常流何得名喧宇宙乃拂衣上紫霄峰。

　　五祖戒云耶舍远公见道也未。

　　波罗提尊者因异见王问何者是佛者云见性是佛王云师见性不者云我见佛性王云性在何处者云性在作用王云是何作用我今不见者云今见作用王自不见王云于我有不者云王若作用无有不是王若不用体亦难见王云若当用时几处出现者云若出现时当有其八在胎为身处世名人在眼曰见在耳曰闻在鼻辩香在舌谈论在手执捉在足运奔遍现俱该沙界收摄在一微尘识者知是佛性不识唤作精魂王闻心即开悟宝志公和尚问一梵僧承闻尊者唤我作屠儿曾见我杀生不僧云见公云有见见无见见不有不无见见若有见见是凡夫见无见见是声闻见不有不无见见是外道见未审尊者如何见僧云你有此等见耶。

　　汾阳昭代云不枉西来。

　　师或云终日拈香择火不知身是道场玄沙云终日拈香择火不知真个道场。

　　雪窦显云一对无孔铁锤。

　　续昭觉勤云终日拈香择火不知拈香择火。

　　南岳慧思和尚因志公令人传语云何不下山教化众生目视云汉作么师云三世诸佛被我一口吞尽何处更有众生可教化。

　　五祖戒云更说道理看。

　　报慈遂征云且道山上语山下语。

　　雪窦显云有什么屎臭气。

　　琅瑘觉云验人端的处。

　　翠岩芝云思大秪见锥头利不见凿头方。

　　芭蕉彻云更进一步又云虽是入泥入水几人构得。

　　天圣泰云思大秪知开口宝公平地吃交。

　　续云居舜云思大和尚宝公未传语时犹较些子。

　　保宁勇别思大云传语法师合取狗口。

　　天台智者大师在南岳诵法华经至药王品云是真精进是名真法供养如来于是悟法华三昧获旋陀罗尼见灵山一会俨然未散。

　　明州布袋和尚常在通衢立有僧问和尚在这里作甚么师云等个人来僧云来也师遂于怀中取一橘子度与僧拟接师乃缩手云汝不是这个人。

　　师因僧问如何是祖师西来意师放下布袋叉手而立僧云秪此别更有在师拈起布袋放肩上而去。

　　师有时见僧前行乃抚僧背一下僧回首师云把一钱子来。

　　师尝将布袋并破席一领于通衢往来布袋内盛钵盂木履鱼饭菜肉瓦石土木诸般总有或于稠人处打开布袋内物撒下云看看又一一将起问人云这个唤作什么。

　　续琅瑘觉云慈氏菩萨。

　　昭觉勤云熟处难忘。

　　天台丰干禅师因寒山子问古镜不磨时如何照烛师云冰壶无影像猿猴探水月山云此是不照烛也更请道师云万德不将来教我道什么寒山拾得俱作礼而退。

　　师欲去游五台向寒山拾得云你共我去游便是我同流若不去不是我同流山云你去游作什么师云礼文殊山云你不是我同流。

　　翠岩芝云大似辩才见萧翼。

　　寒山子因僧众炙茄次山却将茄弗向一僧背上打一下僧回首山呈起茄弗云是什么僧云这风颠汉山却向傍僧云你道这个师僧费却多少盐酱。

　　续宝峰文云寒山打这僧实为费盐酱多莫别有道理。

　　黄龙清云寒山子只知这僧费多少盐酱不知自己抛撒更多且道什么处是抛撒处良久云十方世界成狼藉一日收来五味全。

　　寒山因赵州到天台行次见牛迹山乃问上座还识牛么州云不识山指牛迹云此是五百罗汉游山州云既是罗汉为甚么作牛去山云苍天苍天州呵呵大笑山云笑作什么州云苍天苍天山云这小厮儿却有大人之作(或曰南泉大同小异)。

　　寒山预知沩山来国清受戒遂与拾得往松门接沩山才到二人从路两边透出作大虫吼三声沩山屹然无对寒山云自从灵山一别迄至于今还相记么沩山无对拾得拈起拄杖云老兄唤这个作什么沩山又无对寒山云休休不用问他自从别后已曾三生作国王来总忘却也。

　　天台拾得一日扫地次寺主问汝名拾得因丰干拾得汝归汝毕竟名个什么姓个什么拾得放下扫帚叉手而立主再问拾得拈起扫帚扫地而去寒山椎胸云苍天苍天拾得却问汝作甚么山云岂不见道东家人死西家人助哀二人乃作舞笑哭而出。

　　婺州善慧大士因梁武帝请讲经士才升座以尺拊桉一下便下座武帝愕然志公乃问陛下还会么帝云不会公云大士讲经竟。

　　白云端云傅大士与志公被武帝一状领过。

　　续汾阳昭云讲得甚好。

　　本觉一云傅大士已是葛藤志公重下注脚诸人如今乐闻么良久云两假不同。

　　老宿云大士不得志公洎成虚弃。

　　大士一日披衲顶冠靸履朝见梁武帝帝问是僧耶士以手指冠帝云是道耶士以手指靸履帝云是俗耶士以手指衲衣。

　　汾阳昭代云大士多能。

　　续五祖戒云笑杀傍观。

　　大士或云夜夜抱佛眠朝朝还共起起坐镇相随语默同居止纤毫不相离如形影相似欲识佛去处(雪窦云三生六十劫)秪这语声是。

　　玄沙备云大小傅大士秪认得个昭昭灵灵。

　　报慈遂征云且道他认不认若认他又是补处弥勒不可认也若不认玄沙又与么道不可徒然。

　　雪窦显云天下衲僧跳不出直饶口挂壁上汉别有一窍勘过了打又云玄沙也是打草蛇惊。

　　翠岩芝云认与不认来年更有新条在扰乱春风卒未休。

　　荐福怀云谁有单于调换取假银城良久云曾被雪霜苦杨花落也惊。

　　续九峰勤云大小傅大士奈一法中而有异九峰即不然夜夜困即眠朝朝觉即起。

　　洞山聦云九峰和尚是大力量人言不虚发洞山道困来即便眠觉来即便起只如你衲僧家白日还打睡么虽然如是三十年后且莫和泥合水。

　　法昌遇云此是古佛垂慈不无方便争奈善因而招恶果传大士如张漫天网罗龙打凤奈何鳞甲羽毛总在里许逃生无路若是灵禽异兽决定别有生涯。

　　保宁勇云大众傅大士此颂古今不坠一切人知向此瞥地者亦多错会者不少玄沙云大小傅大士只认得个昭昭灵灵洞山聦云且道衲僧家日里还曾睡也无此两转语谁言世上无仙客须信壶中别有天保宁亦有一颂要眠时即眠要起时即起水洗面皮光啜茶湿却觜大海红尘飞平地波涛起阿呵阿呵呵啰哩哩啰哩。

　　未详嗣法

　　先净照禅师问楞严大师云经中道若能转物即同如来若被物转则名凡夫只如升先阁作么生转。

　　汾阳昭代云彼此老大。

　　无著和尚送供往台山文殊相迎次问大德从何方而来师云南方殊云南方佛法如何住持师云末法比丘少奉戒律殊云多少众师云或三百或五百师却问和尚此间如何住持殊云凡圣同居龙蛇混杂师云多少众殊云前三三后三三。

　　汾阳昭代云识得你。

　　续雪峰存问灵云云古人道前三三后三三意旨如何灵云云水中鱼山上乌雪峰云意作么生会灵云云高可射𠔃深可钓。

　　径山杲云当时若见只向他道和尚如是住持直是不易。

　　天童杰云大众或三百或五百置之勿论只如文殊道前三三后三三如何话会良久云竹影扫阶尘不动月穿潭底水无痕。

　　师吃茶次文殊拈起玻璃盏问南方还有这个么师云无文殊云寻常将什么吃茶师无对。

　　洞山价代展两手云有无且置借取这个看得否。

　　曹山章代云久承大士按剑为什么处在一尘。

　　长庆棱代云若与么痴客劝主人。

　　琅瑘觉云若也是去可谓虎口里夺食若也不是去移舟谙水势举棹别波澜。

　　续汾阳昭云谢顾问。

　　师因日晚遂问文殊云拟投一宿得不殊云你有执心在不得此宿师云某甲无执心殊云你受戒不师云受戒久矣殊云你若无执心何用受戒师遂辞退均提童子送师出师云适来和尚道前三三后三三是多少童子召云大德师回首童子云是多少。

　　洞山价云欲观其父先观其子。

　　续汾阳昭于何用受戒处云悔出前言于童子道是多少处云识得你。

　　师又见化寺无额问童子此寺名甚么童子以手指金刚背后云看看师回首化寺乃隐。

　　续汾阳昭云辩才遇萧翼。

　　师去五台逢一老人师问莫是文殊不老人云岂有二文殊师遂作礼忽然不见(一本曰丰干)。

　　赵州谂代云文殊文殊。

　　荐福怀云无著只有先锋且无殿后老人若不隐身去有甚么面见无著。

　　公期和尚因往罗汉路逢一骑牛公子师问罗汉路向甚么处去公拍牛云道道师喝云这畜生公云罗汉路向甚么处去师却拍牛云道道公云直饶与么犹少棒吃在师便打公子便拍牛走。

　　蟾首座问洞山佛真法身犹若虚空应物现形如水中月作么生说个应底道理洞山云如驴觑井蟾云是则是只道得八成山云首座作么生蟾云如井觑驴(有本云纸衣道者问德上座或谓洞山问曹山)。

　　钱唐镇使在界上为镇将时问僧其或相契即留止宿一日因二僧至遂问近离甚处云江西马大师处云马师有什么方便僧云道即心是佛便被揖出又有二僧到亦如前问僧云非心非佛亦被揖出不得止宿。

　　洪州太守许式郎中(见洪州鸡足山主)因与上蓝溥和尚泐潭澄和尚三人坐次澄云承郎中云夜坐连云石春栽带雨松当时是答洞山什么话许云今日放衙澄云闻说是答泗洲大圣在扬州现底话是不许云别点茶来澄云名不虚传元来是作得主许云和尚早晚回山去澄云今日被上蓝觑破上蓝便喝澄云须是你始得许云勿奈船何打破戽斗。

　　郎中入上蓝僧堂问首座年多少座云六十八岁许云僧腊多少座云四十七夏许云圣僧得几夏座云与虚空同受戒许拍禅床板头云下官吃饭不似首座吃盐多。

　　大宋太宗皇帝问僧看甚么经僧云仁王经帝云既是寡人经为甚么在卿手里僧无对。

　　雪窦显代云皇天无私惟德是辅。

　　帝幸开宝塔问僧卿是甚人僧云塔主帝云寡人塔为什么卿作主僧无对。

　　雪窦显代云盍国咸知。

　　帝因僧朝见乃问卿是甚处僧僧云庐山卧云庵帝云卧云深处不朝天为甚到此。

　　雪窦显代云难逃至化。

　　帝尝梦神人报云请陛下发菩提心帝早旦宣问左右街菩提心作么生发。

　　雪窦显代云实谓古今罕闻。

　　帝因僧朝见乃云陛下还记得臣僧么帝云甚处相见来僧云灵山一别直至如今帝云卿以何为验僧无对。

　　雪窦显代云贫道得得而来。

　　帝因僧奏烧却藏经欲乞宣赐帝宣问昔日摩腾不烧如今为甚却烧僧无对。

　　雪窦显代云陛下不忘付嘱。

　　亡名古宿

　　昔有老宿一夏已来并不为师僧说话有僧自叹云我只与么空过一夏不敢望和尚说佛法得闻正因两字也得老宿聊闻乃云阇黎莫𧬊速若论正因一字也无与么道了叩齿云适来无端不合与么道邻壁有老宿闻乃云好一釜羹被两颗鼠粪污却。

　　报慈遂征云且道赞叹语不肯语若是赞叹为甚道鼠粪污却若不肯他有什么过验得么。

　　雪窦显云谁家锅釜无一两颗。

　　续黄龙清云二老宿只见锥头利不见凿头方只如这僧道不敢望和尚说佛法得闻正因两字也得是会不会参玄要具通方眼好向言中辩古今。

　　昔有老宿住庵于门上书心字于䆫上书心字壁上书心字后法眼云门上但书门字䆫上但书䆫字壁上但书壁字玄觉云门上不要书门字䆫上不要书䆫字壁上不要书壁字何故字义炳然。

　　昔有两僧各住庵旬日不会一日相见上庵主乃问多时不见在什么处下庵主云在庵里造个无缝塔上庵主云某甲也欲造个就师借样子可不下庵主云何不早道恰被人借去也(或云匾檐山庵主)。

　　法眼益云且道借伊样不借伊样。

　　昔有老宿云祖师九年面壁为访知音若与么会将来吃铁棒有日在又一老宿云祖师九年面壁何不惭惶若与么会更置草鞋行脚三十年。

　　琅瑘觉云既不然且道祖师面壁意作么生良久云欲得不招无间业莫谤如来正法轮。

　　续天童杰举琅瑘语了云二老宿敲砖打瓦琅瑘和尚画虎成狸诸人要见祖师面壁底意旨么穷坑难满。

　　昔有老宿畜一童子并不知轨则有一行脚僧到庵乃教示童子朝昏礼仪其童晚见老宿外归遂去问讯老宿俄然怪见遂问阿谁教汝童子云堂中上座老宿寻唤其僧来问上座傍家行脚是甚么心行这个童子养来二三年幸自可怜生谁教上座教坏伊快俶装去黄昏雨淋淋地被他趁出。

　　法眼益征云古人与么显露些子家风甚怪且道意在于何。

　　昔有一行者随法师入佛殿行者向佛而唾法师云行者少去就何以唾佛行者云将无佛处来与某甲唾法师无对。

　　沩山祐云仁者却不仁者不仁者却仁者。

　　仰山寂代法师但唾行者又云行者若有语即向伊道还我无行者处来。

　　昔有僧到曹溪因守衣钵僧提起衣云此是大𢈔岭头提不起底僧云为甚么在上座手里僧无对。

　　云门偃云彼彼不了又代云远向不如亲到又云将谓是师子儿。

　　昔有僧持钵到长者家偶为犬伤长者因问龙披一缕金翅不吞大师全披法服为甚却被狗咬。

　　昔有僧去覆船路逢一卖盐翁僧问覆船路向甚处去翁良久僧又问翁乃云你患聋那僧云你向我道什么翁云向你道覆船路僧云翁莫会禅么翁云莫道会禅佛法也会尽僧云你试说看翁挑起盐僧云难翁云你唤作什么僧云盐翁云有什么交涉僧云你作么生翁云不可更向你道是盐。

　　昔有一婆供养一庵主经二十余年常令一二八女送饭给侍一日令女子抱定云正当与么时如何主云枯木倚寒岩三冬无暖气女子归举似婆婆云我二十年来秪供养得个俗汉遂遣起放火烧却庵。

　　昔有官人入镇州天王院睹神像因问院主云此是什么功德主云护国天王官云只护此国遍护余国主云在秦为秦在楚为楚官云腊月二十九日打破镇州城天王向甚处去主无对。

　　昔有僧去参米胡路逢一婆住庵僧云婆有眷属么婆云有僧云在什么处婆云山河大地若草若木皆是我眷属僧云婆莫作师姑来么婆云汝见我是甚么僧云俗人婆云汝不可是僧僧云婆莫混滥佛法好婆云我不混滥佛法僧云与么岂不是混滥佛法婆云汝是男子我是女人岂是混滥。

　　昔南泉典座办两分食诣园中管顾园头食时展钵次忽有念佛鸟鸣园头乃敲钵一下又鸣再敲一下鸣既住头乃问典座会么座云不会又敲一下。

　　昔盐官会下有主事僧忽见一鬼使来追僧告云某甲身充主事未暇修行乞容七日得不使云待为白王若许七日后来不然须㬰便至言讫不见至七日后复来竟觅其僧了不可得后有举问一僧若被觅着时如何抵拟他。

　　洞山价代云被他觅得也。

　　昔沩山会下有僧在山多年一日下山觅个住处偶宿一行者家者问上座何处去僧云觅个住处去者书个佛字问上座这个是什么字僧云佛字者却唤妻问这个是什么字妻云佛字者云上座与某甲拙室见解一般争解住得其僧却回沩山。

　　昔有僧到翠岩(或曰石霜)相看值不在遂看主事事云参见和尚也未僧云未主事乃指狗子云上人要见和尚但礼拜这狗子僧无语后翠岩归得闻乃云作么生免得与么无语。

　　云门偃云欲观其师先观其子。

　　昔有一婆子临斋入赵州堂云这一堂师僧总是婆婆生得底秪有大底孩儿五逆不孝赵州才顾视婆子便出。

　　昔有道士在殿前背佛而坐僧云道流莫背于佛道云大德本教云佛身充满于法界教我向甚处坐即得。

　　昔有一僧还魂云冥中见地藏遂问某平生修何行业某云念法华经地藏云止止不须说为是说为是不说某无对。

　　昔有僧问一尊宿狮子捉兔亦全其力捉象亦全其力未审全个什么力老宿云不欺之力。

　　昔有施主入院行众僧随年钱知事僧云圣僧前着一分主云圣僧年多少僧无对。

　　法眼益代云心期满处即知。

　　续保宁勇云只恐施主力所不及。

　　昔广南有僧住庵偶大王出猎吏人报云庵主大王来请起主云非但大王来佛来亦不起王闻乃问佛岂不是卿师主云是王云见师为甚么不起。

　　法眼益代云未足酬恩。

　　续保宁勇云相识满天下今朝遇一人。

　　昔有老宿问一座主䟽钞解义广略如何主云钞解䟽䟽解经宿云经解什么主无对。

　　昔有官人作无鬼论中夜挥毫次忽见一鬼出云汝道无我聻。

　　续五祖演代以手作鹁鸠觜云谷谷孤。

　　灵隐远以手加额云何似生。

　　有古德问云我三十年前曾断一人命根而今日夜忧愁如何免得。

　　有古德与僧行次见水中死鱼乃问鱼以水为命为甚却死在水里。

　　续天龙机代云是伊为什么不去岸上死。

　　昔高丽国来钱唐刻观音圣像及舁上船竟不能动因请入明州开元寺供养后有设问无刹不现身圣像为甚么不去高丽国。

　　长庆棱云现身虽普睹相生偏。

　　法眼益别云识得观音未。

　　昔有座主念弥陀名号次小师遂唤和尚及其回顾小师不对如是数四座主叱之小师云和尚几年唤他即得某甲才唤便乃发恶。

　　宗门统要续集卷第二

　　音释

　　锥

　　(朱惟切犹钻也)。

　　諲

　　(音因)。

　　踟蹰

　　(踟直知切蹰直朱切踟蹰行不进也)。

　　悚栗

　　(悚息勇切怖也栗力质切惧也)。

　　𠎝

　　(起虔切与愆同)。

　　蛤蜊

　　(蛤古合切蜊音梨)。

　　砾

　　(郎狄切小石也)。

　　猢

　　(户吾切)。

　　叱

　　(尺栗切诃也)。

　　谂

　　(式荏切)。

　　垛

　　(徒果切)。

　　赚

　　(直䧟切错也)。

　　璘

　　(离珍切)。

　　擂

　　(音雷研物也)。

　　觑

　　(七虑切伺视也)。

　　棱

　　(卢登切)。

　　拶

　　(子刮切逼拶也)。

　　麻谷

　　(谷音欲)。

　　烛

　　(朱欲切照也)。

　　丳

　　(楚限切)。

　　厮

　　(息移切役也)。

　　靸

　　(悉合切)。

　　戽

　　(火故切抒水器也)。

　　𧬊

　　(先奚切)。

　　俶装

　　(俶昌六切动也装侧霜切裹也)。

　　聻

　　(尼止切指物貌)。
永乐北藏第 154 册 No. 1519 宗门统要正续集(第1卷-第12卷)


　　宗门统要续集卷第三　　　　　　扶五

　　宋建溪沙门宗永集元建康保宁禅寺住持沙门清茂续集

　　六祖大师嗣法

　　南岳大慧怀让禅师初参六祖祖问甚处来师云嵩山来祖云是什么物与么来师云说似一物即不中祖云还可修证也无师云修证即不无污染即不得祖云只此不污染乃诸佛之所护念汝既如是吾亦如是。

　　师因僧问如镜铸像光归何处师云大德未出家时相貌向甚处去僧云成后为甚不鉴照师云虽不鉴照瞒他一点也不得。

　　续法眼益别云阿那个是大德铸成底像。

　　南岳下第一世

　　江西马祖道一大寂禅师始匡徒日大慧遣一僧嘱云你去俟他升堂时乃出问作么生看他道甚言句记将来僧至一如所教师云自从胡乱后三十年不曾少盐酱僧回举似大慧深肯之。

　　续径山杲云云门即不然夜梦不祥书门大吉。

　　师因僧参次乃画一圆相云入也打不入也打僧才入师便打僧云和尚打某甲不得师靠拄杖休去。

　　雪窦显云二俱不了和尚打某甲不得靠却拄杖拟议不来劈脊便棒。

　　师因僧问离四句绝百非请师直指西来意师云我今日劳倦不能为汝说得问取智藏去僧乃问藏藏云何不问和尚僧云和尚教来问藏云我今日头痛不能为汝说去问取海兄僧遂问海海云我到这里却不会僧举似师师云藏头白海头黑。

　　沩山喆云这僧与么问马师与么答离四句绝百非智藏海兄都不知会么不见道马驹踏杀天下人。

　　续五祖演云马大师无著惭惶处只道得个藏头白海头黑这僧担一檐懵懂换得一个不会若也眼似流星多少人失钱遭罪。

　　师因有僧于前作四画上一画长下三画短云不得道一画长三画短离四句绝百非请师答师乃画一画云不得道一画长三画短答汝了也。

　　续南阳忠别云何不问老僧。

　　沩山果云借婆裙子拜婆年。

　　师因百丈南泉西堂三人随侍玩月次师乃问正当与么时如何堂云正好供养丈云正好修行泉拂袖便去师云经入藏禅归海惟有普愿独超物外。

　　翠岩真云神鼎叔翁云只为老婆心切翠岩即不然垂万里钩驻千里鸟骓布漫天网打冲浪巨鳞还有么有则冲浪来相见如无且归岩下待月明。

　　续泐潭清云是则全是非则全非后来神鼎道只为老婆心切神鼎与么道大似金沙混杂玉石不分只如马大师道经入藏禅归海惟有普愿独超物外什么处是老婆心切处还辩得么不省这个意修行徒苦辛。

　　开福宁云诸禅德马大师等闲舒卷妙手天然也是贪观云里雁失却渡头船若人检点得出披毛游火聚戴角混尘泥其或见处朦胧为你下个注脚经归藏禅归海未是衲僧亲到底拂袖前行归去来击碎重关门大启还有见马师者么良久云休休长安夜夜家家月几处笙歌几处愁。

　　虎丘隆云马驹踏杀天下人一掴直须一掌血三大士各展家风不觉翻成老婆心切丛林浩浩商量总道玩月话奇特检点将来克由叵耐何故三人证龟成鳖。

　　灵隐岳于正好供养处云望梅林止渴正好修行处云金不博金拂袖便行处云只得一橛独超物外处云唵摩呢达尼吽𠷑吒复云这一火落鼻孔总被穿却了也你诸人向什么处出气击拂子下座。

　　师一日问药山子近日见处作么生药云皮肤脱落尽唯有一贞实师云子之所得可谓协于心体布于四肢既然如是将取三条[篾-戍+伐]束取肚皮随处住山去药云某甲又是何人敢言住山师云未有长行而不住未有常住而不行欲益无所益欲为无所为宜作舟航无久住此。

　　南岳下第二世

　　池州南泉普愿禅师(嗣马大师)师因东西堂争猫儿师乃提起云大众道得即救取道不得即斩却也众无对师遂斩之晚赵州外归师举似州州乃脱草履安头上而出师云子若在即救得猫儿。

　　保福展云虽然如是也即是破草鞋。

　　翠岩芝云大小赵州秪可自救。

　　续雪峰存问德山南泉斩猫儿意旨如何德山以拄杖便打趁出复召云会么峰云不会山云我与么老婆犹自不会。

　　大沩智云南泉据令而行赵州见机而作虽然如是未免挂人唇吻大圆要与南泉把手共行遂拈拂子云若道得即夺取去众无语乃云啼得血流无用处不如缄口过平生。

　　师示众云唤作如如早是变了也今时师僧须向异类中行归宗闻乃云虽行畜生行不得畜生报师云孟八郎又与么去也。

　　德山密云南泉中毒也。

　　琅瑘觉云山僧不然遇水吃水遇草吃草焉知畜生行。

　　续法花举云且道作么生是异类中行石牛长卧三春雾木马时嘶秋夜泉。

　　师同鲁祖归宗杉山吃茶次鲁祖提起茶盏云世界成时便有这个师云今人秪识这个不识世界宗云是师云师兄莫同此见么宗却拈起盏云向世界未成时道得么师作掌势宗以面作承掌势。

　　续昭觉勤云鲁祖簸土扬尘南泉和泥合水归宗火乱灰飞杉山坐观成败还委悉么箭锋相拄不相饶四人共拈一只盏。

　　师示众云文殊普贤昨夜三更相打每人与二十棒趁出院也赵州出众云和尚棒教谁打师云王老师过在甚处州乃作礼。

　　云门偃代云深领和尚慈悲某甲归衣钵下得个安乐又代云与众除害。

　　续报慈遂云且道赵州休去是肯南泉不肯南泉。

　　夹山龄云南泉一期逞俊争奈平地起堆赵州虽是觌面投机不觉脑门着地。

　　师因至庄偶庄主预备迎奉师云老僧居常出入不与他知何夙排办至于如是主云昨夜土地神报师云王老师修行无力被鬼神觑见侍者便问既是大善知识为甚却被鬼神觑见师云土地前更下一分饭着。

　　因圣颖云南泉被这僧一问不免向鬼窟里作活计。

　　续云居锡云是赏伊是罚伊只如土地觑见是南泉不是南泉。

　　翠岩真云众中多有道苏嚧苏嚧便是土地前一分饭如斯理论深屈古人何故只知枝词蔓说不知南泉道理诸人要会么执之失度必入邪路放之自然体无去住。

　　天童觉云老僧当时若见庄主与么道便与捉住云放汝不得何故不见道来说是非者便是是非人。

　　师示众云王老师卖身去也还有人买么时有一僧出众云某甲买师云不作贵不作贱你作么生买僧无对。

　　赵州谂云明年与和尚作一领布衫。

　　卧龙球云和尚属某甲。

　　禾山殷代云是何道理。

　　明招谦代便拍傍僧背云好着不着去。

　　雪窦显云虽然作家竞买要且不解输机且道南泉还肯么雪窦也拟酬个价直令南泉进且无门退亦无路良久云别处容和尚不得。

　　续隐静岑云某甲报恩有分。

　　师同归宗麻谷去礼觐国师路次于地画一圆相云道得即去宗便于相中坐谷便作女人拜师云与么则不去也宗云是什么心行师于是相唤回。

　　翠岩芝云当时若见每人与一棒且图天下太平。

　　续云居锡云比来要礼国师南泉为甚么却相唤回且道古人意作么生。

　　报慈遂云只如南泉与么道是肯底语不肯底语。

　　五祖演云三人是慧炬三昧庄严王三昧。

　　荐福行云汉武求仙不得仙王乔端坐却升天虽然三个中有见得国师底有见不得国师底若人辩得许你具顶门眼。

　　南华昺云动弦别曲还他麻谷归宗掣鼓夺旗偏宜南泉老汉直得同行不同步党理不党亲白云尽处是青山行人更在青山外。

　　天童觉云我当时若见便与抹却圆相不唯打破南泉窠臼亦乃教归宗无著身处麻谷呈伎俩不得南泉云恁么则不去也果然果然。

　　师住庵时一僧到师乃云某甲上山作务请斋时作饭自吃了却送一分来其僧斋办自吃了却将家事一时打破仍就床卧师伺久不来遂归见僧卧师亦去一边卧僧便起去师住后云我往前住庵时有个灵利道者来直至如今不见。

　　五祖戒云也是贫儿思旧债。

　　翠岩芝云两个汉前不至村后不至店。

　　师有书与茱萸云理随事变宽廓非外事得理融寂寥非内僧乃问如何是宽廓非外萸云问一答百也无妨进云如何是寂寥非内萸云睹对声色不是好手僧又问长沙沙瞪目视之又进后语问沙乃闭目示之僧又问赵州州作吃饭势又进后语问州以手拭口后僧举似师师云此三人不谬为吾弟子。

　　续蒋山勤云南泉虽则养子之缘其奈怜儿不觉丑殊不知这三人一人有目无足一人有足无目一人足目俱无虽然如是皆可与南泉为师为甚如此理事分明。

　　师与鲁祖杉山归宗四人离马祖处各谋住庵于中路分袂师插一拄杖云道得也被这个碍道不得也被这个碍宗拽拄杖打师一下云也只是这个王老师说什么碍与不碍鲁云只此一句语大播天下宗云还有不播者么鲁云有宗云作么生是不播者鲁便作掌势。

　　师示众云王老师自小养一头水牯牛拟向溪东牧不免食他国王水草向溪西牧亦不免食他国王水草如今不免随分纳些些总不见得。

　　云门偃云且道牛内纳牛外纳直饶你说得纳处分明我更问你觅牛在。

　　沩山喆云云门只解索牛不解穿他鼻孔拈拄杖云三世诸佛天下老和尚鼻孔尽被山僧拄杖一时穿却且道山僧鼻孔在什么处良久云诬人之罪以全罪科之。

　　续长庆棱云你道南泉前头为人后头为人。

　　雪窦显云一时穿却。

　　云峰悦云说甚么纳些些尽𠃵坤大地色空明暗情与无情尽在山僧这里放行则随缘有地把住则逃窜无门且道放行好把住好。

　　昭觉勤云和光顺物与世同尘不犯锋铓收放自在是南泉本分草料山僧自小养一头水牯牛有时孤峰独立有时闹市纵横不论溪东溪西一向破尘破的且道即今在甚么处试着眼看。

　　天童杰云南泉起模画样长庆披沙拣金云门鼻孔先穿雪窦据款结桉拈拄杖更有一个在什么处掷下拄杖。

　　灵隐岳云王老师倾肠倒腹则不无未见移风易俗在山僧只养得一头驴一向东倒西擂顺时一日何啻千里万里拗时直是一步不移且道与王老师水牯牛相去多少良久云渔人舞棹野老讴歌。

　　师因僧问牛头未见四祖时为甚百鸟衔花献师云为渠步步踏佛阶梯僧云见后为甚不来师云直饶不来犹较王老师一线道。

　　云门偃云南泉只解步步登高不解从空放下时有僧问如何是步步登高门云香积世界如何是从空放下门云填沟塞壑。

　　师示众云江西马祖说即心即佛王老师不恁么不是心不是佛不是物恁么道还有过么时有赵州出礼拜了去续有僧问赵州云上座礼拜了去意作么生州云汝却问取和尚僧遂问师适来谂上座意作么生师云他却领得老僧意旨。

　　续黄龙心云古人恁么道譬若管中窥豹但见一班设使入林不动草入水不动波犹是骑马向冰棱上行若是射雕底手何不向蛇头揩痒透关者试辩看良久云鸳鸯绣出自金针。

　　径山杲云两个老汉虽善靴里动指殊不知傍观者丑。

　　师因入园见一僧乃抛瓦砾掷之其僧回首师乃翘一足僧无语师便归僧随后归请益云和尚适来掷瓦砾打某甲岂不是警觉某甲师云翘足又作么生僧无对。

　　石霜诸因僧问云南泉翘足意作么生霜举手云还恁么也无。

　　师因座主来辞乃问甚处去主云山下去师云第一不得谤王老师主云争敢谤和尚师乃喷涕云是多少主便出去。

　　石霜诸云不为人斟酌。

　　云居膺云非师本意。

　　续云居锡云座主当时出去是会不会。

　　师问僧云夜来好风僧云夜来好风师云吹折门前一枝松僧云吹折门前一枝松次问一僧云夜来好风僧云是什么风师云吹折门前一枝松僧云是什么松师云一得一失。

　　翠岩真云众中商量甚多有云前来据实祗对所以云得后来不合云是什么风所以云失然只知车书混同泥玉一所何哉不知道之根源理之深浅要会么路逢剑客须呈剑不是诗人不献诗。

　　师与杉山向火次乃云不用指东画西本分事直下道将来杉以火箸插向炉内师云直饶如是犹较王老师一线道又如前问赵州州遂画圆相中心下一点师云直饶如是犹较王老师一线道。

　　师问座主讲得什么经主云弥勒下生经师云弥勒什么时下生主云现在天宫未来师云天上无弥勒地下无弥勒。

　　洞山价举问云居居云天上无弥勒地下无弥勒未审谁与安名洞山被问直得禅床振动乃云吾在云岩曾问老人直得火炉振动今日被子问直得通身汗流。

　　大阳玄云如今老僧举起也有解问者致将一问来乃云地动也。

　　续径山杲云禅床动火炉动地动即不无这三个老汉要见南泉直待弥勒下生始得忽有个汉出来道天上无弥勒地下无弥勒却教甚么人下生又作么生祗对但向他道老僧罪过。

　　师因陆亘大夫云肇法师也甚奇怪解道天地同根万物一体师指庭前牡圆云大夫时人见此一株花如梦相似。

　　续保宁勇代大夫拍手云阿谁得到这般田地。

　　黄龙心举问僧云南泉恁么道如何得见与我一体僧举起坐具黄龙云举则易见还难毗卢顶上天风寒峨峨直下苍龙窟谁敢觑着。

　　昭觉勤云陆亘手攀金锁南泉八字打开直得七珍八宝罗列目前乃竖起拂子云天地一指万物一马通身是口分疏不下。

　　径山杲云若向理上看非但南泉谩他陆亘大夫一点不得亦未摸着他脚跟下一茎毛在若向事上看非但陆亘大夫谩他南泉一点不得亦未梦见他汗臭气在或有出来道大小径山说理说事只向他道但向理事上会取。

　　师问神山什么处来山云打罗来师云手打脚打山无语师云你问我我与你道山便问手打脚打师云分明记取已后遇明眼人举似他。

　　云岩晟代云无手脚者始解打。

　　续保宁勇代神山无语处云和尚具一切智。

　　师因山下有一庵主人谓近日南泉和尚出世何不去礼见主云非但南泉出世直饶千佛出兴亦不能去师闻乃令赵州去勘州去便设拜主不顾州从西过东又从东过西主并不顾州云草贼大败遂拽下帘子便归举似师师云我从来疑着这汉。

　　雪窦显云大小南泉赵州被这个檐板汉勘破了。

　　沩山喆云庵主坐观胜败大小南泉赵州向净地上吃交。

　　续智海禾云是即是庵主即解把定封疆不能同生同死赵州礼拜时但云这贼我识得你了也待伊从东过西从西过东拽拄杖趁出庵且看赵州别有什么伎俩。

　　庐山归宗智常禅师与南泉同行一日告别煎茶次泉乃云从前与师兄商量语句彼此已知向后忽有人问毕竟事作么生师云这一片田地好卓庵泉云卓庵且致毕竟事作么生师乃踢却茶铫便起泉云师兄吃茶了某甲未吃茶师云作这个语话滴水也销不得泉休去。

　　五祖戒云南泉只解作客不解作主。

　　沩山喆云南泉逢强即弱归宗逢弱即强三十年同行毕竟事不通商量然虽如是犹较王老师一线道。

　　续昭觉勤云惊群之句谁不耸然有般道南泉构他归宗不着所以遭他呵叱殊不知行人更在青山外蒋山不惜眉毛为诸人下个注脚南泉探头太过归宗壁立万仞且道还有出身路也无喝下须教三日聋。

　　天童华云南泉贪程太急归宗薄处先穿二老虽发明马祖止眼要且极则事未梦见在何故家住东州。

　　师因小师辞乃问甚处去僧云诸方学五味禅去师云诸方有五味禅我这里只有一味禅僧便问如何是和尚一味禅师便打僧云会也会也师云道来道来僧才开口师又打。

　　黄檗运云马大师出八十四员善知识个个阿辘辘地唯有归宗较些子。

　　雪窦显云以强欺弱有什么难我这里有一味禅为甚不学但向道收待伊拈起有般无眼汉只管吃吽吽雪窦门下谁敢。

　　续昭觉勤云若非黄檗深辩端倪洎乎劳而无功。

　　资福先云归宗幸是好一味禅无端伤盐伤醋却成五味了也如今忽有人来辞去诸方学五味禅只向他道善为道路若是个汉必然别有生涯。

　　师因普请乃问维那作什么那云拽磨师云不得动着中心树子维那无对。

　　保福展代云比来拽磨如今却不成。

　　续法眼益云恁么即不拽也。

　　师刬草次有座主来参偶见一蛇过师遂锄断之主云久向归宗元未是个粗行沙门或云座主归堂吃茶或云你粗我粗主云如何是粗师竖起锄头主云如何是细师作斩蛇势主云与么则依而行之师云依而行之且致你甚处见我斩蛇主无对。

　　德山鉴因雪峰问古人斩蛇意旨如何山便打峰便走山召云布衲子峰回首山云他后悟去方知老汉彻底老婆心。

　　雪窦显云归宗只解慎初不能护末德山颇能据令未明斩蛇乃云大众看翠峰今日斩三五条以拄杖打散。

　　师因泥壁次白侍郎来师便问君子儒小人儒白云君子儒师乃打泥柘一下白遂过泥与师接得便使良久云莫便是快俊底白侍郎不白云不敢师云秪有过泥分。

　　师因僧问如何是玄旨师云无人会得僧云向者如何师云有向即乖僧云无向者如何师云谁求玄旨僧良久师云这里无子用心处僧云还有方便令学人得入也无师云有僧云如何是方便门师云观音妙智力能救世间苦僧云如何是观音妙智力能救世间苦师敲鼎盖三下云还闻么僧云闻师云我为什么不闻僧无语师便打。

　　师因普请入园取菜乃画一圆相围却一株菜以标插之语首座大众云辄不得动着每人下一转语来是时一众各呈见解未尝有契师以棒趁云这一队汉无一个有智慧吃却我多少菜不能与园头出气乃踏倒标子拽着菜株而归。

　　师因李渤剌史问三乘十二分教即不问如何是祖师西来意师乃竖起拳云会么李云不会师云饱学措大拳头也不识李云某甲实不会师云会得则途中受用不会则世谛流布。

　　师又因李渤问教中道须弥纳芥子渤则不疑言芥子纳须弥莫是妄谈不师云人传史君读万卷书籍是不李云然师以手摩顶至踵云都来如椰子大万卷书籍向甚处着李俯首而已。

　　师因僧问如何是佛师云向你道你还信不僧云和尚言重焉敢不信师云只你是僧云如何保任师云一翳在眼空花乱坠其僧于此有省。

　　法眼益云若无后语何处讨归宗。

　　雪窦显向只你是处别云侍者寮吃茶去。

　　明州大梅法常禅师因夹山与定山同行言话次定云生死中无佛即无生死夹云生死中有佛即不迷生死二人是非不已特上山参见人事了夹山便问师未审二人见处那个较亲师云一亲一疏夹云那个亲师云且去明日来夹明日又问师云亲者不问问者不亲夹住后云我当时在大梅处失却一只眼。

　　雪窦显云夹山毕竟不知换得一只眼大梅老汉当时闻举以棒一时打出岂止划断两人葛藤亦乃为天下宗匠。

　　续法昌遇因英邵武问云此个公案作么生师便打英云一场儱侗师云你试下转语英云一状领过师云矮子看戏。

　　昭觉勤云生死为诸佛根基诸佛乃生死炉鞴若解险绝承当即证六通八解。

　　师自见马祖后直入大梅山住二十年祖闻令一僧去问和尚见马师得何道理便住此山师云马师向我道即心是佛我便向这里住僧云马师近日佛法又别师云作么生别僧云道非心非佛师云这老汉惑乱人未有了日任他非心非佛我只管即心即佛其僧回举似马祖祖云梅子熟也。

　　师因僧问如何是祖师西来意师云西来无意。

　　盐官安闻云一个棺材两个死汉。

　　玄沙备云盐官是作家。

　　雪窦显云三个也得。

　　续黄龙新云雪窦道三个也得是死汉是活汉具眼者请试甄别。

　　昭觉勤云一串穿却。

　　师因庞居士问久向大梅未审梅子熟也未师云你向甚处下口士云百杂碎师云还我核子来。

　　翠岩芝云此二人大似把手上高山。

　　续宝峰文云且道二人相见还有优劣也无。

　　师一日示徒云来莫可抑往莫可追从容闻鼯鼠声乃云即此物非他物汝善护持吾当逝矣。

　　雪窦显云这汉生前莽卤死后颟顸即此物非他物是何物还有分付处也无有般汉不解截断大梅脚跟只管道贪程太速。

　　续宝峰文云既非他物是什么物。

　　地藏恩云是什么语话。

　　杭州盐官齐安国师一日唤侍者将犀牛扇子来者云破也师云扇子既破还我犀牛儿来者无对。

　　投子同代云不辞将出恐头角不全。

　　雪窦显云我要不全底头角。

　　石霜诸代云若还和尚即无也雪窦云犀牛儿犹在。

　　保福展代云和尚年尊别请人好雪窦云可惜劳而无功。

　　资福代作一圆相于中书牛字雪窦云适来为甚不将出。

　　雪窦又拈云若要清风再复头角重生请诸禅客下一转语乃问扇子既破还我犀牛儿来时有僧云大众参堂去师喝云抛钩钓鲲鲸钓得个虾䗫。

　　续云居舜云三伏当时正须扇子为侍者不了事虽然如是盐官太絮何不大家割舍侍者当时见他道扇子既破还我犀牛儿来只对云已𩗺在搕𢶍堆头了也。

　　地藏恩云从上知识各说异端作尽伎俩其奈总未知犀牛儿所在山僧见处也要诸人共知扇子既破还我犀牛儿来别处容和尚不得。

　　师问一座主蕴何经论主云华严经师云华严有几种法界主云略而言之有四广说则重重无尽师提起拂子云这个是第几种法界中收主良久师云思而知虑而解是鬼家活计日下孤灯果然失照下去。

　　法眼益代拊掌三下。

　　续蒋山勤云盐官以强陵弱则且致如何道得一句语免他道鬼家活计良久云剑阁路虽险夜行人更多。

　　大沩泰云大众这僧将成九仞之山不进一篑之土当时山僧若作座主待竖起拂子云这个是第几种法界中收只向他道向下文长付在来日。

　　师示众云虚空为鼓须弥为椎什么人打得众无对。

　　南泉云王老师不打这破鼓。

　　法眼益别云王老师不打。

　　雪窦显云打者甚多听者极少且问谁是解打者莫谤盐官好南泉道王老师不打这破鼓法眼云王老师不打两个既不奈何一个更是懡㦬又云王老师不打还肯得诸方也无代云千年田八百主。

　　续黄龙心云南泉法眼只知瞻前不能顾后且如盐官道虚空为鼓须弥为椎什么处是破处还检点得出么直饶检点得破处分明我更问你觅鼓在。

　　天童华云南泉法眼大似吃李子只向赤边咬山僧今日与盐官相见去也虚空为鼓须弥为椎要打便打莫问是谁乃拈拄杖卓一下。

　　天童杰云盐官提水放火南泉拨乱星飞法眼埋兵掉斗诸方尊宿各出只手并无一人性𢤁只是随后打鼓祥符直截为诸人道虚空为鼓须弥为椎漆桶参堂去。

　　师因僧问如何是本身卢舍那师云与老僧过净瓶来僧将净瓶至师云却安旧处着僧复来问师云古佛过去久矣。

　　云门偃云无眹迹。

　　雪窦显云直得一手指天一手指地争得无还会么云在岭头闲不彻。

　　沩山喆云山僧不然忽有人问但云大众归堂去若人向大沩门下荐得古释迦不先新弥勒不后且道转身一句作么生道良久云明年更有新条在恼乱春风卒未休。

　　续东禅观云盲者难以与乎文彩聩者难以与乎音声这僧既不荐来机国师只成虚设云门道无眹迹扶国师不起雪窦云一手指天一手指地争得无也扶国师不起以拂子画一画云前来葛藤一时画断且道毕竟如何是本身卢舍那掷拂子下座。

　　京兆章敬怀恽禅师因百丈遣僧来嘱云待伊升堂次乃展坐具礼拜了将伊一只鞋以袖拂却上尘倒覆向下其僧至一依指教师乃云老僧罪过。

　　续黄龙新云百丈逞尽神通不消章敬道个老僧罪过。

　　鼓山圭云黄龙孟八郎犹欠一着在只知百丈逞神通殊不知百丈伎俩俱尽只知章敬道个老僧罪过不知章敬一款便招会么蛇吞虾䗫犹自可更有蜈蚣在后头。

　　师因小师游方回乃问汝离此间去多少年耶小师云自离和尚将及八载师云办得个什么小师遂于地上画一圆相师云秪这个更别有小师乃划破圆相作礼而退。

　　幽州盘山宝积禅师将顺世告众云有人貌得吾真不众或将所传顶相呈似皆不契时普化云某甲貌得师云何不呈似老僧化遂打䈥斗而出师云这汉向后掣风狂去在。

　　保福展云普化掣颠不少盘山丑拙更多。

　　续长芦了撼身云快活杀我也若无烁破乾坤底眼孔争见浑金璞玉复云山僧依普化样子摸得一本今夜展开要且大家瞻仰遂打䈥斗归堂。

　　师于市肆行次见一客人买猪肉语屠家云精底割一斤来屠家放下刀叉手云长史那个是不精底师于言下有省。

　　师又一日出门见人舁丧歌郎振铃云红轮决定沈西去未委魂灵往那方幕下孝子哭云哀哀师忽身心踊跃归举似马祖祖印可。

　　师示众云向上一路千圣不传学者劳形如猿捉影。

　　琅瑘觉云上来讲赞无限良因。

　　续慈明圆云向上一路千圣不然。

　　杨岐会云口上着。

　　天童杰云向上一路掘地觅天。

　　婺州五泄山灵默禅师到石头处云一言相契即住不契即去头据坐师便去头随后召云阇黎阇黎师回首头云从生至死只是这个回头转脑作么师忽然契悟乃拗折拄杖。

　　洞山价云当时不是五泄先师也大难承当然虽如是犹涉途在。

　　翠岩芝云石头据坐而泄回首石头召他却成多事。

　　云峰悦云大小石头坐不定把不住似这檐板汉放去便休又唤回被他糊涂一上道我向这里有个悟处驴年梦见。

　　续沩山行云五泄当时便去可谓坐断天下人舌头既被唤回已是糊涂不少拗折拄杖也是贼过后张弓如今得失是非一时坐断敢问大众石头据坐意作么生。

　　地藏恩云只合与么去不合与么来。

　　蒲州麻谷宝彻禅师问临济大悲千手眼那个是正眼济云大悲千手眼作么生是正眼速道速道师拽济下禅床却坐济遂起云不审师拟议济便喝拽下禅床却坐师便出去。

　　因圣颖云诸德此二尊宿如此且道怎生今时人总道照用照什么碗一切人只解自骑马去捉贼自持刀去杀贼此二人便能夺贼马捉贼夺贼刀杀贼虽然如是临济虽是得便宜却是失便宜。

　　师一日使扇次有僧问风性常住无处不周和尚为甚却摇扇师云你只知风性常住且不知无处不周僧云作么生是无处不周底道理师却摇扇僧作礼师云无用处师僧着得一千个有什么益。

　　续昭觉勤云这僧一期可观可惜有头无尾若不是麻谷作家洎合放过敢问大众甚处是落节处拨开向上窍能有几人知。

　　沩山果云这僧只知脑门着地不觉当面蹉过当时若据令而行今日何处更讨麻谷。

　　师问僧甚处来僧云不审师又问甚处来僧云珍重师下床擒住云这个师僧问着便作佛法祗对僧云大似无眼师放手云放汝命通汝气僧作礼师欲挣住僧拂袖行师云休将三岁竹拟比万年松。

　　师到章敬处作礼绕禅床三匝振锡而立敬云是是师又至南泉处亦然泉云不是不是师云章敬道是和尚为甚道不是泉云章敬即是是汝不是此乃风力所转终成败坏。

　　长庆棱代前云和尚佛法身心何在又代后云和尚是什么心行。

　　保福展别云但振锡一下而出又拈章敬南泉可谓一是一非又云麻谷依俙似曲才堪听又被风吹别调中。

　　雪窦显代两处云错。

　　沩山喆云章敬道是落在麻谷彀中南泉道不是亦落在麻谷彀中大沩即不然忽有人持锡绕禅床三匝卓然而立但向伊道未到这里好与三十棒。

　　续汾阳昭代前语云莫谩某甲代后语云道无远近理有浅深。

　　云居锡云章敬未必道是南泉未必道不是麻谷当时但持锡出去恰好。

　　泐潭清云今时丛林学者商量道章敬道是即与伊证据南泉道不是即不肯放过伊如斯话会孤负先圣黄龙见处也要与诸人共知章敬道是也好与三十拄杖南泉道不是也好与三十拄杖何故是与不是全彰妙义章敬南泉一场失利。

　　师问僧甚处来僧云漳州师云彼中瘴气近日如何僧云极盛师云阇黎为甚却无事僧云某甲是冬月过师云何处得盛石巩闻举乃云语即是理即未是。

　　师与圆霞行次见水中鱼师指云天然天然师明日问霞昨日意作么生霞作卧势师云苍天苍天。

　　师一日纸帐内坐以手巾盖却头披云和尚入来见便作哭声良久出去法堂上绕禅床一匝却入拨开帐见师去却手巾而坐乃云死中得活万中无一师便下床就位作抽坐具势云近前把住云前死后活你还甘么师云甘即甚甘阿师堪作什么云推向一边云知道前言不复后语。

　　续昭觉勤云入寺看额见表知里披云惯作高宾拈尾作头拈头作尾麻谷孟尝门下看他酬对不道他不知有只为用意太深当时待伊道死中得活万中无一只向道苍天苍天何故得人一牛还人一马。

　　师同南泉二三人去谒径山路逢一婆乃问径山路向甚处去婆云蓦直去师云前头水深过得不婆云不湿脚又问上岸稻得与么好下岸稻得与么怯婆云总被螃蟹吃却也师云禾好香婆云勿气息又问婆住甚处婆云秪在这里三人至店婆煎茶一瓶携盏三只至谓和尚有神通者即吃茶三人相顾间婆云看老朽自逞神通去也于是便倾茶行。

　　虔州西堂智藏禅师一日普请次云因果历然争奈何争奈何时有僧出以手托地师云作什么僧云相救相救师云大众这个师僧犹较些子僧拂袖便走师云师子身中虫自食师子肉。

　　续昭觉勤云西堂洞明纲要始终正令全提这僧异类中行其奈龙头蛇尾敢问大众因果历然一句作么生道是则龙女顿成佛非则善星生陷坠。

　　师因路逢天使留斋次偶驴子鸣使云头陀师举头使却指驴师却指使使无对(或云百丈政禅师语)。

　　保福展云西堂因斋庆赞。

　　法眼益别云但作驴鸣。

　　续支提爱云一家有事百家忙。

　　师因僧问有问有答宾主历然无问无答时如何师云怕烂却那又僧问长庆庆云相逢尽道休官去林下何曾见一人。

　　雪窦显云何不与本分草料。

　　师因张拙秀才参乃问山河大地是有是无三世诸佛是有是无师皆云有张云错师云先辈参见什么人来张云曾参百丈(有曰径山)凡有问诘皆云无师云先辈有甚血属张云有一个山妻两个痴顽又问百丈有甚血属张云百丈古佛和尚莫谤渠好师云待先辈得似百丈时一切皆无张俯首而已。

　　师曾烧杀一僧一日现身索命师云你还死也无对云死也师云你既死觅命者是谁便乃不见(一本曰邓隐峰或曰永嘉)。

　　唐州紫玉山道通禅师因于頔相公问佛法至理乞师一言师云相公若问须去情理公云便请师云但问将来公云如何是佛师召云于頔公应诺师云更莫别求后药山得闻乃云噫可惜于家汉生埋向紫玉山中公闻便躬去药山山见乃云闻相公在紫玉山中大作佛事是不公云不敢某甲承闻大师慈悲相救有云可惜于家汉生埋向紫玉山中今日特来乞师慈悲药云有疑但问公遂问如何是佛药乃召云相公公应诺药云是什么公于此有省。

　　长庆棱共罗山举次庆云药山一等是道甚是奇特云泥有隔罗云不得草草当时赖遇是于頔可中草窠里拨着个焦尾大虫何处有药山也庆云作么生罗云还知于頔是鍜了底金么。

　　续大沩智云于頔当时若会见药山唤云是什么只向道和尚赚我来拂袖便去不惟作个慷慨丈夫亦乃不钝置紫玉。

　　大沩泰云抉骊龙颔下珠取轮王髻中宝如钟待扣似谷传声八面玲珑更无回互诸人要见于頔悟处么真金已出矿鍜炼转光辉。

　　师因于丞相问如何是黑风吹其船舫漂堕罗刹鬼国师云于頔这汉问漝么事作么于当时失色师指云秪这个便是漂堕罗刹鬼国也于闻已信受。

　　洪州百丈大智海禅师因侍马祖行次忽见一群野鸭飞过祖云是什么师云野鸭子祖云甚处去也师云飞过去祖遂把师鼻扭师负痛失声叫阿㖿阿㖿祖云又道飞过去元来只在这里师直得浃背汗流因兹有省。

　　师次日赴参众才集乃出卷却拜簟祖便下座归方丈次问师我适来上堂未曾说话尔为甚便卷却簟师云昨日被和尚扭得鼻头痛祖云尔昨日向甚处留心师云今日鼻头又不痛也祖云尔深知今日事师乃作礼而退。

　　雪窦显云诸方皆谓奇特漝么举还当么若当譬如水母以虾为目若不当又空赞叹图个什么众中一般汉乱踏向前问古人意旨如何更有老底不识好恶对云将谓仙陀客又云来日更到座前苦哉苦哉如此自称宗匠欲开人天眼目驴年去诸上座雪窦当时若见伊出来卷簟劈胸一踏令坐者倒者俱起不得且要后人别有生涯去免见反相钝置岂不是个英灵底汉会也无归堂。

　　白云端出马祖语云我钝置犹可你钝置太煞。

　　续黄龙心云马祖升堂百丈卷席后人不善来风尽道不留眹迹殊不知桃花浪里正好张帆七里滩头更堪垂钓如今必有辨浮沉识深浅底汉试出来定当水脉看有么如无且将渔父笛闲向海边吹。

　　大沩智云𥌓色未分人尽望及乎天晓也寻常。

　　师再参马祖侍立次祖以目视禅床角拂子师云即此用离此用祖云尔向后开两片皮将何为人师取拂子竖起祖云即此用离此用师挂拂旧处祖振威一喝师当下大悟直得三日耳聋。

　　汾阳昭云悟去便休说什么三日耳聋。

　　石门聦云若不三日耳聋何得悟去汾阳云我与么道较他石门半月程。

　　雪窦显云奇怪诸禅德如今列其泒者多究其源者少总道百丈于喝下大悟还端的也无然刀刀相似鱼鲁参差若是明眼汉谩他一点不得只如马师道尔后开两片皮将何为人百丈竖拂为复如虫御木为复啐啄同时诸人要会三日耳聋么大冶精金应无变色。

　　东林总云当言不避截舌当炉不避火迸佛法岂可曲顺人情东林今日向骊龙窟内争珠去也百丈大智不无他三日耳聋汾州石门争免个二俱瞎汉只这三个老汉还曾悟去也无良久云祖祢不了殃及儿孙。

　　续泐潭英云大众且道马祖当时是百丈悟了喝不悟了喝众中有人检点得出出来道看山僧与汝证明若无山僧今日不惜眉毛为汝注破良久云前三三后三三。

　　云盖智云发大机显大用非马祖而谁能为即此用离此用独百丈得其旨为甚么被马祖一喝直得三日耳聋要会么不入惊人浪难逢称意鱼。

　　黄龙新云黄龙路见不平要问雪窦既是大冶精金应无变色为甚么三日耳聋要会么从前汗马无人识只要重论盖代功。

　　后黄檗因师举不觉吐舌退后师云子已后莫继嗣马大师去檗云不然今日因和尚举得见马祖大机大用且不识马祖若嗣马祖已后丧我儿孙师云见与师齐减师半德子甚有超师之见(有本少异)。

　　师因云岩问和尚每日区区为阿谁师云有一人要岩云因甚不教伊自作师云他无家活。

　　师示众云并却咽喉唇吻速道将来时沩山示某甲不道请和尚道师云不辞与汝道久后丧我儿孙五峰云和尚亦须并却师云无人处斫额望汝云岩云某甲有道处请和尚举师举了岩云师今有也师云丧我儿孙。

　　师因普请锄地次有一僧举起锄头忽闻鼓鸣乃抛下大笑便归师云俊哉此是观音入理之门归院乃唤其僧问适来见什么道理便与么僧云适来肚饥闻鼓声归吃饭去师乃笑而矣或沩山一日见火头闻鼓声放下火抄抚掌大笑酬诘如前(香严录有亦类于此不收)。

　　镜清怤云当时沩山会里无一人。

　　卧龙云当时沩山有一人。

　　续昭觉勤云这僧洪音大震直得千五百人眼目定动及乎勘证将来却打个背翻䈥斗若不是沩山争见汗马功高及乎道有一人只得一半道无一人只得一半今日钟鱼鼓板齐震有呵呵大笑向道观音菩萨来也。

　　师因西堂问尔向后作么生开示于人师以手卷舒两边堂云更作么生师以指点空三下。

　　师凡参次有一老人常随众听法众人退老人亦退忽一日不退师遂问前面立者复是何人老人云某甲非人也于过去迦叶佛时曾住此山因学人问大修行底人还落因果也无某甲对云不落因果五百生堕野狐身今请和尚代一转语贵脱野狐身遂问大修行底人还落因果也无师云不昧因果老人于言下大悟作礼云某甲已脱野狐身住在山后敢告和尚乞依亡僧事例师令维那白椎告众食后送亡僧大众言议一众皆安涅槃堂又无人病何故如是食后师领众至山后岩下以杖挑出一死野狐乃依法火葬师至晚上堂举前因缘黄檗便问古人错祗对一转语堕五百生野狐身转转不错合作个什么师云近前来与你道檗遂近前与师一掌师拍手笑云将为胡须赤更有赤须胡。

　　沩山祐在会下作典座司马头陀举前话问沩山山乃撼门扇三下司马云太粗生沩云佛法不是这个道理。

　　沩山又举问仰山仰云黄檗常用此机沩云天生得从人得仰云亦是禀受师承亦是自性宗通沩云如是如是。

　　天圣泰云三生六十劫。

　　续法昌遇云敢问诸人不落因果为什么堕野狐不昧因果为什么脱野狐直饶道得落处分明也未出他野狐窟里法昌当时若见但与他拈出雪峰古镜教伊动转不得然后放出紫胡狗子尽却性命免见儿孙今日成群作队法昌与么举论大似持蠡酌海明眼人前一场笑具何故曾经大海难为水惯听无弦不易琴。

　　黄龙新问元首座百丈野狐话意作么生座云甜𤓰彻蒂甜苦瓠连根苦师肯之。

　　大沩智云费尽自己心笑破他人口。

　　径山杲云不落与不昧半明与半晦不昧与不落两头空索索五百生前个野狐而今冷地谩追呼喝一喝云座中既有江南客何必樽前唱鹧鸪。

　　宗门统要续集卷第三

　　音释

　　懵懂

　　(懵莫孔切懂音董懵懂不慧也)。

　　骓

　　(朱惟切乌骓马名)。

　　朦胧

　　(朦音蒙胧音龙)。

　　掴

　　(古获切批打也)。

　　橛

　　(其月切)。

　　𠷑

　　(音泼)。

　　球

　　(音求)。

　　昞

　　(音丙)。

　　瞪

　　(澄应切直视貌)。

　　擂

　　(力对切)。

　　拗

　　(于教切相违也)。

　　踢

　　(他历切)。

　　铫

　　(徒吊切烧器也)。

　　辘

　　(音禄)。

　　拓

　　(他各切泥拓也)。

　　矮

　　(于买切短也)。

　　莽卤

　　(莽莫补切卤郎古切)。

　　颟顸

　　(颟莫安切顸许安切)。

　　跟

　　(古痕切足踵也)。

　　搕𢶍

　　(搕乌合切𢶍苏盍切搕𢶍粪也)。

　　𢤁

　　(苏到切狂疏貌)。

　　聩

　　(五怪切聋也)。

　　恽

　　(委粉切)。

　　划

　　(胡麦切破物也)。

　　彀

　　(古豆切)。

　　頔

　　(音迪)。

　　矿

　　(古猛切金也)。

　　漝

　　(似及切)。

　　蠡

　　(音离瓠瓢也)。
永乐北藏第 154 册 No. 1519 宗门统要正续集(第1卷-第12卷)


　　宗门统要续集卷第四　　　　　　扶六

　　宋建溪沙门宗永集元建康保宁禅寺住持沙门清茂续集

　　南岳下第二世

　　越州大珠慧海禅师问座主大德讲何经主云金刚经师云讲得几座主云二十余座师云此经是谁说主抗声云禅师何得相弄岂不知是佛说耶师云若言有所说即为谤佛是人不解我所说义若言不是佛说又是谤经请大德说看主无语师云若以色见我以音声求我是人行邪道不能见如来大德且那个是如来主云某甲到此却迷师云从来未悟说甚么却迷主云请禅师说师云汝讲二十余座却不识如来主作礼云愿垂开示师云如来者则诸法如义何得忘却主云是是师云亦未是在主云经文分明那得未是师云大德如不主云如师云木石如不主云如师云大德如同木石不主云如同木石师云大德与木石何别主无语乃叹云此上人者难为酬对。

　　信州鹅湖大义禅师因唐宪宗诏入内论议有一法师问欲界无禅禅居色界此土凭何而立名禅师云法师秪知欲界无禅不知禅界无欲法师云如何是禅师以手点空法师无对宪宗云法师讲无限经论只这一点尚不奈何。

　　师因问诸硕德行住坐卧毕竟以何为道有对云知者是师云不可以智知不可以识识何谓知者是有对云无分别是师云善能分别诸法相于第一义而不动安得无分别是有对云四禅八定是师云佛身无为不堕诸数安得四禅八定是耶时举众杜口。

　　续径山杲云相骂饶你接觜相唾饶你泼水。

　　池州杉山智坚禅师与归宗南泉路次逢一虎各从边过了泉乃问宗云适来见虎似个什么宗云似个猫儿宗却问师师云似个狗子宗又问泉泉云似个大虫。

　　师因普请择蕨菜次南泉提起一茎云这个大好供养师云非但这个百味珍羞他亦不顾泉云虽然如是个个须尝过始得。

　　翠岩芝云只如杉山与么道还有免得么若免得去未具眼在若免不得又违前话。

　　师因吃饭次南泉收生饭云生𪡇师云无生泉云犹是末才行数步师召云长老泉回顾云作么师云莫道是末。

　　澧州苕溪道行禅师有云吾有大病非世所医后僧问曹山承古有言吾有大病非世所医未审唤作什么病曹云攒簇不得底病僧云一切众生还有此病也无山云人人尽有僧云和尚还有此病也无山云正觅起处不得僧云一切众生为什么不病山云众生若病即非众生僧云未审诸佛还有此病也无山云有僧云既有为甚不病山云为伊惺惺。

　　抚州石巩慧藏禅师昔为猎人趁鹿从马祖庵前过问祖还见鹿不祖云汝是何人师云射猎人祖云汝一箭射几个师云一箭射一个祖云汝不善射师云和尚善射不祖云吾一箭射一群师云彼此是生命何射他一群祖云既知如是何不自射师云若教某甲自射即无下手处祖云这汉旷劫无明烦恼今日顿息师当时掷下弓箭投祖出家。

　　清凉钦云且道作么是一箭射一群底道理直是三千大千世界生命也不消一箭。

　　雪窦显云马师一箭一群信彩射得有甚用处不如石巩一箭一个却是好手雪窦今日效古人之作拟放一箭高声喝云看箭又云中也。

　　翠岩芝云马祖一箭一群犹未善在山僧一箭射蠢动含灵无不中者虽然如是只道得一半更有一半留与诸上座道。

　　师凡见僧以弓架箭示之一日三平至师云看箭三平乃拨开胸云此是杀人箭活人箭又作么生师乃扣弓弦三下平乃便作礼师云三十年架一张弓两只箭只射得半个圣人遂拗折弓箭平后举似大颠颠云既是活人箭为什么向弓弦上辩平无对颠云三十年后要人举此话也难。

　　云门偃问长庆作么生道免得他道半个圣人长庆云若不还价争辩真伪门云入水见长人。

　　雪窦显云要先拗折不难争奈三平中的了也然则老宿要活三平且未免张弓架箭首山念云人人尽道三平中的莫屈佗也无良久云机关不是韩光作莫把胸襟当等闲。

　　支提爱云射虎不真徒劳没羽。

　　袁州南源道明禅师因洞山来参才上法堂师云已相见了也洞便下去至明日却上问昨日已蒙和尚慈悲不知甚处是与某甲已相见处师云心心无间断流入于性海洞云洎放过遂辞去师云多学佛法广作利益洞云多学佛法即不问如何是广作利益师云一物莫违即是。

　　鼎州中邑洪恩禅师因仰山至谢戒师乃于禅床上拍手云呜㖿呜㖿仰从西过东从东过西复向中心立然后谢戒师云什么处得此三昧仰云于曹溪脱印子学来师云汝道曹溪用此三昧接什么人仰云接一宿觉仰复问和尚甚处得此三昧师云我于马大师处学来。

　　琅瑘觉云愁人莫向愁人说。

　　师因仰山问如何得见性去师云譬如一室有六䆫内有一猕猴外有猕猴从东边唤狌狌猕猴即应如是六䆫俱唤俱应仰山礼谢起云适蒙和尚譬喻无不了知更有一事只如内猕猴瞌睡外猕猴欲相见如何师下绳床执仰山手作舞云狌狌与汝相见了。

　　云居锡云中邑当时不得仰山者一句语何处有中邑也。

　　崇寿稠云还有人定得此道理么若定不得只是个弄精魂脚手佛性义在什么处。

　　报慈遂云若不是仰山争得见中邑且道什么处是仰山得见中邑处。

　　洛京佛光如满禅师因唐顺宗问佛从何方来灭向何方去既言常住世佛今在何处师云佛从无为来灭向无为去法身等虚空常在无心处有念归无念有住归无住来为众生来去为众生去清净真如海湛然体常住智者善思惟更勿生疑虑帝又问佛向王宫生灭向双林灭住世四十九又言无法说山河及大海天地及日月时至皆归尽谁言不生灭疑情犹若斯智者善分别师云佛体本无为迷情妄分别法身等虚空未曾有生灭有缘佛出世无缘佛入灭处处化众生犹如水中月非常亦非断非生亦非灭生亦未曾生灭亦未曾灭了见无心处自然无法说。

　　潭州三角山总印禅师示众云若论此事眨上眉毛早是蹉过了也时麻谷出问眨上眉毛即不问如何是此事师云蹉过也谷乃掀禅床师便打。

　　长庆棱代云悄然。

　　保福展云三角贼过后张弓。

　　雪窦显云两个有头无尾汉眉毛未曾眨上说什么此事蹉过寻有僧问眉毛为甚不眨上师便打。

　　续昭觉勤云唤作此事已是好肉剜疮了也何况更云眨上眉毛早已蹉过麻谷雪窦贼过后张弓则故是更有一个蓦拈拄杖下座。

　　池州鲁祖宝云禅师寻常见僧来便面壁南泉闻乃云我寻常向僧道佛未出世时会取尚不得一个半个他漝地驴年去。

　　保福展问长庆棱云只如鲁祖节文在甚处被南泉漝么道棱云退己让人万中无一。

　　罗山闲云陈老师当时若见背上与五火抄何故为伊解放不解收。

　　玄沙备云我当时若见也与五火抄。

　　云居锡云罗山玄沙总与么道为复一般别有道理若择得出许上座佛法有去处。

　　报慈遂云南泉为复是唱和语不肯语。

　　翠岩芝云何劳如此若有僧来见个什么知时好又云我即不然未具胞胎不得会会得即打折你腰。

　　续径山杲云鲁祖不得南泉几乎觑破壁。

　　师因洞山来参礼拜了侍立少顷而出却再入来师云秪恁么秪恁么所以如此洞云大有人不肯师云作么取汝口辩洞乃侍奉数月。

　　师因僧问如何是不言言师云汝口在什么处僧云无口师云将什么吃饭僧无对。

　　洞山价代云他不饥吃什么饭。

　　雪窦显云好劈脊棒这般汉开口了合不得合口了开不得。

　　续汾阳昭云只为不会。

　　五祖戒云和尚不妨具眼。

　　黄龙新云雪窦只知这僧开口了合不得合口了开不得殊不知鲁祖被者担板汉勘破。

　　天童觉云这僧只解握死蛇头不能捋猛虎须当时待他问你口在什么处便与一喝拂袖便行直饶鲁祖全机往往做手脚不及。

　　伊阙伏牛山自在禅师与马祖驰书去忠国师处国师问大师有何语句示徒师云即心即佛国师云是什么语话良久又问此外更有何言教师云非心非佛或云不是心不是佛不是物国师云犹较些子师云马师即恁么和尚此间如何国师云三点如流水曲似刈禾镰。

　　雪窦显向犹较些子处便喝又向曲似刈禾镰处云是甚么语话也好与一拶见之不取千载难忘。

　　沩山喆云当时但呵呵大笑复问国师此间如何待云三点如流水又呵呵大笑教他国师进且无门退亦无路何故入虎冗撩虎儿须是其人。

　　续姜山方云大小国师有头无尾待伊道不是心不是佛不是物亦向道是什么语话岂不光前绝后。

　　毗陵芙蓉太毓禅师一日因行食与庞公公才接师云生心受施净名早呵去此一机居士还甘不公云当时善现岂不作家师云非关他事公云食到口边被人夺却师乃下食公云不消一句。

　　续昭觉勤云善现作家芙蓉奇特尽被庞居士一时领过了也只如居士道不消一句且道是那一句端坐受供养施主常安乐。

　　师因庞公问马祖着实为人处还分付吾师不师云某甲尚未见他作么生知他着实处公云秪此见知也无讨处师云居士也不得一向言说公云一向言说师又失宗若作两向三向师还开口得么师云直似开口不得可谓实也公抚掌而去。

　　续蒋山勤云芙蓉何不道分付与我待问如何是着实处便好与一掌待他眼睛定动更与一掌何故且要打断许多葛藤。

　　潭州东寺如会禅师因仰山来参乃问汝何处人仰云广南人师云我闻广南有镇海明珠是不仰云是师云此珠作何形状仰云白月即现黑月即隐师云汝将得来不仰云将得来师云何不呈似老僧仰云某甲昨到沩山蒙索此珠直得无言可对无理可伸师云真狮子儿善能哮吼如蟭螟虫向蚊子眼睫上作窠于十字街头大叫云土旷人稀相逢者少。

　　续蒋山勤云东寺只索一颗仰山倾出一栲栳。

　　师因崔相国入殿见雀抛粪于佛头上乃问一切众生皆有佛性为甚却抛粪于佛头上师云他终不向鹞子头上抛。

　　袁州杨岐甄叔禅师因禅月问如何是祖师西来意师呈起数珠月罔措师云会么月云不会师云某甲参见石头月云见石头得何意旨师指庭前鹿云会么月云不会师云渠侬得自由(或出柏岩录)。

　　汾州无业大达国师问马祖如何是祖师西来密传心印祖云大德正闹在且去别时来师才出祖召云大德师回首祖云是什么师匆领悟便作礼祖云这钝汉礼拜作什么。

　　师又问马祖云三乘至理粗亦研穷尝闻禅宗即心是佛实未明了伏愿和尚慈悲指示祖云即你不了底心是更无别物迷即众生悟即是佛如拳作掌如掌作拳师于言下知归。

　　五台山邓隐峰禅师在襄州破威仪堂只着衬衣于砧椎边拈椎云道得即不打于时大众默然师便打一下。

　　法眼益云邓隐峰奇怪甚奇怪要且打不着又云其时一众出自偶然。

　　翠岩芝云此语有勘破处且道勘破阿谁。

　　雪窦显云果然果然。

　　续东禅观云彼时堂中是有人耶无人耶若有人可容得伊若无人争容得伊又云笑杀傍观。

　　师辞马祖祖云甚处去师云石头去祖云石头路滑师云竿木随身逢场作戏便去才到石头遂绕禅床一匝振锡一下问是何宗旨头云苍天苍天师无语却回举似马祖祖云汝更去见他道苍天汝便嘘两声师又去一依前问头乃嘘两声师又无语归举似马祖祖云向汝道石头路滑。

　　师一日因推车次马祖展脚在路上坐师云请师收足祖云已展不缩师云已进不退乃推车碾损祖脚祖归法堂执斧子云适来碾损老僧脚底出来师便出于祖前引颈祖乃置斧。

　　磁州马头峰神藏禅师示众云知而无知不是无知而说无知后南泉云与么依师道始得一半。

　　黄檗运云不是南泉剥他要圆前话。

　　定州柏岩明哲禅师因洞山与密师伯到师问二上座什么处来洞云湖南师云观察使姓什么洞云不得姓师云名什么洞云不得名师云还理事也无洞云自有廊幕在师云还出入不洞云不出入师云岂不出入洞拂袖出去师明日侵晨入堂召二上座近前师云昨日问上座话不称老僧意一夜不安今请上座别一转语若惬老僧意便开粥相伴过夏洞云却请和尚问师云岂不出入洞云太尊贵生师乃开粥同过夏(或药山下鄂州百颜语录)。

　　续天童杰云明投暗合八面玲珑不犯当头转身有路曹洞门下足可观光若是临济儿孙棒折也未放在当时若见他道不委姓劈脊便与一拳这里拶得身转非但开粥相延亦可明䆫下安排有么有么喝云漆桶参堂去。

　　京兆兴善惟宽禅师因僧问道在何处师云只在目前僧云我何不见师云汝有我故所以不见僧云我有我故即不见和尚见不师云有汝有我展转不见僧云无汝无我还见不师云无汝无我阿谁求见。

　　潭州龙山和尚(亦曰隐山)因洞山与密师伯到乃问此山无路阇𥟦向甚处来洞山云和尚从何而入师云我不曾云水洞云和尚住此山多少时师云春秋不涉洞云和尚先住此山先住师云不知洞云为甚不知师云我不为人天来洞云和尚得何道理便住此山师云我见两个泥牛斗入海直至如今无消息。

　　鄂州无等禅师谒王常侍辞退才出门王乃召云和尚师回首王遂敲露柱三下师以手作圆相拨三拨便行。

　　洪州百丈惟政禅师一日谓众曰汝等与我开田了我为汝说大义僧开田了请和尚说大义师乃展开两手(有本误指大智禅师)。

　　白云端云百丈说大义只止于此当时再参马祖底向甚处去也若言更有在未免与蛇画足且道作么生见得百丈老人立地处乃云客来无茶点蒿汤当礼仪。

　　沩山喆云百丈说大义可谓今古罕闻光前绝后大沩即不然但向道开田劳力请归堂歇教他天下衲僧亡锋结舌何故鹤有九皋难翥翼马无千里谩追风。

　　续天童华云白云要见百丈再参马祖底直是好笑笑须三十年又道作么生得知百丈立地处也与笑三十年客来无茶点蒿汤当礼仪也与笑三十年三笑而九十年为复笑白云批判未当为复别有道理汝诸人若捡点得出山僧拄杖两手分付苟或未然几度醉归明月夜笙歌引出画堂前。

　　师问南泉诸方善知识还有不说似人底法也无泉云有师云作么生是泉云不是心不是佛不是物师云恁么即说似人了也泉云某甲即与么师伯作么生师云我又不是善知识争知有说不说底法泉云某甲不会请师伯说师云我太煞为汝说了也。

　　沩山喆云百丈只知瞻前不知顾后当时待伊道某甲不会但云老僧亦不会百丈若下得此一转语非惟与南泉为宗匠亦乃与天下人为宗匠。

　　京兆草堂和尚曾参海昌(即益官也)昌问什么处来师云道场来昌云这里是什么所在师云贼不打贫儿家。

　　汾阳昭代云但和声打。

　　南岳西园藏禅师因自烧浴僧问和尚不使沙弥童行何得自烧浴师拊掌三下后僧举似曹山山云一等是个拍手拊掌就中西园奇怪俱胝一指头禅盖为承当处不谛僧却问曹山西园拊掌岂不是奴儿婢子边事山云是僧云向上更有事也无山云有僧云如何是向上事山叱云这奴儿婢子。

　　潭州秀溪和尚因谷山问声色纯真如何是道师云乱道作什么山却从西过东师云若不与么即祸事山又从东过西师遂下禅床才行两步山却捉住云声色纯真事作么生师便与一掌山云三十年后要一个人下茶也无师云要谷山老汉作什么山呵呵大笑。

　　郢州大阳伊禅师到石林林云近日有一般禅师向目前指教人了取目前事作个为人还会文彩未兆时也无师云拟向这里致一问问和尚不知可不林云答汝已了莫道可不师云还识得目前也未林云是目前作么生识师云要且遭人点捡林云谁师云某甲林便喝师乃退步立林云汝只解瞻前不解顾后师云雪上更加霜林云彼此无便宜(或曰师到齐峰)。

　　镇州金牛和尚凡自做饭供养众僧每至斋时舁饭桶到僧堂前作舞云菩萨子吃饭来乃抚掌大笑。

　　长庆棱云大似因斋庆赞。

　　大光诲因僧问云长庆道因斋庆赞意旨如何光乃作舞僧礼拜光云见甚道理便礼拜僧却作舞光云这野狐精。

　　雪窦显云虽然如是金牛不是好心。

　　师因临济来乃横按拄杖方丈前坐济遂拊掌三下归堂去(或曰拍门三下)师却下去人事了便问宾主相见各有轨仪上座何得无礼济云道什么师拟开口济便打一坐具师作倒势济又打一坐具师云今日不着便遂归方丈。

　　沩山祐问仰山此二尊宿还有胜劣不仰云胜即总胜劣即总劣。

　　续沩山果云一人焦砖打着连底冻一人得便宜是落便宜具眼者辨取。

　　江西北兰让禅师因湖塘亮长老问伏承师兄画得先师真暂请瞻礼师以两手拨开胸示之亮便礼拜师云莫礼莫礼亮云师兄错也某甲不礼师兄师云汝礼先师真亮云因什么教某甲莫礼师云何曾错。

　　韶州乳源和尚示众云西来的的意也不易举唱时有僧出师劈脊便打云如今是什么时节出头来便归方丈。

　　保福展代云为和尚不愔身命。

　　长庆棱云我即不然福云作么生庆云不妨不妨。

　　承天宗云宗乘也不易扶竖这两个老汉扶不起我道这僧若不出头棒即是乳源自吃。

　　续沩山果云者僧若具眼才闻语声未绝只向道老和尚少卖弄不唯勘破乳源亦乃坐断天下人舌头。

　　筠州逍遥和尚一日升堂时鹿西和尚侍立乃云念念攀缘心心求寂师云昨日亦有人漝么道西云道什么师云不知西云请和尚道师以拂子蓦口打西拂袖便出师云大众且看直是顶门上具眼也鉴他不破。

　　续蒋山勤云老僧虽顶门无眼也验得你骨出何也古墓毒蛇头戴角南山猛虎尾吒[哎-乂+少]。

　　洪州水潦和尚问马祖如何是西来的的意祖乃当胸踏倒师忽契悟起来拊掌大笑云也大奇也大奇百千三昧无量妙义只向一毛头上一时识得根源去乃作礼而退。

　　续琅瑘觉云大众你道水潦还曾悟也未。

　　天童觉云马大师不合放过待伊起来恁么道但问只者一毫头从甚处得来待伊拟议更与一踏。

　　洪州西山亮座主因参马祖祖问讲什么经师云心经祖云将什么讲师云将心讲祖云心如工伎儿意如和伎者六识为伴侣争解讲得经师云心既讲不得莫是虚空讲得么祖云却是虚空讲得师拂袖而去祖乃召云座主师回首祖云从生至老只是这个师因而有省遂隐西山。

　　续法眼益云看他古人恁么慈悲教人如今作么生会莫聚头向者里妄想。

　　齐峰和尚(一本称高峰)一日庞居士入院师云俗人频频入院讨个什么士回顾两边云谁恁么道师乃喝一喝士云在这里师云莫是当阳道士云背后底聻师回首云看看士云草贼败草贼败师不对。

　　师因庞居士问此去峰顶有几里师云什么处去来士云可畏峻硬不得问着师云是多少士云一二三师云四五六士云何不道七师云才有七便有八士云得也得也师云一任添取士云不得堂堂道师云还我恁么时庞老主人公来士云少神作么师云好个问讯问不着人士云将为将为。

　　续天童华云发大机显大用且非电光石火疾焰过风要须平地上险崖孤峻处平坦看他二老深入虎穴透彻渊源至于结角罗纹游刃磅礴得大自在因甚华顶峰未曾到只如齐峰云还我恁么时庞老主人公来士云少神作么归宗向这里拟着个眼也要诸人瞥地良久云竹影扫阶尘不动月穿波底水无痕。

　　师一日与庞居士并行士乃前行一步云我强如师一步师云无背向老翁要争先在士云苦中苦未是此一句师云怕公不甘士云老翁若不甘高峰堪作什么师云若有棒在手打不解倦士便打一掴云不多好师始拈棒被士把住云这贼今日一场败阙师笑云是我拙是公巧士乃拊掌出云平交平交。

　　古寺和尚因圆霞至经宿侵晨粥熟行者只盛一钵与师又盛一碗自吃殊不顾[舟-(白-日)]霞霞遂自去盛粥吃行者云五更侵早起更有夜行人霞乃问师何不教训行者得恁无礼师云净地上不要点污人家男女霞云几不问过这老汉(或出赵州语同)。

　　乌臼和尚因玄绍二上座来参师问二禅伯发足什么处玄云江西师拈拄杖便打玄云久知和尚有此机要师云你既不会后面个僧秪对看绍拟近前师便打云信知同坑无异土参堂去。

　　雪窦显云宗师眼目须至漝么如金翅擘海直取龙吞有般汉眼目未辨东西拄杖不知颠倒只管说照用同时人境俱夺。

　　沩山喆云乌臼大似巨灵逞擘太华之威苍龙展夺骊珠之势直得乹坤失色乃拈拄杖云诸人还识乌臼么若也识去横按镆鎁寰中独据若也未识棒头有眼明如日卓拄杖下座。

　　续白云端云众中啇量道拄杖在乌臼手里以强陵弱有什么难苦哉作者般见解水亦难消所以道醍醐上味为世所珍遇斯等人翻成毒药要识乌臼么横按镆鎁全正令太平寰宇斩痴顽。

　　昭觉勤云雪窦明辨古今分别邪正若不知有争恁么道虽然如是只见乌臼放行处未明乌臼把住处要知乌臼把住处么直得释迦弥勒犹为走使不敢正眼觑着若使据令而行尽大地人并须吃棒。

　　师问僧近离甚处僧云定州师云定州法道何似这里僧云不别师云若不别更转彼中去便打僧云棒头有眼不得草草打人师云今日打着一个也又打僧便出去师云屈棒元来有人吃在僧云争奈杓柄在和尚手里师云汝若要山僧回与汝僧近前夺师手中棒打师三下师云屈棒屈棒僧云有人吃在师云草草打着个汉僧礼拜师云却与么去也僧大笑而出师云消得漝么消得漝么。

　　石臼和尚参马祖祖云什么处来师云乌臼来祖云乌臼近日有何言句师云几人到此茫然祖云茫然且致悄然一句作么生师乃近前三步祖云我有七棒寄打乌臼你还甘不师云和尚先吃某甲后甘。

　　续昭觉勤云草窠里拨出一个半个有什么共语处虽然如是犹放过一着在。

　　松山和尚一日与庞居士坐次师拈起尺子云居士还见么士云见师云见个什么士云松山师云不得道着士云争得不道师抛下尺子士云有头无尾得人憎师云不是这老子今日还道不及士云不及什么处师云有头无尾处士云强中得弱即得弱中得强即无师把住云这老汉就中无话处。

　　师因与庞居士吃茶次士举起橐子云人人尽有分因什么道不得师云秪为人人尽有所以道不得士云阿兄为甚却道得师云不可无言也士云灼然灼然师便吃茶士云阿兄吃茶何不揖客师云谁士云庞公师云何须更揖后丹霞闻举乃云若不是松山洎被老翁作乱一上士闻乃令人传语何不会取未举起橐子时。

　　本溪和尚因庞居士问丹霞打侍者意旨如何师云大老翁见人长短在士云为我与师同参方敢借问师云若与么从头举来共你啇量士云大老翁不可共你说人是非师云念翁年老士云罪过罪过。

　　师又问庞居士达磨西来第一句作么道士云谁记得师云可谓无记性士云旧日事不可东道西说师云如今事作么生士云一辞不措师云智人前说添他多少光彩士云阿师眼能大师云是与么始得为绝眹之说士云眼里着一物不得师云日正盛难为举目士云穿过髑髅去在师弹指云谁辨得伊士云这老汉有甚奇持处师便归方丈。

　　师一日坐次庞居士至师才顾视士以拄杖画一圆相师近前踏却士云与么不与么师亦画一圆相士亦近前踏却师云与么不与么士遂抛下拄杖而立师云来时有杖去时无杖士云幸自圆成徒劳目视师拊掌云奇哉奇哉一无所得士拈杖便行师云看路看路。

　　石林和尚一日问庞居士云某甲有个借问居士莫惜言句士云便请举来师云元来惜言句士云这个问讯不觉落他便宜师乃掩耳士云作家作家。

　　浮杯和尚因凌行婆来作礼问尽力道不得底句分付阿谁师云浮杯无剩语婆云未到浮杯不妨疑着师云别有长处不妨拈出婆敛手哭云苍天中间更添冤苦师无语婆云语不知偏正理不知倒邪为人即祸生后僧举似南泉泉云苦哉浮杯被这老婆摧折一上婆闻笑云王老师犹少机关在时有幽州澄一禅客乃问婆南泉为甚少机关婆哭云可悲可痛澄一罔措婆乃问会么澄一合掌而立婆云伎死禅和如麻似粟后澄一举似赵州州云我若见这臭婆问教口哑澄一云未审和尚怎生问他州便打澄一云为甚却打某甲州云似这伎死禅和不打更待何时婆闻却云赵州合吃婆手中棒州闻哭云可悲可痛婆闻乃叹云赵州眼光烁破四天下州闻令人去问云如何是赵州眼婆乃竖起拳州闻乃作颂寄云当机觌面提觌面当机疾报你凌行婆哭声何得失婆答云哭声师已晓已晓复谁知当时摩竭国几丧目前机洞安和尚问僧近离甚处僧云东川师云双涧孤松烟青月白那个是上座主人公僧云始留洞安便遭此问师云记剑刻舟破珠求影岂不是阇𪏭境界吃茶去僧云那个是洞安正主师云途中驹子不胜骅骝僧礼拜师云胡人打令舞拍全无。

　　百灵和尚一日路次见庞居士乃问昔日南岳得力句曾举向人么士云曾举来师云举向甚人士以手自指云庞公师云直是妙德空生也赞之不及士却问师得力句是谁得知师便戴笠子而去士云善为道路师一去更不回首。

　　续径山杲云这个话端若不是庞公几乎错举似人虽然如是百灵输他庞老一着何故当时若不得个破笠头遮却髑髅有甚面目见他庞公。

　　师一日问庞居士云道得道不得俱未免汝且道未免个甚么士以瞬目对之师云奇特更无此也士云师错许人师云谁不恁么士珍重而去。

　　师因庞居士至遂把住云今人道古人道居士作么生道士与一掌师云不得道着士云道必有过师云还我一掌来士便近前云你试下手看师拂袖便行。

　　蒙溪和尚问僧甚处来僧云定州来师云定州近日有甚奇特事僧云某甲旦过只闻盐贵米贱苦无奇特事师云我者里也只如此粗粥淡饭与僧别无奇特事你又来者里觅个什么僧云某甲不会乞师慈悲师云赖你不会若会我即输汝一半道理首座晚间上问云和尚适来勘僧为什么道输汝一半道理师云赖得汝举老僧洎合忘却首座云请和尚为某甲说师云你即忘前失后我又忘后失前首座方去师唤转云恰不得举着近日师僧只说盐贵米贱并不将佛法为事忽然频频举着丧却你性命。

　　则首座(蜀人)因与庞居士摘茶次士问法界不容身师还见我不师云不是老僧洎答公话士云有问有答盖是寻常师不对士云莫怪适来容易借问师亦不顾士喝云这无礼仪老汉待我一一举似明眼人去在师乃抛下茶篮便归。

　　雪窦显云则川只解把定封疆不能同生同死当时与捋下幞头谁敢唤作庞居士。

　　续蒋山勤云两回不顾抛篮便归且道旨归何处还会么苦瓠连根苦甜𤓰彻蒂甜则川老汉经事多矣。

　　师一日在方丈内坐居士来见乃云只知端居丈室不觉僧到参时师垂下一足士便出行三两步却回师乃收足士云可谓自由自在师云我是主士云阿师只知有主不知有客师唤侍者点茶士作舞而出。

　　师一日问庞居士还记得初见石头时道理么士云犹得阿师重举师云情知久参事慢士云则川老耄不啻庞公师云二彼同时又争几许士云庞公鲜健且胜阿师师云不是胜我只欠你一个幞头士拈下幞头云恰与阿师相似师大笑而矣。

　　襄州庞蕴居士问马祖不昧本来人请师高着眼祖直下觑士云一种没弦琴唯师弹得妙祖直上觑士乃作礼祖归方丈士随后入云弄巧成拙。

　　云峰悦云且道是宾家弄巧成拙主家弄巧成拙还有人拣得出么若拣得出三十棒一棒也较不得若拣不出明年更有新条在恼乱春风卒未休。

　　续琅瑘觉云一夜作窃不觉天晓。

　　智海逸云二老汉一个开口了合不得一个合口了开不得更有一个未欲说破乃呵呵大笑归方丈。

　　径山杲云马大师觑上觑下即不无争奈昧却本来人居士虽礼拜也是浑仑吞个枣马师归方丈士随后乃云弄巧成拙救得一半。

　　居士一日向圆霞前义手立少时却出去霞不顾士却来坐霞乃向居士前义手立少时便入方丈士云汝入我出未有事在霞云这老翁出出入入有甚了期士云略无些子慈悲心霞云引得这汉到这田地士云把什么引霞乃拈起居士幞头云却似一个老师僧士却拈幞头安霞头上云一似个少年俗人霞应诺三声士云犹有些子气息在霞乃抛下幞头云大似个乌纱巾士乃应诺三声霞云昔时气息争忘得士弹指三下云动天动地。

　　居士因辞药山山命十人禅客相送至门首士乃指空中雪云好雪片片不落别处时有全禅客云落在甚处士遂与一掌全云居士也不得草草士云恁么称禅客阎老子未放你在全云居士作么生士又与一掌云眼见如盲口说如哑。

　　雪窦显别初问云但握雪团便打。

　　居士初问石头不与万法为侣者是什么人头以手掩士口士于此豁然有省后又问马祖祖云待你一口吸尽西江水来即向你道士于言下领解。

　　居士坐次问灵照云古人道明明百草头明明祖师意你作么生照云老老大大作个语话士云你作么生照云明明百草头明明祖师意士乃笑。

　　居士因卖竹漉篱下桥吃扑女子灵照一见亦去爷边倒士云你作什么女云见爷倒地某甲相扶。

　　居士一日见圆霞来遂不语亦不起霞乃提起手中拂子士拈起锤子霞云只与么别更有在士云此回见兄不似于前霞云不妨减人声价士云本来要折倒汝一上霞云与么则哑却天然口也士云汝哑却本分犹累我哑却霞乃掷下拂子去士云然阇黎然阇黎霞不顾士云不唯患哑兼亦患聋。

　　居士一日见大同济禅师乃提起竹漉篱云大同师济不应士云石头一宗到师处冰消瓦解济云不得庞公举灼然如此士抛下漉篱云宁知不直一文钱济云虽不直一文钱欠他又争得士作舞而去济提起漉篱云居士士回首济作舞而去士拊掌云归去来归去来。

　　居士一日因圆霞才见便作走势士云犹是抛身势作么生是颦呻势霞便坐士向前以拄杖画个七字霞遂于下画个一字士云因七见一见一忘七霞便起士云更坐少时犹有第二句在霞云向这里着语得么士遂哭出去。

　　居士在洪州市卖竹漉篱见一僧缘化乃将一文钱问不孤负信施道理还道得么若道得即舍僧无语士云你问我与你道僧便蹑前问士云少人听又云会么僧云不会士云是谁不会。

　　宗门统要续集卷第四

　　音释

　　𪡇

　　(俗你同)。

　　狌

　　(音生狌狌能言兽也)。

　　眨

　　(侧洽切)。

　　毓

　　(余六切)。

　　蟭螟

　　(蟭音焦螟音冥)。

　　睫

　　(即涉切目旁毛也)。

　　栲栳

　　(栲音考栳音老栲栳柳器)。

　　衬

　　(初觐切近身衣也)。

　　磁

　　(疾兹切)。

　　舁

　　(羊诸切两手对举也)。

　　磅礴

　　(磅蒲光切礴白各切)。

　　镆鎁

　　(镆音莫鎁音耶镆鎁剑名)。
永乐北藏第 154 册 No. 1519 宗门统要正续集(第1卷-第12卷)


　　宗门统要续集卷第五　　　　　　扶七

　　宋建溪沙门宗永集元建康保宁禅寺住持沙门清茂续集

　　南岳下第三世

　　赵州从谂禅师(嗣南泉愿)问南泉离四句绝百非请师道泉便下座归方丈师云这老汉寻常口吧吧地今日被我一问直得无言可对侍者云莫道和尚无语好师便与一掴云这一掴合是王老师吃。

　　师又一日问明头合暗头合泉便归方丈师乃归堂云这老和尚被我一问直得无言可对首座云莫道和尚无言自是上座不会师便与首座一掌云这一掌合是堂上老汉吃。

　　五祖戒云正贼走了逻踪人吃棒又云南泉当断不断返招其乱。

　　续云居舜云诸人作么生会有底便道首座落他绻缋与么会又争得山僧道赵州大似傍若无人。

　　师因南泉一日闭却方丈门用灰围着门外云若有人道得即开或有秪对多不契独师云苍天苍天南泉便开门。

　　师因僧游五台山凡问一婆云台山路向甚处去婆云蓦直去僧才行三五步婆云好个师僧又恁么去后有举似师师云待我去为勘过这婆子明日便去亦如是问婆亦如是对师归谓众曰台山婆子我为勘破了也。

　　报慈遂云前来僧也与么问答后来赵州也与么问答且道甚处是勘破处又云非唯被赵州勘破亦被这僧勘破。

　　琅瑘觉云大小赵州去这婆子手里丧身失命然虽如此错会者多。

　　沩山喆云天下衲僧只知问路老婆要且不知脚下泥深若非赵州老人争显汗马功高。

　　师到黄檗檗见来便闭却方丈门师乃于法堂上叫救火救火檗开门捉住云道道师云贼过后张弓。

　　保福展云黄檗有头无尾赵州有尾无头。

　　雪窦显云直是好笑笑须三十年忽有个衲僧问雪窦笑个什么笑贼过后张弓。

　　五祖戒云黄檗只会买贱不会卖贵赵州因祸致福。

　　师问一婆子什么处去婆云偷赵州笋去师云忽遇赵州又作么生婆连打两掌师休去。

　　雪窦显云好掌更下两掌也无勘处。

　　续五祖演云赵州休去作么商量白云露个消息贵要诸人共知婆子虽行正令一生不了赵州被打两掌咬定牙关婆子可谓去路一身轻似叶赵州高名千古重如山。

　　师因侍者报大王来也师云万福大王者云未到在师云又道来也。

　　黄龙南云头头漏泄罕遇仙陀侍者只解报客不知身在帝乡赵州入草求人不觉浑身泥水。

　　续白云端云其僧虽然罔措争奈王令已行王令既行则海晏河清一句作么生道野老不知尧舜力冬冬打鼓祭江神。

　　师访茱萸才上法堂萸云看箭师亦云看箭萸云过师云中。

　　雪窦显云二俱作家盖是茱萸赵州二俱不作家箭锋不相拄直饶齐发齐中也只是个射垛汉。

　　续报慈遂云且道二大老相见还有优劣也无若捡点得出许你于中字上有个入处。

　　师一日于雪中倒云相救相救有僧便去身边卧师便起去。

　　翠岩芝云此僧在赵州绻里还有人出得么。

　　续天童华云者僧如虫御木要见赵州天地悬殊有般瞎汉便道报恩扶强不扶弱殊不知我王库内无如是刀喝一喝。

　　师因僧问犬子还有佛性也无师云无僧云上从诸佛下及蝼蚁皆有佛性犬子为甚却无师云为伊有业识在。

　　翠岩芝云说有说无两彩一赛如今作么生。

　　师示众云至道无难唯嫌拣择才有语言是拣择是明白老僧不在明白里是汝还护惜也无时有僧问既不在明白里护惜个什么师云我亦不知僧云和尚既不知为甚道不在明白里师云问事即得礼拜了退。

　　雪窦显云赵州倒退三千。

　　师因僧问至道无难唯嫌拣择是时人窠窟不师云曾有人问我直得五年分䟽不下。

　　雪窦显云识语不能转死却了也好与二十棒这棒须有分付处若辨不出且放此语大行。

　　师因僧问学人乍入丛林乞师指示师云吃粥了也未僧云吃粥了师云洗钵盂去其僧因此契悟。

　　云门偃云且道有指示无指示若言有赵州向伊道个什么若言无者僧为甚悟去。

　　雪窦显云我不似云门为蛇画足直言向你道问者如虫御木答者偶尔成文然虽与么瞎却衲僧眼作么生免得此过诸仁者要会么还你赵州吃粥也未拈却者僧吃粥了雪窦与你拄杖子归堂。

　　云峰悦云云门与么道大似为黄门栽须与蛇画足云峰则不然这僧于此悟去入地狱如箭射。

　　续黄龙心云云门雪窦虽则善能锄强辅弱舍富从贫要且不能安家立国乃问僧只如上座朝来亦吃粥亦洗钵而今是迷是悟其僧礼拜起师唤近前我有一柄拂与汝归堂。

　　龙门远云山僧今日吃粥了也洗钵盂了也只是不悟既是为善知识为甚么不悟还会么岂可唤钟作瓮终不指鹿为马善人难犯水银无假冷地忽然觑破管取一时放下。

　　开福宁云大众且道那里是者僧悟处还委悉么几般云色出峰顶一样泉声落槛前。

　　径山杲云云门大似阿修罗王托动三有大城诸烦恼海随后喝云𥧌语作么。

　　师示众云今夜答话去也有解问者出来时有僧出作礼师云比来抛砖引玉引得个墼子法眼举问觉铁觜先师意作么生觉云如国家拜将乃问甚人去得或有人出云某甲去得须云汝去不得法眼云我会也。

　　雪窦显云灵利汉闻举便知落处然虽如此放过觉铁觜夫宗师语不虚发出来必是作家因什么抛砖引墼诸禅德要识赵州么从前汗马无人识只要重论盖代功。

　　续长庆棱问觉铁觜那僧才出礼拜为什么便将为墼子觉云适来那边亦有人恁么问庆云向伊道什么觉云亦向伊恁么道。

　　保寿沼云射虎不真徒劳没羽。

　　昭觉勤云诸方尽道赵州得逸群之用一期施设不妨自在这僧要击节扣关闪电光中卒着手脚不办觉铁觜能近取譬不坠宗风法眼有通方鉴才便知落处敢问诸人既是宗师为甚么抛砖只引得个墼子。

　　师问南泉知有底人向什么处去泉云向山前檀越家作一头水牯牛去师云谢师指示泉云昨夜三更月到䆫。

　　云峰悦云若不是南泉泊被打破蔡州。

　　师升堂云才有是非纷然失心还有答话分也无时洛浦在众乃扣齿云居云何必师云今日大有人丧身失命有僧云请和尚更举师再举前话僧指傍僧云这僧作恁么语话师休去。

　　师因有老宿问近离甚处师云滑州宿云几程到这里师云一跶到宿云好个捷疾鬼师云万福大王宿云参堂去师应喏喏。

　　师一日到僧堂后逢一僧乃问大众总向甚处去僧云普请去师遂于袖中取刀度与云老僧住持事繁请上座为我折倒却便引颈向前其僧便走。

　　师因僧侍次遂挟起火问云会么僧云不会师云你不得唤作火老僧道了也复挟火云会么僧云不会师云此去舒州有投子和尚汝去必为汝说其僧到投子子问近离甚处僧云赵州子云赵州有何言句僧举前话子云汝会么僧云不会乞师指示子下禅床行三步却问会么僧云不会僧却回赵州举前话州云投子与么不较多也。

　　师到保寿寿见来便背面而坐师乃展坐具寿便起归方丈师收坐具便下去。

　　保福展云保寿忘头失尾赵州平地上吃扑。

　　师到一庵主处问有么有么主竖起拳头师云水浅不是泊船处便行又到一庵主处云有么有么主亦竖起拳师云能纵能夺能取能撮便作礼。

　　支提爱云赵州只见锥头利。

　　云居舜云赵州当时甚生意气虽然如是要且鼻孔在二庵主手里。

　　续龙门远云庵主一等竖拳赵州因甚肯一个不肯一个且道得失在什么处赵州勘破几多阿师庵主过了几多寒暑要识赵州么拍禅床左边一下要识二庵主么拍禅床右边一下还有捡点得出么良久云易开终始口难保岁寒心。

　　沩山果云泣露千般草吟风一样松为什么肯一个不肯一个若向者里见得释迦不先弥勒不后坐断要津天长地久苟或未然月庵为诸人下个注脚良久云若不如是争知如是。

　　师问新到曾到此间么僧云曾到师云吃茶去或云不曾到师亦云吃茶去后院主云和尚为甚曾到也云吃茶去不曾到也云吃茶去师唤院主主应喏师云吃茶去。

　　保福展云赵州惯得其便。

　　镜清怤举问僧作么生会僧便去清云邯郸学唐步。

　　雪窦显云这僧不是邯郸人为甚学唐步若辨得出与汝茶吃。

　　续黄龙新云赵州吃茶宗门奇特到与不到是白拈贼。

　　开福宁云赵州门下不拣高低一碗粗茶普同供养得其味者方知冷灰里九转透瓶香如或未辨端倪不免重下注脚南北东西万万千赵州待客岂徒然莫嫌冷淡无滋味惯把芝麻一例煎以拂子击禅床一下。

　　师在南泉时井楼上见泉过乃抱定柱悬一脚云相救相救泉遂于踏梯上打云一二三四五师便具威仪上方丈云适来谢和尚相救。

　　续蒋山勤云一人将错就错一人看楼打楼虽然如是父为子隐直在其中。

　　径山䇿云赵州悬羊头卖狗肉南泉有年无德作这去就当时只好拽翻梯子教这汉一生蹭蹬还知么养子方知父慈。

　　师因南泉云今时人须向异类中行始得师便问异即不问如何是类泉以手托地师遂与一踏踏倒却向涅槃堂内云悔悔泉令侍者去问悔个什么师云悔不更与两踏。

　　师因僧辞师问甚处去僧云诸方学佛法去师竖拂云有佛处不得住无佛处急走过三千里外逢人不得错举僧云与么则不去也师云摘杨华摘杨华。

　　续径山杲云有佛处不得住生铁秤槌被虫蛀无佛处急走过撞着嵩山破灶堕三千里外逢人不得错举两个石人相耳语恁么则不去也此语已遍天下摘杨华摘杨华唵摩尼达哩吽𠷑吒。

　　灵隐岳举大慧语了云大慧老人尽力只道得到这里还知香山落处么铁山崩倒压银山盘走珠兮珠走盘密密鸳鸯闲绣出金针终不与人看。

　　师闻沙弥喝参乃向侍者云教伊去侍者才教去沙弥便珍重师向傍僧云沙弥得入门侍者在门外。

　　云居锡云什么处是沙弥入门侍者在门外这里会得便见赵州。

　　师因南泉示众云道非物外物外非道师乃问如何是物外道泉便打师捉住棒云已后莫错打着人泉云龙蛇易辨衲子难暪。

　　雪窦显云赵州如龙无角似蛇有足当时不管尽法无民直须吃棒了趁出。

　　师因百丈问近离甚处师云南泉丈云南泉有何言句师云未得之人直须悄然丈便喝师作怕势丈云大好悄然师乃作舞出去。

　　续琅瑘觉云赵州老人向师子窟中换得爪牙。

　　蒋山勤云作家相见彼此难构茫然悄然进前退后捏不成塑不就大路不行草里走。

　　师问座主讲什么经主云涅槃经师云问大德一假义得不主云问什么义师以脚趯空一趯吹一吹云这个是什么义主云经中无此义师云脱空谩语汉此是五百力士揭石义。

　　老宿代云和尚谩某甲谩大众。

　　雪窦显别云和尚惯得其便。

　　师问僧曾看法华经么僧云看来师云衲衣在空闲假名阿练若诳惑世间人你作么生会其僧拟礼拜师云你披衲衣来么僧云披来师云莫惑我僧云如何得不惑去师云莫取我语。

　　雪窦显云大小赵州龙头蛇尾诸人若能辨得便乃识破赵州如或不明个个高拥衲衣莫惑翠峰好。

　　师因二僧相推不肯作第一座主事白师师云总教作第二座事云第一座教谁作师云庄香着事云庄香了也师云戒香定香慧香解脱香。

　　续天童华云赵州下一槌不妨惊群动众仔细捡点将来也是泥里洗土块若是荐福门下不用相推第一座也有人第二座也有人第三座也有人虽然如是不免从头注破第一座铁眼铜睛觑不破第二座阳春白雪无人和第三座真实身心同达磨且道与赵州是同是别若也会得许你具一只眼若也不会也许你具一只眼有个衲僧出来道总不恁么时如何对他道切忌向鬼窟里作活计。

　　师因僧问昼升兜率夜降阎浮于中摩尼为甚不现师云道什么其僧再问师云毗婆尸佛早留心直至如今不得妙。

　　续黄龙清云赵州老汉若无后语未免奔驰太平则不然才见他道为什么不现连声便打教他痛后反思管取光明灿烂。

　　天童华云这一则公案诸方未有人批判蒋山今日与诸人着一转语洗脚上船。

　　师因僧问二龙争珠谁是得者师云老僧秪管看。

　　雪窦显云看即不无争即不得且道扶者僧扶赵州。

　　师示众云才有是非纷然失心还有答话分也无有僧出拊侍者一下云何不祗对和尚师便归方丈后侍者请益适来僧是会不会师云坐底见立底立底见坐底。

　　师因僧问至道无难唯嫌拣择如何得不拣择师云天上天下唯我独尊僧云此犹是拣择师云田库奴什么处是拣择。

　　师与沙弥文远论义斗劣不斗胜胜者输胡饼远云请和尚立义师云我是一头驴远云我是驴胄师云我是驴粪远云我是粪中虫师云你在彼中作什么远云我在彼中过夏师云把将胡饼来。

　　五祖戒云祸不单行。

　　琅瑘觉云赵州文远也是萧何置律。

　　续径山杲云文远在驴粪中过夏面赤不如语直赵州贪他少利赢得个胡饼捡点将来也是普州人送贼毕竟如何鹅王择乳素非鸭类。

　　师问僧发足甚处僧云雪峰师云雪峰有何言句示人僧云寻常道盖十方世界是沙门一只眼你等诸人向甚处屙师云阇黎若回寄个锹子去。

　　保福展云南有雪峰北有赵州。

　　雪窦显云这僧既不从雪峰来可惜赵州锹子。

　　琅瑘觉云众中有云寄锹去埋却雪峰若道寄钵盂去便道盛粥饭用狂解梦见作么商量不是僧繇手谩说学圆青。

　　师示众云此事的的没量大人出这里不得老僧到沩山见僧问如何是祖师西来意沩山云与我将床子来若是宗师须以本分事接人始得时有僧问如何是祖师西来意师云庭前柏树子僧云和尚莫将境示人师云我不将境示人僧云如何是祖师西来意师云庭前柏树子。

　　五祖戒代云和尚何以将别人物作自己用。

　　师因僧辞乃问甚处去僧云雪峰去师云雪峰忽问汝和尚有何言句汝作么生道僧云却请和尚道师云冬即寒夏即热又问忽然更问汝毕竟事又作么生僧无语师又代云某甲亲从赵州来不是传语汉其僧后到雪峰峰问甚处来僧云赵州来峰云赵州有何言句僧举前话峰云须是我赵州始得。

　　玄沙备闻乃云大小赵州败阙也不知。

　　续云居锡征玄沙语云甚处是赵州败阙处若捡点得出是上座眼。

　　师问南泉如何是道泉云平常心是道师云还可趣向不泉云拟向即乖师云不拟又争知是道泉云道不属知不属不知知是妄觉不知是无记若真达不疑之道犹如太虚廓然荡豁岂可强是非耶师于言下顿悟玄旨。

　　续沩山果云恁么也不得不恁么也不得恁么不恁么时如何竖起拂子云鲸吞海水尽露出珊瑚枝。

　　灵隐岳云青天白日悟个什么咄咄骊珠击碎苍龙窟。

　　师见僧扫地遂问与么扫还得净洁也无僧云转扫转多师云岂无拨尘者僧云谁是拨尘者师顾视云会么僧云不会师云问取云居去其僧后问云居如何是拨尘者居云这瞎汉。

　　师到云居居云老老大大何不觅个住处去师云作么生是某甲住处居云山前有古寺基师云和尚自住取次到茱萸萸亦云老老大大何不觅个住处师云什么处是某甲住处萸云老老大大住处也不知师云三十年弄马骑今日却被个驴子扑沩山喆云云居茱萸为人犹如为己争奈赵州不入者绻缋然虽如是不得雪霜力焉知松柏操。

　　续大沩泰云云居茱萸只解把住不解放行赵州只解放行不解把住捡点将来未为全美且双放双收一句作么生道毕竟水须朝海去到头云定觅山归。

　　师因与文远行乃指一片地云这里好造个巡铺文远便去路傍立云把将公验来师遂与一掴远云公验分明过。

　　衢州紫湖利踪禅师门下立牌牌上书云紫湖有狗上取人头中取人腰下取人脚拟议则丧身失命有新到才相看师便喝云看狗僧才回首师便归方丈。

　　雪窦显云众中总道这僧着一口着即着了也争奈这僧在敢问诸人紫湖狗著者便死因什么这僧在若无知方眼救得这僧设使紫湖出世咬杀百千万个有甚益我当时若见先斫下牌然后入院待这老汉喝云看狗与伊放出个焦尾大虫如今诸人要见么日势稍晚归堂。

　　续神鼎諲云古人提唱一假因缘你道恁么时下得甚么语神鼎当时若在他会襄即出云这畜生又云死又作退势。

　　天童华云这老汉虽惯得其便争奈咬这僧不杀且道利害在什么处。

　　师问刘铁磨久向刘铁磨莫便是不磨云不敢师云左转右转磨云和尚莫颠倒师便打。

　　续蒋山勤云紫湖棒头有眼只为权柄在手铁磨皮下有血饶他干木随身虽然柔弱胜刚强且要话在。

　　师于夜半在堂内叫贼贼(或谓金峰又曰香严)众皆惊起有一僧被师拦胸搊住云捉得捉得僧云不是某甲师云是即是只是不肯承当。

　　翠岩芝云紫湖也是相头买帽。

　　续沩山果云紫湖恁么大似按牛头吃草。

　　鄂州茱萸禅师示众云你等诸人莫向虚空里钉橛时有灵虚上座出云虚空是橛师便打灵云莫错打某甲师便归方丈(一本云金轮可观和尚)。

　　云门偃云矢上加尖有僧云和尚适来与么道那门云捶钟谢响得个虾䗫出来。

　　雪窦显云若要此话大行直须打了趁出。

　　法云秀云茱萸只知瞻前这僧不能顾后仔细检点将来两个总须吃棒且道过在甚处具眼者看。

　　续栖贤諟云且道这僧出来与么道是具眼不具眼茱萸当时便打且道打伊甚么处大众验取。

　　师因赵州上法堂来觑东觑西师乃问作什么州云探水师云我这里一滴也无探个什么州遂将拄杖靠壁而出。

　　沩山喆云赵州善能探水不犯波澜茱萸一滴也无争奈关防不得。

　　续琅瑘觉云势败奴欺主年衰鬼弄人。

　　天童华云茱萸一滴也无滔天白浪赵州以拄杖靠壁不犯波澜虽然二老同死同生争奈山僧未肯放过。

　　师因僧问如何是沙门行师云行即不无觉即乖其僧后到洞山举似山山云何不进语僧云如何进语山云但问是什么行僧复来问是什么行师云是佛行僧却返举似洞山山云幽州犹自可最苦是新罗僧却问洞山如何是沙门行山云头长三尺颈长二寸。

　　荆州白马昙照禅师常云快活快活及临终时乃叫苦苦又云阎老来取我也院主问和尚当时被节度使抛向水中神色不动如今何得恁地师举起枕子云汝道当时是如今是主无对(或曰天皇语)。

　　法眼益代云当时但掩耳出去。

　　续清凉钦云当时好夺枕子劈面便掷。

　　雪峰悦云苦苦当时是即今是夺枕子呈似人云阎罗王只在这里。

　　大沩智云彻底老婆心。

　　长沙招贤景岑禅师一夕与仰山玩月次仰云人人尽有这个事祗是用不得师云恰是倩汝用去仰云你作么生用师乃与一踏踏倒仰山起来云你直下似个大虫。

　　长庆棱云前彼此作家后彼此不作家乃别云邪法难扶。

　　保福展云好一个月只是用力太多被他踏破却成两个人人尽道岑大虫奇特须知仰山有陷虎之机。

　　德山密代云更与一踏。

　　琅瑘觉云李陵虽好手争免陷番身。

　　续径山杲云皎洁一轮寒光万里灵利者叶落知秋阘茸者忠言逆耳休不休已不已小释迦有陷虎之机老大虫却无牙齿当时一踏岂造次蓦然倒地非偶尔众中还有缁素得二老出者么良久云设有也是掉棒打月。

　　师因有秀才看佛名经乃问百千诸佛但见其名未审居何国土还化物也无师云黄鹤楼崔颢题后秀才曾题也未才云未曾题师云得闲何妨题取一篇好。

　　续沩山杲云若是个汉才见长沙恁么道但云黄鹤楼要题也不难未审百千诸佛居何国土若下得此语非唯坐断长沙舌头亦乃名摽青史。

　　师因竺尚书问蚯蚓斩为两假两头俱动未审佛性在阿那头师云莫妄想书云争奈动何师云会即风火未散书无对师却唤尚书书应喏师云不是尚书本命书云不可离却即今祗对有第二个主人公也师云不可唤尚书作今上也书云与么则总不祗对和尚莫是弟子主人不师云非但祗对不祗对老僧从无始劫来是个生死根本乃示颂云学道之人不识真秪为从来认识神无始劫来生死本痴人唤作本来人。

　　师因僧问如何是陀罗尼师乃指禅床左边云这个师僧却诵得僧云别有人诵得不师复指禅床右边云这个师僧亦诵得僧云某甲为甚不闻师云大德岂不知道真诵无响真听无闻僧云与么则音声不入法界性也师云离色求观非正见离声求听是邪闻。

　　师因秀上座问南泉迁化向甚处去师云石头作沙弥时参见六祖秀云不问石头参见六祖南泉迁化向甚处去师云教伊寻思去秀云和尚虽有千尺寒松且无抽条石笋师默然秀云谢和尚答话师亦默然秀举似三圣圣云若实与么犹胜临济七步然虽如此待我明日更验过圣乃问承和尚昨日答南泉迁化一则语可谓光前绝后今古罕闻师亦默然。

　　续蒋山勤云也大奇也大奇长沙画虎却成狸南泉一去无消息空使行人说是非。

　　师游山归至门首首座问云和尚甚处去来师云游山来座云到什么处师云始随芳草去又逐落花回座云大似春意师云也胜秋露滴芙蓉。

　　雪窦显云谢师答话。

　　终南山师祖禅师问南泉摩尼珠人不识如来藏里亲收得如何是如来藏泉云王老师与你往来者是师云不往来者泉云亦是又问如何是珠泉召云师祖师应喏泉云去汝不会我语师从此信入。

　　雪窦显向往来者是处拈云草里汉向不往来者亦是处云雪上加霜向如何是珠处别云险又云百尺竿头作伎俩不是好手这里着得个眼宾主互换便能深入虎穴或不漝么纵饶师祖悟去也是龙头蛇尾。

　　续白云端云大众这僧一颗摩尼珠可谓希世之宝大可怜生几乎落在万丈深坑犹赖南泉老手亲为托起且道此珠见今在什么处乃云海神知贵不知价留与人间光照夜。

　　昭觉勤云南泉一期垂手收放擒纵则不无要且未见向上事在只如尽大地是如来藏向什么处着珠尽大地是摩尼珠向什么处着藏若明得有转身处许你具一只眼。

　　净因成云南泉应机酬对纵夺可观检点将来终未能指出他珠在直饶唤师祖师祖应喏云汝不会我语正是藏毕竟珠在甚么处莫是海神知贵不知价么此是近来新妇禅不劳拈出拍禅床云珠之与藏尽被老僧一拍粉碎诸人更来这里讨什么又拍一下。

　　日子和尚因亚溪来参师作起势亚云这老山鬼犹见某甲在师云罪过罪过适来失祗对亚欲进语师乃叱之亚云大阵前不妨难御师云是是亚云不是不是。

　　赵州谂云可怜两个汉不识转身句。

　　陆亘大夫问南泉大悲菩萨甚处得许多手眼来泉云如国家用大夫作什么。

　　雪窦显别云不及大夫所问。

　　续保宁勇别云也未为分外。

　　大夫问南泉弟子家中有一片石亦曾坐亦曾卧如今欲镌作佛得么泉云得得大夫云莫不得么泉云不得不得。

　　云岩晟云坐即佛不坐即非佛。

　　洞山价云不坐即佛坐即非佛。

　　保福展云南泉看楼打楼云岩洞山一起一倒。

　　五祖戒云南泉只解移风不解易俗云岩洞山梦中说梦。

　　续五祖演云夫为善知识者须明决择为什么他人道得也道得他人道不得也道不得还知南泉落处么白云与你注破得又是谁道来不得又是谁道来。

　　大夫因南泉迁化来吊慰院主问大夫何不哭先师大夫云院主道得亘即哭主无对。

　　续长庆棱云且道合哭不合哭。

　　大夫问南泉弟子从六合来彼中还有身么泉云分明记取举似作家大夫云和尚不可思议到处世界成就泉云适来总是大夫分上事。

　　大夫问南泉云弟子家中于一瓶内养得一鹅儿今来长大欲出此鹅且不得打破瓶亦不得损却鹅未审和尚有何方便泉召大夫夫应诺泉云出也。

　　池州甘贽行者因岩头在家过夏一日把针次甘至前立头乃以针作劄势甘遂归着衣欲出礼谢妻乃问翁作什么甘云不得说妻云有甚事也要大家知甘举前话妻云从此三十年后须知一度吃水一度噎杀人女子闻乃云还知尽大地人性命被奯上座针头上劄将去也无。

　　行者因入南泉设粥仍请南泉念诵泉乃白椎云为狸奴白牯念摩诃般若波罗蜜者拂袖便去泉粥后问典座行者在甚处座云当时便去也泉云打破粥锅着(一本云泉乃击锅三下)。

　　行者因化主至宅乃问化主是甚处主云药山者云还将得药来么主云未审有什么病者忻然取银一百两施之复云山中有人此物乃回主寻归山纳䟽药山问子归何速主即叙前问难药山云急送还他子遭贼了也主及送还者云山中有人更添一百两施之。

　　同安云早知行者与么问终不道药山来。

　　续雪峰空云药山老汉亦自小胆若是东山即便收下何故且教甘贽老汉疑三十年。

　　行者入南泉设斋黄檗为首座行者请施财檗云财法二施等无差别行者舁钱出去须㬰复云请施财檗云财法二施等无差别行者乃行䞋。

　　翠岩真云甘贽行者黠儿落节黄檗施财何曾梦见。

　　续云居元云大小黄檗被甘贽换却一只眼。

　　径山杲云一等是随邪逐恶云居罗汉却较些子。

　　灵隐岳云总是掩耳偷铃殊不知甘贽有收有放首座彻底惺惺云收雨霁长天阔一对鸳鸯画不成。

　　福州芙蓉灵训禅师(嗣归宗常)一日访同参实性大师大师升堂以右手拈拄杖倚左边良久云此事若非芙蓉师兄大难委悉便下座。

　　黄龙南云实性用不得便休却将佛法以为人情致令千载之下与人作笑端且道利害在什么处。

　　汉南谷城高亭和尚因僧自夹山来礼见师便打僧云特来礼拜何打某甲再拜师又打趁僧回举似夹山山云汝会也无僧云不会山云赖汝不会若会即夹山口哑。

　　金州操禅师(嗣章敬恽)因请米和尚斋不排坐位米才到乃展坐具作礼师下禅床米遂就师位而坐师却席地而坐斋罢米便去侍者云和尚受一切人钦仰今日坐位却被人夺却师云三日后若来即受救在米果三日后来云前日遭贼。

　　鼎州古堤和尚因仰山到师云去汝无佛性以手三拨山乃义手近前三步应诺师笑云子什么处得此三昧山云从耽源处得名沩山处得地师云莫是沩山的子么山云世谛即不无佛法即不敢山遂问和尚从谁得师云我从章敬得此三昧山叹云章敬此三昧不可思议来者难为凑泊。

　　镇州普化和尚(嗣盘山积)居常入市振铎云明头来明头打暗头来暗头打四方八面来旋风打虚空来连架打一日临济令僧捉住云或遇不明不暗来时如何师拓开云来日大悲院里有斋僧回举似济济云我从来疑着这汉。

　　续五祖演云若是五祖则不然有人问总不恁么来时如何和声便打是他须道五祖盲枷瞎棒我只要你恁么道何故一任举似诸方。

　　师因与临济在施主家斋济问毛吞巨海芥纳须弥为复是神通妙用为复是法尔如然师遂趯倒饭床济云太粗生师云这里是甚所在说粗说细济休去明日又同一家赴斋济问今日供养何似昨日师又趯倒饭床济云太粗生师云瞎汉佛法说甚粗细济乃吐舌。

　　雪窦显云两个老贼吃饭也不了好与三十棒棒虽行且那个是正贼。

　　续南堂静云二尊宿如二龙争珠拏云攫雾不动波澜如二虎争餐活捉生擒不伤物命或有人问毛吞巨海芥纳须弥为复神通妙用为复法尔如然只向道不见先师翁云一拳拳倒黄鹤楼一踢踢翻鹦鹉洲有意气时添意气不风流处也风流。

　　南华昺云临济觌面提撕普化全机酬酢直得南山鳖鼻吞却东海鲤鱼陕府铁牛触倒嘉州大像为甚如此相逢不下马各自奔前程。

　　天童华云一出一没一往一来猛虎口里夺餐毒蛇头上揩痒要且未称大丈夫事二老名喧宇宙价重当时山僧岂可谨密三寸二俱放过为他弄假像真二俱不放过为他搕𢶍太甚是汝诸人若作佛法商量达磨一宗扫土而尽。

　　师因临济院有斋河阳木塔乃同临济在僧堂内坐才说及师每日在街市掣风颠知他是凡是圣不觉师入来济便问普化你是凡是圣师云你道我是凡是圣济便喝师乃指两尊宿云河阳新妇子木塔老婆禅临济小厮儿却具一只眼济云这贼师叫贼贼便走出。

　　师因吃生菜次临济云这汉大似一头驴师便作驴鸣济云直岁与他细秣草料师云少室人不识金陵又再来临济一只眼到处为人开。

　　赵州谂云何不与他本分草料。

　　寿州良遂座主(嗣麻谷彻)初参麻谷谷见来便将锄头去锄草师到锄草处谷殊不顾便归方丈闭却门师次日复去谷又闭却门师遂敲门谷乃问阿谁师云良遂才称名忽尔契悟乃云和尚莫瞒良遂良遂若不来礼拜和尚洎合被经论赚过一生及归讲肆开演有云诸人知处良遂总知良遂知处诸人不知。

　　云门偃云便有逆水之波如今得入是顺水之意亦唤作双放时节又云麻谷问阿谁他道莫瞒某甲不是识破麻谷相见时节若不礼拜和尚洎被经论赚过一生亦知有赚人处又云作么生是良遂知处。

　　续东林颜云诸人知处良遂总知良遂知处诸人不知作么生是良遂知处乃云鸬鹚语鹤。

　　灵隐岳云为人为彻咬着生铁逆水之波虚空钉橛。

　　虔州处微禅师(嗣西堂藏)因僧问三乘十二分教体理得妙与祖意是同是别师云须向六句外鉴不得随他声色转僧云如何是六句师云语底默底不语底不默底总是总不是汝合作么生僧罔措。

　　五台秘魔岩和尚(嗣永参滞)常持一杈凡见僧来遂提起杈云什么魔魅教汝出家什么魔魅教汝行脚道得也杈下死道不得也杈下死速道速道。

　　法眼益代云乞命乞命。

　　报慈遂代云老儿家放却杈子得也。

　　五祖戒云山僧当时若见夺取杈来蓦项杈倒点把火照看伊面皮厚多少。

　　续明招谦云我当时若见伊欲道未道先与一杈。

　　琅瑘觉云雷声甚大雨点全无后霍山闻遂访师才见未礼拜便撺入怀中师乃拊山背三下山拍手云师兄三千里外赚我来三千里外赚我来。

　　保福展云当断不断返遭其乱。

　　首山念云千闻不如一见。

　　湖南祗林和尚每叱文殊普贤皆为精魅手持木剑自谓降魔才有僧参便云魔来也魔来也以剑乱挥潜入方丈如是十二年后致剑无言有僧问十二年前为甚么降魔师云贼不打贫儿家十二年后为甚不降魔师云贼不打贫儿家。

　　宗门统要续集卷第五

　　音释

　　吧

　　(音巴)。

　　跶

　　(他达切足跌也)。

　　怤

　　(芳无切)。

　　邯郸

　　(邯音寒郸音丹)。

　　蹭蹬

　　(蹭七亘切蹬音邓蹭蹬无能也)。

　　趯

　　(他历切)。

　　锹

　　(七宵切)。

　　諟

　　(音是)。

　　阘茸

　　(阘托合切茸而陇切)。

　　颢

　　(胡老切)。

　　贽

　　(音至)。

　　奯

　　(呼括切)。

　　䞋

　　(初觐切)。

　　杈

　　(初加切)。

　　撺

　　(七乱切)。

　　㧌

　　(呼刀切搅也)。
永乐北藏第 154 册 No. 1519 宗门统要正续集(第1卷-第12卷)


　　宗门统要续集卷第六　　　　　　扶八

　　宋建溪沙门宗禾集元建康保宁禅寺住持沙门清茂续集

　　南岳下第三世

　　潭州大沩灵祐禅师(嗣百丈海)在百丈时夜侍立次丈云看炉内有火也无师看来报云无丈躬自至炉深拨忽得少火夹起云你道无这个聻师因而契悟丈云欲知佛性义当观时节因缘时节若至其理自契便知己物不从外得汝善护持。

　　师一日见刘铁磨来师云老牸牛汝来也磨云来日台山大会斋和尚还去么师乃放身作卧势磨便出去。

　　续净慈一云众中道放身便卧是不去刘铁磨懡㦬而行有甚交涉殊不知沩山老汉平生一条脊梁拗不曲被刘铁磨一推推倒直至如今起不得若要扶起沩山请大众下一转语众无语师以拄杖一时赶散。

　　师在百丈为典座百丈将选大沩主人乃请师同首座对众下语出格者可往百丈遂拈净瓶置地上设问不得唤作净瓶汝唤作什么首座云不可唤作木𣔻也百丈复问于师师乃趯倒净瓶而去百丈笑云第一座输却山子也因命师住持(首座即桦林也)。

　　师因见仰山来遂以五指搭地划一划仰山以手于项下划一划复拈自己耳抖擞三五下师休去。

　　师升堂时有僧出云请和尚为众说法师云我为汝得彻困也僧便作礼。

　　雪峰存闻云古人得与么老婆心切玄沙云山头老和尚蹉过古人事峰问沙云什么处是老僧蹉过古人事处沙云大小沩山被那僧一问直得百杂碎峰骇然。

　　师问仰山甚处来仰云田中来师云禾好刈也未仰云好刈也师云作青见作黄见作不青不黄见仰云和尚背后是什么师云子还见么仰拈起禾稳云和尚何曾问这个师云此是鹅王择乳。

　　师因僧问如何是祖师西来意师竖起拂子后僧遇王常侍侍问沩山近日有何言句僧举前话侍云彼中兄弟如何商量僧云借色明心附物显理侍云不是这个道理上座快回去好某甲敢寄一书到和尚僧得书遂回持上师拆开见画一圆相内写个日字师云谁知千里外有个知音仰山侍次乃云虽然如是也秪是个俗汉师云子又作么生仰却画一圆相于中书日字以脚抹却师乃大笑(一本小真)。

　　师示众云老僧百年后向山下作一头水牯牛左胁书五字云沩山僧某甲此时若唤作沩山僧又是水牯牛唤作水牯牛又是沩山僧且道唤作什么即得仰山出礼拜而去。

　　云居膺云师无异号。

　　资福宝代作一圆相托起。

　　芭蕉清代作此[○@牛]相呈之又云同道者方知。

　　南塔涌云一千五百人善知识只得一半。

　　芭蕉彻代当时作此∴相呈之又云说也说了注也注了悟取好。

　　续保宁勇云和尚一等是入泥入水。

　　师因僧问从上诸圣直至如今和尚意旨如何师云目前是什么物僧云莫秪这便是么师云阿那个僧云适来秪对底师云你拟那个去莫生事。

　　续蒋山勤云问头太险答处太赊二俱不了。

　　师问仰山云寂子速道莫入阴界仰云某甲信亦不立师云汝信了不立未信不立仰云只是某甲更信阿谁师云若与么即是定性声闻仰云佛亦不见。

　　师坐次见仰山从方丈前过师云若是百丈先师子须吃痛棒始得仰云今日事作么生师云合取两片皮有分仰云此恩难报师云非子不才老僧年迈仰云今日亲见百丈师翁师云子向甚句中见先师仰云不道见只是无别师云始终作家。

　　师因摘茶次谓仰山云终日摘茶只闻子声不见子形仰撼茶树一下师云子只得其用不得其体仰云未审和尚如何师良久仰云和尚只得其体不得其用师云放子二十棒。

　　首山念云夫为宗师须具择法眼始得当时不是沩山便见扶篱摸壁。

　　琅瑘觉云五更侵早起更有夜行人又云若不是沩山洎合打破蔡州。

　　续白云端云父子相投意气相合机锋互换啐啄同时虽然如是毕竟如何道得体用双全去沩山放子二十棒也是养子之缘。

　　蒋山勤云张公乍与李公友待罚李公一盏酒倒被李公罚一杯好手手中呈好手。

　　玉泉琏云直饶体用两全争奈当头蹉过过则且止放子二十棒又作么生三盏酒妆公子面一枝华插美人头。

　　师坐次仰山与香严侍立师问如今总与么者少不与么者多香严从西过东又从东过西立师云这个因缘三十年后如金掷地相似仰云亦须是和尚提唱始得严云即今亦不少师云合取狗口。

　　续南堂静云象王颦呻师子哮吼踞地盘空移星换斗坐断舌头合取狗口一回掷地作金声九曲黄河彻底清。

　　师问仰山即今事且置自古事作么生仰叉手近前师云犹是即今事自古事作么生仰叉手退后师云汝屈我我屈汝。

　　续蒋山勤云仰山虽善进前退后发明古今其奈沩山向胡饼里呷汁压沙觅油虽然如是且道仰山叉手意作么生若也知得行脚事办其或未然老僧不曾孤负诸人自是诸人孤负老僧。

　　师坐次仰山侍立师云寂子近日宗门中令嗣作么生仰云大有人疑着此事师云子又作么生仰云某甲秪管困来合眼健即坐禅所以未曾说着师云到这田地也难得仰云据某甲见处着此一句语亦不得师云子为一人也不得仰云自古圣人尽皆如是师云大有人笑汝与么秪对仰云解笑某甲是某甲同参师云出头作么生仰绕禅床一匝师云裂破古今。

　　续蒋山勤云动弦别曲叶落知秋自古自今筑着磕着鸟道玄路许他父子亲游若是荆𣗥林中犹欠悟在以何为验只如仰山绕禅床一匝沩山云裂破古今若是明眼衲僧瞒他一点不得。

　　师一日见香严仰山作饼次师云当时百丈先师亲得这个道理仰与香严相顾视云什么人答得此话师云有一人答得仰云是阿谁师指水牯牛云道道仰取一束草来香严取一桶水来放牛前牛才吃师云与么与么不与么不与么二人俱作礼师云或时明或时暗。

　　师因仰山与北庵主上问讯时有官客吃茶次师乃指似官人云同参古佛来主云百年后觅个人举这话也难得师云即今作么生主云结舌有分答即不得师云官人见在自己也道不得主云仰山不甘此对师云作个庵主也难得。

　　师向仰山云有俗弟子将三束绢来与我赎钟子故与世人受福仰云俗弟子则有绢与和尚赎钟子和尚将何物酬他师以拄杖敲床三下云我将这个酬他仰云若是这个用作什么师又敲三下云汝嫌这个作什么仰云某甲不嫌这个这个只是大家底师云你既知是大家底何得更就我觅物酬他仰云只怪和尚把大家底行人事师云汝不见达磨大师从西天来此土亦将此物来人事汝诸人尽是受他信物者。

　　师一日卧次仰山来师乃转面向壁卧仰云某甲是和尚弟子不用形迹师作起势仰便出去师召云寂子仰回师云听老僧说个梦仰低头作听势师云为我原看仰取一盆水一条手巾来师遂洗面了才坐香严入来师云我适来与寂子作一上神通不同小小严云某甲在下面了了得知师云子试道看香严乃点一碗茶来师叹云二子神通智慧过于鹙子目连。

　　续蒋山勤云梦中说梦深许沩山妙用神通须还二子传茶度水耀古腾今年老心孤怜儿惜子向衲僧门下一人在门外一人在门里更有一人遍界不曾藏佛眼觑不见。

　　南堂静云拨草瞻风孤峰独宿鼓无弦琴唱无生曲沩仰香严鼎之三足临机不费纤毫力任运分身千百亿。

　　师问云岩承闻汝在药山是不岩云是师云药山大人相作么生岩云涅槃后有师云如何是涅槃后有岩云水洒不着岩却问师未审百丈大人相如何师云巍巍堂堂炜炜煌煌声前非声色后非色蚊子上铁牛无你下口处。

　　师与仰山行次指前头枯树问前头是什么仰云秪是枯树子师指背后耘田公子云这个公子他后亦有五百众。

　　沩山喆云山僧则不然耘田公子吾不如汝且道大圆是山僧是若人辨得许汝具择法眼若也不辨佛法炽然生灭。

　　续神鼎諲云为复意在耘田处为复意在仰山分上为复总不恁么诸上座一切诸法摐然更不用生事他是父子说法同道方知。

　　师问仰山妙净明心汝作么生会仰云山河大地日月星辰师云汝秪得其事仰云和尚适来问什么师云妙净明心仰云唤作事得么师云如是如是。

　　师一日索门人呈语乃云声色外与吾相见时有幽州鉴弘上座呈语云不辞出来那个人无眼师不肯仰山凡四度呈语第一云见取不见取底师云细如毫末冷似雪霜第二度云声色外谁求相见师云抵滞声闻方外榻第三度云如两镜相照于中无像师云此语正也我是你不是早立像了也仰山却问师某甲精神昏昧拙于祗对未审和尚于百丈师翁处作么生呈语师云我于百丈先师处呈语云如百千明镜鉴像光影相照尘尘刹刹各不相借仰山于是礼拜。

　　师因陆侍御入僧堂乃问如许多师僧为复是吃粥饭僧为复是参禅僧师云亦不是吃粥饭僧亦不是参禅僧御云在此作什么师云侍御自问他看。

　　师因仰山踏衣次提起问正恁么时和尚作么生师云正恁么时我这里无作么生仰云和尚有身而无用师良久却拈起问汝正恁么时作么生仰云正恁么时和尚还见伊不师云汝有用而无身后师忽问汝春间有话未圆今试道看仰云正恁么时切忌勃塑师云停囚长智。

　　师同百丈入山作务丈云将得火来么师云有丈云在甚处师把一枝柴吹两吹度与丈云如虫御木。

　　续径山杲云百丈若无后语洎被典座瞒。

　　师因仰山问百千万境一时来作么生师云青不是黄长不是短诸法各住自位非干我事仰乃作礼。

　　师一日坐收足次乃指谓仰山云十二时中承他负载不可孤负他仰云昔日给孤园中也只说这个师云未在更道仰云寒时与他袜着也不为分外。

　　师因僧问如何是道师云无心是道僧云某甲不会师云会取不会底好僧云如何是不会底师云秪是你不是别人。

　　师示众云仲冬严寒年年事晷运推移事若何仰山近前叉手立师云我也知你答这话不得却问香严你作么生严云某甲偏答得这话师再问严近前叉手立师云赖遇寂子不会。

　　师示众云汝等诸人各呈所悟看时有志和上座出作礼师云不思善不思恶正与么时还我志和上座本来面目志云正与么时是某甲放身命处师云子莫落空不志云某甲若见有空可落何曾是放身命处师云到这里何不问去志云某甲到这里亦不见有和尚可问师云汝福薄扶吾宗不起。

　　师问仰山承闻子在百丈问一答十是不仰云不敢师云佛法向上一句作么生道仰拟开口师便喝师如是三问仰如是三拟答皆被喝仰低头垂泪云先师道教我更遇人始得今日便是遇人也便发心看牛三年一日师入山见在树下坐禅师以拄杖点背一下山回首师云寂子道得也未仰云虽道不得且不就别人借口师云寂子会也。

　　师因资国来参乃指月示之国以手拨三下师云不道汝不见秪是见处太粗。

　　师一日坐次仰山香严侍立师云过去未来与现在佛佛佛同宣人人得个解脱之路仰云如何是人人解脱之路师回首看香严云寂子借问何不对伊严云若问过去未来并现在某甲却有个祗对师云汝作么祗对严珍重便出师却问仰云与么祗对还契子么仰云不契慧寂师云子又作么生祗对老僧仰珍重便出师呵呵大笑云如水乳合。

　　师问道吾甚处去来吾云看病来师云有几人病吾云有病底有不病底师云不病底莫是智头陀不吾云病与不病总不干他事急道急道师云道得也与他没交涉。

　　师问云岩菩提以何为座岩云以无为为座岩却问师师云以诸法空为座师又问道吾吾云坐也听伊坐卧也听伊卧有一人不坐不卧速道速道。

　　师一日呈起如意复画此(○○)相云有人道得便得此如意道道时有僧云此如意本不是和尚底师云得而无用又有僧云设与某甲亦无著处。

　　师示众云一切众生无佛性盐官示众云一切众生有佛性盐官会下有二僧遂特诣师会下探之既到所闻说法莫测其涯若生轻慢一日在庭中坐次见仰山来遂劝云师兄切须勤学佛法不得容易仰遂作一圆相托呈却抛向背后复展两手就二僧索二僧茫然不知所措仰乃劝云直须勤学佛法不得容易珍重便去二僧逮返盐官将行三十里一人忽然有省自叹云当知沩山云一切众生无佛性诚不错也却回沩山一人又行数里因渡水亦有省自叹云沩山道一切众生无佛性灼然有他与么道亦返沩山。

　　师因泥壁次李军容来具公裳直至师背后端简而立师回首见便侧泥盘作接泥势军容便转笏作进泥势师便抛下泥盘与军容归方丈。

　　岩头奯闻云噫佛法澹泊也大小沩山泥壁也不了。

　　明招谦云当时合作么生免被岩头点检代云却转泥盘作泥壁势便抛下归去。

　　续黄龙新云岩头错下名言殊不知沩山军容弄巧成拙。

　　师因邓隐峰到入堂于上板头解放衣钵师闻师叔来先具威仪下堂相看峰才见便放身作睡势师便归方丈峰乃发去少间师问侍者师叔在何处侍云已去也师云去时有何言语侍云无言语师云莫道无语其声如雷。

　　洪州黄檗断际希运禅师示众云汝等诸人尽是噇酒糟汉与么行脚何处有今日还知大唐国里无禅师么时有僧云只如诸方匡徒领众又作么生师云不道无禅只是无师。

　　沩山祐问仰山作么生仰云鹅王择乳素非鸭类沩云此实难辩。

　　五祖戒出僧语谢和尚说得道理好。

　　石门聪云黄檗垂示不妨奇特才被布衲拶着失却一只眼。

　　承天宗云五祖戒眼照四天下要见黄檗犹未可若要扶竖正法眼藏须是黄檗宗师。

　　翠岩真云诸方商确便道黄檗坐却这僧又道黄檗被这僧上来直得分析不下何为也翠岩辄生拟议雾豹泽毛未尝下食庭禽养勇终待惊人。

　　沩山喆云诸人还会么莫怪从前多意气他家曾踏上头关。

　　续法昌遇云我要无禅底做国师。

　　径山杲云且道是醍醐句是毒药句。

　　师因百丈问甚处去来师云大雄山下采菌子来丈云还见大虫么师便作虎声丈拈斧作斫势师遂与丈一掴丈吟吟而笑便归升堂谓众云大雄山下有一大虫汝等诸人也须好看百丈老汉今日亲遭一口。

　　沩山祐举问仰山仰云和尚怎生沩云百丈当时便合一斧斫杀因什么到如此仰云不然沩云子又作么生仰云百丈只解骑虎头不解把虎尾沩云子有险崖之句。

　　五祖戒云百丈大似作贼人心虚黄檗熟处难忘。

　　师因百丈问运阇黎开田不易师云众僧作务丈云有烦道用师云争敢辞劳丈云开得多少田也师将锄筑地三下丈便喝师掩耳而去。

　　沩山喆云黄檗开田功不浪施百丈住持今不虚行。

　　续琅瑘觉云百丈一喝可谓垂丝于万丈潭中黄檗掩耳独耸于千峰顶上。

　　师因有六人新到五人作礼中一人提起坐具作一圆相师云我闻有一只猎犬甚恶僧云寻𦏰羊声来师云𦏰羊无声到汝寻僧云寻𦏰羊迹来师云𦏰羊无迹到汝寻僧云寻𦏰羊踪来师云𦏰羊无踪到汝寻僧云与么则死𦏰羊也师便休至明日升堂云昨日寻𦏰羊僧出来僧便出师云昨日公案未了老僧休去你作么生僧无语师云将谓是本色衲子元来只是义学沙门以杖打出。

　　雪窦显云只如声响踪迹既无猎犬向甚处寻逐莫是绝声响踪迹处见黄檗么诸禅德要明陷虎之机也须是本分衲子。

　　师因普请次南泉云如许大身材戴个些儿大笠师云三千大千世界总在里许泉云王老师聻师戴笠便行。

　　师因裴相国捧一尊像于前胡跪云请师安名师唤裴休休应喏师云与汝安名竟休作礼。

　　雪窦显代休当时便喝。

　　师在南泉会下为首座一日捧钵向南泉位中坐泉入堂见乃问长老甚年中行道师云威音王已前泉云犹是王老师儿孙下起师过第二位坐泉休去。

　　沩山祐云欺敌者亡仰山云不然须知黄檗有陷虎之机沩云子见处得与么长。

　　雪窦显云可惜王老师只见锥头利我当时若作南泉待伊道威音王已前即便于第二位生令黄檗一生起不得虽然如此也须救取南泉。

　　云峰悦云后来丛林中多有商量或道黄檗有陷虎之机南泉有杀虎之用若作与么说话诚实苦哉殊不知这老贼有年无德吃饭坐处也不依本分若向云峰门下说甚威音王已前王老师更大直须吃棒趁出。

　　师在盐官佛殿上礼拜次时太中帝为沙弥乃问不着佛求不着法求不着僧求长老当何所求师云不着佛求不着法求不者僧求常礼如是事弥云用礼何为师便与一堂弥云太粗生师云这里是什么所在说粗说细随后拟掌沙弥便走。

　　师一日捏拳云天下老和尚总在这里我若放一线道从汝七纵八横若不放过不消一捏僧便问放一线道时如何师云七纵八横又问不放过不消一捏时如何师云普。

　　云门偃因僧问如何是七纵八横门云念老僧年老僧云如何是普门云天光回照僧云如何是天光回照门云骼胔少人知。

　　师问百丈从上宗乘如何指示于人丈据坐师云后代儿孙将何传授丈云我将为你是个人便归方丈。

　　云峰悦云百丈老人大似怜儿不觉丑虽然如是尽法无民。

　　续云居舜云到这里能有几人。

　　师因南泉问定慧等学明见佛性此理如何师云十二时中不依倚一物始得泉云莫便是长老见处么师云不敢泉云浆水钱且致草鞋钱教谁还师休去。

　　沩山祐问仰山莫是黄檗构南泉不得么仰云不然须知黄檗有陷虎之机沩山云子见处得与么长。

　　保福展云若无沩仰埋没着黄檗。

　　五祖戒云仰山大似为蛇画足。

　　续云峰悦云若不同床睡焉知被底穿。

　　大沩智云欺敌者亡。

　　径山杲云路逢剑客须呈剑不是诗人不献诗。

　　师因南泉问黄金为城白银为壁此是甚人若土处师云圣人居处泉云有一人居何国土师近前又手泉云道不得何不请王者师道师云有一人居何国土泉云可惜许。

　　师因南泉问什么处去师云择菜去泉云将什么择师竖起刀子泉云汝只解作宾不解作王师以刀子点三下。

　　续黄龙新云今时师僧往往将南泉黄檗作择菜会却。

　　广州和安通禅师因仰山作沙弥时尝唤寂子与我拈床子来仰持至师云送旧处着复问寂子床那边是什么仰云无物师云这边聻仰云无物师又召寂子仰应诺师云去。

　　清田和尚一日与瑫上座煎茶次师敲绳床三下瑫亦敲三下师云老僧敲有个善巧上座敲有何道理瑫云某甲敲有个方便和尚敲作么生师举起盏子瑫云善知识眼应须恁么煎茶了瑫却问和尚适来举盏子意作么生师云不可更别有也。

　　大于和尚与南用到茶堂见一僧近前问讯用云我既不纳汝汝亦不见我问讯阿谁僧无语师云不得平白地恁么问伊用云大于亦无语师乃把住其僧云是你恁么累我亦然乃打一掴用便笑云朗月与青天。

　　师因问侍者金刚正定一切皆然秋去冬来且作么生者云不妨和尚借问师云即今即得去后作么生者云谁敢问着某甲师云大于还得么者云犹要别人点检在师云辅弼宗师不废光彩者乃作礼。

　　杭州大慈寰中禅师示众云山僧不解答话只是识病时有僧出师便归方丈。

　　雪窦显云大凡扶竖宗乘须辩个得失且大慈识病不答话时有僧出便归方丈雪窦识病不答话或有僧出劈脊便打诸方识病不答话有僧出必然别有长处敢有动着大唐天子只三人。

　　续黄龙南云可惜放过当时见伊出来劈脊便打待伊知得行棒来处免见千古之下遭人检点黄龙今日也识病会答话忽有个汉出来掀倒禅床这里合作么生指准诸上座请代一转语看。

　　翠岩芝云这僧出来大慈归方丈并无个道理甚么处是识病处如今也须子细。

　　师扫地次因赵州问般若以何为体师云般若以何为体赵州呵呵大笑师明日见赵州扫地次却问般若以何为体赵州致扫帚拊掌大笑师便归方丈。

　　雪窦显云前来也笑后来也笑笑中有刀大慈还识么直饶识得也未免丧身失命。

　　沩山喆云才见呵呵大笑便与一掌明日又问待伊大笑又与一掌大慈若下得这两掌赵州若不对他可谓生铁铸就风吹不入汉大凡宗师一等是摇撼乾坤直教如旱天霹雳万里无云轰一声教他眼目定动岂不俊哉要识赵州大慈么莫怪从前多意气他家曾谒圣明君。

　　续黄龙新云赵州金鍮不辩玉石不分直饶分去也未梦见大慈在。

　　黄龙震云般若非是无体二老不能知般若非是无用二老不能用若也能知能用一言可以截断众纷何必再三。

　　南华昺云两个汉只解掩耳偷铃不解移风易俗或有问南华般若以何为体劈脊便打待伊眼目定动却问般若以何为体灵利汉忽然踏着必定自知落处。

　　师示众云说得一丈不如行取一尺说得一尺不如行取一寸洞山云说取行不得底行取说不得底云居云行时无说路说时无行路不说不行时合行甚么路洛浦云行说俱到即本事无行说俱不到即本事在。

　　师住庵时南泉来问如何是庵中主师云苍天苍天泉云苍天且致如何是庵中主师云会即便会休口喃喃地泉便出。

　　师因僧辞乃问什么处去僧云江西去师云将取老僧去得么僧云非但和尚更有过于和尚亦不将去。

　　汾阳昭代云知汝力微。

　　法眼益别云和尚若去某甲提笠子。

　　续净因成云这僧可谓担头不泊蝇是则当如是要且只是孤生独死底汉。

　　天童觉云大慈合伴不着这僧不如独行也须是恁么始得直饶大慈古佛也不奈这担板汉何且道别有什么长处。

　　天台平田普岸禅师访茂源和尚源才起迎师近前把住云开口即失闭口即丧去此二途请师别道源以手掩鼻师放开云一步较易两步较难源云着甚死急师云若非是师不免诸方检点。

　　宗门统要续集卷第六

　　音释

　　𣔻

　　(待骨切)。

　　抖擞

　　(抖音斗擞音叟抖擞振举貌)。

　　磕

　　(苦盍切与磕同)。

　　摐

　　(初江切)。

　　袜

　　(勿发切足衣也)。

　　噇

　　(直双切吃也)。

　　𦏰

　　(音零与羚同)。

　　骼胔

　　(骼柯额切胔疾智切露骨曰骼有肉曰胔)。
永乐北藏第 154 册 No. 1519 宗门统要正续集(第1卷-第12卷)


　　宗门统要续集卷第七　　　　　　扶九

　　宋建溪沙门宗永集元建康保宁禅寺住持沙门清茂续集

　　南岳下第四世

　　杨州光孝慧觉禅师(嗣赵州谂)至法眼处眼问近离甚处师云赵州眼云承闻赵州有柏树子话是不师云无眼云往来皆谓僧问如何是祖师西来意州云庭前柏树子上座何得道无师云先师实无此语和尚莫谤先师好。

　　续径山杲云若道有此语蹉过觉铁觜若道无此语又蹉过法眼若两边俱不涉又蹉过赵州直饶总不恁么别有透脱一路入地狱如箭射。

　　鼓山圭云觉铁觜名不虚得只是不曾梦见赵州。

　　太原孚上座参雪峰才至法堂上顾视雪峰便下看知事至明日入方丈作礼云昨日触忤和尚峰云知是般事便休。

　　云门偃因僧问作么生是触忤处门便打。

　　雪窦显云打得百千万个有甚用处直须尽大地人吃棒方可扶竖雪峰且道孚上座具什么眼又云一千五百人作家宗师被孚老一觑便高竖降旗至明日云知是般事便休处着语云果然。

　　续云居舜云大小雪峰被孚上座惑乱一上只者孚上座也是担枷过状。

　　雪窦宗云只知其一不知其二殊不知雪峰坐筹帷幄决胜千里孚上座呈尽平生见解也只在雪峰圈缋里。

　　师因鼓山问父母未生时鼻孔在什么处师云老兄先道山云如今生也汝道在什么处师不肯山却问你作么生师云将手中扇子来山遂与再征师默置山乃于之一拳。

　　师因雪峰和尚门送晏国师住鼓山回至法堂乃云一只圣箭子直射九重城里去也师云和尚是伊未在峰云渠是彻底人师云若不信待某甲去勘过遂趁到中路便问师兄向甚处去晏云九重城里去师云忽遇三军围闭时如何晏云他家自有通霄路师云与么则离宫失殿去也晏云何处不称尊师拂袖便回峰问如何师云好一只圣箭折却也遂举前话峰云奴渠语在师云这老冻脓必竟有乡情在。

　　沩山喆云此话众中商量不少或云才问甚处去这里便好打是圣箭折处或云忽遇三军围闭时如何好打是圣箭折处如斯理论非唯瞒他亦乃自瞒要会么相如曾夺连城璧秦主安然致太平。

　　续宝峰文云雪峰一千五百人善知识受侯王供养福报因缘即不无若是佛法未在洞山即不然待孚上座云好一只圣箭折却也却问他道甚么待孚上座举拽拄杖打出去一使孚上座已后作个本色衲子二与圣箭子出其锋铓三与禅门作个真正宗匠为后人眼目诸禅德是不是有眼者办取。

　　保宁勇别国师语云孚上座我也知你是恶人。

　　师因保福签瓜次福云道得与你瓜吃师云把将来福度与一片师接便去。

　　雪窦显云虽是死蛇解弄也活谁是好手者试请辩看。

　　师到投子子云久向太原孚上座莫便是么师作掌势子云老僧招得师便出子云且听诸方断看师却回首子便打。

　　玄沙备云莫是投子招得么。

　　婺州新建禅师一生不畜沙弥有座主云上座年尊何不讨个沙弥侍奉师云若有眼暗耳聋口哑底为我讨一个来主无对。

　　日容远禅师(嗣紫胡踪)因奯上座参师拊掌三下云猛虎当轩谁是敌者奯云俊鹞冲天阿谁捉得师云彼此难当奯云且休未断这公案师将拄杖舞归方丈奯无语师云死却这汉也。

　　续昭觉勤云力敌势均不妨好头对眼亲手辨彼此没便宜下梢可惜放过待他将拄杖作舞归方丈便好与抚掌三下拂袖便行非唯头尾完全亦免遭人指注虽然如是奯公无语还可转侧也无为言侵早起更有夜行人。

　　大沩智云强中更有强中手天下元无第一人还知么伎俩全无波旬失途到这里无你解会处自检点看。

　　紫桐和尚因僧问如何是紫桐境师云你眼里着沙得么僧云大好紫桐境也不识师云老僧不讳此事其僧出去师下禅床擒住云今日好个公案老僧未得分文入手僧云赖遇某甲是僧师云祸不单行。

　　石梯和尚(嗣茱萸)一日见侍者托钵上堂乃唤侍者者应喏师云甚处去者云上堂斋去师云我岂不知汝上堂斋去者云除此外别道个什么师云我秪问汝本分事者云若问本分事某甲实是上堂斋去师云汝不谬为吾侍者。

　　师因有新到僧于前立少时便出去师云有什么辩白处僧再立良久师云辩得也辩得也僧云辩后作么生师云埋却得也僧云苍天苍天师云适来却与么如今还不当僧乃出去。

　　筠州末山尼了然(嗣大愚)因灌溪到问如何是末山师云不露顶溪云如何是末山主师云非男女相溪乃喝云何不变去师云不是神不是鬼变个什么。

　　续昭觉勤云或有人问山僧如何是末山一望不见如何是末山主可与佛祖为师何不变去上座自变拟议不来劈脊便棒且道末山是蒋山是当机无向背拟议隔千山。

　　天童觉云非男女之相出有无之量透万机之前超三界之上穷而通简而当松含风而夜寒溪带雨而春涨。

　　婺州金华山俱胝和尚(嗣天龙)凡有诘问唯举一指后有童子因外人问和尚说何法要童子亦竖起一指师闻遂以刃断其指童子负痛号哭而去师复召之童子回首师却竖起指童子忽然领悟师将顺世谓众曰吾得天龙一指头禅一生用不尽言讫而寂。

　　玄沙备云我当时若见拗折指头。

　　长庆棱代云美食不中饱人吃。

　　续曹山章云俱胝承当处莽卤只认得一机一境。

　　报慈遂云且道俱胝还悟也未若悟为什么承当处莽卤若不悟又道用一指头禅不尽且道曹山意作么生。

　　云居锡云只如玄沙与么道是肯伊是不肯伊若肯伊何言拗折指头若不肯俱胝过在甚处。

　　灵隐岳云且道如何是一指头禅乃竖起拂子云见么若也见得可以与俱胝把手共行脱或未然新荐福不免重说偈言一着高一着一步阔一步坐断佛祖关迷却来时路。

　　襄州关南道吾和尚(嗣关南常)或执木剑横在肩上作舞僧问手中剑甚处得来师遂掷于地僧却置师手中师云甚处得来僧无对师云容汝三日下取一转语僧亦无对师乃拈剑肩上作舞云恁么始得。

　　续云峰悦云邪法难扶。

　　袁州仰山慧寂禅师(嗣大沩祐)因沩山问甚处来师云田中来沩山云田中多少人师插锹叉手而立沩云今日南山大有人刈茅师拽锹而去。

　　玄沙备云我若见即踏倒锹子。

　　有问镜清怤云插锹意旨如何云狗衔赦书诸侯避道又问玄沙踏倒锹意如何云不奈船何打破戽斗又问南山刈茅意如何云李靖三兄久经行阵。

　　雪窦显云诸方咸谓插锹话奇特大似随邪逐恶据雪窦见处仰山被沩山一问直得草绳自缚去死十分。

　　翠岩芝云仰山只得一橛诸人别有会么。

　　师因僧问法身还解说法也无师云我说不得别有一人说得僧云说得底人在甚处师乃推出枕子沩山闻乃云寂子用剑刃上事。

　　续径山杲云沩山正是怜儿不觉丑仰山推出枕子已是漏逗更着个名字唤作剑刃上事误他学语之流便恁么承虚接响流通将去妙喜虽则借水献花要且理无曲断即今莫有傍不肯底出来我要问你推出枕子还当得法身说法也无。

　　天童华云若是剑刃上事寂子何曾会用忽有个僧出来问法身还解说法也无向他道我说不得别有一人说得又问说得底人在甚处只向他道三生六十劫。

　　灵隐狱云仰山从前一条脊梁硬如铁被这僧连拶便乃四楞塌地沩山一期忍俊不禁不知失却一只眼忽有僧问冶父法身还解说法也无便与拦胸一踏踏倒教伊起来作个洒洒落落底汉不见道犀因玩月纹生角象被雷惊花入牙。

　　师因韦宙就沩山请一伽陀沩云觌面相呈犹是钝汉岂况形于纸墨韦乃就师请师于纸上画一圆相注云思而知之落第二头不思而知落第三首。

　　师因在沩山牧牛时踢天太上座问百亿毛头百亿师子现作么生师不答归侍立沩山须㬰泰上座却来师乃举前话问适来道百亿毛头百亿师子现岂不是上座泰云是师云正当现时毛前现毛后现泰云现时不说前后师拂袖出沩山云师子腰折也。

　　师因沩山问忽有人问你你作么生祗对师云东寺师叔若在某甲不到寂寥沩云放你一个不祗对罪师云生之与杀只在一言沩云不负汝见别有人不肯师云阿谁沩指露柱云是者个师云道什么沩云道什么师云白鼠推迁银台不变。

　　师问僧近离甚处僧云庐山师云曾到五老峰么僧云不曾到师云阇黎不曾游山。

　　云门偃云此语皆慈悲之故有落草之谈。

　　沩山秀云今人尽道慈悲之故有落草之谈只知捉月不觉水深忽若云门当时谨慎唇吻未审后人若为话会然水母无目求食须假于鰕。

　　黄龙心云云门仰山只有受璧之心且无割城之意殊不知被这僧一时领过黄龙今日更作死马医乃拈拂子度与僧僧拟接便打。

　　沩山喆云仰山可谓光前绝后云门虽然提纲宗要钳锤天下衲僧争奈无风起浪诸人还识这僧么亲从庐山来。

　　续黄龙震云仰山已是失却鼻孔云门更下注脚有什么救处我即不然近离甚处云庐山曾到五老峰么云不曾到只向道别甑吹香供养此人。

　　师尝梦往弥勒内院居第二座有一尊者白椎云今日当第二座说法师乃起白椎云摩诃衍法离四句绝百非谛听谛听。

　　沩山秀云依文解义即不无忽然弥勒会中有个作者才见伊道摩诃衍法便云合取两片皮非唯止绝仰山𥧌语亦免使后人梦中说梦。

　　续沩山祐因仰山举乃云子已登圣位。

　　琅瑘觉云且道圣众是肯仰山是不肯仰山若肯又孤负仰山若不肯仰山犹如平地吃交山僧今日不惜眉毛与诸人说破摩诃衍法离四句绝百非你若举似诸方诸方恁么会入地狱如箭射。

　　天童觉举登圣位了云玉女依稀夜动机锦丝历历吐梭脐水天湛碧全功堕雪月寒清一色迷诸禅德全功负堕一色犹迷作么生体悉得相应去权挂垢衣云是佛却披珍御复名谁。

　　东禅观云尊者白椎圣众便散不妨使人疑着却待第二杓恶水泼了方始惺惺迟也且如摩诃衍法离四句绝百非道已道了诸人还识仰山么。

　　师因沩山山下有一僧住庵师至举沩山道如许多人只得大机不得大用只如山中和尚与么道意作么生主云更请举一遍师才举被庵主拦胸一踏师归举似沩山山呵呵大笑。

　　师问僧近离甚处僧云向南师拈起拄杖云彼中还说这个么僧云不说师云不说这个还说那个么僧云不说师召大德参堂去僧便去师复召僧应喏师云近前来僧近前师便打。

　　云门偃云仰山若无后语争识得人。

　　师因大沩问大地众生业识茫茫无本可据子作么生知他有之与无师云某甲有验处时有一僧从面前过师召云阇黎其僧回首师云和尚这个便是业识茫茫无本可据沩山云此是师子一滴乳迸散六斛驴乳。

　　师问沩山大用现前请师辨白沩山下座归方丈师随后入沩问子适来问什么话师再举沩山云还记得吾答不师云记得沩云试举看师便出去沩云错师回首云香严师弟来莫道某甲无语。

　　师一日侍沩山忽闻鸟鸣沩云伊说事却径师云不可向别人道沩云何故恁么道师云为伊说太直沩云多少法门寂子一时推下师云推下事作么生沩敲禅床三下。

　　师一日忽见异僧乘空而至作礼而立于前师问近离甚处僧云早辰离西天师云何太迟生僧云游山玩水师云神通妙用不无阇黎佛法须还老僧僧云特来东土礼文殊却遇小释迦遂出西天贝多叶与师作礼乘云而去。

　　东林总云诸方商量如麻似粟尽道这碧眼胡儿来无踪去无迹直是光前绝后若不是仰山也难为纵夺诸禅德殊不知这碧眼胡儿腾空而来腾空而去一生只在虚空里作活计有什么光前绝后大小仰山被他将两杓恶水蓦头浇了也当时集云峰下自有正令何不施行大众且道作么生是正令咄。

　　续黄龙新云大小仰山被这僧热瞒更出贝多梵书涂糊一上如今更有异僧乘空而至云岩门下唤来洗脚。

　　泐潭准云可惜仰山放过这汉当时若是宝峰便与擒住须教维那僧堂前撞钟集众责状赶出况佛法不当人情既称罗汉诸漏已尽梵行已立为什么不归家稳坐只管游山玩水。

　　昭觉勤云驱耕夫之牛夺饥人之食是从上爪牙这罗汉具许多神通妙用到仰山面前直得目瞪口呿何故鹤有九皋难翥翼马无千里谩追风。

　　大沩泰云大众仰山只知进前趁鹿不知身堕网罗尊者偶尔成文颇有衲僧气息若人会得许你倒捋虎须。

　　师因一梵僧来参师于地上画半月相僧近前添作圆相以脚抹却师展两手僧拂袖便出。

　　师因[目*(宜/八)]坐次有僧潜来身边立师开目见遂于地上作一圆相相下书一水字顾视其僧僧无对。

　　师一日坐次有僧至云不审乃从东边义手而立以目视师师乃垂下一足僧却从东过西立师又垂下一足僧却向中间立师𠬧两足僧礼拜师云老僧自住来不曾打僧今日打去。

　　师因盐官会下有数人到沩山不肯伏一日因普请西庄般禾次师至岭头放下后十数人亦到放下师遂举起禾檐向诸人前行一匝云有么有么其一行僧并无对师云赚杀人便檐禾去。

　　师作沙弥时一日念经声高乳源和尚云寂子汝念经恰似哭师云某甲只与么未审和尚又如何源乃顾视师云若与么与哭何别源休去(或曰鷃山)。

　　师问东寺借一路过那边还得不寺云大凡沙门不可秪一路也别更有么师良久寺却问借一路过那边得不师云大凡沙门不可只一路也别更有么寺云秪有此师云大唐天子决定姓金。

　　师因沩山喂鸦生饭次回头见师乃云今日为伊大上堂一上师云某甲随例得闻沩云闻底事作么生师云鸦作鸦鸣鹊作鹊噪沩云你争奈声色何师云和尚适来道什么沩云我只道为伊大上堂一上师云为什么唤作声色沩云虽然如此验过也何妨师云大事因缘作么生验沩山竖起拳师云终是指东画西沩云子适来问什么师云问和尚大事因缘沩云为什么唤作指东画西师云为着声色故某甲所以问过沩云并未晓了此事师云如何得晓了此事沩云寂子声色老僧东西师云一月千江体不分水沩云应须与么始得师云如金与金终无异色岂有异名沩云作么生是无异名底道理师云瓶盘钗钏倦盂盆沩云子说禅如师子吼惊散狐狼野干之属。

　　师在沩山前坡牧牛次见一僧上山不久却下来师乃问上座何不且在山中僧云秪为因缘不契所以便下来师云有何因缘不契请举看僧云和尚问某甲名什么遂答归真和尚云真归何在某甲无对师云上座却回向和尚道某甲道得也和尚问作么生道但云眼里耳里鼻里其僧却回一如所教沩山云脱空谩语汉此是五百人善知识语。

　　师因沩山问涅槃经四十卷几卷是佛说几卷是魔说师云总是魔说沩休去师随后云某甲适来拙祗对和尚犹叠石峰头草沩云许汝眼正。

　　师因见雪师子乃指云还有过得此色者么众无对。

　　云门偃云当时好便与推倒。

　　雪窦显云云门只解推倒不解扶起。

　　续琅瑘觉云即今问汝诸人推倒扶起相去多少拄杖拶过眉毛鼻孔呵呵大笑掷下拄杖。

　　净慈昌云推倒也错扶起也错还有过得此色者么。

　　师因问香严闻师弟近日有悟道颂试举看严遂举击竹颂师云此是闲时构置严又举一偈曰去年贫未是贫今年贫始是贫去年无卓锥之地今年锥也无师云汝只得如来禅未得祖师禅香严又呈偈云吾有一机瞬目视伊若人不会别唤沙弥师云且喜师弟会得祖师禅。

　　报慈遂征云且道如来禅与祖师禅是分不分。

　　长庆棱云一时坐却。

　　云居锡征云众中商量如来禅浅祖师禅深只如香严当时何不问如何是祖师禅若置此一问何处有也。

　　琅瑘觉云武帝求仙不得仙王乔端坐却升天。

　　沩山喆云香严可谓上无片瓦下无卓锥露裸裸赤洒洒没可把若不是仰山几乎放过这汉何故不得雪霜力焉知松柏操。

　　续径山杲云沩山晚年好则极教得一棚肉傀儡直是可爱且作么生是可爱处面面相看手脚动争知语话是他人。

　　师扫地次沩山问尘非扫得空不自生如何是尘非扫得师以扫帚扫地一下沩山云作么生是空不自生师以手指自身又指沩山山云尘非扫得空不自生离此二途又作么生师又将扫帚扫地一下又指自身却指沩山。

　　师问陆郎中承闻郎中看经得悟是不陆云是弟子因看涅槃经道不断烦恼而入涅槃师竖拂子云只如这个作么生入陆云入之一字也不用得师云入之一字不为郎中陆便起去(一本谓郑愚问)。

　　清凉钦云上座且道入之一字为什么人又云郎中且莫烦恼。

　　雪窦显于仰山举拂处别云拂子到某甲手里也又别后语云我将谓你是个俗汉。

　　师因一僧参便问和尚还识字不师云随分僧以手画圆相托呈师以衣袖拂之僧又作半月相托呈师以两手作背抛势僧以目视之师低头僧绕师一匝师便打僧遂出。

　　师一日坐次有僧来作礼师不顾其僧乃问师识字不师云随分僧乃右旋一匝云是什么字师于地上书十字酬之僧又左旋一匝云是什么字师改十字作卍字僧画圆相以两手托如修罗擎日月势云是什么字师画一圆相围却卍字僧乃作娄至势师云如是如是此是诸佛之所护念汝亦如是吾亦如是汝善护持善哉善哉好去其僧礼谢腾空而去时有一道者见后经五日遂问师云汝还见不者云某甲见出门腾空而去师云此是西天罗汉故来探吾道者云某甲虽睹种种三昧不辨其理师云吾以义为汝解释此是八种三昧是觉海变为义海体同然此义合有因有果即时异时总别不离隐身三昧也。

　　师夏末问讯沩山沩云子一夏不见上来在下面作何所务师云某甲在下面锄一片畬种一箩粟沩云子今夏不虚过矣师却问和尚今夏作得个什么沩云日中一食夜间一寝师云和尚今夏亦不虚过道了乃吐舌沩云寂子何得自伤己命。

　　沩山喆云仰山眼照四天下到大圆面前却向净地吃交大圆可谓养子之缘不免挂后人唇齿。

　　续龙门远云沩仰父子寻常相见游戏神通不同小小还有知得底么若无山僧与汝诸人说看开得一片畬绵绵密密两顿粥饭其道自办山僧一夏与诸人相见自是诸人不荐若也荐成一片是什么一片看取当门箭。

　　西禅需云沩仰父子出入卷舒得能自在诸人切不得作世谛商量又不得作佛法解会既总不许与么商量毕竟如何会开得一片畬种得一箩粟回头闲一望山青水又绿终日只一餐夜后只一宿困来伸脚眠千足与万足相将八月九月来篱边烂熳铺黄菊。

　　东林颜云今时师僧千百成群经冬过夏虚消岁月深屈古人东林不是检点先圣仰山逞俊太过吐舌只得一半。

　　师问僧甚处来僧云幽州师云我恰要幽州信幽州米作么价僧云某甲无端从他市桥上过踏折他桥梁。

　　续保宁勇云放你三十棒。

　　师因庞居士问久向仰山到来因甚却覆师竖拂子士云恰是师云是仰是覆士乃打露柱云虽然无人也要露柱证明师掷下拂子云若到诸方一任举似。

　　续隐静岑云大小小释迦被庞居士一拶直得手忙脚乱只如居士打露柱一下又作么生鲸吞海水尽露出珊瑚枝。

　　师到岩头头举起拂子师展坐具头拈拂致师背后师将坐具搭肩上出头云我不肯汝放只肯汝收。

　　师因石霜下有二禅客到沩山云此间无一人会禅后普请搬柴次师见二禅客歇将一橛柴问云还道得么俱无语师云莫道无人会禅好归对沩山云今日二禅客被慧寂勘破沩云什么处被子勘破师便举前话沩云寂子又被吾勘破。

　　师因沩山开示云汝虽独自回光返照别人不知汝解处汝试将实解献老僧看师云若教某甲自看到这里无圆位亦无一物一解得献和尚沩云无圆位处元是汝作解处未离心境在师云既无圆位何处有法把何物作境沩云适来是汝作与么解是不师云是沩云若与么具足是心境法未脱我所心在元来有解争道无解献我许汝信位显人位隐在(一本小异大同)。

　　师住东平时沩山附书并镜一面至师升堂受书乃提起镜示众云大众沩山将镜来而今且道是沩山镜东平镜若道是东平镜又是沩山寄来若道是沩山镜又在东平这里道得则存取道不得则打破去也如是三举众皆无对师乃扑破。

　　五祖戒云更请和尚说道理看蓦夺打破。

　　师因参东寺寺云已相见了不用上来师云与么相见莫不当么寺便归方丈闭却门师归举似沩山山云寂子是什么心行师云若不与么争识得伊(师到乳源语亦颇同)。

　　保福展云仰山大似蚊子上铁牛。

　　承天宗云仰山识得东寺强说道理即不可设使沩山去也未能得与东寺相见在。

　　师一日因沩山以两手相交过各拨三下却竖一指师亦以两手相交过各拨三下却向胸前仰一手覆一手以目瞻视沩山休去。

　　邓州香严智闲禅师示众云如人在千尺悬崖口衔树枝手无所攀脚无所踏忽有人问西来意不对则违他所问若对又丧身失命当恁么时作么生即是时有虎头上座云上树即不问未上树请和尚道师呵呵大笑。

　　雪窦显云树上道即易树下道即难老僧上树也致将一问来。

　　翠岩芝云问者对者不免丧身失命如今衲僧作么生。

　　续径山杲云吞得栗𣗥蓬透得金刚圈看这般说话也是泗州人见大圣。

　　大沩果云香严慈悲之故有落草之谈仔细检点将来未免弄巧成拙。

　　鼓山圭云香严大似萧何制律。

　　师初开堂沩山令人送拄杖并书到师接了云苍天苍天僧便问和尚为甚如此师云只为春行冬令。

　　师因僧问如何是道师云枯木里龙吟僧云不会师云髑髅里眼睛后有问石霜如何是枯木里龙吟霜云犹带喜在问如何是髑髅里眼睛霜云犹带识在又有问曹山如何是枯木里龙吟山云血脉不断问如何是髑髅里眼睛山云干不尽问未审还有得闻者么山云尽大地未有一个不闻问未审龙吟是何章句山云也不知是何章句闻者皆丧。

　　续神鼎諲云石霜一向打揲向真界里作活计又举曹山云恁么会取好。

　　昭觉勤云念不异心不差圆融五位君臣跳过无明三毒便可以向枯木上生花寒岩中吹律看他三个老宿一人透语渗漏一人透情渗漏一人透见渗漏若善参详便可玄关独步还委悉么莫守寒岩异草青坐断白云机不妙。

　　径山果举圆悟透三种渗漏语了云诸人还拣得出么若拣不出妙喜不惜眉毛为诸人说破香严透语渗漏被语言缚杀石霜透情渗漏被情识使杀曹山透见渗漏被见闻觉知惑杀分明说了具眼者辨。

　　师因沩山问平生学解总不要作么生是大德自己师道不得限三日亦无语沩云大德何不且下山歇去师便下山遇着首座问什么处去师云被和尚问自己道下得且下山去座云何不住去师云某甲自己尚道不得争敢住座云不是与么住香严山有古寺基汝去住持我化斋粮与汝。

　　师因僧问不慕诸圣不重己灵时如何师云万机休罢千圣不携当时疏山在众作呕声云是何言欤师问阿谁众云师叔师云不诺山僧那山出众云是师云师叔莫道得么山云道得师云试道看山云若教某甲道还师资礼始得师乃下座礼拜准前语问山云万机休罢犹有物在千圣不携亦从人得师云却请师叔道山云何不道肯诺(或曰重)不得全师云肯又肯什么诺又诺阿谁山云肯即肯他诸圣诺即诺自己灵师云饶你与么也须三十年倒屙设使住山近山无柴烧近水无水吃分明记取后住疏山果如师记至二十七年病愈自云香严师兄记我三十年倒屙今少三年在每至食毕以手抉而吐之以应前记山后问道怤长老肯重不得全作么生会怤云全归肯重山云不得全又作么生怤云个中无肯路山云方惬病僧意。

　　杭州径山洪諲禅师因佛日长老至师云伏承长老独化一方何以荐游峰顶日云朗月当空挂冰霜不自寒师云莫便是长老家风不日云峭峙万重关于中舍宝月师云此犹是文言作么生是长老家风日云今日赖遇佛日日却问隐密全真时人知有道不得太省无辜时人知有道得于此二途犹是时人升降处未审长老亲道自道如何道师云我家道处无个道日云如来路上无私曲便请玄音和一场师云任汝二轮更互照碧潭云外不相关日云为报白头无限众此回年少莫归乡师云老少同伦无向背我家玄路勿参差日云一言定天下四句为谁留师云汝言有三四我道其中一也无因有偈云东西不相顾南北与谁留汝即言三四我即一也无。

　　师因僧问掩息如灰时如何师云犹是时人功干僧云干后如何师云耕人田不种僧云毕竟如何师云禾熟不临场。

　　续天童华云凤阁香沉雪巢夜冷半䆫明月和气霭然正与么时且道归宗与径山还有相见分也无见与不见且止只如这僧与么问还具眼么苟或未然云藏无缝袄鸟宿不萌枝。

　　师因僧问如何是长师云十圣不能量僧云如何是短师云蟭螟眼里着不满其僧不肯便去举似石霜霜云只为太近实头僧问如何是长霜云不屈曲僧云如何是短霜云双陆盘中不喝彩。

　　福州长庆大安禅师(始住大沩时号懒安)示众云有句无句如藤倚树疏山闻迳往彼请问值师泥壁次便问云有句无句如藤倚树岂不是和尚道师云是山云匆遇树倒藤枯时如何师放下泥盘呵呵大笑归方丈山随后云某甲三千里卖却布单特为此因缘而来和尚何得相弄师云侍者讨钱还伊去遂嘱云向后有独眼龙为汝点破在山后到明招举前话招云大沩可谓头正尾正只是不遇知音山却问树倒藤枯时如何招云更使沩山笑转新山因有省乃云沩山元来笑中有刀遂遥礼悔过。

　　续开福宁举有句无句语了良久云会么深秋帘幙千家雨落日楼台一笛风。

　　师问百丈云学人欲识佛如何是佛丈云大似骑牛觅牛师云识后如何丈云如人骑牛至家师云未审始终如何保任即得相应去丈云譬如牧牛之士执杖示之勿令犯人苗稼。

　　福州双峰和尚因仰山问师弟近日见处如何师云据某甲见处实无一法可当情仰云汝解犹在境师云某甲只如此师兄又如何仰云汝岂无能知无一法可当情者沩山闻云寂子一句疑杀天下人。

　　沩山喆云前箭犹轻后箭深无限平人被陆沉。

　　续东禅岳云解弄不须霜刃剑延龄何必九还圆。

　　福州灵云志勤禅师因见桃花悟道有颂云三十年来寻剑客几回叶落又抽枝自从一见桃花后直至如今更不疑举似沩山山云从缘得入永不退失汝善护持次举似玄沙沙云谛当甚谛当敢保老兄犹未彻在。

　　长庆棱因僧问玄沙意旨如何庆云将谓胡须赤更有赤须胡。

　　续翠岩芝云有一人如今问玄沙意作么生且道此人还彻也未。

　　黄龙心云诸人且道灵云当初见底是桃花不是桃花若是桃花天下人见总须悟道若不是桃花争奈见有桃花拟向甚处看作么生说个见底道理。

　　五祖演云说什么谛当更参三十年。

　　昭觉勤云千钧之弩不为鼷鼠而发机灵云既拨转天关玄沙乃掀翻地轴且道那个是未彻处。

　　径山杲云一家有事百家忙。

　　师问僧甚处去僧云雪峰去师云我有一信寄雪峰僧云便请师脱履抛向面前僧便去雪峰问甚处来僧云灵云来峰云和尚安不僧云有信相寄道了脱履抛向面前峰休去。

　　沩山秀云雪峰既不能辨他来信端的这僧又秪知依模画样钝置他灵云忽若当时道我有一信寄他僧云便请灵云只据坐这僧又若为通露不可大丈夫汉为人驰达教他一言不措。

　　师因长生问混沌未分时如何师云露柱怀胎生云分后如何师云如片云点太清生云未审太清还受点也无师不对生云恁么则含生不来也师亦不对生云直得纯清绝点时如何师云犹是真常流注生云如何是真常流注师云似镜常明生云未审向上还有事也无师云有生云如何是向上事师云打破镜来与你相见(一本少异)。

　　续芭蕉彻云相见便休又打破镜作什么白兆圆云若不打破镜争得相见。

　　大阳延云即今破也又作么生相见乃云照尽体无依通身难辨的。

　　开福宁云好诸禅德尽十方界是一面镜作么生说个打破底道理直饶眼亲手办光境俱忘如鸡抱卵啐啄同时正好吃报慈拄杖何故弄影禅和如麻似粟。

　　黄龙忠云二尊宿发明本分大事可谓如切如磋如琢如磨不妨端的检点将来大似贴肉汗衫未能脱体致使有般汉随语生解便向未分时计较打破镜处说道理驴年解悟去若据牧庵见处说甚混沌分与未分打破镜与不打破镜直饶向露柱怀胎处会得正是片云点太清诸仁者还委悉么待虚空落地即向你道。

　　天童觉云分与未分玉机夜动点与不点金梭暗抛直是一色纯清未得十成稳坐且道打破镜来向甚处相见还会么清秋老兔吞光后湛水苍龙蜕骨时。

　　师因僧问佛未出世时如何师竖起拂子僧云出世后如何师亦竖起拂子僧不肯后到雪峰峰问甚处来僧云灵云来峰云有何言句僧举前话峰云你肯他么僧云不肯峰云你问我与你道僧云佛未出世时如何峰竖起拂子僧云出世后如何峰放下拂子僧礼拜峰便打僧后到玄沙举前话沙问你怎生会僧云不会沙云我与你作个譬喻如人卖一片园东西四至结契总了也中心有个树子犹属我在。

　　沩山喆云这僧一张弓两只箭拟拨乱天下至玄沙面前一个伎俩施展不得何故鹤有九皋难翥翼马无千里谩追风。

　　续云门偃于两竖拂处云前头即是后头打不着。

　　福州九峰慈慧禅师因沩山上堂云汝等诸人只得大体不得大用师便抽身出去沩山召师师更不回顾沩山云此子堪为法器。

　　保福展云依稀似曲失前忘后。

　　晋州霍山大禅佛景通禅师因到仰山前乃翘一足云西天二十八祖亦如是唐土六祖亦如是和尚亦如是某甲亦如是仰山下禅床打四藤条。

　　雪窦显云藤条未到折因甚只与四下须是个斩钉截铁汉始得。

　　翠岩芝云亦不得作赏亦不得作罚如今作么生会。

　　续栖贤迁云苦瓠连根苦甜𤓰彻蒂甜。

　　昭觉勤云师资会合辊芥投针一期借路经过不免递相钝置雪窦道藤条未到折因甚只打四下胡饼里讨甚么汁又云须是斩钉截铁汉始得大似随邪逐恶。

　　云盖智云大禅佛翘一足仰山打四藤条不是盲枷瞎棒且欲分付知音若不同床睡焉知被里穿。

　　师后到霍山自云集云峰下四藤条天下大禅佛参山乃唤维那打钟者师便走。

　　雪窦显云这汉虽见机而变争奈有头无尾。

　　续昭觉勤云这汉担却仰山冬𤓰印子向人前卖弄若不是霍山几被涂糊虽然如是可惜令行一半当时不用唤维那好与擒住更打四藤条且听这汉疑三十年。

　　滁州定山神英禅师因椑树问不落数量请师道师提起数珠云是落不落树云圆珠三窍时人知有请师圆前话师便打树拂袖而出师云三十年后捶胸大哭去在树住后示众云吾三十年前被定山热谩不同小小。

　　雪窦显云定山用即用争奈险椑树知即知要且未具择法眼试请辨看。

　　师一日见首座洗衣遂问作什么座提起衣师云洗底是甚衣座云福州使铁钱师乃令维那移下首座挂搭。

　　元康和尚因谒石楼楼才见便收足坐师云得与么威仪周足楼云汝适来见什么师云无端被人领过楼云是与么始为真见师云苦哉赚却几人来楼便起身师云见即见已动即不动楼云尽力道不出定也师拊掌三下。

　　南泉愿云天下人断这两个是非不得若断得与他同参。

　　京兆米和尚(或谓米七师或曰米胡者)因僧问自古上贤还达真正理么师云达僧云秪如真正理作么生达师云当时霍光卖假银城与单于契书是什么人做僧云某甲直得杜口无言师云平地教人作保。

　　师令僧问仰山今时还假悟去不仰云悟即不无争奈落在第二头何师乃肯之。

　　续泐潭清云门庭施设米胡深肯仰山第二头若是入理深谈第一头犹未悟在。

　　天童华云米胡提本分钳锤仰山展剑刃上事二老于唱教门中足可称尊若是衲僧门下总是吃棒底汉。

　　师问僧近离甚处僧云药山师云药山老子近日如何僧云大似一片顽石师云得漝么郑重僧云也无你提掇处师云非但药山米胡亦漝么僧近前顾视而立师云看看顽石动也其僧便出。

　　雪窦显云米胡也纵夺可观争奈死而不吊。

　　沩山喆云米胡好片顽石多少游人不识及乎衲僧一见不免将南作北。

　　续昭觉勤云雪窦细处细如米末冷处冷似冰霜要且只见锥头利若据蒋山见处只这米胡趁得老鼠打破油瓮。

　　天童华云这僧岂不是具眼叵耐却将药山一片顽石到处卖弄苟非米胡深辨端倪几遭惑乱是你诸人试辨看。

　　襄州王敬初常侍一日治事次米和尚至侍乃举笔示之米云还判得虚空么侍乃掷下笔入宅更不相见米和尚致疑明日凭华严置茶筵次设问昨日米和尚有何言句便不得相见侍云狮子咬人韩獹逐块米才闻乃省遽出朗笑云我会也我会也侍云会即不无你试道看米云请常侍举侍乃竖起一只箸米云这野狐精侍云这汉彻去也(一本语少异大意相类)。

　　沩山喆云米胡虽然如是且只得一橛常侍云这汉彻去大似看楼打楼大沩则不然常侍虽是个俗汉笔下有生杀之权米胡是一方善知识要且出他绻缋不得当时待他掷下笔但向道我从来疑着这汉。

　　常侍与临济至僧堂乃问这一堂僧还看经也无济云不看经还习禅也无济云不习禅侍云经又不看禅又不习究竟作什么济云总教成佛作祖去侍云金屑虽贵落眼成翳济云我将谓你是个俗汉。

　　投子同别云官人何得贵耳贱目。

　　镜清怤代云比来抛抟引玉。

　　沩山喆云王常侍可谓儒门君子禅门良匠若非智鉴精明争得是非颖脱。

　　续白云端云大众临济端的只具一只眼若是圆通即不然金屑虽贵落眼成翳我将谓你是个俗汉大众试断看。

　　天童华云风行草偃叶落知秋临济虽本分钳锤常侍乃顶门具眼只如今日判府正言入山与山僧相见虽无僧堂可至亦无佛法商量只这便是出他一头地处且道以何为验。

　　灵隐岳云一着高一着一步阔一步明眼人前犹涉路布凤栖不在梧桐树。

　　宗门统要续集卷第七
永乐北藏第 154 册 No. 1519 宗门统要正续集(第1卷-第12卷)


　　宗门统要续集卷第八(第九同卷)　　　　扶十

　　宋建溪沙门宗永集元建康保宁禅寺住持沙门清茂续集

　　睦州龙兴陈尊宿(嗣黄檗运)因僧问高揖释迦不拜弥勒时如何师云昨日有人问趁出了也僧云和尚恐某甲不实那师云拄杖不在苕帚柄聊与三十。

　　雪窦显云睦州只有受璧之心且无割城之意。

　　续南堂静云衲僧家高揖释迦不拜弥勒不为分外也须是本分钳锤方能知其真伪何故出群须是英灵汉敌胜还他狮子儿选佛若无如是眼直饶千载亦奚为。

　　西禅需云若要扶持大法举唱宗乘这老汉却较些子诸人要见睦州么剑为不平离宝匣药因救病出金瓶。

　　灵隐岳云以毒攻毒以楔出楔还他睦州老汉始得今日有人恁么问虎丘也只恁么答何故尽法无民。

　　师示众云我见百丈不识好恶大众才集以拄杖一时打下复召大众众回首又云是什么有甚共语处黄檗和尚众才集以拄杖一时打下复召大众众回首又云月似弯弓少雨多风犹较些子。

　　雪窦显云说甚犹较些子直是未在据雪窦众集一时打下便休或有个无孔铁锤为众竭力善能担荷可以笼罩古今乾坤把断乃蓦拈拄杖云放过一着。

　　石门聦举黄檗语了云前来甚是奇特后来龙头蛇尾。

　　天圣泰云杀人须见血。

　　续琅瑘觉云若入洪波里须是弄潮人。

　　灵隐岳云转见誵讹这几个老汉出来张罗布网却向平地上捞鰕捷蚬用尽自己心笑破他人口。

　　师因西峰长老至致茶果次问长老今夏在甚处安居峰云兰溪师云有多少众峰云七十来人师云时中将何示徒峰拈起柑子师云着什么死急。

　　师问僧近离甚处僧便喝师云老僧被你一喝僧又喝师云三喝四喝后作么生僧无语师便打云这掠虚汉。

　　续泐潭清云这僧只解瞻前不能顾后恁么行脚钝置杀人黄龙即不然待他道三喝四喝后如何将坐具一摵拂袖便行非唯截断睦州葛藤且与天下衲僧出气。

　　灵隐岳云老睦州甚生气概却向这僧手里呈款。

　　师一日唤僧云大德僧回首师云担板汉。

　　雪窦显云睦州只具一只眼何故这僧唤既回首因甚却成担板。

　　续黄龙心云雪窦亦只具一只眼这僧唤既回头因甚却不成担板。

　　鼓山圭云睦州和尚被这僧勘破。

　　师因秀才相看云会二十四家书师以拄杖空中点一点云会么秀才罔措师云又道会二十四家书永字八法也不识。

　　黄龙南云睦州一点直在威音王已前及乎八法论书却被个俗人勘破若是黄龙即不然孔门弟子无人识碧眼胡僧笑点头。

　　沩山喆云睦州不妨用得这一点妙又似以势欺人大沩即不然乃画一圆相云会么字义炳然文不加点。

　　续径山印举大沩语了云睦州大似如风吹水自然成纹惜乎逞俊太过乌焉成马山僧今日客来虽有拂子拄杖尽以束之高阁何故文不在兹。

　　师示众云裂开也在我捏聚也在我时有僧问如何是裂开师云三九二十七菩提涅槃真如解脱即心是佛我且与么道你又作么生僧云某甲不与么道师云盏子扑落地楪子成七片。

　　云峰悦云相骂饶你接觜相唾饶你泼水。

　　续天童华云我且问你诸人云峰与么道为复是会睦州意明睦州语归宗因行不妨掉臂不是禅不是道不是玄不是妙久立珍重。

　　天童觉云睦州用处直是长三短五七纵八横撒在面前抛向背后不妨奇特然则门庭施设自是一家入理深谈不啻百步。

　　灵隐岳云也好笑睦州被这僧拶得恰似落汤螃蟹七手八脚一时露。

　　师因云门敲门乃问谁门云某甲师开门便擒住云道道门拟议师便推出云秦时轹𨍏钻。

　　师问僧甚么处来僧云浏阳师云彼中老宿祗对佛法大意道什么僧云遍地无行路师云老宿实有此语不僧云实有师拈拄杖打云这念言语汉。

　　师因僧问门前金刚托即乾坤大地不托即[糸*系]发不逢时如何师云吽吽我不曾见此问先跳三千倒退八百你作么生僧云诺师云先责一纸罪状好便打其僧拟去师云来我共你葛藤托即乾坤大地你且道洞庭湖水深多少僧云不曾量度师云洞庭湖又作么生僧云秪为今时师云只这葛藤尚不会又打。

　　师问僧近离甚处僧云仰山师云五戒也不持僧云什么处是妄语师云这里不着沙弥。

　　师问僧甚处来僧云那边劄师云老僧屈僧云和尚知即得师云担枷过状劈脊便打。

　　云峰悦云睦州何用繁辞那边劄劈脊便棒。

　　师问僧近离甚处僧云河北师云河北有个赵州和尚上座曾到彼么僧云某甲近离彼中师云赵州有何言句示徒僧举吃茶话师乃云惭愧却问僧赵州意作么生僧云只是一期方便师云苦哉赵州被你将一杓屎泼了也便打师却问沙弥你作么会沙弥便设拜师亦打其僧往沙弥处问适来和尚打你作什么弥云若不是我和尚不打某甲。

　　雪窦显云这僧克由叵耐将一杓屎泼他二员古佛诸上座若能辩得非唯与赵睦二州雪屈亦乃雪窦与天下老宿无过若道不得到处泼人卒未了在。

　　续径山杲云雪窦只知一杓屎泼他赵睦二州殊不知这僧当时被赵州将一杓屎泼了却到睦州又遭一杓只是不知气息若知气息什么处有二员古佛。

　　师因吴尚书至门首便问三门俱开弟子从何门而入师召尚书尚书应诺师云从信门而入。

　　雪窦显别云客是主人相师。

　　师示众云你等诸人还得个入头处也未若未得个入头须得个入头若得个入头不得孤负老僧。

　　云峰悦云古人与么道和身放倒了也汝诸人还相委悉么若相委悉孤负睦州若不相委悉云峰亦遭连累。

　　续法云秀云还会么睦州便是陈蒲鞋若见可谓大施门开更无壅塞其或未然莫道不窒碍好参。

　　白云端云睦州老儿可谓经事多矣要坐便坐要行便行虽然如是天无全功。

　　雪窦宗举拂子云我若恁么穿却睦州鼻孔若不恁么换却睦州眼睛又云今人明明向你道尚自不会驴年梦见么。

　　师见僧来云见成公案放你三十棒(云峰悦云作贼人心虚)僧云某甲如是师云寺门前金刚为什么竖拳僧云金刚尚乃如是师便打。

　　云门偃云睦州正恁么时天下人披枷带锁。

　　续径山杲云虽然无孔笛撞着毡拍板直是五音调畅六律和谐仔细检点将来未免傍观者哂且道谁是傍观者良久云不得动着动着打折你驴腰。

　　东禅岳云临危不变真大丈夫当时若不是这僧几被打破蔡州诸人还识睦州么贫无达士将金赠病有闲人说药方。

　　师一日见僧行胡饼次乃云行个甚么僧云胡饼师云这俗汉。

　　保福展云睦州也好低声。

　　师问武陵长老了即毛吞巨海始知大地一微尘作么生陵云和尚问谁师云问长老陵云何不领话师云是我不领话你不领话。

　　雪窦显云堕也堕也复云这葛藤老汉好与划断拈拄杖云什么处去也。

　　镇州临济慧照义玄禅师在黄檗会中因第一座勉令问黄檗如何是佛法的的大意檗遂与二十棒如是三次问每蒙赐棒乃告辞第一座云早蒙激劝问法累蒙和尚赐棒所恨愚鲁且往诸方去第一座遂白黄檗云义玄上座虽是后生却甚奇特后五日为一株大树荫覆天下人去在要起去忽辞和尚愿垂提诲师明日乃辞黄檗檗指往大愚处必为汝说师至大愚愚问什么处来师云黄檗来愚云黄檗有何言句师遂举前话复云不知过在甚处愚云黄檗与么老婆心为汝得彻困犹觅过在师于是大悟乃云元来佛法无多子愚扭住云尿床鬼子适来又道不会而今又道佛法无多子是多少速道速道师便于大愚肋下筑三拳愚托开云汝师黄檗非干我事师返黄檗檗问来来去去有甚了期师云只为老婆心切遂举前话檗云大愚老汉饶舌待见与打一顿师云说甚待见即今便打遂与黄檗一掌檗吟吟而笑云这风颠汉来这里捋虎须师便喝檗云侍者引这风颠汉参堂去(有本小异大同)。

　　沩山祐问仰山临济得大愚力黄檗力仰云非但捋虎须亦解坐虎头。

　　师示众云我于先师处三次问佛法大意三次被打如蒿枝拂相似如今更思一顿谁与下手时有僧出云某甲下手师拈棒度与僧拟接师便打。

　　雪窦显云临济放去较危收来太速。

　　续五祖戒云临济大似贫儿思旧债。

　　雪窦宗云且道临济今日用底棒与当时吃底棒是同是别若道同孤负他黄檗若道别屈他临济若也尽其机来且道在阿谁分上乃拈拄杖云退后退后。

　　天童华云临济在黄檗处三度吃棒底意旨诸人还觑得透也未直饶一咬便断也未是大丈夫汉三世诸佛口挂壁上天下老和尚将什么吃饭。

　　灵隐岳举雪窦语了拈拄杖云临济据令而行不知孤负黄檗雪窦尽力担板也只见一边且道荐福节文在甚处掷下拄杖。

　　师因赵州游方到院在后架洗脚次师便问如何是祖师西来意州云恰遇山僧洗脚师近前作听势州云会即便会啖啄作什么师便归方丈州云三十年行脚今日错为人下注脚。

　　续法云秀云众中商量道赵州不识临济作贼却为他下个注脚临济当时作听势何不劈耳便掌若恁么商量何曾梦见赵州识得临济殊不知两个尽是老贼须知一个好手敢问诸人那个是好手具眼者辨取。

　　教忠光云临济有验人眼赵州又饱丛林等闲略露风规自然头正尾正还会么若不得流水还应过别山。

　　师侍德山次山云今日困师云这老汉寐语作么(或云德山回顾云欲借一问得么师便喝)山便打师掀倒禅床。

　　雪窦显云二员作者具啐啄同时眼有啐啄同时用雪窦拟向饥鹰爪下夺肉饿虎口里争餐敢谓德山临济俱是瞎汉有人辩得天下横行。

　　云峰悦云奇怪诸德看此二员作家一拶一捺略露风规大似把手上高山虽然如是未免傍观者哂且道谁是傍观者喝一喝下座。

　　续径山杲云云峰与么批判大似普州人径山若见縳作一束送在河里不见道蚌鹬相持俱落渔人之手。

　　西堂显云然则德山门下草偃风行争奈临济当机不让虽然如是未出葛藤窠里。

　　护国元云奇怪诸禅德二老汉忒煞傍若无人当时真如若见每人与二十棒且道利害在什么处有人明得许汝亲见临济德山要见真如亦未可何故鹤有九皋难翥翼马无千里谩追风。

　　师到三峰平和尚问发足甚处师云黄檗平云黄檗近日有何言句师云金牛昨夜遭涂炭直至如今不见踪平云秋风吹玉管那个是知音师云直透万重关不住青霄外平云此语太高生师云龙生金凤子冲破碧琉璃平云且坐吃茶。

　　师因赴普请锄茶次黄檗后至师问讯了按钁而立檗云莫是困耶师云才钁地何言困檗拈拄杖便打师接住推倒檗乃唤维那拽起我来维那云和尚争容得这风颠汉檗却与维那一掌师遂钁地云诸方火葬我这里活埋。

　　沩山祐问仰山黄檗与临济此时作么生仰云作贼人不在逻赃人吃棒。

　　沩山喆云黄檗倒地维那扶起火葬活埋清风未已。

　　续三交嵩云正狗不偷油鸡衔灯盏走。

　　师在黄檗栽杉松次黄檗云深山里栽许多树作么师云一与山门作境致二与后人作标榜道了将锄打地一下檗云虽然如是子已吃吾二十棒了也师又打地一下嘘两声檗云吾宗到汝大兴于世。

　　沩山祐问仰山黄檗当时只嘱临济一人别更有在仰云有只是年代深远不欲举似和尚沩山云虽然如是吾也要知但举看仰云一人指南吴越令行遇大风即止。

　　沩山喆云临济与么大似平地吃交虽然如是临危不变方称丈夫黄檗云吾宗到汝大兴于世也是怜儿不觉丑。

　　续天童华云黄檗道虽然如是子已吃吾二十棒了也养子之缘故当如是临济正令虽行可惜甘自向钁头边活埋仰山见解未出常流岂止遇大风则止当时何不道直待虚空界尽此话方始大行岂不头正尾正应庵今日捋下面皮要与诸人相见去也蓦拈拄杖卓一下云惊群须是英灵汉敌胜还他狮子儿。

　　师示众云有一无位真人常向汝等诸人面门出入未证据者看看时有僧出问如何是无位真人师下绳床扭住云道道僧无语师拓开云无位真人是什么干屎橛。

　　雪峰存云临济大似白拈贼。

　　雪窦显云夫善窃者鬼神莫知既被雪峰觑破临济不是好手复召大众雪窦今日换却你诸人眼睛了也你若不信各归寮舍自摸索看。

　　续琅瑘觉云临济可谓冰棱上度九𨸰剑刃上得全身。

　　荐福行云临济老人一条春梁硬似铁拗不折可怜末后不奈船何打破戽斗。

　　师问寺主什么处去来主云州中粜黄米来师以拄杖划一划云还粜得这个么主便喝师便打次典座至师乃举似典座座云寺主不会和尚意师云你又作么生座礼拜师亦打。

　　黄龙南云寺主下喝不可放过典座礼拜放过不可临济令行归宗放过三十年后有人说破。

　　沩山喆云寺主下喝典座礼拜临济令行古今独迈。

　　续黄龙新云典座礼拜有过无功寺主一喝有功无过既是有功为甚么却被打棒头有眼明如日要识真金火里看。

　　天童华云二尊宿虽则力提纲要检点将来未免依草附木殊不知大小临济被这两个汉破家散宅还会么杀人刀活人剑。

　　西禅需云院主一喝电卷雷奔山摧地裂典座礼拜云收雨散月白风清虽然如是因甚么总吃痛棒不见道卧龙才奋迅丹凤便翱翔。

　　师临迁化垂示云吾去后汝等诸人不得灭却吾正法眼藏三圣出云谁敢灭却正法眼藏师云后或有人问你又作么生圣便喝师云谁知吾正法眼藏向这瞎驴边灭却圣便作礼。

　　沩山秀云古者忍死待来因何正法眼藏却向瞎驴边灭临济行计速速三圣又却匆匆因斯父子情忘遂使后人失望若不得流水多应过别山。

　　师垂问一人在孤峰顶上无出身之路一人在十字街头亦无背面那个在前那个在后。

　　师垂问有一人论劫在途中不离家舍有一人离家舍不在途中阿那个合受人天供养。

　　续径山杲云贼身已露。

　　云岩游云识取钩头意莫认定盘星。

　　师会下有同学二人相问一云离却中下二机请兄道一句子一云拟问则失一云与么则礼拜老兄去也一云这贼师闻乃升堂云要会临济宾主句问取堂中二禅客便下座。

　　师因一僧参未人事乃问礼拜即是不礼拜即是师便喝僧遂拜师云这贼僧云这贼便出去师云莫道无事好首座在边侍立师回问还有过也无座云有师云宾家有过主家有过座云二俱有过师云过在什么处座便出去师云莫道无事好。

　　南泉愿云官马相踏。

　　续保宁勇云这一群贼其中有正贼有草贼那个是正贼那个是草贼还辩得么口款易招赃物难认。

　　护国元云这僧身挨白刃临济剑不虚施首座不善傍观惹得一身泥水虽然如是且道前头无事与后头无事相较几何于此缁素分明不但穿却临济鼻孔亦许你眼光烁破四天下其或未然莫道无事好。

　　师一日见普化来乃云我在南方驰书到沩山时知你先在此住待我来及至我到得汝赞佐我今欲建立黄檗宗乘汝切须为我成榹普化珍重下去克符后至师亦如是道符亦珍重下去三日后普化却上问云和尚前日道什么师拈棒便打下又三日后克符亦上问云和尚前日打普化有甚事师拈棒亦打下至晚升堂示四料拣语了普化克符二人遂出众作礼师便下座。

　　续长芦仁云普化克符不可放过临济老人放过不可若是且庵一生担板无人成榹然虽恁么须知远烟浪别有好商量。

　　师一日在僧堂前坐见黄檗来却闭目檗见乃作怖势遥遥过归方丈师随后具威仪去礼谢了退于时首座在畔立檗云这僧虽是后生却知有此事座云老和尚脚跟不点地证据个后生檗于口上自掴云却是老僧罪过座云知即得。

　　师到京教化至一家门云家常添钵婆云太无猒生师云饭也未曾得何言太无猒生婆便闭却门。

　　师因黄檗入厨见饭头乃问作什么头云拣众僧米檗云一日吃多少头云二石五檗云莫太多头云犹恐少在檗便打饭头举似师师云与汝勘过这老汉才出侍次檗便举前话师云饭头不会请和尚代一转语便问莫太多么檗云何不道来日更吃一顿师云说甚来日即今便吃道了便掌檗云这风颠汉又来这里捋虎须师便喝出去。

　　沩山祐云养子方知父慈。

　　仰山寂云大似勾贼破家。

　　师升堂有僧出师便喝僧亦喝便拜师便打。

　　翠岩芝云临济也心粗好彩赖是这僧若是今时衲僧且作么生出得。

　　续东禅观云临济除是不作作则万窍怒号这僧抟扶摇而上九万里。

　　师或见僧来乃竖起拂子僧礼拜师便打。

　　翠岩芝云这僧有理不伸死而不吊且作么生会如今作么生与这僧出气。

　　师或见僧来乃竖起拂子(或云谢和尚指示或时僧不顾)师并打。

　　云门偃云只宜老汉。

　　师问僧甚处来僧云定州来师拈棒僧拟议师便打僧不肯师云已后遇明眼人去在僧后参三圣才举前话三圣拈棒僧拟议三圣便打。

　　续天童华云临济三圣当时若有转身句后代儿孙未至扫土蓦拈拄杖更有一个甚处去卓拄杖一下。

　　师因有座主相看师乃问讲何经论主云某甲荒虚粗习百法论师云有一人于三乘十二分教明得有一人于三乘十二分教明不得是同是别主云明得即同明不得即别时洛浦为侍者乃云座主这里是甚处说同说别师回首问侍者汝又作么生者便喝师送座主回遂问适来是汝喝老僧那者云是师便打。

　　师因半夏上黄檗山问讯见黄檗看经乃云我将谓是个人元来是淹黑豆老和尚住数日乃辞去檗云汝破夏来不终夏了去师云某甲暂来礼拜和尚檗遂打趁令去师行数里疑此事却回终夏。

　　师应机或多用喝会下僧众亦学师喝师一日问僧汝总学我喝我今问汝有一人从东堂出一人从西堂出两人齐喝一声这里分得宾主汝且作么生分若分不得己后不得学老僧喝。

　　师闻德山示众云道道道得也三十棒道不得也三十棒师令侍者(即洛浦也)去见他如是道便问道得为甚也三十棒待伊打你便接拄杖推一推者去一如指教德山被一推倒便归方丈闭却门者回举似师师云从来疑着这汉虽然如是你还见德山么者拟议师便打。

　　岩头奯云德山寻常只据目前一个拄杖子佛来也打祖来也打争奈较些子。

　　续云居齐云只如临济道我从来疑着这汉是肯语不肯语为当别有道理试断看。

　　师访平田路口见一婆使牛乃问婆婆平田路向什么处去婆便将牛打一棒云这畜生诸处走到这里不知路师云我问你平田路什么处去婆云这畜生五岁也尚使不得师云欲观前人先观所使便有抽钉拔屑之意师至平田田问还见我婆也未师云已收下了也田云近离甚处师云江西黄檗田云情知你见作家来师云特来礼拜和尚田云已相见了也师云不然宾主之礼合礼三拜田云既是宾主之礼礼拜着。

　　师会下两堂上座一日举头相顾各下一喝僧举问师未审具宾主眼不师云虽然如此宾主历然。

　　承天宗云临济此语走杀天下衲僧我即不然当时见僧举但云一对无孔铁锤。

　　续昭觉勤云正来既行诸侯避道。

　　大沩智云作么生是宾主历然底道理若也会得一双孤雁扑地高飞其或未然一对鸳鸯池中独立。

　　师到襄州华严严见来乃横按拄杖作睡势师云莫瞌睡严云作家禅客宛尔不同师云侍者点茶来与和尚吃严召维那第三位安排(一本曰到翠峰)。

　　师到凤林林云有事相借问得么师云何得剜肉作疮林云海月澄无影游鱼逐浪迷师云海月既无影游鱼何得迷。

　　或有云观风波浪起玩水野僧飘师云孤蟾独耀江山静长啸一声天地秋林云任将三寸辉天静一句临机试道看师云路逢剑客须呈剑不遇诗人不献诗林便坐师便出去。

　　或有云湛寂无高下随风妄起波师云孤月照临山岳静几多人向此中休林云老僧与阇黎又作么生师云高高直透千峰外莫将萤火照山川道了拂袖便出复有一颂云大道绝同各自西东石火莫及电光罔通。

　　沩山祐问仰山临济道石火莫及电光罔通从上诸圣以何为人仰云和尚作么生沩云但有言说都无实义仰云不然沩云子又作么生仰云官不容针私通车马沩云如是如是。

　　师因径山有五百众少人参请每日乃绕佛殿前大树行道念观音接人与黄檗是同参寄书与黄檗具言是事檗令师去云你到彼作么生师云某甲自有方便师到径山装腰直上法堂径山才举头师便喝山拟开口师拂袖便行寻有僧问径山适来这僧有甚言句便喝和尚山云这僧从黄檗来你要知自去问取是时径山五百众太半分散。

　　师因僧参乃展两手僧无语师云会么僧云不会师云䴷圞擘不破与你两文钱。

　　师因麻谷(第二世者)参敷坐具问十二面观音阿那面正师下绳床一手收坐具一手扭麻谷云十二面观音向甚么处去也谷转身拟坐绳床师拈拄杖打谷接却相捉归方丈。

　　师到杏山问如何是露地白牛杏云吽师云哑杏云长老又作么生师云这畜生。

　　师到龙光问不展机锋如何得胜光据坐师云大善知识岂无方便光瞪目云嗄师拍手云大众看这老汉今日败阙便行。

　　师往凤林路逢一婆子问甚么处去师云凤林去婆云凤林不在师云甚么处去婆便行师召婆婆回首师云谁道不在。

　　师一日拈胡饼示洛浦云万种千般不离这个其理不二浦云如何是不二之理师再拈起饼示之浦云恁么则万种千般也师云屙屎见解浦云罗公照镜(或依和尚问端长老小异大同)。

　　沩山喆云临济便风帆挂洛浦鼓棹剔波然虽如是临济门下则得沩山门下不得。

　　师辞黄檗檗问什么处去师云不是河南便是河北檗便打师约住棒遂与一掌檗呵呵大笑唤侍者将先师禅板拂子来师召侍者将火来檗云汝但将去已后坐却天下人舌头去在。

　　沩山祐举问仰山临济莫孤负他黄檗也无仰云不然沩云子作么生仰云知恩方解报恩沩云从上莫有报恩事不仰云有只是年代深远不欲举似沩云吾且不知子但举看仰云如楞严会上阿难赞佛云将此深心奉尘刹是则名为报佛恩岂不是报恩之事沩云如是如是见与师齐减师半德见过于师方堪传受。

　　续焦山体云宾主历然师资道合轻来重答不堕常情分付先师禅板拂子贵图坐却天下人舌头正是怜儿不觉丑假饶索火烧却终不向别处托生会么老婆心切呵呵笑一任傍人说短长。

　　福州乌石灵观禅师一日因新到来偶引面次遂引面示之其僧便去师晚间问首座今日新到在甚处座云当时便去师云是即是只得一橛。

　　雪窦显云老观大似失钱遭罪。

　　报慈遂云甚么处是少一橛。

　　翠岩芝云老观道他只得一橛大似压良为贱彼此出家儿。

　　续东禅观云总似这个师僧灵山付嘱有在老观为什么道只得一橛要会么若不酬价争辩真伪。

　　师因雪峰来敲门师云谁峰云凤凰儿师云作什么峰云来啖老观师便开门扭住云道道峰拟议师便托开闭却门雪峰住后示众云我当时若入得老观门你这一队噇酒糟汉向甚处摸索。

　　老宿云雪峰徒有此语当时入不得今也入不得。

　　明招谦代雪峰才见开门便云动即丧又代老观云俊哉俊哉。

　　雪窦显云这孤恩负德汉有甚么交涉当时入不得岂是教你入今既摸索不着累他雪峰俱在老观门下。

　　师常闭门独坐一日雪峰敲门师便开峰扭住云是凡是圣师乃唾云野狐精拓开便闭却门雪峰云也只要识老兄。

　　师因曹山行脚时问如何是毗卢师法身主师云不道曹举似洞山洞云好个话头只欠进语何不更去问为甚不道曹乃去进语师云若言我不道即哑却我口若言我道即秃却我舌曹归举似洞山山深肯之。

　　宗门统要续集卷第八
永乐北藏第 154 册 No. 1519 宗门统要正续集(第1卷-第12卷)


　　宗门统要续集卷第九

　　宋建溪沙门宗永集元建康保宁禅寺住持沙门清茂续集

　　南岳下第五世

　　洪州米岭和尚(嗣径山諲)垂语云莫过于此时有僧问未审是什么莫过于此师云不出是其僧后问长庆为什么不出是庆云汝拟唤作什么。

　　益州大随法真禅师(嗣长庆安)因僧辞师问甚处去僧云峨眉礼普贤去师竖起拂子云文殊普贤总在这里僧画一圆相抛于背后师云侍者将一贴茶与这僧。

　　保福展云若无后语笑他衲僧。

　　云门偃别云西天斩头截臂这里自领出去。

　　五祖戒云大随不因一事不长一智。

　　雪窦显云杀人刀活人剑具眼底辩取。

　　沩山秀云大随茶非类赵州茶既不类赵州茶得之者少矣这僧得之且有甚长处然不义之财于我如浮云。

　　续天童觉云识法者惧欺敌者亡水中辩乳须是鹅王。

　　师因僧问劫火洞然大千俱坏未审这个坏不坏师云坏僧云恁么则随他去也师云随他去又僧问修山主如前修云不坏僧云为甚不坏修云为同大千。

　　续道吾真云此二老宿一人道坏一人道不坏且道坏底是不坏底是会么坏与不坏俱非内外不隔[糸*系]毫寻常面对。

　　黄龙清云此二尊宿虽则应处无偏其奈影响之流别生二见若是太平即不然忽有人问劫火洞然大千俱坏未审这个坏不坏却向道坏与不坏即且致还识这个么忽地唤回秋夜梦举头惟见月当空。

　　师因有婆子令人送钱物至请转藏经师受施利了便下禅床转一匝乃云传语婆婆转藏经巳竟其人回举似婆婆云比来请转全藏如何只转半藏(或出赵州)。

　　报慈遂征云什么处是欠半藏处且道那婆具甚么眼便与么道。

　　韶州灵树知圣敏禅师因有尼送瓷钵盂与师遂托起问这个出在甚处尼云出在定州师扑破尼无对。

　　清凉钦别云不违此间。

　　保福展代云欺敌者亡。

　　郑十三娘年十二岁时随师姑到大沩才礼拜起沩便问这个师姑甚么处住姑云南台江边住沩便喝出又问背后老婆甚处住十三娘放身近前义手立沩再问娘云早个呈似和尚了也沩云去娘才下到法堂师姑云十三娘寻常道我会禅口似剑利今日被大师问着总无语娘云苦哉苦哉作这个眼目也道我行脚脱取衲衣来与十三娘着娘后又举似罗山秪如十三娘参见沩山恁么祗对还得平稳也无罗云不得无过娘云过在甚处罗乃叱之娘云锦上更添花。

　　福州双峰古禅师(嗣先双峰)到石霜非时并不上堂头有僧白石霜云古侍者见双峰得个入处师后一日辞霜去霜将拂子相送出门乃召云古侍者师回首霜云拟着即差是着即乖不拟不是亦莫作个解除非知有莫能知之作么生师应喏喏师住后有僧问当时石霜漝么道未审意旨如何师云他只是教我不得是非着。

　　睦州陈操尚书(嗣睦州)一日与诸官登楼次见数僧行过一官人云来者总是行脚僧陈云不是官云焉知不是陈云待近来与勘过及僧至楼前陈蓦召上座僧皆举头陈谓众官云不信道。

　　沩山喆云陈尚书可谓手擎仲尼日月腰佩毗卢金印非唯儒士惊慑亦乃衲僧罔措不见道当机如电拂方免病栖芦。

　　续天童觉云陈操尚书白拈贼谩长芦一点不得。

　　鼓山永云这僧有理难伸死而不吊尚书按剑当门谁敢正眼觑着。

　　尚书问僧云有事相借问得么僧云合取狗口书乃自掴口云某甲罪过僧云知过必改书云就阇黎乞取口吃饭得么。

　　镇州保寿沼禅师(嗣临济玄)问胡钉铰云莫便是胡钉铰么铰云不敢师云还钉得虚空不铰云请和尚打破来师便打铰云莫错打某甲师云汝向后遇多口阿师与你点破在铰后到赵州举前话问不知某甲过在甚处州云只这一缝尚不奈何铰于此有省。

　　雪窦显云我要打这三个汉一打赵州不合瞎却胡钉铰眼二打保寿不能塞断赵州口三打胡钉铰不合放过保寿蓦拈拄杖云更有一个大众一时退乃击禅床一下。

　　沩山喆云这汉虽然省去可惜赵州当时待他道某甲过在甚处劈脊便棒非但承他保寿威光亦乃与丛林为龟为鉴。

　　续沩山果云保寿大似无风起浪平地生堆胡钉铰贪程太速不觉堕坑落堑若不遇赵州点破争得归家稳坐大众且道那里是赵州点破处要会么良久云斩新日月特地乾坤。

　　径山杲云直饶钉得这一缝点检将来亦非好手可怜两个老禅翁却对俗人说家丑。

　　鼓山永云保寿虽具打破虚空底钳锤未免伤锋犯手胡公末后悟去谁知眼尚𥉌[睊-月+虫]。

　　师因僧问讯师云百千诸圣尽不出此方丈内僧云只如古人道大千沙界海中沤未审此方丈向甚么处着师云千圣见在僧云阿谁证明师掷下拂子僧从西过东立师便打僧云若不久参焉知端的师云三十年后此话大行。

　　续昭觉勤云保寿向方丈里布网张罗这僧钩饵边擎头戴角三度冲浪上来三度被他笼罩且道他得个什么还会么重赏之下必有勇夫。

　　师问新到近离甚处僧云崔禅师云还将得崔禅喝来么僧云不将得来师云与么则不从崔禅来僧便喝师拈棒僧拟议师便打(一本出兴化问)。

　　云居舜云保寿与么也险这僧饭到口边被人夺却。

　　师因僧问一物不将来时如何师云放下着僧云一物不将来放下个什么师便打(与岩阳问赵州语同)。

　　镇州三圣慧然禅师㕘德山山云不用展炊单这里无残羹馊饭师云赖遇无设有向甚处着山便打师接住推倒向床上山大笑师哭苍天出去。

　　续琅瑘觉云众中商量极有之不见道若无栾布作争得见韩光。

　　沩山行云三圣拨草瞻风有舒有卷德山看凡验圣有放有收德山笑去即且置三圣哭苍天便出意作么生不贪香饵味可谓碧潭龙。

　　云岩游云三圣便展坐具作贼人心虚山云不用展炊巾尾巴露也圣云设有向什么处着口是祸门山便打裂破古今圣接住棒推山向绳床上老鼠入牛角更有一转语待无舌人忌口却向汝道。

　　师到道吾吾预知以绯抹额执神杖门下立师才见乃云遂便祗候吾应喏师㕘堂了却上堂头人事道吾却换衣方丈内坐师近前吾云有事相借问得么师云也是适来野狐精便出去。

　　师示众云我逢人即出出即不为人便下座兴化云我即不然逢人即不出出即便为人。

　　续白云端云此二尊宿各有一处打得着且道那个在前那个在后还有人向这里定当得么良久云妙舞莫夸回雪手三台须是大家催。

　　保宁勇云此二尊宿恁么为人犹在半途保宁今日路见不平拈拄杖下座大众一时走散掷下归方丈。

　　宝峰文云这两个老古锥窃得临济些子活计各自分疆列界气冲宇宙使明眼衲僧只得好笑诸禅德且道笑个甚么还知落处么若知一任七颠八倒若不知且向三圣兴化葛藤里咬嚼举五祖演云大众此二尊宿一人文章浩渺一人武艺全施若道兴化是文亦不得若道三圣是武亦不得若于此辩得出许你通身是命若辩不出你自相度。

　　昭觉勤云一人在孤峰顶上土面灰头一人在十字街头斩钉截铁有头有尾同死同生且道出即不为人底是出即便为人底是万古碧潭空界月再三捞捷始应知。

　　天童杰举白云语了云大众白云端和尚错下名言殊不知二尊宿前不构村后不迭店直至于今翻成话欛何故字经三写乌焉成马。

　　灵隐岳云二老汉灭却临济正法眼却向长安路上把手共行直至于今递相钝置且如何是共行一句掣开金殿锁撞动玉楼钟。

　　师问僧近离甚处僧便喝师亦喝僧又喝师又喝僧云行棒即瞎便喝师拈棒僧乃转身作受棒势师云下坡不走快便难逢便棒僧云这贼便出去师遂抛下棒次有僧问适来争容得这僧师云是伊见先师来。

　　师问雪峰透网金鳞以何为食峰云待汝出网来向汝道师云一千五百人善知识话头也不识峰云老僧住持事繁。

　　保宁展云争不足让有余。

　　雪窦显云可惜放过好与三十棒这棒一棒也饶不得直是罕遇作家承天大宗云布缦天网须是雪峰深入虎冗还他三圣众中有般汉商量道雪峰在网内三圣在网外苦哉苦哉深屈古人若非此二员作家不能横行天下。

　　沩山喆云三圣可谓龙门万仞惯曾作客雪峰大似孟尝门启岂惧高宾。

　　续宝峰文云俊哉俊哉快活快活恰似一只鹞子莫惊着报宁即不然透网金鳞以何为食待汝出网来即向汝道一千五百人善知识话头也不识便拽拄杖打出三门复云也好快活恰似一只虎莫动着诸禅德且道报宁快活何似三圣快活莫有快活底汉出来定当看良久咄把手拽不入。

　　五祖演云众中或谓雪峰三圣宗泒不同故言不相契或谓三圣作家雪峰不能达其意如斯话会有何交涉若问五祖透网金鳞以何为食只向伊道好茵问头且道与雪峰是同是别。

　　泐潭清云雪峰虽有为人之心且无出人之手何必待他出网来当时才问以拄杖便打三圣若透得过却是一员衲僧若透不得只是茵掠虚汉。

　　径山杲云一人粗似丘山一人细如米粖虽然粗细不同秤来轻重恰好径山今日真实告报汝等诸人切忌钻龟打瓦。

　　天童华云若谓二俱作家未具透关眼在且道归宗恁么说话还见二老落处也无诸人若辩得出归宗性命在诸人手里若辩不出诸人性命在归宗手里。

　　师因雪峰见猕猴乃云这猕猴各佩一面古镜师云历劫无明何以彰于古镜峰云瑕生也师云一千五百人善知识话头也不识峰云老僧住持事繁。

　　雪窦显云好与二十棒这棒放过也好免见将错就错。

　　师因仰山问汝名什么师云慧寂山云慧寂是我师云我名慧然山呵呵大笑。

　　师云游到德山参堂次堂中首座乃踢天泰也遂问夫行脚人须具本色公验作么生是上座本色公验师云嗄座再问师乃打一坐具云这漆桶前后触误多少贤良座便人事。

　　魏府大觉和尚到临济济见乃竖起拂师便展坐具济掷下拂师便收坐具参众去其时众议此僧莫是和尚亲故又不吃捧又不礼拜济闻令侍者唤适来新到来师便至济云师僧道你来参长老人不礼拜又不吃棒莫是长老亲故师乃珍重下去。

　　师临迁化时谓众云我有一只箭要付与人时有一僧出云请和尚箭师云汝唤什么作箭僧便喝师打数棒归方丈次唤其僧来问汝适来会么僧云不会师又打数棒掷却拄杖云已后遇明眼人分明举似。

　　魏府兴化存奖禅师在三圣处为首座常云我在向南行脚一匝拄杖头不曾拨着一个会佛法底人你这里作个什么三圣闻乃问你具什么眼师便喝三圣云须是你始得师休去三圣亦休大觉闻云作么生得风吹入大觉门来师后到大觉请为院主与大觉元是同参一日觉唤院主我闻你道向南方行脚一匝拄杖不曾拨着一个会佛法底人你具什么眼师便喝觉拈棒师拟议觉便打师又喝觉又打师明日从法堂上过觉唤院主我直下不疑你昨日两喝你为我说来师云某甲于三圣边得个宾主句总被师兄折倒了也与某甲个安乐法门觉云这瞎汉来这里纳败阙脱下衲衣痛打一顿师于棒下识得临济先师在黄檗处吃棒底道理。

　　师一日升堂云今日不用如何若何便请单刀直入兴化与你证据时有旻德长老出礼拜起便喝师亦喝德又喝师又喝德礼拜归众师云适来若是别人三十棒一棒也较不得何故为他旻德会一喝不作一喝用。

　　琅瑘觉云且道那一喝不作一喝用兴化若无后语疑杀天下人虽然如是晓者还稀。

　　续教忠光云兴化与旻德各出只手要发明临济正法眼藏殊不知临济一宗扫土而尽且道利害在什么处具眼者辩取。

　　师因有同参来才上法堂师便喝僧亦喝行两三步师又喝僧亦喝须㬰近前师拈棒僧又喝师云你看这瞎汉犹作主在僧拟议师便直打下法堂师却归方丈时有僧问适来这僧有甚言句触误和尚师云是他适来也有权也有实也有照也有用及我将手向伊面前横两横到这里却用不得似这瞎汉不打更待几时。

　　续天童华云兴化门墙千仞从来家法森严这僧暗透重关要看洞中春色好则好未免二俱失利只如兴化道我将手向伊面前横两横又作么生天堂未就地狱先成。

　　育王光云高提祖印独耀寰中大启洪炉烹凡煆圣非兴化不能验同参非同同参不能见兴化直得主宾互换照用双行且道那里是兴化将手向伊面前横两横处这里明得临济一宗扫土而尽脱或未然卓拄杖一下金镞惯调曾百战铁鞭多力恨无仇。

　　师在临济为侍者因济问新到什么处来僧云銮城济云有事相借问得么僧云新戒不会济云打破大唐国觅个不会底也无参堂去时师续问济适来新到是成褫他不成褫他济云我谁管你成褫不成褫师云和尚只解将死雀就地弹不解将一转语盖覆却济云你又作么生师云请和尚作新到济遂云新戒不会师云却是老僧罪过济云你语藏锋师拟议济便打至晚济又云我今日问新到是将死雀就地弹就窠子里打及至你出得语又喝起了向青云里打师云草贼大败济便打。

　　师入堂见首座乃云我见你了也座便喝师打露柱一下便出座随后上去云适来触忤和尚礼拜未起师就地打一棒。

　　师因同光帝云朕收中原获一宝而未有人酬价师云略借陛下宝看帝两手引幞头脚示师师云君王之宝谁敢酬价帝大悦。

　　雪窦显云至尊所得只可傍观若非兴化作家往往高价酬却。

　　翠岩芝云兴化当时下一着可谓酩酊如今作么生断。

　　云峰悦云真不掩伪曲不藏直有眼底辩取。

　　黄龙心云兴化一期见机而作争奈埋没伊一朝天子当时若但向道蚌蛤之珠收得也无用处教伊向后别有生涯免得递相钝置而今若有人问又作么生酬价。

　　师有时召僧僧应喏师云点则不到或召僧僧应喏师云到则不点。

　　师因僧问四方八面来时如何师云打中间底僧礼拜师云大众兴化昨日赴个村斋半路遇卒风暴雨却去神庙里避得过。

　　续天童华云众中商量道向古庙里避得过是空劫已前自己又道便是他安身立命处殊不知腰缠十万贯骑鹤上扬州又云我见灯明佛本光瑞如此。

　　鄂州灌溪志闲禅师参临济济扭住师云领也济托开云且放你一顿师后住示众云我见临济无言语直至如今饱不饥。

　　续天童华云灌溪气宇如王被临济活埋在镇州城里十字街头当时若是光孝棒折也未放你在何故家肥生孝子国霸有谋臣。

　　灵隐岳云炉鞴之所钝铁尤多虽然如是不因夜来雁争见海门秋。

　　师因僧问久向灌溪到来只见沤麻池师云汝只见沤麻池要且不见灌溪僧云如何是灌溪师云劈箭急。

　　玄沙备云更学三十年未会禅。

　　幽州谭空和尚因有尼要开堂师云你有五障不用开堂尼云龙女成佛也有五障师云龙女现十八变你试变看尼云不是野狐精变个什么师便打。

　　镇州牧主后闻云和尚拄杖折那将此见解拟欲为人。

　　翠岩芝云且道尼具眼么只担得断贯索且作么生会。

　　定州善崔禅师升堂拈拄杖云出来打出来打时有僧出云崔禅聻师掷下拄杖便归方丈。

　　归宗一云作么生道得一语救得崔禅。

　　清凉钦云和尚且自救好是肯他不肯他。

　　五祖戒别云便推倒禅床。

　　续琅瑘觉云久经行阵者终不展枪旗。

　　云盖智云身挨白刃不惧死生也须是这僧始得崔禅为甚么当机放过要会么锦鳞已得休劳力收取[糸*系]纶归去休。

　　荐福行云崔禅上堂美则美矣善则未善何故大似放过这僧山僧即不然待这僧出众来向未开口已前与他痛棒若是皮下有血必然别有生涯。

　　龟峰光云崔禅布长蛇偃月大阵欲统四大部洲为一世界不是这僧搀旗夺鼓未免陷在虏庭且道坐筹帷幄镇静八方水乳和同风云会合一句作么生道若不蓝田射石虎几乎误杀李将军。

　　镇州万寿和尚兴保寿同参师一日去保寿寿坐不起师乃展坐具寿下禅床被师便坐却禅床寿乃归方丈闭却门师坐不起主事云和尚闭却门请库下吃茶师便归院寿明日却去复礼师还坐不起寿展坐具师亦下禅床寿乃坐却禅床师遂归方丈闭却门寿于侍者寮取灰围却方丈三道便归师开门见云我不与么他却与么。

　　桐峰庵主因僧问庵主在这里忽遇大虫来又作么生师便作大虫吼僧作怕势师乃大笑僧云这贼师云争奈我何。

　　雪窦显云是即是两个恶贼只解掩耳偷铃。

　　师因一僧至乃把住叫杀人杀人僧托开云叫唤作什么师云谁僧便喝师便打僧出外云且待且待师乃呵呵大笑。

　　虎溪庵主因僧来相看师总不顾僧云知道庵主有此机锋师乃弹指一下僧云是何宗旨师便打僧云知道今日落人便宜师云犹要棒吃在。

　　师因僧问庵主在这里得多少年也师云只见冬雕夏长总不记得僧云大好不记得师云汝道得多少年也僧云冬雕夏长聻师云闹市里虎。

　　襄州历村和尚因僧问如何是观其音声而得解脱师乃将火箸敲柴头问汝还闻么僧云闻师云谁不解脱。

　　云山和尚问僧甚处来僧云西京来师云将得西京主人公书来么僧云不敢通消息师云作家师僧天然有在僧云残羹馊饭谁人肯吃师云独阇黎不肯吃僧便作吐势师唤侍者扶出这病僧着僧便出去。

　　续昭觉勤云以往观来二俱作家节节勘证二俱落草当时若有人截断葛藤不妨光前绝后还委悉么多虚不如少实。

　　师因僧来乃起身僧便出去师云得与么灵利僧喝云作这个眼目嗣法临济也大屈哉师云且望阇黎善传僧回首师喝云作这个眼目错判诸方名言便打。

　　覆盆庵主因僧从山下哭上师闭却庵门僧于门上画一圆相了只于门外立师从庵后出却于山下哭上僧喝云犹作这个去就在师便捶胸云可惜先师一场埋没僧云苦苦师云庵主今日被人谩也。

　　杉洋和尚问僧什么处来僧云江西来师竖起痒和子云江西还有这个么僧拓膝闲目师云东家厮儿却向西家使唤僧云有口不烦宾主说师云适来患聋而今患哑僧云买铁得金一场富贵师云客作无功未免逃避僧便行师云自累犹可莫累老僧僧却回礼拜师云若不漝么已后丧我儿孙。

　　定上座初参临济问如何是佛法大意济下床擒住师拟议济与一掌拓开师伫思傍僧云定上座何不礼拜师便礼拜起来浃背汗流从此省去。

　　师在镇州斋回到桥上歇有三人座主一人问如何是禅河深处须穷见底师擒住拟推向桥下去时二人座主连忙救云休休伊触忤上座且放伊师云不是这二座主从他穷到底。

　　师路次逢岩头雪峰钦山三人岩乃问甚处来师云临济岩云和尚万福师云顺世也岩云某甲三人特地去礼见和尚已归寂某甲等薄福不见和尚未审有何言句请上座举一两则师遂举临济一日示众云赤肉团上有一无位真人话岩头不觉吐舌钦山云何不道非无位真人被师擒住云无位真人与非无位真人相去多少速道速道岩头雪峰近前礼拜云这新戒触忤上座望慈悲且放师云若不是这两个老汉筑杀这尿床子。

　　奯上座因到百丈丈云阇黎有事相借问得么师云幸自非言何须譗𧫡丈云收得安南又忧塞北师擘开胸云与么不与么丈云要且难构要且难构师云知即得知即得。

　　仰山寂云若有人知此二人落处不妨奇特若辩不得大似日中迷路。

　　续蒋山勤云百丈独坐大雄峰顶咳嗽风生四方禅客望崖而退因甚奯上座到来直得弓折箭尽。

　　师到德山山才见便下绳床作抽坐具势师云这个且致忽遇心境一如底人来向伊道个什么即得不被诸方检责山云犹较昔日三步在别作个主人公来师便喝山不语师云塞却这老野狐咽喉。

　　沩山祐云奯公虽得便宜争奈掩耳偷铃。

　　续蒋山勤云奯公一喝宾主历然德山无语言遍天下沩山老子雪上加霜仔细检点将来总不可放过乃掷下拄杖。

　　宗门统要续集卷第九

　　音释

　　慑

　　(质涉切怖也)。

　　觑

　　(七虑切伺视也)。

　　𥉌[強-弓+目]

　　(𥉌都合切[強-弓+目]赤脂切)。

　　馊

　　(所鸠切饭坏也)。

　　镞

　　(作木切矢𨫢也)。

　　仇

　　(市流切与仇同)。

　　酩酊

　　(酩莫迥切酊音鼎酩酊醉甚貌)。

　　鞴

　　(蒲拜切吹火韦囊也)。

　　沤麻

　　(沤于候切渍也)。

　　聻

　　(尼止切指物貌)。

　　奯

　　(呼括切)。

　　譗𧫡

　　(譗竹洽切𧫡陟栗切)。

　　𨸰

　　(居六切曲岸水外曰𨸰)。
永乐北藏第 154 册 No. 1519 宗门统要正续集(第1卷-第12卷)


　　宗门统要续集卷第十　　　　　　倾一

　　宋建溪沙门宗永集元建康保宁禅寺住持沙门清茂续集

　　南岳下第六世

　　吉州资福如宝禅师(嗣仰山西塔穆)僧问古人拈锤竖拂意旨如何师云古人与么那僧云拈锤竖拂又作么生师便喝出。

　　云门偃云古人是什么眼目有僧云和尚与么驴年会么门乃召僧云来来僧近前门以拂子蓦口打。

　　师因陈操尚书来便画一圆相陈云弟子与么来早是不着便更画圆相师于中着一点陈云将谓是南番舶主师便归方丈闭却门。

　　雪窦显云陈操只具一只眼。

　　沩山喆云资福虽是本分炉鞴争奈陈操是煆了精金诸人要识资福么等闲抛一钓惊动碧波龙。

　　师示众云隔江见资福刹竿便回去脚跟下也好与三十棒岂况过江来时有僧才出师云不堪共语。

　　鸽湖和尚初开堂资福闻乃寄袜样与师师遂书火字封回福见皱眉久不语鹿苑和尚画一圆相师云拘尸罗国亲行此令。

　　郢州芭蕉慧情禅师(嗣南塔涌)示众云你有拄杖子我与你拄杖子你无拄杖子我夺却你拄杖子。

　　沩山喆云大沩即不然你有拄杖子我夺却你拄杖子你无拄杖子我与你拄杖子大沩既如是诸人还用得也未若人用得德山先锋临济后令若也用不得且还本主。

　　续投子青云人无远虑必有近忧。

　　天童觉云你有则一切有你无则一切无自是当人与夺干芭蕉什么事正漝么时作么生是你拄杖子。

　　宝峰文云大众见钱买卖莫受人瞒知么有利无利不离行市。

　　师示众云如人行次忽遇前面万丈深坑背后野火来逼两畔荆𣗥丛林若也向前则堕在深坑若也退后则野火烧身若也转侧则被荆𣗥林碍当与么时作么生免得若也免得合有出身之路若免不得堕身死汉。

　　师云我年二十八到仰山参见南塔见上堂云汝诸人若是个汉从阿娘肚里出便作师子吼解好么我于言下歇得身心便住经于五载。

　　汝州西院思明禅师(嗣宝寿治)问保寿云踏破化城来时如何寿云不斩死汉师云斩寿便打师连道十声斩寿连声打十棒趁出复云适来这个僧将赤肉抵他干棒有什么死急次有僧云某甲启和尚问话底僧在大觉处来两人同参在这里见解总与么恐已后委悉和尚法道须是趁出二人若不趁出已后难得人承嗣寿便趁出陈白者僧。

　　师因僧问学人有一问在和尚处时如何师云设有也斩为三假僧作礼师便休去会下有僧次见问话底僧遂云堂头和尚道即太煞道未了在问话僧便拽其僧到堂上云这僧不肯和尚语师云上座不肯老僧那僧云某甲不曾觉事亦不曾说师一时喝下僧到法堂又云说什么道即太煞道直下未了在僧又拽去师见云上座是不肯老僧僧云莫信这僧今日三度见伊风发师总趁下去。

　　师未住时在许州闻汝州南院出世元与同参遂特去才人事了云启和尚某甲无可人事自从许州来[(冰-水+〡)*ㄆ]得江西剃刀一柄上和尚南院云汝从许州来为甚却有江西剃刀师遂于南院手上掐一掐院云侍者[(冰-水+〡)*ㄆ]师以衣袖拂一拂便行南院云阿剌剌阿剌剌。

　　沩山喆云西院虽[(冰-水+〡)*ㄆ]得江西剃刀无处施呈直遇同参方始拈出如今还有[(冰-水+〡)*ㄆ]得者么试呈似山僧看如无寻常用个什么。

　　镇州第二世保寿和尚开堂日三圣乃推出一僧师便打圣云漝么为人非但瞎却这僧眼瞎却镇州一城人眼去在师便归方丈。

　　雪窦显云保寿三圣虽发明临济正法眼藏要且只解无佛处称尊当时者僧若是个汉才被推出便掀倒禅床直饶保寿全机也较三千里。

　　法眼益云什么处是瞎却人眼处。

　　五祖戒别保寿云千钧之弩不为鼷鼠而发机。

　　琅瑘觉云不是三圣争到今日虽然如是错会者多。

　　云峰悦云临济一宗扫地而尽因什么却到这里蓦拈拄杖云什么处去也。

　　沩山秀云保寿为将因何三圣却作中军可惜镇州一城人眼至今未辨东西然清议之排必有窃吹之处当时连三圣趁出必然救得镇州一城人眼。

　　沩山喆云保寿大似寰中天子来正行三圣塞外将军令正举还有不惜性命者么出来与老僧相见要断不平之事良久云横按镆鎁全正令太平寰宇斩痴顽。

　　续云居元云众中尽道此语奇特大似韩獹逐块殊不知保寿正贼不识误罪平人这僧有理不伸至今受屈承天欲断不平之事拈拄杖云要为天下宗师此棒别有分付。

　　黄龙新云保寿见机而作其奈三圣不甘直饶甘去未免瞎却镇州一城人眼。

　　泐潭唯云三圣成褫保寿出世好则甚好要且只得一橛。

　　昭觉勤云保寿大似毒龙搅海雨似盆倾三圣虽然雷震青霄未助得威光一半在可中有个直下承当底非但瞎镇州一城人眼瞎却天下人眼去在。

　　天童华云丛林中商量尽道保寿三圣是作家炉韛本分钳锤有甚交涉殊不知二大老被这僧一拶直至如今扶不起今日莫有为二老雪屈底么出来与明果相见有么蓦拈拄杖掷下云龙蛇易辨衲子难瞒。

　　天童杰云二尊宿美则美矣若要扶临济正宗每人合吃一顿棒在且道那里是欠处具择法眼者试定当看。

　　东禅观云众中商量道三圣有奔流度刃之作向平地上涌波澜保寿用疾焰过风之机向虚空里轰霹雳二大老各出只手扶竖临济正法眼藏与么说话要作临济儿孙且缓缓性空道蚊子如何擎大柱藕[糸*系]焉可拄须弥若是临济正法眼藏端的向二人边灭却。

　　灵隐岳云大凡扶竖宗乘须是顶门眼正肘后符灵二尊宿等闲一挨一拶直下发明临济心髓只是不知性命总在这僧手里还有人检点得出么。

　　镇州大悲和尚(嗣三圣然)因僧问除上去下请师便道师云我开口即错僧云与么则真是学人师也师云今日向弟子手中死。

　　庐州澄心旻德禅师(嗣先大觉)因问兴化学人有一问在和尚处时如何兴化于绳床右边拍一拍师便喝化又左边拍一拍师又喝便归众化云旻德较却兴化二十棒虽然如是旻德会若是小可衲僧一棒也较不得。

　　庐州大觉和尚因僧问牛头未见四祖时如何师云有恁么畜生无所知僧云见后如何师云无恁么畜生有所知。

　　汝州宝应颙禅师(亦曰南院嗣兴化樊)因僧问赤肉团上壁立千仞岂不是和尚与么道师云是僧便掀倒禅床师云你看这瞎汉乱做僧拟议师便打出。

　　续径山杲云吾今为汝保任此事终不虚也。

　　天童华云也是勾贼破家若非这僧敢捋虎须争见南院汗马功高虽然如是山僧更资一路赤肉团上壁立千仞若有僧出劈脊便打何故杀人刀活人剑具眼者看。

　　鼓山永云电光影里缁素区分纤毫不犯总教灭门。

　　灵隐岳云这僧一味小心大胆南院也是养子之缘。

　　师问僧近离甚处僧云襄州师云来作什么僧云特来礼拜和尚师云恰遇宝应老汉不在僧便喝师云向你道不在又喝作么僧又喝师拈棒僧拟议师便打僧礼拜师云这棒本分是你打我我且打你要者话行瞎汉参堂去。

　　师因僧问从上诸圣向甚处去师云不上天堂即入地狱僧云和尚又作么生师云还知宝应老汉落处么僧拟议师以拂子蓦口打复唤近前云令合是汝行又打一拂子。

　　雪窦显云令既自行且拂子不知来处雪窦道个瞎且要雪上加霜。

　　黄龙心云然则白圭之玷犹尚可磨病在膏肓亦宜救疗这僧今既在手为什么不行过在甚处。

　　续径山杲云权衡临济三玄三要须还他南院始得雪窦为什么却道拂子不知来处妙喜道个瞎且要两得相见。

　　东禅观云令合是这僧行为什么却自行懵底便道拂子在南院手里若与么非唯自抑威光亦乃不识南院性空道南院令虽自行要且打这僧不着。

　　师因僧参乃云败也师遂引杖向其僧面前僧无语师便打数棒。

　　云峰悦云这僧顶上有光不知脚下有漆且作么生会直饶你十字纵横朝打三千暮打八百。

　　师一日升堂云诸方只具啐啄同时眼不具啐啄同时用时有僧便问如何是啐啄同时用师云作家不啐啄啐啄同时失僧云此犹未是某甲问处师云汝问处作么生僧云失师乃打僧不肯。

　　翠岩真云运筹帷幄决胜千里南院虽则全机受敌其奈土旷人稀。

　　沩山喆云南院高提祖印纵夺当机这僧善能当机抗敌争奈力竭计穷如今还有本色衲僧么出来与大沩相见不图鼓舞扬声贵要宗风不堕有么有么如无大沩今日大似索战无功。

　　续净因成云全军制胜草偃风行南院如师子搏兔亦全其力。

　　其僧后于云门会下闻二僧举此话一僧云当时南院棒折那其僧忽契悟遂奔回省觐值师巳圆寂僧乃谒风穴穴一见认得便问上座便是当时问先师啐啄话底么僧云是穴云你当时作么生僧云某甲当时如在灯影里行穴云汝会也。

　　琅瑘觉云只解竖降旗不解夺剑㦸。

　　翠岩真出风穴语云当时待这僧拟议祗对以坐具劈口摵。

　　沩山喆云大小风穴却将恶水泼人大沩即不然问你当时作么生待云某甲当时如灯影里行先师肉犹暖在你作这个见解以拄杖打下法堂免见孤他南院。

　　续东禅观云扶南院门风还他风穴诸方往往道伊肯这僧殊不知这僧被伊推在万丈坑里。

　　太行山禅房院克宾禅师因兴化一日云克宾维那尔不久为唱导之师师云不入者保社化云会了不入不会不入师云总不与么化便打乃云克宾维那法战不胜罚钱五贯设饡饭一堂至明日兴化自白槌云克宾维那法战不胜不得吃饭即便趁出院。

　　雪窦显云克宾要承嗣兴化罚钱出院且致却须索取这一顿棒始得且问诸人棒既吃了作么生索得雪窦要断不平之事今夜与克宾雪屈以拄杖一时打散。

　　黄龙南云克宾失钱遭罪有理难伸兴化以刚决柔未足观也。

　　云峰悦云路遥知马力岁久辨人心。

　　沩山喆云兴化令虽行大似以势欺人克宾一期输机争奈千古声光不坠且道利害在甚处若不沙场经久战揭天犪鼓丧红尘。

　　续白云端云丛林自古至今尽道克宾知恩方解报恩恁么说话可谓埋没古人土上加泥且作么生见得克宾维那要会么虽为兴化烧香要且自熏天炙地。

　　云居舜云大冶精金应无变色其奈兴化令行太严不是克宾维那也大难承当若是如今泛泛之徒翻转面皮多少时也。

　　径山杲云云居拗曲作直妙喜道要作临济烜赫儿孙直须翻转面皮始得。

　　天童华云大小雪窦与克宾维那雪屈要且无合杀资寿尼妙总云重赏之下必有勇夫。

　　守廓侍者因华严上堂云今日赐卿无畏若是临济德山高亭大愚鸟窠船子儿孙不用如何若何便请单刀直入华严与你证据师便出作礼起便喝严亦喝师又喝严又喝师礼拜起云大众看这汉一场败阙又喝一喝拍手归众华严归方丈时风穴为维那上去问讯严云浙客叵耐这守廓今日把老僧扭势如今集众打一顿趁出穴云趁他迟况是和尚言过道单刀直入岂不是言过他是临济儿孙本分与么作用严方息怒穴下来与师说前来事意师云你着甚来由劝这老汉我未问前早要棒吃得我这话行如今不打我拓却我这话不行穴云此话巳行也。

　　师到鹿门一日后架见楚和尚与数僧道话次鹿门下来问楚和尚你终日披披搭搭作什么楚云和尚见某甲披披搭搭那门便喝楚亦喝两家总休去师云诸上座你看这两个瞎汉随后便喝门归方丈却令侍者请师上来云老僧适来共楚阇黎宾主相见什么处败阙师云转见病深门云老僧自见兴化来便会也师云和尚到兴化时某甲为侍者记得与么时语门云请举看师遂举兴化问和尚甚处来和尚云游五台山来兴化云还见文殊么和尚便喝兴化云我问你还见文殊又恶发作什么和尚又喝兴化不语和尚作礼兴化至明日教某甲唤和尚待问和尚和尚早去也兴化上堂云你看这个僧檐一条断贯索向南去也巳后也道见兴化来师云今日公案恰似与么时底门云兴化当时为甚无语师云知和尚不会宾主语所以不语明日教某甲唤和尚拟待持论和尚早去了也鹿门明日特为煎茶晚参告众云夫参学龙象直须子细入室决择不得容易绰得个语便以为极则道我灵利只如山僧当初见兴化时认得个动转底见人道一喝两喝便休以为佛法也今日被明眼人觑破却成一场笑具图个什么只为我慢无明不能回转亲近上流赖得明眼道人不惜身命对众出来为鹿门老汉证据实谓此恩难报何故兴化云直饶你喝得兴化上三十三天却扑下来一点气也无款款地苏息起来向你道未在何故如此兴化未曾向紫罗帐里撒真珠与你诸人在干虚空里胡喝乱喝作什么真谓药石之言道流难信如今直须明辨取岂不庆快平生参学事毕。

　　师曾问德山从上诸圣向什么处去山云作么作么师云来点飞龙马跛鳖出头来山休去明日浴出师过茶与山山抚师背一下云昨日公案作么生师云这老汉今日方始瞥地。

　　雪窦显云然精金百炼须要本分钳锤德山既以巳妨人这僧还同受屈以拄杖画一画云适来公案且致从上诸圣什么处去大众拟议一时趁出。

　　黄龙南云德山持聋作哑虽然暗得便宜廓公掩耳偷铃争奈傍观者哂。

　　沩山喆云若不登龙门焉知沧海宽直饶浪激千寻争奈龙王不顾。

　　续云居元云大凡一宾一主须是知音同死同生方堪受敌廓侍者独立于悬崖石上翻身倒捋虎须周金刚安坐于大海波心背手逆擒鳞角在檀特山前列阵向占波国里争锋分明有输有嬴且道谁得谁失请诸人断看。

　　灵隐岳云前面是悬崖万仞后面是触刃当锋如何入得德山门。

　　际上座(嗣克符道者)到洛京因朱行军设斋入堂内顾视上下云直下是与么行香口不住道至师前师云直下是个什么军便喝师云行军幸是会佛法人恶发作么军云唤作恶发即不得师便喝军云钩在不疑之地师又喝行军斋了请师说话僧录云启行军适来争容得这僧喝太甚无礼军云若是你诸人喝某甲有剑在录云某甲一队紫布袋不会须是他晖长老始得师云若是南禅长老未梦见在。

　　续天童华云行军拈出倚天长剑这僧披襟敢冲白刃虽然两不相伤争奈二俱弄险。

　　教忠光云朱行军傍若无人这僧搀行夺市虽然钩在不疑之地争奈二俱失利且道甚处是失利处喝一喝。

　　南岳下第七世

　　郢州兴阳清让禅师(嗣芭蕉清)僧问大通智胜佛十劫坐道场佛法不现前不得成佛道时如何师曰其问甚谛当僧云既是坐道场为什么不得成佛道师曰为伊不成佛。

　　郢州兴阳归静禅师(嗣西院明)初参西院便问拟问不问时如何院便打师良久院云你若唤作棒则眉须堕落师于言下契悟。

　　保福展云虽然如是你眉毛有几茎。

　　续开福宁云诸禅德还知么这僧却有䧟虎之机西院不觉投他深阱若人辨得亲佩毗卢印当阳捋虎须其如见解未圆棒头有眼明如日要识真金火里看。

　　汝州风穴延沼禅师(嗣南院颙)在郢州衙内升座云祖师心印状似铁牛之机去即印住住即印破只如不去不住印即是不印即是时有卢陂长老出问某甲有铁牛之机请师不搭印师云惯钓鲸鲵澄巨浸却嗟蛙步𩥇泥沙卢陂伫思师喝云长老何不进语陂拟议师打一拂子云还记得话头么试举看陂拟开口师又打一拂子牧主云佛法元来与王法一般师云太守见个什么道理牧主云当断不断返招其乱师便下座。

　　师初到南院便问入门须辨主端的请师分(一本分上一句作主家语)院以左手拍膝一下师便喝院以右手拍膝一下师亦喝院举左手云这个且从阇黎举右手云这个作么生师云瞎院遂拈拄杖师云作什么夺棒却打和尚莫言不道院掷下拄杖云今日被这黄面浙子钝置一上师云大似持钵不得诈道不饥院云阇黎莫曾到此间么师云是何言欤院云好好借问师云也不得放过院云且吃茶。

　　续灵隐岳云嗄也甚奇怪一个秃苕帚一个破粪箕榼𣜂堆头也用得着未免钝置门风若据令而行总欠一着。

　　师上堂云若立一尘家国兴盛野老颦蹙不立一尘家国丧亡野老安怗于此明得阇黎无分全是老僧于此不明老僧即是阇黎阇黎与老僧亦能悟却天下人亦能迷却天下人要识阇黎么左边拍一拍云这里即是要识老僧么右边拍一拍云这里即是。

　　云门偃云这里即易那里即难。

　　琅瑘觉云杓卜听虚声。

　　续白云端云大众立即是不立即是良久云心不负人面无惭色拍禅床一下。

　　五祖演举了云山僧即不然若立一尘法堂前草深一丈不立一尘锦上铺花何也不见道九九八十一穷汉受罪毕才拟展脚眠蚊虫獦蚤出。

　　天童华云大小风穴不会转身句。

　　灵隐岳云大小风穴醋气犹在何故始作翕如也纵之纯如也皦如也绎如也以成喝一喝。

　　师示众云昔世尊以青莲目顾视迦叶正当与么时且道说个什么若道不说而说又是埋没先圣且道说个什么念法华便下去侍者入室请益云念法华为甚不祗对和尚师云念法华会也次日念法华与真园头同上侍次师云作么生是世尊不说说真园头云鹁鸠树头鸣意在麻畬里师云你作许多痴福作什么何不体究言句又问念法华你作么生念云动容扬古路不堕悄然机师云你何不看念法华下语。

　　师因僧问语默涉离微如何通不犯师云常忆江南三月里鹧鸪啼处百花香。

　　雪窦显云曾有人问我对他道劈腹剜心又且如何复云因风吹火别是一家伤鳖恕龟必应有主。

　　沩山秀云江南佳景诚合如之千载观光添人性𢤁傥或不尔来年更有新条在恼乱春风卒未休。

　　续鼓山圭云且道是犯不犯。

　　南华昺云风穴入林不动草入水不动波眼睛里倒卓须弥眉毛里横安世界毕竟落在甚处只许老胡知不许老胡会。

　　云居元云且喜天下太平西禅需举雪窦语了云二老汉一人如三春和煦一人如雪上加霜虽则来机不昧纵夺可观其奈未出这僧所问曾有僧问祥云向伊道泥牛吼处千花秀木马嘶时万木秋复云师子频申象王回顾三千年后和泥合水莫道见祥云来。

　　东林颜举雪窦语了云大众还会么寰中天子来塞外将军令。

　　师问怀本上座云有事借问得么本云不可惜口去也师云不惜口即道本拟议师便打又问第二人莫道得么僧云道什么师又打又问第三人云三人同行必有我师作么生是我师僧云见参礼次师亦打云过这边立复云将头不猛误累三军瞎汉参堂去本至明日上堂头亲近云某甲夜来有甚么过便蒙赐棒师云你要会么以手左边一拍云这里是祖师意以手右边一拍云这里是教意还会么本不肯便去后到颖桥安上座处举前话安云风穴棒折那本云上座臂腕终不向外曲安云你会风穴道这里是祖意教意么非唯你不会直饶白兆老口赫赤地教他举也举不得。

　　南岳下第八世

　　汝州广慧真禅师(嗣风穴沼)因风穴问会昌沙汰时护法善神向什么处去师云常在阛阓中要且无人见穴云你彻也。

　　续径山杲云汝道风穴自彻也未。

　　汝州首山省念禅师(亦住宝)因拈竹篦示众云汝诸人若唤作竹篦则触不唤作竹篦则背汝诸人且唤作什么叶县省和尚在会下乃近前掣得折作两截抛向阶下却云是什么师云瞎县便设礼。

　　师问僧与么来者是什么人僧云问者是阿谁师云老僧僧便喝师云向你道是老僧又恶发作么僧又喝师云恰遇棒不在手僧云草贼大败师云今日又似得便宜又似落便宜。

　　南岳下第九世

　　隋州智门罕禅师(嗣首山念)因为北塔僧使点茶次师乃起自揖僧使近上座僧使云鹞子头上争敢安巢师云棒上不成龙随后打一坐具僧使茶后近前云适来却成触忤和尚师云江南杜禅客觅什么第二碗。

　　汝州仁王评禅师问首山如何是佛法大意山便喝师便礼拜山拈棒师云和尚勿世界那山掷下棒云明眼人难瞒师云草贼大败并州三交嵩禅师问僧你是迦叶门前客祇园会里人僧云今日特来礼拜和尚师云洎合不问阇黎僧便喝师云错僧又喝师云放你三十棒僧云许和尚具一只眼师云吃棒了呈款。

　　师问僧甚处来僧云潞府师云潞府米作么价僧云和尚试道看师云不解作客劳烦主人库下吃茶去。

　　潭州神鼎諲禅师举南泉道我十八上便解作活计赵州道我十八上便解破家散宅师云你道破家散宅底好解作活计底好初心底人且取前语久参先德直须破家散宅更有一言万里崖州。

　　襄州石门蕴聦禅师曾到大阳延和尚处阳问近离甚处师云襄州阳云作么生是不隔底句师云和尚住持不易阳云且坐吃茶师便参众去侍者问和尚适来新到祗对和尚住持不易和尚为甚教且坐吃茶阳云我献他新罗附子他酬我舶上茴香你自去问他有语在侍者请吃茶问师意旨如何师云真金不博鍮。

　　汝州叶县省禅师问僧云日暮投林朝离何处僧云某甲不曾学禅师云生身入地狱。

　　明教宽代云钥𢁈在和尚手里。

　　师因僧问诸余即不问如何是今日施设师云有你瞎驴汉在僧云与么则打鼓弄琵琶师云捺胄放屁声。

　　云峰悦云然则一期倚势欺人其奈事不孤起叶县老人失却一只眼还有人检点得出么你若检点得出云峰分半院与你若检点不得良久云横按镆鎁全正令太平寰宇斩痴顽。

　　师问僧近离甚处僧云襄州师拽童子掴一掴便喝出去(或曰首山)。

　　汾州善昭禅师示众云识得拄杖子行脚事毕。

　　云峰悦拈拄杖云这个岂不是拄杖那个是你行脚事复云楖𣗖横挑不顾人直入千峰万峰去。

　　沩山喆乃拈拄杖云这个是拄杖子那个是行脚事直饶向这里见得于衲僧门下只是脱白沙弥若也不识且向三家村里东卜西卜忽然卜着也不定。

　　续泐潭澄云识得拄杖子入地狱如箭射。

　　灵隐岳云汾阳虽是开口见胆未免落在第二头蓦拈拄杖云这个不得唤作拄杖子漆桶参。

　　南岳下第十世

　　杨亿侍郎(见广慧琏)问广慧云承和尚有言一切罪业皆因财宝所生劝人疏于𧴫宝而况南阎浮提众生以财为命邦国以𧴫宝聚人教中有财法二施何得劝人疏于财宝慧云幡竿头上铁龙头侍云海坛马子似驴大慧云楚鸡不是[舟-(白-日)]山凤侍云佛灭二千年比丘少惭愧。

　　侍郎因慈明为唐明长老驰书至侍云对面不相识千里却同风慈明云某甲奉院门请侍云真个谩语明云前月离唐明侍云适来悔伸一问明云作者侍便喝明云恰是侍又喝明以手面前画一画侍吐舌云龙象龙象明云是何言欤侍唤客司点茶元来是自家屋里人明云也不消得吃茶了侍又问如何是上座为人一句明云切侍云长裙新妇拖泥走明云谁得似学士侍云作家作家明云放你三十棒侍以手拍膝云这里是甚所在明拍手一下云也不得放过侍乃呵呵大笑侍郎又问专使还记得唐明当初悟底因缘么明云也曾亲见举来侍云请不吝慈悲明便举昔有僧问首山如何是佛法大意山云楚王城畔汝水东流侍云只如楚王城畔汝水东流意旨如何明云水上挂灯毬侍云与么则孤负他古人去也明云侍郎疑则别参侍云三脚虾䗫飞上天明云一任𨁝跳侍乃大笑。

　　侍郎因慈明住旬日乃辞侍云某甲有一句语寄与唐明得也无明云明月照见夜行人侍云却不相当明云更深由自可日午始愁人侍云开宝寺前金刚为甚数日汗出明云知侍云上座临行岂无为人底句明云重叠关山路侍云与么则某甲随上座去唐明也明嘘一声侍云真师子儿大师子吼明云放过又扶来侍云适来失脚跶倒又得家童扶起明云有什么了期侍呵呵大笑。

　　都尉李文和公(讳遵勖见石门聦禅师)因肃国大长公主生辰就宅命谷隐石霜叶县三大禅师演法末当叶县禅师始登座以拄杖就膝拗折掷地便下座文和公笑曰老作家手段终别县云都尉亦不得无过。

　　都尉临薨时膈胃𨅶热因尼道坚就枕问云都尉众生见劫尽大火所烧时切要照管主人公尉云大师与我煎一服药来尼无语尉云这师姑药也不会煎投枕而去。

　　都尉问慈明禅师云我闻西河有金毛师子是不明云都尉甚处得这消息来尉便喝明云野犴鸣尉又喝明云恰是尉乃拍手呵呵大笑明过数日乃辞都尉问如何是临行一句明云好自将息尉云与么则不异诸方也明云都尉见处又作么生尉云放你三十棒明云与么则专为流通去也尉喝一喝拍手一下明云瞎尉云好去明云诺诺。

　　都尉因坚上座来辞次尉问云近离上党得届中都方接麈谈遽回虎锡指云屏之翠峤访雪岭之清流未审此处彼处的的事作么生坚云利剑拂开天地静霜刀才举斗牛寒尉云恰值今日耳聩坚云一箭下双雕尉云上座为什么着鞋睡坚以衣袖一拂尉低头云今日可谓降伏也坚云普化出僧堂。

　　靳州龙华晓愚禅师(嗣汾州昭)到五祖戒和尚处戒问不落唇吻一句作么生道师云老老大大话头也不照顾戒便喝师亦喝戒拈棒师拍手下去戒云阇黎阇黎且住话在师将坐具搭肩上更不回首直出去。

　　湖州天圣泰禅师(时谓泰河东)到琅瑘瑘问云埋兵掉斗未是作家匹马单枪便请相见师指瑘云将头不猛带累三军瑘打一坐具师亦打一坐具瑘接住云适来一坐具是山僧令行上座一坐具落在什么处师云伏惟尚飨瑘托开云五更侵早起更有夜行人师云贼过后张弓瑘云且坐吃茶。

　　舒州海会山齐举禅师曾到琅瑘瑘乃问上座近离甚处师云浙江瑘云船来陆来师云船来瑘云船在甚处师云步下瑘云不涉程途一句作么生道师云杜撰长老如麻似粟便下去瑘乃问侍者此是什么人者云举上座瑘云莫是举师叔么当时先师教我寻见伊遂亲下堂问上座莫便是举师叔莫怪某甲适来相触忤师便喝复问长老甚时到汾州瑘云恁么时师云我在浙江时早闻你名元来见解秪如此何得名播寰海瑘乃作礼。

　　舒州琅瑘觉禅师一日升堂有僧出画一圆相师乃打云道道僧云不道不道师又打云道道僧云三世诸佛不离于此师又打唤维那抽单趁出院师却升座以手指僧云大众比丘犯波逸提山僧入地狱。

　　潭州石霜楚圆禅师冬日榜示僧堂前作此相。

　　　　<PIC>P154p0813_01.gif</PIC>
　　若人识得不离四威仪中
首座一见乃谓众云和尚今日放参。

　　师问显英首座近离甚处座云金銮夏在甚处座云金銮去夏在甚处座云金銮前夏在甚处座云金銮先前夏在甚处座云和尚何不领话师云我也不会勘得你教库下供过奴子来勘且点一碗茶与你湿口。

　　师问僧近离甚处僧以手向面前画一画师云是何言欤僧便喝师云作什么僧拍手一下便行师云瞎汉乱做作什么以坐具直打下法堂。

　　师问僧近离甚处僧云云过青山绿师云着忙作什么僧云雁过水声凄师便喝僧亦喝师便打僧亦打师云看这瞎汉本分打出三门外念你是新到且坐吃茶去。

　　师或时方丈内安一盆水上劄一口剑下面着一緉草鞋膝上横按拄杖入门便指拟议便打(有本小差)。

　　续天童华云我当时若见便去左耳边低声地下一转语待他贪观天上却与一指拟议㧞剑便斩蓦拈拄杖下座大众一时赶散。

　　师在众时到芝和尚寮芝坐间开合子烧香次师问作么生烧芝便放香罏中烧师云讶郎当汉又恁么去也。

　　南岳下第十一世

　　袁州杨岐会禅师(嗣慈明圆)因慈明忌日至真前以两手捏拳向头上作角势次以坐具画一画复画一圆相方乃烧香次作女人拜首座云休捏怪师云首座作么生座云和尚捏怪师云兔子吃牛你。

　　洪州翠岩可真禅师在归宗南和尚会为首座时归宗问承首座常将女子出定语为人是不师云无宗云奢时不俭俭时不奢为甚道无师云若是本分衲僧也少他盐酱不得宗却回首唤侍者报典座明日只煮白粥。

　　师一日见堂中首座不吃食令侍者去问讯首座至晚间自上方丈陈谢师云法身不安色身不安座云早来承侍者相问师云泥里洗土块座云和尚常用此机师云夜来天帝释冠子为什么落地座无对师云南山起云北山下雨遂喝出。

　　师因黄国博问百丈华长老既是百丈为什么却短小华云今日好天晴黄不契却请师代语结缘师云但问将来黄再问师云须弥南畔把手同行黄伫思却问意旨如何师云蚊子上铁牛黄又伫思云不会请和尚为某甲说师云你离却妻子来老僧为你说黄云秪如和尚还行得么师云上蓝寺里送客一日行百十遭。

　　洪州黄龙南禅师住归宗日因化主回升座示众云有五种不易一施者不易二化者不易三变生为熟者不易四端坐吃者不易且道第五不易是什么人良久云聻便下座时翠岩真和尚为首座藏主续问第五不易是谁真云脑后见腮莫与往来。

　　右南岳下至一十一世共二百四十八人见录机缘总五百五十三则余俟好事者采摭续之。

　　宗门统要续集卷第十

　　音释

　　鞴

　　(薄迈切吹火韦囊也)。

　　沩

　　(俱为切)。

　　漝

　　(时及切)。

　　掏

　　(乞洽切)。

　　镆鎁

　　(镆末各切鎁音耶镆鎁剑名)。

　　獹

　　(笼都切韩獹犬也)。

　　𥚚

　　(陈知切)。

　　拶

　　(于葛切逼拶也)。

　　捋

　　(力活切手捋也)。

　　犪

　　(渠龟切似牛一角皮可冒鼓)。

　　叵

　　(普火切不可也)。

　　搊

　　(楚尤切手搊也)。

　　㔃

　　(租悦切断也)。

　　鲵

　　(研奚切鲸鲵鱼名)。

　　𩥇

　　(陟扇切马土浴也)。

　　颦蹙

　　(颦毗宾切蹙子六切颦蹙眉攒也)。

　　獦

　　(音葛)。

　　畬

　　(诗车切田也)。

　　𢤁

　　(苏到切狂疏貌)。

　　屁

　　(匹弃切气下泄也)。

　　楖𣗖

　　(楖音即𣗖音栗楖𣗖木名)。

　　泐

　　(历德切)。

　　拗

　　(于绞切手拉也)。

　　膈

　　(各核切胸膈也)。

　　緉

　　(力让切履两枚也)。

　　捏

　　(乃结切握也)。
永乐北藏第 154 册 No. 1519 宗门统要正续集(第1卷-第12卷)


　　宗门统要续集卷第十一(上)　　　　　倾二

　　宋建溪沙门宗永集元建康保宁禅寺住持沙门清茂续集

　　六祖大师嗣法

　　吉州青原山行思禅师问石头尔从甚处来头云曹溪师乃拈拂子云曹溪还有这个么头云非但曹溪西天亦无师云子莫曾到西天不头云若到即有也师云未在更道头云和尚也须道取一半莫全靠希迁师云不辞向汝道恐巳后无人承当。

　　师令石头驰书与南岳大慧禅师乃云回日与子个鈯斧住山去石头到彼便问不慕诸圣不重己灵时如何慧云子问太高生何不向下问将来头云宁可永劫受沉沦不从诸圣求解脱便归师问子返何速书信达不头云信亦不通书亦不达乃举前话复云去日蒙和尚许个鈯斧子而今便请师垂下一足石头便作礼。

　　玄沙备云大小石头被大慧推倒至今起不得。

　　雪窦显云石头洎担板过却又云大小大慧不解据令。

　　翠岩芝云思和尚垂足石头礼拜要且不得斧子且道后来使个什么。

　　黄龙南云石头虽然善能驰达不辱宗风其奈逞俊太忙不知落节既是落节回来因什么得斧子。

　　师因僧问如何是祖师西来意师云又恁么去也僧又问近日有何言句乞师一两则师云近前来僧近前师云分明记取。

　　青原下第一世

　　南岳石头希迁禅师(嗣青原思)一日因思和尚云有人道岭南有消息师云有人不云云思云若与么大藏小藏从何而来师云尽从这里去。

　　师因药山问三乘十二分教某甲粗知尝闻南方直指人心见性成佛实未明了伏望和尚慈悲指示师云与么也不得不与么也不得与么不与么总不得汝作么生山伫思师云子因缘不在此江西有马大师子往彼去应为汝说山至彼准前请问马师云我有时教伊扬眉瞬目有时不教伊扬眉瞬目有时教伊扬眉瞬目者是有时教伊扬眉瞬目者不是山于是有省便作礼马师云子见个什么道理山云某甲在石头时如蚊子上铁牛马师云汝既如是宜善护持。

　　法云秀云石头好个无孔铁锤大似分付不着药山虽然过江西悟去争奈平地上吃交有什么扶策处具眼者试辨看。

　　续五祖演云老僧在众日闻兄弟商量道即心即佛也不得不即心即佛也不得若恁么说话敢称禅客殊不知古人文武兼备韬略双全山僧见处也要诸人共知只见波涛涌不见海龙宫。

　　大沩智云说什么在石头时如蚊子上铁牛只今又何曾吐露得出。

　　沩山果云前箭犹自可后箭射人深药山直饶恁么悟去也落第二月。

　　径山杲云好个话端阿谁会举举得十分未敢相许。

　　师问新到甚么处来僧云江西来师云见马大师不僧云见师乃指一橛柴云马师何似这个僧罔措却回举似马祖祖云汝见橛柴大小僧云没量大祖云汝甚有力僧云何故祖云汝从南岳负一橛柴来岂不是有力。

　　师垂示云言语动用没交涉时药山在会乃出云直得非言语动用亦没交涉师云这里针劄不入山云这里如石上栽花。

　　师因问思和尚云和尚自离曹溪什么年到此间思云我却不知你早晚离曹溪师云某甲不从曹溪来思云我亦知汝来处师云和尚幸是大人且莫造次。

　　师因大颠问古人云道有道无是二谤请和尚除师云一物亦无除个什么师却问大颠并却咽喉唇吻速道将来颠云无这个师云若与么汝即得入门。

　　青原下第二世

　　澧州药山惟俨禅师(嗣石头迁)久不升堂一日院主白云大众久思和尚示诲师云教打钟着大众方集师便下座归方丈院主续问和尚既许为大众说法为甚一言不施师云经有经师论有论师争怪得老僧。

　　雪窦显云可惜药山老汉平地上吃扑尽大地人扶不起。

　　琅瑘觉云药山下座不妨疑着及乎院主拶着失却一只眼。

　　翠岩芝云栾山下座院主当初怪不为说法可谓误他三军。

　　续荐福怀云药山还见院主么院主还见药山么三十年后遇著作家不得错举。

　　五祖演云虽然以巳妨人争奈贼身巳露诸人要识药山么闲持经卷倚松立笑问客从何处来。

　　开福宁云药山慎初护末佛眼难窥院主狭路相逢等闲蹉过。

　　雪窦宗云威音劫外携手谁肯同归十字街头掷金几人[跍-十+水]着敢问大众且道药山曾说不曾说若道曾说是谤药山若道不曾说是孤负药山且道毕竟为人在甚么处良久云须知云外千峰上别有灵松带雨寒。

　　天童杰举翠岩拈了云翠岩只具一只眼殊不知药山归方丈正是劳他三军资福先云药山竟归方丈却似个好人只被他轻轻一捏便见忘前失后。

　　师因僧问学人有疑请师决疑师云待晚间来为汝决至晚参众集师云今日要决疑僧何在僧便出来师下座把住云大众这僧有疑便与一推却归方丈。

　　翠岩芝云药山与么决疑土上更加泥虽然如是这僧也不得孤负药山。

　　续云居元云大小药山被这僧勘破。

　　师因僧问巳事未明乞师指示师良久云吾今为汝道一句亦不难只宜汝于言下便见去犹较些子若更思量却成吾罪过不如且各合口免相累及。

　　师一日问饭头你在这里多少时头云三年也师云我总不识你其僧不晓愤然而去。

　　师向手中书一佛字问道吾是什么道吾云佛字师云这多口阿师。

　　师寻常不许人看经一日自将经看僧问和尚寻常不许人看经为甚么却自看师云我只要遮眼僧云某甲学和尚得么师云你若看牛皮也须穿。

　　长庆棱云眼有何过。

　　续报慈遂云且道长庆会药山意不会药山意。

　　雪窦宗云真心不动教海澄明得用如如义天炳焕正恁么时且道是经是眼若向这里见得彻更不用循行数墨逐妄迷真其或未然牛皮穿透犹自可髑髅遍野几人知。

　　师因僧问平田浅草麈鹿成群如何射得麈中主师云看箭僧放身便倒师云侍者拖出这死尸僧便走师云弄泥团汉有什么限。

　　雪窦显云三步虽活五步须死。

　　续云居元云药山千钧之弩不为鼷鼠发机这僧带箭出门一死更不再活。

　　净慈昌云这僧趁得猢狲入他闹市药山骑个猛虎直上高山若作一处商量终是遭人检点。

　　师与道吾云岩游山次见两株树一荣一枯师乃问岩云枯者是荣者是岩云荣者是师云与么则灼然一切处光明灿烂去又问道吾吾云枯者是师云与么则灼然一切处放教枯淡去时高沙弥至师又问弥云枯者从他枯荣者从他荣师回顾云岩道吾云不是不是。

　　师因云岩出粪次乃问作什么岩云担粪师云那个聻岩云在师云汝来去为谁岩云替他东西师云何不教伊并行岩云和尚莫谤他师云不合与么道岩云如何道师云还曾担么。

　　师因看经次柏岩云和尚休猱人得也师卷却经云日头早晚岩云正当午也师云犹有这个文彩在岩云某甲无亦无师云汝煞聦明岩云某甲只恁么和尚尊意如何师云我跛跛挈挈百丑千拙且与么过。

　　师向云岩道与我唤沙弥来岩云唤他作什么师云我有个折脚铛子要伊提上挈下岩云与么则某甲与和尚共出一只手。

　　沩山喆云药山若不得云岩折脚铛子几成废器大沩折脚铛子也与诸人共出一只手何故且图古风不坠。

　　续天童华云药山道头云岩知尾虽然头尾相称要且不识羞耻。

　　师问僧年多少也僧云七十二也师云是年七十二那僧云是师便打。

　　曹山章云前箭犹自可后箭射人深时有僧问如何免得此棒师云正来既行诸侯避道。

　　师晚参云我有一句子待特牛生儿即向你道时有僧便出云特牛生儿也秪是和尚不道师唤侍者将灯来其僧便抽身入众。

　　洞山价云这僧会只是不肯礼拜。

　　清凉钦云特牛儿牸牛儿又代云双生。

　　续翠岩芝云我即不然特牛生儿也不向你道何故如此若向你道何处更有王老师。

　　投子青云且道甚处是这僧会底道理若道得可为这僧雪屈若道不得却被药山瞒。

　　浮山远云我有一句子待无舌人问即道。

　　昭觉勤云药山垂钓意在鲲鲸这僧吞钩三千激浪洞山眼正千里同风法灯重整枪旗再装甲胄夹山即不然有一句子威音巳前道与诸人了或有问明头合暗头合只向他道龙得水时添意气虎逢山色长威狞。

　　黄龙震云会么如人暗中书字字虽不成文彩巳彰文彩既彰点灯为甚不见不见道贼是小人智过君子。

　　师一日临斋院主报云打钟也请和尚上堂师云汝与我擎钵盂去主云和尚无手来多少时师云汝只是枉披袈裟主云某甲只与么和尚又如何师云我无这个眷属。

　　师问庞居士云一乘中还着得这个事么士云某甲秪管日求外合不知还着得么师云道居士不见石头得么士云拈一放一未是好手师云老僧住持事繁士珍重便出师云拈一放一的是好手士云好个一乘问宗今日失却也师云是是。

　　师坐次有僧问兀兀地思量什么师云思量个不思量底僧云不思量底如何思量师云非思量。

　　师问僧甚么处来僧云南泉来师云在彼多少时僧云粗经岁月师云与么则三十年后成一头水牯牛去也僧云某甲虽在彼中且不曾上他食堂师云口欱南风那僧云和尚莫错自有把𢁈箸人在。

　　师问云岩甚处来岩云百丈来师云百丈有何言句岩云有时示众云我有一句子百味具足师云咸即咸味淡即淡味不咸不淡是常味作么生是百味具足底句岩无对师笑云争奈目前生死何岩云目前无生死师云二十年在百丈俗气也不除。

　　师次日又问海兄更说甚么法岩云有时道三句外会取六句外省去师云且喜没交涉又问更说甚么法岩云有时升堂众集以拄杖打下复召大众众回首却云是什么师云何不早道岩于此有省。

　　师问僧甚么处来僧云湖南来师云洞庭湖水满也未僧云未师云许多时雨水为甚未满(有本谓马祖问僧)。

　　云岩晟代云湛湛地。

　　道吾智云满也。

　　洞山价云什么劫中曾增减来。

　　云门偃云只在这里。

　　师一日坐次石头来见乃问汝在这里作什么师云一切不为头云恁么即闲坐也师云若闲坐即为也头云汝道不为不为个什么师云千圣亦不识头乃有偈赞云从来共住不知名任运相将秪么行自古上贤犹不识造次凡流岂可明。

　　五祖戒云药山梦中说梦两重重。

　　师因遵布衲作殿主浴佛次师乃问汝秪浴得这个还浴得那个么遵云把将那个来师休去。

　　长庆棱云邪法难扶。

　　黄龙南云此二尊宿一出一入未见输嬴三十年后不得错举。

　　续天童华云遵布衲当时若是个汉待他道还浴得那个么拈起杓子劈面掷虽然也不得屈药山何故不入虎穴争得虎子。

　　师一日提笠子出云岩指云用这个作什么师云有处用岩云风雨来作么生师云盖覆着岩云他还受盖覆么师云虽然如是且无遗漏(或曰道吾)。

　　荆州天皇道悟禅师问石头云离却定慧以何法示人头云我这里无奴婢离个什么师云如何明得头云汝还撮得虚空么师云与么则不从今日去也头云未审汝早晚从那边来师云某甲不是那边人头云我早知汝来处师云和尚何以赃诬于人头云汝身见在师云虽然如是毕竟如何示于后人头云汝道阿谁是后人师从此有省。

　　师临迁寂日大众问疾师蓦召典座近前云会么座云不会师乃拈枕子抛于地上即便告终。

　　邓州丹霞天然禅师访庞居士门逢女子灵照洗菜次师问居士在不女子放下菜篮敛手而立师再问女子提起菜篮便行师遂回须㬰居士外还女子乃举似前话士云丹霞在么女子云去也士云赤土涂牛你(一本云这冤家子丧我门风)。

　　沩山喆云大小丹霞被居士女子勘破山僧当时若作丹霞但与呵呵大笑待他问长老笑个甚么却向道不是冤家不聚头。

　　续蒋山勤云丹霞从苗辨地灵照因语识人放下菜篮当处发生提起菜篮随处灭尽居士云赤土涂牛你屋里贩扬州且道毕竟如何各自散去免增话会。

　　师又一日访庞居士至门首相见师乃问居士在不士云饥不择食师云庞老在不士云苍天苍天便入宅去师云苍天苍天便回去。

　　师问僧甚处来僧云山下来师云吃饭了也未僧云吃饭了也师云将饭与汝吃底人还具眼么僧无对。

　　长庆棱问保福云将饭与人吃报恩有分为甚不具眼福云施者受者俱瞎庆云尽其机来还成瞎不福云道我瞎得么。

　　芭蕉彻云各具一得一失又代僧云争不足让有余又代霞云施受俱无利益。

　　汾阳昭代云若不上山争识丹霞。

　　续保宁勇代云今日被和尚勘破。

　　天童华云丹霞既巳龙头蛇尾长庆保福只得将错就错虽然二三老宿要且不知老僧落处具择法眼者试请辨看。

　　师因去马祖处路逢一老人与一童子师问公住何处老人云上是天下是地师云忽遇天崩地陷又作么生老人云苍天苍天童子嘘一声师云非父不生其子老人便与童子入山去。

　　续正觉显云上天下地不妨聦明苍天苍天随语生解是父是子褒贬分明嘘一声却较些子。

　　师因问庞居士昨日相见何似今日士云如法举昨日事来作个宗眼师云秪如宗眼还着得庞公么士云我在你眼里师云某甲眼窄何处安身士云是眼何窄是身何安师休去士云更道取一句便得此话圆师亦不对士云就中这一句无人道得。

　　续蒋山勤云是眼何窄是身何安昨日今日事无两般淮南两浙秋热春寒恁么会得也大无端三十年后莫受人瞒。

　　师一日与庞居士行次见一泓水士以手指云得与么也还辨不出师云灼然是辨不出士乃戽水泼师二掬师云莫与么莫与么士云须与么须与么师又戽水泼士三掬士云正与么时堪作什么师云无外物士云得便宜者少师不语士云谁是落便宜者。

　　师因过一院值凝寒于殿中见木佛乃取烧火向院主遇见诃责云何得烧我木佛师以杖子拨火云吾烧取舍利主云木佛何有舍利师云既无舍利更请两尊来烧院主自后眉须堕落。

　　续大宁宽因僧问丹霞烧木佛为甚院主眉须堕落宽云贼不打贫儿家。

　　投子青云不会作客劳烦主人。

　　保宁勇云院主眉须堕落即且置且道丹霞眉毛在也无若也见得与古佛同参若也不见切忌拨无因果。

　　宝峰文云丹霞烧木佛院主眉须落蓦拈拄杖云不是木佛掷下拄杖云谁敢烧你拟即眉须落不拟又且如何高声云行者拈起拄杖。

　　东禅岳云古人做处今人合知如展一面皂纛旗杀一有罪而天下咸服如其无罪法亦难施直饶千圣出头来安排一字也不得。

　　天童华云诸方商量道院主忽起疑心而致斯祸又云院主天寒不与丹霞火向致令烧却木佛遂乃眉须堕落殊不知院主买铁得金一场富贵。

　　灵隐岳云诸人要知么大小丹霞向深村里失却一只眼院主也是如虫御木偶尔成文光孝门下也无木佛得烧只有一星无烟火直是难近傍拟之则燎却面门诸人须是退步看蓦地冷灰里豆爆惊天动地直教佛祖救不得喝一喝。

　　潭州长髭旷禅师因石头问什么处来师云岭南来头云大𢈔岭头一铺功德成就也未师云成就久矣只欠点眼在头云莫要点眼么师云便请石头垂下一足师便作礼头云你见个什么便礼拜师云如红炉上一点雪。

　　雪窦显云无眼功德有什么点处。

　　续云居元云可惜劳而无功。

　　师因一僧至绕禅床一匝卓然而立师云若是石头法席一点也用不着僧又绕一匝师云却是漝么时不易道得个来处僧便出去师乃唤僧不顾师云这汉犹少教诏在僧却回云有一人不从人得不受教诏不落阶级师还许么师云逢之不逢逢必有事僧乃退身三步师却绕禅床一匝僧云不唯宗眼分明亦乃师承有据师打三下。

　　师问僧甚处来僧云九华山控石庵来师云庵中是什么人僧云马祖下尊宿师云名什么僧云不委他法号师云他不委你不委僧云尊宿眼在甚处师云若是庵主亲来今日也须吃棒僧云赖遇和尚放过某甲师云百年后讨个师僧也难得。

　　雪窦显云是则二俱作家要且只解收虎尾不能据虎头若使德山令行并须瓦解。

　　师因庞居士到见升座众集定士便出云各请自检好师便说士却于禅床右立时有僧问不触主人翁请师答话师云识庞公么僧云不识士便搊住其僧云苦哉苦哉僧无对士托开师少间却问适来这僧还吃拄杖不士云待伊甘始得师云居士只见锥头利不见凿头方士云恁么说话某甲即得外人闻之要且不好师云不好个甚么士云阿师只见锥头尖不见凿头利。

　　师因李行婆来乃问忆得在绛州时事么婆云非师不委师云多虚少实在婆云有甚讳处师云念你是女人放你拄杖婆云某甲终不见尊宿过师云老僧过在甚处婆云和尚无过婆岂有过师云无过底人作么生婆乃竖拳云与么总成颠倒师云实无讳处。

　　师一日见僧来乃擒住云师子儿野干属僧以手作拨眉势师云虽然如此犹欠哮吼在僧擒住师云偏爱行此一机师与一掴僧放下手拍三下师云若见同风僧汝甘与么不僧云终不由别人师作拨眉势僧云犹欠哮吼在师云料想不由别人。

　　潭州大川禅师因江陵有僧来参师云几时发足江陵府僧提起坐具师云特谢远来下去僧绕禅床一匝便出师云若不与么争知眼目端的僧抚掌一下云苦杀人洎合错判诸方师云甚得禅宗道理后僧举似丹霞霞云大川法道即得于我这里即不然僧云和尚此间作么生霞云犹较大川三步在僧礼拜霞云错判诸方者多。

　　洞山价云若不是丹霞也难分玉石。

　　潮州大颠和尚因石头问那个是汝心师云言语者是头便喝出经旬日间师复问前者既不是除此外何者是心头云除却扬眉瞬目将心来师云无心可得将来头云元来有心何言无心无心尽同谤师于言下有省。

　　师一日将痒和子廊下行逢一僧问讯次师以痒和蓦口打云会么僧云不会师云大颠老野狐不曾孤负人。

　　师因韩文公问和尚春秋多少师乃提起数珠示之云会么公云不会师云昼夜一百八公罔措归宅怏怏而已夫人乃问侍郎神思不怿复有何事公遂举前话夫人云何不进云昼夜一百八意旨如何公明日凌晨遂去门首乃逢首座座云侍郎入寺何早公云特去堂头通话座云堂头有何因缘开示公举前话座云侍郎怎生会公云昼夜一百八意旨如何座乃扣齿三下公复至堂头又进前语昼夜一百八意旨如何师亦扣齿三下公云信知佛法一般师云见什么道理乃云一般公云适来门首接见首座亦复如是师遂唤首座问适来祗对侍郎佛法是不首座云是师便打趁出院。

　　保福展云首座知前不知后大颠令不单行。

　　宗门统要续集卷第十一(上)

　　音释

　　鼷

　　(弦鸡切小鼠也)。

　　聻

　　(音你指物貌)。

　　你

　　(女蟹切乳也)。

　　嘘

　　(休居切吹也)。

　　戽

　　(荒故切抒水器)。

　　纛

　　(徒沃切皂纛军中大旗也)。

　　掴

　　(郭获切批打也)。

　　宗门统要续集卷第十一(下)　　　　　倾三

　　宋建溪沙门宗永集元建康保宁禅寺住持沙门清茂续集

　　青原下第二世

　　汾州石楼和尚问僧近离甚处僧云汉国师云汉国天子还重佛法也无僧云苦哉赖值问着某甲问着别人即祸生师云作个什么僧云人尚不见有何佛法可重师云阇黎受戒多少时僧云二十夏师云大好不见有人便打(一本曰枣树话未详是何世代)。

　　雪窦显云这僧棒既吃要且去不再来石楼令虽行争奈无风浪起。

　　师因僧问未识本来性乞师方便指师云石楼无耳埵僧云某甲自知非师云老僧还有过僧云和尚过在甚处师云过在汝非处僧作礼师便打。

　　澧州大同济禅师一日因米胡领众来才欲相见师便拽转禅床面壁而坐米于背后立少时却回客位师云是即是若不验破巳后遭人贬剥却令侍者去请米才上来却拽转禅床便坐师乃绕床一匝便归方丈米却拽倒禅床领众便出去。

　　师一日访庞居士士云忆得在母胎中时有一则语今日举似阿师不得作道理主持师云犹是隔生也士云向道不得作道理主持师云惊人之句争得不怕士云如斯见解可谓惊人师云不作道理却成作道理士云不但隔一生两生师云吃粥饭底僧一任居士检责士鸣指三下。

　　师一日才见庞居士来便掩却门云多知老翁莫与相见士云独坐独语过在阿谁师便开门才出被士把住云是师多知是我多知师云多知且致闭门开门卷之与舒相较几何士云秪此一问气急杀人师不语士云弄巧成拙。

　　丁行者一日看性空空打一棒云瞎却汝本来眼也丁云非但今日古人亦行此令空云谁向汝道古今丁拂袖便出空云青天白日有迷路人丁云莫要指示么空便打丁云莫瞎却人眼好空云瞎却俗人眼有甚过。

　　青原下第三世

　　潭州道吾智禅师(嗣药山俨)离药山到南泉泉问阇黎名什么师云宗智泉云智不到处作么生宗师云切忌道着泉云灼然道着即头角生至三日后师与云岩在后架把针次泉过见乃再问前日道智不到处切忌道着道着即头角生合作么生行履师便抽身入僧堂泉便去师却来坐岩乃问师弟适来为甚不祗对和尚师云你得与么灵利岩不荐却去问泉云适来因缘智头陀作么生不祗对和尚泉云他却是异类中行岩云如何是异类中行泉云不见道智不到处切忌道着道着即头角生且须向异类中行岩亦不会师知岩不荐乃云此人因缘不在此便与回药山山睹二人回乃问岩汝到甚处去来岩云到南泉山云泉有何言句岩遂举前话山云子作么生会他这个时节便回来岩无对山乃大笑岩便问如何是异类中行山云吾今日困别时来岩云某甲特为此事归来山云且去岩便出师在方丈外闻岩不荐不觉咬得指头血出师却下来问岩云师兄去问和尚那因缘作么生岩云和尚不为某甲说师便低头。

　　续云居膺因僧问切忌道着意作么生师云此语最毒僧云如何是最毒底句师云一棒打杀龙蛇。

　　师与云岩同侍药山次山云智不到处切忌道着道着即头角生师便珍重出去岩遂问智师兄为什么不祗对和尚山云我今日背痛是他却会汝去问取岩遂问师兄适来为甚不祗对和尚师云我今日头痛你去问取和尚后云岩迁化遣人驰辞书至师览后云云岩不知有悔当时不向伊道然虽如是要且不违药山之子。

　　报慈遂云古人与么道还知有也未云岩当时不会什么处是他不会处。

　　翠岩芝云道吾道云岩不知有悔当时不向伊说只如与么道道吾还知有也无。

　　师因云岩问师兄家风作么生师云教汝指点着堪作什么岩云无这个来多少时也师云牙根犹带笑涩在。

　　师因南泉示众云法身具四大不有人道得与他一腰裈师云性地非空空非性地此是地大三大亦然泉不违前言乃与裈一腰。

　　师因云岩不安乃谓离此壳漏子向甚处相见岩云不生不灭处相见师云何不道非不生不灭处亦不求相见。

　　雪窦显云侍者与我记取这一问。

　　续昭觉勤云何处不逢渠。

　　师一日指佛桑花问僧这个何似那个僧云直得寒毛卓竖师云毕竟如何僧云道吾门下底师云十里大王。

　　续昭觉勤云以胶投漆验影知形不谙正去偏来争解明投暗合还委悉么虾䗫跳上梵天蚯蚓蓦过东海。

　　径山策云不开户牖安知明月之光不泛仙槎安睹天河之势道吾以楔拔楔这僧以智破智虽然蓦路相逢未免三头六臂还委悉么爱他年少子翻作白头翁。

　　师因云岩修鞋次乃问作什么岩云将败坏补败坏师云何不道即败坏非败坏。

　　师因僧问无神通菩萨为甚踪迹难寻师云同道者方知僧云和尚还知么师云不知僧云为甚不知师云去汝不会我语。

　　师因僧问久向和尚会禅是不师云苍天苍天僧近前掩却师口云低声师遂与一掌僧云苍天苍天师把住云得与么无礼僧却与师一掌师云老僧罪过僧拂袖出师云早知如是悔不如是(后竹园与僧有语颇相同)。

　　潭州云岩昙晟禅师因药山问闻汝会弄师子是不师云是山云弄得几出师云弄得六出山云我亦弄得师云和尚弄得几出山云我弄得一出师云一即六六即一师后到沩山山问承闻长老在药山弄师子是不师云是沩云长弄还有置时师云要弄即弄要置即置沩云置时师子在甚么处师云置也置也。

　　续法昌遇云好一场师子只是有头无尾我当时若见沩山道置时师子在甚么处便与放出踞地金毛直教沩山藏身无路。

　　泐潭准云药山云岩钝置杀人两父子弄一个师子也弄不出若是准上座只消自弄拽得来拈头作尾拈尾作头转两个金睛攫几钩铁爪吼一声直教百里内猛兽潜踪满空里飞禽乱坠准上座未弄师子请大众高着眼先做一个定场掷下拄杖云个中消息子能有几人知。

　　师问一尼云汝爷在不尼云在师云年多少尼云年八十师云汝有个爷不年八十汝还知不尼云莫是恁么来者么师云犹是儿孙。

　　洞山价云直是不与么来者亦是儿孙。

　　续沩山果云恁么也不得不恁么也不得毕竟作么生良久云从来无位次不用强安排。

　　师因煎茶次道吾问煎与阿谁师云有一人要吾云何不教伊自煎师云幸有某甲在。

　　师问石霜甚处来霜云沩山来师云在彼多少时霜云粗经冬夏师云与么则成山长也霜云虽在彼中却不知师云他家亦非知非识道吾闻乃云得与么无佛法身心。

　　师一日谓众云有个人家儿子问着无有道不得底洞山乃问他屋里有多少典籍师云一字也无山云争得与么多知师云日夜不曾眠山云问一假事还得么师云道得却不道。

　　师因裴大夫问僧供养佛佛还吃不僧云如大夫祭家神大夫举似师师代云有几般饭食但一时下来师却问神山一时下来后作么生神山云合取钵盂师然之。

　　师因道吾问大悲菩萨用许多手眼作什么师云如人夜中背手摸枕子吾云我会也我会也师云尔作么生会吾云遍身是手眼师云道即太煞道只道得八成吾云师兄作么生师云通身是手眼。

　　师一日扫地次道吾云太区区生师云须知有不区区者吾云恁么则有第二月也师竖起扫帚云这个是第几月吾休去。

　　玄沙备云正是第二月。

　　长庆棱问玄沙云被他倒转扫帚拦面摵又作么生沙休去。

　　罗山闲云噫两个汉不识好恶云岩个汉缚手脚死来多少时也。

　　云门偃云奴见婢殷勤。

　　保福展云云岩大似泥里推车步步区区。

　　雪窦显向有第二月也处别云洎合放过。

　　续沩山行云道吾平地生堆云岩因行掉臂玄沙道正是第二月面皮厚多少且道云岩竖起扫帚意作么生十成好个金刚钻摊向门前卖与谁。

　　秀州华亭船子德诚禅师因夹山初住润州鹤林时道吾到遇上堂有僧问如何是法身夹云法身无相如何是法眼夹云法眼无瑕道吾不觉失笑夹便下座请道吾问某甲适来祗对这僧话必有不是致令上座失笑望上座不吝慈悲吾云和尚一等是出世未有师在夹云某甲甚处不是望为说破吾云某甲终不说请和尚却往秀州华亭船子处去夹云此人如何吾云此人上无片瓦下无寸土和尚若去须易服装束(盖船子曾嘱道吾巳后有座主指一个来)夹乃散众易服直造华亭船子才见便问大德住什么寺夹云似则不住住则不似(或云目前无似)师云不似又不似个什么(或云是什么)夹云不是目前法师云甚处学得来夹云非耳目之所到师云一句合头语万劫系驴橛师又问垂[糸*系]千尺意在深潭离钩三寸子何不道夹拟开口师便以篙打落水中夹才上船师云道道夹拟开口师又打夹于此有省乃点头师云竿头[糸*系]线从君弄不犯清波意自殊夹遂问抛纶掷钓师意如何师云[糸*系]悬绿水浮定有无之意夹云语带玄而无路舌头谈而不谈师云钓尽江波金鳞始遇夹乃掩耳师云如是如是遂嘱云汝向去直须藏身处没踪迹没踪迹处莫藏身吾二十年在药山只明斯事汝今既得他后不得住城隍聚落但向深山里钁头边觅取一个半个接续无令断绝夹乃辞行频频回顾师遂唤云阇黎阇黎夹回首师竖起桡云汝将谓别有乃覆船入水而逝。

　　续长芦了云棹头拨转河汉星辉船子踏翻天地黯黑竖起拂子云这个是钁头边干白露净底还知没踪迹处隐身不得底么。

　　宣州椑树慧省禅师因道吾来相看值师卧次吾乃近前将被盖覆师问作么吾云盖覆师云卧是坐是吾云不在两头师云争奈盖覆道吾便喝(有曰嗣马祖者)。

　　续昭觉勤云椑树卧起道吾盖覆一喝当头掀翻露布。

　　沩山智云相逢不相避个里聊游戏喝一喝翻天覆地。

　　师一日坐次药山来见问云作么师云和南山云隔阔来多少时师云恰是乃拂袖出。

　　药山高沙弥一日斋时见药山自打鼓师捧钵乃作舞入堂山便掷下椎云是第几和师云第二和山云如何是第一和师就桶舀一杓饭便行。

　　师一日出庵值两药山见来乃云你来也师云是药云可煞湿师云不打这鼓笛云岩云皮也无打什么鼓道吾云鼓也无打什么皮药云今日大好曲调。

　　师因药山问什么处去师云江陵府受戒去药云受戒图个什么师云免生死药云有一人不受戒亦无生死可免汝还知不师云与么则佛戒何用也药咄云这饶舌沙弥犹挂唇齿在师因契本心更不受戒。

　　师因药山问我闻长安甚闹你还知么师云我国晏然山忻然乃问汝从人得请益得看经得师云亦不从人得亦不请益得亦不看经得山云有人不看经不请益为甚么不得师云不道他不得自是他不肯承当。

　　朗州㓨史李翱仰慕药山道风久矣屡请不赴乃特入山致敬肃装客礼直造座前药山端然看经殊不顾视李乃云见面不如闻名拂袖便行药山却召李回首药云何得贵耳而贱目李遂顶礼起问如何是道药以手指天复指净瓶李云不会药云云在青天水在瓶李拜谢乃呈偈云炼得身形似鹤形千株松下两函经我来问道无余事云在青天水在瓶。

　　李翱与西堂坐次因有两僧从江西来李乃问马大师有何言教僧云大师或说即心即佛李云过这边又问一僧僧云或说非心非佛李云总过这边李却问西堂堂乃召李翱翱应喏堂云鼓角动也。

　　澧州龙潭崇信禅师(嗣天皇悟)家为饼师逐日以十饼馈天皇皇每受毕却留一饼云吾惠汝以荫子孙师一日自念云饼是我持来何以返惠于我别有旨乎于是请问皇云是汝持来复汝何咎师闻之稍悟玄旨因投出家。

　　师一日问天皇云某自到来不蒙和尚指示心要皇云自汝到来吾未尝不指示汝心要师云何处指示皇云汝擎茶来吾与汝接汝行食来吾与汝受汝和南时我便低首何处不示汝心要师伫思间皇云见则直下便见拟思即差师当下有省乃复问如何保任皇云任性逍遥随缘放旷但尽凡情别无圣解。

　　师因德山问久向龙潭到来潭又不见龙又不现师云子亲到龙潭德山乃作礼而退。

　　雪窦显云将错就错。

　　云峰悦云大小德山向齑瓮里淹杀。

　　黄龙心云雪窦与么道不知德山将错就错不知龙潭将错就错识休咎底衲僧必知去处未过关者亦宜辨取还相委悉么纵饶栽种得不是栋梁材。

　　师问天皇从上相承底事如何皇云不是明汝来处不得师云这个眼目几人具得皇云浅草易为长芦。

　　京兆翠微无学禅师(嗣丹霞然)问丹霞如何是诸佛师霞咄云幸自可怜生须要执巾帚作么师退三步霞云错师乃进前霞亦云错师翘一足旋身一匝而去霞云得即得孤他诸佛师。

　　师因龙牙问自到和尚法席每每上堂不蒙一法示诲意在于何师云嫌个什么牙后至洞山亦如是道洞云争怪得老僧后又问法眼眼云祖师来也。

　　雪窦显云两个老汉被这僧穿却唯有法眼与他同参若是雪窦门下吃棒了趁出。

　　师一日在法堂上行投子进前接礼问西来密旨和尚如何示人师顾视少顷子云乞师垂示师云更要第二杓恶水那子便礼拜师云莫挆却子云时至根苗自生。

　　吉州性空禅师因僧来参师乃展手示之僧近前复退后师云父母俱丧略不𢡖颜僧呵呵大笑师云少间与阇黎举哀其僧乃打筋斗而出师云苍天苍天。

　　续蒋山勤云展开两手只见锥头利进前退后不见利头锥呵呵大笑笑里有刀连哭苍天弓折箭尽且道毕竟如何良久云若不共同桥上过争信桥流水不流。

　　师因一僧参人事退乃云与么下去还有佛法道理也无僧云某甲结舌有分师云老僧又作么生僧云素非好手师便仰身合掌僧亦合掌师乃抚掌三下僧拂袖出师乃有颂示之不录。

　　师因僧问如何是祖师西来意师云如人在千尺井中不假寸绳出得此人即答汝僧云近日湖南畅长老出世亦为人东语西话师唤沙弥寂子拽出这死尸着沙弥后举问耽源如何出得井中人源咄云痴人谁在井中后又问沩山如何出得沩山乃召云慧寂寂应喏沩山云出也寂及住仰山常举前话示众云我于耽源处得名沩山处得地。

　　米仓和尚一日有僧来参乃绕师三匝敲禅床云不见主人翁终不参众去师云情识什么处去来僧云果然不在师打一拄杖僧云几落情识呵呵而笑师云村草步头逢着一个有什么话处僧云且参众去。

　　潭州石室善道禅师(嗣长髭旷)因杏山问承闻行者游台山来还见文殊么师云见杏云道什么师云道你生身父母在深草里杏无对。

　　师因杏山入碓坊相见乃云不易行者师云有什么不易穿心碗子盛将来无盖盘子合将去杏无语。

　　仙天和尚(嗣大川)因有新罗僧参才展坐具师捉住云未离本国时道取一句僧无语师便推出云问伊一句便道两句。

　　师因一僧参拟作礼次师云野狐儿见什么了便礼拜僧云老秃奴见什么了便与么问师云苦哉苦哉仙天今日忘前失后僧云要且得时终不补失师云争不如此僧云谁甘师呵呵笑云远之远矣僧以目四顾便出。

　　师一日与石头和尚游山次头云汝斫却前头㓨树师云不将刀来头云这里有乃抽刀倒度与师云何不过那头来石头云用那头作么师于言下有省。

　　师因僧参才展坐具师云这里会得早是孤负平生也僧云不向这里会得又作么生师云不向这里会更向何处会便打出。

　　师因僧参才展坐具师云不用通时暄还我文彩未生时道理来僧云某甲有口哑却即间苦死觅个腊月扇子作么师拈棒作打势僧把住云还我未拈棒时道理来师云随我者随之南北不随我者死住东西僧云随与不随且致请师指出东西南北师便打。

　　师因披云和尚来才入方丈师便问未见东越老人时作么生为物云云秪见云生碧嶂焉知月落寒潭师云只与么也难得云云莫是未见时么师便喝云展两手师云错怪人者有什么限云掩耳便出师云死却这汉平生也。

　　师因洛瓶和尚到乃问甚处来瓶云南溪师云还将得南溪消息来么瓶云消即消己息即未息师云最苦是未息瓶云且道未息个什么师云一回见面千载忘名瓶拂袖行师云弄死蛇手有甚限。

　　漳州三平义忠禅师(嗣大颠)一日问侍者你姓什么者云与和尚同姓师云你道三平姓甚么者云问头何在师云几时曾问你者云姓者谁师云念汝初机放你三十棒。

　　师问大颠不用指东画西请师直指颠云幽州江口石人存师云犹是指东画西颠云若是凤凰儿不向那边讨师作礼颠云若不得后句前话也难圆。

　　续昭觉勤云彻底老婆心不向那边讨父子要投机无端入荒草。

　　师一日升座有一道士出众从东过西又一僧从西过东师云适来个道士却有见处师僧未在道士出作礼云谢师接引师便打僧出作礼云乞师指示师亦打复谓众云此两个公案作么断还有人断得么如是三问无对师云既无人断得老僧为断去也乃掷下拄杖归方丈(与章敬语同)。

　　沩山喆云若不是三乎老汉几乎作道理断却不见石巩道三十年一张弓两只箭只射得半个圣人果然。

　　马颊山本空和尚示众云秪这施为动转还合得本来祖翁么若合得十二时中无虚弃底道理若合不得吃茶说话往往唤作茶话在僧便问如何免得不成茶话去师云你识得口也未僧云如何是口师云两片皮也不识僧又问如何是本来祖翁师云大众前不要牵爷恃娘僧云大众欣然去也师云你试点大众性看僧作礼师云伊往往道一性一切性在僧欲进语师云孤负平生行脚眼。

　　本生和尚因僧从太原来师乃问近离那边风景如何僧云与此间不别师云且道此间风景如何僧云和尚与某甲不同师云踏破施主草鞋当为何事僧无对师云即今即古出个问处且难乃至老僧亦出不得。

　　师一日拈拄杖示众云我若拈起尔便向未拈起时作道理我若不拈起尔便向拈起时作主宰且道老僧为人在甚处时有僧出云不敢妄生节目师云也知阇黎不分外僧云低低处平之有余高高处观之不足师云节目上更生节目僧无语师云掩鼻偷香空招罪犯。

　　雪窦显云这僧也善能切磋争奈弓折箭尽然虽如是且本生是作家宗师拈起也天回地转应须拱手归降放下也草偃风行必合全身远害还见本生为人处也无复拈拄杖云太平本是将军致不许将军见太平。

　　韩愈文公一日白大颠云弟子军州事多省要处乞师一句颠良久文公罔措时三平为侍者乃敲禅床三下颠云作么平云先以定动后以智拔公乃礼谢三平云和尚门风高峻弟子于侍者边得个入处。

　　五祖戒代大颠拈拄杖打侍者。

　　文公因唐宪宗迎佛舍利入大内供养夜放光明早朝宣问群臣皆贺陛下圣德圣感唯文公不贺上宣问群臣皆贺独卿何不贺文公因奏对微臣尝看佛书况佛光非青黄赤白等相此是龙神卫护之光上宣问如何是佛光公无对因以罪请出。

　　雪窦显代云陛下高垂天鉴。

　　文公问僧承闻讲得肇论是不僧云是公云肇有四不迁是不僧云是公遂将茶盏扑破云这个是迁不迁僧无对。

　　汾阳昭代云识得侍郎。

　　宗门统要续集卷第十一(下)

　　音释

　　槎

　　(锄佳切桴也)。

　　楔

　　(先结切櫼也)。

　　攫

　　(厥縳切爪持也)。

　　钁

　　(厥縳切大锄也)。

　　颊

　　(吉协切)。
永乐北藏第 154 册 No. 1519 宗门统要正续集(第1卷-第12卷)


　　宗门统要续集卷第十二　　　　　倾四

　　宋建溪沙门宗永集元建康保宁禅寺住持沙门清茂续集

　　青原下第四世

　　潭州石霜庆诸普会禅师(嗣道吾智)僧问咫尺之间为甚不睹师颜师云我道遍界不曾藏僧后问雪峰遍界不曾藏意旨如何峰云什么处不是石霜僧回举似师师云这老汉有什么死急。

　　玄沙备云山头老汉蹉过也。

　　洞山价云笑杀土地。

　　五祖戒云着甚来由。

　　琅瑘觉云雪峰虽有利人之心且无出人之眼石霜虽有出人之眼且未知向上一窍。

　　法云秀云要见石霜么富嫌千口少贫恨一身多。

　　续大阳玄云今时人要明此事大须仔细只如石霜恁么道落在甚处若不仔细非但累及石霜和他雪峰累及。

　　净因成云诸人要识石霜雪峰么天共白云晓水和明月流。

　　天童觉云雪峰石霜相去多少直是千里万里若有人问长芦遍界不曾藏意旨如何向道什么处是石霜。

　　师因僧问先师一片灵骨黄金色击作钟声未审什么处去也师召僧僧应诺师云你不会我语。

　　师因僧辞师问船去陆去僧云遇船即船遇陆即陆师云我道半途稍难僧无对。

　　云门偃代云三十年后此话大行又云临行一句永劫不忘。

　　师因僧问三千里外远闻石霜有个不顾师云是僧云只如万象历然是顾不顾师云我道不惊众僧云不惊众是不与万象合如何是不顾师云遍界不曾藏。

　　雪窦显云谁是不顾者。

　　师参道吾一日问和尚百年后有人问极则事向伊道什么吾唤沙弥弥应诺吾云添净瓶水着却问师汝适来问个什么师再举前问吾便起师于此有省。

　　师因拈裴相国笏问云在官人手中为笏在天子手中为圭在老僧手中唤作什么裴无对乃为留下。

　　雪窦显云弄巧成拙。

　　续保宁勇云只恐和尚使不着。

　　师一日问侍者云道吾尝向僧云莫弃那边着这边你作么生会者云一依和尚所会师云作么生是我会处者从西过东而立师云正是弃那边着这边。

　　师因僧问如何是祖师西来意师乃咬齿示之僧不会师迁化后僧却问九峰云先师咬齿意旨如何峰云我宁可截舌不犯国讳僧又问云盖盖云我与先师有甚怨仇。

　　师因许州金明上座问一毫穿众穴时如何师云直须万年后明云万年后如何师云登科任汝登科拔萃任汝拔萃明次问径山諲諲云光华任汝光华结果任汝结果。

　　师问僧近离甚处僧云审道师于面前画一画云你剌脚与么来还审得这个么僧云审不得师云你衲衣与么厚为甚却审这个不得僧云某甲衲衣虽厚争奈审这个不得师云与么则七佛出世也救汝不得僧云说甚七佛千佛出世也救某甲不得师云太懵懂生僧云争奈聻师云参堂去僧云喏喏(或云镜清问僧)。

　　潭州渐源仲兴禅师因同道吾去一家吊慰次师乃拊棺云生耶死耶吾云生也不道死也不道师云为甚不道吾云不道不道回至中路师云和尚快与某甲道若不道打和尚去也吾云打即任打道即不道师便打吾归院云汝宜离此去恐知事得知不便道吾迁化后师至石霜举前话请益霜云生也不道死也不道师云为甚不道霜云不道不道师于言下有省。

　　大沩秀云大凡言论须有转身之谋道吾既无便吃他痛棒且道渐源具什么眼。

　　云居元云石霜矢上加尖唤醒千个渐源也无用处当初待伊举了以棒打出非唯作天下宗师亦乃为道吾雪屈固知当断不断返招其乱。

　　续五祖演云白云今日愤气不平须要断这公案道吾第一不解为身作主第二不能随机入俗当时待伊问生耶死耶但向伊道等归院里向你道若着得此语伶利汉一踏踏着大小道吾和尚也免一顿拳头有眼者辨取。

　　昭觉勤云道吾横身为物指出生死根源渐源亲到宝山当面蹉过若不是金刚正性夙植根深争得向平田浅草蓦地回光见得道吾着力相为处且作么生是道吾相为处试请道看。

　　径山杲云生也不道死也不道公案两重一状领到露刃吹毛截断纲要脱却鹘臭衫拈却炙脂帽大坐当轩气浩浩喝一喝。

　　师一日将锹子于法堂上从西过东从东过西霜云作么师云觅先师灵骨霜云洪波浩渺白浪滔天觅什么先师灵骨(雪窦着语苍天苍天)师云正好着力霜云这里针劄不入着什么力师持锹肩上便出。

　　太原孚云先师灵骨犹在。

　　明昭谦云莫道作什么别下得什么语代云鸬鹚语鹤又代渐源便掷却锹子云浅水无鱼。

　　师因在纸帐内坐有僧来拨开帐云不审师以目视之良久云会么僧云不会师云七佛巳前事为甚不会后僧举似石霜霜云如人解射箭不虚发。

　　东林总云渐源云七佛巳前事且从石霜唤什么作箭良久云渐源头白石霜头黑七佛巳前曾漏泄既漏泄掩不得南海波斯生白泽。

　　续大沩智云要知么空劫迥超无向背展开春色共依依这僧正是执持千里钞林下道人悲良久云赤脚人趁兔着靴人吃肉。

　　鼓山永云渐源梦中说梦石霜接响承虚要且二俱不了。

　　师一日因宝盖和尚来访师卷起帘子在方丈内坐盖一见乃下却帘便归客位去师遂令侍者传语长老远来不易犹隔津在盖遂擒住侍者与一掌者云莫得打某甲有堂头和尚在盖云为有堂头老汉所以打你者回举似师师云犹隔津在。

　　续蒋山勤云老汉一舒一卷宾主历然隔津通津彼此相照侍者亲蒙赐掌恩大难酬宝盖到处垂慈费尽腕头气力。

　　禄青和尚因僧问不落道吾机请师道师云庭前红苋树生叶不生花僧无语师云会么僧云不会师云正是道吾机为什么不会僧作礼师便打云须是老僧打你始得。

　　续昭觉勤云来源既正只贵转身这僧眼既搭[睊-月+虫]禄青遂因风放火当时若是个汉待他道庭前红苋树生叶不生花便与掀倒禅床直饶道吾亲来也须与他平展还委悉么棋逢敌手难藏行诗到重吟始见工。

　　筠州洞山悟本良价禅师(嗣云岩晟)因请泰首座吃果子次乃问有一物上拄天下拄地黑似漆常在动用中动用中[(冰-水+〡)*ㄆ]不得你道过在甚处首座云过在动用中师便喝乃令掇却果卓。

　　五祖戒别首座云朝来更献楚王看。

　　琅瑘觉云若不是洞山老人焉能辨得虽然如是洞山犹欠一着在。

　　沩山喆云诸人还知洞山落处么若也不知往往作是非得失会去山僧道这果子非但首座不得吃假使尽大地人来亦不得正眼觑着。

　　云盖本云洞山虽有打破虚空钳锤而无补缀底针线待伊道过在动用中但道请首座吃果子泰首座若是个衲僧吃了也须吐出。

　　续南堂静云洞山坐筹帷幄决胜千里泰首座通身是口有理难伸。

　　沩山果云洞山压良为贱泰首座有理难伸山僧路见不平要为雪耻当时才见与么问只向道灵山授记未到如此待他拟议拈果子劈面便掷不唯塞断咽喉免见后人妄生卜度。

　　净慈昌云洞山虽然掇得果卓去要且塞泰首座口不得。

　　师示众云兄弟秋初夏末东去西去直须向万里无寸草处去始得只如万里无寸草处作么生去后有举似石霜霜云出门便是草师闻乃云大唐国里能有几人。

　　大阳玄云如今直道不出门亦草漫漫地且道合向甚么处行履良久云莫守寒岩异草青坐著白云宗不妙。

　　续白云端云若见得庵主便见得洞山若见得洞山便见得庵主见洞山即易见庵主即难为他不为住持之绊不见道云在岭头闲不彻水流涧底太忙生。

　　沩山果云斩钉截铁豁开向上玄关语谛言诚且指当人要路且道你作么生会出门便是草石霜恁么道上封恁么举你诸人不得动着动着三十棒。

　　径山杲云师子一滴乳迸散十斛驴乳。

　　师因僧问时时勤拂拭莫遣惹尘埃为什么不得他衣钵师云直饶道本来无一物也未合得他衣钵僧云甚人合得师云不入门者僧云只如不入门者还得也无师云虽然如此不得不与他。

　　师或问直道本来无一物犹未消得他衣钵这里合下得个什么语有一僧下九十六转语不惬师意末后一转始契师云阇黎何不早与么道时有一僧傍听只不闻末后一转语遂请益其僧竟不与举如是三年执侍巾瓶一日因疾僧云某甲请举前话不蒙慈悲善取不得恶取遂持刀向前云若不与某甲举即便杀上座也僧悚然云阇黎且待我为汝举乃云直饶将来亦无处着其僧作礼。

　　雪窦显云他既不受是眼将来必应是瞎还见祖师衣钵么若于此入门便乃两手分付非但大𢈔岭头一个提不起设使合国人来且款款将去。

　　翠岩芝云总不合得他衣钵却与古佛同参且道参阿谁。

　　续天童觉云长芦则不然直须将来若不将来争知不受将来底必应是眼不受底真个是瞎还会么照尽体无依通身合大道。

　　灵隐岳举翠岩语了云到江吴地尽隔岸越山多。

　　师问云岩和尚百年后忽有人问还貌得师真如何祗对岩云但向伊道只这是师良久岩云承当这个事大须审细后因供养云岩真有僧问先师道只这是莫便是否师云是僧云意旨如何师云当时几错会先师语僧云未审先师还知有也无师云若不知有争解恁么道若知有争肯恁么道。

　　长庆棱云既知有为甚恁么道又云养子方知父慈。

　　师因辞京兆兴善平禅师平云什么处去师云㳂流无定止平云法身㳂流报身㳂流师云总不作此解平乃抚掌。

　　保福展云洞山自是一家乃别云觅得几人。

　　师因夜参不点灯有僧出问话退师令侍者点灯遂召适来问话僧出来其僧近前师云将取三两粉与这个上座其僧拂袖而退自此有省遂罄舍衣资设斋得三年后辞师师云善为时雪峰侍次问云只如这僧辞去几时却来师云他只知一去不解再来其僧归堂衣钵下坐化及人报师云虽然如此犹较老僧三生在。

　　师因普请次巡寮去见一僧不赴普请师问你何不去僧云某甲不安师云你寻常健时何曾去来。

　　师于扇上书佛字云岩见却书不字师又改作非字雪峰见乃一时除却。

　　续兴化㢡代云吾不如汝。

　　白杨顺云我若作洞山只向雪峰道你非吾眷属。

　　天钵元云洞山云岩平地起堆雪峰老汉因事长智。

　　师问僧什么处去来僧云游山来师云还到顶头么僧云到师云顶上有人不僧云无人师云你不曾到顶头来僧云若不到争知无人师云阇黎何不且住僧云某甲住即不辞西天有人不肯在。

　　师问僧名什么僧云某甲师云阿那个是你主人翁僧云见柢对次师云苦哉苦哉今时人例皆如此秪认得驴前马后底将为自己佛法况此也是客中辨主尚未分明如何辨得主中主僧便问如何是主中主师云阇黎自道取僧云某甲道得即是客中主如何是主中主师云与么道即易相续也大难。

　　师因与云居渡水师问水深浅居云不湿师云粗人居云请师道师云不干。

　　续五祖演云二人恁么说话还有优劣也无山僧今日因行掉臂为你诸人说破过水一句不湿库藏真珠堆积过水一句不干无锥说甚贫寒干湿二途俱不涉任他绿水与青山。

　　师在泐潭见初上座示众云也大奇也大奇佛界道界不思议师云佛界道界即不问且如说佛界道界是什么人只请一言初良久师云何不急道初云争即不得师云道也未曾道说甚么争即不得初不语师云佛之与道只是名字何不引教初云教道什么师云得意忘言初云犹将教意向心头作病在师云说佛界道界病大小初明日忽迁化时号问煞首座价。

　　师因一僧在延寿堂不安要见师师遂至僧云和尚何不救取人家男女师云你是什么人家男女僧云某甲是大阐提人家男女师良久僧云四山相逼时如何师云老僧亦曾从人家檐下过僧云回互不回互师云不回互僧云教某甲向甚处去师云粟畬里去僧嘘一声云珍重便坐脱师以拄杖敲头三下云汝只解与么去不解与么来。

　　续昭觉勤云大凡行脚人正要透脱这一件事这僧既是大阐提人家男女直至四山相逼手脚忙乱若不是洞山具大慈悲放一线道与他平展争解恁么去所以古人道临终之际若一毫头圣凡情量未尽未免入驴胎马腹里去只如洞山道我也亦从人家檐下过粟畬里去鼎鼎碍四山不碍四山到这里须是桶底子脱始得且道洞山意作么生还会么金鸡啄破琉璃壳玉兔挨开碧海门。

　　师因僧问三身中那身说法师云吾常于此切僧后问曹山洞山道吾常于此切意旨如何曹云要头斫将去僧又问雪峰峰以拄杖劈口打云我也曾到洞山来。

　　承天宗云一转语海晏河清一转语风高月冷一转语骑贼马趁贼试请辨看忽有个衲僧出来道总不与么也许伊具一只眼。

　　师因僧问寒暑到来如何迴避师云何不向无寒暑处去僧云如何是无寒暑处师云寒时寒杀阇黎热时热杀阇黎。

　　投子同云几乎与么去。

　　续琅瑘觉云我即不然如何是无寒暑处僧堂里去。

　　云居舜云大小琅瑘作这个去就山僧即不然如何是无寒暑处三冬向暖火九夏取凉风。

　　宝峰文云大众若也会得不妨神通游戏一切临时寒暑不相干若也不会且向寒暑里经冬过夏。

　　上封才云洞山一句可谓主宾交参正偏涉入诸人如今向甚处迴避无事上山行一转借问诸人会也无。

　　泐潭准云若为人时冰也暖不为人时火也寒。

　　师示众云有一人在千人万人中不背一人不向一人你道此人具何面目云居出云某甲参堂去。

　　潭州神山僧密禅师与洞山行次忽见白鹿走过师云俊哉洞云作么生师云大似白衣拜相洞云老老大大作这个说话师云你作么生洞云积代簪缨暂时落薄。

　　师因与洞山行次洞指路傍院云里面有人说心说性师云是谁洞云被师伯一问直得去死十分师云说心说性底谁洞云死中得活。

　　师把针次洞山问作什么师云把针洞云把针事作么生师云针针相似洞云二十年同行作这个语话岂有与么工夫师云长老又作么生洞云如大地火发底道理。

　　幽溪和尚因僧问大用现前不存軓则时如何师起绕禅床一匝而坐僧欲进语师遂与一踏僧归位立师云汝与么我不与么汝不与么我却与么僧再拟进语师又与一踏云三十年后吾道大行。

　　续天童华云善射者箭不虚发若是个汉何处更有幽溪虽然如是最初一踏何异最后一踏。

　　澧州夹山善会禅师(嗣船子诚)会下有一僧到石霜入门便道不审霜云不必阇黎僧云与么则珍重又到岩头亦云不审头乃嘘两声僧云与么则珍重才回步头云虽是后生亦能管带其僧归举似于师师明日升堂乃唤昨日从石霜岩头归底阿师出来如法举似前话僧才举了师云大众还会么若无人道老僧不惜两茎眉道去也乃云石霜虽有煞人刀且无活人剑岩头亦有煞人刀亦有活人剑。

　　师因西川座主游方至白马举华严经问一尘含法界无边时如何白马云如车二轮如鸟两翼主云将谓禅门别有奇特元来不出教乘乃回本地后闻师盛化遣小师持前语来问师师云雕沙无镂玉之谈结草乖道人之思小师回举似主乃赞叹将谓禅门与教意不殊元来有奇特事。

　　师因有问如何是夹山境师云猿抱子归青嶂里鸟衔花落碧岩前法眼道老僧二十年只作境话会。

　　浮山远云直饶不作境话会亦未会在何故犀因玩月纹生角象被雷惊华入牙。

　　琅瑘觉云且道如今怎生会良久云上士游山水中人坐竹林。

　　续黄龙心拈拂子云看看拂子变作夹山老子出来见么有僧云谢和尚指示心云见你不顾而今却入露柱中去也。

　　黄龙新云这僧分明问境法眼因甚不作境会既不作境会作么生会长忆江南三月里鹧鸪啼处百花香。

　　黄龙震云直饶法眼尽力𨁝跳也出夹山绻缋不得法眼既出不得且道是什么人出得乃竖起拂子云须是这老汉始得。

　　师尝遣一小师游历禅肆殊无趣向及闻师道誉振远乃回省觐云和尚有如是奇特事何不早向某甲说师云汝蒸饭时吾为汝着火汝行益时吾则展钵什么是孤负汝处小师因而悟入。

　　师问僧甚处来僧云洞山师云洞山有何言教僧云洞山寻常许人三路学所谓玄路鸟道展手师云实有此语不僧云实有师云执持千里钞林下道人悲。

　　师示众云百草头荐取老僧闹市里识取天子。

　　云门偃云虾䗫钻你鼻孔毒蛇穿你眼睛且向葛藤里会取。

　　云峰悦云云门与么道大似和泥脱墼若无后语疑杀天下人山僧今日因行不妨掉臂乃竖起拄杖云还见云门么。

　　续保宁勇云百草头上分明显露为甚不荐闹市里终日相逢为甚不识未开眼者且莫错怪夹山虽然如是干保宁什么事。

　　云居舜云古人与么实为慈悲大众且作么生是闹市门头天子会么愁人莫向愁人说说向愁人愁杀人又举了云我则不然妇摇机轧轧儿弄口喎喎。

　　径山杲云夹山垛生招箭云门认贼为子虽然如是知恩者少负恩者多。

　　师示众云我二十年住山未尝举着宗门中事一日有僧问承和尚有言二十年住山未曾举着宗门中事是不师云是僧便掀倒禅床师休去至明日普请掘一坑令侍者请昨日问话僧来云老僧二十年只说无义语今请上座打杀老僧埋向坑中便请便请上座若不打杀老僧上座自着打杀埋此坑中始得其僧归堂装束潜去。

　　续蒋山勤云夹山浊时头尾皆浊这僧清时始终俱清后人不会尽云这僧怕被打杀潜然而去殊不知绵里有针这僧好即好只是少一转语待夹山云阇黎若不打杀老僧阇黎自着打杀埋向坑中只近前两手擘开眼云猫。

　　师因湖南虎头上座参师问甚处来头云湖南来师云曾到石霜么头云要路经过争得不到师云承闻石霜有毬子话是不头云和尚也须急着眼师云作么生是毬子头云跃不出师云作么生是毬杖头云勿手足师云老僧不曾与阇黎相识出去。

　　雪窦显云亲见这僧从石霜来夹山因什么道不相识。

　　续智海逸云夹山恁么道肯这僧不肯这僧若辨得出许你具择法眼。

　　径山策云入虎穴者不畏死登危竿者不怕险这僧要路经过夹山因兹落草检点将来未免如猫弄鼠涂毒若作夹山待他道和尚也须急着眼即和声打出便向道净地上不要放屙还知么伤鳖恕龟杀活由我。

　　师次日升座云昨日新到在么虎头出应诺师云目前无法意在目前不是目前法非耳目之所到头云今日虽同要且不是师云片月虽明非关天地头云莫𡱰沸便作掀禅床势师云且缓缓亏着上座什么处头竖起拳云目前还着得这个么师云作家作家头又作掀禅床势师云大众看这一员战将若是门庭布列山僧不如若据入理之谈也较山僧一级地。

　　续东禅岳云夹山口吹无孔笛手提毡拍板大家唱云去年梅今岁柳颜色馨依旧且道是何曲调还会么曲终人不见江上数峰青。

　　师因僧问拨尘见佛时如何师云欲知此事直须挥剑若不挥剑渔父栖巢后僧如前问石霜霜云渠无国土甚处逢渠僧却举似师师云门庭施设不无夹山入理深谈犹较石霜百步。

　　续护国元云参须实参见须实见毫端许言之本未皆为自欺今夜忽有人问三峰拨尘见佛时如何和声便打还会么真金自有真金价终不和沙卖与人。

　　鼎州德山宣鉴禅师(嗣龙潭信)小参示众云今夜不答话有问话者三十棒时有僧出礼拜师便打僧云某甲话也未问为甚打某甲师云你是甚处人僧云新罗人师云未跨船舷好与三十。

　　法眼益云大小德山话作两橛。

　　德山密云大小德山龙头蛇尾。

　　雪窦显云此二老宿虽善裁长补短舍重从轻要见德山老汉亦未可在何故殊不知德山握阃外之威权有当断不断不招其乱底剑诸人还识新罗僧么只是撞着露柱底瞎汉。

　　芭蕉彻云作死马医。

　　琅瑘觉云德山何似履春冰虽然如是如猫弄鼠。

　　沩山喆云德山大似清平世界锃甲磨枪这僧不惜性命身挨白刃法眼道话作两橛大似药病相治圆明道龙头蛇尾也是金鍮难辨雪窦道撞着露柱底瞎汉截断众流如今还有人为新罗僧作主么出来与大沩相见乃竖拂云去去西天路迢迢十万余。

　　续翠岩芝云时人尽道德山作家用得好若与么会还曾梦见么山僧道德山被这僧一推直得瓦解冰消虽然如是今时觅一个尊宿也大难得。

　　五祖演云众中举者甚多会者不少且道向甚处见德山有不顾性命底出来道看若无山僧为大众与德山相见去也待德山道今夜不答话问话者三十棒但向道某甲话也不问棒也不吃你道还契他德山么到这里须是个人始得。

　　黄龙清云虽则雪窦高提祖令坐断寰区只解瞻前不能顾后这僧堂堂出来什么处是撞着露柱处还有人辨得么若也辨得不唯与新罗僧雪屈亦见当人眼目分明若辨不得非唯新罗僧撞着露柱尽大地衲僧个个出来撞着露柱南堂静云德山老人寂寂惺惺法眼圆明精精灵灵六韬三略武纬文经新罗衲子有丙无丁。

　　丹霞淳云诸方尽道这僧才出德山便打末后却道未跨船舷好与三十棒是话作两橛处龙头蛇尾处若与么会大似盲人摸象非唯不曾梦见德山自巳亦乃未有参学眼在何故殊不知德山韬略双全文武兼备放开则大野风行把住则碧天星落然则贪扶正宗步步登高仔细观来一向只顾他非不能自省己过这僧当时若是个作家直饶德山通身是手眼也须放下拄杖子岂不见道大丈夫捋虎须未为分外这僧既无夺骊龙珠之手段致使德山令行一半如今众中莫有为新罗僧雪屈者么便请掀倒禅床喝散大众[舟-(白-日)]霞这里不学德山倚势欺人却分半院与之住为甚如此深嗟季运一将难求若无实说异兽藏头角灵禽惜羽毛。

　　昭觉勤云德山大似金轮圣主寰中独据四方八表无不顺从等闲布一来施一令直得草偃风行若不是这僧争见杀活擒纵威权自在法眼圆明雪窦虽则直指单提各能扶竖德山要且只扶得末后句未扶得最初句且作么生是德山最初句大鹏欲展摩霄翅谁顾崩腾六合云。

　　护国元云忒煞倚势欺人山僧见处也要诸人共知这僧当时若是个汉待他道你是甚处人便与掀倒禅床剔起便行直饶德山牙如剑树口似血盆也须倒退三千里何故识法者惧。

　　净慈一云这僧赤肉挨他白刃也不易抵当当时若是个汉才见他道今夜不答话问话者三十棒便与掀倒禅床喝散大众夺德山棒倒行正令去直饶德山全机也须倒退三千里。

　　师到沩山挟复子直上法堂从西过东从东过西顾视方丈偶沩山坐次殊不顾盻师乃云无无便出(雪窦着语勘破了也)至门首却云也不得草草重具威仪再入相见才跨门便提起坐具云和尚沩山拟取拂子师便喝拂袖而出(雪窦着语勘破了也)沩山至晚问首座今日新到在甚处座云当时背却法堂着草鞋去也沩山云还识此人么座云不识沩山云此个阿师巳后向孤峰顶上盘结草庵诃佛骂祖去在。

　　雪窦显云雪上加霜。

　　五祖戒云德山大似作贼人心虚沩山也是贼过后张弓。

　　师因侍龙潭抵夜潭云夜深子何不下去师遂珍重揭帘而出见外面黑却回云外面黑潭乃点纸烛度与师拟接潭便吹灭师忽有省便作礼潭云子见个什么道理师云某甲从今日去不疑天下老和尚舌头也至明日龙潭升堂云可中有个汉牙如剑树口似血盆一棒打不回头他时向孤峰顶上立吾道在师遂取䟽钞于法堂前将一炬火提起云穷诸玄辩若一毫置于太虚竭世枢机似一滴投于巨壑将䟽钞烧却于是礼辞。

　　师因一僧相看乃近前作相扑势师云与么无礼合吃山僧手里棒僧拂袖便行师云饶汝如是也只得一半僧转身便喝师打云须是我打你始得僧云诸方有明眼人在师云天然有眼僧擘开眼云猫便出师云黄河三千年一度清。

　　续天童华云这僧是透关底汉若非德山本分钳锤几乎死在句下只如德山道黄河三千年一度清又作么生岭梅残雪里云𩯭未梳时。

　　师一日见僧来乃闭却门僧敲门师云阿谁僧云师子儿师便开门僧才设拜师蓦项骑云这畜生甚处去来。

　　师示众云问即有过不问又乖时有僧才出作礼师便打僧云某甲话也未问为甚便打某甲师云待你开口堪作什么。

　　师垂示云我先祖见处即不然这里无佛无祖达磨是老臊胡释迦是干屎橛文殊普贤是担屎汉等觉妙觉是破执凡夫菩提涅槃是系驴橛十二分教是神鬼簿是拭疮疣纸四果三贤初心十地是守古冢鬼自救不了。

　　云门偃云赞佛赞祖须是德山老人始得。

　　琅瑘觉云诸方若与么会入地狱如箭射只如云门与么道也是入地狱如箭射。

　　洪州宝峰和尚因僧从岩头来师竖起拂云落在此机底人未具眼在僧拟近前师云恰落在此机僧回举似岩头头云我当时见夺却拂子看他作么生师闻乃云我竖起拂子从伊夺总不将物又作么生岩头闻得又云无星秤子有什么辨处。

　　师因僧参师云其中事即易道不落其中事始终难道僧云某甲在路时便知有此一问师云更与二十年行脚也不较多僧云莫不契和尚意么师云苦𤓰那堪待客。

　　舒州投子大同禅师(嗣翠微学)一日指庵前一片石向雪峰云三世诸佛总在里许峰云须知有不在里许者师云不快漆桶又一日与峰游山峰云那个是龙眠路师以杖指之峰云东去西去师云不快漆桶又一日峰问此间还有人参也无师将锄头抛向面前峰云与么则当处掘去也师云不快漆桶峰又问一锤便成时如何师云不是性𢤁汉峰云不假一锤时如何师云不快漆桶。

　　雪窦显云然则一期折挫雪峰且投子是作家炉鞴我当时若作雪峰待投子道不是性𢤁汉只向伊道钳锤在我手里诸上座合与投子着得个甚么语若能道得便乃性𢤁平生光扬宗眼若也瞒顸顶上一椎莫言不道。

　　沩山喆云雪峰虽是本分钳锤争奈投子是作家炉鞴山僧今日亦为诸人开个炉鞴众中还有本分钳锤者么如无山僧为你诸人下一锤直是火星迸散乃卓拄杖云看看诸人护取眉毛好。

　　续东禅观云与么酬对唤作作家炉鞴正是认狸为虎自取疑怖若据性空见处投子心肝五脏被雪峰尽情搂出。

　　师在桐城县因赵州和尚问莫便是投子庵主么师云茶盐钱布施我来赵州先归庵晚问见师自携油回赵州云久向投子到来秪见卖油翁师云你秪见卖油翁且不识投子赵州云如何是投子师提起油瓶云油油。

　　续南堂静云赵州作家炉鞴要煆百炼精金投子本分钳锤不免途中受用诸人还见二老落处么十年辛苦无人问一旦成名天下知。

　　师因巨荣禅客参乃云老僧未曾有一言半句挂诸方唇齿何用要见山僧荣云到这里不施三拜要且不甘师云出家儿得与么没碑记荣乃绕禅床一匝而去师云有眼无耳埵六月火边坐。

　　雪窦显云也不得放过才转便擒住是谁不甘若跳得出不妨是一员衲僧。

　　沩山喆云这僧虽是惯战沙场争奈投子善能折挫何故真金若不经炉冶争得光华彻底鲜。

　　师因僧问如何是十身调御师下禅床立又有问凡圣相去多少师下禅床立。

　　雪窦显云此公案诸人无不委知若与么举天下衲僧尽为念话社家雪窦还有长处也无试为大众举看凡圣相去多少投子下禅床立如何是十身调御投子下禅床立且道与前来举底是同是别若道一般许上座具一只眼若道别有奇特也许上座具一只眼复更开一线道凡圣相去多少请上座下一转语如何是十身调御请上座答一转语非但参见投子亦乃知。

　　雪窦长处或若总道下禅床立惜取眉毛好。

　　续五祖演云或有人问山僧亦下禅床立为什么却依样画猫儿待我计较得成却向你道。

　　师因僧问一切声是佛声是不师云是僧云和尚莫㞘沸碗鸣声师便打又有问粗言及细语皆归第一义是不师云是僧云唤和尚作一头驴得么师便打。

　　师因僧问依稀似半月仿佛若三星乾坤[(冰-水+〡)*ㄆ]不得师于何处明师云道什么僧云想师只有湛水之波且无滔天之浪师云闲言语。

　　雪窦显云投子古佛不可道不知若检点来直是天地悬隔才问和声便打。

　　湖州道场山如讷禅师因僧问如何得见闻性不随缘师云汝听看僧作礼师云聋人也唱胡家曲好恶高低自不知僧云闻性宛然也师云石从空里立火向水中焚。

　　枣山光仁禅师一日升堂大众集定未登座乃云不负平生眼目置个问讯来有么时有僧出作礼师云负我且从大众何也便归方丈异日有僧请益云和尚升堂云负我且从大众何也意旨如何师云斋时有饭与汝吃夜间有床与汝睡一向煎逼我作么僧礼拜师云苦苦僧云乞师指示师垂下一足云展缩一任老僧。

　　宗门统要续集卷第十二

　　音释

　　懵懂

　　(懵母总切懂睹动切懵懂心乱貌)。

　　锹

　　(迁遥切田器也)。

　　苋

　　(狭涧切)。

　　澧

　　(里弟切州名)。

　　镂

　　(郎豆切雕刻也)。

　　轧

　　(乙黠切)。

　　喎

　　(苦淮切口戾不正也)。

　　锃

　　(除孟切磨也)。

　　舷

　　(胡千切船边也)。

　　臊

　　(苏曹切)。

　　𡱰

　　(冬毒切尻𡱰也)。
