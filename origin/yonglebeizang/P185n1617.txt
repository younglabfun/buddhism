永乐北藏第 185 册 No. 1617 妙法莲华经要解（选录“要解”本文）(第13卷-第19卷)


　　妙法莲华经要解卷第十三　　　　远四

　　温陵开元莲寺比丘　戒环　解

　　从地涌出品第十五

　　此显妙法智力所化之迹也娑婆下界有六万恒沙菩萨从无数劫修佛智慧悉是释尊所化常乐静处勤行精进故不依人天而住下方空中以示常乐深智无有障碍也今为显此妙迹示作遗模兼将发起寿量秘说故从地涌出因以名品。

　　尔时他方国土诸来菩萨摩诃萨过八恒河沙数于大众中起合掌作礼而白佛言世尊若听我等于佛灭后在此娑婆世界勤加精进护持读诵书写供养是经典者当于此土而广说之。

　　此法集之众欲从他方来此持经。

　　尔时佛告诸菩萨摩诃萨众止善男子不须汝等护持此经所以者何我娑婆世界自有六万恒河沙等菩萨摩诃萨一一菩萨各有六万恒河沙眷属是诸人等能于我灭后护持读诵广说此经。

　　佛止之者非有违拒为将显迹显法故也显迹者显佛所化示彼来仪显法者此固圆足无待于外。

　　佛说是时娑婆世界三千大千国土地皆震裂而于其中有无量千万亿菩萨摩诃萨同时涌出。

　　深智现前大千不碍。

　　是诸菩萨身皆金色三十二相无量光明先𥁞在此娑婆世界之下此界虚空中住。

　　在此娑婆界下方空中住以示常乐深智无有障碍也。

　　是诸菩萨闻释迦牟尼佛所说音声从下发来。

　　此以真说彼以心闻文殊所谓心闻洞十方。

　　一一菩萨皆是大众唱导之首各将六万恒河沙眷属况将五万四万三万二万一万恒河沙等眷属者况复乃至一恒河沙半恒河沙四分之一乃至千万亿那由他分之一此指沙数自多反少。

　　况复千万亿那由他眷属况复亿万眷属况复千万百万乃至一万况复一千一百乃至一十况复将五四三二一弟子者。

　　此指该数自多反少。

　　况复单己乐远离行如是等比无量无边算数譬喻所不能知。

　　此指单数自少反多偈云单己无眷属其数转过上乍而观之六万河沙多于单己详而观之单己之数转过河沙然则一己非寡沙众非多法法本体离诸数量多寡之限特人情妄立耳此众来仪所以遣情显妙也。

　　是诸菩萨从地出已各诣虚空七宝妙塔多宝如来释迦牟尼佛所到已向二世尊头面礼足及至诸宝𣗳下师子座上佛所亦皆作礼右绕三匝合掌恭敬以诸菩萨种种赞法而以赞叹住在一面欣乐瞻仰于二世尊是诸菩萨摩诃萨从初涌出以诸菩萨种种赞法而赞于佛如是时间经五十小劫是时释迦牟尼佛嘿然而坐及诸四众亦皆嘿然五十小劫佛神力故令诸大众谓如半日。

　　圣人神智方便法门能延一日以为一劫能促一劫以为一日盖道无迁变情有顷久犹如梦人不移一时而梦历多岁则顷久之情初无定也故圣人对机示现延促而本无延促所言菩萨赞佛经劫则于促示延耳又令大众谓如半日则于延现促耳所以然者将欲显发宣示诸佛智慧自在神通之力使忘延促之情而深证实相故也华严云一念普观无量劫无去无来亦无住如是了知三世事超诸方便成十力夫能一念普观无去来住则了斯延促皆方便耳。

　　尔时四众亦以佛神力故见诸菩萨遍满无量百千万亿国土虚空。

　　四众肉眼碍而非通而能见无量国土者假佛通力故也夫于众一多㸦陈于时延促㸦现于见通碍㸦用者以明物量无穷时无止分无常而警发常情使去其倒心限意依无碍智圆融妙达繇是进契寿量秘说而得入佛慧成就佛身故也是故此品事法虽为显迹劝持又为寿量引发也。

　　是菩萨众中有四导师一名上行二名无边行三名净行四名安立行是四菩萨于其众中最为上首唱导之师在大众前各共合掌观释迦牟尼佛而问讯言世尊少病少恼安乐行不所应度者受教易不不令世尊生疲劳耶尔时四大菩萨而说偈言。

世尊安乐　少病少恼　教化众生
得无疲倦　又诸众生　受化易不
不令世尊　生疲劳耶

　　问居堪忍与民同患之事也。

　　尔时世尊于菩萨大众中而作是言如是如是诸善男子如来安乐少病少恼诸众生等易可化度无有疲劳所以者何是诸众生世世已来常受我化亦于过去诸佛供养尊重种诸善根此诸众生始见我身闻我所说即皆信受入如来慧除先修习学小乘者如是之人我今亦令得闻是经入于佛慧。

　　言世世受化正显寿量本门所化言亦于过去种善则兼明智胜会中所化以化缘深故始见始闻即皆信受。

　　尔时诸大菩萨而说偈言。

善哉善哉　大雄世尊　诸众生等
易可化度　能问诸佛　甚深智慧
闻已信行　我等随喜

　　于时世尊赞叹上首诸大菩萨善哉善哉善男子汝等能于如来发随喜心。

　　尔时弥勒菩萨及八千恒河沙诸菩萨众皆作是念我等从昔已来不见不闻如是大菩萨摩诃萨众从地踊出住世尊前合掌供养问讯如来。

　　弥勒道同大觉智无不照以补处示疑欲利当来之机耳故后偈云愿佛为未耒演说令开解。

　　时弥勒菩萨摩诃萨知八千恒河沙诸菩萨等心之所念并欲自决所疑合掌向佛以偈问曰。

无量千万亿　大众诸菩萨　昔所未曾见
愿两足尊说　是从何所来　以何因缘集

　　总问何来何集。

巨身大神通　智慧叵思议　其志念坚固
有大忍辱力　众生所乐见　为从何所来

　　容仪挺特智力异常故耸动众问。

一一诸菩萨　所将诸眷属　其数无有量
如恒河沙等　或有大菩萨　将六万恒沙
如是诸大众　一心求佛道　是诸大师等
六万恒河沙　俱来供养佛　及护持是经
将五万恒河　其数过于是　四万及三万
二万至一万　一千一百等　乃至一恒沙
半及三四分　亿万分之一

　　此颂沙数自多反少。

千万那由他　万亿诸弟子　乃至于半亿
其数复过上　百万至一万　一千及一百
五十与一十　乃至三二一

　　此颂该数自多反少。

单己无眷属　乐于独处者　俱来至佛所
其数转过上

　　此颂单数自少反多。

如是诸大众　若人行筹数　过于恒沙劫
犹不能𥁞知　是诸大威德　精进菩萨众
谁为其说法　教化而成就　从谁初发心
称扬何佛法　受持行谁经　修习何佛道

　　见其颇多疑非一世一佛所化故详问之。

如是诸菩萨　神通大智力　四方地震裂
皆从中踊出　世尊我昔来　未曾见是事
愿说其所从　国土之名号

　　结问何来也。

我常游诸国　未曾见是众　我于此众中
乃不识一人　忽然从地出　愿说其因缘
今此之大会　无量百千亿　是诸菩萨等
皆欲知此事　是诸菩萨众　本末之因缘
无量德世尊　唯愿决众疑

　　尔时释迦牟尼分身诸佛从无量千万亿他方国土来者在于八方诸宝𣗳下师子座上结加趺坐其佛侍者各各见是菩萨大众于三千大千世界四方从地踊出住于虚空各白其佛言世尊此诸无量无边阿僧祇菩萨大众从何所来尔时诸佛各告侍者诸善男子且待须㬰有菩萨摩诃萨名曰弥勒释迦牟尼佛之所授记次后作佛已问斯事佛今答之汝等自当因是得闻。

　　各白其佛白分身也。

　　尔时释迦牟尼佛告弥勒菩萨善哉善哉阿逸多乃能问佛如是大事汝等当共一心被精进铠发坚固意如来今欲显发宣示诸佛智慧诸佛自在神通之力诸佛师子奋迅之力诸佛威猛大势之力。

　　弥勒姓也号阿逸多此云无能胜大事者智慧神通奋迅威猛所化多众之事也将欲宣示先令被精进铠等者戒使勇𨦣谛听无以趣深而生疑退也下云我于娑婆得菩提已教化成就如是多众即总宣示广在后文也宣示诸佛智慧即寿量偈云我智力如是慧光照无量是也诸佛自在神通即方便现涅槃而实不灭度是也师子奋迅之力即常说法教化无数亿众生是也威猛大势之力即令颠倒众生虽近而不见是也此宣释迦化迹而言诸佛者佛佛道同故。

　　尔时世尊欲重宣此义而说偈言。

当精进一心　我欲说此事　勿得有疑悔
佛智叵思议　汝今出信力　住于忍善中
昔所未闻法　今皆当得闻　我今安慰汝
勿得怀疑惧　佛无不实语　智慧不可量
所得第一法　甚深叵分别　如是今当说
汝等一心听

　　出信力者勉令发信住忍善者戒令勿退即令被进铠发坚固意也。

　　尔时世尊说此偈已告弥勒菩萨我今于此大众宣告汝等阿逸多是诸大菩萨摩诃萨无量无数阿僧祇从地踊出汝等昔所未见者我于是娑婆世界得阿耨多罗三藐三菩提已教化示导是诸菩萨调伏其心令发道意。

　　答谁说法教化从谁初发心。

　　此诸菩萨皆于是娑婆世界之下此界虚空中住。

　　答愿说所从国土名号。

　　于诸经典读诵通利思惟分别正忆念。

　　称其德也于诸经典能读以取其理诵以通其义思惟以精之正念以持之则其德足称矣。

　　阿逸多是诸善男子等不乐在众多有所说常乐静处勤行精进未曾休息亦不依止人天而住常乐深智无有障碍亦常乐于诸佛之法一心精进求无上慧。

　　释所以住下方空中之意。

　　尔时世尊欲重宣此义而说偈言。

阿逸汝当知　是诸大菩萨　从无数劫来
修习佛智慧　悉是我所化　令发大道心

　　颂答谁为教化从谁发心。

此等是我子　依止是世界　常行头陁事
志乐于静处　舍大众愦闹　不乐多所说
如是诸子等　学习我道法

　　颂答受持谁经修习何道。

昼夜常精进　为求佛道故　在娑婆世界
下方空中住

　　颂答愿说所从国土名号。

志念力坚固　常勤求智慧　说种种妙法
其心无所畏

　　颂德也。

我于伽耶城　菩提𣗳下坐　得成最正觉
转无上法轮　尔乃教化之　令初发道心
今皆住不退　悉当得成佛

　　答本末因缘也意若近迹实指远因摩竭陁国西南度尼连河至伽耶城又数里至菩提山有毕钵罗𣗳佛坐其下成道。

我今说实语　汝等一心信　我从久远来
教化是等众

　　结答也。

　　尔时弥勒菩萨摩诃萨及无数诸菩萨等心生疑惑怪未曾有而作是念云何世尊于少时间教化如是无量无边阿僧祇诸大菩萨令住阿耨多罗三藐三菩提。

　　迷寿量远因故有此疑。

　　即白佛言世尊如来为太子时出于释宫去伽耶城不远坐于道场得成阿耨多罗三藐三菩提从是已来始过四十余年世尊云何于此少时大作佛事以佛势力以佛功德教化如是无量大菩萨众当成阿耨多罗三藐三菩提世尊此大菩萨众假使有人于千万亿劫数不能𥁞不得其边斯等久远已来于无量无边诸佛所植诸善根成就菩萨道常修梵行世尊如此之事世所难信。

　　势伽耶近迹故有此难。

　　譬如有人色羙发黑年二十五指百岁人言是我子其百岁人亦指年少言是我父生育我等是事难信。

　　父少譬释尊阐化之近子老譬涌出成德之久化近迹久理不相当必言二十五及百岁者取其少犹未壮老已过耄益见相违也。

　　佛亦如是得道已来其实未久而此大众诸菩萨等已于无量千万亿劫为佛道故勤行精进善入出住无量百千万亿三昧得大神通久修梵行善能次第习诸善法巧于问答人中之宝一切世间甚为希有今日世尊方云得佛道时初令发心教化示导令向阿耨多罗三藐三菩提世尊得佛未久乃能作此大功德事。

　　得佛未久合父少也而此大众至甚为希有合子老也今日世尊至能作大事合相违也善入出住者于无量三昧或入或出或住妙用自在。

　　我等虽复信佛随宜所说佛所出言未曾虚妄佛所知者皆悉通达然诸新发意菩萨于佛灭后若闻是语或不信受而起破法罪业因缘唯然世尊愿为解说除我等疑及未来世诸善男子闻此事已亦不生疑。

　　尔时弥勒菩萨欲重宣此而说偈言。

佛昔从释种　出家近伽耶　坐于菩提𣗳
尔来尚未久　此诸佛子等　其数不可量
久已行佛道　住于神通力　善学菩萨道
不染世间法　如莲华在水　从地而踊出
皆起恭敬心　住于世尊前　是事难思议
云何而可信　佛得道甚近　所成就甚多
愿为除众疑　如实分别说

　　执近迹疑远缘而致问也。

譬如少壮人　年始二十五　示人百岁子
发白而面皱　是等我所生　子亦说是父
父少而子老　举世所不信

　　所谓寂场少父寂光老儿。

世尊亦如是　得道来甚近　是诸菩萨等
志固无怯弱　从无量劫来　而行菩萨道
巧于难问答　其心无所畏　忍辱心决定
端正有威德　十方佛所赞　善能分别说
不乐在人众　常好在禅定　为求佛道故
于下空中住

　　从志固无怯已下皆颂老成之德。

我等从佛闻　于此事无疑　愿佛为未来
演说令开解　若有于此经　生疑不信者
即当堕恶道　愿今为解说　是无量菩萨
云何于少时　教化令发心　而住不退地

　　妙法莲华经如来寿量品第十六

　　前品显迹而滞者迷本故情疑久近见起生灭欲契如实本际难矣故此显本释其疑滞使知如来本无生灭伽耶之化特为机所受之命称性无量故曰如来寿量品文云如来如实知见三界之相无有生死退出亦无在世灭度后云其有菩萨闻说寿量即能信受愿于未来长寿度生至坐道场说寿亦尔意明本迹一如世相常住称性之寿人皆有之苟能正信顺受不以生灭心行而自夭阏则三界之相可如实知遂能现寿量以存存示生灭而化化智力神用与如来等矣故曰显本劝持。

　　尔时佛告诸菩萨及一切大众诸善男子汝等当信解如来诚谛之语复告大众汝等当信解如来诚谛之语又复告诸大众汝等当信解如来诚谛之语。

　　以寿量之本趣深难信故再三发之心实曰诚言当曰谛。

　　是时菩萨大众弥勒为首合掌白佛言世尊唯愿说之我等当信受佛语如是三白已复言唯愿说之我等当信受佛语。

　　尔时世尊知诸菩萨三请不止而告之言汝等谛听如来秘密神通之力。

　　应量非量现灭不灭天人莫测是谓秘密神力。

　　一切世间天人及阿修罗皆谓今释迦牟尼佛出释氏宫去伽耶城不远坐于道场得阿耨多罗三藐三菩提。

　　但见其迹。

　　然善男子我实成佛已来无量无边百千万亿那由他劫。

　　本实无量。

　　譬如五百千万亿那由他阿僧祇三千大千世界假使有人抹为微尘过于东方五百千万亿那由他阿僧祇国乃下一尘如是东行𥁞是微尘诸善男子于意云何是诸世界可得思惟校计知其数不。

　　并如智胜尘墨之喻。

　　弥勒菩萨等俱白佛言世尊是诸世界无量无边非算数所知亦非心力所及一切声闻辟支佛以无漏智不能思惟知其限数我等住阿鞞䟦致地于是事中亦所不达世尊如是诸世界无量无边。

　　尔时佛告大菩萨众诸善男子今当分明宣语汝等是诸世界若着微尘及不著者𥁞以为尘一尘一劫我成佛已来复过于此百千万亿那由他阿僧祇劫。

　　正明佛寿无量也诸佛寿量悉皆无量众生寿量亦复如是但迷真智故妄逐生死如一堕地狱至无数劫岂非无量寿耶苟不迷堕则与佛无别矣。

　　自从是来我常在此娑婆世界说法教化亦于余处百千万亿那由他阿僧祇国导利众生。

　　自从是来谓从尘劫成佛已来言常在此又在余处则不唯身相常住亦显国土常住也是知娑婆及万亿国无非净土同一法界未尝坏灭其有坏灭皆别业妄见也。

　　诸善男子于是中间我说然灯佛等又复又其入于涅槃如是皆以方便分别。

　　既曰成佛之久常在利生而中间自说于然灯佛所得法受记等事疑若近迹又复现言当入涅槃疑非常在此皆随机方便之说耳。

　　诸善男子若有众生来至我所我以佛眼观其信等诸根利钝随所应度处处自说名字不同年纪大小亦复现言当入涅槃又以种种方便说微妙法能令众生发欢喜心。

　　信等诸根谓信根智根等也观利根即现长年说大法观钝根即现劣应示涅槃所以名字有不同年纪有大小说法有种种皆为随机利导发其善心耳。

　　诸善男子如来见诸众生乐于小法德薄垢重者为是人说我少出家得阿耨多罗三藐三菩提然我实成佛已来久远若斯但以方便教化众生令入佛道作如是说。

　　迹少出家本久成佛。

　　诸善男子如来所演经典皆为度脱众生或说己身或说他身或示己身或示他身或示己事或示他事诸所言说皆实不虚。

　　所演经典说虽异同理无不实也己谓释迦他谓诸佛说见于言示见于行。

　　所以者何如来如实知见三界之相无有生死若退若出亦无在世及灭度者非实非虚非如非异不如三界见于三界如斯之事如来明见无有错谬以诸众生有种种性种种欲种种行种种忆想分别故欲令生诸善根以若干因缘譬喻言词种种说法所作佛事未曾暂废。

　　释上理无不实而说有异同也三界万法不容拟心以众生妄见则种种纷纭以如来实见则一切真寂无有生死乃至灭度者不以生灭相见也不如三界见于三界者不以往来相见也既明见无滞则宜无异说特以众生性欲行想之心种种不同故说示教化之迹亦种种不同也所作佛事指说示不同之事。

　　如是我成佛已来甚大久远寿命无量阿僧祇劫常住不灭。

　　诸善男子我本行菩萨道所成寿命今犹未𥁞复倍上数然今非实灭度而便唱言当取灭度如来以是方便教化众生。

　　叙唱灭意也。

　　所以者何若佛久住于世薄德之人不种善根贫穷下贱贪着五欲入于忆想妄见网中若见如来常在不灭便起憍恣而怀厌怠不能生难遭之想恭敬之心是故如来以方便说。

　　释唱灭意也贫穷下贱言乏功德财忆想妄见为生死网即见惑思惑也。

　　比丘当知诸佛出世难可值遇所以者何诸薄德人过无量百千万亿劫或有见佛或不见者以此事故我作是言诸比丘如来难可得见斯众生等闻如是语必当生于难遭之想心怀恋慕渴仰于佛便种善根是故如来虽不实灭而言灭度。

　　言难值遇乃警之令渴仰种善也。

　　又善男子诸佛如来法皆如是为度众生皆实不虚。

　　明诸佛利生善权皆如是也。

　　譬如良医智慧聪达明炼方药善治众病。

　　佛如医师教如医方理如妙药种种性欲行想分别是谓众病佛能以若干缘喻随其所宜发药而蠲除之是谓良医善治也其人多诸子息若十二十乃至百数。

　　火宅之子对三乘言故数止三十良医之子对众生言故兼至百数。

　　以有事缘远至余国诸子于后饮他毒药药发闷乱宛转于地。

　　医师远适而诸子饮毒犹宅主近出而其家失火也饮他毒药喻随顺邪法宛转于地喻轮堕诸趣。

　　是时其父还来归家诸子饮毒或失本心或不失者遥见其父皆大欢喜拜跪问讯善安隐归我等愚痴误服毒药愿见救疗更赐寿命父见子等苦恼如是依诸经方求好药草色香美味皆悉具足捣筛和合与子令服而作是言此大良药色香美味皆悉具足汝等可服速除苦恼无服众患。

　　三界之家佛所旧化故云来归彼中邪毒深者失其良心浅者虽或未失亦为恶习所障未能亲造觉体故云遥见愿赐寿命即冀不夭阏于横邪也发药除苦即令其断惑而证真也依诸佛经济之方求圣贤断治之药显性空之真色示戒定之五香品乳酪之五味无不具足也捣者折刚为柔筛者化粗入细和合令服则无矫拂之失色味香美则无瞑眩之毒圣人病人之病忧人之忧调御之德盖见于此。

　　其诸子中不失心者见此良药色香俱好即便服之病𥁞除愈余失心者见其父来虽亦欢喜问讯求索治病然与其药而不肯服所以者何毒气深入失本心故于此好色香药而谓不美。

　　父作是念此子可愍为毒所中心皆颠倒虽见我喜求索救疗如是好药而不肯服我今当设方便令服此药即作是言汝等当知我今衰老死时已至是好良药今留在此汝可取服勿忧不差作是教已复至他国遣使还告汝父已死。

　　留药喻遗教去国喻示灭。

　　是时诸子闻父背丧心大忧恼而作是念若父在者慈愍我等能见救护今者舍我远丧他国自惟孤露无复恃怙常怀悲感心遂醒悟乃知此药色味香羙即取服之毒病皆愈。

　　人情常忽于所赖常感于去思。

　　其父闻子悉已得差寻便来归咸使见之。

　　水澄月现亦何去来。

　　诸善男子于意云何颇有人能说此良医虚妄罪不不也世尊。

　　佛言我亦如是成佛已来无量无边百千万亿那由他阿僧祇劫为众生故以方便力言当灭度亦无有能如法说我虚妄过者。

　　导迷贵权于法无过。

　　尔时世尊𪴰重宣此义而说偈言。

自我得佛来　所经诸劫数　无量百千万
亿载阿僧祇　常说法教化　无数亿众生
令入于佛道　尔来无量劫　为度众生故
方便现涅槃　而实不灭度　常住此说法

　　此总举善权下详述权意。

我常住于此　以诸神通力　令颠倒众生
虽近而不见　众见我灭度　广供养舍利
咸皆怀恋慕　而生渴仰心　众生既信伏
质直意柔软　一心欲见佛　不自惜身命
时我及众僧　俱出灵鹫山　我时语众生
常在此不灭　以方便力故　现有灭不灭

　　虽近不见所以伏憍恣也令生渴仰所以发猒怠也。

余国有众生　恭敬信乐者　我复于彼中
为说无上法　汝等不闻此　但谓我灭度

　　敬信之心如声说法之慈如响声有彼此响无生灭但应于彼如此不闻故谓之灭耳盖圣人虽有权应之迹实无权应之心如响而已。

我见诸众生　没在于苦恼　故不为现身
令其生渴仰　因其心恋慕　乃出为说法

　　饥然后甘食渴然后甘饮。

神通力如是　于阿僧祇劫　常在灵鹫山
及余诸住处　众生见劫𥁞　大火所烧时
我此土安隐　天人常充满　园林诸堂阁
种种宝庄严　宝𣗳多花果　众生所游乐
诸天击天鼓　常作众伎乐　雨曼陁罗华
散佛及大众

　　大火所烧此土安隐其何土耶即实报净土亦曰性土也言常在灵山则不离娑婆化土而能不坏者报化一土尔依妄业所现故有成与坏依实报所现故无成与坏成坏之相楞严所谓别业妄见譬如目眚妄见灯影彼非眚人虽同不见所以众生见烧而我常安隐也自我求之所谓性土不离自性所谓灵山不离己灵非形非器故劫火莫烧亘古亘今故常在不灭达斯妙旨则寿量净土等事皆备于我而不疑于佛矣。

我净土不毁　而众见烧𥁞　忧怖诸苦恼
如是悉充满

　　所谓别业妄见。

是诸罪众生　以恶业因缘　过阿僧祇劫
不闻三宝名　诸有修功德　柔和质直者
则皆见我身　在此而说法　或时为此众
说佛寿无量　久乃见佛者　为说佛难值

　　以罪业背佛即恶缘同感者以修德见我则善业同感者由其或背或见故佛或说寿量或说难值但应彼缘曾无定迹。

我智力如是　慧光照无量　寿命无数劫
久修业所得　汝等有智者　勿于此生疑
当断令永𥁞　佛语实不虚

　　智照无量寿命无数乃久修净业之实报非虚说示也。

如医善方便　为治狂子故　实在而言死
无能说虚妄　我亦为世父　救诸苦患者
为凡夫颠倒　实在而言灭　以常见我故
而生憍恣心　放逸着五欲　堕于恶道中

　　苦患即妄缠恶业颠倒即妄见生死。

我常知众生　行道不行道　随所应可度
为说种种法

　　颂是故如来以方便说。

每自作是意　以何令众生　得入无上慧
速成就佛身

　　每思方便利导群机故或说寿量以发其慧或现涅槃以感其情皆𪴰速成故也。

　　妙法莲华经要解卷第十三
永乐北藏第 185 册 No. 1617 妙法莲华经要解（选录“要解”本文）(第13卷-第19卷)


　　妙法莲华经要解卷第十四　　　　远五

　　温陵开元莲寺比丘　戒环　解

　　分别功德品第十七

　　时会钦闻寿量秘说而造道证性浅深不同佛为随根称扬之故曰分别功德。

　　尔时大会闻佛说寿命劫数长远如是无量无边阿僧祇众生得大饶益。

　　得大饶益如下所说。

　　于时世尊告弥勒菩萨摩诃萨阿逸多我说是如来寿命长远时六百八十万亿那由他恒河沙众生得无生法忍。

　　因闻寿量了无生灭以无生法忍可成行而无了无忍名为法忍忍者行之成名。

　　复有千倍菩萨摩诃萨得闻持陁罗尼门。

　　一闻千悟得大总持诸余总持自此而出故谓之门如圆觉陁罗尼门流出一切。

　　复有一世界微尘数菩萨摩诃萨得乐说无碍辩才造道自得左右逢原故能乐说无碍。

　　即四无碍辩之总也四辩一法二义三词四乐说。

　　复有一世界微尘数菩萨摩诃萨得百千万亿无量旋陁罗尼。

　　于一切法反本还源方便利生逆顺自在名百千万亿无量旋陁罗尼。

　　复有三千大千世界微尘数菩萨摩诃萨能转不退法轮。

　　入正位说正法迥超二乘无复退转。

　　复有二千中国土微尘数菩萨摩诃萨能转清净法轮。

　　即言辞相寂一乘妙法也从闻持陁罗尼至此皆地上菩萨之德十地论云得陁罗尼菩萨在五地。

　　复有小千国土微尘数菩萨摩诃萨八生当得阿耨多罗三藐三菩提复有四四天下微尘数菩萨摩诃萨四生当得阿耨多罗三藐三菩提复有三四天下微尘数菩萨摩诃萨三生当得阿耨多罗三藐三菩提复有二四天下微尘数菩萨摩诃萨二生当得阿耨多罗三藐三菩提复有一四天下微尘数菩萨摩诃萨一生当得阿耨多罗三藐三菩提此约随根得果远近也八生等者以超入圣位如初生佛家之生非出没生死之生也初言八生谓超入四地取妙觉之位有八故曰余各八生在当得成佛道次言四生谓超入八地取妙觉之位有四三生二生谓九地十地一生即超入等觉取妙觉一间耳故曰余有一生在当成一切智也如来寿量即本觉不坏之实相悟是实相则无不了达故会众闻说随根各证。

　　复有八世界微尘数众生皆发阿耨多罗三藐三菩提心。

　　闻实报理发正因心也先举入道得果之菩萨后举随喜发心之众生乃事之序而旧以此文合在初列又广配十信十住等位文理㸦违今不必配问寿量之法一也古今之性同也昔者众生一闻遂得法忍菩萨深达遂成佛道而数比沙尘今几何也曰今之闻者以大千计之真若沙尘果亦深达则得忍成佛不让在昔唯其不能深信深达耳。

　　佛说是诸菩萨摩诃萨得大法利时于虚空中雨曼陁罗华摩诃曼陁罗华以散无量百千万亿宝𣗳下师子座上诸佛并散七宝塔中师子座上释迦牟尼佛及久灭度多宝如来亦散一切诸大菩萨及四部众又雨细抹旃檀沉水香等于虚空中天鼓自鸣妙声深远又雨千种天衣垂诸璎珞真珠璎珞摩尼珠璎珞如意珠璎珞遍于九方众宝香炉烧无价香自然周至供养大会一一佛上有诸菩萨执持幡盖次第而上至于梵天是诸菩萨以妙音声歌无量颂赞叹诸佛。

　　诸瑞皆从空雨遍于九方乃助显寿量法利如空无边不可得而思议也故弥勒赞曰世尊说无量不可思议法多有所饶益如虚空无边言九方者除下方非法会所菩萨执幡上至梵天言其满空供养赞叹也。

　　尔时弥勒菩萨从座而起褊袒右肩合掌向佛而说偈言。

佛说希有法　昔所未曾闻　世尊有大力
寿命不可量　无数诸佛子　闻世尊分别
说得法利者　欢喜充遍身　或住不退地
或得陁罗尼　或无碍乐说　万亿旋总持
或有大千界　微尘数菩萨　各各皆能转
不退之法轮　复有中千界　微尘数菩萨
各各皆能转　清净之法轮　复有小千界
微尘数菩萨　余各八生在　当得成佛道
复有四三二　如此四天下　微尘诸菩萨
随数生成佛　或一四天下　微尘数菩萨
余有一生在　当成一切智

　　随数谓随四三二数也。

如是等众生　闻佛寿长远　得无量无漏
清净之果报

　　称实报法故无漏清净。

复有八世界　微尘数众生　闻佛说寿命
皆发无上心　世尊说无量　不可思议法
多有所饶益　如虚空无边　雨天曼陁罗
摩诃曼陁罗　释梵如恒沙　无数佛土来
雨旃檀沉水　缤纷而乱坠　如鸟飞空下
供散于诸佛　天鼓虚空中　自然出妙声
天衣千万种　旋转而来下　众宝妙香炉
烧无价之香　自然悉周遍　供养诸世尊
其大菩萨众　执七宝幡盖　高妙万亿种
次第至梵天　一一诸佛前　宝幢悬胜幡
亦以千万偈　歌咏诸如来

　　由其法利如空无边故感瑞亦尔。

如是种种事　昔所未曾有　闻佛寿无量
一切皆欢喜　佛名闻十方　广饶益众生
一切具善根　以助无上心

　　结赞妙瑞所显之意由十方诸天闻佛寿量广获饶益故各具善根雨诸妙瑞以自表助无上道心也。

　　尔时佛告弥勒菩萨摩诃萨阿逸多其有众生闻佛寿命长远如是乃至能生一念信解所得功德无有限量。

　　解寿量说即得不坏体证真常用故功无限量。

　　若有善男子善女人为阿耨多罗三藐三菩提故于八十万亿那由他劫行五波罗密檀波罗密尸罗波罗密羼提波罗密毗梨耶波罗密禅波罗密除般若波罗密以是功德比前功德百分千分百千万亿分不及其一乃至算数譬喻所不能知。

　　如来寿量乃智力慧光久修所得能一念信则为已具般若智因故五度深功莫比若善男子善女人有如是功德于阿耨多罗三藐三菩提退者无有是处。

　　已具正因故有进无退。

　　尔时世尊欲重宣此义而说偈言。

若人求佛慧　于八十万亿　那由他劫数
行五波罗密　于是诸劫中　布施供养佛
及缘觉弟子　并诸菩萨众　珍异之饮食
上服与卧具　旃檀立精舍　以园林庄严
如是等布施　种种皆微妙　𥁞此诸劫数
以回向佛道　若复持禁戒　清净无缺漏
求于无上道　诸佛之所叹　若复行忍辱
住于调柔地　设众恶来加　其心不倾动
诸有得法者　怀于增上慢　为此所轻恼
如是悉能忍　若复勤精进　志念常坚固
于无量亿劫　一心不懈息　又于无数劫
住于空闲处　若坐若经行　除睡常摄心
以是因缘故　能生诸禅定　八十亿万劫
安住心不乱　持此一心福　愿求无上道
我得一切智　𥁞诸禅定际

　　一心福即禅波罗密也一切智即心之极造禅定际即道之极造。

是人于百千　万亿劫数中　行此诸功德
如上之所说　有善男女等　闻我说寿命
乃至一念信　其福过于彼　若人悉无有
一切诸疑悔　深心须㬰信　其福为如此

　　一念之信福过五度然当悉无疑悔福乃如此正法华云当弃捐犹豫诸着思想事信乐大法义其福为若斯。

其有诸菩萨　无量劫行道　闻我说寿命
是则能信受　如是诸人等　顶受此经典
愿我于未来　长寿度众生　如今日世尊
诸释中之王　道场师子吼　说法无所畏
我等未来世　一切所尊敬　坐于道场时
说寿亦如是

　　菩萨行道经无量劫则智力慧光已几实报故闻斯信之而于未来愿得是报至坐道场愿说是道盖深悟称性寿量人皆有之故愿不夭阏而䟦及如来也。

若有深心者　清净而质直　多闻能总持
随义解佛语　如是之人等　于此无有疑

　　深心则志固清净则智明质直则无伪多闻则博识总持则贯通随义则不滞有是全才𥁞智可于寿量无疑也。

　　又阿逸多若有闻佛寿命长远解其言趣是人所得功德无有限量能起如来无上之慧。

　　寿量之说趣在断生灭见显真常体苟能明解则起无上慧等同如来故功无限量。

　　何况广闻是经若教人闻若自持若教人持若自书若教人书若以华香璎珞幢幡缯盖香油苏灯供养经卷是人功德无量无边能生一切种智。

　　闻佛寿命则断生灭见显真常体能起上慧而已广闻是经则具四知见𥁞一乘道故能生种智也然世之闻持不计而果能起上慧生种智者谁耶是亦遇王膳而不餐得衣珠而醉卧耳惜哉。

　　阿逸多若善男子善女人闻我说寿命长远深心信解则为见佛常在耆阇崛山共大菩萨诸声闻众围绕说法。

　　生灭见𥁞则真常之相触目宛然。

　　又见此娑婆世界其地琉璃坦然平正阎浮檀金以界八道宝𣗳行列诸台楼观皆悉宝成其菩萨众咸处其中。

　　秽净情忘则胜妙之境举步皆是。

　　若有能如是观者当知是为深信解相。

　　身土实相本自一如生灭秽净皆出情见故见𥁞情忘则真常之相胜妙之境触处现前非深信解寿量秘说莫预于此。

　　又复如来灭后若闻是经而不毁呰起随喜心当知已为深信解相何况读诵受持之者斯人则为顶戴如来。

　　上明一品之利此明一经之利故但能随喜而功已侔上故曰已为深信解相若正心读持功又过上故曰则为顶戴如来云顶戴者谓得此中全身而无以上之也。

　　阿逸多是善男子善女人不须为我复起塔寺及作僧坊以四事供养众僧所以者何是善男子善女人受持读诵是经典者为已起塔造立僧坊供养众僧则为以佛舍利起七宝塔高广渐小至于梵天悬诸幡盖及众宝铃花香璎珞抹香涂香烧香众鼓伎乐箫笛箜篌种种舞戏以妙音声歌呗赞颂则为于无量千万亿劫作是供养已。

　　诸供养中法供养胜故也上显随喜功次显书持功。

　　阿逸多若我灭后闻是经典有能受持若自书若教人书则为起立僧坊以赤旃檀作诸殿堂三十有二高八多罗𣗳高广严好百千比丘于其中止园林浴池经行禅窟衣服饮食床褥汤药一切乐具充满其中如是僧坊堂合若干百千万亿其数无量以此现前供养于我及比丘僧殿堂三十有二以安四方僧称八正道也西天宝多罗𣗳其高七仞诸皆纵举过量之事以显法供养胜。

　　是故我说如来灭后若有受持读诵为他人说若自书若教人书供养经卷不须复起塔寺及造僧坊供养众僧。

　　况复有人能持是经兼行布施持戒忍辱精进一心智慧其德最胜无量无边譬如虚空东西南北四维上下无量无边是人功德亦复如是无量无边疾至一切种智。

　　若人读诵受持是经为他人说若自书若教人书复能起塔及造僧坊供养赞叹声闻众僧亦以百千万亿赞叹之法赞叹菩萨功德又为他人种种因缘随义解说此法华经复能清净持戒与柔和者而共同止忍辱无瞋志念坚固常贵坐禅得诸深定精进勇猛摄诸善法利根智慧善答问难。

　　前言行五波罗蜜不及一念信解又云不须复起塔寺非废于行也姑离事显理使人深造不滞于迹而已若理既深造非行不修如舟无揖终何以济故须理行相济然后其德为最胜也世之空谈名理便废行实诸度不修一善无取安为痴兀化为阐底者宜三复于斯。

　　阿逸多若我灭后诸善男子善女人受持读诵是经典者复有如是诸善功德当知是人已趣道场近阿耨多罗三藐三菩提坐道𣗳下阿逸多是善男子善女人若坐若立若行处此中便应起塔一切天人皆应供养如佛之塔已趣道场言已得真趣登证有期近坐道𣗳言已几于道成佛不远故所在之处当尊重之。

　　尔时世尊欲重宣此义而说偈言。

若我灭度后　能奉持此经　斯人福无量
如上之所说　是则为具足　一切诸供养
以舍利起塔　七宝而庄严　表刹甚高广
渐小至梵天　宝铃千万亿　风动出妙音
又于无量劫　而供养此塔　华香诸璎珞
天衣众伎乐　然香油酥灯　周匝常照明
恶世法末时　能持是经者　则为已如上
具足诸供养

　　上颂供佛次颂供僧。

若能持此经　则如佛现在　以牛头旃檀
起僧坊供养　堂有三十二　高八多罗𣗳
上馔妙衣服　床卧皆具足　百千众住处
园林诸浴池　经行及禅窟　种种皆严好
若有信解心　受持读诵书　若复教人书
及供养经卷　散花香抹香　以须曼瞻卜
阿提目多伽　薰油常然之　如是供养者
得无量功德　如虚空无边　其福亦如是

　　须曼薝卜多伽三花最香以此薰油。

况复持此经　兼布施持戒　忍辱乐禅定
不嗔不恶口　恭敬于塔庙　谦下诸比丘
远离自高心　常思惟智慧　有问难不嗔
随顺为解说　若能行是行　功德不可量
若见此法师　成就如是德　应以天花散
天衣覆其身　头面接足礼　生心如佛想
又应作是念　不久诣道𣗳　得无漏无为
广利诸人天　其所住止处　经行若坐卧
乃至说一偈　是中应起塔　庄严令妙好
种种以供养　佛子住此地　则是佛受用
常在于其中　经行及坐卧

　　佛子住此即佛受用等者所在之处则为有佛之意也夫敬持经之人如佛者所谓若有能持则持佛身又决有成佛之期故也此为分别功德品故偏明持经胜德或以此地其中之语为指妙法奥域文势不然。

　　妙法莲华经要解卷第十四
永乐北藏第 185 册 No. 1617 妙法莲华经要解（选录“要解”本文）(第13卷-第19卷)


　　妙法莲华经要解卷第十五　　　　远六

　　温陵开元莲寺比丘　戒环　解

　　随喜功德品第十八

　　前品分别闻说寿量功德自此至法师不轻三品广显闻持正宗功德随功浅深有暂持圆持精持之序次第广显自暂持始也言随喜者谓未能一心听读如说修行但随其所闻喜为人说随其所教喜须㬰闻亦获胜福故为暂持功德。

　　尔时弥勒菩萨摩诃萨白佛言世尊若有善男子善女人闻是法华经随喜者得几所福而说偈言。

世尊灭度后　其有闻是经　若能随喜者
为得几所福

　　尔时佛告弥勒菩萨摩诃萨阿逸多如来灭后若比丘比丘尼优婆塞优婆夷及余智者若长若幼闻是经随喜已从法会出至于余处若在僧坊若空闲地若城邑巷陌聚落田里如其所闻为父母宗亲善有知识随力演说。

　　是诸人等闻已随喜复行转教余人闻已亦随喜转教如是展转至第五十。

　　法会初闻从师亲授其福最胜随喜转教则去师渐远至第五十言又甚远而福亦无量如下所校。

　　阿逸多其第五十善男子善女人随喜功德我今说之汝当善听。

　　若四百万亿阿僧祗世界六趣四生众生卵生胎生湿生化生若有形无形有想无想非有想非无想无足二足四足多足如是等在众生数者有人求福随其所欲娱乐之具皆给与之一一众生与满阎浮提金银琉璃砗𥓼码瑙珊瑚琥珀诸妙珍宝及象马车乘七宝所成宫殿楼阁等。

　　僧祗世界生类不穷而能以宝物等施其福多矣天人鬼畜分为六趣胎卵湿化总为四生而形想等类预焉自胎𡖉至非无想通该三界十种异生。

　　是大施主如是布施满八十年已而作是念我已施众生娱乐之具随意所欲然此众生皆已衰老年过八十发白面皱将死不久我当以佛法而训导之即集此众生宣布法化示教利喜一时皆得须陁洹道斯陁含道阿那含道阿罗汉道𥁞诸有漏于深禅定皆得自在具八解脱。

　　既以财施复以法施令得圣果则其福倍多。

　　于汝意云何是大施主所得功德宁为多不弥勒白佛言世尊是人功德甚多无量无边若是施主但施众生一切乐具功德无量何况令得阿罗汉果。

　　佛告弥勒我今分明语汝是人以一切乐具施于四百万亿阿僧祇世界六趣众生又令得阿罗汉果所得功德不如是第五十人闻法华经一偈随喜功德百分千分百千万亿分不及其一乃至算数譬喻所不能知。

　　财施外物道果小乘故迥不可及。

　　阿逸多如是第五十人展转闻法华经随喜功德尚无量无边阿僧祇何况最初于会中闻而随喜者其福复胜无量无边阿僧祇不可得比。

　　又阿逸多若人为是经故往诣僧坊若坐若立须㬰𦗟受缘是功德转身所生得好上妙象马车乘珍宝辇舆及乘天宫。

　　转身谓后身也上妙车舆即人中胜报及乘天宫即天中胜报故偈云后生天人中。

　　若复有人于讲法处坐更有人来劝令坐𦗟若分座令坐是人功德转身得帝释坐处若梵王坐处若转轮圣王所坐之处。

　　分座劝人则为法心广故报又胜前。

　　阿逸多若复有人语余人言有经名法华可共往𦗟即受其教乃至须㬰间闻是人功德转身得与陁罗尼菩萨共生一处。

　　语人转教利倍广故报倍胜也十地论说得陁罗尼菩萨居五地。

　　利根智慧百千万世终不喑哑口气不臭舌常无病口亦无病齿不垢黑不黄不疏亦不缺落不差不曲唇不下垂亦不褰缩不粗涩不疮𣍨亦不缺坏亦不呙斜不厚不大亦不黧黑无诸可恶鼻不匾𠥶亦不曲戾面色不黑亦不狭长亦不窊曲无有一切不可喜相喑言不成音哑则塞矣下垂上褰皆唇之恶相唇疮曰胗口戾曰呙黧亦黑也𥠖水之黑墨火之黑匾𠥶谓平薄曲戾谓不端窊即䧟而曲也一切者通言六根无恶。

　　唇舌牙齿悉皆严好鼻修高直面貌圆满眉高而长额广平正人相具足。

　　世世所生见佛闻法信受教诲。

　　由转教善生生不穷。

　　阿逸多汝且观是劝于一人令往𦗟法功德如此何况一心𦗟说读诵而于大众为人分别如说修行。

　　劝人往𦗟即随喜之事一心修行即圆持之事随喜之功既尔圆持之功可知。

　　尔时世尊欲重宣此义而说偈言。

若人于法会　得闻是经典　乃至于一偈
随喜为他说　如是展转教　至于第五十
最后人获福　今当分别之
如有大施主　供给无量众　具满八十岁
随意之所欲　见彼衰老相　发白而面皱
齿疏形枯竭　念其死不久　我今应当教
令得于道果　即为方便说　涅槃真实法
世皆不牢固　如水沫泡焰　汝等咸应当
疾生猒离心　诸人闻是法　皆得阿罗汉
具足六神通　三明八解脱　最后第五十
闻一偈随喜　是人福胜彼　不可为譬喻
如是展转闻　其福尚无量　何况于法会
初闻随喜者　若有劝一人　将引𦗟法华
言此经深妙　千万劫难遇　即受教往𦗟
乃至须㬰闻　斯人之福报　今当分别说
世世无口患　齿不疏黄黑　唇不厚褰缺
无有可恶相　舌不干黑短　鼻高修且直
额广而平正　面目悉端严　为人所喜见
口气无臭秽　优钵华之香　常从其口出

　　即六根善报也多说口报者以展转教诱由口业起。

若故诣僧坊　欲𦗟法华经　须㬰闻欢喜
今当说其福　后生天人中　得妙象马车
珍宝之辇舆　及乘天宫殿

　　故诣专于引听。

若于讲法处　劝人坐听经　是福因缘得
释梵转轮座　何况一心听　解说其义趣
如说而修行　其福不可限

　　一心修行福见次品。

　　妙法莲华经法师功德品第十九

　　前品随喜暂特在五种法师方得其一未能一心听读如说修行则功未圆也虽获根智具足而未及六千之报则德未圆也此品行人五种功备六千德圆堪为模范故命品谓之法师而为圆持功德前法师品依持经人以彰圆记此法师品依持经人以彰圆德名同义别故加功德字别焉。

　　尔时佛告常精进菩萨摩诃萨若善男子善女人受持是法华经若读若诵若解说若书写是人当得八百眼功德千二百耳功德八百鼻功德千二百舌功德八百身功德千二百意功德以是功德庄严六根皆令清净持法华者开佛知见则见闻觉知无非真觉证诸实相则色香味触无非真法以真觉对真法则万象彻照大千一视故圆持功成即得六根清净功德自非精心不杂进道不倦未易能致故告常精进菩萨也数有千二八百者众生世界依器世界而立以织妄为界故有四方身相迁流故有三世惟世与界二者相涉三世四方宛转十二依十二数流变三叠成千二百圆持功成每根各全其用故有千二功德然复于中克定优劣以眼见前傍而不及后鼻息出入阙于中交身合能觉离不知触皆三分阙一故唯八百功德此乃权依世论数量以显妙用大略而已使由常眼对色而开佛知见常耳闻声而得其实相则众尘不隔十方廓然万象莫逃大千圆照则千二八百之功无足论矣如经云父母所生眼悉见三千界何复三分之阙八百之劣耶故知此体本绝数量也。

　　是善男子善女人父母所生清净肉眼见于三千大千世界内外所有山林河海下至阿鼻地狱上至有顶亦见其中一切众生及业因缘果报生处悉见悉知。

　　父母所生即人人本具者清净肉眼即众尘不隔者众尘不隔则正智现前故大千内外一切色像悉见悉知所谓应眼时如千日万象不能逃影质者此也问理则然矣事若之何曰六湛圆明本所功德现量如是但随所证耳夫小罗汉见小千大罗汉见大千辟支见百佛世界菩萨见百千佛界如来见微尘国土非独果体也阿那律陁不离父母生身而能观大千犹如掌内则其中一切乌乎不见盖尘消觉净𡨋极则一夫何理然而事不然哉楞严曰逆彼业流得循圆通与不圆根日劫相倍即不可徇于业流以不圆根而疑经之说也诚知眼力如是则下之五根不假详谕。

　　尔时世尊欲重宣此义而说偈言。

若于大众中　以无所畏心　说是法华经
汝听其功德　是人得八百　功德殊胜眼
以是庄严故　其目甚清净
父母所生眼　悉见三千界　内外弥楼山
须弥及铁围　并诸余山林　大海江河水
下至阿鼻狱　上至有顶处　其中诸众生
一切皆悉见

　　弥楼此云光明即七金山之一也清净肉眼有生皆具凡能开佛知见证诸实相则大千一切莫不历然此其现量也以迹明之人人知见若离前尘本无限碍且日月之高太虚之远不知其几千万里苟无所蔽目能见之而意之所缘其疾俯仰之间再抚四海之外非假贤智凡人能之则六根之用广大灵通固如是也。

虽未得天眼　肉眼力如是

　　复次常精进若善男子善女人受持此经若读若诵若解说若书写得千二百耳功德以是清净耳闻三千大千世界下至阿鼻地狱上至有顶其中内外种种语言音声。

　　六湛实相在眼圆照在耳圆通。

　　象声马声牛声车声啼哭声愁叹声螺声鼓声钟声铃声笑声语声。

　　男声女声童子声童女声法声非法声苦声乐声凡夫声圣人声喜声不喜声。

　　循道合理名法无道无义名非法。

　　天声龙声夜叉声乾闼婆声阿修罗声迦楼罗声紧那罗声摩睺罗伽声　火声水声风声　地狱声畜生声饿鬼声　比丘声比丘尼声　声闻声辟支佛声菩萨声佛声。

　　以要言之三千大千世界中一切内外所有诸声虽未得天耳以父母所生清净常耳皆悉闻知如是分别种种音声而不坏耳根。

　　信谓应耳时如幽谷大小音声无不足也不坏耳根者虽分别种种而耳根于中本相如故无坏无杂此耳之实相也。

　　尔时世尊欲重宣此义而说偈言。

父母所生耳　清净无浊秽

　　言父母所生明人人本具不假他求清净无秽即众尘不隔无坏无杂者。

以此常耳闻　三千世界声　象马车牛声
钟铃螺鼓声　琴瑟箜篌声　箫笛之音声
清净好歌声　听之而不着　无数种人声
闻悉能解了　又闻诸天声　微妙之歌音
及闻男女声　童子童女声　山川险谷中
迦陵频伽声　命命等诸鸟　悉闻其音声
地狱众苦痛　种种楚毒声　饿鬼饥渴逼
求索饮食声　诸阿修罗等　居在大海边
自共言语时　出于大音声　如是说法者
安住于此间　遥闻是众声　而不坏耳根
十方世界中　禽兽鸣相呼　其说法之人
于此悉闻之　其诸梵天上　光音及遍净
乃至有顶天　言语之音声　法师住于此
悉皆得闻之　一切比丘众　及诸比丘尼
若读诵经典　若为他人说　法师住于此
悉皆得闻之　复有诸菩萨　读诵于经法
若为他人说　撰集解其义　如是诸音声
悉皆得闻之　诸佛大圣尊　教化众生者
于诸大众中　演说微妙法　持此法华者
悉皆得闻之

　　颂杂类六对至二众四圣七科也听而不着为与响等故能清净也命命即共命。

三千大千界　内外诸音声　下至阿鼻狱
上至有顶天　皆闻其音声　而不坏耳根
其耳聪利故　悉能分别知　持是法华者
虽未得天耳　但用所生耳　功德已如是

　　复次常精进若善男子善女人受持是经若读若诵若解说若书写成就八百鼻功德以是清净鼻根闻于三千大千世界上下内外种种诸香。

　　清净言众尘不隔湛圆故大千俱闻。

　　须曼那华香阇提华香末利华香曕卜华香波罗罗华香赤莲华香青莲华香白莲华香华𣗳香果𣗳香栴檀香沉水香多摩罗[跳-兆+友]香多伽罗香及千万种和香若抹若丸若涂香持是经者于此间住悉能分别。

　　须曼那此云善称意薝卜此云黄花小而香波罗罗云薰花多摩罗䟦云贤无垢香多伽罗木香也。

　　又复别知众生之香象香马香牛羊等香男香女香童子香童女香及草木丛林香若近若远所有诸香悉皆得闻分别不错。

　　持是经者虽住于此亦闻天上诸天之香波利质多罗拘鞞陁罗𣗳香及曼陁罗华香摩诃曼陁罗华香曼殊沙华香摩诃曼殊沙华香栴檀沉水种种抹香诸杂华香如是等天香和合所出之香无不闻知。

　　波利质多罗即帝释园生𣗳拘鞞陁罗云大游戏地𣗳。

　　又闻诸天身香释提桓因在胜殿上五欲娱乐嬉戏时香若在妙法堂上为忉利诸天说法时香若于诸园游戏时香及余天等男女身香皆悉遥闻如是展转乃至梵世上至有顶诸天身香亦皆闻之并闻诸天所烧之香。

　　及声闻香辟支佛香菩萨香诸佛身香亦皆遥闻知其所在。

　　虽闻此香然于鼻根不坏不错若欲分别为他人说忆念不谬。

　　不坏不错言无坏无杂也华严鬻香长者善能别知天人龙鬼所有诸香治诸病香断诸恶香乃至一切菩萨差别地位香悉皆了达得调和香法门表于善恶熏习之法一切通达而调治和融以成万德法身香也今鼻根功德能知天上人间诸香乃至菩萨诸佛身香亦表持法华者能通达异习和融众妙而证万德法身之香欤。

　　尔时世尊欲重宣此义而说偈言。

是人鼻清净　于此世界中　若香若臭物
种种悉闻知　须曼那阇提　多摩罗栴檀
沉水及桂香　种种华果香　及知众生香
男子女人香　说法者远住　闻香知所在
大势转轮王　小转轮及子　群臣诸宫人
闻香知所在　身所著珍宝　及地中宝藏
转轮王宝女　闻香知所在　诸人严身具
衣服及璎珞　种种所涂香　闻香知其身

　　轮王七宝女宝居一。

诸天若行坐　游戏及神变　持是法华者
闻香悉能知　诸𣗳华果实　及苏油香气
持经者住此　悉知其所在　诸山深险处
栴檀𣗳华敷　众生在中者　闻香皆能知
铁围山大海　地中诸众生　持经者闻香
悉知其所在　阿修罗男女　及其诸眷属
斗诤游戏时　闻香皆能知　旷野险隘处
师子象虎狼　野牛水牛等　闻香知所在
若有怀妊者　未辩其男女　无根及非人
闻香悉能知　以闻香力故　知其初怀妊
成就不成就　安乐产福子　以闻香力故
知男女所念　染欲痴恚心　亦知修善者
地中众伏藏　金银诸珍宝　铜器之所盛
闻香悉能知　种种诸璎珞　无能识其价
闻香知贵贱　出处及所在
天上诸华等　曼陁曼殊沙　波利质多𣗳
闻香悉能知　天上诸宫殿　上中下差别
众宝华庄严　闻香悉能知　天园林胜殿
诸观妙法堂　在中而娱乐　闻香悉能知

　　所观远达曰观如所谓诸台楼观也。

诸天若听法　或受五欲时　来往行坐卧
闻香悉能知　天女所著衣　好华香庄严
周旋游戏时　闻香悉能知　如是展转上
乃至于梵世　入禅出禅者　闻香悉能知
光音遍净天　乃至于有顶　初生及退没
闻香悉能知

　　如是展转上者自六欲天而上也梵世即初禅光音二禅遍净三禅有顶即色界顶也。

诸比丘众等　于法常精进　若坐若经行
及读诵经典　或在林𣗳下　专精而坐禅
持经者闻香　悉知其所在　菩萨志坚固
坐禅若读诵　或为人说法　闻香悉能知
在在方世尊　一切所恭敬　愍众而说法
闻香悉能知　众生在佛前　闻经皆欢喜
如法而修行　闻香悉能知

　　比丘兼声闻辟支也在在方谓十方所在。

虽未得菩萨　无漏法生鼻　而是持经者
先得此鼻相

　　菩萨离分段身则六根皆依无漏法生故鼻身意皆言无漏。

　　复次常精进若善男子善女人受持是经若读若诵若解说若书写得千二百舌功德若好若丑若美不美及诸苦涩物在其舌根皆变成上味如天甘露无不美者。

　　好丑苦涩皆属妄尘于此无染得清净舌则苦涩羙恶皆成法味。

　　若以舌根于大众中有所演说出深妙声能入其心皆令欢喜快乐。

　　又诸天子天女释梵诸天闻是深妙音声有所演说言论次第皆悉来听。

　　及诸龙龙女夜叉夜叉女乾闼婆乾闼婆女阿修罗阿修罗女迦楼罗迦楼罗女紧那罗紧那罗女摩睺罗伽摩睺罗伽女为听法故皆来亲近恭敬供养。

　　及比丘比丘尼优婆塞优婆夷国王王子群臣眷属小转轮王大转轮王七宝千子内外眷属乘其宫殿俱来听法以是菩萨善说法故婆罗门居士国内人民𥁞其形寿随侍供养。

　　四轮王生时各有金银铜铁之轮现于空中自有七宝曰轮宝象宝马宝珠宝女宝藏宝兵宝又有千子端正勇健。

　　又诸声闻辟支佛菩萨诸佛常乐见之是人所在方面诸佛皆向其处说法悉能受持一切佛法又能于深妙法音。

　　尔时世尊欲重宣此义而说偈言。

是人舌根净　终不受恶味　其有所食啖
悉皆成甘露

　　好丑苦涩皆为法味。

以深净妙声　于大众说法　以诸因缘喻
引导众生心　闻者皆欢喜　设诸上供养
诸天龙夜义　及阿修罗等　皆以恭敬心
而共来听法　是说法之人　若欲以妙音
遍满三千界　随意即能至　大小转轮王
及千子眷属　合掌恭敬心　常来听受法
诸天龙夜叉　罗刹毗舍阇　亦以欢喜心
常乐来供养　梵天王魔王　自在大自在
如是诸天众　常来至其所　诸佛及弟子
闻其说法音　常念而守护　或时为现身

　　复次常精进若善男子善女人受持是经若读若诵若解说若书写得八百身功德得清净身如净琉璃众生喜见。

　　于是体中能如琉璃不容纤翳则孰不喜见。

　　其身净故三千大千世界众生生时死时上下好丑生善处恶处悉于中现。

　　净言不为情尘染蔽也不以情尘自蔽则当体无所不现。

　　及铁围山大铁围山弥楼山摩诃弥楼山等诸山及其中众生悉于中现下至阿鼻地狱上至有顶所有及众生悉于中现。

　　若声闻辟支佛菩萨诸佛说法皆于身中现其色像。

　　楞严云浮尘幻化虚妄称相妙觉明体常自莹然含吐十方循业发现故得是体者无所不现虽然理则明矣孰能证耶昔者阿难大众蒙佛开示身心荡然得无𦊱碍各各自知心遍十方含容万有反观父母所生之身如太虚一尘巨海一沤起灭无从了然不碍此其证也。

　　尔时世尊欲重宣此义而说偈言。

若持法华者　其身甚清净　如彼净琉璃
众生皆喜见　又如净明镜　悉见诸色像
菩萨于净身　皆见世所有　唯独自明了
余人所不见

　　常自莹然含吐十方余人不见为非己智分。

三千世界中　一切诸群萌　天人阿修罗
地狱鬼畜生　如是诸色像　皆于身中现
诸天等宫殿　乃至于有顶　铁围及弥楼
摩诃弥楼山　诸大海水等　皆于身中现
诸佛及声闻　佛子菩萨等　若独若在众
说法悉皆现　虽未得无漏　法性之妙身
以清净常体　一切于中现

　　无漏性身离于分假而常体不离分段唯清净故能现一切尝观毗卢十法界图见其相而不明其义诵法华身根功德闻其义而不达其相今以二法合明则妙相深义触处昭然矣。

　　复次常精进若善男子善女人如来灭后受持是经若读若诵若解说若书写得千二百意功德。

　　以是清净意根乃至闻一偈一句通达无量无边之义。

　　闻一句而达无量义盖无量之义不出一句。

　　解是义已能演说一句一偈至于一月四月乃至一岁诸所说法随其义趣皆与实相不相违背若说俗间经书治世语言资生业等皆顺正法。

　　或一月一际一岁而演一句偈由意根精了达无量义也九旬谈妙盖得诸此西天岁分三际谓雨际热际寒际四月即一际也证意实相则诸所说法无非实相故不相违背虽说俗事亦顺正法。

　　三千大千世界六趣众生心之所行心所动作心所戏论皆悉知之。

　　由意清净故他心通也所行即循常心也动作即感变心也戏论即分别心也。

　　虽未得无漏智慧而其意根清净如此是人有所思惟筹量言说皆是佛法无不真实亦是先佛经中所说。

　　为得意根清净实相与佛同体故。

　　尔时世尊欲重宣此义而说偈言。

是人意清净　明利无浊秽　以此妙意根
知上中下法

　　上中下即三乘法。

乃至闻一偈　通达无量义　次第如法说
月四月至岁

　　即一月四月乃至一岁。

是世界内外　一切诸众生　若天龙及人
夜又鬼神等　其在六趣中　所念若干种
持法华之报　一切皆悉知　十方无数佛
百福庄严相　为众生说法　悉闻能受持
思惟无量义　说法亦无量　终始不忘错
以持法华故　悉知诸法相　随义识次第
达名字语言　如所知演说　此人有所说
皆是先佛法　以演此法故　于众无所畏

　　颂净意运用𡨋契实相也。

持法华经者　意根净若此　虽未得无漏
先有如是相　结显根胜也
是人持此经　安住希有地　为一切众生
欢喜而爱敬　能以千万种　善巧之语言
分别而说法　持法华经故

　　结显经胜也此经纯谈诸法实相开佛知见故于六根功德一一发明傥能脱去情尘以清净根照清净境遂见山林周匝禽兽鸣呼醭鼻沾唇殊形异意无非实相无非妙法即一身而圆证遍六处而常彰本不欠亏曾无窒碍经文方便骈旁开示行人应须充扩悟入也。

　　妙法莲华经要解卷第十五
永乐北藏第 185 册 No. 1617 妙法莲华经要解（选录“要解”本文）(第13卷-第19卷)


　　妙法莲华经要解卷第十六　　　　远七

　　温陵开元莲寺比丘　戒环　解

　　常不轻菩萨品第二十

　　常不轻者释迦前身威音王时精持妙法广施利导之迹也以佛性义遍记四众于善则拜逢恚不怒一切见敬故号不轻不专读诵以持无相经确忍骂辱以持无我行无相无我所谓精持也于万亿岁广说是经化万亿众令住正道使上慢者信伏随从使毕罪者还得道果所谓广利也盖前之持经其五种功虽圆而未精前之蒙利获六千德虽胜而未广以有人法之缘影存焉必蕲造于无相无我之妙其于读诵不知所专不知所忘其于四众不知所敬不知所慢使妙行遍彰亿众自化敬慢之心罪福之迹凡所谓人法缘影者皆㳷然于正遍正等之域然后为精广兹实持经之𥁞道也故劝持之文终于此品。

　　尔时佛告得大势菩萨摩诃萨汝今当知若比丘比丘尼优婆塞优婆夷持法华经者若有恶口骂詈诽谤获大罪报如前所说其所得功德如向所说眼耳鼻舌身意清净。

　　谤毁之罪如喻品末与法师品说闻持之福如法师功德品说将显精持先举此者所以警众使知持毁之报不谬而深信精持广利也得大势即大势至也。

　　得大势乃往古昔过无量无边不可思议阿僧祇劫有佛名威音王如来应供正遍知明行足善逝世间解无上士调御丈夫天人师佛世尊劫名离衰国名大成。

　　绵历往古事千亿佛无相无我精持广利非具法力大势难胜其任故告得大势菩萨也威音王者以大音声普遍世界为诸法王说法无畏也故不轻既得其道即能于众说法心无所畏劫名离衰谓世道交兴国名大成言正化无缺。

　　其威音王佛于彼世中为天人阿修罗说法为求声闻者说应四谛法度生老病死究竟涅槃为求辟支佛者说应十二因缘法为诸菩萨因阿耨多罗三藐三菩提说应六波罗蜜法究竟佛慧。

　　此叙威音亦说三乘也因阿耨菩提者因无上道为说六度使由是而趣证菩提究竟佛慧。

　　得大势是威音王佛寿四十万亿那由他恒河沙劫正法住世劫数如一阎浮提微尘像法住世劫数如四天下微尘其佛饶益众生已然后灭度正法像法灭𥁞之后于此国土复有佛出亦号威音王如来应供正遍知明行足善逝世间解无上士调御丈夫天人师佛世尊如是次第有二万亿佛皆同一号。

　　亦如初后灯明二万皆同一号为道同故所叙多佛明释迦往因之旷远也。

　　最初威音王如来既已灭度正法灭后于像法中增上慢比丘有大势力尔时有一菩萨(比丘)名常不轻。

　　得大势以何因缘名常不轻是比丘凡有所见若比丘比丘尼优婆塞优婆夷皆悉礼拜赞叹而作是言我深敬汝等不敢轻慢所以者何汝等皆行菩萨道当得作佛。

　　此以佛性义遍记四众也四众容行不等而不轻以佛性等之故皆悉礼拜深敬以谓皆行菩萨道皆当作佛盖众生佛性本自圆成世间业行皆顺正法凡能观一切行皆菩萨道知一切人皆当作佛夫何轻慢之有。

　　而是比丘不专读诵经典但行礼拜乃至远见四众亦复故往礼拜赞叹而作是言我不敢轻于汝等汝等皆当作佛。

　　此持无相经行无相行也。

　　四众之中有生瞋恚心不净者恶口骂詈言是无智比丘从何所来自言我不轻汝而与我等授记当得作佛我等不用如是虚妄授记如此经历多年常被骂詈不生瞋恚常作是言汝当作佛说是语时众人或以杖木瓦石而打掷之避走远住犹高声唱言我不敢轻于汝等汝等皆当作佛。

　　历年骂詈不生瞋恚是真无我也众生痴迷不能自信故以记为妄授菩萨大悲不舍救度故避走之际犹切示之。

　　以其常作是语故增上慢比丘比丘尼优婆塞优婆夷号之为常不轻。

　　是比丘临欲终时于虚空中具闻威音王佛先所说法华经二十千万亿偈悉能受持即得如上眼根清净耳鼻舌身意根清净得是六根清净已更增寿命二百万亿那由他岁广为人说是法华经。

　　始则不专读诵而终能闻持多偈增亿万寿广为人说者由其无相无我缘影俱亡故神智真明慧命不夭而𡨋契若此也威音虽灭法音不灭故先所说经可以具闻然于空中闻者示使忘能所绝影像然后能具此法故得二十千万亿偈也以能所忘影像绝故即得六根清净功德也前举六根功德方明所证之法今举不轻乃示能证之人。

　　于时增上慢四众比丘比丘尼优婆塞优婆夷轻贱是人为作不轻名者见其得大神通力乐说辩力大善寂力闻其所说皆信伏随从是菩萨复化千万亿众令住阿耨多罗三藐三菩提。

　　四众见闻信伏随从所谓妙行遍彰亿众自化也大神通力即具闻益寿是也乐说辩力即亿岁广说是也大善寂力即六根清净真常功德是也。

　　命终之后得值二千亿佛皆号日月灯明于其法中说是法华经以是因缘复值二千亿佛同号云自在灯王于此诸佛法中受持读诵为诸四众说此经典故得是常眼清净耳鼻舌身意诸根清净于四众中说法心无所畏得大势是常不轻菩萨摩诃萨供养如是若干诸佛恭敬尊重赞叹种诸善根于后复值千万亿佛亦于诸佛法中说是经典功德成就当得作佛。

　　引威音王日月灯云自在意明不轻积德致道宣布法华源流之远也要使说是经则如威音王得大无畏明是道则如日月灯相继无穷布是利则如云自在润覆无极凡精持广利期造乎此。

　　得大势于意云何尔时常不轻菩萨岂异人乎则我身是若我于宿世不受持读诵此经为他人说者不能疾得阿耨多罗三藐三菩提我于先佛所受持读诵此经为人说故疾得阿耨多罗三藐三菩提。

　　此明精持成己之道以致今日其道愈光。

　　得大势彼时四众比丘比丘尼优婆塞优婆夷以瞋恚意轻贱我故二百亿劫常不值佛不闻法不见僧千劫于阿鼻地狱受大苦恼毕是罪已复遇常不轻菩萨教化阿耨多罗三藐三菩提。

　　此明广利成人之德虽㦄恶缘其利不失。

　　得大势于汝意云何尔时四众常轻是菩萨者岂异人乎今此会中䟦陁婆罗等五百菩萨师子月等五百比丘尼思佛等五百优婆塞皆于阿耨多罗三藐三菩提不退转者是。

　　此文漏阙句义不分合依正法华云师子月等五百比丘比丘尼又加优婆夷乃成四众正法华云五百清净士五百清净女。

　　得大势当知是法华经大饶益诸菩萨摩诃萨能令至于阿耨多罗三藐三菩提是故诸菩萨摩诃萨于如来灭后常应受持读诵解说书写是经。

　　结显广利劝令精持也。

　　尔时世尊欲重宣此义而说偈言。

过去有佛　号威音王　神智无量
将导一切　天人龙神　所共供养
是佛灭后　法欲𥁞时　有一菩萨
名常不轻　时诸四众　计著于法
不轻菩萨　往到其所　而欲之言
我不轻汝　汝等行道　皆当作佛
诸人闻已　轻毁骂詈　不轻菩萨
能忍受之　其罪毕已　临命终时
得闻此经　六根清净　神通力故
增益寿命　复为诸人　广说是经
诸着法众　皆蒙菩萨　教化成就
令住佛道　不轻命终　值无数佛
说是经故　得无量福　渐具功德
疾成佛道

　　将导者后曰将前曰导言威音以神智妙力前后导达群生使趋于道也计著于法谓拘墟束教迷佛性义也其罪毕已等者谓慢众毕是罪已复遇不轻临终闻经而教化成就也不轻命终值无数佛即日月灯云自在等。

彼时不轻　则我身是　时四部众
着法之者　闻不轻言　汝当作佛
以是因缘　值无数佛　此会菩萨
五百之众　并及四部　清信士女
今于我前　听法者是
我于前世　劝是诸人　听受斯经
第一之法　开示教人　令住涅槃
世世受持　如是经典

　　结显广利也令住涅槃谓令得真常道果也。

亿亿万劫　至不可议　时乃得闻
是法华经　亿亿万劫　至不可议
诸佛世尊　时说是经　是故行者
于佛灭后　闻如是经　勿生疑惑
应当一心　广说此经　世世值佛
疾成佛道

　　劝令精持也以亿劫乃闻亿劫乃说故当生难值想而深信精持以成就佛道也显妙劝持文终于此。

　　自神力品发起嘱累品付授其余六品全体前法示现行境流通此道名以行契智常然大用之门盖药王妙音观音妙严化迹皆现实相行境以契前智境而终于普贤常行故名常然大用。

　　妙法莲华经要解卷第十六
永乐北藏第 185 册 No. 1617 妙法莲华经要解（选录“要解”本文）(第13卷-第19卷)


　　妙法莲华经要解卷第十七　　　　远八

　　温陵开元莲寺比丘　戒环　解

　　如来神力品第二十一

　　正宗既终意将传付利泽万世是以菩萨伸请如来即现神力嘉赞经德以发起群心使广流布故名如来神力品而为发起流通也。

　　尔时千世界微尘等菩萨摩诃萨从地涌出者皆于佛前一心合掌瞻仰尊颜而白佛言世尊我等于佛灭后世尊分身所在国土灭度之处当广说此经所以者何我等亦自欲得是真净大法受持读诵解说书写而供养之。

　　即涌出品佛所化众于前显迹劝持于此伸请流通也广说即利他受持即自利。

　　尔时世尊于文殊师利等无量百千万亿旧住娑婆世界菩萨摩诃萨及诸比丘比丘尼优婆塞优婆夷天龙夜义乾闼婆阿修罗迦楼罗紧那罗摩睺罗伽人非人等一切众前现大神力出广长舌上至梵世一切毛孔放于无量无数色光皆悉遍照十方世界。

　　出广长舌上至梵世者现辩说之神力也放无量光遍照十方者现智照之神力也将赞经德先现神力始自出舌放光以至震动诸天通达佛土终乃结云若以如是神力于亿万劫说此经德犹不能尽者极显斯经胜妙也如来神力乃法界体中无作妙用华严云幻师之幻法能现种种事修罗变作身齐等须弥山龙王瞬息雨悦泽遍天下彼具贪瞋痴神力尚如是何况法界慧具足自在力然则舌至梵世光遍十方特法界慧中一微用耳旧住菩萨即在此娑婆下方住者梵世即初禅天。

　　众宝树下师子座上诸佛亦复如是出广长舌放无量光。

　　此释迦分身诸佛亦以同道助发。

　　释迦牟尼佛及宝树下诸佛现神力时满百千岁然后还摄舌相。

　　一时謦欬俱共弹指是二音声遍至十方诸佛世界地皆六种震动。

　　于数寸之舌现至梵世一会之顷现百千岁又一謦欬弹指而其声能遍十方震大地皆显神力胜妙也。

　　其中众生天龙夜义乾闼婆阿修罗迦楼罗紧那罗摩睺罗伽人非人等以佛神力故皆见此娑婆世界无量无边百千万亿众宝树下师子座上诸佛及见释迦牟尼佛共多宝如来在宝塔中坐师子座又见无量无边百千万亿菩萨摩诃萨及诸四众恭敬围绕释迦牟尼佛既见是已皆大欢喜得未曾有。

　　十方异界众生碍心而能见此娑婆佛事乃因佛神力假彼通力盖显胜妙也。

　　即时诸天于虚空中高声唱言过此无量无边百千万亿阿僧祗世界有国名娑婆是中有佛名释迦牟尼今为诸菩萨摩诃萨说大乘经名妙法莲华教菩萨法佛所护念汝等当深心随喜亦当礼拜供养释迦牟尼佛彼诸众生闻虚空中声已合掌向娑婆世界作如是言南无释迦牟尼佛南无释迦牟尼佛以种种华香璎珞幡盖及诸严身之具珍宝妙物皆共遥散娑婆世界。

　　此皆神力或使。

　　所散诸物从十方来譬如云集变成宝帐遍覆此间诸佛之上于时十方世界通达无碍如一佛土。

　　此又神力变现。

　　尔时佛告上行等菩萨大众诸佛神力如是无量无边不可思议若我以是神力于无量无边百千万亿阿僧祗劫为嘱累故说此经功德犹不能尽。

　　上行即涌出众首也舌相之广身光之远一謦欬一弹指而能动六震感诸天以至合异达碍则神力可谓至大而不能说尽经德者如来一切深妙功德尽萃此经不可胜穷故也。

　　以要言之如来一切所有之法如来一切自在神力如来一切秘要之藏如来一切甚深之事皆于此经宣示显说。

　　所有之法即道场所得者自在神力即称性示现者秘要之藏即法之不可示者甚深之事即心之不可传者皆于此经尽之所以功莫尽说也。

　　是故汝等于如来灭后应一心受持读诵解说书写如说修行所在国土若有受持读诵解说书写如说修行若经卷所住之处若于园中若于林中若于树下若于僧坊若白衣舍若在殿堂若山谷旷野是中皆应起塔供养所以者何当知是处即是道场诸佛于此得阿耨多罗三藐三菩提诸佛于此转于法轮诸佛于此而般涅槃。

　　当知是处已下明诸佛修证始终不离此法故所在之处皆应钦奉。

　　尔时世尊欲重宣此义而说偈言。

诸佛救世者　住于大神通　为悦众生故
现无量神力　舌相至梵天　身放无数光
为求佛道者　现此希有事　诸佛謦欬声
及弹指之声　周闻十方国　地皆六种动

　　颂现舌放光现声震动。

以佛灭度后　能持是经故　诸佛皆欢喜
现无量神力　嘱累是经故　赞美受持者
于无量劫中　犹故不能尽　是人之功德
无边无有穷　如十方虚空　不可得边际

　　颂结显经德。

能持是经者　则为已见我　亦见多宝佛
及诸分身者　又见我今日　教化诸菩萨

　　成佛之道分身之理教化之法皆不离此。

能持是经者　令我及分身　灭度多宝佛
一切皆欢喜　十方现在佛　并过去未来
亦见亦供养　亦令得欢喜

　　道得其传称佛心故。

诸佛坐道场　所得秘要法　能持是经者
不久亦当得　能持是经者　于诸法之义
名字及言词　乐说无穷尽　如风于空中
一切无障碍

　　能持是经则一切彻了左右逢原复何障碍。

于如来灭后　知佛所说经　因缘及次第
随义如实说　如日月光明　能除诸幽暝
斯人行世间　能灭众生暗　教无量菩萨
毕竟住一乘

　　上皆赞发流通之德也下结劝。

是故有智者　闻此功德利　于我灭度后
应受持斯经　是人于佛道　决定无有疑

　　妙法莲华经嘱累品第二十二

　　以言托之曰嘱以法系之曰累欲使传续妙法利达无穷故曰嘱累而为付授流通也然法会未终遽说嘱累者此经以智立体以行成德前之开佛知见明一大事立体之法既备故说嘱累以明佛佛授手之要止此而已后之以行成德者唯体前法推而行之更无别法既无别法则于此嘱累宜矣华严有三十九品敷列修进至等觉位终如来出现品才三十七遂即嘱累流通而后说普贤常行及善财南游二品亦以前法既备后唯蹑前以成行德更无别法故也又前彰智境所以简情显解后示行境欲其解终趋行故于此辩焉所谓行境者无复简显无复情解唯全体运用之而已观曰若不洞明前解无以蹑成后行又须忘绝前解然后能入行境是故行由解成行起解绝则后之行境非言所及非解所到亦非嘱累所能相授矣学者当进乎此阇那及多后翻此经移嘱累置卷末失华严之旨矣。

　　尔时释迦牟尼佛从法座起现大神力以右手摩无量菩萨摩诃萨顶而作是言我于无量百千万亿阿僧祗劫修习是难得阿耨多罗三藐三菩提法今以付嘱汝等汝等应当一心流布此法广令增益如是三摩诸菩萨摩诃萨顶而作是言我于无量百千万亿阿僧祇劫修习是难得阿耨多罗三藐三菩提法今以付嘱汝等汝等当受持读诵广宣此法令一切众生普得闻知。

　　再三摩顶示谆勤也首楞严等诸秘密教谓之佛顶表无上法诸佛授记付嘱皆摩其顶表授无上法也无量菩萨即从地涌出者。

　　所以者何如来有大慈悲无诸悭吝亦无所畏能与众生佛之智慧如来智慧自然智慧如来是一切众生之大施主汝等亦应随学如来之法勿生悭吝。

　　所以令其广宣此法者使学如来三行与诸众生施大法利也一大慈悲行平等滋济二无悭吝行竭内外财三无所畏行不惮烦难如是乃能与诸众生三种智慧佛智离二乘见如来智离菩萨见自然智离诸证取不由他悟通唯一乘实智也但随德用异称耳。

　　于未来世若有善男子善女人信如来智慧者当为演说此法华经使得闻知为令其人得佛慧故若有众生不信受者当于如来余深妙法中示教利喜。

　　信如来智慧谓能信种智趣向一乘者当为说是经令得佛慧而不滞二乘也余深妙法指权渐教也亦曰深妙者是法皆为一佛乘故。

　　汝等若能如是则为已报诸佛之恩。

　　乃所谓将此深心奉尘刹也。

　　时诸菩萨摩诃萨闻佛作是说已皆大欢喜遍满其身益加恭敬曲躬低头合掌向佛俱发声言如世尊来当具奉行唯然世尊愿不有虑诸菩萨摩诃萨众如是三反俱发声言如世尊来当具奉行唯然世尊愿不有虑佛三嘱以示勤众三反以示敬。

　　尔时释迦牟尼佛令十方来诸分身佛各还本土而作是言诸佛各随所安多宝佛塔还可如故。

　　令分身各还者示法得其传化身遂隐留宝塔如故者以后说未周尚须圆证。

　　说是语时十方无量分身诸佛坐宝树下师子座上者及多宝佛并上行等无边阿僧祗菩萨大众舍利弗等声闻四众及一切世间天人阿修罗等闻佛所说皆大欢喜。

　　一喜遣化达隐显之道二喜留塔得复闻之法。

　　妙法莲华经药王菩萨本事品第二十三

　　药王昔为喜见菩萨精苦为法烧身然臂其于释迦法中受持是经一切天人无如之者今示其本因使人跂慕共尊此道故名药王本事而为苦行流通即宿王请问难行苦行是也窃观此经以智立体以行成德前之智境所以遣情显解后之行境欲其解终趍行如药王之烧身妙音之随应观音之普门妙严之转邪普贤之劝发皆示实相行境使人忘情绝解随行悟入故说是药王品时八万菩萨得解一切语言则以苦行成圆通之德也说妙音品时华德菩萨得法华三昧则以妙行成实相之德也说普门品时八万之众发无等等心则以圆行成最上之德也及说陁罗尼品则六万八千人得无生法忍说庄严王品则八万四千人得法眼净此又以神力正力助成德行乃至说劝发品时沙数菩萨得旋陁罗尼尘数菩萨具普贤道则以常行成不德之德也夫能底此则法华妙行至矣𥁞矣故终会焉然始于苦行终于常行者将欲以行成德非精心苦志无以深造故必精苦而后造妙造妙而后能圆能圆而后真契普贤常行亦教之序也。

　　尔时宿王华菩萨白佛言世尊药王菩萨云何游于娑婆世界世尊是药王菩萨有若干百千万亿那由他难行苦行善哉世尊愿少解说诸天龙神夜义乾闼婆阿修罗迦楼罗紧那罗摩睺罗伽人非人等又他国土诸来菩萨及此声闻众闻皆欢喜。

　　此品因宿王华发起者为明宿世弘经自在之因。

　　尔时佛告宿王华菩萨乃往过去无量恒河沙劫有佛号日月净明德如来应供正遍知明行足善逝世间解无上士调御丈夫天人师佛世尊。

　　智慧真光幽明并烛不为物累故号日月净明德。

　　其佛有八十亿大菩萨摩诃萨七十二恒河沙大声闻众。

　　眷属法侣三乘体具。

　　佛寿四万二千劫菩萨寿命亦等彼国无有女人地狱饿鬼畜生阿修罗等及以诸难。

　　女有五障及四趣皆难报。

　　地平如掌琉璃所成宝树庄严宝帐覆上垂宝华幡宝瓶香炉周遍国界七宝为台一树一台其树去台尽一箭道此诸宝树皆有菩萨声闻而坐其下诸宝台上各有百亿诸天作天伎乐歌叹于佛以为供养。

　　树去台一箭道言其荫广也。

　　尔时彼佛为一切众生喜见菩萨及众菩萨诸声闻众说法华经。

　　药王尊经自此始。

　　是一切众生喜见菩萨乐习苦行于日月净明德佛法中精进经行一心求佛满万二千岁已得现一切色身三昧。

　　精进一心满万二千岁而后得现一切色身者一切色身不离根尘中现所言满万二千岁即依根尘十二处圆融㸦照至于功行满足之时也圆融㸦照得其实相则知根根尘尘一切色法咸一实相所现由是以一实相融一切根尘于一根尘现一切色法交彻融摄重重无尽是名满万二千岁得现一切色身三昧此即深证实相行境也华严多举过量劫数直明以无限智悲修如是行曾无限量之心此经过量之数凡皆如之。

　　得此三昧已心大欢喜即作念言我得现一切色身三昧皆是得闻法华经力我今当供养日月净明德佛及法华经即时入是三昧于虚空中雨曼陁罗华摩诃曼陁罗华细末坚黑栴檀满虚空中如云而下又雨海此岸栴檀之香此香六铢价直娑婆世界以供养佛。

　　此三昧香非人间比所以六铢价直娑婆也二十四铢为一两六铢言少分耳。

　　作是供养已从三昧起而自念言我虽以神力供养于佛不如以身供养即服诸香栴檀薰陆兜楼婆毕力迦沉水胶香又饮瞻卜诸华香油满千二百岁已香油涂身于日月净明德佛前以天宝衣而自缠身灌诸香油以神通力愿而自然身光明遍照入十亿恒河沙世界其中诸佛同时赞言善哉善哉善男子是真精进是名真法供养如来若以华香璎珞烧香抹香涂香天缯幡盖及海此岸栴檀之香如是等种种诸物供养所不能及假使国城妻子布施亦所不及善男子是名第一之施于诸施中最尊最上以法供养诸如来故作是语已而各默然。

　　神力所化不过外财财不及法故复然身作法供养薰陆乳香也兜楼婆草香毕力迦丁香胶香松香也即服诸香又饮花油满千二百岁表以妙德妙行净治根尘也香油外涂表内外俱净也宝衣缠身灌诸香油以神力然身光明遍照等表被忍辱衣资妙行力以智慧火烁灭幻缘显发真光照明法界此皆显示法力行境所以诸佛赞言是真精进真法供养也彼华香缯幡之胜特外物耳国城妻子之重特爱缘耳非法供养故皆不及夫为法不顾其身非特佛氏也至人得道皆能外形体忘死生或丧之若遗土或喜之如决疣若杨雄不羡久生孔圣甘于夕死凡以达本知常恃有不亡者存而蕲脱乎尘垢患累故也而大圣又能固之以悲愿济之以神力故烧身然臂曾无忧吝世俗或骇其所为在至人观之与遗土决疣一而已亦以妙觉圆照离于身见得蕴空故乃能如是若识见未亡诸蕴违碍不达法行空慕其迹是徒增业苦为妄作之㐫矣十住断结经云过去有女名提谓孤寡多难或告之曰今身之厄由前世之罪欲灭前罪莫若舍身有道人辩才曰先身罪业随逐精神不与身合徒自烧身何于苦恼欲求善报故律制烧身然指悉皆得罪而大乘或𦗟许者以大乘之人法行𠏆故非妄作故。

　　其身火然千二百岁过是以后其身乃尽。

　　直使六根六尘一切洞彻故千二百岁其身乃尽。

　　一切众生喜见菩萨作如是法供养已命终之后复生日月净明德佛国中于净德王家结跏趺坐忽然化生。

　　三昧功成不为身累生死去来犹如夜旦。

　　即为其父而说偈言。

大王今当知　我经行彼处　即时得一切
现诸身三昧　勤行大精进　舍所爱之身
供养于世尊　为求无上慧

　　叙前缘也。

　　说是偈已而白父言日月净明德佛今故现在我先供养佛已得解一切众生语言陁罗尼复闻是法华经八百千万亿那由他甄迦罗频婆罗阿閦婆等偈大王我今当还供养此佛。

　　先供佛已谓然身之后也于然身之后得陁罗尼及闻万亿偈乃依法性身而得依法性土而闻也由依性土而闻故有八百万亿等偈盖亦称性而说也初闻经之后得现身三昧者由证得法身故应物现形无非妙体也然身之后得语言总持者由离诸相见故圆通众音无非真说也体无非妙则森罗万像皆一切色身说无非真则雀噪鸦鸣皆语言三昧非深证行境超情离见者何以与此甄迦罗等即俱舍论六十大数中第十六十八二十之数。

　　白已即坐七宝之台上升虚空高七多罗树往到佛所头面礼足合十指𤓰以偈赞佛。

容颜甚奇妙　光明照十方　我适曾供养
今复还亲近

　　叙往昔然身之缘也。

　　尔时一切众生喜见菩萨说是偈已而白佛言世尊世尊犹故在世。

　　师资道合知其将化故发此问。

　　尔时日月净明德佛告一切众生喜见菩萨善男子我涅槃时到灭尽时至汝可安施床座我于今夜当般涅槃又来一切众生喜见菩萨善男子我以佛法嘱累于汝及诸菩萨大弟子并阿耨多罗三藐三菩提法亦以三千大千七宝世界诸宝树宝台及给侍诸天悉付于汝。

　　佛法通指三乘菩提法别指大乘菩萨弟子言法众三千宝界言化境宝树给侍言所御。

　　我灭度后所有舍利亦付嘱汝当令流布广设供养应起若干千塔如是日月净明德佛来一切众生喜见菩萨已于夜后分入于涅槃。

　　来以舍利起塔者戒定余勋欲沾无际故也若干者不定之数意任其缘力耳。

　　尔时一切众生喜见菩萨见佛灭度悲感懊恼恋慕于佛即以海此岸栴檀为𧂐供养佛身而以烧之火灭已后收取舍利作八万四千宝瓶以起八万四千塔高三世界表刹庄严垂诸幡盖悬众宝铃。

　　现灭不灭圣意所知而悲感恋慕者示与众生同一悲仰耳须弥四海剡部居南言海此岸即南岸出羙栴檀积之为𧂐以奉阇维示诚敬也佛说火化之法在己则显三昧之力播熏练之功故化火自焚舍利迸透在人则掩臭腐之秽免蝼蚁之食使其魄不滞其神清升而此方以卧淤脓于荒郊埋腐骸于杇壤为是且以火化为不忍方其冗地负土全体而坑之为可忍耶二皆出于不得已耳达者观之一等归尽则卧淤埋腐不若火化之愈矣自道观之沉之可也露之可也衣新而弃诸沟中衮文而纳诸石椁无不可者奚足为焚痤之竞。

　　尔时一切众生喜见菩萨复自念言我虽作是供养心犹未足我今当更供养舍利便语诸菩萨大弟子及天龙夜义等一切大众汝等当一心念我今供养日月净明德佛舍利作是语已即于八万四千塔前燃百福庄严臂七万二千岁而以供养令无数求声闻众无量阿僧祗人发阿耨多罗三藐三菩提心皆使得住现一切色身三昧。

　　昔之然身为离相见今复然臂为除法执故令小乘离诸见执发正道心根境圆融故皆得住现身三昧也昔之求佛满万二千岁今之然臂复七倍其久者言益以无限智悲行菩萨大行如其智悲有限何足以化无数无量之人。

　　尔时诸菩萨天人阿修罗等见其无臂忧恼悲哀而作是言此一切众生喜见菩萨是我等师教化我者而今烧臂身不具足。

　　爱见未忘故哀其不足此初心菩萨而已。

　　于时一切众生喜见菩萨于大众中立此誓言我舍两臂必当得佛金色之身若实不虚令我两臂还复如故作是誓已自然还复由斯菩萨福德智慧淳厚所致。

　　臂之于手为辟能役众指而我无所役则两臂表我执法执根本也我执能生烦恼续诸生死法执能生所知碍正知见舍一存一则为二乘故舍两臂必当得佛还复如故者若果得佛即无所舍矣此非浅薄所能故称淳厚。

　　当尔之时三千大千世界六种震动天雨宝华一切人天得未曾有。

　　以非常之事感非常之瑞人天因是得大法利也上皆叙往因。

　　佛告宿王华菩萨于汝意云何一切众生喜见菩萨岂异人乎今药王菩萨是也其所舍身布施如是无量百千万亿那由他数。

　　此结答若干难行苦行之问。

　　宿王华若有发心欲得阿耨多罗三藐三菩提者能然手指乃至足一指供养佛塔胜以国城妻子及三千大千国土山林河池诸珍宝物而供养者。

　　手足之指臂微细执着能障菩提故欲得菩提者虽未能顿舍且欲微而损之亦胜有为之福故曰能然一指胜诸供养夫圣人言行动必有法非徒教末代然手足以求福也苟不明此残形焚秽竟何益耶故药王将欲然身且以法行净治根尘使功行满足然后以神通力化火自焚其光能照河沙佛界后人欲睎其迹如斯可矣。

　　若复有人以七宝满三千大千世界供养于佛及大菩萨辟支佛阿罗汉是人所得功德不如受持此法华经乃至一四句偈其福最多。

　　七宝供养其福有限一偈超悟非限量福宿王华臂如一切川流江河诸水之中海为第一此法华经亦复如是于诸如来所说经中最为深大。

　　川流江河已异于沟港而海为深大如来所说已异于小乘而此为第一。

　　又如土山黑山小铁围山大铁围山及十宝山众山之中须弥山为第一此法华经亦复如是于诸经中最为其上。

　　环须弥之外有土山黑山而坚大不及铁围大海之内有十宝山而贵高不及须弥土山黑山譬人乘天乘之经铁山宝山譬二乘菩萨乘之经须弥则譬一乘之经故曰最上。

　　又如众星之中月天子最为第一此法华经亦复如是于千万亿种诸经法中最为照明。

　　诸经设法为破昏冥然微茫渐显如星之照此经顿悟阴翳俱尽圆融廓彻如月之明。

　　又如日天子能除诸暗此经亦复如是能破一切不善之暗。

　　日光出时不与冥合人得正智诸闇自除。

　　又如诸小王中转轮圣王最为第一此经亦复如是于诸经中最为其尊。

　　前言最上明部分此言最尊明威德。

　　又如帝释于三十三天中王此经亦复如是诸经中王。

　　三乘之教随机称尊不能相摄此经会三归一为诸经之正统。

　　又如大梵天王一切众生之父此经亦复如是一切贤圣学无学及发菩萨心者之父大梵即娑婆界主父言为之依怙。

　　又如一切凡夫人中须陁洹斯陁含阿那含阿罗汉辟支佛为第一此经亦复如是一切如来所说若菩萨所说若声闻所说诸经法中最为第一有能受持是经典者亦复如是于一切众生中亦为第一。

　　四果未离凡位而支佛为第一以根利故众生未离凡夫而因经为第一以乘胜故。

　　一切声闻辟支佛中菩萨为第一此经亦复如是于一切诸经法中最为第一。

　　前于凡夫推第一此于三乘推第一后于佛位推第一乃增进显胜也。

　　如佛为诸法王此经亦复如是诸经中王总而举之以圆显胜德也然显经胜德只此可尽而必引诸义者明妙法随机在处皆胜故也。

　　宿王华此经能救一切众生者此经能令一切众生离诸苦恼此经能大饶益一切众生充满其愿。

　　如清凉池能满一切诸渴乏者如寒者得火如棵者得衣如商人得主如子得母如渡得般如病得医如暗得灯如贫得宝如民得王如贾客得海如炬除暗。

　　灯能发明未能除暗。

　　此法华经亦复如是能令众生离一切苦一切病痛能解一切生死之缚。

　　众生众苦病痛缚着皆因迷妄能开佛知见则一切皆离。

　　若人得闻此法华经若自书若使人书所得功德以佛智慧筹量多少不得其边。

　　若书是经卷华香璎珞烧香抹香涂香幡盖衣服种种之灯酥灯油灯诸香油灯瞻卜油灯须曼那油灯波罗罗油灯婆利师迦油灯那婆摩利油灯供养所得功德亦复无量薝卜已下皆花名以此熏作香油。

　　宿王华若有人闻是药王菩萨本事品者亦得无量无边功德若有女人闻是药王菩萨本事品能受持者尽是女身后不复受。

　　为正因故功德无边女人能持可尽障漏。

　　若如来灭后后五百岁中若有女人闻是经典如说修行于此命终即往安乐世界阿弥陁佛大菩萨众围绕住处生莲华中宝座之上。

　　大集经云佛灭后初五百岁解脱坚固第二五百岁禅定坚固第三多闻坚固第四福德坚固第五斗诤坚固即后五百岁也斗诤坚固则善根难得故虽女人可致胜福此就劣显胜意兼男也。

　　不复为贪欲所恼亦复不为瞋恚愚痴所恼亦复不为憍慢嫉妒诸垢所恼。

　　贪瞋痴为根本烦恼娇嫉等垢为随烦恼既生安养所依者净业所会者善人故无垢恼也。

　　得菩萨神通无生法忍得是忍已眼根清净以是清净眼根见七百万二千亿那由他恒河沙等诸佛如来。

　　心法俱寂而能照用名菩萨神通无生法忍心寂根净故能见多佛华严十地菩萨功圆智满心镜交彻能见多百佛至多百千亿那由他佛其意同此。

　　是时诸佛遥共赞言善哉善哉善男子汝能于释迦牟尼佛法中受持读诵思惟是经为他人说所得福德无量无边火不能焚水不能漂汝之功德千佛共说不能令尽。

　　非有为福故不能焚漂称实相德故说不能尽。

　　汝今已能破诸魔贼坏生死军诸余怨敌皆悉摧灭。

　　赞其所得法忍妙力也诸魔贼即五阴烦恼等生死军即无明六识等贼言侵害军言攻击余怨即随情对境之惑业以(得是)忍故皆悉摧灭。

　　善男子百千诸佛以神通力共守护汝于一切世间天人之中无如汝者唯除如来其诸声闻辟支佛乃至菩萨智慧禅定无有与汝等者。

　　上皆诸佛遥赞之言。

　　宿王华此菩萨成就如是功德智慧之力结勤修益也。

　　若有人闻是药王菩萨本事品能随喜赞善者是人现世口中常出青莲华香身毛孔中常出牛头栴檀之香所得功德如上所说。

　　一称经名则莲华出口一能随喜则法香在身善种不亡功成自着如上者指随喜品。

　　是故宿王华以此药王菩萨本事品嘱累于汝我灭度后后五百岁中广宣流布于阎浮提无令断绝恶魔魔民诸天龙夜义鸠槃茶等得其便也宿王华汝当以神通之力守护是经所以者何此经则为阎浮提人病之良药若人有病得闻是经病即消灭不老不死。

　　真知见力却痴爱病是为良药也痴爱病除则生死缘断顿证真常何复老死如般若智照能空五蕴度苦厄无老死是也。

　　宿王华汝若见有受持是经者应以青莲华盛满末香供散其上散已作是念言此人不久必当取草坐于道场破诸魔军当吹法螺击大法鼓度脱一切众生老病死海是故求佛道者见有受持是经典人应当如是生恭敬心。

　　散花作念等令生心如佛想也取草者佛成道时取吉祥草为座。

　　说是药王菩萨本事品时八万四千菩萨得解一切众生语言陁罗尼。

　　喜见闻经即得现身三昧及然身之后即得语言总持为证得法身离诸相见而洞契妙圆故也及其然譬则声闻得住现身三昧今说本事则菩萨得解语言总持者盖由悟其然身然臂之事亦能离诸见执洞契妙圆此所谓以苦行成圆通之德也然皆得三昧又得总持者现身三昧随类分形语言总持随类说法二者盖常相需而皆由妙法所证故说妙音品时诸菩萨众亦得是三昧及陁罗尼。

　　多宝如来于宝塔中赞宿王华菩萨言善哉善哉宿王华汝成就不可思议功德乃能问释迦牟尼佛如此之事利益无量一切众生。

　　非宿曾成就闻持自在之德不能发起是利。

　　妙法莲华经要解卷第十七
永乐北藏第 185 册 No. 1617 妙法莲华经要解（选录“要解”本文）(第13卷-第19卷)


　　妙法莲华经要解卷第十八　　　　远九

　　温陵开元莲寺比丘　戒环　解

　　妙音菩萨品第二十四

　　妙音者深体妙法能以妙音随应演说而流通是道者也名虽妙音实彰妙行观其往昔植因于云雷音王佛所献乐奉钵蕲在妙音说法妙行随应故报生宿智佛国果能有是神力今使学者体其妙行而随应说法阐扬斯道故说妙音品为妙行流通夫体妙音则不滞言诠能随应则不𢩁心迹不滞不𢩁所以为妙行也继此复有圆行常行而次前苦行说者将欲以行成德必精心苦志然后造妙造妙然后能圆能圆然后真契普贤常行已如前解。

　　尔时释迦牟尼佛放大人相肉髻光明及放眉间白毫相光遍照东方百八万亿那由他恒河沙等诸佛世界。

　　开会及召分身但放眉间毫相今召妙音乃兼放肉髻光者肉髻为无见顶相为最上果光盖将宣示妙圆之行乃极果行相故以极果之光召现也佛有九十七种大人相肉髻顶其一。

　　过是数已有世界名净光庄严其国有佛号净华宿王智如来应供正遍知明行足善逝世间解无上士调御丈夫天人师佛世尊为无量无边菩萨大众恭敬围绕而为说法释迦牟尼佛白毫光明遍照其国。

　　华严举菩萨所从来国表所行之行本所事佛表所证之果净光庄严即依智之行也净华宿智即依行之智也智行互严因果合体妙音妙行依此示现。

　　尔时一切净光庄严国中有一菩萨名曰妙音久已植众德本供养亲近无量百千万亿诸佛而悉成就甚深智慧。

　　植德供佛成就深智言福慧两足。

　　得妙幢相三昧法华三昧净德三昧宿王戏三昧无缘三昧智印三昧解一切众生语言三昧集一切功德三昧清净三昧神通游戏三昧慧炬三昧庄严王三昧净光明三昧净藏三昧不共三昧日旋三昧得如是等百千万亿恒河沙等诸大三昧。

　　三昧此云正定圆觉云三昧正受者谓正定中受用之法简异邪受非谓梵语三昧此云正受也故宝积云三昧及正受妙幢相者摧邪表正而不住相也法华三昧深入一乘证诸实相净德三昧众德真净物莫能染宿正戏者本智自在无所滞着无缘则照而常寂智印参合万法解一切语言谓了皆真说集一切功德谓万德圆备清净三昧纤尘不立神通游戏变现自在慧炬以能破痴暗庄严王以总摄妙行净光明者得妙智明净藏者得法眼藏不共谓二乘不及日旋则大千圆照得如是等河沙三昧谓交彻融摄重重无𥁞皆妙音所具也由具此故能成妙行流通妙法。

　　释迦牟尼佛光照其身即白净华宿王智佛言世尊我当往诣娑婆世界礼拜亲近供养释迦牟尼佛及见文殊师利法王子菩萨药王菩萨勇施菩萨宿王华菩萨上行意菩萨庄严王菩萨药上菩萨。

　　此皆灵山法众。

　　尔时净华宿王智佛告妙音菩萨汝莫轻彼国生下劣想善男子彼娑婆世界高下不平土石诸山秽恶充满佛身卑小诸菩萨众其形亦小而汝身四万二千由旬我身六百八十万由旬汝身第一端正百千万福光明殊妙是故汝往莫轻彼国若佛菩萨及国土生下劣想妙音菩萨白其佛言世尊我今诸娑婆世界皆是如来之力如来神通游戏如来功德智慧庄严。

　　娑婆佛身乃隐胜现劣比光严胜身在分别心遂生劣想如来正见本绝异同故宿王以彼此异迹为告而妙音以如来三德而答示无劣想也三德皆称如来者谓今我所往其力用其神变其庄严皆假如来之德皆出如实之道则于一切法无不如矣何复胜劣之异哉是以现种种形说种种法而于神通智慧无所损减为如故也。

　　于是妙音菩萨不起于座身不动摇而入三昧以三昧力于𦒿阇崛山去法座不远化作八万四千众宝莲华阎浮檀金为茎白银为叶金刚为须甄叔迦宝以为其台。

　　将与八万菩萨俱共发来故先现此瑞甄叔迦此云鹦鹉宝赤如其觜故。

　　尔时文殊师利法王子见是莲华而白佛言世尊是何因缘先现此瑞有若干千万莲华阎浮檀金为茎白银为叶金刚为须甄叔迦宝以为其台。

　　此皆行境依智示现故假文殊智体而问。

　　尔时释迦牟尼佛告文殊师利是妙音菩萨摩诃萨欲从净华宿王智佛国与八万四千菩萨围绕而来至此娑婆世界供养亲近礼拜于我亦欲供养𦗟法华经。

　　文殊师利白佛言世尊是菩萨种何善本修何功德而能有是大神通力行何三昧愿为我等说是三昧名字我等亦欲勤修行之行此三昧乃能见是菩萨色相大小威仪进止唯愿世尊以神通力彼菩萨来令我得见。

　　请问之辞皆为机发。

　　尔时释迦牟尼佛告文殊师利此久灭度多宝如来当为汝等而现其相时多宝佛告彼菩萨善男子来文殊师利法王子欲见汝身文殊愿世尊以神通力为现妙音而世尊反命多宝者多宝以神通愿力在处证经欲假其神通愿力故也。

　　于时妙音菩萨于彼国没与八万四千菩萨俱共发来。

　　与八万四千菩萨俱来者示妙行随应广化尘劳也。

　　所经诸国六种震动皆悉雨于七宝莲华百千天乐不鼓自鸣。

　　莲华遍雨天乐自鸣表妙行随处示现妙音离于作意。

　　是菩萨目如广大青莲华叶正使和合百千万月其面貌端正复过于此身真金色无量百千功德庄严威德炽盛光明照曜诸相具足如那罗延坚固之身。

　　此言其四万二千由旬之相好也和合犹聚集也肇法师云那罗延天力士名端正殊妙志力雄猛。

　　入七宝台上升虚空去地七多罗树诸菩萨众恭敬围绕而来诣此娑婆世界𦒿阇崛山到已下七宝台以价直百千璎珞持至释迦牟尼佛所头面礼足奉上璎珞。

　　示以法宝庄严法身。

　　而白佛言世尊净华宿王智佛问讯世尊少病少恼起居轻利安乐行不四大调和不世事可忍不众生易度不无多贪欲嗔恚愚痴嫉妒悭慢不无不孝父母不敬沙门邪见不善心不摄五情不世尊众生能降伏诸魔怨不。

　　问示居堪忍事也贪恚痴慢等皆堪忍难度之事五情言五欲诸魔言五阴。

　　久灭度多宝如来在七宝塔中来𦗟法不又问讯多宝如来安隐少恼堪忍久住不。

　　上皆宿王传问之辞。

　　世尊我今欲见多宝佛身唯愿世尊示我令见。

　　宝塔高远仗佛求见表尊敬耳佛于嘱累品从法座起时已出塔故云多宝佛塔还可如故旧谓二佛至此尚同座而妙音能见释迦不见多宝徒构疑难。

　　尔时释迦牟尼佛语多宝佛是妙音菩萨欲得相见时多宝佛告妙音言善哉善哉汝能为供养释迦牟尼佛及𦗟法华经并见文殊师利等故来至此。

　　尔时华德菩萨白佛言世尊是妙音菩萨种何善根修何功德有是神力。

　　华德即妙庄严王后身欲助扬妙因故发此问。

　　佛告华德菩萨过去有佛名云雷音王多陁阿伽度阿罗诃三藐三佛陁国名现一切世间劫名喜见。

　　佛名云雷音者一音利润开觉群动也国名现一切世间若根身器界皆能随应也劫名依上而立由利润随应故时众喜见。

　　妙音菩萨于万二千岁以十万种伎乐供养云雷音王佛并奉上八万四千七宝钵以是因缘果报今生净华宿王智佛国有是神力。

　　乐宣法音钵为应器乐献十万种伎者示欲广宣妙法也钵奉八万四千者示欲应化尘劳也故今果有妙音随应之神。

　　华德于汝意云何尔时云雷音王佛所妙音菩萨伎乐供养奉上宝器者岂异人乎今此妙音菩萨摩诃萨是。

　　华德是妙音菩萨已曾供养亲近无量诸佛久植德本又值恒河沙等百千万亿那由他佛。

　　华德汝但见妙音菩萨其身在此而是菩萨现种种身处处为诸众生说是经典。

　　妙音观音应化皆能现十界身自天人狱鬼畜修罗名六凡声闻辟支菩萨佛名四圣是为十界。

　　或现梵王身或现帝释身或现自在天身或现大自在天身或现天大将军身或现毗沙门天王身。

　　或现转轮圣王身或现诸小王身或现长者身或现居士身或现宰官身或现婆罗门身或现比丘比丘尼优婆塞优婆夷身。

　　或现长者居士妇女身或现宰官妇女身或现婆罗门妇女身或现童男童女身。

　　或现天龙夜义乾闼婆阿修罗迦楼罗紧那罗摩睺罗伽人非人等身而说是经。

　　诸有地狱饿鬼畜生及众难处皆能救济诸应皆言现身说经独于恶趣不言者恶趣方沉幽昏无由闻经但以神力救济而已。

　　乃至于三后宫变为女身而说是经。

　　华德是妙音菩萨能救护娑婆世界诸众生者是妙音菩萨如是种种变化现身在此娑婆国土为诸众生说是经典于神通变化智慧无所损减是菩萨以若干智慧明照娑婆世界令一切众生各得所知于十方恒河沙世界中亦复如是。

　　此有三节初牒在此娑婆救济二牒神变智照之功三牒此方如是十方亦然是谓广显也言种种变化而神智无损者前所谓得如来三德能一切如故也言智慧明照者方便开导也各得所知者随类各解也。

　　若应以声闻形得度者现声闻形而为说法应以辟支佛形得度者现辟支佛形而为说法应以菩萨形得度者现菩萨形而为说法应以佛形得度者即现佛形而为说法如是种种随所应度而为现形乃至应以灭度而得度者示现灭度。

　　华德妙音菩萨摩诃萨成就大神通智慧之力其事如是。

　　尔时华德菩萨白佛言世尊是妙音菩萨深种善根世尊是菩萨住何三昧而能如是在所变现度脱众生。

　　佛告华德菩萨善男子其三昧名现一切色身妙音菩萨住是三昧中能如是饶益无量众生。

　　如净摩尼随方现色妙行流通期至于此。

　　说是妙音菩萨品时与妙音菩萨俱来者八万四千人皆得现一切色身三昧此娑婆世界无量菩萨亦得是三昧及陁罗尼。

　　及解一切语言陁罗尼也诸菩萨皆具体而微者故因说是品皆得发明。

　　尔时妙音菩萨摩诃萨供养释迦牟尼佛及多宝佛塔已还归本土所经诸国六种震动雨宝莲华作百千万亿种种伎乐。

　　于彼发来所经亦尔示来往经行不离是道。

　　既到本国与八万四千菩萨围绕至净华宿王智佛所白佛言世尊我到娑婆世界饶益众生见释迦牟尼佛及见多宝佛塔礼拜供养又见文殊师利法王子菩萨及见药王菩萨得勤精进力菩萨勇施菩萨等亦令是八万四千菩萨得现一切色身三昧。

　　菩萨举措自他兼利。

　　说是妙音菩萨来往品时四万二千天子得无生法忍华德菩萨得法华三昧。

　　无生法忍者证妙法之体法华三昧者得实相之用此所谓以妙行成实相之德。

　　妙法莲华经观世音菩萨普门品第二十五

　　单发为声杂比为音于世间众苦杂声齐观并救号观世音妙圆之行自一心出应无不遍号曰普门此继前品说者妙音现形说法救济众难与观音无异但略而未普妙而未圆观音不离是行而能观其音声随响而答大千圆应无去来之相所谓自在之业普门示现则进于妙音其实二圣一道相为始终耳故后颂观音之德而兼云妙音是知二圣一道也即妙音之行而演为普门是知相为始终也夫欲体前之法须兼二行从妙而普有始有终然后圆备故继妙音说普门品为圆行流通文殊于华严会终现法化已南㦄人间说普照法界修多罗门所以圆彰前法体用善财历百城已到普门国成就阿僧祇法门遂能于诸有中普现其身斯皆以行成德使圆而普也观彼设法次序名义与此宛同。

　　尔时无𥁞意菩萨即从座起偏袒右肩合掌向佛而作是言世尊观世音菩萨以何因缘名观世音。

　　将显普门而因无𥁞意发起者表普门圆行应现无𥁞也若愚赞云世界无边尘扰扰众生无数业茫茫爱河无底浪滔滔是故我名无𥁞意观音之行亦若是矣。

　　从此至受持名字名十四无畏功德。

　　佛告无𥁞意菩萨善男子若有无量百千万亿众生受诸苦恼闻是观世音菩萨一心称名观世音菩萨即时观其音声皆得解脱。

　　此于众苦杂声齐观并救也于音言观者以观智应物之谓观即真观净观智慧慈悲是也观观之体闻闻之性本无苦乐众生不能返闻循声流转故受诸苦恼观音不随声尘妄起知见故一切解脱而令苦众生持其名蒙其观者亦得解脱实真净慈悲观力加被故也昔琳法师称名七日而免难于唐孙敬德诵经千遍而全生于魏即脱诸苦恼之验也。

　　若有持是观世音菩萨名者设入大火火不能烧由是菩萨威神力故若为大水所漂称其名号即得浅处若有百千万亿众生为求金银琉璃砗磲玛瑙珊瑚琥珀真珠等宝入于大海假使黑风吹其船舫漂堕罗刹鬼国其中若有乃至一人称观世音菩萨名者是诸人等皆得解脱罗刹之难以是因缘名观世音。

　　楞严明十四无畏功德一者由我不自观音以观观者令苦众生观其音声即得解脱夫不自观音以观观者即离尘复性之真观也离尘复性则诸妄自脱故能令苦众生蒙我真观即得解脱二者知见旋复则火不能烧三者观𦗟旋复则水不能溺盖见觉属火闻𦗟属水知见旋则离火尘闻𦗟旋则离水尘幻尘既离真性斯复所以无能烧溺也能旋见𦗟则烦恼之火贪爱之水皆无能烧溺矣四者灭妄断杀则鬼不能害皆由离尘复性之观力加被也昔于相国问黑风漂堕之义于紫玉玉呼名讽之公悖然变色玉曰便是黑风漂堕则凡不能离尘循声流转一念漂堕皆如是也。

　　若复有人临当被害称观世音菩萨名者彼所执刀杖寻段段坏而得解脱。

　　此由菩萨以六根消复同于声𦗟之力加之以同声𦗟无复形碍故使刀兵犹割水吹光性无损动。

　　若三千大千国土满中夜义罗刹欲来恼人闻其称观世音菩萨名者是诸恶鬼尚不能以恶眼视之况复加害。

　　此假闻熏精明之力烁诸痴暗故鬼不能视断灭妄想心无杀害故害不能加。

　　设复有人若有罪若无罪杻械枷锁检系其身称观世音菩萨名者皆悉断坏即得解脱。

　　此由音性圆消离诸尘妄之力加之尘妄既离则身相不有故枷锁自脱。

　　若三千大千国土满中怨贼有一啇主将诸啇人赉持重宝经过险路其中一人作是唱言诸善男子勿得恐怖汝等应当一心称观世音菩萨名号是菩萨能以无畏施于众生汝等若称名者于此怨贼当得解脱众啇人闻俱发声言南无观世音菩萨称其名故即得解脱。

　　此由灭音圆闻遍生慈力加之盖音闻两立则物我成敌灭音圆闻则内外无待故能遍慈而却敌也。

　　无𥁞意观世音菩萨摩诃萨威神之力巍巍如是。

　　结外业也。

　　若有众生多于[婬-壬+(工/山)]欲常念恭敬观世音菩萨便得离欲。

　　此由熏闻离尘色所不劫之力加之盖众生以欲习合尘故为色劫一蒙妙力则欲爱干枯根境不偶虽有妖色不能劫动故便得离欲。

　　若多嗔恚常念恭敬观世音菩萨便得离嗔此由根境圆融无能所对之力加之盖嗔由违情而起对境而生圆融则无违无对则不嗔矣。

　　若多愚痴常念恭敬观世音菩萨便得离痴。

　　此由消尘旋明朗彻无碍之力加之以痴由妄尘所蔽无明所覆消尘则无蔽朗彻则无覆故能旋复真明永离痴暗也内业有十而坏灭法身唯[婬-壬+(工/山)]怒痴为甚故举三以兼余上皆依楞严渐说自顿言之三毒水泡元无自性知观观者岂不便离。

　　无𥁞意观世音菩萨有如是等大威神力多所饶益是故众生常应心念。

　　结内业也。

　　若有女人设欲求男礼拜供养观世音菩萨便生福德智慧之男设欲求女便生端正有相之女宿植德本众人爱敬无𥁞意观世音菩萨有如是力。

　　融形涉世遍事诸佛为法王子之力加之即生男圆通合界承顺如来受领法门之力加之即生女。

　　若有众生恭敬礼拜观世音菩萨福不唐捐是故众生皆应受持观世音菩萨名号无𥁞意若有人受持六十二亿恒河沙菩萨名字复𥁞形供养饮食衣服卧具医药于汝意云何是善男子善女人功德多不无𥁞意言甚多世尊佛言若复有人受持观世音菩萨名号乃至一时礼拜供养是二人福正等无异于百千万亿劫不可穷𥁞。

　　此第十四无畏功德也楞严云此大千界现住世间有六十二亿河沙菩萨修法垂范方便利生持名供养得无量福而持观音名其福齐等盖由观音得真圆通一多平等彼我无二故也。

　　无𥁞意受持观世音菩萨名号得如是无量无边福德之利。

　　总结十四无畏之福。

　　无𥁞意菩萨白佛言世尊观世音菩萨云何游此娑婆世界云何而为众生说法方便之力其事云何。

　　即三十二应也观音于楞严会上自说我昔供养观音如来授我如幻闻熏闻修金刚三昧与佛如来同慈力故令我身成三十二应入诸国土始自佛身终至人非人等为三十二皆以无作妙力自在成就。

　　佛告无𥁞意菩萨善男子若有国土众生应以佛身得度者观世音菩萨即现佛身而为说法应以辟支佛身得度者即现辟支佛身而为说法应以声闻身得度者即现声闻身而为说法。

　　但举三圣者妙音品开菩萨位此则合在佛位应读为膺当其根而应之也。

　　应以梵王身得度者即现梵王身而为说法应以帝释身得度者即现帝释身而为说法应以自在天身得度者即现自在天身而为说法应以大自在天身得度者即现大自在天身而为说法应以天大将军身得度者即现天大将军身而为说法应以毗沙门身得度者即现毗沙门身而为说法。

　　梵王为初禅天主帝释为忉利天主自在天居欲界顶大自在天居色界顶天大将军统领鬼神四天王统领世界毗沙门居北方为最尊初二从显举以梵释常随佛故次四从总举谓欲界之总色界之总鬼神之总世界之总也。

　　应以小王身得度者即现小王身而为说法应以长者身得度者即现长者身而为说法应以居士身得度者即现居士身而为说法应以宰官身得度者即现宰官身而为说法应以婆罗门身得度者即现婆罗门身而为说法。

　　妙音品先言轮王次言小王乃总别兼举此从总举合依正法华言轮王轮王统四天下小王治一邦国长者族姓推尊居士清节养素宰官判断邦邑婆罗门术数摄卫。

　　应以比丘比丘尼优婆塞优婆夷身得度者即现比丘比丘尼优婆塞优婆夷身而为说法。

　　前二出家持大戒后二在家持五戒。

　　应以长者居士宰官婆罗门妇女身得度者即现妇女身而为说法应以童男童女身得度者即现童男童女身而为说法。

　　应以天龙夜义乾闼婆阿修罗迦楼罗紧那罗摩㬋罗伽人非人等身得度者即皆现之而为说法应以执金刚神得度者即现执金刚神而为说法。

　　手执金刚护佛法者六凡止举天人神三类者举得度者而已若地狱鬼畜方沉幽昏未应得度则渐灭其苦于颂见之。

　　无𥁞意是观世音菩萨成就如是功德以种种形游诸国土度脱众生。

　　是故汝等应当一心供养观世音菩萨是观世音菩萨摩诃萨于怖畏急难之中能施无畏是故此娑婆世界皆号之为施无畏者。

　　无𥁞意菩萨白佛言世尊我今当供养观世音菩萨即解颈众宝珠璎珞价直百千两金而以与之作是言仁者受此法施珍宝璎珞。

　　妙音供养释迦特奉璎珞无𥁞供养观音亦奉璎珞皆表法宝庄严故曰法施。

　　时观世音菩萨不肯受之无𥁞意复白观世音菩萨言仁者愍我等故受此璎珞尔时佛告观世音菩萨当愍此无𥁞意菩萨及四众天龙夜义乾闼婆阿修罗迦楼罗紧那罗摩睺罗伽人非人等故受是璎珞即时观世音菩萨愍诸四众及于天龙人非人等受其璎珞分作二分一分奉释迦牟尼佛一分奉多宝佛塔。

　　普门性中本无施受但为物故施愍物故受也分奉二尊者示为四众庄严福聚也。

　　无𥁞意观世音菩萨有如是自在神力游于娑婆世界。

　　结答云何游此之问。

　　尔时无𥁞意菩萨以偈问曰。

世尊妙相具　我今重问彼　佛子何因缘
名为观世音　具足妙相尊　偈答无𥁞意
汝𦗟观音行　善应诸方所　弘誓深如海
历劫不思议　待多千亿佛　发大清净愿
我为汝略说　闻名及见身　心念不空过
能灭诸有苦　假使兴害意　推落大火坑
念彼观音力　火坑变成池　或漂流巨海
龙鱼诸鬼难　念彼观音力　波浪不能没

　　于水言漂浪则兼风灾自此至电雹消散皆颂外业在长行为十四无畏而颂文事相不同又加傍颂者十四无畏特举大略实具一切功德故也。

　　次傍颂险难。

或在须弥峰　为人所推堕　念彼观音力
如日虚空住　或被恶人逐　堕落金刚山
念彼观音力　不能损一毛

　　言峻利之极尚不能损况其小难。

或值怨贼绕　各执刀加害　念彼观音力
咸即起慈心　或遭王难苦　临刑欲寿终
念彼观音力　刀寻段段坏　或因禁枷锁
手足被杻械　念彼观音力　释然得解脱

　　次傍颂诅毒。

咒诅诸毒药　所欲害身者　念彼观音力
还著于本人

　　具正念者横逆莫加出尔反尔自贻伊戚。

或遇恶罗刹　毒龙诸鬼等　念彼观音力
时悉不敢害　次傍颂蛇兽
若恶兽围绕　利牙爪可怖　念彼观音力
疾走无边方　蚖蛇及蝮蝎　气毒烟火然
念彼观音力　寻声自回去

　　信谓兕无所投角兵无所投刃也。

　　次傍颂灾变。

云雷鼓掣电　降雹澍大雨　念彼观音力
应时得消散

　　雷电调适为常鼓掣为变阴包阳则为凝雹阴过阳则为大雨是皆灾变故欲其消散也。

众生被困厄　无量苦逼身　观音妙智力
能救世间苦

　　众生由无妙智力故为欲恚痴之所困逼。

具足神通力　广修智方便　十方诸国土
无刹不现身　种种诸恶趣　地狱鬼畜生
生老病死苦　以渐悉令灭

　　智方便即所谓有慧方便也虽三恶趣方沉幽昏未应得度亦与渐灭其苦。

真观清净观　广大智慧观　悲观及慈观
常愿常瞻仰

　　其所以观音脱苦能施无畏现形度生皆五观之力故此结显也真以自妄净以治染智以破惑悲以拔苦慈以与乐以是五观加被群迷故妄染惑苦应念息灭所以常愿仰而依之然性本圆澄因迷起妄惑染既生故观智繁设苟无妄染则真净不立矣盖以真息妄等事皆圣人不得已也故楞严曰言妄显诸真妄真同二妄。

无垢清净光　慧日破诸暗　能伏灾风火
普明照世间

　　无垢慧日叹观智之体伏灾普照叹观智之用伏灾言脱苦普照言现形。

悲体戒雷震　慈意妙大云　澍甘露法雨
灭除烦恼焰

　　戒教戒也法身无体以悲为体故教戒所行如雷作动圣人无意以慈为意故利泽之兴如云润覆。

诤讼经官处　怖畏军阵中　念彼观音力
众怨悉退散

　　此亦傍颂施无畏德。

妙音观世音　梵音海潮音　胜彼世间音
是故须常念　念念勿生疑

　　观音之行不异妙音由能从妙而普故兼二号以说法不滞为妙音寻声救苦为观音音性无著为梵音应不失时为潮音此所以胜世间音也具是众德故须常念不间不疑则观行智力无不相应矣。

观世音净圣　于苦恼死厄　能为作依怙
具一切功德　慈眼视众生　福聚海无量
是故应顶礼

　　观𦗟反入离诸尘妄是谓净圣乘彼正念假之福力是谓依怙具一切德则随所求而应之不止十四无畏也慈视众生则择可度而度之不止三十二应也其福聚如海利泽不穷故应归命。

　　尔时持地菩萨即从座起前白佛言世尊若有众生闻是观世音菩萨品自在之业普门示现神通力者当知是人功德不少。

　　持地菩萨昔遇毗舍浮佛教之平持心地则一切皆平是能以妙法内平自心使外患自平不能为害者也故闻此品深赞其功意显自在之业普门之行实为心地法门闻持之人苟能以是平持心地则外患自平不能为害可以于诸怖畏能施无畏由是自在之业普门之行遂为己有故曰若有闻者当知是人功德不少观音之号或曰观世音或曰观自在其行或曰普门或曰圆通者依悲观慈观应物之德言之故号观世音依真观净观照心之功言之故号观自在自一心而出应无不遍则谓之普门自万物而反照无不融则谓之圆通其实一而已故或以自在为号或以自在名业以自在为号言心得自在如心经称观自在菩萨是也以自在名业言行得自在如楞严称无作妙力是也然诸法行无非示使平持心地故此终以持地赞显。

　　佛说是普门品时众中八万四千众生皆发无等等阿耨多罗三藐三菩提心。

　　无等等者无等即物无与等等者俱物为等既物无与等而能与物为等此如来最上德也观音体此以成普门行随类应化与物为等故闻其风者皆能发如是心此所谓以圆行成最上之德。

　　妙法莲华经要解卷第十八
永乐北藏第 185 册 No. 1617 妙法莲华经要解（选录“要解”本文）(第13卷-第19卷)


　　妙法莲华经要解卷第十九　　　　远十

　　温陵开元莲寺比丘　戒环　解

　　妙法莲华经陁罗尼品第二十六

　　前品从妙而圆既备成德然无以守卫恐魔事或作妄沮成功故二圣二天十神说陁罗尼咒誓以驱辟魔障消除衰患故名陁罗尼品而为弘护流通也然成德之行既妙而圆乌有魔事耶楞严曰本觉妙明昧为顽空一切魔鬼皆依空昧明能破暗故一人发真彼皆消殒况彼群邪恋此尘劳恐其隳裂于三昧时佥来恼乱是为奢摩他中微细魔事故须防卫兹实流通之助也陁罗尼此云总持即念慧妙力诸佛密语有一字多字无字之异能以一字揔无量法持无量义摧邪立正殄恶生善皆能揔而持之之谓也其体名陁罗尼其用名咒咒祝也以是法而祝之使从所祈也咒或诸佛密语出于心术妙用冥加之功不可得而思议或鬼神王名呼其王则妖魅窜伏以密语神名不应翻译故或谓之真言。

　　尔时药王菩萨即从座起偏袒右肩合掌向佛而白佛言世尊若善男子善女人有能受持法华经者若读诵通利若书写经卷得几所福佛告药王若有善男子善女人供养八百万亿那由他恒河沙等诸佛于汝意云何其所得福宁为多不甚多世尊佛言若善男子善女人能于是经乃至受持一四句偈读诵解义如说修行功德甚多。

　　药王即喜见后身苦行持经志存弘护故发起此品然持经功德前品屡明如法师品比功不过供十万亿佛随喜品比功不过施诸外物及得小果而已至此比功则胜供八百万亿河沙佛者明持行益深获功益胜也将伸弘护先问得福者使后世知其持行益深获功益胜而递为弘护耳。

　　尔时药王菩萨白佛言世尊我今当与说法者陁罗尼咒以守护之即说咒曰。

　　安尔(一)　曼尔(二)　摩祢(三)　摩摩祢(四)　旨𨽾(五)　遮梨帝(六)　赊咩(羊鸣音)(七)　赊履(由雉反)多玮(八)　膻(输千反)帝(九)　目帝(十)　目多履(十一)　娑履(十二)　阿玮娑履(十三)　桑履(十四)　娑履(十五)　义𧜉(十六)　阿义𧜉(十七)　阿𦒿腻(十八)　膻帝(十九)　赊履(二十)　陁罗尼(二十一)　阿卢伽婆娑(钵柰反)簸蔗毗义腻(二十二)　祢毗剃(二十三)　阿便哆(都饿反)逻祢履剃(二十四)　阿亶哆波𨽾输地(迟买反)(二十五)　沤究𨽾(二十六)　牟究𨽾(二十七)　阿罗𨽾(二十八)　波罗𨽾(二十九)　首迦差(初几反)(三十)　阿三磨三履(三十一)　佛䭾毗吉利帙帝(三十二)　达磨波利差(猜离反)帝(三十三)　僧伽涅瞿沙祢(三十四)　婆舍婆舍输地(三十五)　曼哆逻(三十六)　曼哆逻义夜多(三十七)　邮楼哆(三十八)　邮楼哆憍舍略(来加反)(三十九)　恶义逻(四十)　恶义治多冶(四十一)　阿婆卢(四十二)　阿摩若那多夜(四十三)

　　世尊是陁罗尼神咒六十二亿恒河沙等诸佛所说若有侵毁此法师者则为侵毁是诸佛已。

　　由彼诸佛所授故也次释尊印赞。

　　时释迦牟尼佛赞药王菩萨言善哉善哉药王汝愍念拥护此法师故说是陁罗尼于诸众生多所饶益。

　　尔时勇施菩萨白佛言世尊我亦为拥护读诵受持法华经者说陁罗尼若此法师得是陁罗尼若夜义若罗刹若富单那若吉蔗若鸠槃茶若饿鬼等伺求其短无能得便即于佛前而说咒曰。

　　痤(誓螺反)𨽾(一)　摩诃痤𨽾(二)　郁枳(三)　目枳(四)　阿𨽾(五)　阿罗婆第(六)　涅𨽾第(七)　涅𨽾多婆第(八)　伊致(狗履反)抳(九)　韦致抳(十)　旨致抳(十一)　涅𨽾墀抳(十二)　涅梨墀婆底(十三)

　　世尊是陁罗尼神咒恒河沙等诸佛所说亦皆随喜若有侵毁此法师者则为侵毁是诸佛已。

　　妙音欲诣娑婆礼觐释迦及见药王勇施当知勇施乃此会上首故特说咒诸佛亦皆随喜者亦随喜拥护也富单那热病鬼吉蔗起尸鬼鸠槃茶可畏鬼伺窥察也。

　　尔时毗沙门天王护世者白佛言世尊我亦为愍念众生拥护此法师故说是陁罗尼即说咒曰。

　　阿梨(一)　那梨(二)　䨲那梨(三)　阿那卢(四)　那履(五)　拘那履(六)

　　世尊以是神咒拥护法师我亦自当拥护持是经者令百由旬内无诸衰患。

　　尔时持国天王在此会中与千万亿那由他乾闼婆众恭敬围绕前诣佛所合掌白佛言世尊我亦以陁罗尼神咒拥护持法华经者即说咒曰。

　　阿伽祢(一)　伽祢(二)　瞿利(三)　干陁利(四)　栴陁利(五)　摩蹬𦒿(六)　常求利(七)　浮楼莎抳(八)　頞底(九)

　　世尊是陁罗尼神咒四十二亿诸佛所说若有侵毁此法师者则为侵毁是诸佛已。

　　毗沙北方天王力护佛法持国东方天王为四方首。

　　尔时有罗刹女等一名蓝婆二名毗蓝婆三名曲齿四名华齿五名黑齿六名多发七名无猒足八名持璎珞九名皋帝十名夺一切众生精气是十罗刹女与鬼子母并其子及眷属俱诣佛所同声白佛言世尊我等亦欲拥护读诵受持法华经者除其衰患若有伺求法师短者令不得便即于佛前而说咒曰。

　　害人之鬼无甚于罗刹女鬼子母亦誓护持则余神可知。

　　伊提履(一)　伊提泯(二)　伊提履(三)　阿提履(四)　伊提履(五)　泥履(六)　泥履(七)　泥履(八)　泥履(九)　泥履(十)　楼醯(十一)　楼醯(十二)　楼醯(十三)　楼醯(十四)　多醯(十五)　多醯(十六)　多醯(十七)　兜醯(十八)　㝹醯(十九)

　　宁上我头上莫恼于法师若夜义若罗刹若饿鬼若富单那若吉蔗若毗陁罗若犍䭾若乌摩勒伽若阿䟦摩罗若夜义吉蔗若人吉蔗若热病若一日若二日若三日若四日若至七日若常热病若男形若女形若童男形若童女形乃至梦中亦复莫恼。

　　此咒皆鬼神之名毗陁罗等即食精气为殃害鬼若一日等皆热病鬼若男形等皆魑魅类。

　　即于佛前而说偈言。

若不顺我咒　恼乱说法者　头破作七分
如阿梨𣗳枝　如弑父母罪　亦如压油殃
斗秤欺诳人　调达破僧罪　犯此法师者
当获如是殃

　　诸罗刹女说此偈已白佛言世尊我等亦当身自拥护受持读诵修行是经者令得安隐离诸衰患消众毒药。

　　此偈所以来咒使严警也阿梨𣗳枝堕地自成七片弑父母破僧为三逆压油多杀虫命弄斗蹑秤或为雷霆震杀皆重罪也调达曾于佛会将五百比丘散去为破和合僧。

　　次释尊印赞。

　　佛告诸罗刹女善哉善哉汝等但能拥护受持法华名者福不可量何况拥护具足受持供养经卷华香璎珞末香涂香烧香幡盖枝乐燃种种灯酥灯油灯诸香油灯苏摩那华油灯瞻卜华油灯婆师迦华油灯优钵罗华油灯如是等百千种供养者皋帝汝等及眷属应当拥护如是法师。

　　说是陁罗尼品时六万八千人得无生法忍因总持妙力得忍成行也。

　　妙法莲华经妙庄严王本事品第二十七

　　妙圆之行既获弘护又说转邪者弘护所以卫外转邪所以正内外卫内正乃可安于妙圆而进于普贤常行故也天台云昔四比丘结契山林精持妙法以馁乏故一人分卫见王威仗忽生爱着寿终因是俗念感生为王号妙庄严其三友得道欲救其失以其邪着非爱缘无能感动于是一为端丽妇二作聪明儿托生设化转其邪心令归正觉以致法华会上为华德菩萨今叙其本事欲使行人以道自卫外防见魔内绝恶觉消息邪缘入佛知见故为转邪流通此实诸佛究竟进修最后垂范也楞严法会将终说过去佛觉明分析微细魔事使行人谙识心垢洗除诸魔[示*(后-口+巾)]冕直至菩提无诸乏少于大涅槃不生迷闷其意同此。

　　尔时佛告诸大众乃往古世过无量无边不可思议阿僧祗劫有佛名云雷音宿王华智多陁阿伽度阿罗诃三藐三佛陁国名光明庄严劫名喜见。

　　彼佛法中有王名妙庄严其王夫人名曰净德有二子一名净藏二名净眼。

　　净德者虽示染身其德本净净藏者妙理之所蕴净眼者妙智之所显皆其德所具也以具妙净理智故能转邪而为华德。

　　是二子有大神力福德智慧久修菩萨所行之道所谓檀波罗蜜尸罗波罗蜜羼提波罗蜜毗梨耶波罗蜜禅波罗蜜般若波罗蜜方便波罗蜜慈悲喜舍乃至三十七品助道法皆悉明了通达。

　　方便非六度之数而通济六度慈悲喜舍名四无量心大乘行法以四心为体六度为用道品为助乃成佛果而二子皆悉明了通达三十七品者身受心法为四念处断恶生善为四正勤欲勤心观为四神足信进念定慧为五根五根伏魔外为五力念择觉喜轻安定舍为七觉支见思语业命进念定为八正道也念以观法勤以进修足以趣证根能不㧞力能不屈觉能决了正能揔摄皆相因而设也心性如大地念处如种子正勤如种植神足如抽芽五根如根五力如茎七觉如花八正如果二子悉具所谓具体者也。

　　又须菩萨净三昧日星宿三昧净光三昧净色三昧净照明三昧长庄严三昧大威德藏三昧于此三昧亦悉通达。

　　净三昧者净藏净眼之所本也日星宿众本智别智之照用也净光能现众像净色不为形碍净照照了万法长庄严非素法身大威德藏具大神用。

　　尔时彼佛欲引导妙庄严王及愍念众生故说是法华经。

　　时净藏净眼二子到其母所合十指𤓰掌白言愿母往诣云雷音宿王华智佛所我等亦当侍从亲近供养礼拜所以者何此佛于一切天人众中说法华经宜应𦗟受。

　　母告子言汝父信受外道深着婆罗门法汝等应往白父与其俱去。

　　净藏净眼合十指𤓰掌白母我等是法王子而生此邪见家。

　　母告子言汝等当忧念汝父为现身变若得见者心必清净或𦗟我等往至佛所。

　　于是二子念其父故踊在虚空高七多罗𣗳现种种神变于虚空中行住坐卧身上出水身下出火身下出水身上出火或现大身满虚空中而复现小小复现大于空中灭忽然在地入地如水履水如地现如是等种种神变令其父王心净信解。

　　得果人能现十八变即此类也。

　　时父见子神力如是心大欢喜得未曾有合掌向子言汝等师为是谁谁之弟子二子白言大王彼云雷音宿王华智佛今在七宝菩提𣗳下法座上坐于一切世间天人众中广说法华经是我等师我是弟子父语子言我今亦欲见汝等师可共俱往。

　　于是二子从空中下到其母所合掌白母父王今已信解堪任发阿耨多罗三藐三菩提心。

　　我等为父已作佛事愿母见𦗟于彼佛所出家修道尔时二子欲重宣其意以偈白母。

愿母放我等　出家作沙门　诸佛甚难值
我等随佛学　如优昙钵华　值佛复难是
脱诸难亦难　愿𦗟我出家

　　母即告言𦗟汝出家所以者何佛难值故于是二子白父母言善哉父母愿时往诣云雷音宿王华智佛所亲近供养所以者何佛难得值如优昙钵罗华又如一眼之龟值浮木孔而我等宿福深厚生值佛法是故父母当𦗟我等令得出家所以者何诸佛难值时亦难遇。

　　阿含云妙高山下海中有一眼之龟一孔之木龟得木孔可济沉溺然其木流绕须弥三千年乃一相值且以一眼趍一孔为至难喻佛法难值如此盖众生偏见自溺而圣人且不世出故也。

　　彼时妙庄严王后宫八万四千人皆悉堪任受持是法华经净眼菩萨于法华三昧久已通达净藏菩萨已于无量百千万亿劫通达离诸恶趣三昧欲令一切众生离诸恶趣故其王夫人得诸佛集三昧能知诸佛秘密之藏。

　　此叙合宫有德易为劝化也后宫之德根机纯利净眼之德妙达实相净藏之德善能接济夫人之德深知法要王及后宫为当机净藏净眼为能教机教相契所以易化也集三昧者诸佛会要三乘指归也集得是三昧则能知秘藏。

　　二子如是以方便力善化其父令心信解好乐佛法于是妙庄严王与群臣眷属俱净德夫人与后宫采女眷属俱其王二子与四万二千人俱一时共诣佛所到已头面礼足绕佛三匝却住一面。

　　尔时彼佛为王说法示教利喜王大欢悦。

　　尔时妙庄严王及其夫人解颈珍珠璎珞价直百千以散佛上。

　　于虚空中化成四柱宝台台中有大宝林敷百千万天衣其上有佛结加趺坐放大光明。

　　所施珠璎化成法空之座柔忍之衣宝觉之体乃佛力示现以发其正念也。

　　尔时妙庄严王作是念佛身希有端严殊特成就第一微妙之色。

　　时王一睹胜相顿觉世间幻惑之色无可爱乐故深赞佛身微妙之色此则邪心拼绝正念现前故得受记。

　　时云雷音宿王华智佛告四众言汝等见是妙庄严王于我前合掌立不此王于我法中作比丘精勤修习助佛道法当得作佛号娑罗𣗳王国名大光劫名大高王其娑罗𣗳王佛有无量菩萨众及无量声闻其国平正功德如是。

　　佛号取广荫群生国名取破诸邪暗劫名取超诸贵高皆符其因行以一念净信风化臣妾使皆得法利即广荫行破邪行也由是舍王位得佛位即超诸贵高也。

　　其王即时以国付弟与夫人二子并诸眷属于佛法中出家修道王出家已于八万四千岁常勤精进修行妙法华经过是已后得一切净功德庄严三昧。

　　于八万四千岁修法华行所以净治尘劳也过是已后谓尘劳既净则三昧现前遂转邪见染庄严为功德净庄严也。

　　即升虚空高七多罗𣗳而白佛言世尊此我二子已作佛事以神通变化转我邪心令得安住于佛法中得见世尊此二子者是我善知识为欲发起宿世善根饶益我故来生我家。

　　二子神变即现十八变事宿世善根即四人结契事。

　　尔时云雷音宿王华智佛告妙庄严王言如是如是如汝所言若善男子善女人种善根故世世得善知识其善知识能作佛事示教利喜令入阿耨多罗三藐三菩提大王当知善知识者是大因缘所谓化导令得见佛发阿耨多罗三藐三菩提心。

　　即证前言之当也。

　　大王汝见此二子不此二子已曾供养六十五百千万亿那由他恒河沙诸佛亲近恭敬于诸佛所受持法华经愍念邪见众生令住正见。

　　为陈二子转邪远因也言历事恒沙多佛愍念邪见众生则不独今日转妙严之邪耳。

　　妙庄严王即从虚空中下而白佛言世尊如来甚希有以功德智慧故顶上肉髻光明显照其眼长广而绀青色眉间毫相白如珂月齿白齐密常有光明唇色赤好如频婆果。

　　历赞相好妙德者深悟昔所爱着皆幻惑也功德智慧赞福智二严。

　　尔时妙庄严王赞叹佛如是等无量百千万亿功德已于如来前一心合掌复白佛言世尊未曾有也如来之法具足成就不可思议微妙功德教戒所行安隐快善。

　　前赞福报此赞法化也言具足成就等者以己一闻正法遂能转邪一得三昧遂能神变是如来之法能具足成就不可思议妙功德也言教戒所行安隐快善者喜蒙法化庆所成就也。

　　我从今日不复自随心行不生邪见憍慢嗔恚诸恶之心说是语已礼佛而去。

　　不随心不生邪皆法化教戒之力故赞而谢之。

　　佛告大众于意云何妙庄严王岂异人乎今华德菩萨是其净德夫人今佛前光照庄严相菩萨是哀愍妙庄严王及诸眷属故于彼中生其二子者今药王菩萨药上菩萨是。

　　是药王药上菩萨成就如此诸大功德已于无量百千万亿诸佛所植众德本成就不可思议诸善功德若有人识是二菩萨名字者一切世间诸天人民亦应礼拜。

　　佛说是妙庄严王本事品时八万四千人远尘离垢于诸法中得法眼净。

　　尘谓邪见垢谓邪染外远见尘内离垢染则法眼圆明绝诸瑕翳矣此以正力助成德行也。

　　妙法莲华经普贤菩萨劝发品第二十八

　　穷妙法之始终然后尽出兴大事合诸佛之智行然后见如来全身是经之作始于文殊问答终于普贤劝发二十八品条理一贯乃所以穷始终合智行大事因缘于是乎毕如来法身于是乎全也盖智能发觉所以作始行能成德所以成终而中间事法无非智行互相资发也华严最初因门以文殊发信以开进修之序最后果门以普贤结法以示果后之行今经意义㳷然同矣普贤者德无不遍曰普佑上利下曰贤即遍具妙德上佑佛化下利群物之号也劝发者勉进义也前虽开佛知见明因地心显佛本迹成果地觉洎明妙圆之行犹是等觉行相若坐于此而不进则有亏妙觉成德未极向上之道故复勉而进之庶德无不遍而佑上利下以成果后常行以𥁞妙觉之道故名普贤劝发而为常行流通也华严至十一地佛功德海一切满足然后说普贤常行名善入世间三昧与万法相应不二真实法门即此意也所谓常行者泯觉观无作任𡨋物我同染净一切平常恬然自在此妙觉向上之事遮那平道之教乃所谓平实者也然须详斯经依佛知见海顺流而入满足一切佛功德海然后逆流而出乃可蹈此哀今之人望涯逐块以世俗愚陋之见而拟妙觉平实之行于诸教门专事呵毁纵脱不修确守无时枉受轮转楞严所谓譬如平人妄称帝王自取诛灭可不慎哉使学佛者皆如逐块之流呵教执俗弃智绝行直谓无修则妙法始终复何所明大事因缘亦几乎息矣然则始于佛之知见终于普贤常行极而示之存乎教备而证之存乎人达者宜𥁞心焉。

　　尔时普贤菩萨以自在神通力威德名闻与大菩萨无量无边不可称数从东方来。

　　普贤统事法界圆具万行即事而真其应身无乎不在且于法会之终示从东方来者东方震帝之所出也以法会至此因地智圆果地觉满十一地妙圆之行备则进修之功已𥁞妙觉之体已成于是依无功用行出震利物故示从东来华严过十一地说佛海功德既终即说如来出现利世间行即此意也以不离常行无为应物故曰自在神通以德无不遍名无不闻故曰威德名闻与无边菩萨俱来者示万行圆摄无𥁞也。

　　所经诸国普皆震动雨宝莲华作无量百千万亿种种伎乐。

　　妙音来仪亦雨莲华作伎乐皆所以彰显妙行宣流法音也。

　　又与无数诸天龙夜义乾闼婆阿修罗迦楼罗紧那罗摩睺罗伽人非人等大众围绕各现威德神通之力到娑婆世界𦒿阇崛山中头面礼释迦牟尼佛右绕七匝。

　　白佛言世尊我于宝威德上王佛国遥闻此娑婆世界说法华经与无量无边百千万亿诸菩萨众共来𦗟受唯愿世尊当为说之。

　　宝威德上王者利行自在之号也普贤既具自在威德又言从宝威德上王佛国来者明其示现盖体诸佛自在利行普贤心闻能洞十方故曰遥闻。

　　若善男子善女人于如来灭后云何能得是法华经。

　　得者得之以成德行也前之所问唯修持读说而已独此问云何能得是经欲人人自得也。

　　佛告普贤菩萨若善男子善女人成就四法于如来灭后当得是法华经一者为诸佛护念二者植众德本三者入正定聚四者发救一切众生之心善男子善女人如是成就四法于如来灭后必得是经。

　　为佛护念谓道契佛心植众德本谓福慧两办入正定聚即体佛妙体也发救生心即行佛妙行也四法成就乃能真得是经以成普贤常行。

　　尔时普贤菩萨白佛言世尊于后五百岁浊恶世中其有受持是经典者我当守护除其衰患令得安隐使无伺求得其便者若魔若魔子若魔女若魔民若为魔所著者若夜义若罗刹若鸠槃茶若毗舍阇若吉蔗若富单那若韦陁罗等诸恼人者皆不得便。

　　普贤常行无复己利纯是利他故自此皆则流通法化护持经人无别行相毗舍阇恼害鬼韦陁罗厌祷鬼。

　　是人若行若立读诵此经我尔时乘六牙白象王与大菩萨众俱诣其所而自现身供养守护安慰其心亦为供养法华经故是人若坐思惟此经尔时我复乘白象王现其人前其人若于法华经有所忘失一句一偈我当教之与共读诵还令通利。

　　普贤乘象表行仪庠序也言若行若立若坐者示于四威仪中念念常见普贤妙行。

　　尔时受持读诵法华经者得见我身甚大欢喜转复精进以见我故即得三昧及陁罗尼名为旋陁罗尼百千万亿旋陁罗尼法音方便陁罗尼得如是等陁罗尼。

　　由此经故真见普贤常行之体于一切法返本还源名旋陁罗尼既能旋末返本即复旋体入用于一尘一法一切时处方便利生逆顺自在名百千万亿旋陁罗尼此即普贤遍一切处之行也前旋为转物所谓旋假入空后旋为应物所谓旋空入假转物为体应物为用若未能转物而遽然应物则为物所转矣然则二旋异用而相需也法音方便即随应说法之行。

　　世尊若后世后五百岁浊恶世中比丘比丘尼优婆塞优婆夷求索者受持者读诵者书写者欲修习是法华经于三七日中应一心精进满三七日已我当乘六牙白象与无量菩萨而自围绕以一切众生所喜见身现其人前而为说法示教利喜亦复与其陁罗尼咒得是陁罗尼故无有非人能破坏者亦不为女人之所惑乱我身亦自常护是人唯愿世尊𦗟我说此陁罗尼咒即于佛前而说咒曰。

　　利智修观凡以三七日为期以求感应故满三七日普贤即现楞严云纵彼障深未得见我我与其人暗中摩顶拥护安慰古今修观屡有瑞应亦屡有不应者或不精诚或非利智故也楞严云欲作道场先持净戒净衣清心若本戒师及同会中一不清净如是道场终不成就圆觉云钝根未成者常当勤心忏诸障若消灭佛境便现前。

　　阿檀地(宅买反)(一)　檀陁婆地(二)　檀陁婆帝(三)　檀陁鸠舍𨽾(四)　檀陁修陁𨽾(五)　修陁𨽾(六)　修陁罗婆底(七)　佛䭾波膻祢(八)　萨婆陁罗尼阿婆多尼(九)　萨婆婆沙阿婆多尼(十)　修阿婆多尼(十一)　僧伽婆履义尼(十二)　僧伽涅伽陁尼(十三)　阿僧祗(十四)　僧伽波伽地(十五)　帝[款-欠+余]阿堕僧伽兜略(卢遮反)阿罗帝波罗帝(十六)　萨婆僧伽地三摩地伽兰地(十七)　萨婆达磨修波利刹帝(十八)　萨婆萨埵楼䭾憍舍略阿㝹伽地(十九)　辛阿毗吉利地帝(二十)

　　世尊若有菩萨得闻是陁罗尼者当知普贤神通之力若法华经行阎浮提有受持者应作此念皆是普贤威神之力。

　　后世闻咒持经皆藉普贤流通愿力也。

　　若有受持读诵正忆念解其义趣如说修行当知是人行普贤行于无量无边诸佛所深种善根为诸如来手摩其头。

　　持经要行在正忆念盖忆不正则杂想变乱念不正则邪习汩扰欲成深行难矣故普贤于此特明正忆念行而下文再三言之忆念既正则所行无非普贤妙行故为如来摩顶印证。

　　若但书写是人命终当生忉利天上是时八万四千天女作众伎乐而来迎之其人即着七宝冠于采女中娱乐快乐何况受持读诵正忆念解其义趣如说修行。

　　持经五功书写为下若但书写即生忉利况具五功又正忆念其福倍胜如下所明。

　　若有人受持读诵解其义趣是人命终为千佛授手令不恐怖不堕恶趣即往兜率天上弥勒菩萨所弥勒菩萨有三十二相大菩萨众所共围绕有百千万亿天女眷属而于中生。

　　此牒上文明倍胜之福也忉利乃第二天所共唯天人兜率即第四天所共乃菩萨倍胜可知矣授手提接义也内宫天女皆以化生无有[婬-壬+(工/山)]欲。

　　有如是等功德利益是故智者应当一心自书若使人书受持读诵正忆念如说修行。

　　世尊我今以神通力故守护是经于如来灭后阎浮提内广令流布使不断绝。

　　尔时释迦牟尼佛赞言善哉善哉普贤汝能护助是经令多所众生安乐利益汝已成就不可思议功德深大慈悲从久远来发阿耨多罗三藐三菩提意而能作是神通之愿守护是经我当以神通力守护能受持普贤菩萨名者。

　　普贤若有受持读诵正忆念修习书写是法华经者当知是人则见释迦牟尼佛如从佛口闻此经典当知是人供养释迦牟尼佛当知是人佛赞善哉当知是人为释迦牟尼佛手摩其头当知是人为释迦牟尼佛衣之所覆。

　　此助宣正忆念福以成普贤前说也则见释迦如从口闻等者谓能正忆念则即是经而见佛不滞于名相即是法而造妙不异于亲闻也是为供佛谓能作佛事为佛所赞谓深契佛心摩顶言得果有期衣覆言成柔忍行皆由忆念之正故冥证若此。

　　如是之人不复贪着世乐不好外道经书手笔亦复不喜亲近其人及诸恶者若屠儿若畜猪羊鸡狗若猎师若炫卖女色是人心意质直有正忆念有福德力是人不为三毒所恼亦不为嫉妒我慢邪慢增上慢所恼是人少欲知足能修普贤之行。

　　此皆正忆念力也有正忆念自然具足安乐行法而三毒妒慢所不能恼真能修普贤行当知正忆念力实妙行真要所以普贤再三言之释尊又复助扬意使后世知普贤所以劝发成行不在多术唯正忆念足矣行人识之。

　　普贤若如来灭后后五百岁若有人见受持读诵法华经者应作是念此人不久当诣道场破诸魔众得阿耨多罗三藐三菩提转法轮击法鼓吹法螺雨法雨当坐天人大众中师子法座上。

　　已得正因故。

　　普贤若于后世受持读诵是经典者是人不复贪着衣服卧具饮食资生之物所愿不虚亦于现世得其福报。

　　忆念既正趣操自高所愿自遂。

　　若有人轻毁之言汝狂人耳空作是行终无所护如是罪报当世世无眼若有供养赞叹之者当于今世得现果报若复见受持是经者出其过恶若实若不实此人现世得白癞病若轻笑之者当世世牙齿疏缺丑唇平鼻手脚缭戾眼目角睐身体臭秽恶疮脓血水腹短气诸恶重病。

　　报应之理出乎性命之微盖由性生心由命制业心以内感业以外召各从其类毫末不忒意报应之于心业犹万形之于模范焉吉㐫羙恶类自为范莫不相肖是以毁持经之正见则世世无眼供养赞叹则得现果报出其过恶则得恶疾轻笑之者则获丑状若手脚之缭曲乖戾眼目之角擘倒视皆丑状也又加之臭恶疮脓鼓喘重病凡皆心之模范以类自召故也世之艰穷丑陋癃残百疾者不无宿因昧者虽睹其然莫知其所以然故或不觉愆失而行将自及为可悲者此佛所以助扬普贤利行而因言报应之端使人以类推之知自防闲庶无愆失之患盖亦利行之绪余也易道彰往察来明得失之报因贰以济民行其意同此。

　　是故普贤若见受持是经典者当起远迎当如敬佛。

　　母召毁业也。

　　说是普贤劝发品时恒河沙等无量无边菩萨得百千万亿旋陁罗尼三千大千世界微尘等诸菩萨具普贤道。

　　万亿旋陁罗尼即遍一切处之行也普贤道即遍一切处之体也说普贤品无量菩萨皆得是行刹尘菩萨皆具是体者妙法终谈智行体用一切圆备故闻品成行若此其至即所谓以常行成不德之德是乃法华实相之极证也自药王品进至于此为以行契智常然大用之门华严法终善财复见文殊普贤为以行契智果法大用常然之门其意同此彼经云善财游百城已到普门国见文殊文殊告言若于一善生住著于少功德以为足不能善巧发行愿不能究了诸法门善财因是成就阿僧祗法门即见普贤普贤告言我于尘劫行菩萨道求一切智得究竟平等法身复得无上色身入一切刹遍一切处随机应现善财因是具足普贤诸愿行海与普贤等与诸佛等此皆最后劝发使得万亿旋陁罗尼及具普贤道也。

　　佛说是经时普贤等诸菩萨舍利弗等诸声闻及诸天龙人非人等一切大会皆大欢喜受持佛语作礼而去。

　　妙法莲华经要解卷第十九
