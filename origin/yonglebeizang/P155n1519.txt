永乐北藏第 155 册 No. 1519 宗门统要正续集(第13卷-第20卷)


　　宗门统要续集卷第十三　　　　　倾五

　　宋建溪沙门宗永集元建康保宁禅寺住持沙门清茂续集

　　青原下第五世

　　筠州九峰道虔禅师(嗣石霜诸)因僧问诸圣间出只是个传语底人岂不是和尚语师云是僧云只如世尊生下一手指天一手指地云天上天下唯我独尊为什么唤作传语底人师云为他指天指地所以唤作传语底人其僧休去。

　　师在石霜为侍者因普会迁化众举首座住持师云须明得先师意始可住遂问先师道如古庙里香炉去冷湫湫地去如一条白练去口边生醭去首座作么生会座云明一色边事师云未会先师意在不得住座云装香来我若不会先师意香烟起时脱去不得及至香烟才起首座脱去师乃于背上抚云坐脱立亡即不无首座先师意未梦见在。

　　续云居舜云汝等诸人作么生会诸人会处便道首座与么说道理所以虔侍者不肯山僧道侍者平生只具一只眼。

　　南堂静云要识虔侍者么只是急杀人底汉子要识首座么也只是孟春犹寒仲春渐暖季春渐暄忽有人唤和尚和尚哑赖他唤一声若不唤一声念到腊月三十日也未了在。

　　开福宁云大众且道首座是会先师意不会先师意若道会争奈虔侍者抚背云坐脱立亡即不无首座先师意未梦见在若道不会其奈首座良哉快便撒手便行且道利害在什么处会么路远夜长休把火大家吹灭暗中行。

　　南华昺云透生死关高超物表秉杀活剑独据寰中若非智眼洞明未免扶篱摸壁要会么春兰与秋菊各自一时荣。

　　荐福行云大凡本分法席肘臂欲其重非重不能权𢖍佛祖爪牙欲其利非利无以开托人天看他石霜迁化首座侍者各出一只手扶持石霜宗旨直是光前绝后今古罕闻诸人要辨来端各请拗折弓箭踏翻射垛来与老僧相见。

　　径山杲云两个无孔铁锤就中一个最重。

　　河中南际僧一禅师到雪峰数日次到玄沙沙云此事唯我能知长老作么生会师云须知有不求知者沙云山头老汉用许多辛苦作么。

　　雪窦显别际语云雪峰门下几个如斯。

　　台州涌泉景欣禅师因强德二禅客到于路次见师骑牛不识乃云蹄角甚分明争奈骑者不识师骤牛而去二禅客相次憩于树下煎茶师却回下牛近前问讯与坐吃茶师乃问近离甚处客云那边师云那边事作么生客提起茶盏师云此犹是这边那边事作么生二人无对师云莫道骑者不识好。

　　续保宁勇代师指参随人云归到山中分明举似。

　　师因雪峰来访乃门送峰入轿了师云这个四人舁那个几人舁峰乃踊身起云道什么师再问峰云行行他不会师云知即知秪是道不得。

　　潭州云盖志安禅师(一本曰志元非)因僧问石霜万户俱闭时如何霜云堂中事作么生僧经半年方始道得云无人接渠霜云道也太煞道秪道得八九成师闻却礼请石霜为道霜不道师乃抱霜从方丈后去坐云和尚若不道须打和尚去霜云得在师乃礼拜不住霜云无人识渠师于言下有省。

　　翠岩芝云先行不到末后太过。

　　续天童觉云稳密田地忌堕功勋贴肉衣裳会须脱去寰中辨的量外之机须仔细始得同中之异灼然尚带依俙异中之同直是难臻妙极还知石霜父子转侧处么烛晓玉人初梦破夜寒青女未登机。

　　师初到云居问某甲不奈何时如何居云秪为工夫不到师不肯直造石霜又如是问霜云非但阇黎老僧亦不奈何师云和尚为甚不奈何霜云老僧若奈何拈过汝不奈何师乃作礼求入室。

　　师因道正奏表闻马王乞与师论议马王遂请师至具云茶罢师就大王借一口剑乃握剑问道正云尔本教道恍恍惚惚其中有物是何物杳杳冥冥其中有精是何精若道得即不斩道不得即斩道正遽设拜哀求师谓大王云还识此人么大王云识师云是谁王云道正师云不是其道若正合对得臣僧此只是个无主孤魂因斯道门不复纷纭。

　　福州覆船山荐禅师因僧问钩锥不到处请师道师良久僧云掣电之机徒劳伫思师云出格一句汝试道看僧近前三步却退后师云此是出格句即今事作么生僧以袖拂一拂便出师云也是天津桥上汉。

　　续昭觉勤云这僧浑金璞玉覆船大冶宏开百炼千煅成一个金刚王宝剑还委悉么也是天津桥上汉北斗南头着眼看。

　　师因僧问如何是师子子师云善能哮吼僧抚掌云好手好手师云青天白日却被鬼迷僧作掀禅床势师便打僧云驴事未了马事到来师云灼然是作家僧拂袖出去师云将瓯盛水拟比大洋。

　　凤翔府石柱禅师游方到洞山第三代处(即青林也)见垂语云有四种人一人说过佛祖一步行不得一人行过佛祖一句说不得一人说得行得一人说不得行不得那个是其人师出众云一人说过佛祖一步行不得者只是无舌不许行一人行过佛祖一句说不得者只是无足不许说一人说得行得者只是函盖相称一人说不得行不得者如断命而求活此是石女儿披枷带锁洞云阇黎分上又作么生师云谈通会上卓卓宁彰洞云只如海上明公秀又作么生师云幻人相逢抚掌呵呵。

　　抚州曹山本寂耽章禅师(嗣洞山价)因僧问学人抱璞投师请师雕琢师云不雕琢僧云为甚不雕琢师云须知曹山好手。

　　师一日闻钟声乃云阿㖿阿㖿僧云和尚作么师云打着我心。

　　五祖戒代僧云作贼人心虚。

　　师问僧甚么处来僧云扫地来师云佛前扫佛后扫僧云佛前佛后一时扫师云与我过袈裟来。

　　五祖戒出僧语云和尚是何心行。

　　师示众云诸方尽把格则何不与他道一转语教伊不疑去云门便问密密处为甚不知有师云秪为密密所以不知有(雪窦别云达磨来也)门云此人如何亲近师云莫向密密处亲近门云不向密密处亲近时如何师云始解亲近门应诺诺。

　　续径山杲云浊油更着湿灯心。

　　师因米和尚至未相见米遂坐却禅床师更不出米便去主事遂问和尚禅床为什么被别人坐却师云去后却还来米果回与师相见(米到大同并操禅师处因缘多类此)。

　　师问强德二上座菩萨在定闻香象渡河出什么经座云出涅槃经师云定前闻定后闻座云和尚流也师云道也太煞道始道得一半座云和尚如何师云滩下接取。

　　师因僧问承教有言大海不宿死尸如何是海师云包含万有僧云为什么不宿死尸师云绝气息者不着僧云既是包含万有为甚绝气息者不着师云万有非其功绝气息者有其德僧云未审向上还有事也无师云有僧云如何是向上事师云道有道无即得争奈龙王按剑何。

　　师因镜清问清虚之理毕竟无身时如何师云理即如此事作么生清云如理如事师云瞒曹山一人即得争奈诸圣眼何清云若无诸圣眼争鉴得个不与么师云官不容针私通车马。

　　沩山喆云曹山虽然善能切磋琢磨其奈镜清玉本无瑕要会么不经敏手终成废器。

　　洪州云居道膺禅师问僧念什么经僧云维摩经师云我不问你维摩经念底是什么经僧因此有省。

　　师示众云如人将三贯钱买一只猎犬只解寻得有踪迹有气息底忽遇𦏰羊挂角莫道踪迹气息也无僧便问𦏰羊未挂角时如何师云六六三十六僧云挂角后如何师云六六三十六僧便作礼师云会么僧云不会师云岂不见道绝踪迹其僧后举似赵州州云云居师兄犹在僧乃问𦏰羊未挂角时如何州云九九八十一。

　　师因洞山问甚处去来师云踏山来洞云阿那个山可住师云阿那个山不可住洞云与么则国内总被阇黎占却也师云不然洞云与么则子得个入路师云无路洞云若无路争得与老僧相见师云若有路即与和尚隔生也洞云此子巳后千人万人把不住。

　　师问雪峰门外雪销也未峰云一片也无销个甚么师自云销也。

　　保福展云要且无雪上加霜。

　　师因僧问如何是诸佛师师喝云这田库奴僧礼拜师云你作么生会僧喝云这老和尚师云元来不会僧作舞而出师云㳂台槃乞儿。

　　续昭觉勤云识机宜别休咎有回互转关底眼千百人中难得一个半个为什么却成㳂台槃乞儿去也是怜儿不觉丑。

　　何山珣云翻手为云覆手为雨主宾互换当机作舞堪笑㳂台槃乞儿也是面南看北斗。

　　师示众云老僧二十年前住三峰庵时魏府兴化长老来问权借一问以为影草时如何老僧当时机思迟钝道不得为伊置得个问头奇特不敢孤他伊云想庵主答这话不得不如礼拜了退而今思量当时不消道个何必后遣化主到魏府兴化乃问山中和尚住三峰庵时老僧曾问伊话祗对不得而今道得也未主遂举前话兴化云云居二十年只道得个何必兴化即不然争如道个不必。

　　三圣然云云居二十年道得底犹较他兴化半月程。

　　续保宁勇云明月照见夜行人。

　　径山杲云何必不必绵绵密密觌面当机有人续得末后句许伊亲见二尊宿。

　　师令侍者送裤与一住庵道者者云自有娘生裤竟不受师却令侍者去问娘未生时着个甚么道者无语后迁化烧得舍利持似师师云直饶烧得八斛四斗不如当初下取一转语好。

　　师在洞山作务次刬杀蚯蚓洞山指云这个聻师云他不死山云二祖往邺都又作么生师不对后僧问师在洞山刬杀蚯蚓洞山问师岂不是无语师云当时有语只是无人证明。

　　师因僧问山河大地从何而有师云从妄想有僧云与某甲想出一锭金得么师便休去僧不肯。

　　云门偃云巳是葛藤不能折合得待伊道想出一锭金得么以拄杖便打。

　　师因成尚书送供至书问如来有密语迦叶不覆藏此理如何师召云尚书书应诺师云会么书云不会师云若不会如来有密语若会迦叶不覆藏。

　　清凉钦云且道唤底是密语应底是密语若也应唤总是去即不密也且道作么生是密语时有僧问钦云何曾得密来。

　　东林总云怪哉弘觉二十年𦏰羊挂角绝迹亡踪及乎被尚书一问直得带水拖泥遭人笑怪法灯也是日午点灯夜半泼墨东林不然如何是密语却向伊道甚处不密且道与么道还有过也无良久云更不用别人。

　　续东禅观云逢人且说三分话未可全抛一片心。

　　师临顺世时问侍者今日是几者云今日初三师云三十年后但道只这是乃端然告寂。

　　潭州龙牙居遁禅师初㕘翠微乃问如何是祖师西来意微云与我过禅板来师才过微接得便打师云打即任打要且无祖师意又参临济亦如是问济令过蒲团师才过济接得亦打师云打即任打要且无祖师意师住后有僧问和尚当年问二尊宿祖师意二尊宿明也未师云明即明巳要且无祖师意。

　　五祖戒云祖师土宿临头又云和尚得与么面长。

　　雪窦显云临济翠微只解放不解[(冰-水+〡)*ㄆ]我当时若作龙牙待伊索蒲团禅板拈得劈胸便掷。

　　翠岩芝云当初如是今时衲僧皮下还有血么。

　　沩山喆云翠微临济可谓本分宗师龙牙一等是拨草瞻风与他后人为龟鉴又举住后僧问处乃云龙牙瞻前顾后应病与药大沩则不然待问当年二尊宿明不明劈脊便棒非唯扶竖翠微临济亦乃不孤他来问。

　　石门聦云龙牙无人拶着犹可才被个衲子拶着失却一只眼。

　　续昭觉勤云这僧参来莽卤学处瞒预虽然顾后瞻前争奈藏身露影既是无祖师西来意用明作么若向这里辨得出山僧与你拄杖子若辨不出和鼻孔一时穿却。

　　师问德山学人仗镆鎁取师头时如何山引颈近前云㘞师云头落也山呵呵大笑师后到洞山举似前话洞云德山道什么师云山无语洞云莫道无语且将德山落底头呈似老僧看师方省便忏谢后有举似德山山云洞山老人不识好恶这汉死来多少时救得有甚用处。

　　保福展云龙牙只知进前不知失步。

　　翠岩芝云龙牙当断不断如今作么生断。

　　续法华举云诸上座莫是德山无机锋么为当别有道理良久云德山引颈龙牙献剑。

　　东禅观云龙牙抱剑伤身自招过咎德山为头作主幸好机筹忽被洞山指踪不觉尾巴露出。

　　师因僧问十二时中如何用力师云如无手人行拳。

　　云居齐云好言语且作么生会尝问一僧他道无手底人何更行得拳也及问伊佛法伊便休去将知露布说得无用处不如仔细体取古人意好。

　　大沩秀云是则是又教人入阴界中作活计十二时中如何用力如有手人行拳又且如何。

　　续石门聪云道即太煞道只道得一半石门道如无舌人解唱歌始得。

　　襄州洞山三世师虔禅师(后住青林)凡有新到须担柴三转因一僧问三转内即不问三转外事如何师云铁轮天子寰中来僧无语师打出院。

　　大沩秀云夫欲君臣道合应须水乳和同这僧既抗节朝堂不觉丧身失命当时见道铁轮天子寰中来将坐具便摵待伊拟议便打。

　　师因洞山问近离甚处师云武陵山云武陵法道何似此间师云胡地冬抽笋山云别甑炊香饭供养此人师便出去山云此子向后走杀天下人去在。

　　续鼓山永云恁么祗对滳水难消因甚别甑炊香饭。

　　抚州疏山仁禅师因知事与造寿塔毕来白师云汝将多少钱与匠人知事云一切在和尚师云为将三文与伊为将两文与伊为将一文与伊若道得与吾亲造塔知事无语后有僧举似大岭(即罗山也)岭云还有人道得么僧云未有人岭云汝却回举似疏山道大岭云若将三文与伊和尚此生决定不得塔若将两文与伊和尚与匠人共出一只手若将一文与伊累他匠人眉须堕落僧回举似师师具威仪遥望礼拜叹云将谓无人大岭古佛放光射此间虽然如是也是腊月莲花大岭后闻乃云我与么道也是龟毛长数丈。

　　浮山远云疏山以锥锥地大岭用刀剜空虽然二古德错下锥刀今时人亦难构副何故后语中有捎有杀然虽如是河里失钱河里捷。

　　续雪窦宗云说甚么龟毛长数丈腊月莲华尽是和衣草里辊直饶向这里分三列四说得倜傥分明祖师正眼未梦见在我当时若见疏山恁么道只向道一文也无待他更说道理便与掀倒禅床拆却寿塔教这老汉无依倚处为甚如此知恩方解报恩。

　　师示众云老僧咸通年巳前会得法身边事咸通年巳后会得法身向上事云门一日问承闻和尚道咸通年巳前会得法身边事是不师云是门云如何是法身边事师云枯椿如何是法身向上事师云非枯椿门云还许学人说道理也无师云许门云枯椿岂不是明法身边事非枯椿岂不是明法身向上事师云是门云法身还该一切也无师云作么生不该门指净瓶云还该这个么师云阇黎莫向净瓶边会门乃作礼而退。

　　续径山杲云云门礼拜不是好心。

　　师因沩山示众云行脚高士直须向声色里睡眠声色里坐卧始得师乃出问如何是不落声色句沩山竖起拂子师云此是落声色句沩山归方丈师不契便辞香严云何不且住师云和尚与某甲无缘严云有何因缘不契试举看师遂举前话严云某甲有个语师云道什么严云言发非声色前不物师云元来此中有人乃嘱严云你向后有住处某甲却来相见遂去后沩山问严云问声色话底矮阇黎在么严云巳去也沩云曾举向子么严云某甲亦曾对他来沩云试举看严云言发非声色前不物沩云他道什么严云他深肯沩山失笑云我将谓这矮子别有长处元来只在这里此子向去若有住处近山无柴烧近水无水吃。

　　续天童华云在今天下觅一个言发非声色前不物底正如掘地觅天何况更要会他沩山说话虽然切忌钻龟打瓦。

　　澧州钦山文邃禅师游方时同雪峰岩头憩一店上吃茶师乃云不会转身通气者今日不得吃茶岩云若与么我今日定不得茶吃雪峰云某甲亦然师云这两个老汉话头也不识岩云什么处去师云布袋里老鸦虽活如死岩头退后云看看师云奯公且致存公作么生峰画一圆相师云不得不问岩笑云太远生师云有口不得茶吃者多。

　　续蒋山勤云钦山虽解转身吐气亦未有吃茶分何也话在。

　　师因良禅客问一镞破三关时如何师云放出关中主看良云与么则知过必改师云更待何时良云好箭放不着所在便出师云且来阇黎良回首师把住云一镞破三关即且致试与钦山发箭看良拟议师乃打七棒云且听这汉疑三十年。

　　同安察云良公虽发箭要且未中的有僧便问未审如何得中的安云关中主是什么人其僧却举似钦钦云良公若解与么也免得钦山口虽然如是同安不是好心亦须看始得。

　　师与岩头雪峰同到德山师乃问天皇也与么道龙潭也与么道未审德山作么生道山云汝试举天皇龙潭底看师拟议山便打师被打归延寿堂云是即是打我太煞岩头云汝与么他后不得道见德山。

　　雪窦显云诸德钦山置个问端甚是奇特争奈龙头蛇尾汝试举天皇龙潭底看以坐具便摵大丈夫汉捋虎须也是本分他既不能德山令行一半令若尽行雪峰岩头总是涅槃堂里汉。

　　翠岩芝云钦山只顾其前不顾其后如今作么生与钦山出气。

　　五祖戒云德山只解打死钦山不会打活钦山。

　　沩山喆云德山门下草偃风行大沩不然待问未审和尚作么生道劈脊便打且道德山是大沩是会么横按镆鎁全正令太平寰宇斩痴顽。

　　续天童华云宗师非具透关眼有格外机临垂手之际又焉能辨其缁素只如德山令行一半雪窦还免得也无既不能免当时从德山门下过也是吃棒底汉还见德山么蓦拈拄杖卓一卓贼是小人。

　　师升堂竖起拳又伸掌云开即为掌五指参差复握拳云如今为拳必无高下还有商量也无时有僧出众竖起拳师云你秪是个无开合汉。

　　雪窦显云我即不然乃竖起拳云握即为拳有高有下复开云开即成掌无党无偏且道放开为人好把定为人好开也造车握也合辙若谓闭门造车出门合辙我也知你向鬼窟里作活计。

　　续蒋山勤云掌亦是手握亦是手商量个什么乃举一足云展亦是脚收亦是脚无高无下不许商量且道与钦山是同是别。

　　师与岩头雪峰坐次洞山行茶来师乃闭眼洞云什么处去来师云入定来洞云定本无门从何而入。

　　老宿代云大有人与么会。

　　雪窦显别云当时但指岩头雪峰云与这两个瞌睡汉茶吃。

　　师到浴室下见僧踏水车次遂放却来问讯师云幸自辘辘地转何须却恁么僧云不恁么又争得师云若与么钦山眼堪作什么也僧云作么生是和尚眼师乃以手作拨眉势僧云和尚又得与么师云是是为我与么便不得与么僧无对师云索战无功一场气闷良久问僧云会么僧云不会师云钦山为汝担一半。

　　师因德山侍者来参才礼拜师把住云还甘钦山与么也无侍者云某甲却悔久住德山今日无言可对师放却云一任你祗对者拨开胸云且听某通气一上师云德山门下即得这里一点也用不著者云久委钦山不通人情师云累他德山眼目参堂去。

　　续径山策云杀人不问问人不杀拨胸吐气彼此孟八直饶有始有终也是戽水相泼要识钦山与这僧么李顺王小破草鞋方十三李师囊破袜。

　　师一日在殿上看花次有僧问讯师拈起花叶云是世界非世界从此去僧云秪此手中底从什么处去师与一掌云手中底是什么僧云因和尚所置累某甲吃掴师云若与么我还汝一掴将面近前僧云钦山与么端正师云世界还有过我者也无僧云有师云谁僧提起袈裟角云空劫巳前谁人辨得师云除却汝未有人敢与么僧以袖遮面而去师云空招此患僧云苦苦师云如今不苦更待何时良久云汝且道苦在甚么处僧无语师云雷声甚大雨点全无。

　　师去看岩头住庵人事了问师兄在此住持二时斋粥作么生岩云每日受张四郎宅供养极是难消师云师兄受张四郎供养他时后日去他家作男作女岩以手作拳安于头上师云与么则向顶𩕳上生去也岩便喝师又云何如生取文邃去好岩又喝云我见汝三二十年鼓两片皮直至如今犹作这个去就便喝出张四郎却共师归宅师乃垂泪云三十年同行有佛法不向文邃道至半夜又去敲门岩云阿谁师云文邃岩云这偷儿鬼去师云师兄师兄有佛法不向某甲道且乞师兄慈悲岩便开门为他说细大法门方得安乐再回澧州住示众横按拄杖在膝顾视云有么有么若无钦山唱菩萨蛮去也啰啰哩哩便下座。

　　师初入洞山山问什么处来师云大慈来山云还见大慈么师云见山云色前见色后见师云非前后见山默置师乃云某甲离师太早不尽师意。

　　京兆华严休静禅师在洛浦作维那因普请白椎云上间般柴下间锄地时首座便问圣僧作么生师云当堂不正坐那赴两头机。

　　续泐潭准云也好个消息华严和尚虽解临时对答应用不失其宜只解顺水撑船不解逆风把柂当时若是准上座即不然才见首座云圣僧作么生便打一槌云大众普请罢首座当出院谨白诸禅德且道因什么如此不见道一朝权在手看取令行时。

　　师在洞山时问学人未见理路未免情识洞山云汝还见理路也未师云无理路洞云什么处得情识来师云学人实问洞云与么须向万里无寸草处立师云无寸草处还许立也无洞云直须与么去。

　　台州幽栖道幽禅师一日敛钟上堂大众才集乃问什么人打钟僧云维那师云近前来僧便近前师遂打一掌却归方丈。

　　高安白水本仁禅师示众云寻常不欲向声前句后鼓弄人家男女何故且声不是声色不是色时有僧问如何是声不是声师云唤作色得么如何是色不是色师云唤作声得么僧作礼师云且道为汝说答汝话若人辨得有个入处。

　　雪窦显云本仁也甚奇怪要且贪观天上既非声前句后且作么生入。

　　大沩秀云本仁只知横千不会竖百如何是声不是声莫逐音响如何是色不是色莫逐青黄且从伊向声前句后觅个安身自然别有生涯。

　　师谓镜清云时寒不易道者清云不敢师云还有卧单也无清云设有也无展底工夫师云直饶道者滴水冰生亦不干他事清云滴水冰生事不相涉师云是清云此人意作么生师云此人不落意清云不落意此人聻师云高高山顶无可与道者㗖啄。

　　益州北院通禅师在夹山见示众云坐断主人翁不落第二见师乃出众云须知有一人不合伴夹云犹是第二见师乃掀倒禅床夹云老兄作么生师云待某甲舌头烂即向和尚道。

　　师问夹山目前无法意在目前不是目前法非耳目之所到岂不是和尚语夹云是师乃掀倒禅床叉手而立夹山起来打一拄杖师便下去。

　　法眼益云是他掀倒禅床何不便去须待夹山打一棒了去意在什么处。

　　越州乾峰和尚上堂云法身有三种病二种光一一透得始是好手须知临时更有一窍时云门出众云庵内人为甚不见庵外事师呵呵大笑云门云犹是学人疑处师云子是甚么心行门云也要和尚相委悉师云若与么始得稳坐云门应诺诺。

　　雪窦显云若明得褒贬句未必善因而招恶果。

　　续昭觉勤云动弦别曲问一知十手搦手抬以胶投漆庵内不见庵外无孔铁锤不会人生相识贵知音水入水兮金博金。

　　沩山果云乾峰平地生堆韶阳因风起浪虽然合水和泥千古丛林榜样既是合水和泥为甚么是丛林榜样不入洪波里争见弄潮人。

　　天童觉云坐着病在膏肓用着光不透脱直饶纵横十字圆转一机也未知有向上一窍在还得稳坐地么到头霜夜月任运落前溪。

　　师示众云举一不得举二放过一着落在第二云门出众云昨日有人从天台来却往径山去师云明日不得普请便下座。

　　雪窦显云诸德云门老只解一手抬不能一手搦还有共相着力底么试露爪牙看。

　　云居元云此语众中商量甚多会者极少乾峰梦里合眼跳黄河觉来身在床上云门醉后扶人倒上树醒来只在座中二人打作一团至今分疏不下若人知得落处许你解空第一。

　　沩山喆云乾峰善唱云门善拍唱拍相随风清古格还有知音者么一堂风冷淡千古意分明。

　　续琅瑘觉云路遥知马力岁久见人心。

　　育王琏云举一黑如漆举二全不是且道作么生良久云城东打鼓城西响园内华开园外春。

　　护国元云道头知尾告往知来若非彼此共知又安向这里共出一只手是即是争奈犹欠一着在。

　　径山杲云乾峰洗面摸着鼻云门吃饭咬着砂二人蓦地相逢着元来却是旧怨家虽然如是只许老胡知不许老胡会又云彼此扬家丑赖遇无傍观者。

　　育王光云眼亲手辩彼此作家检点将来犹欠一着在鸿福即不然举一不得举二放过一着落在第二忽有人出劈脊便打何故击碎髑髅消息尽从教大地黑漫漫。

　　师因僧问十方薄伽梵一路涅槃门未审路头在什么处师以拄杖画云在这里后僧请益云门门拈起扇子云扇子𨁝跳上三十三天筑着帝释鼻孔东海鲤鱼打一棒雨似盆倾会么。

　　雪窦显代僧便喝又有僧请益长庆庆云问取堂中第二座雪窦代僧云错寻有僧问雪窦窦云堕坑落堑又自代云作贼人心虚。

　　黄龙南云乾峰一期指路曲为初机云门乃通其变故使后人不倦。

　　大沩秀云今古尽道乾峰安居祖师之堂开后人之径路殊不知乾峰老汉被这僧一问直得手忙脚乱诸德且道譊讹在甚处良久云不在水兮不在山只在人心返覆间。

　　东林总云有一古德道乾峰摇头云门摆尾这僧只是个撞露柱汉脚跟下透过也不知便谓东家点灯西家暗坐龙衔海宝游鱼不顾山僧今日不可也随波逐浪临危悚人殊不知大小乾峰云门俱被这僧勘破且道什么处是勘破处良久云多时雨水不及晒㫰。

　　续宝峰文云乾峰与么道还梦见也未若是老僧则不然十方薄伽梵一路涅槃门未审路头在甚么处劈脊便棒却问他路头在甚么处待伊拟开口热喝出去更有个云门折脚老比丘不分缁素不辩邪正拈起扇子云云似这般和泥合水汉粪扫堆头埋却十个五个有什么过阿呵呵乐不乐足不足而今幸对山青水绿年来是事一时休信任身心懒拘束大众休瞌睡好。

　　黄龙清云若向乾峰句中会去正是死句坐杀阇黎若向云门语下承当业识忙忙随波逐浪既不许云门语下承当毕竟向甚处会诸人还知落处么自古上贤犹不识造次凡流岂可明。

　　南华昺云乾峰曲尽慈悲当机提掇云门巧开方便觌面发机直得枯木生花冷灰腾焰且道东海鲤鱼打一棒雨似盆倾明什么边事因风吹火用力不多。

　　沩云泰云把定乾坤眼绵绵不漏[糸*系]毫游戏诸尘中的的全彰妙用稳密处三界显露孤危处八面坦平须弥山上走马日本国里藏身即不问你且道路头在什么处或若总道在这里我也知你在鬼窟里作活计。

　　径山琰云唱愈高和愈峻还他二老若是十方薄伽梵一路涅槃门总未踏着在。

　　灵隐岳云乾峰也是钉椿摇橹。

　　洛京白马遁儒禅师问僧名什么僧云觅个名字了不可得师云自是老僧不识好恶僧云几人于此亡言师云灼然是作家僧云须是和尚眼始得师云阇黎聻僧拂袖而出师召阇黎僧回首师云苦屈之词不妨难吐。

　　明州天童咸启禅师因僧问学人卓卓上来请师的的师云我这里一屙便了有什么卓卓的的僧云和尚与么答话更买草鞋行脚好师云近前来僧近前师云只如老僧与么祗对过在什么处僧无对师便打。

　　续天童华云启禅师故是本分钳锤塞断新天童口未得在这僧虽深入阃域要且未具透关眼。

　　宗门统要续集卷第十三

　　音释

　　醭

　　(普木切白醭也)。

　　舁

　　(羊诸切共举也)。

　　荐

　　(才甸切)。

　　𦏰

　　(音零与羚同羊名)。

　　辊

　　(古本切)。

　　椿

　　(株江切杙也)。

　　矮

　　(倚蟹切矬也)。

　　奯

　　(许活切)。

　　屙

　　(乌何切)。
永乐北藏第 155 册 No. 1519 宗门统要正续集(第13卷-第20卷)


　　宗门统要续集卷第十四　　　　　倾六

　　宋建溪沙门宗永集元建康保宁禅寺住持沙门清茂续集

　　青原下第五世

　　澧州洛浦元安禅师(嗣夹山会)问僧近离甚处僧云荆南师云有一人与么去还逢么僧云不逢师云为甚不逢僧云若逢即头粉碎师云阇黎三寸甚密云门于江西见其僧乃问云还有此语不僧云是门云洛浦倒退三千里师临迁寂预告众云吾非明即后也今有一事问汝等若道这个是即头上安头若道这个不是即斩头觅活首座云青山常举足日下不挑灯师云这里是什么时节作这个语话时有彦从上座对云离此二途请和尚不问师云未在更道从云某甲道不尽师云我不管汝尽不尽从云某甲无侍者祗对和尚师乃下堂至夜却令侍者唤彦从来师云阇黎今日对老僧甚有道理据汝今时合会先师意旨先师道目前无法意在目前不是目前法非耳目之所到且道那句是主句若择得出分付钵袋子彦从云某甲不会师云汝合会但道从云某甲实不知师喝出乃云苦苦。

　　报慈遂云且道从上座实不会为复怕见钵袋子粘着伊。

　　师久为临济侍者济常称美云临济门下一只箭谁敢当锋师一日辞济济问什么处去师云南方去济以拄杖画一画云过得这个便去师乃喝济便打师作礼济明日升堂云有一条赤稍鲤鱼摇头摆尾向南方去不知向谁家齑瓮里淹杀。

　　师游历罢直往夹山顶卓庵经年夹山知乃修书令僧驰到师接得便坐却再展手索僧无对师便打云归去举似和尚僧回举似夹山山云这僧看书三日内必来若不看书斯人救不得果三日后至才见夹山不礼拜乃当面叉手而立夹云鸡栖凤巢非其同类出去师乃问云自远僧风请师一接夹云目前无阇黎此间无老趍师便喝夹云住住且莫草草匆匆云月是同溪山各异截断天下人舌头则不无阇黎争教无舌人解语师伫思夹山便打师因兹伏膺。

　　兴化奖云但知作佛愁什么众生。

　　雪窦显云这汉可悲可痛钝置他临济他既云月是同我亦溪山各异说什么无舌人不解语以坐具劈口便摵夹山若是个知方汉必然明窗下安排。

　　五祖戒出洛浦语云更说道理看便出去。

　　大阳玄代云也要和尚证明。

　　续昭觉勤云雪窦虽是贼过后张弓不妨与临济雪屈若仔细检点将来令行一半傥若担荷正法眼藏待伊道争教无舌人解语便与掀倒禅床喝散大众更待什么明窗下安排剔起便行直饶机如掣电眼似流星辩泻悬河也卒着手脚不得且道譊讹在甚么处乃云险。

　　师一日因侍者云肇法师制得四论也甚奇怪师云肇公甚奇怪要且不见祖师者无对。

　　清凉钦代云和尚什么处见。

　　师因庞居士拜起云仲夏毒热孟冬薄寒师云莫莫士云庞公年老师云何不寒时道寒热时道热士云患聋作么师云放你三十棒士云哑却我口塞却你眼。

　　师因临济问从上来一人行棒一人行喝阿那个亲师云总不亲济云亲处作么生师便喝济乃打。

　　抚州黄山月轮禅师初参夹山山问名什么师云月轮山画一圆相云何似这个师云和尚与么说话诸方大有人不肯山云子又作么生师云还见月轮么山云子与么说话此间大有人不肯诸方。

　　师因夹山问子甚处人师云闽中人山云还识老僧么师云和尚还识某甲么山云不然子且还老僧草鞋钱老僧然后还子江陵米价师云与么则不识和尚未审江陵米作么价山云子善能哮吼。

　　洛京韶山寰普禅师因遵布衲到山下相见遵便问韶山路向甚处去师以手指云呜那青青黯黯处去遵近前把住云久向韶山莫便是不师云是即是阇黎有甚事遵云拟伸一问师还答不师云想君不是金牙作争解弯弓射尉迟遵云凤凰直入烟霄内谁怕林间野雀儿师云当轩画鼓从君击试展家风似老僧遵云一句迥超千圣外松萝不与月轮齐师云饶君直出威音外犹较韶山半月程遵云未审过在什么处师云倜傥之词时人知有遵云与么则真玉泥中异不拨万机尘师云鲁般门下徒施巧妙遵云某甲秪与么和尚又如何师云玉女夜抛梭织锦于西舍遵云莫便是和尚家风也无师云耕夫制玉漏不是行家作遵云此犹是文言作么生是和尚家风师云横身当宇宙谁是出头人复云阇黎有冲天之气老僧有卓地之矛阇黎横吞巨海老僧背负须弥阇黎按剑上来老僧挜枪相待向上一路速道速道遵云明镜当台请师一鉴师云不鉴遵云为甚不鉴师云浅水无鱼徒劳下钓遵无语师便打。

　　续黄龙新云好打这般汉打百千万个有什么过当时若在黄龙手里棒折也未放过在。

　　何山珣云缦天布网打凤罗龙主则琢玉镂冰宾则攒花簇锦当机不让觌面争先结角罗纹互存互夺诸方咸谓好手手中呈好手还端的也无若约慧日见处遵布衲若能慎初护末待韶山指出路头骤步便升堂奥管取明窗下安排非唯截断葛藤亦免上他钩线何也一着不到处满盘空用心。

　　天童华举黄龙语了云死心和尚一期大惊小怪殊不知韶山自遭遵布衲毒手之后至今无人检点得出且道誵讹在甚么处。

　　师见白头因至乃云莫便是多口白头因么因云不敢师云有多少口因云遍身是师云大小二事向甚处屙因云向韶山口里屙师云有韶山口即得无韶山口向甚处屙因无语师便打。

　　云门偃代云这话堕阿师放你三十棒又云将谓是师子儿又云韶山今日瓦解冰消。

　　雪窦显云从来疑着韶山。

　　福州雪峰义存禅师(嗣德山鉴)一日示众云南山有一条鳖鼻蛇汝等诸人切须好看时长庆出云今日堂中大有人丧身失命云门以拄杖撺向师前作怕势后僧举似玄沙沙云须是棱见始得然虽如是我即不然僧云和尚作么生沙云用南山作么。

　　续宝峰文云雪峰无大人相然则蛇无头不行长庆恰似新妇怕阿家相似便道堂中大有人丧身失命云门将拄杖撺向面前作怕势为蛇画足玄沙道用南山作么道我见处亲切不免在窠窟里更无一个有些子天然气概报宁门下莫有天然气概底么不敢望你别悬慧日独振玄风且向古人鹘臭布衫上知些气息也难得。

　　护国元云雪峰摇头云门摆尾长庆为蛇画足玄沙一向插觜诸人还知这一队汉落处么妙舞也应夸遍拍三台须是大家催。

　　师一日因有两僧来师遂以手托庵门放身出云是什么僧亦云是什么师低头归庵后僧辞去师问什么处去僧云湖南去师云我有个同行在彼住岩头附汝一信去师致书云某信上师兄一自鳌山成道后迄至于今饱不饥同参某信上师兄僧到岩头头问甚处来僧云岭南来头云曾到雪峰庵么僧云到来有书达和尚头接了乃问别有何言句僧遂举前话头云他道什么僧云他无语低头归庵头云噫我当初悔不向伊道末后句若向伊道天下人不奈雪老何僧至夏末再举前话请益头云何不早问僧云未敢容易头云雪峰与我同条生不与同条死要识末后句即这是。

　　沩山喆云大小雪峰岩头却被这僧勘破。

　　续泐潭准云大众雪峰是会末后句不会末后句若道会岩头又道当初悔不向伊道末后句若道不会因甚如今儿孙遍天遍地虽与我同条生不与我同条死末后岩头与劈头说破了也未免有些誵讹久参先德一举便知后学初机莫道不疑好。

　　师在德山作饭头一日饭迟方晒饭巾次乃见德山自托钵至法堂前师遂问这老汉钟未鸣鼓未响托钵向甚处去山便回方丈师次举似岩头头云大小德山不会末后句山闻令侍者唤岩头来问汝不肯老僧那岩遂密启其意山乃休去至明日升堂果与寻常不同岩至僧堂前抚掌大笑云且喜老汉会末后句他后天下人不奈伊何虽然如是也只得三年。

　　明招谦代德山云咄咄没处去没处去。

　　雪窦显云曾闻说个独眼龙元来只有一只眼殊不知德山是个无齿大虫若不是岩头识破争得明日与昨日不同诸人要会末后句么只许老胡知不许老胡会。

　　翠岩真云德山岩头一状领过雪峰一千五百人善知识地在。

　　沩山喆云岩头大似高崖石裂直得百里走兽潜踪若非德山度量深明争得昨日与今日不同。

　　续沩山果云古今无异路达者共同途透出威音外须明肘后符且道那里是岩头识破德山处若检点得出非但参学眼明亦乃领过雪峰其或缁素不辨邪正未分路远夜长休把火大家吹灭暗中行。

　　师问僧近离甚处僧云覆船师云生死海未度为什么覆却船其僧无语归举似覆船船云何不道渠无生死僧再去进此语师云此不是汝语僧云是覆船与么道师云我有二十棒寄与覆船二十棒老僧自吃不干阇黎事。

　　雪窦显向为甚覆船处代云久向雪峰待老汉拟议拂袖便行又于末后着语云能区能别能杀能活若也辨得天下横行。

　　续昭觉勤云雪峰有验人句覆船有透关眼雪窦有陷虎机且道崇宁成得个什么边事。

　　径山杲云作家宗师天然有在然虽如是也是作贼人心虚是则不干这僧事二十棒何须自吃当时但添打覆船便了且道渠过在什么处老老大大不合与人代语。

　　师示众云望州亭与汝相见了也乌石岭与汝相见了也僧堂前与汝相见了也后保福问鹅湖僧堂前且致望州亭乌石岭什么处相见鹅湖骤步归方丈保福便入僧堂。

　　雪窦显云二老是即是只知雪峰放行不知雪峰把定忽有个衲僧出问未审雪窦作么生岂不是别机宜识休咎底汉还有乌石岭望州亭底么良久云担板禅和如麻似粟。

　　续云居齐云此二尊宿会得会不得相见不相见试断看。

　　师因僧问声闻人见性如夜见月菩萨人见性如昼见日未审和尚见性如何师打三棒其僧后又问岩头头打三掌。

　　雪窦显云应病设药且与三下若据令而行合打多少。

　　师问僧见说大德曾为天使来是不僧云不敢师云争解与么来僧云仰慕道德岂惮关山师云汝犹醉在出去僧便出师却召云大德僧回首师云是什么僧亦云是什么师云这漆桶僧无语师回顾镜清云好个师僧向漆桶里着倒清云和尚岂不是据款结案师云也是我寻常用底忽若唤回道是什么被他道这漆桶又作么生清云成何道理师云我与么及伊汝又道据款结案他与么及我汝又道成何道理一等是与么时节其间何故有得与不得清云不见道醍醐上味为世所珍遇斯等人翻成毒药。

　　雪窦显云看他父子相投言气相合知者谓粉骨碎身此恩难报不知者谓扶高抑下临危悚人毒药醍醐千载龟鉴还会么这漆桶。

　　师在洞山作饭头淘米次洞问淘沙去米淘米去沙师云沙米一时去洞云大众吃个甚么师遂将盆覆却洞云据子因缘合在德山。

　　琅瑘觉云雪峰与么去大似抛却甜桃树寻山摘醋梨。

　　续天童觉云雪峰步步登高不觉草鞋跟断若也正偏宛转敲唱双行自然言气相合父子相投且道洞山不肯雪峰意在什么处万里无云天有过碧潭似镜月难来。

　　雪窦宗云直木不栖鸾凤金针巳绣鸳鸯若不是新丰老人便见冰消瓦解。

　　师因洞山问什么处来师云斫槽来洞云几斧斫成师云一斧斫成洞云犹是这边事那边事作么生师云直得无下手处洞云犹是这边事那边事作么生师休去。

　　汾阳昭代云某甲早是困也。

　　师因洞山云入门来须得有语不得道早个入了师云某甲无口洞云无口即且从还我眼来师休去。

　　长庆棱云某甲谨退。

　　师因辞洞山山云子向甚处去师云归岭中去山云当时从甚路出师云从飞猿岭出山云今回向甚路去师云飞猿岭去山云有一人不从飞猿岭去子还识么师云不识山云为甚不识师云他无面目山云子既不识争知无面目师无对。

　　琅瑘觉云心粗者失。

　　师示众云尽大地撮来如粟米粒大抛向面前漆桶不会打鼓普请看。

　　长庆棱问云门云雪峰与么道还有出头不得处么门云有棱云作么生门云不可总作野狐精见解也又云狼籍不少。

　　云峰悦云疋上不足我更与你葛藤蓦拈拄杖云还见雪峰么咄王令稍严不许搀行夺市。

　　沩山喆云我更为诸人土上加泥乃举拄杖云看看雪峰老人向你诸人面前放屙咄为什么屎臭气也不知。

　　续智海逸云惭愧雪峰老一等是弄精魂就中弄得好虽然如是好事不如无荐福见处也要诸人共知尽十方世界东西南北四维上下此土西天十万八千。

　　昭觉勤云绝天维立地纪未足称奇擘太华逗黄河亦非敏手若向这里觑得透便可以撒骊龙窟明珠喷栴檀林香气岂不快哉山僧今日不避泥水放一线道乃拈拄杖云还见雪峰么遂卓拄杖云劄。

　　灵隐岳云陕府铁牛不觉胆颤嘉州大像通身汗流且道象骨老人面皮厚多少。

　　师因僧礼拜遂打五棒僧云某甲有什么过师又打五棒。

　　雪窦显云我不曾与人葛藤前五棒日照天临后五棒云腾致雨尔若辩得也好与五棒。

　　沩山秀云这僧脑门着地过犯弥天雪峰轻恕犹自不知罪名再犯不容更道日照天临云腾致雨惑乱后人何谓曾被雪霜苦杨花落也惊。

　　续东禅观云性空自来性直不似雪窦谩人雪峰前五棒打这僧礼拜后五棒打这僧无过诸人且道是不是若道是要你眼作甚么。

　　师问僧甚么处去僧云识得即知去处师云你是了事人乱走作么僧云和尚莫涂污人好师云我即不涂污你古人吹布毛作么生与我说来看僧云残羹馊饭巳有人吃了也师休去。

　　云门偃别前语筑着便作屎臭气又代后语将谓是钻天鹞子元来只是死水里虾䗫。

　　雪窦显出雪峰语云一死更不再活。

　　师于僧堂前坐众集师拈拄杖云这个为中下根人时有僧问忽遇上上人来时如何师拈起拄杖。

　　云门偃云我不似雪峰打破狼籍僧便问未审和尚如何师便打。

　　续护国元云宗师家有擒有纵有杀有活若是蛇头上揩痒南明又且不然蓦拈拄杖云我这里为中下机人忽有人问上上机人来时如何只向道我不似云门打葛藤。

　　师因一僧在山下卓庵多年不剃头有僧问如何是西来意主云溪深杓柄长师闻此语乃云也甚奇怪一日将剃刀同侍者去访才相见便举前话问是庵主语不主云是师云若道得即不剃你头主便将水洗头胡跪师前师便与剃却。

　　续昭觉勤云庵主虽是生铁铸就奈雪峰是本分钳锤当初若只颟顸争得惊天动地还委悉么金镞惯调曾百战铁鞭多力恨无仇。

　　师问僧阇黎名什么僧云玄机师云日织多少僧云寸[糸*系]不挂师云参堂去僧才行三五步师云袈裟落地也僧回首师便打。

　　师一日见僧遂唤僧近前师云甚处去僧云善请去师云去。

　　云门偃云此是随语识人。

　　师因僧问古涧寒泉时如何师云瞪目不见底僧云饮者如何师云不从口入赵州闻僧举乃云终不从鼻孔里入僧却问古涧寒泉时如何州云苦饮者如何州云死师闻得乃云赵州古佛遂遥望作礼从此不答话。

　　雪窦显云众中总云雪峰不出这僧问头所以赵州不肯如斯话会深屈古人雪窦即不然斩钉截铁本分宗师就下平高难为作者。

　　荐福怀云诸仁者作么生会不答话底道理赞叹赵州即不无还知赵州一片玉瑕生么若人点检得出相如不诳于秦主。

　　续五祖演举了云若有人问五祖古涧寒泉时如何老僧只向他道水饮者如何但云当下止渴或有个汉出来问道与曹溪水是一是二只向他道分枝列泒纵横自在低处浇田高处泼菜。

　　长芦夫云扶竖宗乘须还大匠雪峰有一千五百人善知识身心赵州用一百二十岁手假不妨奇怪如今众中随言定旨乱作褒贬深屈古人然则相席打令自有知音镂骨铭心罕逢明鉴。

　　径山杲云雪峰不答话疑杀天下人赵州道苦面赤不如语直若是妙喜则不然古涧寒泉时如何到江扶橹棹出岳济民田饮者如何清凉肺腑此语有两负门若人辩得许你有参学眼。

　　师在国清寺拈起钵盂问座主云道得与你钵盂主云此是化佛边事(雪窦别云只恐钝置和尚)师云你作座主奴也未得主云某甲不会师云你问我与你道主方礼拜师便踏倒主后举似云门云某甲得七年方见门云你得七年方见主云是门云更用七年始得。

　　雪窦显别云草贼败也。

　　师因僧辞问甚处去僧云礼拜径山和尚去师云径山问你此间佛法如何你作么生道僧云待问即道师便打却回问镜清云这僧过在甚处便吃棒清云问得径山彻困也师云径山在浙中因甚问得彻困清云不见道远问近对师休去。

　　师一日参次有僧珍重便出师云总似这个师僧省多少心力玄沙云和尚与么接人瞎却闽中一城人眼去师云你又作么生沙云便好与二十棒师云巳后无人奈子何。

　　师问僧什么处来僧云江西来师云江西与此间相去多少僧云不遥师竖起拂子云还隔这个么僧云若隔这个即遥去也师便打出。

　　师问德山从上宗乘学人还有分也无山打一棒云道什么师不会至明日请益山云我宗无语句实无一法与人师因此有省岩头闻乃云德山老人一条脊梁骨硬似铁然虽如是于唱教门中犹较些子。

　　保福展问招庆只如岩头出世有何言教过于德山便与么道庆云汝不见岩头道如人学射久久方中福云中后如何庆云展阇黎莫不识痛痒福云和尚今日非唯举话庆云展阇黎是什么心行。

　　明招谦云大小招庆错下名言。

　　师因镜清问只如古德岂不是以心传心师云兼不立文字语句只如不立文字语句如何传授师良久镜清礼谢师云更问我一转岂不好清云就和尚请一转问头师云只与么为别有商量清云和尚与么即得师云于汝作么生清云孤负杀人。

　　师一日云此事得与么尊贵得与么绵密僧云某甲自到山经数载可闻和尚与么示徒师云我巳前虽无如今巳有莫有妨阂也无僧云不敢此是和尚不得巳而矣。

　　师因僧与造龛子了白云和尚龛子成也师云舁将向堂前着师才见便问大众有人道得第一句即留取如是再问时有僧出云某甲咨和尚师喝云莫𡱰沸便将龛子烧却。

　　师因领徒南游时黄涅槃预知师至搘策造前途迎接抵苏溪邂逅师遂问近离甚处槃云离辟支岩师云岩中还有主么槃以竹策敲师簥师乃出簥相见槃云曾郎万福师遂展丈夫拜槃亦作女人拜师云莫是女人么槃又设两拜遂以竹策画地右绕师簥三匝师云某甲三界内人尔三界外人尔宜前去某甲后来槃乃先回师遂至止囊山憩数日槃供待随行徒众一无所缺。

　　师因僧问牧童能歌能舞时如何师便下绳床作舞玄沙云这老汉脚跟未着地在师云子又作么生沙抚掌三下。

　　师送南际长老出乃作女人拜际敛手应诺诺师以手斫额便归。

　　师问僧近离甚处僧云沩山师云沩山有何言句僧云某甲曾问如何是祖师西来意山据坐师云汝肯他不僧云不肯他师云沩山古佛子速去礼拜忏悔玄沙闻得云山头老汉蹉过沩山僧问未审和尚意旨如何沙云大小沩山被这一问直得百杂碎。

　　师塔铭云兄弟添十字同心着一仪土主曰松山卵塔号难提更有胡家曲汝等切须知我唱泥牛吼汝和木马嘶。

　　翠岩真云然寰中天子来塞外将军令雪峰前不至村后不构店若是翠岩和泥合水且与么三十年后莫颟顸。

　　师一日唤僧近前来僧近前师云去。

　　云门偃举问僧你作么生道得叉手句你若道得叉手句即见雪峰。

　　师因僧问乞师指示师云是什么僧于言下大悟。

　　云门偃云雪峰向伊道什么。

　　师一日云此事如一片田地相似一任众人耕种无有不承此恩力者玄沙云且作么生是一片田地师云看玄沙云是即是某甲不与么师云你作么生沙云只是人人底。

　　师一日晚参次却回中庭卧时太原孚上座云五州管内只有这和尚较些子师便起去。

　　师问僧甚么处来僧云浙中来师云船来陆来僧云二途俱不涉师云争得到这里僧云有什么隔碍师打趁出僧过十年后再来师又问甚处来僧云湖南师云湖南与这里相去多少僧云不隔师竖起拂云还隔这个么僧云若隔即不到也师又打趁出此僧住后凡见人便骂师一日有同行闻特去访乃问兄到雪峰有何言句便如是骂他遂举前话乃被同行诟叱与他说破当时悲泣常向中夜焚香遥礼。

　　师示众云尽大地是个解脱门把手拽不入时一僧出云和尚怪某甲不得一僧云用入作么师便打。

　　雪窦显云三个中有一人受救在忽若总不辩明平地上有甚数。

　　师因玄沙问某甲如今大用去和尚作么生师遂将三个木毬一时抛出沙遂作斫牌势师云你亲在灵山方得如此沙云也只是自家事。

　　师一日升座众集定乃辊出木毬玄沙遂去捉来安于旧处。

　　白云端云此个时节众中皆言子父共作一大事如此见解还梦见也未海会今日布施诸人乃云浓研香翰深蘸紫毫。

　　师在僧堂内烧火闭却前后门乃叫救火救火玄沙将一片柴从窗棂中抛入师便开门。

　　师示众有云我这里如一面古镜相似胡来胡现汉来汉现时有僧便问忽遇明镜来时如何师云胡汉俱隐。

　　玄沙备云我即不与么有僧便问忽遇明镜来时如何沙云百杂碎。

　　明招谦云当与么时莫道胡汉俱隐别作么生道玄沙云破明招云丧也。

　　续琅瑘觉云不见道验人端的处下口便知音。

　　鄂州岩头全奯禅师参德山才跨门便问是凡是圣山便喝师便拜洞山闻举乃云若不是奯公也大难承当师云洞山老汉不识好恶错下名言我当时一手抬一手搦。

　　雪窦显云然则德山门下草偃风行要且不能塞断天下人口当时才拜劈脊便打非唯剿绝洞山亦乃把定奯老还会么李将军有嘉声在不得封侯也是闲。

　　续琅瑘觉云岩头无人问着不妨奇特才被洞山脑后一锥便乃冰消瓦解。

　　南华昺云岩头一期展露事不徒然无人赞叹犹较些子才被洞山称提直得惊群骇众还会么无滞自然随势去有声多为不平来。

　　径山杲云猛虎不识阱阱中身死蛟龙不怖剑剑下身亡岩头虽于虎阱之中自有透脱一路向剑刃上有翻身之机若仔细检点将来犹欠悟在即今莫有为岩头作主底么出来与大慧相见良久喝一喝拍一拍洎合停囚长智。

　　教忠光云还知三大老落处么德山和身放倒洞山带水拖泥若非岩头具通方眼有格外机争显功高汗马且作么生是一手抬一手搦处杀人刀活人剑。

　　师问僧甚处来僧云西京来师云黄巢过后还[(冰-水+〡)*ㄆ]得剑么僧云[(冰-水+〡)*ㄆ]得师引颈近前云㘞僧云师头落也师呵呵大笑僧后到雪峰峰问甚处来僧云岩头来峰云岩头有何言句僧举前话峰便打三十棒趁出。

　　沩山喆云这僧黄巢过后曾[(冰-水+〡)*ㄆ]得剑却向岩头处施设及至雪峰前锋铓不露何故为他岩头大笑一声直得天地斗暗四方绝唱若不得雪峰几乎陆地平沉不见道杀人刀活人剑。

　　续承天宗云可惜许这般汉只学得胜负之法殊不知是生灭之因我当时若见但向他道作家作家教他担板过一生。

　　师因沙汰后于鄂洲渚边作渡子两岸各挂一板有人过渡打板一下师云阿谁或云要过那边去师乃舞棹迎之一日因一婆抱一孩儿来乃问呈桡舞棹即不问且道婆手中儿甚处得来师便打婆云婆生七子六个不遇知音只这一个也不消得便抛向水中。

　　续琅瑘觉云欺敌者亡。

　　大沩智云岩头业在其中只得通身泥水老婆虽有丈夫手假也是家丑外扬。

　　师因德山一日云我这里有两僧入山住庵多时汝去彼看他怎生师遂将一斧去见二人在庵内坐师乃拈起斧云道得也一下斧道不得也一下斧二人殊不顾师掷下斧云作家作家归举似德山山云他如何师云洞山门下不道全无若是德山门下未梦见在。

　　师因瑞岩问如何是本常理师云动也岩云动时如何师云不是本常理岩伫思间师云肯即未脱根尘不肯即永沉生死岩于是领悟。

　　师一日升堂云吾尝究涅槃经七八年中有两三假义颇似衲僧说话又云休休时有僧出礼拜请和尚为众举师遂云吾教意如∴字三点第一向东方下一点点开诸菩萨眼第二向西方下一点点诸菩萨命根第三向上方下一点点开诸菩萨顶门此是第一假义又云吾教意如摩醯首罗擘开面门竖亚一只眼此是第二假义又云吾教意犹如涂毒鼓击一声远近闻者皆丧此是第三假义时有小严上座问如何是涂毒鼓师以两手按膝亚身云韩信临朝底。

　　师与雪峰坐次钦山将一碗水致地云水清月见峰云水清月不见师便趯翻而去(一本曰洞山)。

　　师因观音会下有僧来参以手左边作一圆相又于右边作一圆相又于中心作一圆相欲成未成被师以手一拨僧无对师便喝出僧欲跨门师却唤回问汝是洪州观音来不僧云是师云只如适来左边一圆相作么生僧云是有句师云右边一圆相聻僧云是无句师云中心圆相作么生僧云是不有不无句师云只如吾与么又作么生僧云如刀划水师便打出。

　　师因钦山住后与雪峰同至澧州鳌山镇阻雪师每日只是打睡雪峰一向坐禅一日唤云师兄师兄且起来师云作什么峰云平生不着便共文邃个汉行脚到处被他带累今日与师兄到此又只管打睡师喝云噇眠去每日床上坐恰似七村里土地他时后日魔魅人家男女去在峰自点胸云某甲这里未稳在不敢自谩师云我将谓你他后向孤峰顶上盘结草庵播扬大教犹作这个语话峰云某甲实未稳在师云你若实如此据你见处一一通来是处我与你证明不是处与你刬却峰云某甲初到盐官见上堂举色空义得个入处师云此去三十年切忌举着峰云又因洞山偈云切忌随他觅迢迢与我疏下云云得个省处师云若恁么自救也未彻在峰又云后问德山从上宗乘中事学人还有分也无德山打一棒云道什么我当时豁然如桶底脱相似师喝云你岂不闻道从门入者不是家珍峰云毕竟如何即是师云若欲播扬大教一一从自己胸襟流出将来与我盖天盖地去峰于言下大悟便作礼起连声云今日始是鳌山成道也师兄今日始是鳌山成道也师兄。

　　泉州瓦棺和尚为德山侍者时同德山入山斫木德山将一碗水与师师接得便吃却德云会么师云不会山又将一碗水与师师接又吃却山云会么师云不会山云何不成𥚚取那不会底师云不会又成𥚚个什么山云子大似个铁橛师住后雪峰去访茶话次峰问当时在德山斫木因缘作么生师云先师当时肯我峰云和尚离先师太早其时面前有一碗水峰云将水来师便过与峰接得便泼却。

　　云门偃云莫压良为贱。

　　襄州高亭简禅师初往参德山隔江见德山在江岸坐乃隔江问讯山以手招之师忽开悟便横超而过更不渡江遂返高亭住持。

　　续径山杲云高亭横趍而去许伊是个伶俐师僧若要法嗣德山则未可何故犹与德山隔江在。

　　宗门统要续集卷第十四

　　音释

　　譊

　　(女交切)。

　　馊

　　(所鸠切饭坏也)。

　　颟顸

　　(颟莫安切顸许安切)。

　　搘

　　(章移切拄也)。

　　诟

　　(许候切怒也)。

　　搦

　　(昵角切按也)。

　　剿

　　(子小切绝也)。
永乐北藏第 155 册 No. 1519 宗门统要正续集(第13卷-第20卷)


　　宗门统要续集卷第十五　　　　　倾七

　　宋建溪沙门宗永集元建康保宁禅寺住持沙门清茂续集

　　青原下第六世

　　洪州同安常察禅师(嗣九峰虔)因僧参绕禅床一匝振锡一下云凡圣不到处请师道师鸣指一下僧云奇哉同安吓得忘前失后师云阇黎发足甚处僧便珍重师云五湖衲子一锡禅人未到同安不妨疑着僧云近见不如远闻师云贪他一杯酒失却满船鱼。

　　续昭觉勤云全军队伍马步相参两阵交锋不妨奇特争奈二俱失利具眼底试辩看。

　　何山珣云奋大用发大机明来暗合平坦险巇彼既杀活拄杖我即绵里秤锤纵使诸方眼目难断个是个非毕竟如何堪笑一枝无孔笛主宾颠倒两头吹。

　　师问僧甚处来僧云五台师云还见文殊么僧展两手师云展手颇多文殊谁睹僧云气急杀人师云不睹云中雁焉知沙塞寒僧云远趋丈室乞师一言师云孙膑门下徒话钻龟僧云名不浪施师云吃茶去僧便珍重师云虽得一场荣刖却一双足。

　　师因有僧参乃问甚处来僧云江西师云江西法道与此间如何僧云赖遇问着某甲若问别人即祸生师云老僧适来造次僧云某甲不是婴儿徒用止啼黄叶师云伤鳖恕龟杀活由我僧又问久造玄微如何洞晓师云老僧耳背分明问将来僧云快鹞不打篱边雀师云暗中临镜谁辩妍𡟎僧云向上机关如何洞晓师云何必僧云休休师云始解乘舟拟跨剑水。

　　续昭觉勤云宗师家握佛祖钳锤理当即行不留眹迹这僧既上门上户更说什么伤鳖恕龟劈脊便棒何故重赏之下必有勇夫。

　　师一日游山次大众随之师云阶前翠竹砌下黄花古人道真如般若同安即不然时有僧云古人也好和尚师云不贪香饵味可谓碧潭龙僧云诸方眼目不怪陶潜师云阇黎闭目中秋坐却笑月无光僧云阶前翠竹砌下黄花又作么生师云安南未伏塞北那降僧礼拜师云名称普闻。

　　师问僧近离甚处僧云太原师云太原近日法道如何僧云只见云随日出水逐波生不知太原法道如何师云岂不是离太原乎僧云苦苦师云不睹海云色微觉旱雷声僧云以金易鍮憎真爱假师便归方丈僧拂袖而出师云得缩头时且缩头。

　　师问僧眼界无光如何得见僧云北斗东转南斗西移师云夫子入太庙僧云与么则同安门下道绝人荒去也师云横抱婴儿拟彰皇简。

　　师因僧问学人未晓时机请师指示师云参差松竹烟凝薄重叠峰峦月上迟僧拟进语师云剑甲未施贼身巳露僧云何也师云精阳不剪霜前竹水墨徒夸海上龙僧绕禅床一匝大笑而出师云闭目食蜗牛一场酸涩苦。

　　吉州禾山澄源殷禅师垂语云习学谓之闻绝学谓之邻过此二者谓之真过时有僧出问如何是真过师云解打鼓僧云如何是真谛师云解打鼓又问即心即佛则不问如何是非心非佛师云解打鼓僧云如何是向上事师云解打鼓。

　　续东禅岳云禾山以无量义百千法门若揭日月而行浮云岂能掩蔽东禅不打这破鼓临机豹变见兔放鹰且要诸人各各相委如何是真过实语如何是真谛如语如何是非心非佛不诳语如何是向上事不异语此四转语如铁蒺藜吞得过是好手其或未然言多去道转远。

　　抚州金峰从志禅师(嗣曹山章)因僧侍次乃云举一则因缘汝第一不得乱会僧云请和尚举师竖起拂子僧良久师云知道阇黎乱会僧以目视东西师云雪上更加霜。

　　续昭觉勤云金峰起模画样这僧好肉剜疮不唯雪上加霜未免将错就错山僧亦有一则因缘只是不举向诸人何故六耳不同谋。

　　师示众云事存函盖合理应箭锋拄还有人道得么若有人道得金峰分半院与他住时有僧出礼拜师云相见易得好共事难为人便下座。

　　师一日拈起枕子云一切人唤作枕子金峰道不是僧云未审和尚唤作什么师拈起枕子僧云与么则依而行之也师云你唤作什么僧云枕子师云落在金峰窠里。

　　续法云秀云买卖不相当牛头南马头北与么说话也未出得金峰窠窟在毕竟如何心不负人面无惭色。

　　云盖本云卖宝遇着瞎波斯。

　　昭觉勤云浑仑无缝𦉑绵密不通风画也画不成描也描不就唤作枕子故是落在金峰窠里直饶不唤作枕子未免亦落在金峰窠里且作么生出得金峰窠窟识取钩头意莫认定盘星。

　　师一日因僧问讯乃把住云辄不得向人道我有一则因缘举似你僧作听势师与一掌僧云为什么打某甲师云我要这话行。

　　续明招谦云可惜许金峰好一则因缘被这僧塌却若要话行这一掌须是金峰自吃始得。

　　昭觉勤云六耳不同谋。

　　师一日上堂吃糊饼次乃拈一个从上座板头转一匝大众见一一合掌师云假饶十分抬起手也只得一半至晚间有僧请益云今日和尚行糊饼见众僧合掌却云假饶十分抬起手也只得一半请和尚全道师以手作拈起饼势云会么僧云不会师云金峰也始道得一半。

　　师问僧发足何处僧云赵州师云赵州法嗣何人僧云南泉师云你何曾离赵州僧云未审和尚尊意如何师云赵州实嗣南泉僧至晚请益云今日蒙和尚慈悲某甲未会请和尚指示师云若到别处莫道后语是金峰底僧云为甚如此师云恐辱他赵州。

　　师一日见僧来便起身僧便出去师云恰共昨日师僧见解不别僧遂回云昨日僧道什么师云恰与么问僧云知道金峰有眼师云金峰且致你今日何处吃饭僧云道着即不中师云与么则无来处也僧云老婆心堪作什么师云金峰问僧不曾弱他就中阇黎无话处僧云岂是分外师云小慈妨大慈。

　　续昭觉勤云钩头香饵放去[(冰-水+〡)*ㄆ]来冲浪锦鳞摇头振鬣虽金峰不曾弱他奈这僧承机自弱还会么小慈妨大慈。

　　处州广利容禅师(又曰贞溪)因僧到师乃竖拂子云贞溪老汉还具眼么僧云某甲不敢见人过师云老僧死在阇黎手里僧以手指胸便出去师云阇黎参见先师来至晚请吃茶了僧拈起盏子云这个是诸佛出世边事作么生是未出世边事师以手拨却盏云到阇黎死在老僧手里僧云五里牌在郭门外师云无故惑乱师僧僧遂起谢茶师云特谢阇黎相访。

　　襄州鹿门处真禅师因韶国师到遂问近离甚处韶云谷隐夜宿庞居士岩师云五眼之中那个是正眼韶云久向鹿门师云这一片田地干你甚事韶云话头何在。

　　杭州佛日和尚(嗣云居膺)到夹山维那云此间不着后生师云某甲暂来谒见和尚不宿维那白山山许见师未升阶山便问甚么处来师云云居来山云即今在什么处师云在夹山顶上山云老僧行年在坎五鬼临身师欲上阶山云三道宝阶从何而上师云三道宝阶曲为今时便上礼拜山问阇黎与什么人同行师云木上座山云他何不来相看师云和尚看他有分山云在什么处师云堂中山次共师下到堂中师遂去取得拄杖掷于面前山云莫从天台得不师云非五岳之所生山云莫从须弥山得来师云日月宫不游山云与么则不从他人得也师云自己尚如冤家从人得堪作什么山云冷灰里有一粒豆爆乃唤维那来明窗下安排箸明日山入堂问昨日新到在甚处师出应诺山云子未到云居巳前在什么处师云天台国清山云天台有潺潺之水渌渌之波谢子远来子意如何师云久居岩谷不挂松萝山云此犹是春意秋意又如何师良久山云看君只是撑船汉终归不是弄潮人。

　　师因夹山大普请维那请师送茶师云某甲为佛法来不为送茶来维那云和尚教上座师云和尚尊命即得乃将茶去作务处撼盏作声夹山回顾师云酽茶三五碗意在钁头边山云瓶有倾茶势篮中几个瓯师云瓶有倾茶势篮中无一瓯便倾茶行时大众举目师云大众鹤望请师一言山云路逢死蛇莫打杀无底篮子盛将归师云手执夜明符几个知天晓山云大众有人也归去来归去来。

　　洪州同安丕禅师看经次因僧来参师以衫袖盖却头僧近前作吊慰势师放下衫袖提起经云会么僧亦将衫袖盖却头师云苍天苍天。

　　洪州云居怀岳禅师因僧问明镜当台时如何师云不鉴照僧云为甚不鉴照师云胡来胡现汉来汉现僧云大好不鉴照师便打。

　　歙州朱溪谦禅师因韶国师游方时到忽闻犬咬灵鼠声韶便问是什么声师云犬咬灵鼠声韶云既是灵鼠为甚却被犬咬师云咬杀也韶云好个大师便打韶云莫打某甲话在。

　　续昭觉勤云朱溪八面受敌故宜委曲接人国师一着当机未免承虚接响当时待他道莫打某甲话在但向道巳后须遇人始得。

　　池州嵇山章禅师在投子作柴头投子一日送茶与师乃云森罗万象总在里许师遂泼却茶云森罗万象在什么处子云可惜一碗茶。

　　续明招谦云嵇山未泼茶前合下得什么语免他道可惜一碗茶。

　　潭州报慈藏屿禅师(嗣龙牙遁)因僧问承古有言情生智隔想变体殊只如情未生时如何师云隔僧云情未生时隔个什么师云这个梢子未遇人在。

　　琅瑘觉云报慈不妨入泥入水据衲僧门下远之远矣。

　　续黄龙新云也是小慈妨大慈这僧还同受屈梢浪子未遇人在今时往往作是非会却不作是非会如何理论良久云天上有星皆拱北人间无水不朝东。

　　开福宁云报慈一隔佛祖命脉放去[(冰-水+〡)*ㄆ]来凡圣罔测。

　　东禅观云报慈末上大开东阁下梢只以粗茶备礼。

　　师赞龙牙真云日出连山月圆当户不是无身不欲全露龙牙一日在帐中坐僧问不是无身不欲全露请师全露牙拨开帐子云还见么僧云不见牙云不将眼来师后闻乃云龙牙只道得一半。

　　云门偃令僧举我与你道僧举了云门云我不妨与你道。

　　续东禅观征云适来报慈龙牙把手从者里过拶破上座耳门因什么不知。

　　襄州含珠山审哲禅师因檀越请堂中首座开堂主事来白师云是即是欠悟在首座得闻乃束装他去师以拄杖随后打出。

　　襄州石门献蕴禅师(嗣青林虔)在青林作园头一日林问今日作什么师云种菜林云遍界是佛身子向什么处种师云金锄才动土灵苗在处生林次日入园唤蕴阇黎师应诺林云剩栽无影树留与后人看师云若是无影树岂受栽林云不受栽且止汝曾见他枝叶么师云不曾见林云既不曾见争知不受栽师云只为不见所以道不受栽林休去。

　　筠州黄檗慧禅师(嗣疏山仁)问疏山刹那便去时如何山云逼塞虚空你作么生去师云逼塞虚空不如去乃下至僧堂前首座云适来祗对甚是奇特师云此乃率尔实自偶然敢望开示愚迷首座云刹那还有拟议也无师于言下有省。

　　随州护国守澄禅师同演化大师在湖南报慈一日慈升堂演化出问如何是真如佛性慈云谁无参退首座问云汝适来问和尚话还会么化云不会座云和尚与么慈悲汝为什么不会真如佛性谁无乃至四生六道悉皆具足化云感首座为某说破师不觉咬齿云这汉自家无眼更瞎他人却召化问首座适来说个什么化云某甲当初不会得他说破具如前说师云佛法不是这个道理汝若不信去问取堂头和尚化遂去堂上具说前解以求印证慈云佛法不是这个道理化云适来问净果大师他亦不肯教来问和尚望和尚为某甲决破慈云尔却去问取他化往师处作礼云和尚令某甲来请益师云汝但问来化乃问如何是真如佛性师云谁有化于言下契悟乃云师向去或在众或住持某誓愿终身佐助后相继住持护国。

　　凤翔青峰传楚禅师(嗣洛浦安)因斋次问北院云先师道信手拈来草师兄作么生会北院拈起一只箸师云与么会何曾梦见先师北院云汝与么会何曾梦见先师。

　　郢州桐泉山和尚(嗣黄山轮)初到黄山山问天门一合十方无路若有人道得摆手出漳江师云蛰户不开龙无龙句山云是汝恁么道师云是即直言是不是直言不是山云摆手出漳江师乃作礼。

　　袁州木平善道禅师(嗣盘山文)初谒洛浦遂问一沤未发巳前如何辩其水脉浦云移舟谙水势举棹别波澜师不惬意次参盘龙如前问龙云移舟不别水举棹即迷源师因此相契(通明录漳浦)。

　　云峰悦云木平若于洛浦言下会去犹较些子可惜许向盘龙死水里淹杀后有问如何是木平对云不劳斤斧果然只在这里诸禅德大凡发言超方也须甄别邪正识辩真伪带些子眼筋始得虽然如是也是贼过后张弓。

　　福州玄沙师备禅师(嗣雪峰存)因参次闻燕子声乃云深谈实相善说法要便下座寻有僧请益云某甲不会师云去无人信汝。

　　师初到莆田县百戏迎之次日问小塘长老昨日许多喧闹向什么处去小塘提起袈裟角师云料掉没交涉。

　　法眼益别云昨日有多少喧闹。

　　清凉钦别云今日更好笑。

　　沩山喆云大沩则不然忽有问遂鸣指一下如有个衲子出来云料掉没交涉却肯他何故大丈夫汉捋虎须也是本分且道利害在甚处。

　　续黄龙新云奇怪诸禅德扶竖宗乘须是小塘长老始得玄沙为什么道料掉没交涉我即不然昨日许多喧闹向什么处去天共白云晓水和明月流。

　　昭觉勤云或有问山僧只向道又是从头起他若道料掉没交涉劈脊便棒何故曹溪波浪如相似无限平人被陆沉。

　　南华昺云玄沙恁么道还有得失是非也无若谓有当人未具眼在若谓无因甚么道料掉没交涉还会么是非巳去了是非里荐取。

　　师示众云诸方尽道接物利生忽遇三种病人来且作么生接患盲者拈椎竖拂他又不见患聋者语言三昧他又不闻患哑者教伊说又说不得且作么生接若接不得佛法无灵验当时地藏出云某甲有眼耳和尚作么生接师云惭愧便归方丈。

　　云门偃因僧请益门云汝礼拜着僧拜起门以拄杖挃之僧乃退后门云汝不是患盲复唤近前来僧才近前门云汝不是患聋门云还会么僧云不会门云汝不是患哑其僧于是有省。

　　雪窦显举了便喝云这盲聋喑哑汉若不是云门驴年去如今有底或拈椎竖拂他又不管教伊近前他又不来问还会么他又不应诸方还奈何得么雪窦若不奈何汝这一队驴汉又堪作什么以拄杖一时趁散。

　　翠岩芝云早知灯是火饭熟巳多时。

　　续法眼益云我当时见罗汉上座举此话我便会三种病人。

　　云居元云地藏如龙无角似蛇有足玄沙只有先锋且无殿后两人病在膏肓针药之所不到山僧为你诸人点破拈拄杖云棒头有眼明如日要识真金火里看。

　　本觉一云云门雪窦也是因风吹火见兔放鹰争如地藏逆水之波当时闻玄沙恁么道便出众云某甲有眼有耳有口请师接玄沙云惭愧便乃呵呵大笑非但玄沙尽西天此土诸佛诸祖被这一拶不免退身有分蓦拈拄杖云放过则不可。

　　龙门远云好兄弟还知真实相为么今日不惜眉毛为诸人说破只如诸人有双眼又何曾见来有双耳又何曾闻来有片舌又何曾说来既无说无闻无见何处有色声香味事虽然如是能有几人到这般田地。

　　径山杲云这僧虽然悟去只悟得云门禅若是玄沙禅更买草鞋行脚。

　　天童华云云门平展这僧实酬且道什么处是这僧悟处不救之疾难为针艾。

　　师一日见鼓山来乃作圆相示之山云人人出这个不得师云情知汝向驴胎马腹里作活计山云和尚又作么生师云人人出这个不得山云和尚与么道却得某甲为甚道不得师云我得汝不得。

　　雪窦显云秪解贪观白浪不知失却手桡。

　　云峰悦云道得道不得总在玄沙圈里如今作么生出得玄沙圈。

　　续昭觉勤云灼然这一条路作者方知直得穷天地亘万古而不移消劫石空芥城而无尽便是透关底也须着眼始得一等是恁么时节为什么我得汝不得切忌向驴胎马腹里作活计。

　　净因成云丛林中往往作鼓山未到玄沙境界会却诸人要识玄沙鼓山么不见道尽出这个不得。

　　南华昺云捩转鼻孔换却眼睛若无这个手假如何扶竖宗乘虽然如是直是好笑笑须三十年且道笑个什么情知汝在驴胎马腹里作活计。

　　地藏恩别云不免起动和尚。

　　东禅观云某甲当时若作鼓山待玄沙道人人出这个不得即云和尚元来别有长处不图成就前功且要与玄沙向驴胎马腹里相见。

　　师尝与地藏在方丈说话夜深乃云侍者关隔子门了汝作么生出得藏云唤什么作门。

　　雪窦显别云珍重便行。

　　清凉钦别云和尚莫欲歇去么。

　　师上堂众集遂将拄杖一时趁下却回向侍者道我今日作得一解险入地狱如箭射者云喜得和尚再复人身。

　　翠岩芝云大小玄沙前不构村后不至店且作么道得出身之路。

　　道吾真云大小芝老只是偏枯若是道吾即不然玄沙与侍者一人具一只眼。

　　续云居舜云此话众中举得烂如泥且作么生会山僧道侍者不在言也玄沙也是荆𣗥林里求栴檀。

　　东禅观云大小玄沙性命在侍者手里。

　　师问镜清我不见一法为大过患汝道不见什么法清指露柱云莫是不见这个法么师云浙中清水白米从汝吃佛法则未在。

　　雪窦显云大小镜清被玄沙热谩我当时若见但向道灵山授记也未到如此。

　　沩山喆云若不是镜清几乎忘前失后何故不逢别者终不开拳。

　　师令僧驰书上雪峰峰上堂开缄见三幅白𥿄乃呈示大众云会么良久云不见道君子千里同风僧回举似师师云山头老和尚蹉过也不知。

　　五祖戒出语云将谓胡须赤。

　　黄龙南云雪峰不道无长处既被玄沙识破直至如今雪不出。

　　续明昭谦云玄沙三幅白𥿄争奈文彩巳彰雪峰千里同风何故不知蹉过不见道养子莫教大大了作家贼。

　　师与天龙入山见虎龙云前面是虎师云是汝阿虎龙归院乃问适来山中未审和尚尊意如何师云娑婆世界有四种重障若人透得许汝出阴界。

　　雪窦显云要与人天为师前面端的是虎。

　　续径山杲云也知和尚为人切。

　　师因韦监军云曹山和尚甚奇怪师乃问抚州取曹山多少韦乃指傍僧云上座曾到曹山不僧云到来韦云抚州取曹山多少僧云一百二十韦云与么则上座不到曹山韦却起身礼拜师师云监军却须拜此僧此僧却具惭愧。

　　承天宗云这僧可悲可痛直饶玄沙具金刚眼睛蹉过韦监军了也。

　　师因韦监军云占波国人语稍难辩何况五天梵语还有人辩得么师提起橐子云识得这个即辩得。

　　云门偃云玄沙何用繁辞又云适来道什么。

　　师问僧甚处来僧云德山来师云德山近日有何言句僧云和尚一日大众集定撺拄杖向前便归方丈掩却门师云赚举了僧却问作么生是某甲赚举师云更请上座举其僧又举师云不违种草。

　　师因有声明三藏到大王王请验之师乃将铜火箸敲铁火炉问是什么声藏云铜铁声师云大王莫受外国人谩。

　　雪窦显别云大王宜加信敬又别三藏云莫谩外国人。

　　法眼益代云大师久受大王供养。

　　清凉钦代云却是和尚谩大王。

　　续净因成云既不是铜铁声玄沙唤作什么声然则三藏只知渡水不觉湿衣玄沙偏解诬人争奈国有宪章且道三藏谩大王何似玄沙谩大王。

　　天童觉云理契则神贫子获衣中之宝情封则物力士失额上之珠三藏只解瞻前不能顾后还知么诬人之罪以罪加之。

　　师因雪峰至谓师云近有僧来礼拜我我打伊一棒便回头我向伊道是什么渠便有个会处师云和尚莫错保持人也须验过始得师后去山中果见其僧遂问云山中和尚见兄来打一棒云是什么是不僧云是师拂袖去雪峰见师乃问云那僧何似生师云那僧荒也峰云何处荒师云四边荒裸裸地。

　　师因光侍者道师叔若学得禅某甲打铁船下海去师住后令人驰书问光侍者云打铁船也未。

　　法眼益代云和尚终不与么。

　　清凉钦代云请和尚下船。

　　支提爱云玄沙也是贫人思旧债。

　　续汾阳昭云只见锥头利不见凿头方。

　　慧林本云昨日过新罗。

　　云居元云禅也未曾参得何用思量旧事忽然被他撑动铁船玄沙堪作什么。

　　师因僧问尽十方世界是一颗明珠学人为甚不会师云用会作什么。

　　雪窦显别云诸方即得我这里不得。

　　师因雪峰迁化为丧主三朝集众煎茶次师于灵前拈起一只盏问大众先师在日即且从你道如今且作么生道若道得则先师无过若道不得则过在先师还有人道得么如是三问众皆无对师遂扑破盏子归院后问中塔作么生会塔云先师有什么过师便面壁塔便出去师复召塔塔回首师问你作么生会塔便面壁师休去。

　　师一日见三人新到遂自去打普请鼓三下却归方丈新到具威仪了亦去打普请鼓三下却入僧堂久住来白师云新到轻欺和尚师云打钟集众勘过大众集新到不赴师令侍者去唤新到才至法堂却向侍者背上拍一下云和尚唤你侍者至师处新到便归堂久住乃问和尚何不勘新到师云我与你勘了也。

　　师因僧侍次师以杖指面前地上一点白问云还见么僧云见师如是三次问其僧俱云见师云你也见我也见为什么道不会。

　　师因长庆棱来乃问除却药忌作么生道棱云憨作么师云雪峰山橡子拾食来这里雀儿放粪。

　　师访三外庵主才相见主云不怪住山年深无坐具师云人人尽有庵主为什么无主云且坐吃茶师云庵主元来有在。

　　师示众云世尊道吾有正法眼藏付嘱摩诃大迦叶犹如画月曹溪竖拂犹如指月时鼓山出众云月聻师云这个阿师就我觅月山不肯却归众云道我就他觅月。

　　雪窦显云玄沙与鼓山如排百万大阵秪抛瓦砾相击或有衲僧辩得当知正法眼藏付嘱有在。

　　续护国元云玄沙鼓山各说道理要且未识月在诸人要识月么幸无偏照处刚有未明人。

　　师因上雪峰问讯次峰云我此间有个老鼠今在浴室下师云待与和尚勘过才去见孚上座打水次乃云新到相看孚云巳相见了也师云什么劫中曾相见来孚云莫瞌睡(雪窦别这贼败也)师复去白雪峰云巳勘破了峰云作么生勘师举前话峰云汝着贼了也。

　　师一日侍雪峰次有二僧从阶下过峰云此二人堪为种草师云某甲不与么峰云汝作么生师云便好与二十棒。

　　师因雪峰云世界阔一丈古镜阔一丈师乃指火炉云火炉阔多少峰云似古镜阔师云老汉脚跟未点地在。

　　镜清怤问僧为复古镜致火炉与么阔火炉致古镜与么大。

　　西院明云与么问人也未可在。

　　云门偃云馊饭泥茶炉。

　　师因侍雪峰行次峰指面前地云这一片田地好造个无缝塔师云高多少峰乃上下顾视师云人天福报即不无和尚灵山授记未梦见在峰云你作么生师云七尺八尺。

　　琅瑘觉云国清才子贵家富小儿娇。

　　师因雪峰指火云三世诸佛在火焰里转大法轮师云近日王令稍严峰云作么生师云不许搀夺行市。

　　云门偃云火焰为三世诸佛说法三世诸佛立地听。

　　师因侍雪峰游山次峰云欲将此一片地作长生地师云看此一片地好造个无缝塔峰乃作量势师云是即是某甲不与么峰云汝作么生师云造塔峰云好好。

　　福州长庆慧棱禅师因僧问众手淘金谁是得者师云有伎俩者得僧云学人还得也无师云大远在。

　　雪窦显代这僧当时便喝复云有伎俩者得一手分付有伎俩者不得两手分付学人还得也无苍天苍天。

　　师因游山次保福以手指云只这里便是妙高峰顶师云是即是可惜许。

　　镜清怤云若不是孙公便见髑髅遍野。

　　雪窦显云今日共这汉游山图个什么复云百千年后不道全无只是少。

　　续鼓山晏云长庆若不与么红旗遍野白骨连山。

　　师云宁说阿罗汉有三毒不说如来有二种语不道如来无语只是无二种语保福云作么生是如来语师云聋人争得闻福云情知汝向第二门头道师云作么生是如来语福云吃茶去。

　　师示众云总似今日老胡有望后保福云总似今日老胡绝望。

　　续报慈遂云恁么道是相见语不是相见语。

　　黄龙南云总似今日曹溪绝流。

　　天童觉云富嫌千口少贫恨一身多。

　　师因卧龙和尚在会下一日举僧问曹山维摩默然文殊赞善未审还称得维摩意么曹云你还缚得虚空么僧云恁么则不称维摩意也曹云他又争肯僧云毕竟有何所归曹云若有所归即同彼二公也僧云和尚又作么生曹云待你患维摩病始得卧龙举了师云我虽不见曹山敢与曹山作个话主卧龙愕然云这老和尚近日颠倒作么山头老子为这维摩默然话休歇却多少人如今却道与曹山作个话主师云咄这尿床鬼不会即休乱统作么。

　　师示众云撞着道伴交肩过一生参学事毕。

　　雪窦显云是即是针不劄风不入有什么用处。

　　师问僧什么处来僧云鼓山来师云鼓山有不跨石门底句有人借问汝作么生道僧云昨夜报慈宿师云劈脊便棒汝又作么生僧云和尚若行此棒不虚受人天供养师云几乎放过。

　　师因闽帅夫人崔氏练师遣使送衣物至云练师令就大师请取回信师云传语练师领取回信师明日入府练师云昨日谢大师回信师云却请昨日回信看练师展两手闽师问大师适来练师呈信还惬大师意不师云犹较些子帅云未审大师意旨如何师良久帅云不可思议大师佛法深远。

　　师因雪峰云吾见沩山问仰山从上诸圣什么处去仰云或在天上或在人间汝道仰山意作么生师云若问诸圣出没处与么道即不可峰云汝浑不肯忽有人问汝作么生道师云但道错峰云是汝不错师云何异于错。

　　师一日升堂大众集定师乃拽出一僧云大众礼拜这僧又云这僧有甚长处却教大众礼拜众无对。

　　师示众云净洁打叠了也却近前问我觅我劈脊与你一棒有一棒到你你须生惭愧无一棒到你你又向什么处会。

　　雪窦显云雪窦即不然净洁打叠了也直须近前就我觅我劈脊与一棒有一棒到你你即受屈无一棒到你与你平出但与么会。

　　续黄龙清云长庆只知支离拥肿不知道之根源雪窦引蔓牵枝未免随波逐浪宝峰则不然净洁打叠了也近前来只向道会么归堂去虽然如是也须是仙陁婆始得。

　　师有时拈拄杖云识得这个一生参学事毕。

　　雪门偃云识得这个为什么不住。

　　续灵岩安云恁么住者丧我儿孙恁么去者寒灰发焰然虽如是都未得剿绝在拈拄杖云识得这个遂卓一下云敲出凤凰五色髓击谇骊龙明月珠。

　　师因僧问𦏰羊未挂角时如何师云草里汉僧云挂角后如何师云乱叫唤僧云毕竟如何师云驴事未去马事到来。

　　雪窦显云宁可碎身如微尘终不瞎个众生眼长庆较些子复云一般汉设使𦏰羊未挂角也似万里望乡关。

　　宗门统要续集卷第十五

　　音释

　　吓

　　(郝格切)。

　　膑

　　(婢忍切)。

　　酽

　　(音验醲也)。

　　挃

　　(职日切撞也)。

　　撺

　　(取乱切掷也)。

　　赚

　　(直䧟切错也)。

　　搀

　　(初衔切)。
永乐北藏第 155 册 No. 1519 宗门统要正续集(第13卷-第20卷)


　　宗门统要续集卷第十六　　　　　倾八

　　宋建溪沙门宗永集元建康保宁禅寺住持沙门清茂续集

　　青原下第六世之余

　　福州安国明真弘𤦆大师问僧得之于心伊兰作栴檀之树失之于旨甘露乃蒺藜之园我要个语具得失两意僧竖起拳云不可唤作拳头师云只为唤作拳头。

　　雪窦显云无绳自缚汉拳头也不识。

　　大沩秀云雪窦与安国尽谓孤高方外及乎临锋受敌又却逐队随行我要个语具得失两意待伊竖起拳云不可唤作拳你又唤作什么从伊说出得失两意也要其中见人只与么和泥合水有甚分晓。

　　续天童华云若见得雪窦彻便见得安国龙头蛇尾若见不彻伊兰作栴檀之树甘露乃蒺藜之园。

　　东禅观云这僧不能钳安国之口安国不能止雪窦之词雪窦不能免大沩之议可怜诸大老成群作队不奈一个拳何待云我要个语具得失两意只向他道休何谓如此师子一滴乳迸散十斛驴乳。

　　漳州保福从展禅师因僧问雪峰平生有何言句得似𦏰羊挂角时师云我不可作雪峰弟子不得。

　　雪窦显云一千五百个布衲保福较些子。

　　师问长庆云盘山道光境俱忘复是何物洞山道光境未忘复是何物据二老总未得剿绝作么生道得剿绝去庆良久师云情知你向鬼窟里作活计庆云汝作么生师云两手扶犁水过膝。

　　雪窦显云俱忘未忘总由我保福因什么道未得剿绝灼然能有几个诸人又作么生道免得长庆在鬼窟里良久云柳絮随风自西自东。

　　大沩秀云保福拈提颇有宗风及乎问着又却拖泥带水光境何物且致俱忘未忘甚处得这消息。

　　师示众云此事如击石火闪电光构得构不得未免丧身失命有僧便问未审构得底人还免丧身失命也无师云适来且致阇黎还构得么僧云若构不得未免大众笑师云作家作家僧云是什么心行师云一杓屎拦面泼也不知臭。

　　雪窦显云诸上座保福有生擒虎兕底爪牙这僧也不易相敌虽然如此要且放过保福一着只如雪窦与大众还许诸方检责也无若免不得平地上死人无数其中有得活底么乃拈起拄杖云来也来也。

　　续护国元云能擒能纵能杀能活保福可谓作家手假本分钳锤这僧可惜许错转话头待他道阇黎还构得么只对他道明眼宗师天然犹在当时若下得这一句直饶保福全机更买草鞋行脚何故不见道得人一牛还人一马。

　　师一日云如今有人从佛殿后过便知是张三李四有人从佛殿前过汝为甚不见且道佛法利害在什么处僧云为伊有一分粗境所以不见师便喝复自云若是佛殿即不见僧云不是佛殿还见不师云不是佛殿见什么。

　　师因僧侍立乃云你得与么粗心僧云甚处是某甲粗心处师拈一块土度与云抛向门外着僧抛了却来云甚处是某甲粗心师云我见你筑着磕着所以道你粗心。

　　雪窦显云然则这僧被热谩争奈真不掩伪曲不藏直雪窦将今视古于理不甘你这一队汉忽僧堂里来寮舍内出筑着磕着亦乃不知近来粗心转盛我若放过便见诸方检责卓拄杖下座。

　　师因长生卓庵时去相访茶话次生云有僧问某甲如何是祖师西来意某甲竖起拂子不知得不得师云某甲争敢道得不得有个问有人赞叹此事如虎带角有人轻毁此事分文不直一等是与么事为甚赞毁不同生云适来出自偶尔有老宿云毁又争得又有老宿云惜取眉毛。

　　孚上座云若无智眼难辩得失。

　　雪窦显别云若非和尚证明拂子一生无用。

　　报慈遂云一等是与么事为什么有得有不得。

　　师问罗山有人问岩头浩浩尘中如何辩主头云铜䤬锣里满盛油意作么生罗召大师师应诺罗云猕猴入道场罗却问明招忽有人问你作么生招云箭穿红日影。

　　师问罗山云岩头道与么与么不与么不与么意作么生山召大师师应诺山云双明亦双暗师礼谢而去三日后却来问前日蒙大师垂慈只为看不破山云尽情向你道了也师云大师是把火行山云若与么据大师疑处问将来师云如何是双明亦双暗山云同生亦同死师当时又礼谢后别有僧问师同生亦同死时如何师云彼此合取狗口僧云大师收取口吃饭其僧却去问罗山同生亦同死时如何山云如牛无角僧云同生不同死时如何山云如虎戴角。

　　师因僧问如来禅即不问如何是祖师禅师以手拨云香严道底拈向这边着僧无语师却问明招云道者道取招云请大师举师便举招云更有第二下铁锤来和尚又将个什么祗荷即得。

　　师在疾问僧我与你相识年深有何名方妙药相救僧云药方甚有闻说和尚不解忌口。

　　雪窦显别云只恐难为和尚。

　　韶州云门文偃禅师因鹅湖上堂云莫道未了底人长时浮逼逼地设使了得底人明明得知有去处尚乃浮逼逼地师下堂举问首座云适来和尚示众意作么生座云浮逼逼地师云首座久在此住头白齿黄作这个语话座云上座又作么生师云要道即得见即便见若不见莫乱道首座云只如堂头道浮逼逼地又作么生师云头上着枷脚下着杻座云与么则无佛法也师云此是文殊普贤大人境界。

　　沩山喆云大凡拨草瞻风须是其人云门可谓青天霹雳旱地震雷直得百里䰟虑变慑不见道惊群须是英灵汉敌胜还他师子儿。

　　续黄龙新云云门以锥锥地首座以刀剜空直饶齐下锥刀未免头上着枷脚下着杻。

　　师因僧问如何是法身向上事师云向上与汝道即不难作么生会法身僧云请和尚鉴师云鉴即且致作么生会法身僧云与么与么师云这个是长连床上学得底我且问汝法身还解吃饭么僧无对。

　　雪窦显云将成九仞之山不进一篑之土过在什么处。

　　庵主永云云门直得入泥入水。

　　续保福展云欠他一粒也不得。

　　昭觉勤云云门可谓驱耕夫之牛夺饥人之食权𢖍佛祖龟鉴宗乘所以后来尊宿各出眼目扶竖大教虽然如是只明得法身边事未明得法身向上事且如何是法身向上事域中无背面阃外有威权。

　　南堂静云这僧敢将游艇子撩拨洞庭湖殊不知云门金镞惯调曾百战铁鞭多力恨无仇若是大随即不然这僧也拈却云门也架阁且作么生会法身良久云任从沧海变终不为君通。

　　天童杰云云门浑刚打就生铁铸成不动钳锤火星迸散永庵主冷处着把火义出丰年保福闹处爱入头未免傍观者哂天童据款结案也要诸方检点若检点得出生陷无间地狱。

　　师问岭中顺维那古人竖起拂子放下拂子意旨如何顺云拂前见拂后见师云如是如是又云是诺伊是不诺伊又云可知礼也。

　　师问僧什么处来僧云礼塔来师云谑我僧云某甲实礼塔来师云五戒也不持。

　　保福展云智不责愚。

　　汾阳昭云彼此相钝置。

　　师因僧问十方薄伽梵一路涅槃门薄伽梵即不问如何是一路涅槃门师云我道不得僧云和尚为什么道不得师云你举话即得。

　　雪窦显别云浅水无鱼徒劳下钓。

　　师问僧汝是甚处人僧云新罗人师云将什么过海僧云草贼大败师云为什么在我手里僧云恰是师云一任𨁝跳。

　　雪窦显别云门云嘘嘘又云云门老汉龙头蛇尾放过这僧为什么在我手里恰是劈脊便棒。

　　沩山喆云云门雪窦只知步步登高大沩即不然为什么在我手里恰是便乃呵呵大笑不见道杀人刀活人剑。

　　师到灌溪有僧举溪语云十方无壁落四面亦无门净裸裸赤洒洒没可把问师作么生师云与么道即易也大难出僧云上座不肯和尚与么道那师云你适来与么举那僧云是师云你驴年梦见灌溪僧云某甲话在师云我问你十方无壁落四面亦无门(云云)你道大梵天王与帝释商量什么事僧云岂干他事师喝云逐队吃饭汉。

　　师在浙江蕴和尚会中因吃茶次举蕴和尚垂语云见闻觉知是法法离见闻觉知作么生时有僧云见定如今目前一切见闻觉知是法法亦不可得师遂拍手一下蕴乃举头师云犹欠一着在蕴云到这里却不会。

　　师举马大师道一切语言是提婆宗以这个为主乃云好语只是无人问我时有僧便问如何是提婆宗师云西天九十六种你是最下种。

　　雪窦显云赤幡被这僧夺了也。

　　师问僧近离甚处僧云西禅师云西禅近日有何言句僧展两手师与一掌僧云某甲话在师却展两手僧无语师便打。

　　师举临济三句语问塔主只如塔中和尚得第几句主无对师云你问我主便问师云不快即道主云作么生是不快即道师云一不成二不是。

　　师因到库下见一僧乃问作什么僧云设供师云你是甚处人僧云某处人师乃唤典座与这上座设却供。

　　沩山喆云云门一期慈悲却成多事当时便回去免见挂后人唇齿良久云若不登楼望焉知沧海宽。

　　师问直岁什么处去来岁云刈茅来师云刈得几个祖师岁云三百个师云朝打三千暮打八百东家杓柄长西家杓柄短又作么生岁无语师便打。

　　沩山喆云直岁为众竭力到云门面前乃力尽神疲何故棋逢敌手难藏行水到沧溟始是波。

　　续径山杲云直岁无语有三百个祖师证明云门令虽行要且棒头无眼。

　　沩山果云这僧若具眼见云门恁么道但云和尚休要把髻投衙拟议之间坐具便摵不唯庆快平生亦乃参学眼正。

　　师因僧问秋初夏末前程忽有人问作么生祗对师云大众退后僧云未审过在甚处师云还我九十日饭钱来。

　　沩山喆云这僧贪程太速致使云门随索饭钱而今还有识云门者么出来与大沩相见良久云不是弄潮人休入洪波里。

　　续昭觉勤云这僧贪观白浪云门见机而作虽然斩钉截铁未是本分草料有问崇宁只对道驴事未去马事到来待伊如之若何劈脊便打。

　　护国元云据虎头[(冰-水+〡)*ㄆ]虎尾则不无斩钉截铁犹欠一着忽有人问护国劈脊便打待伊道过在什么处向他道不似云门索饭钱。

　　天童觉云大众退后衲僧去就岂用机关那容体究蓑翁老熟惯波澜桡棹不施船放流。

　　天童华云这僧有迎刃底谋略云门具杀活底手假虽然如是报恩门下更须勘过了打。

　　天童杰云平如镜面险似刀山这僧有破关底机谋云门善用不战屈人兵底手假虽然如是鼻孔在灵隐手里。

　　师因一僧罢经论来参多时乃云未到云门时恰似初生月及乎到后曲弯弯地师得知乃举问是你道不僧云是师云甚好吾问汝作么生是初生月僧乃斫额作望月势师云你如此巳后失却目在僧经旬日却来师复问你还会也未僧云未会师云你问我僧便问如何是初生月师云曲弯弯地僧罔措后此僧果然失目。

　　琅瑘觉云且道佛法有灵验么如今若有人问琅瑘如何是初生月向道经堂前打板声。

　　白云端云这僧失却目云门和鼻孔不见虽然如是家住州西。

　　续黄龙新云语惊时听得无动机若谓这僧失双目入地狱如箭射。

　　东禅观云这僧虽失双目光射九天云门两眼虽存前明后暗。

　　师示众云诸和尚子莫妄想天是天地是地山是山水是水僧是僧俗是俗良久云与我拈按山来时有僧问学人见山是山水是水时如何师云三门为甚骑佛殿从这里过(或云与我拈面前按山来)僧云与么则不妄想去也师云还我话头来。

　　师问僧甚处来僧云江西师云江西一队老汉寐语住也未僧无语。

　　法眼益因僧举眼云大小云门被这僧勘破。

　　五云逢云什么处是勘破云门处要会么法眼亦被这僧勘破也。

　　师示众云你若不相当且觅个入头处微尘诸佛在你舌头上三藏圣教在你脚跟底不如悟去好还有人悟得么出来对众道看。

　　雪窦显云然则养子之缘争奈压良为贱其间忽有不甘底出来掀倒禅床岂不是大丈夫汉然虽如是且问据个什么乃蓦拈拄杖云洎合停囚长智击禅床下座。

　　师云尽十方世界乾坤大地天下老和尚以拄杖画一画云百杂碎。

　　雪窦显云这老汉是即是要且未有出身之路如今拄杖在雪窦手里复横桉云东西南北甚处得来。

　　师云三乘十二分教达磨西来放过即不可若不放过不消一喝。

　　雪窦显举了随后喝一喝云大众好喝落在甚处若要鼻孔辽天辩取这一喝。

　　师示众云闻声悟道见色明心作么生是闻声悟道见色明心乃云观世音菩萨将钱来买胡饼放下手云元来却是馒头。

　　续白云端举了展两手云有么有么又摇手云无也无也乃云曾经大海难为水除却巫山总是烟。

　　法云秀拈拄杖卓一下云这个是声色那个是心良久云世间无限丹青手到此都卢画不成。

　　黄龙清云云门可谓食饱伤心诸人切忌向胡饼里讨汁。

　　五祖演云我即不然乃以手作打杖鼓势云棚八啰扎。

　　南堂静云老僧即不然张公吃酒李公醉李公吃酒张公醉张公李公酩酊醉鼻息如雷瓮里睡。

　　径山杲拈拄杖云这个是色卓拄杖云这个是声诸人总见总闻那个是明底心那个是悟底道喝一喝云贪他一粒米失却半年粮复卓一下。

　　灵隐岳云冶父有条活路要与诸人共行拈拄杖云穿入诸人鼻孔灯笼露柱直得眼睛突出卓拄杖下座。

　　师一日云真空不坏有真空不异色僧便问作么生是真空师云还闻钟声么僧云此是钟声师云驴年梦见么。

　　师一日云平地上死人无数过得荆𣗥林是好手时有僧出云与么则堂中第一座有长处也师云苏噜苏噜。

　　沩山喆云若不是云门被这僧一问几乎将南作北大沩即不然忽有人道恁么则堂中第一座有长处也乃拈拄杖云你唤这个作什么若唤作拄杖子眉须堕落。

　　续黄龙南拈起拂子云大众若唤作拂子是平地上死人不唤作拂子未透荆𣗥林在。

　　五祖演云太平即不然平地上个个丈夫荆𣗥林里坐得是好手何故格。

　　泐潭清云只这拂子是荆𣗥林诸人作么生过直饶过得也是胡孙系露柱。

　　师云游到江州陈尚书请吃饭次乃问三乘教典即不问儒书更不言作么生是衲僧行脚事师云曾问几人来陈云即今问上座师云即今且致作么生是教意陈云黄卷赤轴师云这个是语言文字作么生是教意陈云口欲谈而辞丧心欲缘而虑忘师云口欲谈而辞丧为对有言心欲缘而虑忘为对妄想作么生是教意陈无对师云见说尚书看法华经是不陈云是师云经中道一切治生产业皆与实相不相违背且道非非想天有几人退位陈又无对师云尚书且莫草草十经五论师僧抛却特入丛林十年二十年尚不奈何尚书又争会陈遂作礼云某甲罪过。

　　师问堂中首座云你道乾坤大地与汝自己是同是别座云同师云一切物命蛾蛘蚁子与汝自己是同是别座云同师云你为甚却干戈相待。

　　师到天童童云你还定当得么师云和尚道什么童云不会即目前包裹师云会即目前包裹。

　　师因𤦆长老举菩萨手中赤幡问师作么生师云你是无礼汉𤦆云作么生无礼师云是你外道奴也作不得。

　　师因僧问佛法如水中月是不师云清波无透路僧云和尚从何得师云再问复何来僧云便与么去时如何师云重叠关山路。

　　师问僧近离甚处僧云南岳师云我不曾与人葛藤近前来僧近前师云去。

　　福州大普山玄通禅师到玄沙沙云汝在彼住莫诳惑人家男女师云玄通秪是开个供养门晚来朝去争敢作与么事沙云事难师云其情是难沙云什么处是难处师云为伊不肯承当沙便入方丈闭却门。

　　杭州龙册寺道怤禅师(即镜清也)因僧问学人未达其源乞师方便师云是什么源僧云其源师云若是其源争受方便。

　　雪窦显云死水里浸却有甚用处。

　　寻有侍者问适来成𥚚伊师云无者云不成𥚚伊师云无者云师意如何师云一点水墨两处成龙。

　　雪窦显云犹较些子雪窦不是减镜清威光要与这僧相见是什么源其源三十年后与汝三十棒。

　　五祖戒云与么道也大险虽然语险争奈用得这一点亲要会么莫怪镜清多意气他家曾谒圣明君。

　　续昭觉勤云镜清机如掣电眼似流星一切世界成就要且只解委曲不解直截还委悉么有意气时添意气不风流处也风流。

　　南堂静云大小镜清元来手脚小今夜或有人问适来是成𥚚伊么无不成𥚚伊么无未审尊意如何一点水墨匝地成金毛师子。

　　师因僧问学人啐请师啄师云还得活也无僧云若不活遭人怪笑师云也是草里汉。

　　雪窦显云衲僧有此奇特事若一个半个互相平展古圣也不虚出来一回。

　　师问僧近离甚处僧云三峰夏在甚处僧云五峰师云放你三十棒僧云某甲过在什么处师云为你出一丛林入一丛林。

　　师一日于僧堂前自击钟云玄沙道底玄沙道底时有僧问玄沙道什么师乃画一圆相僧云若不久参争知与么师云还我草鞋钱来。

　　雪窦显云洎被打破蔡州。

　　师问僧近离甚处僧云石桥师云本分事作么生僧云近离石桥师云我岂不知你近离石桥本分事作么生僧云和尚何不领话师便打僧云某甲话在师云你但吃棒我要这话行。

　　雪窦显云然则倚势欺人争奈事不孤起这僧若能慎初护末棒须是镜清自吃。

　　师因普请锄草次浴头请师浴师不顾如是三请师忽举锄作打势浴头便走师召云来来浴头回首师云向后遇作家分明举似僧后举似保福未了福以手掩其僧口僧后举似师师云饶伊与么也未作家。

　　师因僧引一童子到云此儿子常爱问僧佛法请和尚验看师乃令点茶来师吃了过盏与童子童子拟接师却缩手云还道得么子云问将来从容僧问此童子见解如何师云秪是一生两生持戒僧。

　　续法眼益于将来处别云和尚更吃茶不。

　　师住庵时有一行者至徐徐近绳床取拂子提起问某甲定唤这个作拂子庵主唤作什么师云不可更安名立字也行者乃掷却拂子云着甚死急。

　　明招谦代云敢死喘气。

　　师问僧门外是什么声僧云雨滴声师云众生颠倒迷巳逐物僧云和尚作么生师云洎不迷巳僧云洎不迷巳意旨如何师云出身犹可易脱体道应难。

　　黄龙心云说难说易转见迷巳要不迷巳如今唤作什么声。

　　续琅瑘觉云得即得大似平地陷人。

　　法云秀云出身句诸人总知脱体句还有道得么良久云事难方见丈夫心。

　　师又问僧门外是什么声僧云蛇咬虾蟆声师云将为众生苦更有苦众生。

　　师问灵云行脚事大乞师指南灵云浙中米作么价师云若不是某甲洎作米价会。

　　大沩秀云曾闻镜清作者果然不类泛常既知不作米价会必然深悟指南灵云只解放去不能[(冰-水+〡)*ㄆ]来若不是某甲洎作米价会只问道你又别作么生会从伊说得行脚事且与后人为轨为范。

　　师在雪峰因普请次峰举沩山云见色便见心还有过也无师云古人为什么事峰云虽然如此我要共你商量师云若与么不如某甲钁地去。

　　续灵隐泉云雪峰探竿在手影草随身若不是镜清普请几乎狼籍。

　　师因风穴到乃问近离什么处穴云自离东来师云还过小江也无穴云大舸独飘空小江无可济师云镜水涂山鸟飞不度子莫道听遗言穴云沧溟尚怯艨䑳势列汉飞帆渡五湖师竖起拄杖云争奈这个何穴云这个是什么师云果然不识穴云出没卷舒与师同用师云杓卜听虚声熟睡饶噡语穴云泽广藏山理能伏豹师云舍罪放愆速须出去穴云出去即得便出到法堂上却云夫行脚人因缘未尽善不可便休却回方丈见师坐次便问某甲适来辄陈小騃冒黩尊颜伏承和尚慈悲未赐罪责师云适来言从东来岂不是翠岩来穴云雪窦亲栖宝盖东师云不逐亡羊狂解息却来这里念篇章穴云路逢剑客须呈剑不是诗人不献诗师云诗速秘却略借剑看穴云枭首甑人携剑去师云不独触风化亦自显颟顸穴云若不触风化争明古佛心师云何名古佛心穴云再犯不容师今何有师云东来衲子菽麦不分穴云只闻不巳而已何得抑巳而已师云巨浪涌千寻澄波不离水穴云一句截流万机寖削便拜师云东来衲子俊哉俊哉。

　　福州长生皎然禅师因雪峰举似云我适来普请次负一束藤逢一僧乃抛下僧拟取被我踏倒我今日踏这僧快生师云和尚替这僧入涅槃堂始得峰休去。

　　雪窦显云长生大似东家人死西家助哀也好与一踏。

　　白云端云雪峰外面嬴得五百家中失却一贯。

　　师因玄沙问我观如来前际不来后际不去今亦无住长老作么生师云放某甲过有个道处沙云放你过作么生道师默然沙云教谁委师云和尚不委沙云情知你向鬼窟里作活计。

　　续崇寿稠别长生云唤什么作如来。

　　福州鼓山神晏国师因新到参乃云直下犹难会寻言转更赊若论佛与祖特地隔天涯上座作么生会僧无语举似侍者云某甲不会请侍者代一转语者云和尚与么道犹隔天涯在僧举似师师唤侍者问你为新到代语是不者云是师便打趁出院。

　　师示众云鼓山门下不得咳嗽时有僧便咳嗽一声师云作什么僧云伤寒师云伤寒即得。

　　续琅瑘觉云雷声甚大雨点全无。

　　云盖本云鼓山虽有探竿影草未免将曲作直道林即不然作么生伤寒山中无别药门外有青松。

　　师示众云若论此事如一口剑时有僧问承和尚言若论此事如一口剑和尚是死尸学人是死尸如何是剑师云拖出这死尸僧应诺归衣钵下结束便行师至晚问首座问话底僧在不座云当时便去也师云好与二十棒。

　　雪窦显云诸方老宿总道鼓山失却一只眼殊不知重赏之下必有勇夫然虽如是若仔细点检来未免一时埋却。

　　云居齐云这僧若不肯鼓山有什么过若肯何得便发去又云鼓山拄杖赏伊罚伊具眼底试商量看。

　　续东禅观云这僧将个死尸出来弄得活鼓山好一口剑尚欠磨砻在。

　　师初参雪峰才入门峰搊住云是什么师释然契悟举手摇舞峰云子作道理耶师云何道理之有峰乃抚而印之。

　　明州翠岩令参禅师示众云一夏以来为兄弟东语西话看我眉毛在也无。

　　长庆棱云生也。

　　云门偃云关。

　　保福展云作贼人心虚。

　　翠岩芝云为众竭力祸出私门。

　　续云居元云翠岩知而故犯经赦不原云门按后施行依公问罪还识长庆保福么普州人送贼。

　　蒋山勤云翠岩坐断天下人舌头无啖啄处长庆云生也因事长智。

　　保福云作贼人心虚是精识精云门云关据款结案虽则宗风竞酬还截得翠岩脚跟么不蹑前踪试道看。

　　荐福行云翠岩开眼尿床问在答处云门失钱遭罪答在问处若问不在答处答不在问处东湖拄杖穿却嘉州大像你诸人提起坐具且向日本国里作自恣佛事。

　　雪窦宗云尽大地是翠岩一只眼更说什么在不在直得诸方尊宿做尽伎俩出绻缋不得所以保福云作贼人心虚正是上他机境云门云关大似梦中争力长庆云生也随语生解只如宗上座又作么生以拂子画圆相云分付海山无事客钓鳌时下一圈圞。

　　大沩泰云保福道作贼人心虚可谓同道者方知长庆云生也随语作解云门云关塞断咽喉若有问山僧见处又作么生拈拄杖卓一下云一丳穿却。

　　师因有座主就华严讲下请师斋师云山僧有个问若道得即斋乃拈起胡饼云还具法身么主云具师云与么则吃法身也主无对本讲座主代云有什么过师不肯。

　　云门偃代云特谢和尚降重空筵。

　　越州洞岩可休禅师因云门到得数日才上来问讯恰值师下来便问什么处去门云亲近去师云乱走作什么门云暂时不在师云什么处去来。

　　雪窦显别云好与三十棒。

　　福州罗山道闲禅师(嗣岩头奯)一日侍岩头游山次忽然唤云和尚头云作么师乃近前作礼问和尚岂不是三十年前在洞山又不肯洞山头云是师云和尚岂不是法嗣德山又不肯德山头云是师云不肯德山即不问只如洞山有什么亏缺头良久云洞山好佛只是无光师便作礼。

　　师因僧辞保福福问甚处去僧云礼拜罗山去福云汝与我向罗山道保福秋间上府朝觐大王置四十个问头问大师忽若一句不相当莫言不道但与么传语僧到一一举似师呵呵大笑云陈老师自入福建道洪塘桥头下一寨未曾见一个毛头星现汝却与我向从展道陈老师无许多问头只有一剑剑下须有分身之意亦有出身之路若不明便须成未但与么传语僧回举似保福福云我当时也只是谑伊至秋间上朝觐师特为办茶筵差人去请福不赴却向僧云我前曾有谑言恐大师问着僧归举似师师云汝更去向他道猛虎终不食伏肉僧又去请保福遂来。

　　师在禾山因清贵上座说话次贵云天下无第一人大小沩山犹输他道吾师云有什么语输他贵举石霜辞沩山才礼拜起沩山问有句无句如藤倚树子意如何霜无对却到道吾吾问甚处来霜云沩山来吾云有什么言句霜遂举前话吾云汝何不道取霜云只为道不得吾云汝为我看庵待我与你报仇去吾往沩山山泥壁次忽回首见道吾在背后山便云智头陀因何到此吾云某甲不为别事来只为和尚问诸道者有句无句如藤倚树还是也无沩云是吾便问树倒藤枯时如何沩山呵呵大笑被道吾捺向泥里沩山总不管贵上座举了云这个岂不是沩山输他道吾师云上座三十年后若有把茅盖头切忌举着这个话贵不肯却与道吾作主被师擒下地云白大众各请停喧某甲今日与清贵上座直为沩山雪屈话且须侧聆贵云知也知也便礼拜师云何不早道你还识道吾么只是馆驿里本色撮马粪汉。

　　师因游漳州见三平碑云和尚迁化时众请韩(亡名)作丧主韩将一条手巾盖一面钞锣以一口露刃剑横放钞锣上直到龛前放下云还有人道得么若道得某即作丧主若道不得即不作丧主道道众无对韩便趯却钞锣哭云苍天先师远矣师云噫大奇大奇三平门下六百来人总被这俗汉吞却也陈老师当时若在未放佗过时有僧问只如佗与么来未审作么生祗对师云我当时若在只将三尺布盖却头横亚一柄露刃刀以手揭起孝幕当门而坐看韩家个汉要作丧主也未得要不作丧主也未得进之须有礼退之须有礼。

　　师因无轸上座问只如岩头道洞山好个佛只是无光未审洞山有何亏缺便道无光师召云无轸轸应诺师云灼然好个佛只是无光轸云大师为什么拨某甲话师云什么处是陈老师拨你话处快道快道轸无对师打三十棒趁出轸举似昭庆庆一夏骂詈至夏末自来问师此事师乃分明举似庆便作礼忏悔云洎错怪大师。

　　师因发化主往泉州临岐乃设问太傅忽问大师十二时中将何示徒尔作么生道主无对师云但道骑虎头收虎尾第一句下明宗旨师又代进语云此犹是菩萨有言教菩萨无言教作么生主又无对师又代云敌露锋机如同电拂。

　　师在大𢈔岭住庵时有僧辞去疏山师云我有一信附与疏山得么僧近前云便请师以手挃头上却展手云还奈何么僧无对僧后到疏山堂内举次一僧云诸人还会么众无对僧云天下人不奈大岭何。

　　师问石霜云起灭不停时如何霜云直须寒灰枯木去一念万年去函盖相应去全清绝点去师不契却往岩头处如前问岩头喝云是谁起灭师于此有省。

　　台州瑞岩师彦禅师因夹山问甚处来师云卧龙来山云来时龙起也未师近前以目顾视山云灸疮瘢上更着艾燋师云和尚又苦如此作么山休去。

　　沩山喆云瑞岩虽然威狞凡愬争奈夹山水清不容。

　　师问夹山与么即易不与么即难与么与么即惺惺不与么不与么即居空界与么不与么请师速道山云老僧谩阇黎去也师喝云这老和尚而今是什么时节便出去后有僧举似岩头头云苦哉将我一枝佛法与么流将去。

　　师每自唤主人公复自应诺乃云惺惺着他后莫受人谩后有僧到玄沙沙问近离甚处僧云瑞岩沙云有何言句示人僧举前话沙云一等是弄精䰟也甚奇怪却云何不且在彼中僧云巳迁化也沙云而今还唤得应么僧无对。

　　雪窦显云苍天苍天。

　　续保宁勇云和尚为什么对面不闻。

　　云居元云天下宗师总为这僧下语大似东家人死西家人助哀直饶瑞岩自出头来也是棺木里瞠眼。

　　昭觉勤云百丈寒潭彻底月在波心千尺岩松倚天风生幽谷直得凛凛孤标澄澄丰采及至月离碧潭影在云衢遂乃当面蹉过当时若是个汉待伊道即今还唤得应么直下便喝非唯把断玄沙要津亦乃与瑞岩老子出气。

　　大沩智云劝君更尽一杯酒西出阳关无故人。

　　宗门统要续集卷第十六

　　音释

　　拖

　　(汤河切曳也)。

　　磕

　　(克合切)。

　　蛘

　　(音羊)。

　　艨䑳

　　(艨莫公切䑳音伦艨䑳船名)。

　　噡

　　(之廉切多言也)。

　　圈圞

　　(圈驱员切圞落官切)。

　　趯

　　(他历切)。

　　厇愬

　　(厇陟革切张也愬色责切惊惧也)。
永乐北藏第 155 册 No. 1519 宗门统要正续集(第13卷-第20卷)


　　宗门统要续集卷第十七　　　　　倾九

　　宋建溪沙门宗永集元建康保宁禅寺住持沙门清茂续集

　　青原下第七世

　　漳州罗汉桂琛禅师(嗣玄沙备)问僧甚处来僧云秦州来师云将得什么物来僧云不将得物来师云汝为什么对众谩语僧无对师却问云秦州岂不是出鹦鹉僧云鹦鹉出在陇西师云也不较多。

　　沩山喆云这僧新从秦州来为什么道对众谩语要会么作客殷勤带累主人拖泥涉水。

　　师与长庆保福入州见牡丹花障子福云好一朵牡丹花庆云莫眼花师云可惜一朵花。

　　报慈遂云三尊宿语还有亲疏也无只如罗汉与么道落在什么处。

　　续黄龙心云据此三人见处一人超佛越祖一人自利利他一人谩巳却问僧你道自谩底是谁僧云莫眼花师云此去更深夜静迥绝无人处更去共伊商量始得。

　　师问僧你在昭庆有什么异闻底事试举看僧云不敢错举师云真实底事作么生僧云和尚因什么如此师云汝话堕也。

　　师因同中塔侍玄沙次沙乃打中塔一棒云就名就体中塔不对沙乃问师云作么生会师云这僧着一棒不知来处。

　　师因为玄沙作忌斋请报恩和尚吃药石报恩看供养位不见有真遂问师还有真么师以手揖云看恩云元来无真师云大似不看相似。

　　师因玄沙问三界唯心汝作么生会师指椅子云和尚唤这个作什么沙云椅子师云和尚不会三界唯心沙云我唤这个作竹木汝唤作什么师云某甲亦唤作竹木沙云尽大地觅一个会佛法底人不可得。

　　师见僧来乃竖起拂子示之僧便作礼师云你见个什么便作礼僧云谢和尚指示师便打云见我竖起拂子便道谢和尚指示见我每日扫床扫地为甚不道谢和尚指示。

　　师一日插田次见僧新到乃问从甚处来僧云南州来师云彼中近日佛法如何僧云商量浩浩地师云争如我这里栽田博饭吃僧云争奈三界何师云唤什么作三界。

　　沩山喆云清贫长乐浊富多忧。

　　师问僧甚处来僧云南方师云南方知识有何言句示徒僧云彼中道金屑虽贵眼里着不得师云我道须弥在你眼里。

　　翠岩芝云且道地藏还免得这僧么。

　　师因修山主悟空法眼三人到院阻两雪向火次师附炉乃问山河大地与上座自己是同是别修云别师竖两指修云同师亦竖两指便去。

　　师问保福僧彼中佛法如何示人僧云保福有时示众云塞却你眼教你觑不见塞却你耳教你听不闻坐却你意根教你分别不得师云吾问你我不塞你眼见个什么不塞你耳你闻个什么不坐你意根你作么生分别僧于言下有省。

　　福州安国慧球禅师问了院主先师道尽十方世界是个真实人体你还见僧堂么主云和尚莫眼花师云先师迁化肉犹暖在。

　　师示众云我此间粥饭因缘然与兄弟举唱终是不常如今欲得省要却是山河大地举明其事却常亦能究竟若从文殊门入者一切有为土木瓦砾悉皆助你发机若从观音门入者一切善恶音响乃至虾䗫曲蟮为你举扬若从普贤门入者不动步而到我今以此三门助汝方便如将一只折箸搅大海水令彼鱼龙知水为命离水一分鱼龙不全性命还会么若无智眼而审之任你百般善巧不为究竟(先大慈话亦同此)。

　　琅瑘觉云虽是善因而招恶果。

　　续保宁勇云大众东西南北四维上下𡎺着磕着不觉不知过在什么处良久云红粉易成端正女无钱难作好儿郎。

　　荐福行云若据山僧检点安国自己性命亦未知落处在这里一只折箸也不消得莫有虎口夺餐者么若无山僧不免向灸瘢上更下一燋去也拍禅床下座。

　　东禅观云安国一时嚼饭喂婴儿不知傍观恶心。

　　泉州昭庆法因禅师(嗣长庆棱)师作桶头常与众僧语话一日长庆入寮见乃云尔每日口唠唠作什么师云一日不作一日不食庆云与么则磨弓错箭去师云专待尉迟来庆云尉迟来后如何师云待伊筋骨遍地眼睛突出庆便出去。

　　福州报慈光云禅师因闽王问报慈与神泉相去近远师云若说近远不如亲到却问大王日应千差是什么心王云什么处得心来师云岂有无心者王云那边事作么生师云请向那边问王云大师谩别人即得。

　　师问僧近离甚处僧云卧龙师云在彼多少时僧云经冬过夏师云龙门无宿客为甚在彼许多时僧云狮子窟中无异兽师云汝试作师子吼看僧云若作师子吼即无和尚师云念汝新到放汝三十棒。

　　雪窦显云奇怪诸禅德若平展则两不相伤据令则彼此俱险还检点得么。

　　婺州报恩晓悟宝资禅师因僧问波腾鼎沸起必全真未审古人意如何师乃叱之僧云与么则非次也师云你话堕也又云我话亦堕汝作么生僧无对。

　　新罗龟山和尚因僧举裴相国问僧看什么经僧云无言童子经国云有几卷僧云两卷国云既是无言为什么却有两卷僧无对师代云若论无言非唯两卷。

　　泉州王延彬太尉因入佛殿指钵盂问殿主这个是什么钵主云药师钵尉云只闻有降龙钵主云待有龙即降尉云忽遇拏云[穫-禾+爪]浪来又作么生主云他亦不顾尉云话堕也。

　　玄沙备云尽你神力走向什么处去。

　　保福展云归依佛法僧。

　　百丈常作覆钵势。

　　云门偃云他日生天莫孤负老僧。

　　沩山喆云殿主只知瞻前不知顾后太尉神威既逞殿主钵盂犹覆大沩当时若见他道拏云[穫-禾+爪]浪来时如何托起钵盂道尽汝神力直饶八大龙王来也只得振威斥愬。

　　太尉因长庆举似雪峰曾竖拂示僧其僧便出去若据此僧合唤转与一顿棒尉云和尚是什么心行庆云洎合放过。

　　太尉因到昭庆煎茶次时朗上座与明昭把铫忽翻却茶铫尉见乃问上座茶炉下是什么朗云捧炉神尉云既是捧炉神为什么翻却茶铫朗云事官千日失在一朝尉拂袖便去明昭云朗上座吃却昭庆饭了却向江外打野榸朗云上座作么生昭云非人得其便。

　　雪窦显云当时但踏倒茶炉。

　　沩山喆云王太傅大似相如夺璧怒发冲冠明昭也是忍俊不禁难逢快便大沩若做朗上座当时见问但呵呵大笑何故见之不取千载难追。

　　福州永隆彦端禅师(嗣安国𤦆)一日升堂众集从座而起作舞谓众云会么良久云山僧不舍道法而现凡夫事作么不会。

　　泉州昭庆省僜禅师(嗣保福展)因保福入殿睹佛像乃举手问师佛与么意作么生师云和尚也是横身福云一橛我自取师云和尚非唯横身福然之。

　　漳州报恩道熙禅师曾与保福送书往泉州王太尉处尉问漳南和尚近日还为人也无师云若道为人即屈着和尚若道不为人又屈太尉尉云道取一句待铁牛能啮草木马解含烟师云某甲惜口吃饭尉良久又问驴来马来师云驴马不同途尉云争得到这里师云谢太尉领话。

　　韶州白云子祥禅师(嗣云门偃)问僧不坏假名而谈实相作么生僧云这个是椅子师以手拨云与我拈鞋袋来僧无语师云这虚头汉后云门闻乃云须是他始得。

　　岳州巴陵颢鉴禅师因云门举雪峰云开却门达磨来也意作么生师云筑着和尚鼻孔门云修罗王恶发打须弥山一掴𨁝跳上梵天报帝释为什么却去日本国里藏身师云莫恁么心行好门云汝道筑着又作么生。

　　师问僧游山来为佛法来僧云清平世界说什么佛法师云好个无事底禅客僧云早是多事也师云上座去年在此过夏了僧云不曾师云与么则先来不相识下去。

　　随州智门师宽禅师因游山回首座与众出松行接座云和尚游山巇险不易师拈拄杖云全得这个力座乃进前夺却抛向一边师放身便倒大众遂进前扶起师拈拄杖一时趁散回顾侍者云向你道全得这个力。

　　黄龙南云明教虽然会起会倒不觉弄巧成拙。

　　师一日访白兆兆云老僧有个木鱼颂师云请举兆云伏惟烂木一橛佛与众生不别若以杖子击着直得凡圣路绝师云此颂有成𥚚无成𥚚兆云无成𥚚师云佛与众生不别𠰚左右侍僧救云有成𥚚师云直得凡圣路绝𠰚当时白兆一众失色。

　　师因戒和尚初参乃问诸方言教即不问不涉泥水一句道将来戒云话堕也师云拖泥带水汉戒云和尚幸是大人师云这秃钉子参堂去。

　　襄州洞山守初禅师到云门门问近离甚处师云查渡夏在甚处师云湖南报慈门云甚时离彼中师云八月二十五门云放汝三顿棒师明日却上问讯昨日蒙和尚放三顿棒不知过在甚处门云饭袋子江西湖南便与么去师于言下有省遂云他时异日向无人烟处卓个庵子不畜一粒米不种一茎菜接待十方往来善知识尽与伊抽钉拔楔拈却膱脂帽子脱却鹘臭布衫教伊洒洒地作个明眼衲僧岂不俊哉快哉云门云饭袋子身如椰子大开得许大口。

　　雪窦显云云门气宇如王拶着便冰消瓦解当时若据令而行子孙也未到断绝。

　　白云端云大小云门被洞山一问直得额头汗出口里胶生。

　　续保宁勇别云门后语云这瞎汉将谓你是个人便打。

　　天童杰云云门放去太奢[(冰-水+〡)*ㄆ]来太俭末后殷勤何不与他本分草料致令和泥合水洞山恁么悟去也是杓卜听虚声。

　　灵隐岳云诸方尽谓父子投机啐啄同时殊不知云门正令不行却向草窠里辊致令洞山打失鼻孔直至于今无摸索处。

　　师问僧甚处来僧云汝州师云此去多少僧云七百师云踏破几緉草鞋僧云三緉师云甚处得钱买僧打笠子师云参堂去僧应诺而去。

　　韶州双峰竟钦禅师示众云进一步即迷理退一步即失事饶你一向兀然立又同无情时有僧问如何得不同无情去师云动转施为僧云如何得不迷理失事去师云进一步退一步僧便作礼师云向来有人与么会老僧不肯伊僧云请和尚直指师便打出。

　　续昭觉勤云如鹰拏雀似鹘提鸠细中之细妙中之妙进一步不迷理退一步不失事所谓恁么中不恁么不恁么中却恁么就中是末后一着光前绝后。

　　靳州北禅悟空寂禅师问僧甚处来僧云黄州师云在什么院僧云资福师云福将何资僧云两重公案师云争奈在北禅手里何僧云在和尚手里即[(冰-水+〡)*ㄆ]取师便打僧不甘师随后趁出。

　　雪窦显云奇怪宛有超师之作还知这僧么只解贪前不能顾后若在雪窦手里棒折也未放在。

　　深明二上座(即奉先清凉二禅师)因闻僧问法眼如何是色眼竖拂子或云鸡冠花或云贴肉汗衫二师特特而去遂问承和尚有三种色语是不眼云是深云鹞子过新罗便归众其时李后主在座下不肯乃白法眼云来晨为置茶筵寡人请此二人重新问话明日李主置茶筵仍备彩帛一箱剑一口语二师云今日请上座重新问话若问得是奉赏杂彩若问不是只赐一剑法眼于是升座深乃出问今日奉来问话师还许也无眼云许深云鹞子过新罗便捧彩而去众一时散法灯作维那不肯乃打钟集众僧堂前勘辩问云承闻二上座在云门会下多时有什么奇特因缘请举一两则来商量看深云古人道白鹭下田千点雪黄莺上树一枝花维那作么生商量法灯拟议深乃打一坐具便归众。

　　二师因到淮河见人牵网有鲤鱼透出深云明兄俊哉一似个衲僧明云虽然如此争似当初不撞入网罗好深云明兄你欠悟在明至半夜方省。

　　益州香林澄远禅师在众日普请锄草次有一僧云看俗家失火师云那里失火僧云不见那师云不见僧云这瞎汉是时一众皆言远上座败阙智门宽和尚后闻举叹云须是我远兄始得。

　　漳州保福清豁禅师(嗣睡龙溥)因僧问家贫遭劫时如何师云不能尽底去僧云为什么不尽底去师云贼是家亲僧云既是家亲为什么翻成家贼师云内既无应外不能为僧云忽然捉败功归何所师云赏亦未曾闻僧云恁么则劳而无功师云功即不无成而不取僧云既是成功为什么不取师云不见道太平本是将军致不许将军见太平(或与曹山语同)。

　　续径山杲云[糸*系]来线去弄精魂。

　　婺州明昭德谦禅师(嗣罗山闲)在泉州昭庆大殿上指壁间画问僧云那个是什么神僧云护法善神师云会昌沙汰时向甚处去来僧无对师却令僧问演侍者演云汝什么劫中遭此难来其僧复举似师师云直饶演上座他后聚一千众有什么用处僧乃作礼请师别语师云什么处去也。

　　师问国泰𤦆和尚云古人道俱胝只念三行咒便得名超一切人作么生与他拈却三行咒便得名超一切人国泰竖起一指师云不因今日争识得瓜州客。

　　续泐潭清云明昭只识得瓜州客且不识国泰直饶识得国泰也未梦见俱胝老在保宁勇代与一掌。

　　师到昭庆有度上座问云罗山寻常道诸方尽是麨饭唯有罗山是一味白饭兄从罗山来乃展手云白饭请些子师打两掌度云将谓是白饭元来也是麨饭师云痴人棒打不死度夜间举似诸禅客次师近前云不审度云今日便是这个上座𤦆上座云不用下掌就里许作么生道师云就里许也道道𤦆无对师云是汝诸人一时缚作一束倒卓向尿跶下明日相见珍重。

　　师到双岩岩睹师风彩特异乃云某甲致一问问阇黎若道得便舍院与阇黎住若道不得即不舍金刚经云一切诸佛及诸佛法皆从此经出且道此经是何人说师云说与不说拈向那边着只如和尚决定唤什么作此经岩无对师却举经云一切贤圣皆以无为法而有差别此则以无为法为极则凭何而有差别且如差别是过不是过若是过一切贤圣尽有过若不是过决定唤什么作差别岩亦无对师云雪峰道底。

　　师到泉州坦长老处坦云夫参学一人所在亦须到半人所在亦须到师便问一人所在即不问作么生是半人所在坦无对后却令小师问师师云汝欲识半人么也只是弄泥团汉。

　　师会下有僧去住庵一年后却来礼拜师云古人道三日不相见莫作旧时看乃拨开胸云你道我这里有几茎盖胆毛僧无语师却问你什么时离庵僧云今日早朝师云来时折脚铛子分付与阿谁僧又无语被师喝出。

　　师因清八路举仰山插锹话问古人意在插锹处叉手处师云清上座清应诺师云还曾梦见仰山么清云不要上座下语只要商量师云若要商量堂头自有五百人老师在。

　　师因迅庵主在高司徒宅见挂弥勒㡧子师指弥勒佛唤云庵主主应诺师云这汉还彻也未主无语师云黄连和根煮也未是苦后国泰代但合掌云善哉善哉师云和尚与他邻舍住庵即得。

　　师在昭庆因普请去王太傅宅取木佛傅乃问大众云忽遇丹霞又作么生众无语师当时提起向顶上云也要分付着人。

　　师一日去保宁于中路逢见保宁师便问兄是道伴中人乃自点鼻头云这个阂塞我不可彻与我拈却少时得么宁云和尚有来多少时师云噫洎赚我踏却一緉草鞋便转国泰代云非但某甲诸佛亦不奈何师云因什么以巳妨人。

　　师在疾一日国泰深和尚来问候侍者通报云深师叔来师乃令请深才入方丈师便云阿㖿阿㖿深师叔救取老僧深云和尚有什么救处师举头一觑云咦眼子乌㖀㖀地依前是旧时深上座乃回身面壁更不相见。

　　续径山印云明昭若不转身面壁有甚面目见国泰一疾尚不奈何岂况出入生死。

　　师病愈往国泰深乃领众出接至门首师乃指金刚云这两个汉在这里作什么深揎拳作金刚势师云殿里黄面老子笑你。

　　师参胜光和尚才跨门光便垂足师云伎俩巳足拂袖便下。

　　师在婺州智者寺为第一座寻常不受净水主事云不识触净净水也不肯受师下床拈起净瓶云这个是触是净主事无语师乃扑破净瓶。

　　西川慧禅师谒台州胜光和尚值光在绳床上坐师直到身边叉手立光问什么处来师云犹待答话在便下去光乃拈拂子下僧堂前见师提起拂子问云阇黎唤这个作什么师云敢死喘气光低头便归方丈。

　　师初参罗山才礼拜起山云甚处来师云远离西蜀近发开元却近前云即今事作么生山揖云吃茶去师拟议间山云秋气稍暖出去师到法堂上自叹云我在西川峨眉山脚下拾得一只蓬蒿箭拟拨乱天下今日到福建道陈老师寨里弓折箭尽去也休休山明日升堂师又出问豁开户牖当轩者谁山便喝师无对山云羽毛未备翼稍未全且去。

　　鄂州黄龙诲机禅师(嗣玄泉彦)尝问岩头如何是祖师西来意头云汝还解救糍么师云解头云且救糍去师后到玄泉又问如何是西来意泉拈起一茎皂角云会么师云不会泉放下作洗衣势师便礼拜云将知佛法无别泉云汝见什么道理师云某甲曾问岩头师翁头云汝还解救糍么也只是解黏和尚提起皂角亦是解黏所以道无别泉呵呵大笑师因此忽然信入。

　　宗门统要续集卷第十七

　　音释

　　椅

　　(于蚁切)。

　　觑

　　(七虑切伺视也)。

　　喂

　　(于伪切饲也)。

　　[穫-禾+爪]

　　(俱缚切)。

　　铫

　　(徒吊切)。

　　榸

　　(旧音卓皆切枯木根也)。

　　僜

　　(部邓切)。

　　㖀

　　(音律)。

　　黏

　　(尼占切相着也)。
永乐北藏第 155 册 No. 1519 宗门统要正续集(第13卷-第20卷)


　　宗门统要续集卷第十八　　　　　倾十

　　宋建溪沙门宗永集元建康保宁禅寺住持沙门清茂续集

　　青原下第八世

　　鼎州梁山缘观禅师(嗣同安志)因僧问家贼难防时如何师云识得不为冤僧云识后如何师云贬向无生国僧云莫是他安身立命处也无师云死水不藏龙僧云如何是活水龙师云拏云不吐雾僧云或遇倾湫倒岳来时如何师下绳床把住云莫教湿却老僧袈裟角。

　　续黄龙清云梁山老汉洞达机宜堪称作者争奈借便开门展转令人着贼黄龙即不然才见伊问家贼难防时如何便与一刀两假教伊永绝窥窬之地然虽如是忽有个衲僧出来却指山僧云贼贼又作么生支遣具眼者辩取。

　　护国元云梁山只解步步登高不解从空放下若是山僧即不然待他道忽遇倾湫倒岳时如何只向他道云在岭头闲不彻。

　　天童华云梁山和尚与贼相战兵刀交接填然鼓之虽不弃甲曳兵而走要且只解战贼不解杀贼有问山僧家贼难防时如何劈脊便打何故不见道齐之以礼。

　　金陵清凉法眼益禅师(嗣罗汉琛)问修山主毫𨤲有差天地悬隔兄作么生会主云毫𨤲有差天地悬隔师云与么又争得主云某甲只与么未审和尚作么生师云毫𨤲有差天地悬隔主便拜。

　　五祖戒出法眼劈脊便打。

　　续保宁勇云修山主当时也好向法眼道与么会又争得。

　　径山杲云法眼与修山主[糸*系]来线去绵绵密密扶起地藏门风可谓满目光生若是径山门下更买草鞋行脚始得何故毫𨤲有差天地悬隔甚处得这消息来。

　　师一日拈起香𢁈问悟空云兄不得唤作香𢁈毕竟唤作什么悟空云香𢁈师不肯悟空却后二十余日方省。

　　师示众云这里聚集少时为上座僧堂里这里聚集少时为上座三门头这里聚集少时为上座寮舍里为复说上座过别有道理会下有数尊宿对一人道诸佛出世也有这个方便一人云今日离章义一人云你道伊为什么处一人云点灯等上座来多时也一人云什么处聚集来。

　　师问僧甚处来僧云泗州礼拜大圣来师云大圣今年出塔么僧云出师却问傍僧你道这僧曾到泗州么。

　　续浮山远云这僧到即到泗州只是不见大圣。

　　道场全云这僧见即见大圣不曾识法眼。

　　东禅观云这僧到也到泗州见也见大圣识也识法眼只是自讨头不见。

　　师因僧来参次以手指帘寻有二僧齐去卷帘师云一得一失。

　　续黄龙清云法眼如镆鎁在手杀活临时二僧既齐卷帘且道那个得那个失还会么世事但将公道断人心难与月轮齐。

　　师有云尽十方世界皎皎地无一[糸*系]头若有一[糸*系]头即是一[糸*系]头。

　　清凉钦云若有一[糸*系]头不是一[糸*系]头。

　　师有时指凳子云识得凳子周匝有余后云门道识得凳子天地悬殊。

　　雪窦显云泽广藏山理能伏豹。

　　云峰悦云官不容针私通车马。

　　续荐福怀云识得凳子是楠木做。

　　五祖演云这两个汉一人过船一人渡水若检点得出许你具正法眼。

　　圆通秀举法眼云门天衣语了云山僧道识得凳子四脚着地大众其间一出一没半合半开有得有失有亲有疏具眼禅人一任验取。

　　泐潭清举法眼云门雪窦语了云三个汉总是依他作解明昧两歧不脱见闻如水中月黄龙即不然逼塞乾坤外开张日月前。

　　径山杲云识得凳子好剃头洗脚虽然如是错会者多。

　　天童华云向周匝有余处会理上偏枯向天地悬殊处会事上偏枯且道归宗为人在什么处犀因玩月纹生角象被雷惊花入牙。

　　师因问井被沙塞却泉眼乃问僧泉眼不通被沙塞道眼不通被什么物碍僧无对师自伐云被眼碍。

　　师因有子方上座自长庆来师举先长庆棱和尚偈问作么生是万象之中独露身方遂举拂子师云恁么会又争得方云和尚尊意如何师云唤什么作万象方云古人不拨万象师云万象之中独露身说甚拨不拨方豁然有省。

　　师问修山主云仰山四门光道应眼时全身耳应耳时全身眼兄作么生会修云眼里底作耳里底用耳里底作眼里底用师云正是弄精䰟修却问和尚如何师再举一遍修方省。

　　师久参长庆后却继嗣地藏长庆会下有子昭首座平昔与师啇确古今言句昭才闻中心愤愤一日特领众诣抚州责问于师师得知遂举众出迎特加礼待宾主位上各挂拂子一枝茶次昭忽变色抗声问云长老开堂的嗣何人师云地藏昭云何太孤长庆先师某甲同在会下数十余载商量古今曾无间隔因何却嗣地藏师云某甲不会长庆一转因缘昭云何不问来师云长庆道万象之中独露身意作么生昭竖起拂子师便叱云首座此是当年学得底别作么生昭无语师云只如万象之中独露身是拨万象不拨万象昭云不拨师云两个也于时参随一众连声道拨万象师云万象之中独露身聻昭与一众𢣾㦬而退师指住云首座杀父杀母犹通忏悔谤大般若诚难忏悔昭竟无对自此却参师发明巳见更不开堂。

　　襄州青溪洪进山主因有二僧礼地藏和尚藏云俱错二僧无对下堂请益修山主主云汝自巍巍堂堂却礼拜拟问他人岂不是错师闻之不肯修乃问未审上座如何师云汝自迷闇焉可为人修愤然上堂请益地藏藏指库下云典座入库头去也修乃自省。

　　抚州龙济绍修山主问地藏古人道万象之中独露身意旨如何藏云汝道拨万象不拨万象师云不拨藏云两个也师骇然沉思却问未审古人拨万象不拨万象藏云唤什么作万象师方省。

　　师问僧甚处来僧云翠岩来师云翠岩有何言句示徒僧云寻常道出门逢弥勒入门见释迦师云与么道又争得僧便问和尚又如何师云出门逢阿谁入门见什么僧于言下有省。

　　荐福怀云虽得一场荣刖却一双足且道落在宾家分上主家分上若定当得出忧则共戚乐则同欢山僧即不然出门则吴山楚水入门则佛殿行廊或有个衲僧出问师意如何许伊具一只眼。

　　续西禅需云这僧悟即不无争奈未遇谛当青天白日如被鬼迷龙济头白齿黄作恁么语话懒庵即不然出门竹径无人扫入户方塘照影寒。

　　师一日问讯地藏乃云某甲百劫千生曾与和尚违背来此者又值和尚不安藏遂竖起拄杖云秪这个也不背师忽然契悟。

　　师示众云具足凡夫法凡夫不知具足圣人法圣人不会圣人若会即是凡夫凡夫若知即是圣人此语具一理二义若人辩得不妨于佛法中有个入处若辩不得莫道不疑。

　　续黄龙清云修山主只知布网张罗不觉自遭笼罩要得出身么此亦有一理二义若人辩得永堕阿鼻。

　　径山杲云点铁化为金玉易劝人除却是非难。

　　净慈一云直饶有个入路要作什么凡夫则是凡夫圣人则是圣人且道凡圣两亡一句作么生道闲持经卷倚松立笑问客从何处来。

　　金陵清凉休复禅师在地藏经年不契直得成病入涅槃堂一夜地藏去看乃问复上座安乐么师云某甲与和尚因缘背藏指灯笼云见么师云见藏云只这个也不背师于言下忽省。

　　连州宝华和尚(嗣白云祥)问僧甚处来僧云大容来师云大容近日作么生僧云近日来合得一瓮酱师乃唤沙弥将一碗水来与这僧照影。

　　师因僧从法堂阶下过师乃敲绳床僧云若是这个不请拈出师喜乃近前问之并无说处便打。

　　韶州月华和尚因有一老宿入到法堂顾视东西云好个法堂要且无主师闻之乃云且坐老宿便问玄中最的犹是龟毛兔角不向二谛中修如何密用师云侧老宿云与么则拗折拄杖割断草鞋去也师云细而详之。

　　灵彻散圣(见巴凌鉴)因宽和尚问甚处来师云水清月现宽云好好借问师云褊衫不染皂宽云吃茶去。

　　师一日上堂问讯宽和尚宽云上座到来数日且得安乐师云波薐好煮羹宽云作这个去就师云王字不着点宽抚掌大笑。

　　靳州五祖戒禅师(嗣智门宽)尝问僧近离甚处僧云东京师云还见天子也无僧云常年一度出金明池师云有理可恕无理难容出去。

　　莲华峰祥庵主(嗣奉先深)拈拄杖示众云古人到这里为甚不肯住众无对自云为他途路不得力复云毕竟如何又自云楖𣗖横檐不顾人直入千峰万峰去。

　　枣树第二世和尚(嗣黄龙机)因僧锄地次见师来乃合掌问讯师云见阿谁了便不审僧云见师不问讯礼数不全师云却是孤负老僧其僧归堂举似第一座座云和尚近日可谓为人切师闻乃打首座七棒座云某甲与么道未有过乱打作么师云枉吃许多盐醋又打七棒。

　　师因僧辞乃云若到诸方有人问你老僧此间法道作么生对僧云待他问即道师云何处有无口底佛僧云只这也还难师竖起拂子云还见么僧云何处有无眼底佛师云只这也还难僧绕禅床一匝而出师云善能祗对僧便喝师云老僧不识子僧云要识作么师敲床三下。

　　续蒋山勤云枣树有口如哑这僧有眼如盲绕禅床一匝败军之将敲禅床三下弓折箭尽。

　　师问僧发足甚处僧云闽中师云俊哉僧云谢师指示师云屈哉僧作礼师云我与么道落在什么处僧无语师云彼自无疮勿伤之也。

　　续蒋山勤云凡为宗师言不虚发这僧既是闽中来有何俊哉谢师指示有何屈哉还见得誵讹么若见得方信道枣树在山僧拂子头上无风起浪好肉剜疮其或未然老僧罪过弥天。

　　嘉州黑水和尚参黄龙机和尚乃问雪覆芦花时如何龙云猛烈师云不猛烈龙又云猛烈师又云不猛烈龙便打师因而有省。

　　青原下第九世

　　郢州大阳明安警玄禅师(嗣梁山观)因问梁山如何是无相道场梁指观音云此是吴处士画师拟进语梁急索云这个是有相底那个是无相底师于言下领悟作礼却依本位立梁云何不道取一句来师云道即不辞恐难上𥿄墨梁乃印可。

　　天台德韶国师(嗣法眼益)师在众时问龙牙云天不能盖地不能载时如何牙云道者合如是师累经一十七次问牙云道者若为你说恐尔巳后骂我去在师后住天台通玄峰因澡浴次忽省前话便具威仪焚香望龙牙礼拜云当时若与我说破我今日定骂他也。

　　师因僧问承古有言敲打虚空鸣觳觳石人木人齐应诺六月降雪落纷纷此是如来大圆觉如何是敲打虚空底师云昆仑奴着铁裤打一棒行一步僧云与么则石人木人齐应诺也师云你还闻么。

　　金陵清凉法灯钦禅师示众云某甲本欲归山藏拙养道过时奈缘先师有未了底公案出来了却时有僧问如何是先师不了底公案师拈拄杖打云祖祢不了殃及儿孙僧云过在什么处师云过在我殃及你。

　　翠岩芝云为众竭力祸出私门。

　　云峰悦云这老汉一期与夺也似光前绝后及乎拶着又却龙头蛇尾如今莫有为清凉作主底么。

　　续昭觉勤云法灯纵域中杀活握阃外威权直得气概惊群风标独立山僧卑志本亦如斯今日出来只缘五祖先师有个见成公案对众举扬有不惜性命底出来挨拶看如无不免自拈弄去也喝一喝击拂子。

　　天童觉云这僧若是个汉出来便与掀倒禅床不唯自己有出身之路亦免祖祢不了殃及儿孙。

　　东禅观云千钧上弦必思鏖战寸铁入手惟恐无敌这僧既不惜出来好大家割舍理会却只恁么把伊涂糊一上所以清凉公案至今未了。

　　金陵报恩玄则禅师因法眼问曾见什么人来师云见青峰和尚眼云有什么言句师云某甲曾问如何是学人自己峰云丙丁童子来求火眼云上座作么生会师云丙丁属火将火求火如将自己求自己眼云与么会又争得师云某甲只与么未审和尚尊意如何眼云你问我我与你道师问如何是学人自已眼云丙丁童子来求火师于言下顿悟。

　　师开堂日李王与法眼俱在会有僧问龙吟雾起虎啸风生学人知是出世边事到此为甚不会师云会取好僧举头看师又看法眼乃抽身入众眼与李王当时失色眼归方丈令侍者唤问话僧至眼云上座适来问底话许你具眼你于人天众前何不礼拜覆却便摵一坐具其僧三日后吐光而终。

　　金陵报慈玄觉遂导师闻鸠子鸣乃问僧是什么声僧云鹁鸠声师云欲得不招无间业莫谤如来正法轮。

　　相州天平山从漪禅师(嗣清溪进)因到西院居常自言莫道会佛法今时觅一个举话人也无西院知一日遥见乃召云从漪师举头院云错师行三两步院又云错师近前院云适来这两错是西院错上座错师云某甲错院云错师休去院云且在这里过夏待共上座商量这两错师当时便行住院后谓众云我当初行脚时被业风吹到思明长老处被他连下两错更留我过夏待共我啇量我不道与么时错发足南方去时早知道错了也。

　　首山念云据天平作与么会解未梦见西院在何故话在。

　　续沩山果云天平似则似是则未是何故贪程太速当时才见道且在此中过夏待共上座商量这两错便好擒住云过夏即不辞这两错作么生商量待伊拟议掀倒禅床便行非唯庆快平生亦乃坐断天下人舌头。

　　潭州北禅智贤禅师(嗣福严雅)岁夜小参云年穷岁尽无可与诸人分岁且烹个露地白牛炊黍米饭向榾柮火唱村田乐何故免见倚他门户傍他墙刚被时人唤作郎下座归方丈少时有倚遇上座入方丈唤云和尚门外有公人来师云作什么遇云道勾和尚纳䈥角师遂捋下头帽抛在地遇乃从地拾之师便擒住云捉贼捉贼遇却将帽覆师顶云天寒且还和尚师呵呵大笑。

　　筠州洞山晓聪禅师(嗣文殊真)或新到参便问沩山水牯牛上座作么生会前后皆不契因雪窦到亦乃垂问雪窦云作后人标榜师拟道雪窦以坐具拂一下便行师云且来上座窦云未参堂。

　　明州雪窦明觉显禅师(嗣北塔祚)因六人新到相看便问参头夫为上将须是七事随身两刃交锋作么生僧云久向翠岩有此一着师云一着放过还我草鞋钱来僧便喝师便棒僧约住拄杖与师一拍师云未到翠峰与你二十棒了也僧无语师云且在一边却问第二副将作么生僧茫然师云一状领过吃茶了师把住参头云适来公案这里即与么堂中作么生举僧拟议师打一坐具推出。

　　师因数人新到来师乃云新到那僧云是师云参堂去僧便去师复唤来来其僧回师云洞庭难得师僧与你一碗茶吃。

　　师游方时问大龙云语者默者不是非语非默更非总是总不是拈却大用现前时人知有未审大龙如何龙云子有如是见解师云这老汉瓦解冰消龙云放你三十棒师礼拜归众龙却唤适来问话底僧来师便出龙云老僧因什么瓦解冰消师云转见败阙龙作色云叵耐叵耐师休去后举似南岳雅和尚雅云大龙何不与本分草料师云和尚更须行脚师示众云诸人要知真实相为么但以上无攀仰下绝己躬自然常光现前个个壁立千仞。

　　云峰悦云雪窦恁么为人入地狱如箭。

　　师举古云眼里着沙不得耳里着水不得忽若有个汉信得及把得住不受人谩祖佛言教是什么热碗鸣声便请高挂钵囊拗折拄杖管取一员无事道人又举古云眼里着得须弥山耳里着得大海水一般汉受人商量祖佛言教如龙得水似虎靠山却须挑起钵囊横担拄杖亦是一员无事道人复云与么也不得不与么也不得然后没交涉三员无事道人中要选一人为师。

　　师因新到人事便问还有作家禅客么参头云和尚道什么师云点即不到僧拟议师便喝僧无语师云龙头蛇尾次问第二个僧僧指参头云和尚问何不祗对师与一掌僧无语师指云第三个如何其僧茫然师云一状领过。

　　师问新到阇黎甚处人僧提起坐具师云鰕跳不出斗僧云𨁝跳师便打僧云更𨁝跳师又打僧便走师唤回僧便作礼云触忤和尚师云我要这话行你又走作什么僧云己遍天下了也师复打五棒僧云有诸方在师云你只管吃棒师又唤第二底近前来问甚处人僧云鼎州人师云败也僧云青天白日师云两重公案僧云恰是师以拄杖指云你拟𨁝跳僧拟议师亦打五棒参头云这僧吃棒与某甲不同师一时唤近前僧珍重便走师随后与一拄杖。

　　师问罗汉林禅师云法尔不尔如何指南林云只为法尔不尔师云大众记取某甲话头拂衣归众林下堂却令侍者请师至方丈问上座适来不肯老僧那师云和尚当代宗匠某甲焉敢不肯林云你为甚拂衣归众师云和尚还许某甲说道理也无林云你说看师拍一拍下去。

　　师问僧近离甚处僧云和尚道什么师云我问你近离甚处僧退身立师云克由叵耐不言来处将拄杖来僧云某甲近离奉川师云打野榸汉何不早与么道。

　　师到太湖有余巡检请师并志依上座斋临起检问卑官今日命二衲僧斋得何果报师云图他一粒米失却半年粮依云临行方觉主人宽师召舍人舍人抬头师指依云垛根衲子斋他有甚利益巡检大笑师便起去。

　　青原下第十世

　　惠州罗浮山如禅师(嗣大阳玄)大阳问师什处人师云益州人阳云此去多少里师云五千里阳云汝与么来还曾踏着么师云不曾踏着阳云汝解腾空那师云不解腾空阳云既不解腾空争得到这里师云步步不迷方随身无辩处阳云汝得超方三昧师云圣心尚不得三昧岂彰名阳云如是如是汝应谛信此即大体全彰理事不二善自护持。

　　杭州永明延寿禅师(嗣韶国师)因二僧来参乃问参头曾到此间不僧云曾到又问第二上座曾到不僧云不曾到师云一得一失少选侍者问适来二僧未审那个失那个得师云你曾识这二僧也无者云不曾识师云同坑无异土。

　　温州仙岩安禅师因看楞严经到知见立知即无明本知见无见斯即涅槃当时乃破句读云。

　　知见立　知即无明本　知见无　见斯即涅槃。于此忽有悟入后人语师云破句读了也师云此是我悟处毕生读之不易。

　　洪州云居齐禅师(嗣清凉钦)问僧什么处来僧云堂中来师云何得谩语。

　　翠岩芝云若不如是争知如是。

　　师因法灯问适来有人问如何是祖师西来意老僧向伊道不东不西藏主作么生师云不东不西灯云与么会又争得师其时懵然莫知其旨至晚再伸请益灯云他家自有儿孙在师于言下顿然契悟有颂云接物利生绝妙外甥终是不肖他家自有儿孙将来使用恰好。

　　右青原下凡一十世共二百六十四人机缘共五百五十四则自世尊下至此十一卷总八百五十九人内六百一十三人见录机缘总一千三百二十三则间有遗漏伫冀好事者采摭续之。

　　宗门统要续集卷第十八

　　音释

　　懡㦬

　　(懡忙果切㦬郎可切懡㦬而惭也)。

　　罩

　　(陟教切)。

　　薐

　　(鲁登切)。

　　蕲

　　(渠希切地名)。

　　誵讹

　　(誵胡茅切讹吾禾切)。

　　觳

　　(胡谷切)。

　　鏖

　　(于刀切尽死杀人也)。

　　榾柮

　　(榾音骨柮当没切榾柮木头也)。
永乐北藏第 155 册 No. 1519 宗门统要正续集(第13卷-第20卷)


　　宗门统要续集卷第十九　　　　　绮一

　　宋建溪沙门宗永集元建康保宁禅寺住持沙门清茂续集

　　续南岳下第十二世

　　桂州寿宁齐晓禅师(嗣云峰悦)因僧问大众云臻合谈何事师云波斯入闹市僧云恁么则草偃风行去也师云万里望乡关。

　　舒州白云守端禅师(嗣杨岐会)师初㕘杨岐岐一日忽问上座落发师谁师云茶陵郁和尚岐云闻渠有悟道颂试举看师便举云我有明珠一颗久被尘劳羁锁今朝尘尽光生照见山河万朵岐大笑而起师遂怀疑次日问云先师悟道颂人人道好和尚因甚发笑岐云汝见打驱傩者么师云见岐云汝一筹不及渠师大惊曰何谓也岐云他要人笑汝怕人笑师于言下大悟。

　　师因僧问智不到处切忌道着道着时如何师云风吹日炙僧云恁么则无处容身去也师云碓捣磨磨僧云官不容针私通车马师云可贵可贱僧弹指一下师云恰是僧吐舌师云家贫犹自可路贫愁杀人僧呵呵大笑师云放过一着。

　　师因僧问一喝分宾主照用一时行离此二途请师别道师便喝僧云从来疑着和尚师便打僧云作家宗师师云也不消得僧礼拜。

　　师因郭功甫到示众云夜来枕上作得个山偈谢功甫大儒说与大众请巳后分明举似诸方此偈非惟谢功甫大儒直要与天下有鼻孔衲僧脱却着肉汗衫乃云上大人丘乙己化三千七十士尔小生八九子佳作人可知礼也。

　　金陵保宁仁勇禅师因僧问如何是保宁境师云主山头倒卓僧云如何是境中人师云鼻孔无半边僧云如何是佛法大意师云镬汤无冷处。

　　师因僧出作礼起画一圆相师以左手抛向后僧又画一圆相师以右手抛向后僧归众师云更有甚么僧无语师拍膝云龙头蛇尾僧云贼过后张弓师乃嘘两声。

　　师一日升堂时有僧礼拜起以手向怀中作取物呈似势师左顾僧又作献势师右顾僧作接物复安怀中势师以手直下指僧拟议师云只有这个更无那个僧以手划一划师云果然僧归众师呵呵大笑。

　　师示众云大方无外大圆无内无内无外圣凡普会瓦砾生光须弥粉碎无量法门百千三昧拈拄杖云总向这里会去苏卢苏卢㗭唎㗭唎萨婆诃。

　　灵隐岳云这老汉业识茫茫不奈船何打破戽斗。

　　潭州沩山慕喆禅师(嗣翠岩真)师因僧问赵州庭前柏树子意旨如何师云夜来风色紧孤客巳先寒僧云先师无此语又作么生师云行人始知苦。

　　师一日问僧云赵州洗钵盂话上座如何会僧拟进语师以手托开云莫谩语。

　　师因僧问牛头未见四祖时如何师云寒毛卓竖僧云见后如何师云额头汗出。

　　吉州龙庆庆闲禅师(嗣黄龙南)师到双岭再㕘黄龙龙问自别后甚处去来师云百丈来龙云几时离彼师云正月十三离二月三日到翠岩闻和尚在此今日特来礼拜龙云脚跟下好痛与三十棒师云非但三十棒龙云为什如此师云为不合秪对从百丈来龙喝云许多时行脚并无些子气息师云百千诸佛亦乃如是龙云汝与么来未有纤毫到诸佛境界师云当知诸佛亦未有纤毫到某甲境界龙云人人尽有生缘处上座生缘在甚处师云早晨吃白粥如今肚又饥龙云我手何似佛手师云月下弄琵琶龙云我脚何似驴脚师云鹭鸶立雪非同色龙云汝与么剃除须发当为何事师云只要无事龙云既无事何须剃发师云若不剃发争知无事龙云与么则数声清磬是非外一个闲人天地间师云是何言欤龙云灵利衲子师云也不消得龙便喝师拍一拍龙又喝师便出去。

　　师因侍黄龙次龙云这里有个辩上座汝须着些精彩师云他有甚长处龙云他忽向你背上拊一下你又作么生师云却回向伊道作什么龙云他忽展两手你又如何师云向伊道甚处学得这虚头来龙呵呵大笑师却展两手龙遂喝师便出去。

　　师斋后又侍立次龙云𢤱𢤱松松两人共一碗汝作么生会师云百杂碎龙云尽大地是个须弥山撮来掌中汝又作么生会师云两重公案龙云者里且待你胡言乱语若到同安处又作么生过得师云同安也须到者个田地始得龙云忽然他指面前火炉云者个是黑漆火炉那个是黑漆香台甚处是不到处师云某甲面前且从和尚与么说话若是别人笑和尚去在龙乃拍一拍师喝一喝。

　　师因黄龙同看僧堂龙云好僧堂么师云好僧堂龙云好在甚处师云一梁拄一柱龙云此未是好处师云和尚又作么生龙以手指云者一柱得与么圆那一枋得与么匾师云人天善知识须是和尚始得龙出堂外却云适来与么是肯你不肯你师云若与么何曾得安乐处。

　　师因问讯次龙云据汝知见只得上梢不得下梢师云某甲上梢亦得下梢亦得龙云如何是上梢师云风过树头摇龙云如何是下梢师云刀斫斧凿龙云老僧即不然师云如何是上梢龙云头鬅鬙耳卓𦍤师云如何是下梢龙云紧峭草鞋师云谢师答话龙便喝。

　　师因黄龙问得坐披衣向后如何施设师云遇方即方遇圆即圆龙云你与么说话犹带唇齿在师云某甲只如是和尚又作么生龙云近前来为汝仔细说师抚掌云三十年用底今日捉败龙呵呵大笑云一等是弄精灵。

　　洪州黄龙晦堂祖心禅师因僧问达磨九年面壁意旨如何师云身贫无被盖僧云莫孤负他先圣也无师云阇梨见处又作么生僧画一圆相师云燕雀不离窠僧礼拜师云更深犹自可午后始愁人。

　　师一日与夏倚公谈肇论至会万物为自己情与无情共一体时有狗子卧香卓下师拈拄杖击狗子又击香卓云狗子有情即去香卓无情自住情与无情如何得成一体公不能答师云才入思惟便成剩法何曾会万法为自己哉。

　　洪州宝峰真净克文禅师因僧问马祖下尊宿一个个阿漉漉地惟有归宗较些子黄龙下儿孙一个个硬剥剥地独有真净老师较些子学人恁么还扶得也无师云打叠面前搕𢶍着僧云若不同床睡焉知被里穿师不答僧云这个为上上根人忽遇中下之流如何秪接师亦不答僧云非但和尚懡㦬学人亦一场败阙师云三十年后悟去在。

　　师㕘黄龙龙问甚处来师云翠岩龙云恰值老僧不在师云向甚么处去龙云天台普请南岳游山师云恁么则学人亦得自在去也龙指云你脚下鞋甚处得来师云庐山七百钱唱得来龙云何曾得自在师云何曾不自在龙休去。

　　师一日侍黄龙龙举白云端和尚经临济三顿棒云一拳拳倒黄鹤楼一踢踢翻鹦鹉洲有意气时添意气不风流处也风流大称赏之师云某甲见处与端兄一般龙云汝作么生会师拟开口龙喝云端会汝不会。

　　师一日侍黄龙龙云适来令侍者卷帘问渠卷起帘时如何答云照见天下放下帘时如何答云水泄不通不卷不放时如何他无对汝又作么生师云和尚替侍者下涅槃堂始得龙厉声云关西人果无头脑师乃指傍僧云只者僧也未梦见在龙大笑。

　　师因僧问如何是佛师呵呵大笑僧云何哂之有师云我笑你随语生解僧云偶然失利师遂高声云不得礼拜僧便归众师呵呵笑云随语生解。

　　师因刘宜翁到问云长老写戏来得几年也师云专候乐官来翁云我不入这保社师云争奈即今在这场子里翁拟议师拍手云虾䗫禅只跳得一跳翁乃作礼。

　　师与刘宜翁坐次翁乃指衲衣云唤作甚么师云禅衣翁云如何是禅师抖擞云抖擞不下翁无对师掌云你伎俩如此要勘老僧那。

　　师因诸山聚会佛印元禅师后至师问云云居来何迟印云为着草鞋从归宗肚里过所以迟师云却被归宗吞却了也印云争奈吐不出师云吐不出即屙出。

　　师示众云头陀石被莓苔里掷笔峰遭薜荔缠罗汉院里一年度三个行者归宗寺里㕘退吃茶。

　　天童华因僧举问此理如何华云他是关西子爱说川僧话。

　　洪州泐潭洪莱禅师因僧礼拜起垂下袈裟角问云脱衣卸甲时如何师云喜得狼烟息弓弰壁上悬僧却揽袈裟云重整衣甲时如何师云不到乌江畔知君未肯休僧便喝师云惊杀我僧拍一拍师云也是死中得活僧礼拜师云将谓是收燕破赵之才元来只是贩私盐贼。

　　师因僧问如何是佛师云眉分八字眼似流星僧云如何是祖师西来意师云一棒一条痕僧云大众证明学人礼谢师呵呵大笑僧礼拜起以左手画一圆相师以拂子穿向右边僧以右手画一圆相师以拂子穿向左边僧以两手画圆相托呈师以拂子画一画云二十年来未曾逢着沩仰子孙今日却遇个蹋土墼汉。

　　瑞州黄檗惟胜禅师因黄龙垂语云钟楼上念赞床脚下种菜师云猛虎当路坐龙深肯之。

　　江州东林照觉常总禅师因僧绍慈问云世尊传金襕外别传何物师举起拂子慈云毕竟作么生师以拂子蓦口打慈拟开口师又打慈忽有省遂夺却拂子师云三十年老将今日被小卒折倒。

　　吉州禾山德普禅师师讲席有声两川以义虎称之㕘方首谒黄龙便问阿难问迦叶世尊传金襕外复传何物迦叶云倒却门前刹竿着意旨如何龙云上人出蜀曾到玉泉否师云曾到龙云曾挂搭否师云一夕便发龙云智者道场关将军打供与结缘几时何妨师良久复理前问黄龙俯首师趍出豁然有省大惊曰两川义虎不消此老一唾。

　　黄檗积翠永庵主示众云山僧自住庵来无禅可说无法可传亦无差珍异宝只收得续火柴头一个留与后人令他烟焰不绝火光长明遂掷下拂子时有僧就地拈起吹一吹师便喝云谁知续火柴头从者汉边烟销火灭乃拂袖归庵僧吐舌而去。

　　师一日问僧审奇云汝久不见何所为奇云见伟藏主有个安乐处师云试举似我奇即叙其所得师云汝是伟未是奇莫测归以告伟伟大笑云汝非永不非奇遂往积翠质于南公南亦大笑师闻之乃作偈云明暗相㕘杀活机大人境界普贤知同条生不同条死笑倒庵中老古锥。

　　续南岳下第十三世

　　靳州五祖法演禅师(嗣白云端)师㕘白云云见乃云川藞磋你来也师遂请问南泉摩尼珠语未终云便叱之师乃领悟作投机颂云山前一片闲田地叉手叮咛问祖翁几度买来还自卖为怜松竹引清风。

　　师一日因端和尚云昨日有禅和子数人从庐山来教他下语也下得教他说也说得教他批判也批判得只是未在师云某甲有个喻子端云汝试道看师云譬如牛过䆫𣠄头角四蹄都过了只是尾巴过不得端颔之。

　　师因作磨头一日有僧视磨转急指以问师云此神通耶法尔耶师褰衣旋磨一匝僧无语。

　　师一日因端和尚垂语云古人道如镜铸像像成光向什么处去师叉手进前抬头顾视云也不争多端大称赏。

　　师示众云山僧十有余年海上㕘寻见数员尊宿自谓百了千当及到浮山会里直是开口不得后到白云门下咬破一个铁酸䭑直得百味具足且道䭑子一句作么生道华发鸡冠媚早秋谁人能染紫丝头有时风动频相倚似向阶前斗不休。

　　灵隐岳云五祖恁么说话犹欠悟在。

　　师因僧问牛头未见四祖时如何师云头上戴累垂僧云见后如何师云青布遮前僧云未见时为什么百鸟𠾑华献师云富与贵是人之所欲僧云见后为什么不𠾑华献师云贫与贱是人之所恶。

　　师因僧问如何是极则事师云何须特地僧云百尺竿头如何进步师云快走始得。

　　师示众云结夏无可供养作一家宴管顾诸人遂抬手云啰逻招啰逻摇啰逻送莫怪空疏伏惟珍重。

　　师因端和尚忌示众云去年正当恁么时多前年三件事今年正当恁么时多去年七件事者十件事数不过者甚多何也去却七三存一事是去年说是今日急如箭黑如漆无言童子口吧吧无足仙人劈胸趯乃云交。

　　师因请监[(冰-水+〡)*ㄆ]示众云人之性命事第一须是○欲得成此○先须防于○若是真○人○。

　　师因僧问一代时教是个切脚未审切个甚么字师云钵罗娘僧云学人只问一字为什么却答许多师云七字八字僧云也是惯得其便师云许多时茶饭元来也有人知滋味。

　　师示众云四五百石麦二三千石稻好个休粮方𦒿婆不得妙。

　　灵隐岳云五祖老人好语只为探头太过香山有个方便也要诸人共知透得金刚圈细嚼铁酸馅一饱忘百饥始信不相赚。

　　师因僧问如何是白云一滴水师云打碓打磨僧云饮者如何师云教你无著面处。

　　师因僧问如何是先照后用师云王言如[糸*系]僧云如何是先用后照师云其出如纶僧云如何是照用同时师云举起轩辕鉴蚩尤顿失威僧云如何是照用不同时师云金将火试。

　　师因僧问如何是临济下事师云五逆闻雷僧云如何云门下事师云红旗闪烁僧云如何是沩仰下事师云断碑横古路僧云如何是曹洞下事师云驰书不到家僧作礼师云何不问法眼下事僧云留与和尚师云巡人犯夜。

　　潭州云盖智本禅师一日升堂高声唤侍者者应诺师云那一个因甚么不来赴㕘者无对师云点即不到。

　　师因僧问人人有一面古镜如何是学人古镜师云打破来向汝道僧云打破了也师云胡地冬抽笋。

　　提刑郭祥正一日到黄梅东山请演禅师说法乃于法座前拈香云此一瓣香𤑔向炉中为光明云遍满法界供养我堂头师兄禅师伏愿于此云中方广座上擘开面门放出先师顶相与诸人描貌何以如此白云岩畔旧相逢往日今朝事不同夜静水寒鱼不食一炉香散白莲风演遂云曩谟萨怛哆钵啰野恁么恁么几度白云溪上望黄梅华向雪中开不恁么不恁么嫩柳条金线且要应时来不见庞居士问马大师云不与万法为侣者是什么人马大师云待汝一口吸尽西江水即向你道大众一口吸尽西江水万丈深潭穷到底掠彴不是赵州桥明月清风安可比刑又到云居请佛印元禅师说法遂于座前拈香云觉地相逢一何早鹘臭布衫今脱了要识云居一句玄珍重后园驴吃草乃召大众云此一瓣香熏天炙地去也元云今日不着便被这汉当面涂糊良久云谢公千里来相访共话东山竹径深借与一龙骑出洞若逢天旱便为霖掷下拄杖便归方丈。

　　湖州上方日益禅师(嗣保宁勇)开堂日时有两僧齐出师云一箭落双雕僧云某甲话也未问何得着忙师云莫是新罗僧么僧拟议师云撞着露柱底汉便打。

　　师因僧问如何是未出世边事师云井底虾䗫吞却月僧云如何是出世边事师云鹭鸶踏折枯芦枝僧云去此二途如何是和尚为人处师云十成好个金刚钻摊向街头卖与谁。

　　郢州寿胜智渊禅师因僧问立雪殷勤事巳彰山林衣钵付神光那时得底真消息今日如何为举扬师云铁牛吼处须弥转木马嘶时地轴摇僧云与么则古兰台畔扬宗旨白雪楼前万姓歌师云相识满天下知心能几人僧云祖师西来意即不问如何是一色师云目前无阇梨此间无老僧僧云既不如是如何晓会师云领取钩头意莫认定盘星。

　　洪州景福日余禅师因僧问如何是道师云天共白云晓水和明月流僧云如何是道中人师云先行不到末后太过僧画一圆相师以手划一划僧作舞归众师云家无白泽之图必无如是妖怪。

　　洪州泐潭景祥禅师(嗣大沩喆)问僧云唯一坚密身一切尘中现如何是尘中现底身僧指香炉云这个是香炉师云带累三世诸佛生陷地狱僧罔措师便打。

　　洪州黄龙死心悟新禅师(嗣黄龙心)师因谒法昌遇禅师遇问近离甚处师云黄龙遇云还见心禅师么师云见遇云什么处见师云吃粥吃饭处见遇乃插火著于炉中云者个又作么生师拽脱便行。

　　师因僧问承师有言老僧今夏向黄龙潭内下三百六十个钩未曾遇着个锦鳞红尾为复是钩头不妙为复是香饵难寻师云雨过竹风清云开山岳露僧云恁么则已得真人好消息人间天上更无疑师云是钩头不妙是香饵难寻僧云出身犹可易脱体道应难师云乱统禅和如麻似粟。

　　师因谒喆禅师喆云是凡是圣师云非凡非圣喆云是什么师云高着眼喆云恁么则南山起云北山下雨师云且道是凡是圣喆云争奈头上漫漫脚下漫漫师仰视嘘一声喆云气急杀人师云恰是拂袖而出。

　　师因僧问云如何是四大毒蛇师云地水火风僧云如何是地水火风师云四大毒蛇僧云学人未晓乞师方便师云一大既是四大亦同。

　　师一日斋时闻板声乃唤打板行者打五棒须㬰钟鸣又唤打钟行者打十棒却呵呵大笑众才坐定师乃入堂白槌云大众斋毕便归方丈。

　　洪州泐潭草堂善清禅师问僧田地稳密底祖佛不敢近神通游戏底鬼神不敢测三十年后谁是知音僧无语师代云好事不如无。

　　师问僧甚处来僧云堂中来师云宾头卢为什么走下洞庭湖里去僧无语师代云若不入水争见长人。

　　澧州夹山晓纯禅师以木刻作一兽师子头牛足马身每持出示众云唤作师子又是马身唤作马身又是牛足毕竟唤作什么令僧下语皆不契师示颂云轩昂师子首牛足马身材三道如能入玄门叠叠开。

　　太史黄庭坚一日㕘黄龙心禅师求入道捷径心云秪如仲尼道二三子以我为隐乎吾无隐乎尔太史寻常如何理论史拟对心云不是不是史迷闷不巳一日侍心山行桂华盛开心云闻桂华香么史云闻心云吾无隐乎尔史遂有省。

　　史因访黄龙死心新禅师新问云死心死学士死彼此烧作堆灰向什么处相见史无语新云晦堂处㕘得底用未着在后谪官黔南忽有省乃云寻常被天下老和尚谩却多少唯有死心道人不肯可谓真实相为。

　　洪州泐潭湛堂文准禅师(嗣宝峰文)师一日㕘真净净问近离甚处师云大仰净云夏在甚处师云大沩净云甚处人事师云兴元府净展手云我手何似佛手师罔措净云昔来秪对一一灵明一一天真及乎道个我手何似佛手便成窒碍且道病在甚处师云某甲不会净云一切现成更教谁会师当下大悟。

　　师因死心禅师举住云岩死心为寺承张邦昌云这个长老极有鼻孔一日会诸山于南昌师后至死心指云这川僧唱喏山破句便敢出来做长老师喝一喝云何尝破句来死心顾昌云向道有鼻孔昌大悦。

　　洪州兜率从悦禅师因无尽张运使相访问云闻公善文章师笑云运使失一只眼了也山僧乃临济九世孙对运使论文章正如运使对山僧论禅也公不肯其语至夜师乃焚香请三世诸佛作证东林既印可运使运使于佛祖言教中有少疑不公曰有师云疑何等语公云香严独脚颂德山托钵话师云若于此有疑其余公案未梦见在只如岩头言末后句是有耶无耶公云有师大笑便归方丈闭却门公一夜睡不稳至五更触翻溺器遂大彻呈颂云鼓寂钟沉托钵回岩头一拶语如雷果然只得三年活莫是遭他授记来师乃颔之。

　　东京法云果禅师示众云老僧熙宁八年文帐在凤翔府供申当年崩了华山四十里压倒八十村人家汝等后生茄子瓠子那里知有。

　　师因百法座主云禅家流多爱脱空师造前问承闻座主讲得百法论是不主云不敢师云昨日晴今日雨是什么法中收主无对师云莫道禅家流多爱脱空好主抗声问云和尚且道昨日晴今日雨是个甚么法中[(冰-水+〡)*ㄆ]师云四十二时分不相应法中收主乃屈服作礼而谢。

　　径山杲云昨日晴今日雨时分不相应三日后看取。

　　苏州宝华普鉴禅师㕘真净净举石霜虔侍者话师于语下释然契悟作偈云枯木无华几度秋断云犹挂树梢头自从斗折泥牛角直至如今水逆流净印可。

　　瑞州九峰希广禅师游方首谒云盖智和尚乃问兴化打克宾意旨如何智下禅床展两手吐舌示师师打一坐具智云此是风力所转又问石霜琳和尚琳云你意作么生师又打一坐具琳云好一坐具秪是你不知落处又问真净净云你意作么生师复打一坐具净云他打你也打师于言下大悟净有颂示云丈夫当断不自断兴化为人彻底汉巳后从教眼自开棒了罚钱趁出院。

　　筠州五峰净觉本禅师因僧问同声相应时如何师云鹁鸠树上啼僧云同气相求时如何师云猛虎岩前啸僧云一进一退时如何师云脚在肚下僧云如何是不动尊师云行住坐卧。

　　南岳法轮齐添禅师(嗣泐潭英)因僧问学人上来乞师指示师云适来闻鼓声么僧云闻师云还我话头来僧礼拜师便打。

　　泉州慧明云禅师因僧问般若海中如何为人师云云开银汉迥僧云毕竟如何师云棒头见血僧云毗婆尸佛早留心直至如今不得妙师云丑拙不堪当僧云忽然当又作么生师云半钱也不直僧云如何即是师云赵州南石桥北僧礼拜师击禅床三下。

　　江州开先行瑛禅师(嗣东林总)因僧问如何是道师云良田万顷僧云学人不会师云春不耕秋无望僧云如何是祖师西来意师云君山点破洞庭湖。

　　东坡居士苏轼㕘东林总禅师总与论无情话有省遂献投机偈云溪声便是广长舌山色无非清净身夜来八万四千偈他日如何举似人。

　　士到金山访佛印元禅师随众入室元云此间无内翰坐处士云暂借和尚四大作禅床得么元云有一问居士答得则借四大作禅床若答不得则留下腰间玉带士遂解下玉带元云山僧四大本空五蕴非有居士拟向甚处坐士拟议元呼侍者云[(冰-水+〡)*ㄆ]取玉带永镇山门士欣然而与师遂以衲衣付之士即答以二偈云病骨难堪玉带围钝根仍落箭锋机应教乞食歌姬院故与云山旧衲衣此带阅人如传舍流传到我亦悠哉锦袍错落真相称乞与佯狂老万回。

　　泉州尊胜有朋讲师(嗣开元琦)㕘开元足未跨门即领悟元问座主来作甚么师云某甲不敢贵耳贱目元云朝看华严夜读般若则不问如何是当今一句师云日轮正当午元云闲言语师云平生仗忠信今日任风波然虽如是只如和尚恁么道有甚交涉元云这里且放你过忽遇达磨来时如何师便喝元云这座主今日见老僧气冲牛斗师云再犯不容元拊掌大笑。

　　南康罗汉系南禅师(嗣云居祐)临入寂示众云罗汉今日倒骑铁马逆上须弥踏破虚空不留朕迹去也遂归方丈跏趺而逝。

　　南岳方广有达禅师(嗣大沩秀)因僧问学人上来便请相见师云袖里金槌脑后看僧云破二作三又作么生师云惜取眉毛僧便喝师云放过即不可僧云瞎师便打。

　　彬州万寿念禅师(嗣华光恭)因僧问龙华胜会肇启兹辰未审弥勒世尊现居何处师云猪肉案头僧云既是弥勒世尊为甚却在猪肉案头师云不是弄潮人休入洪波里僧云毕竟作么生师云番人不系腰。

　　襄州谷隐静显禅师(嗣仰山伟)因僧问觌面相呈事若何师云清风来不尽僧云通上彻下[糸*系]毫不纳也师云明月照无私僧云文彩既彰愿闻举唱师云巡海夜叉头戴角僧云祇园五叶华开也不属东君别是春师云重叠关山路。

　　㕘政苏辙(嗣上蓝顺)谒上蓝顺禅师咨以心法顺示楞严经中搐鼻因缘而有省呈偈云中年闻道觉前非邂逅相逢老顺师搐鼻竟参真面目掉头不受别钳锤枯藤破衲师何事白酒青盐我是谁惭愧东轩残月上一杯甘露滑如饴。

　　续南岳下第十四世

　　成都府昭觉佛果克勤禅师(嗣五祖演)因与佛鉴勤佛眼远同侍五祖至夜深祖云各人下一转语佛鉴云彩凤舞[舟-(白-日)]霄佛眼云铁蛇横古路师云看脚下祖云灭吾宗者克勤是也。

　　师因座主来㕘乃举国师三唤侍者侍者三度应诺国师云将谓吾辜负汝却是汝辜负吾赵州拈云如人暗中书字字虽不成文彩巳彰你且道那里是文彩巳彰处主云某甲不会师又问座主讲何经主云楞严师云楞严有七处征心八还辩见毕竟心在什么处主又无对师勉云你但一切处作文彩巳彰会时有僧请益十玄谈方举问君心印作何颜师厉声云文彩巳彰主闻而有省遂白师云和尚且休举话待某甲说看寻常拈锤竖拂岂不是经中道一切世界诸所有相皆即菩提妙明真心师笑云你元来在这里作活计主云下喝敲床岂不是返闻闻自性性成无上道师云岂不见经中道妙性圆明离诸名相主于言下大悟。

　　师因僧问一大藏教阿那个是头师云如是我闻僧云此是阿难底如何是和尚底师云我使得甚快。

　　师一日与张无尽论华严旨要云华严现量境界理事全真初无假法所以即一而万了万为一一复一万复万浩然莫穷心佛众生三无差别卷舒自在无碍圆融此虽极则终是无风匝匝之波无尽大悦师复云到此与祖师西来意是同是别无尽云同师拊掌云且得没交涉无尽失色师云不见云门偃师云山河大地无[糸*系]毫过患犹是转句直得不见一色始是半提更须知有全提时节彼德山临济岂非全提乎无尽矍然以手加额云虽真净老师亦不如是之审也。

　　金陵蒋山佛鉴慧勤禅师室中常以木骰子六只面面皆书公字僧才入便掷出云会么僧拟议即打出。

　　舒州龙门佛眼清远禅师一日不安僧问生死到来时如何师云皖公山僧云为复只这个别有在师云桐城县有僧举似礼首座礼云远兄不相见三十年这汉彻也。

　　荐福行云礼首座与先师同㕘可怜死在句下。

　　彭州南堂元静禅师(嗣南堂兴)㕘五祖祖云我此间不比诸方凡在室中不要汝进前退后竖指擎拳绕禅床作女人拜提起坐具千般伎俩只要你一言谛当便是汝见处一日入室罢祖云子所下语巳得十分只是未曾得老僧说话在斋后可来祖塔与汝一一按过及至祖以即心即佛非心非佛睦州担板汉南泉斩猫儿赵州狗子无佛性有佛性之语质师师一一只对至子胡看狗话祖遽转面云不是不是师云不是却如何祖云此不是则和前面皆不是师云望和尚慈悲指示祖云他道子胡有狗上取人头中取人腰下取人足入门者好看才见僧便道看狗向子胡道看狗处下一转语教子胡结舌老僧钳口便是你了当处师默启其意祖笑云不道你不是千了百当底人此语只是先师下底语师云某甲何人得似端和尚祖云不然老僧虽承嗣他为他语拙盖只用远录公手段接人故也如老僧共远录公便与百丈黄檗南泉赵州辈把手共行才见语拙即不堪师以为不然乃曳杖渡江适大水泛涨因留四祖侪辈挽归又二年祖方许可尝啇略古今次执师手云得汝说须是吾举得吾举须是汝说从今而后佛祖秘要诸方关键无逃子掌握矣。

　　师因五祖垂语云身之一字也大难说教中道地水火风四大假合据老僧所见亦未是在有人道得老僧大展坐具礼他三拜师云某甲道得请和尚礼拜祖提起坐具师便趍退祖掷下坐具师揭帘而出云贼过后张弓。

　　师因僧问云有老宿垂语云向十字街头起一间茅厕秪是不许人屙此意如何师云是他先屙了又教甚么人屙老宿闻乃烧香遥望大随礼拜。

　　潭州开福道宁禅师因僧问莲华未出水时如何师云人天合掌僧云出水后如何师云不碍往来看。

　　师因僧问如何是句到意不到师云瑞草本无根信手拈来用僧云如何是意到句不到师云领取钩头意莫认定盘星僧云如何是意句俱到师云大悲不展手通身是眼睛僧云如何是意句俱不到师云君向潇湘我向秦。

　　汉州无为宗泰禅师㕘五祖祖举赵州洗钵盂话问师你道赵州向他道什么这僧便悟去师云洗钵盂去聻祖云你只知路上事不知路上滋味祖又问你曾游浙不师云不曾祖云你未悟在师凡五年不能对祖一日升堂顾众云八十翁翁辊绣毬便下座师欣然出众云和尚试辊看祖以手作打杖鼓势操蜀音唱绵州巴歌云豆子山打瓦鼓杨平山撒白雨白雨下取龙女织得绢二丈五一半属罗江一半属玄武师闻大悟掩祖口云只消唱到这里祖乃大笑。

　　师因僧问如何是佛师云阿谁教你恁么问僧拟议师云了。

　　靳州五祖表自禅师侍五祖久无省入时圆悟为首座师乃请益德山小㕘不答话问话者三十棒悟云礼拜着我作得你师举话尚不会师作礼悟令再举前话师云德山小㕘不答话悟掩其口云但只恁么看师出扬声云屈屈岂有公案只教人看一句底道理有僧云兄不可如此说首座须有方便师即顿释疑情祖乃印可。

　　师因衲子四至不可遏乃榜侍者门云东山有三句若人道得即挂搭一日有僧携坐具径造丈室云某甲道不得只要挂搭师呼维那于明䆫下安排。

　　师示众云世尊拈华迦叶微笑时人只知拈华微笑要且不识世尊时有僧问如何是佛师云新生孩子掷金盆僧云如何是祖师西来意师云荆𣗥林中舞枯枝。

　　嘉州九顶清素禅师㕘五祖闻举首山答西来意话忽然契悟投偈云颠倒颠颠倒颠新妇骑驴阿家牵便恁么太无端回头不觉布衫穿祖乃问百丈野狐话又作么生师云来说是非者便是是非人。

　　师因太守吕公来瞻大像问云既是大像因甚么肩负两楹师云船上无散工守乃作礼。

　　昭觉勤云疑杀天下人。

　　荐福行云将谓无人又云本有余力。

　　大沩果云全身担荷。

　　师因勤老宿至师问云舞剑当咽时如何勤云伏惟尚飨师诟云老贼死去也你问我勤理前问师叉手揖云拽破。

　　元礼首座因僧问金刚经云修一切善法如何是善法师遽起云上是天下是地中间坐底坐立底立唤甚么作善法僧无对师便打。

　　荐福行云大众道无横径理当即行敢道礼首座鼻孔落在这僧手里若人检点得出天下横行。

　　师因往祖山僧问向什么处去师云有眼无耳朵六月火边坐僧云未审意旨如何师云家贫犹自可路贫愁杀人。

　　法閦上坐㕘五祖祖云不与万法为侣者是甚么人师云法閦则不然祖以手指云住住法閦则不然作么生师于是契悟。

　　师在东林度禅师席下一日拈一枝华绕禅床一匝背手插香炉中云和尚且道意作么生度屡下语皆不契逾两月遂令师说看师云某甲只将华插香炉中和尚自疑有甚么事。

　　潭州承天自贤禅师(嗣云盖本)一日升堂僧问大众巳集仰听雷音猊座既登请师剖露师云刹竿头上翻筋斗僧云恁么则岳麓山前祥雾起祝融峰下瑞云生师云紫罗帐里璨真珠遂拈拄杖云不是心不是佛不是物击禅床一下云与君打破精灵窟簸土剔尘无处寻千山万山空突兀复击禅床一下云归堂去。

　　俞道婆(嗣琅瑘起)卖油糍为业㕘琅瑘瑘示以临济无位真人话一日闻丐者唱莲华乐云不因柳毅传书信何缘得到洞庭湖忽然大悟以糍盘投地夫傍睨云你颠耶婆掌云非公境界。

　　婆因圆悟禅师蒋山开堂方至法座前婆于众中跃出以身一拶便归众悟云见怪不怪其怪自坏悟次日至其家婆不出厉声云者般黄觜小儿也道出来开堂说法悟云婆子少卖弄我识得你了也婆遂大笑出相见。

　　婆凡见僧到即云儿儿僧拟议即掩却门佛灯珣禅师往勘之婆见如前唤珣云爷在甚么处婆转身拜露柱珣即蹋倒云将谓有多少奇特便出婆蹶起云儿儿且来识你则个珣不顾。

　　婆因安首座至问甚处来安云德山来婆云德山泰乃老婆儿子安云婆是什么人儿子婆云被上座一问直得立地放尿。

　　建宁府万寿慧素禅师(嗣泐潭祥)因僧来礼拜师问甚处来僧云和尚合知某甲来处师云湖南担屎汉江西刈禾客僧云和尚真人天眼目某在大沩充园头东林作藏主师打三棒喝出。

　　东京净因继成禅师(嗣智海平)因同圆悟法真慈受并十大法师赴太尉陈公良弼府斋时有善华严者乃贤首宗之义虎也对众问云吾佛设教自小乘至千圆顿扫除空有独证真常然后万德庄严方名为佛尝闻禅宗一喝能转凡成圣则与诸经论似相违背今一喝若能入吾宗五教是为正说若不能入是为邪说师云如法师所问不足三大禅师之酬净因小长老可使法师无惑也师乃召善善应诺师云法师所谓佛法小乘教者乃有义也大乘始教者乃空义也大乘终教者乃不有不空义也大乘顿教者乃即有即空义也一乘圆教者乃不有而有不空而空义也如我一喝非唯能入五教至于百工技艺诸子百家悉皆能入师震声喝一喝问善云闻么善云闻师云汝既闻此一喝是有能入小乘教须㬰又问善云闻么善云不闻师云汝既不闻适来一喝是无能入始教遂顾善云我初一喝汝既道有喝久声消汝复道无道无则元初实有道有则而今实无不有不无能入终教我有一喝之时有非是有因无故有无一喝之时无非是无因有故无即有即无能入顿教须知我此一喝不作一喝用有无不及情解俱忘道有之时纤尘不立道无之时横遍虚空即此一喝入百千万亿喝百千万亿喝入此一喝是故能入圆教善乃起再拜师复谓云非唯一喝为然乃至一语一默一动一静从古至今十方虚空万象森罗六趣四生三世诸佛一切圣贤八万四千法门百千三昧无量妙义契理契机与天地万物一体谓之法身三界唯心万法唯识四时八节阴阳一致谓之法性是故华严经云法性遍在一切处有相无相一声一色全在一尘中含四义事理无边周遍无余㕘而不杂混而不一于此一喝中皆悉具足犹是建化门庭随机方便谓之小歇场未至宝所殊不知吾祖师门下以心传心以法印法不立文字见性成佛有千圣不传底向上一路善又问云如何是向上一路师云汝且向下会取善云如何是宝所师云非汝境界善云望禅师慈悲指示师云任从沧海变终不与君通善胶口而退闻者靡不叹仰时徽庙私幸闻之大悦谓近臣曰禅宗玄妙深极如此净因才辩亦罕有也近臣奏曰此宗师之绪余也。

　　秀州华亭性空庵主(嗣黄龙新)未尝礼佛有僧问庵主见佛为甚么不礼师掌之云会么僧云不会师又掌。

　　师一日造大盆修书寄雪窦持禅师云吾将水葬矣持至见其尚存作偈嘲曰咄哉老性空刚要喂鱼鳖去不索性去只管向人说师阅偈笑云待兄来证明耳乃说偈云坐脱立亡不若水葬一省柴烧二省开圹撒手便行不妨快畅谁是知音船子和尚高风难继百千年一曲渔歌少人唱竟坐盆中吹铁笛顺潮而没。

　　福州雪峰东山慧空禅师(嗣泐潭清)因僧问和尚未见草堂时如何师云江南有僧云见后如何师云江北无。

　　东京天宁守卓禅师(嗣黄龙清)因僧问[舟-(白-日)]霞烧木佛院主因甚却眉须堕师云猫儿会上树僧云早知如是终不如是师云惜取眉毛。

　　师因僧问佛未出世时如何师云绝毫绝𨤲僧云出世后如何师云填沟塞壑僧云出与未出相去几何师云人平不语水平不流。

　　洪州云岩典牛天游禅师(嗣泐潭准)示众云三百五百铜头铁额木笛横吹谁来接拍时有僧出师云也是贼过后张弓便下座。

　　师因作牧牛偈云两角指天四足蹋地拽断鼻绳牧甚屎屁无尽张公闻而叹曰此偈得非弥勒大士之所说乎。

　　洪州九仙法清禅师(嗣慧日雅)常以袈裟蒙顶而坐侍郎曾开问云师仙乡何处师云严州郎云与此间是同是别师拽却袈裟下地揖云官人曾到严州不郎罔措师云待官人到时却向你道。

　　越州慈氏瑞仙禅师(嗣开先瑛)谒投子广鉴禅师鉴问仙里何处师云两浙东越鉴云东越事作么生师云秦望峰高鉴湖水阔鉴云秦望峰与你自己是同是别师云西天梵语此土唐言鉴云此犹是丛林只对毕竟与你自己是同是别师便喝鉴便打师云恩大难酬便礼拜。

　　明州天童普交禅师(嗣泐潭干)㕘泐潭足才跨门潭便喝师拟问潭即拽杖逐出一日呼师至丈室云我有个古人公案与你商量师拟进语潭遂喝师豁然领悟乃大笑潭下禅床把住云汝会佛法耶师便喝拓开潭大笑。

　　师凡见僧来㕘则叱云楖𣗖未担时为汝说了也且道说个什么招手洗钵拈扇张弓赵州柏树子灵云见桃华且掷放一边山僧无恁么闲唇吻与汝打葛藤何不休歇去拈主杖逐出。

　　江州圆通道旻禅师㕘泐潭潭举世尊拈华迦叶微笑问师师不契一日侍潭行次潭以拄杖架肩长嘘云会么师拟对潭便打须㬰复拈草示师云是什么师拟对潭便喝师真下契悟作拈华势云这回瞒旻上座不得也潭云未在更道师云南山起云北山下雨便礼拜。

　　明州二灵知和庵主因僧礼拜师问近离甚处僧云天童师云太白峰高多少僧以手斫额作望势师云犹有这个在僧云却请庵主道师作斫额势僧拟议师便打。

　　温州净居了威禅师(嗣圆通仙)因僧问时节因缘即不问慧超佛话事如何师云波斯弯弓面转黑僧云毕竟如何师云穿过髑髅僧云学人好好借问师云黄泉无邸店今夜宿谁家。

　　宗门统要续集卷第十九

　　音释

　　傩

　　(奴何切行有节也)。

　　砾

　　(郎狄切小石也)。

　　𢤱

　　(力董切)。

　　松

　　(私宗切)。

　　枋

　　(甫亡切楣枋也)。

　　匾

　　(㭪典切薄也)。

　　鬅鬙

　　(鬅音朋鬙音僧鬅鬙被发貌)。

　　搕𢶍

　　(搕乌合切𢶍私盍切搕𢶍粪也)。

　　抖擞

　　(抖音斗擞音叟抖擞振举貌)。

　　薜荔

　　(薜蒲细切荔郎计切薜荔草名)。

　　墼

　　(古历切砖坏也)。

　　䖃䕢

　　(䖃力瓦切䕢竹下切䖃䕢不中貌)。

　　𣠄

　　(音零)。

　　䭑

　　(户鉴切)。

　　趯

　　(他历切)。

　　赚

　　(直䧟切)。

　　泐

　　(历德切)。

　　拽

　　(手结切引也)。

　　饵

　　(忍止切钩饵也)。

　　喆

　　(之列切)。

　　黔

　　(其廉切)。

　　溺器

　　(溺奴吊切与尿同)。

　　饴

　　(盈之切饧也)。

　　骰

　　(果五切与股同)。

　　皖

　　(华板切)。

　　侪

　　(床皆切辈也)。

　　麓

　　(卢谷切)。

　　簸

　　(补过切扬也)。

　　糍

　　(才资切饭饼也)。

　　睨

　　(研计切睥睨邪视也)。

　　珣

　　(须伦切)。

　　喂

　　(于伪切饲也)。

　　屁

　　(匹避切泄气也)。

　　邸

　　(典礼女舍也)。
永乐北藏第 155 册 No. 1519 宗门统要正续集(第13卷-第20卷)


　　宗门统要续集卷第二十　　　　　绮二

　　宋建溪沙门宗永集元建康保宁禅寺住持沙门清茂续集

　　续南岳下第十五世

　　杭州径山大慧宗杲禅师(嗣昭觉勤)因圆悟和尚问云达磨西来将何传授师云不可总作野狐精见解悟又云据虎头收虎尾第一句下明宗旨如何是第一句师云此是第二句。

　　师因僧问云古镜未磨时如何师云火不待日而热僧云磨后如何师云风不待月而凉僧云磨与未磨时如何师云交。

　　师问僧不是心不是佛不是物你作么生会僧云领师云领你屋里七代先灵僧便喝师云适来领时今喝干他不是心不是佛不是物甚么事僧无语师便打。

　　师室中才见僧入便云不是出去僧便出师云没量大人向语脉里转却次一僧入师亦云不是出去僧却近前师云向你道不是更近前觅个什么便打出复有一僧入云适来两僧不会和尚意师低头嘘一声僧罔措师亦打出。

　　师室中举竹篦问僧云唤作竹篦则触不唤作竹篦则背不得有语不得无语速道速道僧云瓮里怕走却鳖那师下禅床擒住云此是谁语速道僧云实不敢谩昧和尚此是竹庵和尚教某恁么道师连打数棒云分明举似诸方。

　　师因举南院问风冗南方一棒作么生商量冗云作奇特商量冗却问此间一棒作么生商量院横按拄杖云棒下无生忍临机不见师举了云风冗当时好大展坐具礼他三拜不然与他掀倒禅床乃回顾冲密云你道当时风冗礼拜是掀倒禅床是密云草贼大败师云你看者瞎汉便打。

　　师一日见僧便云诸佛菩萨畜生驴马庭前柏树子麻三斤干屎橛你是一枚无状贼汉僧云久知和尚有此机要师云我巳无端入荒草是你屎臭气也不知僧拂袖而去师云苦哉佛陀耶。

　　师室中问僧云不与万法为侣者是什么人僧云无面目汉师云适来有个师僧与么道打出去也僧拟议师便打出。

　　师问僧云道不用修但莫污染如何是不污染底道僧云某甲不敢道师云为什么不敢道僧云恐污染师云行者将粪箕苕帚来僧茫然师便打。

　　师问侍者云许多人入室几人道得着几人道不著者云某甲只管看师展手云我手何似佛手者云天寒且请和尚通袖师打一竹篦云且道是赏伊是罚伊者无对。

　　师因僧请益夹山境话声未绝师便喝僧茫然师云你问什么僧拟举师连棒打出。

　　师问僧香严上树话你作么生会僧云好对春风唱鹧鸪师云虎头上座道树上即不问树下道将一句来又作么生僧云适来向和尚道了也师云好对春风唱鹧鸪是树上语树下语僧无对师便打。

　　师问郡王赵衿居士同内翰汪藻参政李邴侍郎曾开等登山乃击鼓入室郡王欣然袖香趍室师云赵州洗钵盂话居士作么生会王云讨什么碗拂袖便出师擒住云古人向这里悟去你因甚不悟王拟议师打一拳云讨什么碗王云还这老汉始得。

　　苏州虎丘绍隆禅师到黄龙新禅师处龙问甚么僧师云行脚僧龙云什么村僧行什么驴脚马脚师云广南蛮道什么何不高声道龙云却有些子衲僧气息。

　　师㕘圆悟勤禅师悟一日入室问云见见之时见非是见见犹离见见不能及举拳云还见么师云见悟云头上安头师忽证入便礼拜悟叱云见个什么师云竹密不妨流水过悟乃印可。

　　金陵华藏安民禅师㕘圆悟悟夜㕘举古帆未挂因缘师闻未领遂求决择悟云你问我师举前话悟云庭前柏树子师即洞明谓悟云古人道如一滴投于大海殊不知大海投于一滴悟笑云争奈这汉何。

　　师谒佛鉴勤鉴问云佛果有不妄为人说底句曾与汝说么师云合取狗口鉴厉声云不是这个道理师云无人夺你盐茶袋乱叫唤作么鉴云佛果若不为汝说我为汝说师云和尚疑则别㕘鉴乃呵呵大笑。

　　台州护国此庵景元禅师因僧问三圣道我逢人即出出则不为人意旨如何师云八十翁翁嚼生铁僧云兴化道我逢人则不出出则便为人又作么生师云须弥山上浪翻空。

　　师因僧问云天不能盖地不能载是什么物师云无孔铁锤僧云恁么则天人群生类皆承此恩力也师云莫妄想。

　　杭州灵隐瞎堂慧远禅师因圆悟夜㕘遂出问云净裸裸空无一物赤骨律贫无一钱户破家亡乞师赈济悟云七珍八宝一时拏师云祸不入慎家之门悟云机不离位堕在毒海师随声便喝悟以拄杖击禅床云吃得棒也未师又喝悟连喝两喝师便礼拜。

　　师一日因书记维那二人争竞师乃揭榜曰书记维那行令不正老僧罚油行者吃棒令二人下语维那云难逃智鉴师云不是不是书记无语二人俱逐出。

　　师因净慈先驰通书师问云你长老是甚处人驰云和尚大似不相识师云你是甚处人驰云越州师云猛虎不食伏肉。

　　师因孝宗皇帝问云前日睡梦中忽闻钟声遂觉未知梦与觉是如何师云陛下问梦中底觉来底若问觉来底如今正是寐语若问梦中底梦觉无殊教谁分别梦即是幻知幻即离离幻即觉觉心不动所以道若能转物即同如来帝云梦幻既非且钟声向甚处起师云从陛下问处起帝大悦。

　　师因一官人问性命事如何师云老僧无性命官云如何无师云也无如何官摇头云第恐未是在师云非但横点头未是纵饶直点头亦未是在。

　　师因僧问即心即佛时如何师云顶分丫角僧云非心非佛时如何师云耳坠金环僧云不是心不是佛不是物又作么生师云秃顶修罗舞柘枝。

　　师问僧一大藏教是恶口如何是本身卢舍那僧云天台普请南岳游山师别云阿耨达池深四十丈阔四十丈。

　　师一日击鼓升堂却潜坐帐中侍僧寻不见师忽拨开帐云只在这里因什么不见僧无对师云大斧斫三门。

　　眉州华严祖觉禅师因僧问最初威音王末后娄至佛未审㕘见什么人师云家住大梁城更问长安路僧云只如德山担䟽钞行脚意在什么处师云拶破你眼睛僧云与和尚悟华严宗旨相去几何师云同途不同辙僧云昔日德山今朝和尚也师云夕阳西去水东流。

　　苏州明因昙玩禅师示众云汝有一对眼我也有一对眼汝若瞒还自瞒汝若成佛作祖老僧无汝底分汝若做驴做马老僧救汝不得。

　　苏州虎丘元净禅师因僧问如何是到家一句师云坐观成败僧云不与万法为侣者是什么人师云远亲不如近邻。

　　师因僧问亡僧迁化向什么处去师云粪堆头僧云意旨如何师云筑着磕着。

　　侍郎李弥逊时年二十八问心法于圆悟禅师一日跃马忽有省竟造圆悟悟遥见便云侍郎且喜大事了毕侍厉声云和尚眼华作什么悟便喝侍亦喝于是机锋迅捷休官筑庵自娱一日忽说偈云谩说从来牧护今日分明呈露虚空拶倒须弥讨甚向上一路遂掷笔而逝。

　　觉庵道人祖氏㕘圆悟禅师闻示众语下有省白悟悟云更须飏却所见始得自由祖呈偈云露柱柚横骨虚空弄爪牙直饶玄会得犹是眼中沙悟然之。

　　湖州何山佛灯守珣禅师(嗣蒋山勤)㕘佛鉴鉴示众云森罗及万象一法之所印师闻顿悟心旨白鉴鉴云可惜一颗明珠被这风颠汉拾却乃诘云灵云道自从一见桃华后直至如今更不疑如何是他不疑处师云莫道灵云不疑只今觅个疑处了不可得鉴云玄沙道谛当甚谛当敢保老兄未彻在那里是他未彻处师云深知和尚老婆心切便礼拜鉴印可。

　　师谒圆悟禅师值山行到一水潭悟乃推师入水遽问云牛头未见四祖时如何师云潭深鱼聚悟云见后如何师云树高招风悟云见与未见时如何师云伸脚只在缩脚里悟乃称赏。

　　鼎州文殊道心禅师㕘佛鉴鉴夜㕘举赵州柏树子话至觉铁觜云先师无此语莫谤先师好师闻豁然即趍丈室鉴遥见便闭却门师云和尚莫谩某甲鉴云十方无壁落何不入门来师以拳擉破䆫纸鉴乃开门擒住云道道师两手棒鉴头以口啐一啐而出。

　　潭州龙牙智才禅师一日谒黄龙新禅师新室中问云会得最初句便会末后句会得末后句便会最初句最初末后拈放一边百丈野狐话作么生会师云入户巳知来见解何须更举轹中泥新云新长老死在上座手里也师云语言虽有异至理且无差新云如何是无差底事师云不扣黄龙角焉知颔下珠新便打。

　　师因僧问德山棒临济喝今日请师为拈掇师云苏噜苏噜僧云苏噜苏噜还有西来意也无师云苏噜苏噜。

　　福州鼓山竹庵士圭禅师(嗣龙门远)因僧问如何是祖师西来意师云东家点灯西家暗坐僧云未审意旨如何师云马便搭鞍驴便推磨僧云狗子还有佛性也无赵州道无又作么生师云一度被蛇伤怕见断井索。

　　杭州径山涂毒智策禅师(嗣云岩游)谒云岩取道云居值风雪迷路遂留月余一日闻板声豁然大悟及造云岩岩遥见便指云这汉甚处见神见鬼来师云云居闻板声来岩云闻后如何师云打破虚空全无柄靶岩云向上事未在师云东家暗坐西家厮骂岩云崭然超出佛祖他日起家一麟足矣。

　　成都府金绳文禅师(嗣信相显)因僧问如何是大道之源师云黄河九曲僧云如何是不犯之令师云铁蛇钻不入僧拟议师便打。

　　枢密具居厚(嗣圆通旻)谒圆通云某顷赴省试到此过赵州关未明透关事曾问讷禅师讷云且去做官今五十余年矣通云曾明得也未密云八次经过常存此念然未甚脱洒通乃挥扇云有甚不脱洒处密忽有省云便请末后句通再挥扇两下密云亲切亲切通云吉獠舌头三千里。

　　中丞卢航谒圆通拥炉次丞问云诸家因缘不劳拈出直截一句请师指示通厉声云看火丞急拨衣忽大悟即云灼然佛法无多子通喝云放下着丞应诺诺。

　　杨州石塔礼禅师(嗣明招慧)一日升堂至座前搊一僧上法座僧慞惶欲走师遂指座云这棚子若牵一头驴上去他亦须就上屙在汝诸人因甚么却不肯以拄杖一时赶散。

　　续南岳下第十六世

　　福州西禅鼎需禅师(嗣径山杲)师㕘妙喜喜一日问云内不放出外不放入正与么时如何师拟开口喜连打三棒师直下大悟乃厉声云和尚巳多了也喜又打一棒师便作礼喜云汝今日方知吾不汝欺遂印以偈云顶门竖亚摩醯眼肘后斜悬夺命符瞎却眼卸却符赵州东壁挂胡芦。

　　师因问僧万法归一一归何处僧云新罗国里师云我在青州做一领布衫重七斤聻僧云今日亲见赵州师云前头见后头见僧作斫额势师云上座是甚处人僧云江西师云因甚却来这里纳败阙僧拟议师便打。

　　泉州教忠弥光禅师㕘大慧慧问云契粥了也洗钵盂了也去却药忌道将一句来师云裂破慧震威喝云你又说禅也师即大悟投偈云一喝当机怒雷吼惊起法身藏北斗洪波浩渺浪滔天拈得鼻孔失却口慧然之。

　　明州育王佛照德光禅师㕘大慧慧一日入室举起竹篦云唤作竹篦则触不唤作竹篦则背时如何师云请和尚放下竹篦与学人相见慧放下竹篦云如何相见师云伎俩巳尽慧云这汉又来老僧头上行师云也是寻常行履处便礼拜。

　　师又一日入室大慧云唤作竹篦则触不唤作竹篦则背不得下语不得无语不得向意根下卜度不得向举起处承当速道速道师云杜撰长老如麻似粟慧云你是第几个师云今日捉败这老贼慧深肯之。

　　江州东林卍庵道颜禅师㕘圆悟每至室中机辩风生一日圆悟喝云汝㕘禅不求正悟只管信口胡道作么师直得汗下归堂夜坐豁然有省不觉失笑凌晨上方丈如前骋其机辩悟皆肯可师云某甲昨日如此只对和尚为甚么不肯今日为甚么却肯悟云汝昨日杂妄想心师云元来释迦老子无神通便礼拜。

　　福州东禅思岳禅师问僧甚处来僧云黄檗来师云黄檗有何言句僧云某甲到这里一时忘却师云上座岂不是黄檗来僧云是师云又道忘却僧拟议师便喝出。

　　师问僧道人相见时如何僧云更无余事师云赵州道呈漆器又作么生僧便喝师云你道无余事又喝作么僧拟议师便打。

　　建宁府竹原宗元庵主因大慧令谦上座通张无垢书谦云我㕘禅二十余年无入头处更作此行决定荒废奈何师叱云在路便㕘禅不得也去我与同往至中途谦泣语师云途中奔波如何得相应去师告云你但将诸方㕘底悟底圆悟大慧与汝说底都不要理会途中可替底事我尽替你只有五件事替你不得你须自支当谦云五件何事师云着衣吃饭屙屎放尿拖个死尸路上行谦于言下领旨手足舞蹈师云你此回方可通书宜前进吾归矣。

　　师室中垂语云楞严经中五十种魔界如今尽大地人㕘禅更高也出他魔界不得时有僧云和尚落在第几界师云和你在里许僧云某甲不入这保社师云驴汉你拟向那里去。

　　苏州资寿尼妙总禅师㕘大慧慧升堂举药山初㕘石头马祖机缘遂契悟慧下座有冯楫居士谓慧云和尚适来所举因缘某甲会也慧云居士作么生会士云恁么也不得苏卢娑诃不恁么也不得㗭哩娑诃恁么不恁么总不得苏卢㗭哩娑诃慧举似师师云曾见郭象注庄子识者云却是庄子注郭象慧异其言复举岩头婆子话诘师师答偈云一叶扁舟泛渺茫呈桡舞棹别宫商云山海月都抛却赢得庄周蝶梦长冯公疑师未善遂问婆生七子六个不遇知音只者一个也不消得便抛向水中大慧言道人会你且说看师云巳上所供并是诣实冯大喜。

　　师因大慧问古人不出方丈为甚么去庄上吃油糍师云和尚放某甲过方敢通个消息慧云我放你过你试道看师云某甲亦放和尚过慧云争奈油糍何师喝一喝拂袖而出无㻈居士张九成谒善权清禅师问云此事人人有分个个圆成是不清云是士云为什么某却无个入处清于袖中出数珠示云此是谁底士俯仰无对清复袖之云是汝底则拈取去才涉思惟即不是也士悚然遂看柏树子话忽闻蛙声释然证入说偈云春天月夜一声蛙撞破乾坤共一家正恁么时谁会得岭头脚痛有玄沙。

　　士谒大慧杲禅师一日与冯给事诸公论格物慧云居士只知有格物且不知有物格士茫然慧大笑士云师能开喻乎慧云不见小说载唐人有与安禄山谋叛者曾为阆州守有画像存焉明皇幸蜀见之怒令侍臣以剑斩其像其人在陕西首忽堕地公顿领深旨遂投偈云子韶格物妙喜物格欲识一贯两个伍伯慧印可。

　　士谒惟尚禅师尚才见乃展两手士便喝尚便掌云张学士何得谤大般若士云某见处只如此和尚又作么生尚举马祖升堂百丈卷席话诘士语未终士推倒卓子尚大呼张学士杀人士跃起问傍僧云汝又作么生僧罔措士打一拳顾尚云祖祢不了殃及儿孙尚大笑。

　　士复谒尚禅师尚云浮山圆鉴道饶你入得汾阳室始到浮山门亦未见老僧在学士作么生士叱侍僧云何不只对僧罔措士打一掌云虾蟆窟里果没狞龙。

　　士一日访䂓首座才相见䂓便问承闻学士因蛙鸣有个入处是不士云那里得者消息来䂓云见成公案讳作什么士厉声云火发也䂓顾视傍僧士云烧到你脚跟也䂓云将为你有长处元来只在者里。

　　士一日同䂓首座围炉坐次䂓蓦拈火抄云学士不得唤作火抄毕竟唤作什么士乃掣火抄踢倒汤瓶而出。

　　明州天童应庵昙华禅师(嗣虎丘隆)师据室云现成公案坐断誵讹错下注脚槌折你腰撩起便行必死之疾要须英俊别有生涯忽遇冲云俊鹘来时如何缦天网子百千重。

　　师因僧问凝然湛寂有辱宗风廓尔现前犹辜自己去此二途如何即是师云一槌便透僧云风卷长空千里静日轮当午八方明师云未是上座放身命处僧便礼拜师云三十年后。

　　杭州径山别峰宝印禅师(嗣华藏民)谒圆悟随众入室悟问从上诸圣以何接人师竖起拳悟云此是老僧用底作么生是从上诸圣用底师以拳便打悟亦举拳相交笑而出。

　　师谒大慧慧问甚处来师云西川慧云未出剑门关与汝三十棒了也师云不合起动和尚慧深肯之。

　　润州焦山或庵师体禅师(嗣护国元)因元和尚举十方同聚会个个学无为此是选佛场乃喝一喝师豁然大悟后室中举苕帚柄问僧云依稀苕帚柄仿佛赤班蛇众下语皆不契有僧请益师示以偈曰依稀苕帚柄仿佛赤班蛇棒下无生忍临机不识爷。

　　内翰曾开(嗣灵隐远)谒灵隐问云如何是善知识隐云灯笼露柱猫儿狗子翰拟进语隐便喝翰遂省悟投偈云咄哉瞎驴丛林妖孽震地一声天机漏泄。

　　知府葛剡志慕禅宗久无证入一日忽举不是心不是佛不是物豁然有省说偈云非心非佛亦非物五凤楼前山突兀艳阳影里倒翻身野狐跳入金毛窟谒灵隐远和尚求证隐云居士见处只可入佛入魔未得在府加礼隐正容云何不道金毛跳入野狐窟府乃顿悟深旨。

　　杭州净慈水庵师一禅师(嗣育王裕)初㕘雪峰照禅师照云直须藏身处没踪迹没踪迹处莫藏身师于言下有省照诘云毕竟那里是藏身无踪迹处师云嗄照云无踪迹处因甚么莫藏身师云石虎吞却木羊儿照深肯。

　　师室中垂语云西天胡子没髭须僧传至或庵处庵云饿狗吃纤[糸*黎]僧回举似师师云此是五百人善知识语僧复举似或庵庵云也是乌龟入水。

　　澧州灵岩仲安禅师(嗣大沩泰)因大沩令通嗣法书于蒋山圆悟处悟问千里驰来不辱宗风公案现成如何通信师云觌面相呈更无回互悟云此是德山底那个是上座底师云岂有第二人悟云背后底聻师便度书悟笑云作家禅客天然有在次至僧堂前捧书问讯首座座云玄沙白纸此自何来师云久默斯要不务速说今日拜呈幸希一览座便喝师云作家首座座又喝师以书打之座拟议师复以书打圆悟与佛眼傍观悟云打杀我首座也眼云官马厮踢有甚么凭据师云说甚官马厮踢正是龙象蹴蹋悟呼师至云我五百众中首座你为甚么打他师云和尚也须吃一顿始得悟顾佛眼吐舌眼云未在待我勘过遂问空手把锄头步行骑水牛人从桥上过桥流水不流意作么生师鞠躬云所供并是诸实眼笑云元来是屋里人。

　　师又到五祖自和尚处通书自问云书中说个什么师云文彩巳彰自云毕竟说个什么师云当阳挥宝剑自云近前来这里不识数字师云切莫诈明头自顾侍者云这是那里僧者云曾在和尚座下住去自云怪得与么活头师云曾被和尚钝置来自将书于香炉上薰云南无三曼䭾母䭾南师近前弹指一下自便开书。

　　福州龟峰慧光禅师(嗣荐福行)因旧住相访师问云顷年有一则公案与你商量不下如今作么生旧住云未入门巳举似和尚了也师云这里又作么生住云不可头上更安头师以手画一画云这里且置你为什么蹋断天台石桥住无语师云脱空漫语汉出去。

　　荆门军玉泉宗琏禅师(嗣大沩果)因僧问三圣道我逢人则出出则不为人意旨如何师云兵行诡道僧云兴化道我逢人则不出出则便为人又作么生师云绵里秤锤。

　　师因僧问乾闼婆王奏乐须弥岌嶪海水腾波意旨如何师云一家有事百家忙僧云迦叶作舞又作么生师云随喜功德僧画一圆相师指禅床一下僧以袖拂一拂师云野狐精僧礼拜师云伎俩巳尽。

　　师因僧问不落因果为甚么堕野狐身师云庐山五老峰僧云不昧因果为甚么脱野狐身师云南岳三生藏僧云只如不落不昧未审是同是别师云倚天长剑逼人寒。

　　续南岳下第十七世

　　明州天童密庵咸杰禅师(嗣天童华)侍应庵一日庵问如何是正法眼师云破沙盆庵深肯之续南岳下第十八世。

　　杭州灵隐松源崇岳禅师(嗣天童杰)室中垂语云是风动是幡动僧拟议便打出不是风动不是幡动僧拟议便打出。

　　右自南岳下十二世续至十八世共二百八十六人见录机缘二百一十二则余俟好事者采摭续之。

　　续青原下第十一世

　　东京芙蓉道楷禅师(嗣投子青)㕘投子问云佛祖言句如家常茶饭离此之外别有为人处也无子云汝道寰中天子还假尧舜禹汤也无师拟进语子以拂子摵师口云汝发意来早有三十棒也师即开悟礼拜便行子云且来阇梨师不顾子云汝到不疑之地耶师以手掩耳而去。

　　师一日侍投子游园子度拄杖与师师便随行子云理合与么师云与和尚提鞋挈杖也不为分外子云有同行在师云那一人不受教子休去至晚问师早来说话未尽在师云请和尚举子云卯生日戍生月师即点灯来子云汝上来下去总不徒然师云在和尚左右理合如此子云奴儿婢子谁家屋里无师云和尚年尊缺他不可子云得与么殷勤师云报恩有分。

　　师因僧问胡家曲子不堕五音韵出青霄请师吹唱师云木鸡啼夜半铁凤叫天明僧云恁么则一句曲含千古韵满堂云水尽知音师云无舌童儿能继和僧云作家宗师人天眼目师云禁取两片皮。

　　师因僧问如何是和尚家风师云众人皆见僧云未审见个什么师云东壁打西壁。

　　真州定山惟素禅师(嗣栖贤諟)因僧问如何是不迁义师云暑往寒来僧云恁么则迁去也师云啼得血流无用处。

　　杭州佛日戒弼禅师(嗣有王琏)因僧问如何是毗卢印师云草鞋蹋雪僧云学人不会师云步步成踪。

　　金陵蒋山法泉禅师(嗣云居舜)因僧问祖师面壁意旨如何师云撑天拄地僧云便与么去时如何师云落七落八僧云二祖立雪齐腰又作么生师云三年逢一闰僧云为什么付法传衣师云村酒足人沽。

　　明州天童淡交禅师因僧问临云阁耸太白峰高到这里如何进步师云但寻芳草际莫问白云深僧云未审如何话会师云寒山逢拾得两个一时痴僧云向上宗乘又如何举唱师云前言不及后语。

　　建州崇梵余禅师因僧问临济喝少遇知音德山棒难逢作者和尚今日作么生师云山僧被你一问直得退身三步浃背汗流僧云作家宗师今日遭遇师云一语伤人千刀搅腹僧以手画一画云争奈者个何师云草贼大败。

　　师因僧问恁么来底人师还接不师云孤峰无宿客僧云不恁么来底人师还接不师云滩峻不留船僧云恁么不恁么则且置穿过髑髅一句作么生师云堪笑亦堪悲。

　　江州归宗慧通禅师(嗣大沩宥)因僧问如何是函盖乾坤句师云日出东方夜落西僧云如何是截断众流句师云铁山横古路僧云如何是随波逐浪句师云船子下杨州。

　　东京慧林圆照宗本禅师(嗣荐福怀)因僧问如何是祖师西来意师云韩信临朝僧云中下之流如何领会师云伏尸万里僧云早知今日事悔不慎当初师云三皇冢上草离离。

　　师因僧问上是天下是地未审中间是甚么物师云山河大地僧云恁么则谢师答话师云大地山河僧云和尚何得瞒人师云却是老僧罪过。

　　师因上元日僧问千灯互照[糸*系]竹交音正恁么时佛法在什么处师云谢布施僧云莫便是和尚为人处也无师云大似不斋来。

　　东京法云法秀禅师因僧问不离生死而得涅槃不出魔界而入佛界此理如何师云赤土涂牛你僧云谢师答话师云适来道甚么僧拟议师便喝。

　　师在云居充维那时舜禅师每诃骂荐福怀禅师说葛藤禅一日闻怀迁化于法堂上合掌云且喜葛藤椿子倒了也师云我须与这老汉理会一上及夜㕘又如前诃骂师出众厉声云岂不见圆觉经中道舜遽云久立大众伏惟珍重便归方丈师云这老汉通身是眼骂得怀和尚也。

　　真州长芦应夫禅师因僧问古者道如来禅即许老兄会祖师禅未梦见在未审如来禅与祖师禅是同是别师云一箭过新罗僧拟议师便喝。

　　杭州佛日智才禅师因僧问如何是道师云水冷生冰僧云如何是道中人师云春雪易消僧云毕竟如何谈论师鸣指一下。

　　北京天钵重元禅师因僧问如何是禅师云入笼入槛僧抚掌师云跳得出是好手僧拟议师云了。

　　台州瑞岩子鸿禅师因僧问法尔不尔如何指南师云话堕也僧云乞师指示师呵呵大笑。

　　师因僧问如何是真实体师云针劄不入僧云如何是真实用师云清风在掌僧云离此二途如何是向上一路师云欠汝一问。

　　师因僧问如何是祖师西来意师云拂衣瞻汉月飞锡过中天僧云意旨如何师云熊耳崔嵬千古色少林苍翠几流芳僧云谢师答话师云师子咬人韩卢逐块便打。

　　江州栖贤智迁禅师示众云是什么物得恁么顽顽嚚嚚𥈅𥈅睍睍拊掌诃诃大笑云今朝巴鼻直是黄面瞿昙通身是口也分疏不下久立。

　　舒州三祖冲会禅师因僧问如何是第一义谛师云百杂碎僧云恁么则褒禅一会不异灵山师云将粪箕扫帚来。

　　师因僧问生也犹如着衫死也还同脱裤未审意旨如何师云譬如闲僧云为甚么如此师云因行不妨掉臂。

　　越州天章元善禅师一日因僧问大无外小无内既无内外毕竟是个什么物师云开口见胆僧云学人未晓师云苦中苦僧云为众竭力祸出私门师云教休不肯休须待雨霖头便打。

　　无为军铁佛因禅师因僧问取不得舍不得不可得中只么得未审得个什么师展两手僧礼拜师云不要诈明头。

　　侍郎杨杰一日因芙蓉楷禅师相会侍云与师相别几年也蓉云七年侍云学道来㕘禅来蓉云不打这鼓笛侍云恁么则空游山水百无所能也蓉云别来未久善能高鉴侍乃大笑。

　　续青原下第十二世

　　东京净因枯木法成禅师(嗣芙蓉楷)师问僧甚处人僧云西川师云几时离乡僧云前年二月师云未离本国一句作么生道僧云通身是口难为只对师云犹是离家失业句僧无语师打一拂子云枉踏几緉草鞋。

　　东京法云善本禅师(嗣圆照本)因僧问九夏赏劳即不问从今向去事如何师云光剃头净洗钵僧云谢师指示师云滴水难消。

　　师因僧问宝塔元无缝如何指示人师云烟霞生背面星月绕檐楹僧云如何是塔中人师云竟日不知尘世事长年占断白云乡僧云向上更有事也无师云太无猒生。

　　舒州投子修颙禅师一日升堂才有僧出师云错僧云什么处是错师云不信道。

　　润州金山善宁禅师因僧问竿木随身逢场作戏选佛场开请师方便师云文不加点僧云可谓今古罕闻师云且道是什么题目僧拟议师便打。

　　苏州定慧遵式禅师因僧问南泉斩猫儿意旨如何师便打僧云犹是学人疑处师云十万八千僧云忽遇赵州时如何师云卖金须是买金人。

　　金陵保宁子英禅师(嗣法云秀)因僧问山河大地不作眼见耳闻时如何师云只恐不与么僧云便与么时如何师云山高水深僧无语师云幸自可怜生刚被他瞒却。

　　真州长芦宗[〡*(耜-耒)*責]禅师(嗣长芦夫)因僧问六门未息时如何师云鼻孔里烧香僧云学人不会师云耳朵里打鼓僧云如何是无功之功师云泥牛不运步天下没荒田僧云恁么则功不浪施也师云虽然广大神通未免遭他痛棒。

　　潭州等觉法思禅师因僧问如何是佛法大意师云灯笼挂露柱僧云学人未会师云佛殿对山门僧云向上更有事也无师云大海若知足百川应倒流。

　　澧州夹山自龄禅师(嗣佛日才)因僧问金鸡啄破琉璃壳玉兔挨开碧海门此是人间光影如何是祖师机师云针劄不入僧云只如眹兆未生巳前作么生道师举拂子僧云如何领会师云斫额望扶桑。

　　明州育王昙振禅师(嗣瑞岩鸿)示众云今日布袋头开还有买卖者么时有僧出云有师云不作贵不作贱作么生酬价僧无语师云老僧失利便归方丈。

　　续青原下第十三世

　　真州长芦真歇清了禅师(嗣丹霞淳)师㕘丹霞霞问如何是空劫巳前自己师拟对霞云你闹在且去一日登钵盂峰豁然契悟归白霞霞掌云将谓你知有师便礼拜。

　　师一日因丹霞升堂云日照孤峰翠月临溪水寒祖师玄妙诀莫向寸心安便下座师直向前云和尚今日谩某甲不得也霞云试举我今日底看师良久霞云将谓你瞥地师拂袖便出。

　　师一日看厨下煮面忽桶底脱面泼地上众皆失声云可惜师云桶底脱自合欢喜因甚却烦恼僧云和尚即得师云灼然可惜一桶面。

　　师问僧云你死后烧作灰撒了骨头向什么处去僧便喝师云好一喝只是不得翻款僧又喝师云公案未圆更喝始得僧无语师便打云这死汉。

　　师一日普请路逢一僧师以拄杖指地上竹檐僧拈起云短些子师劈脊打云这里是什么所在说长说短。

　　明州天童宏智正觉禅师㕘丹霞霞问如何是空劫巳前自己师云井底虾䗫吞却月三更不借夜明帘霞云未在更道师拟议霞打一拂子云又道不借师礼拜霞云何不道取一句师云某甲今日失钱遭罪。

　　师因僧问清虚之理毕竟无身时如何师云文彩未痕初消息难传际僧云一步密移玄路转通身放下劫壶空师云诞生就父时合体无遗照僧云理既如是事作么生师云历历才回分化事十方机应又何妨僧云恁么则尘尘皆现本来身去也师云透一切色超一切心僧云如理如事又作么生师云路逢死蛇莫打杀无底篮子盛将归。

　　师因僧问如何是向去底人师云白云投壑尽青嶂倚空高僧云如何是却来底人师云满头白发离岩谷半夜穿云入市廛僧云如何是不来不去底人师云石女唤回三界梦木人坐断六门机。

　　右自青原下十一世续至十四世共一百二十人见录机缘四十七则南岳青原二泒下至此续添二卷总四百单六人内一百三十一人见录机缘总二百五十九则间有遗漏伫冀好事者采摭续之。

　　宗门统要续集卷第二十

　　音释

　　橛

　　(其月切)。

　　臭

　　(尺救切与臭同)。

　　赈

　　(止忍切举救也)。

　　磕

　　(克盍切)。

　　飏

　　(余亮切)。

　　崭

　　(士衔切崭岩也)。

　　獠

　　(卢皓切西南夷名)。

　　聻

　　(尼止切指物貌)。

　　阆

　　(音浪)。

　　摵

　　(所责切)。

　　浃

　　(子叶切洽也)。

　　嚚

　　(鱼巾切)。

　　𥈅

　　(他典切与腼同)。

　　睍

　　(胡典切)。
