房山石经第 02 册 No. 0069 因果本起经


　　因果本起经卷第一

　　如是我闻。

　　一时佛在舍卫国祇树给孤独园尔时世尊与诸比丘住于竹林是诸比丘于晨朝时着衣持钵入城乞食还归所住食竟澡漱各摄衣钵集在讲堂悉欲共说过去因缘。

　　尔时世尊以净天耳超于世间闻诸比丘语论之声即从坐起到讲堂上于众中坐问诸比丘汝等共集欲说何法。

　　时诸比丘即白佛言世尊我等食竟澡漱已讫故共集此各欲闻说过去因缘。

　　是时世尊语诸比丘汝等乐闻过去因缘者谛听谛听善思念之今为汝说。

　　比丘白言唯然世尊愿乐欲闻。

　　佛言比丘过去无数阿僧祇劫尔时有一仙人名曰善慧净修梵行求一切种智为欲成就此大智故乐处生死周遍五道一身死坏复受一身生死无量譬尽天下草木斩以为筹数其故身不能穷尽夫极天地之始终谓之一劫而其经天地成坏者不可称载也所以感伤群生耽惑爱欲沉流苦海起慈悲心欲拔济之又作此念今诸众生没于生死不能自出皆由贪欲瞋恚愚痴乐着色声香味触法故我当决定断其此病虽生诸趣不忘斯念于诸众生怨亲平等以布施摄贫穷持戒摄毁禁忍辱摄瞋恚精进摄懈怠禅定摄乱意智惠摄愚痴如是长夜增益众生普为一切而作归依于诸如来恭敬供养乐欲听法亦为他说常以四事奉给众僧于佛法众尊重守护如是诸行不可称数。

　　尔时有王名曰灯照城名提播婆底其国人民寿八万岁安隐丰乐极为炽盛所欲自在犹如诸天时彼国王正法治世不抂人民无有煞戮楚挞之苦视诸人民有如一子时灯照王始生太子端严无比威德具足有卅二相八十种好初生之日四方皆明日月珠火不复为用王见太子有如此瑞即𠮦诸臣共集议言太子初生有此奇特当为太子作何等名诸臣答言应名太子以为普光又𠮦相师而占相之相师答言今观太子若在家者为转轮王统四天下若出家者为天人尊成萨婆若王及夫人后宫婇女闻相师言于此太子深生爱念亦为天龙夜叉乹闼婆阿修罗迦楼罗紧那罗摩睺罗伽人非人等供养恭敬尊重赞叹。

　　是时太子在于后宫为夫人婇女说种种法太子年至二万九千岁舍转轮王位启其父母求欲出家既不听已乃至三请犹尚不许太子慈悲志存拯济忍其小违以成大顺即便往诣山林树下剃除须发披着法服勤修苦行满六千岁成阿耨多罗三藐三菩提为诸天人及八部众转于法轮此轮微妙一切世间天人魔梵所不能转以三乘法教化众生所可利益不可称数尔时父王及其夫人后宫彩女闻太子普光成阿耨多罗三藐三菩提心大欢喜踊跃无量尔时群臣国内人民婆罗门等闻太子道成心各念言太子普光舍转轮王位剃除须发被着法服出家修道得成正觉我等今者亦当出家作此念已悉皆往诣普光佛所尔时普光如来即观其心随其因缘而为说法大臣婆罗门等有四千人成阿罗汉国中人民及余四方诸来会众有八万人亦得无著法忍。

　　尔时普光如来与八万四千诸阿罗汉往诣国界游行教化父王闻已心大欢喜即𠡠国中平治道路香水洒地悬诸缯彩宝幢幡盖散众名华如是庄严满十二逾阇那又复击鼓唱令国内诸有华者不得私卖悉输与王并𠡠人民不得先我供养于佛即遣大臣并作伎乐烧香散华而往请彼普光如来。

　　尔时善惠仙人在于山中得五奇特梦一者梦卧大海二者梦枕湏弥三者梦海中一切众生入其身内四者梦手执日五者梦手执月得此梦已即大惊悟心自念言我今此梦非为小缘当以问谁宜入城内问诸智者作是念已披鹿皮衣手执水瓶及杖伞盖行入城邑路过外道所止住处有五百人而为上首善惠念言我今当以所梦问之并得观其所修之业即共诸人讲论道义破其异见时五百人即便受屈求为弟子于善惠所深生恭敬各以银钱一枚而以上之复有五百外道既见善惠辩才聪明亦生随喜时诸外道自共议言今普光如来出兴于世善惠仙人闻斯语已举体毛竖心大欢喜踊跃无量便与外道分别而去外道问言师何所趣答言我今欲往普光佛所欲施供养外道白言师若去者愿乐随从善惠答言我今有缘宜应先行尔时善惠赍五百银钱随路而去诸外道众悲恋懊𢙉辞别而归。

　　善慧至前见王家人平治道路香水洒地列幢幡盖种种庄严即便问言何因缘故而作是事王人答言世有佛兴名曰普光今灯照王请来入城所以匆匆庄严道路善惠即复问彼路人汝知何处有诸名华答言道士灯照大王击鼓唱令国内名花皆不得卖悉以输王善惠闻已心大懊𢙉意犹不息苦访华所。

　　俄尔即遇王家青衣密持七茎青莲华过畏王制令藏着瓶中善惠至诚感其莲华踊出瓶外善惠遥见即追呼曰大姊且止此花卖不青衣闻已心大惊愕而自念言藏花甚密此何男子乃见我华求索买耶顾看其瓶果见华出生奇特想答言男子此青莲华当送宫内欲以上佛不可得也善惠又言请以五百银钱买五茎耳青衣意疑复自念言此华所直不过数钱而今男子乃以银钱五百求买五茎即问之言欲持此华用作何等善惠答曰今有如来出兴于世灯照大王请来入城故湏此华欲以供养大姊当知诸佛如来难可值遇如优昙钵华时时乃现青衣又问供养如来为求何等善慧答曰为欲成就一切种智度脱无量苦众生故尔时青衣得闻此语心自念言今此男子颜容端政披鹿皮衣才𦿔形体乃尔至诚不惜钱宝即语之曰我今当以此华相与愿我生生常为君妻善惠答言我修梵行求无为道不得相许生死之缘青衣即言若当不从我此愿者花不可得善惠又曰汝若决定不与我华当从汝愿我好布施不逆人意若使有来从我乞求头目髓脑及与妻子汝莫生阂坏吾施心青衣答言善㢤善㢤敬从来命今我女弱不能得前请寄二华以献于佛使我生生不失此愿好丑不离必置心中令佛知之。

　　尔时灯照王与其诸子及众官属婆罗门等持好香华种种供具而出奉迎普光如来举国人民亦皆随从是时善惠五百弟子共相谓言今日国王及诸臣民悉皆往诣普光佛所大师今者亦当已去我等宜应往彼礼敬作此言已即共俱行在道未远逢见善惠师徒相遇喜悦无量即共同诣普光佛所见灯照王已到佛前㝡得在初供养礼拜如是次第至诸大臣亦各礼敬并散名华华悉堕地。

　　于时善惠与五百弟子见诸人众供养毕已谛观如来相好之容又欲济拔诸众生故亦欲满足一切种智故即散五华皆住空中化成华台后散二茎亦止空中夹佛两边尔时国王及其眷属一切臣民天龙夜叉乹闼婆阿修罗迦楼罗紧那罗摩睺罗伽人非人等见此奇特叹未曾有于是普光如来以无阂智赞善惠言善㢤善㢤善男子汝以是行过无量阿僧祇劫当得成佛号释迦牟𡰱如来应正遍知明行足善逝世间解无上士调御丈夫天人师佛世尊当于善惠受记之时无量天龙夜叉乹闼婆阿修罗迦楼罗紧那罗摩睺罗伽人非人等散众妙华满虚空中而发誓言善惠将来成佛道时我等皆愿为其眷属是时普光如来即记之曰汝等皆当得生其国。

　　尔时如来既授记已犹见善惠作仙人髻披鹿皮衣如来欲令舍此服仪即便化地以为淤泥善惠见佛应从此行而地浊湿心自念言云何乃令千辐轮足蹈此而过即脱皮衣以用布地不足掩泥仍又解发亦以䨱之如来即便践之而度因记之曰汝后得佛当于五浊𢙣世度诸天人不以为难必如我也于时善惠闻斯记已欢喜踊跃喜不自胜即时便解一切法空得无生忍身升虚空去地七多罗树以偈赞佛。

　今见世间导　令我开惠眼　为说清净法　去离一切着　今遇天人尊　令我得无生　愿将来获果　亦如两足尊

　　是时善惠说此偈已从空中下到于佛前五体投地而白佛言唯愿世尊哀愍我故听我出家尔时普光如来答言善㢤善来比丘须发自落袈裟着身即成沙门。

　　尔时有二贫穷老人各与亲属一百人俱睹佛相好威德严显自伤贫乏无以供养是时如来愍其心至即化前地生诸草秽令二贫人见地不净发欢喜心而便洒扫普光如来而记之曰汝过无量阿僧祇劫释迦牟𡰱佛出兴于世汝等尔时当作第一声闻弟子尔时普光如来记贫人已与八万四千比丘及灯照王并婆罗门诸臣民等前后围绕入提播婆底城。

　　时灯照王与其眷属以四事供养普光如来并及八万四千比丘经四万岁王即舍位以付其子与其眷属及夫人眷属各八万四千人同于佛法出家修道得陁罗𡰱诸法三昧善惠比丘亦随普光如来受王供养满四万岁于诸法中得深三昧教化众生不可称数尔时善惠比丘白普光如来言世尊我于昔日在深山中得五奇特梦一者梦卧大海二者梦枕湏弥三者梦海中一切众生入我身内四者梦手执日五者梦手执月唯愿世尊为我解说此梦之相尔时普光如来答言善㢤汝若欲知此梦义者当为汝说梦卧大海者汝身即时在于生死大海之中梦枕湏弥者出于生死得般涅槃相梦大海中一切众生入身内者当于生死大海为诸众生作归依处梦手执日者智惠光明普照法界梦手执月者以方便智入于生死以清凉法化导众生令离𢙉热此梦因缘是汝将来成佛之相善惠闻已欢喜踊跃不能自胜礼佛而退。

　　尔时普光如来复经少时入般涅槃善惠比丘护持正法满二万岁以三乘法教化众生所利益者不可称计尔时善惠比丘于彼命终即便上生为四天王以三乘法化诸天众尽彼天寿下生人间为转轮圣王王四天下七宝具足一金轮宝二白象宝三绀马宝四神珠宝五玉女宝六主藏臣宝七主兵臣宝千子具足皆悉勇健能服怨敌以正法治无诸忧𢙉常以十善化诸人民于此寿终生忉利天为彼天主寿终下生为转轮圣王终其寿命乃至生于第七梵天上为天王下为圣主各卅六反其间或为仙人或为外道六师或为婆罗门或为小王如是变现不可称数。

　　尔时善惠菩萨功行满足位登十地在一生补处近一切种智生兜率天名圣善白为诸天主说于一生补处之行亦于十方国土现种种身为诸众生随应说法期运将至当下作佛即观五事一者观诸众生熟与未熟二者观时至与未至三者观诸国土何国处中四者观诸种族何族贵盛五者观过去因缘谁㝡真正应为父母观五事已即自思惟今诸众生皆是我初发心以来所成熟者堪能受于清净妙法于此三千大千世界此阎浮提迦毗罗旆兜国㝡为处中诸族种姓释迦第一甘蔗苗𧜟圣王之后观白净王过去因缘夫妻真正堪为父母又观摩耶夫人寿命修短怀抱太子满足十月太子便生生七日已其母命终。

　　既作此观又自思惟我今若便即下生者不能广利诸天人众仍于天宫现五种相令诸天子皆悉觉知菩萨期运应下作佛一者菩萨眼现瞬动二者头上花萎三者衣受尘垢四者腋下汗出五者不乐本坐时诸天众忽见菩萨有此异相心大惊怖身诸毛孔血流如雨自相谓言菩萨不久舍于我等。

　　尔时菩萨又现五瑞一者放大光明普照三千大千世界二者大地十八相动湏弥海水诸天宫殿皆悉震摇三者诸魔宫宅隐𦿔不现四者日月星辰无复光明五者天人八部身皆震动不能自禁是时兜率诸天见菩萨身已有五相又复睹外五希有事皆悉聚集到菩萨所头面礼足白言尊者我等今日见此诸相举身震动不能自安唯愿为我释此因缘菩萨即便答诸天言善男子当知诸行皆悉无常我今不久舍此天宫生阎浮提。

　　于时诸天闻此
