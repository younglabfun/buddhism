房山石经第 03 册 No. 0248 佛说救护身命经


　　佛说救护身命经

　　尔时佛在娑罗双树间临般泥洹时舍利弗阿难及无量诸大菩萨摩诃萨诸大弟子一切天人皆来集会佛还正坐告阿难言吾当入般涅槃我灭度后一切众生当为𢙣魔众邪蛊道夺人精气者求人短者横来煞者阿难汝好勤心流布此经令𢙣世中众生无有病苦无有横死众邪蛊道悉皆消灭。

　　阿难我所嘱累唯有此经若有众生无男无女有能读诵此经一句一偈者众邪𢙣鬼不得▆近若在旷野中若在急难中若在大水中若在大火中常当读诵是经能悉断除何以故此经有大威神力故常读之若不读者但当着怀中至心受持是经者则持过去未来现在诸佛神力若欲远行常当持去𠁅𠁅村落一心为人演说有能湏㬰𦗟者所愿悉得。

　　阿难佛不虚言此经佛所秘要甚难可得譬如妙药能愈毒病能辟毒气能断𢙣毒有人持行诸恶毒䖝众邪蛊道欲来争▆闻此经法𢙣▆药气四向散去不敢回视此经亦𣸪如是有疾病者当净洗浴一心读诵众患除愈。

　　佛告阿难若有𢙣魔蛊道不随我语者我当使此魔众邪蛊道如押油快悉皆消灭无有遗余佛即举七佛名字苐一维卫佛苐二式佛苐三随叶佛苐四拘楼秦佛苐五拘那含牟𡰱佛苐六迦叶佛苐七𥼶迦文佛。

　　若有苦厄病痛者便当读诵此七佛名字诸𢙣蛊道悉皆消灭无能侵近。

　　佛说此经已𣸪告阿难我今怜愍众生故便当更说六神名字一名波奈罗二名迦奈罗三名禅吒迦四名勤迦五名摩头六名摩祁此是六神名字阿难若有众生无男无女无贵无贱有苦厄者皆当称说六神名字所患消除众▆𢙣气皆不得近一切灭尽无有遗余。

　　佛告无量无边菩萨摩诃萨及天神王一切天人我灭度后若有受持我所嘱法者汝䓁常当昼夜拥护令得安隐。

　　文殊师利菩萨白佛言世尊我当于佛灭后将廿五菩萨于𢙣世中有读诵此经𠁅我䓁昼夜在其左右拥护是人众邪魍魉不得来近常使是人卧安觉安修行善法佛赞文殊师利善㢤善㢤汝能拥护我百千万劫所可修集阿耨多罗三𦴭三菩提。

　　尔时四天神王偏袒右肩右膝着地一心合掌白佛言世尊我当于如来灭后各将眷属按行国界有能读诵书写受持是经我䓁眷属常来随逐是人昼夜拥护令不见𢙣是人欲行旷野中我常随逐导从勤心拥护是人不令𢙣鬼妄来侵近常得充足不令饥渴所欲求者我䓁神王悉令供给如其所愿无所之少何以故是人能令流布此经修行善法供养三宝令不断绝。

　　尔时乾闼婆王阿修罗迦楼罗紧那罗摩睺罗伽人非人䓁各各胡跪于如来前一心合掌白佛言世尊我䓁天人常当飞行于𢙣世中间有读诵书写昼夜受持是经者我䓁天人各与眷属共到是人所住之𠁅听受此经常当守护昼夜不离在其四面拥护是人众魔𢙣鬼不得侵近不得𡙸其精气不得横来娆𡧱不得求其长短不得触猒令毒气不行我䓁眷属常来在是人所住于空中是人若遇大火我䓁眷属随其方便救护其身不令火烧若遇大水急駃㵱去我䓁眷属即于空中来接是人令不见溺水即还住得渡水难若遇大贼我于四面护持是人能令贼心刀杖不举即发慈心若遇官法系缚枷锁昼夜愁苦我䓁眷属于虚空中能令其官心生欢喜悉令放赦皆得解脱我䓁眷属一心救护不令他人而得扰乱于无量无边劫中常念是经何以故此经世尊殷勤所属之法令久流布。

　　佛𣸪赞诸天人善㢤善㢤汝䓁眷属曾于阿僧祇劫中值遇百千万亿劫诸佛令拥护我百千亿劫中弟子能令流布此法读诵书写方便救济不令见𢙣常行善心。

　　尔时乹闼婆各与眷属顶礼佛足一心奉行。

　　佛告阿难吾以手摩汝顶上汝好用心吾所嘱累唯有此经阿难勤心流布此经令一切众生悉得闻知阿难汝最是吾心中弟子我所出法悉付嘱汝吾今怜愍一切众生故欲令解脱故。

　　还正坐付嘱此经阿难此经尊猛极有威神劝令一切族姓男女供养香华杂彩幡盖燃灯续明𣸪能转读诵习救人疾病苦厄之者现在安吉将来往生无量寿国即生莲华体体金色身相具足智慧勇健如上辈者功德如是不可称计阿难当用好纸好笔好墨至心书写我所出法上下句偈如佛所说令无妄失一画一点阿难我怜愍众生故唯嘱此法皆令一切有形之类悉得闻知心开意解常行善心。

　　尔时阿难在世尊前一心合掌身毛悉竖战战兢兢一心谛听佛语不敢忘失一句一偈流泪而言世尊所嘱至心受持广令流布阿难𣸪言受天尊教顶礼佛足一心奉行。
