房山石经第 29 册 No. 1099 无上玉皇心印经


　　无上玉皇心印经

上药三品　神与气精　恍恍惚惚
杳杳冥冥　存无守有　顷刻而成
回风混合　百日功灵　默朝上帝
一纪飞升　知者易悟　昧者难行
履践天光　呼吸育清　出玄入牝
若亡若存　绵绵不绝　固蒂深根
人各有精　精合其神　神合其气
气合体真　不得其真　皆是强名
神能入石　神能飞形　入水不溺
入火不焚　神依形生　精依气盈
不凋不残　松柏青青　三品一理
妙不可听　其聚则有　其散则零
七窍相通　窍窍光明　圣日圣月
照耀金庭　一得永得　自然身轻
太和𠑽溢　骨散寒琼　得丹则灵
不得则倾　丹在身中　非白非青
诵之万遍　妙理自明

　　无上玉皇心印经终

　　传经始流

　　昔有高道到处源于石城县仙界铺遇真仙传授此经获免厄难遂刊行焉尝伏而诵之辞约义博盖撮本行集经之枢要是以谓之经髓也涿鹿山云居寺有洞室贮释梵之经殆至万卷故名是山为小西天焉夫三界万灵尊莫尊于
昊天金阙玉皇上帝玄功妙德载在本行集经正当刻之金石藏之名山传之万世也是以至心各捐赀力请匠镌刻经髓暨经纂及心印经共为壹卷凡壹千柒佰肆拾捌字置诸石室用彰悠久所以然者盖欲仰答
天地君亲四恩于万一云尔。

　　旹大明宣德三年岁次戊申四月吉日奉
道信官向福善阮常就胜等稽首顿首百拜谨记

　　同盟助赀

　　奉国将军都指挥同知武兴

　　奉直大夫工部虞衡员外郎陈孚

　　迪功郎工部营缮所所副陈道昌

　　怀远将军指挥同知段义　李实　郭敏　管义

　　明威将军指挥佥事冀源　黄安

　　武略将军副千户罗成　万理　王友　张礼

　　嗣全真教高士陈风便

　　正一盟威宝箓弟子王至玄字利宾书

　　信士曾至中　冯本源　章文得　崔景平　李景云　厉正善　夏惠机　葛镛　庄文玉　戴道清　朱福惠

　　镌匠程善　刊
