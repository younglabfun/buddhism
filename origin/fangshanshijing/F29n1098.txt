房山石经第 29 册 No. 1098 高上玉皇本行集经髓


　　高上玉皇本行集经髓

　　开经玄蕴咒

　　大哉元始无量度人演清净教登引天真玄座说法寂然无声玉帝放光喜庆难言是为心传亦曰天根大圆满咒瑶章洞文集以成书敷落神真臣今东向诵愿与天齐并存亡俱证果永渡爱河津。

　　太上洞玄灵宝高上玉皇本行集经

　　道言昔元始天尊在清微天中玉京金阙七宝玄苑玉皇宫殿升光明座与无鞅数众宣说灵宝清静真一不二法门是时
玉皇尊帝与诸真圣清斋建节侍在侧焉于是
玉帝知时欲至即于会前举六通力放大光明遍照诸天一切境界皆大震动十方无极俱同琉璃下烛下方是诸世界一切人天咸臻道气当是之时酆都铁围即时破坏三恶道苦一时解脱尔时
玉帝即分其身遍散十方诸大天宫自然化现白玉为京黄金为阙七宝玄苑大光明殿具光明座幢节幡盖异宝奇花遍布是处尔时
玉帝即以所分其身遍于是处普为十方演说清净解脱之道说已即以神通不动其所移接天人皆令得至清微天中玉清圣境元始会下是诸众等不觉不知普来集会时诸大众稽首瞻仰
玉帝化身忽睹
天尊胜会踊跃欢喜一时作礼叹未曾有。

　　尔时高虚清明天主与诸天眷属御八景鸾舆九光宝盖奏玄歌妙乐咏无量洞章散天宝花喷天真香飞步游空来诣道前稽首长跪白
天尊言贱臣懈怠后会法筵今日吉庆建此法桥幽显凡圣普沾圣泽放大光明现希有相臣等千劫良因九天运会今日大吉咸仰玄功以偈赞上帝曰。

　　金阙玄穹主　高上玉皇尊
　　妙相冠诸天　慈光烛三界
　　真圣妙道师　天人依仗师
　　大乘垂法语　真一指迷途
　　功德若虚空　赞扬无穷尽

　　尔时天尊告四众云是帝身即道身也非常体也汝等亲近是帝生尊重心着想尊容称扬名号然后汝等咸蒙护度。

　　尔时天地始祖五老上帝稽首长跪白天尊言伏闻
高上玉皇慈念苍生普放神光照烛法界六凡四圣普叨道荫切以自昔元始天地未分日月未光是生
玉帝故得二仪分判三景发光恭闻帝号称说难言莫可寻详臣即命铸金为简刻玉为章寔灵文之妙德乃天地之玄根惟愿哀悯使依玄科按法以传于是天尊普告真圣云今三天整运皇道气畅真亦宜行乃命五老上帝与诸真圣上诣太玄玉都寒灵丹殿紫微上宫洞阳玉馆披九光八色之蕴云锦之囊出灵宝金书玉篆文曰。

　　太上弥罗无上天妙有玄真境渺渺紫金阙太微玉清宫无极无上圣廓落法光明寂寂浩无宗玄范总十方湛寂真常道恢漠太神通昊天玉皇大天尊玄穹高上帝。

　　是时五老上帝得是经已还诣
元始天尊前咨以禁戒之仪逊谢不逮。

　　道言是帝号也元始之妙言
玉皇之真诰至真妙文神应自然乃知天真贵重至圣上书斯文隐秘不得窥闻有得之者勤行修奉克至神仙于是玉虚上帝白
天尊言愿为四众及未来世持是经人说利益事。

　　尔时天尊告玉虚上帝言若有三界十方无量国土或兵戈并起疫气大行水旱虫蝗㐫年饥馑是其国君当发慈悲为其𥠖庶遍请道流清静严洁为转此经当得国土清平五谷丰熟𥠖庶安泰此经所在之处常有十方至真侍卫供养持是经人获福无量又若持是经人造作长幡书
帝名号于其幡上被诸风吹所指方面一切众生皆沾胜利又若持是经人书帝名号在一切有声物上或是道场或以戏击或被风触是声出时一切众生闻是声已所有罪障悉得清静何况受持当知是人即是道藏功德身也。

　　尔时天尊谓玉虚上帝言今我略说未尽其妙若广说之凡流邪见疑惑不信是经功德穷劫难言。

　　尔时玉虚上帝闻说是已心生欢喜瞻仰慈颜稽首赞叹而作颂曰。

九天之上　谓之大罗　玉京金阙
云层峨峨　中有天帝　仁慈惠和
至道无敌　降伏众魔　天宝灵符
玉律金科　神仙亿万　幢幡众多
闻者罪灭　永出爱河

　　是时玉虚上帝说是颂已是诸天众异口同音叹未曾有于是天尊告四众云凡人持诵此经称扬帝号者皆道根深重宿有善缘此经尊妙普度无穷但精心恭奉家国安宁保命度灾扫诸不祥能碎铁围山竭苦海水破大地狱㧞重罪苦降暴恶魔护诸国土能除一切重病能解一切恶毒能离一切恶人能灭一切恶兽能摧一切邪道一切诸天皆令降伏其余功德说不可尽尔时四众闻说是已欢喜踊跃稽首敬礼而退。

　　太上洞玄灵宝高上玉皇本行集经

　　玉皇本行集经纂

　　金阙玄穹主高上玉皇尊诸佛圣师万天帝主演三卷五品之妙法周十号万德之洪名放十七大光明施三十种功德㧞度生死圣化古今一万二千三十六字。

　　洞玄灵宝高上玉皇本行集经
