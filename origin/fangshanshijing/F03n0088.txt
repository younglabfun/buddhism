房山石经第 03 册 No. 0088 佛说灌顶章句拔除过罪生死得度经


　　佛说灌顶章句拔除过罪生死得度经

　　闻如是一时佛游维耶离音乐树下与八千比丘众菩萨三万六千人俱国王大臣人民及诸天龙八部鬼神共会说法于是文殊师利法王子菩萨摩诃萨承佛威神从坐而起长跪叉手前白佛言世尊愿为未来像法众生宣扬显说往昔过去诸佛名字及清净国土庄严之事愿为解说得闻法要。

　　佛告文殊师利善哉善哉汝慈无量愍念罪苦一切众生问此往昔诸佛名字及国土清净庄严之事利益一切无量众生度诸危厄令得安隐汝今谛听谛受善思念之吾当为汝分别说之众坐诸菩萨摩诃萨无鞅数众及诸应真国王长者大臣人民天龙鬼神四辈弟子皆各嘿然听佛所说莫不欢喜一心乐闻。

　　佛告文殊师利东方去此佛刹十恒河沙世界有佛名曰药师琉璃光如来无所著　至真等正觉明行足善逝世间解无上士调御丈夫天人师佛世尊度脱生老病死苦患此药师琉璃光本所修行菩萨道时发心自誓行十二上愿令一切众生所求皆得。

　　第一愿者使我来世得作佛时自身光明普照十方三十二相八十种好而自㽵严令一切众生如我无异。

　　第二愿者使我自身犹如琉璃内外明彻净无瑕秽妙色广大功德巍巍安住十方如日照世幽𡨋众生悉蒙开晓。

　　第三愿者使我来世智慧广大如海无穷润泽枯涸无量众生普使蒙益悉令饱满无饥渴想甘食美膳悉持施与。

　　苐四愿者使我来世佛道成就巍巍堂堂如星中之月消除生死之云令无有翳明照世间行者见道热得清凉解除垢秽。

　　第五愿者使我来世发大精进净持戒地令无浊秽慎护所受令无𡙇犯亦令一切戒行具足坚持不犯至无为道。

　　苐六愿者若有众生诸根毁败盲者使视聋者得听哑者得语偻者能申跛者能行如是不完具者悉令得具足。

　　苐七愿者使我来世十方世界若有苦恼无救护者我为此等设大法药令诸疾病皆得除愈无𣸪苦患至得佛道。

　　第八愿者使我来世以善业因缘为诸愚𡨋无量众生讲宣妙法令得度脱入智慧门普使明了无诸疑惑。

　　苐九愿者使我来世摧伏𢙣魔及诸外道显扬清净无上道法使入正真无诸邪僻回向菩提八正觉路。

　　苐十愿者使我来世若有众生王法所加临当刑戮无量畏怖愁忧苦惚若𣸪鞭鞑枷璅其体种种𢙢惧逼切其身如是无边诸苦恼等悉令解脱无有众难。

　　第十一愿者使我来世若有众生饥渴所惚令得种种甘美饮食天诸肴膳种种无数悉以赐与令身充足。

　　苐十二愿者使我来世若有贫冻裸露众生即得衣服穷乏之人施以珍宝仓库盈溢无所乏少一切皆受无量快乐乃至无有一人受苦使诸众生和颜悦色形貌端正人所喜见琴瑟鼓吹如是无量最上音声施与一切无量众生是为十二微妙上愿。

　　佛告文殊师利此药师琉璃光本愿功德如是我今为汝略说其国㽵严之事此药师琉璃光如来国土清净无五浊无爱欲无意垢以白银琉璃为地宫殿楼阁悉用七宝亦如西方无量寿国无有异也有二菩萨一名日曜二名月净是二菩萨次补佛处诸善男子善女人亦当愿生彼国土也文殊师利白佛言唯愿演说药师琉璃光如来无量功德饶益众生令得佛道。

　　佛言若有男子女人新破众魔来入正道得闻说是药师琉璃光如来名字者魔家眷属退散驰走如是无量拔众生苦我今说之佛告文殊师利世间有人不解罪福悭贪不知布施今世后世当得其福世人愚痴但知贪惜宁自割身肉而啖食之不肯持钱财布施求后世之福又有人身不衣食此大悭贪命𣧩以后当堕饿鬼及在畜生中闻我说是药师琉璃光如来名字之时无不解脱忧苦者也皆作信心贪福畏罪人从索头与头索眼与眼乞妻与妻乞子与子求金银珍宝皆大布施一时欢喜即发无上正真道意。

　　佛言若𣸪有人受佛净戒遵奉明法不解罪福虽知明经不及中义不能分别晓了中事以自贡高恒常曚愦乃与世间众魔从事更作缚着不解行之恋着妇女恩爱之情口为说空行在有中不能发觉𣸪不自知但能论说他人是非如此人辈皆当堕三𢙣道中闻我说是药师琉璃光本愿功德无不欢喜念欲舍家作沙门者也。

　　佛言世间有人好自称誉皆是贡高当堕三𢙣道中后还为人牛马奴婢生下贱中人当乘其力负重而行困苦疲极亡去人身闻我说是药师琉璃光如来本愿功德者皆当一心欢喜踊跃便作谦敬即得解脱众苦之患长得欢乐聦明智慧远离𢙣道得生善处与善知识共相值遇无𣸪忧恼离诸魔缚。

　　佛言世间愚痴人辈两舌斗诤𢙣口骂詈更相嫌恨或就山神树下鬼神日月之神南斗北辰诸鬼神所作诸咒誓或作人形像或作苻书以相厌祷咒诅言说闻我说是药师琉璃光本愿功德无不两作和解俱生慈心𢙣意悉灭各各欢喜无𣸪𢙣念。

　　佛言若四辈弟子比丘比丘尼清净信士清信女常修月六斋年三长斋或昼夜精勤一心苦行愿欲往生西方阿弥陁佛国者忆念昼夜若一日二日三日四日五日六日七日或𣸪中悔闻我说是琉璃光本愿功德尽其寿命欲终之日有八菩萨皆当飞往迎其精神不经八难生莲华中自然音乐而相娱乐。

　　佛言假使寿命自欲尽时临𣧩之日得闻我说是琉璃光佛本愿功德者命终皆得上生天上不𣸪历三𢙣道中天上福尽若下生人间当为帝王家作子或于豪姓长者居士富贵家生皆当端正聦明智慧高才踊猛若是女人化成男子无𣸪忧苦患难者也。

　　佛告文殊我称誉显说琉璃光佛至真等正觉本所修集无量行愿功德如是文殊师利从坐而起长跪叉手白佛言世尊佛去世后当以此法开化十方一切众生使其受持是经典也若有男子女人爱乐是经受持读诵宣通之者𣸪能专念若一日二日三日四日五日乃至七日忆念不忘能以好素帛书取是经五色杂彩作囊盛之者是时当有诸天善神四天大王龙神八部常来营卫爱敬是经日日作礼是持经者不堕横死所在安隐𢙣气消灭诸魔鬼神亦不中𡧱佛言如是如是如汝所说文殊师利言天尊所说言无不善。

　　佛言文殊若有善男子善女人等发心造立药师琉璃光如来形像供养礼拜悬杂色幡盖烧香散华歌咏赞叹围绕百匝还本坐处端坐思惟念药师琉璃光佛无量功德若有男子女人七日七夜菜食长斋供养礼拜药师琉璃光佛求心中所愿者无不获得求长寿得长寿求富饶得富饶求安隐得安隐求男女得男女求官位得官位若命过以后欲生妙乐天上者亦当礼敬琉璃光佛至真等正觉若欲上生三十三天者亦当礼敬琉璃光佛必得往生若欲与明师世世相值者亦当礼敬琉璃光佛。

　　佛告文殊师利若欲往生十方妙乐国土者亦当礼敬琉璃光佛欲得生兜率天上见弥勒者亦当礼敬琉璃光佛若欲离诸邪忤外道亦当礼敬琉璃光佛若夜𢙣梦鸟鸣百怪蜚尸邪忤魍魉鬼神之所娆者亦当礼敬琉璃光佛若入山谷为虎狼熊罴蒺䔧诸兽象龙蚖蛇蝮蝎种种杂类若有𢙣心来相向者心当存念琉璃光佛山中诸难不能为𡧱若他怨贼偷窃𢙣人怨家债主欲来侵陵心常存念琉璃光佛则不为𡧱以善男子善女人礼敬琉璃光如来功德所致华报如是况果报也吾今劝诸四辈礼事琉璃光佛至真等正觉。

　　佛告文殊师利我但为汝略说琉璃光佛礼敬功德若使我广说是琉璃光佛无量功德与一切▆▆有如是之罪应堕𢙣道闻我说是药师琉璃光佛名字之者一切过罪自然消灭。

　　佛告文殊若善男子善女人闻我说是药师琉璃光佛至真等正觉其谁不发无上正真道意后皆当得作佛人居世间官位不迁治生不得饥寒困厄忘失财产无𣸪方计闻我说是药师琉璃光佛各各得心中所愿士官皆得高迁财物自然长益饮食充饶皆得富贵若为县官之所拘录𢙣人侵枉若为怨家所得便者心当存念琉璃光佛皆得解脱若他妇女产生难者心当存念琉璃光佛儿即易生身体平正无诸疾痛六情完具聪明智慧寿命得长不遭枉横善神拥护不为鬼神舐其头也。

　　佛说是经时阿难在右边佛顾语阿难言汝信我为文殊师利说往昔东方过此十恒河沙有佛名药师琉璃光本愿功德者不阿难白佛言唯天中天佛之所言何敢不信耶佛𣸪语阿难言世间▆人虽有眼耳鼻舌身意人常用是六事以自迷惑信世俗魔邪之言不信至真至诚度世苦切之语如是人辈难可开化阿难白佛言世尊世间有人多有𢙣逆下贱之者若闻佛说开人耳目破治人病除人阴𡨋使睹光明解人疑结去人重罪千万亿劫无𣸪忧患皆因说是药师琉璃光本愿功德悉令安隐得其福报。

　　佛告阿难汝口为言善而汝内心狐疑我言阿难汝莫作是念以自毁败佛言阿难我见汝心我知汝意汝知之不阿难即以头面着地长跪白佛言如天中天所说我造次闻佛说是药师琉璃光极大尊贵智慧巍巍难可度量我心有小疑敢不首伏佛言汝智慧狭劣少见少闻汝闻我说深妙之法无上空义难生信敬贵重之心我当得至正真之道。

　　文殊问佛言世尊佛说是药师琉璃光如来无量功德如是不审谁肯信此言者佛答文殊言唯有百亿诸菩萨摩诃萨当信是言耳唯有十方三世诸佛当信是言。

　　佛言我说是药师琉璃光如来本愿功德难可得见何况得闻亦难得说难得书写亦难得读文殊师利若有男子女人能信是经受持读诵书写竹帛𣸪能为他人解说中义此皆是先世已发道意今𣸪得闻此微妙法开化十方无量众生当知此人必当得至无上正真道也。

　　佛告阿难我作佛以来从生死至生死勤苦累劫无所不经无所不历无所不作无所不为如是不可思议况𣸪琉璃光佛本愿功德者乎汝所有疑者亦𣸪如是阿难汝闻佛所说汝谛信之莫作疑惑佛言至诚无有虚伪亦无二言佛言为信者施不为疑者说也阿难汝莫作小疑以毁大乘之业汝却后亦当数数发摩诃衍莫以小道毁汝功德阿难言唯唯天中天佛之所说我从今日以去无𣸪尔心唯佛自当知我心耳。

　　佛语阿难此经能照诸天宫殿若三灾起时中有天人发心念此琉璃光佛本愿功德经者皆得离于彼处之难是经能除水涸不调是经能除他方逆贼悉令消灭四方夷狄各还正治不相娆恼国土交通人民欢喜是经能除谷贵饥冻是经能除𢙣星变怪是经能除疫毒之病是经能救三𢙣道苦地狱饿鬼畜生等苦若人得闻此经典者无不解脱厄难者也。

　　尔时众中有一菩萨名曰救脱从座而起整衣服叉手合掌而白佛言我等今日闻佛世尊演说过去东方十恒河沙世界有佛号琉璃光一切众会靡不欢喜救脱菩萨叉手白佛言世尊若族姓男女其有尪羸着床痛惚无救护者我今当劝呼诸众僧七日七夜斋戒一心受持八禁六时行道卌九遍读是经典劝燃七层之灯亦劝悬五色续命神幡阿难问救脱菩萨言续命幡灯法则云何救脱菩萨语阿难言神幡五色卌九尺灯亦𣸪尔七层之灯一层七灯灯如车轮若遭厄难闭在牢狱枷锁着身亦当造立五色神幡灯卌九应放杂类众生至卌九可得过度危厄之难不为诸撗𢙣鬼所持也。

　　救脱菩萨语阿难言若国王大臣及诸辅相王子妃主中宫婇女若为病苦所恼亦应造立五色缯幡然灯续明救诸生命散杂色华烧诸名香王当放赦屈厄之人徒锁解脱王得其福天下泰平雨泽以时人民欢喜𢙣龙摄毒无病苦者四方夷狄不生逆𡧱国土通洞慈心相向无诸灾𡧱四海歌咏称王之德乘此福禄在意所生见佛闻法信受教诲从是福报至无上道。

　　阿难又问救脱菩萨言命可续耶救脱菩萨答阿难言我闻世尊说有诸撗劝造幡盖令其修福又言阿难昔沙弥救蚁以修福故尽其寿命不经苦患身体安隐福德力强使之然也阿难因𣸪问救脱菩萨撗有几种世尊说言撗乃无数略而言之大撗有九一者撗病二者撗有口舌三者撗遭县官四者身羸无福又持戒不完撗为鬼神之所得便五者撗为劫贼之所剥夺六者撗为水火焚漂七者撗为杂类禽兽所啖八者撗为怨仇苻书厌祷邪神牵引未得其福但受其殃先亡牵引亦名撗死九者有病不治又不修福汤药不慎针灸失度不值良医为病所困于是灭亡又信世间妖𦾨之师为作恐动寒热言语妄发祸福所犯者多心不自正不能自定卜问觅祸煞䐗狗牛羊种种众生解奏神明呼诸邪妖魍魉鬼神请乞福祚欲望长生𣧩不能得愚痴迷惑信邪倒见死入地狱展转其中无解脱时是名九撗也。

　　救脱菩萨语阿难言其世间人痿黄之病困笃着床求生不得求死不得拷楚万端此病人者或其前世造作𢙣业罪过所招殃咎所引故使然也。

　　救脱菩萨语阿难言阎罗王者主领世间名藉之记若人为𢙣作诸非法无孝顺心造作五逆罪破灭三宝无君臣法又有众生不持五戒不信正法设有受者多所毁犯于是地下鬼神及伺𠋫者奏上五官五官䉼蕳除死定生或注录精神未判是非若已定者奏上阎罗阎罗鉴察随罪轻重拷而治之世间痿黄之病困笃不死一绝一生由其罪福未得䉼蕳录其精神在彼王所或七日至三七日乃至七七日名藉定者放其精神还其身中如从梦中见其善𢙣其人若明了者信验罪福是故我今劝诸四辈造续命神幡燃卌九灯放诸生命以此幡灯放生功德拔彼精神令得度苦今世不遭厄难救脱菩萨语阿难言如来世尊说是经典威神功德利益不少座中诸鬼神有十二神王从座而起往到佛所䠒跪合掌白佛言世尊我等十二鬼神在所作护若城邑聚落空闲林中若四辈弟子诵持此经令所结愿无求不得阿难问言其名云何愿为说之救脱菩萨言灌顶章句其名如是。

　　神名金毗罗　神名和耆罗　神名安陁罗　神名摩尼罗　神名宋林罗　神名弥祛罗　神名婆那罗　神名摩𠇾罗　神名照头罗　神名毗伽罗　神名因持罗　神名真陁罗。

　　救脱菩萨语阿难言此诸鬼神别有七千以为眷属皆悉叉手𠇓头听佛世尊说是琉璃光如来本愿功德莫不一时舍鬼神形得受人身长得度脱无众恼患若人疾病厄难之日当以五色缕结其名字得如愿已然后解结令人得福灌顶章句法应如是。

　　佛说是经时比丘僧八千人诸菩萨三万六千人诸天龙神八部大王无不欢喜则发无上正真道意阿难从座而起前白佛言演说此法当何名之佛言此经凡有三名一名药师琉璃光本愿功德二名灌顶章句十二神王结愿神咒三名拔除过罪生死得度佛说经竟大众人民作礼奉行。

　　佛说药师经一卷

　　开元十年四月八日幽州良乡县清信女仇二娘敬造药师经一卷(安不▆鬼祖▆长▆父上▆▆▆▆▆母▆▆▆▆▆▆▆▆▆▆▆▆元太姊大娘妹十娘九娘李▆珍男▆即了范阳县进士▆子▆▆)
