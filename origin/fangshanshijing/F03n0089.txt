房山石经第 03 册 No. 0089 佛说恒水流树经


　　佛说恒水流树经一卷

　　如是我闻。

　　一时佛住阿毗阇恒水边时有比丘来诣佛所稽首佛足退住一面白佛言世尊善㢤世尊为我说法我闻法已独一静处专精思惟不放逸住所以族姓子剃除须发正信非家出家学道于上增修梵行见法自知作证我生已尽梵行已立所作已作自知不受后有。

　　尔时世尊观察水见恒水中有一大树随流而下语彼比丘汝见此恒水中大树流不。

　　答言已见世尊。

　　佛告比丘此大树不着此岸不着彼岸不沉水底不阂洲渚不入回𣸪人亦不取非人不取又不腐败当随水流顺趣流注浚输至大海不。

　　比丘白佛如是世尊。

　　佛言比丘亦𣸪如是亦不着此岸不着彼岸不沉水底不阂洲渚不入回𣸪人亦不取非人不取又不腐败临趣流注浚输涅槃。

　　比丘白佛云何此岸云何彼岸云何沉没云何洲渚云何回𣸪云何人取云何非人取云何腐败善㢤世尊为我广说我闻法已当独一静处专精思惟不放逸住乃至自知不受后有。

　　佛告比丘此岸者谓六入处彼岸者谓六外入处人取者犹如有一习近俗人及出家者若喜若忧若苦若乐彼彼所作悉与共同始终相随是名人取非人取者犹如有人愿修梵行我今持𢦶苦行修诸梵行当生在在处处天上是非人取回𣸪者犹如有一还𢦶退转腐败者犯𢦶行𢙣不善法内败寡闻犹莠稗吹贝之声非沙门为沙门象非梵行为梵行象如是比丘是名不着此彼岸乃至浚输涅槃。

　　时彼比丘闻佛所说欢喜随喜作礼而去。

　　时彼比丘独一静处思惟佛所说水流大树经教乃至自知不受后有得阿罗汉。

　　时有牧牛人名难屠去佛不远执杖牧牛比丘去已诣世尊所稽首礼足于一面住白佛言世尊我今堪能不着此岸不着彼岸不沉没不阂洲渚非人所取不非人取不入回𣸪亦不腐败我得于世尊正法律中出家修梵行不。

　　佛告牧牛者汝送牛还主不。

　　牧牛者言诸牛中悉有犊牛自能还归不湏送也但当听我出家学道。

　　佛告牧牛者牛虽能还家汝已受食人衣食要当还报其家主。

　　时牧牛者闻佛教已欢喜随喜作礼而去。

　　时尊者舍利弗在此会中牧牛者去不久白佛言世尊难屠牧牛者求欲出家世尊何故遣还归家。

　　佛告舍利弗难屠牧牛者若还住家受五欲者无有是处牛付主人已辄自当还于此法律出家学道净修梵行乃至自知不受后有得阿罗汉。

　　时难屠牧牛者以牛付主人已还至佛所稽首礼足退住一面白佛言世尊牛已付主听我于正法律出家学道。

　　佛告难屠牧牛者汝得于此法律出家受具足得比丘分。

　　出家已思惟所以族姓子剃除须发着袈裟衣正信非家出家学道增修梵行乃至自知不受后有成阿罗汉。
