房山石经第 28 册 No. 1076 发菩提心戒


　　发菩提心戒一本

　　夫菩提心戒者为修六度万行之泉源是证三身佛果菩提之根本功最甚深理难思议是以三世诸佛同说三世菩萨同学故经云戒如明日月亦如璎珞珠微尘菩萨众由是成正觉。

　　(念三宝六师佛菩萨念梵释四王金刚天)

　　将释戒文分为八段第一奉请贤圣第二想陈妙供第三忏悔罪𠍴第四受三归依戒第五翻邪归正第六正受菩提心戒第七遣相第八普皆回向八段不同。

　　　　且初第一奉请贤圣

　　(人各整衣䠒跪合掌闻举弟子某甲等处随言后说)

　弟子某甲等　稽首皈命礼　遍虚空法界
　十方诸如来　瑜伽揔持教　诸大菩萨众
　及礼菩提心　能满福智聚　令得无上觉
　是故志心礼

　　(三说　念无尽三宝愿降临)

　　　　第二想陈妙供

　弟子某甲等　十方一切刹　所有诸供养
　花鬘涂香等　饮食幢幡盖　诚心普奉献
　诸佛诸法藏　诸大菩萨众　及诸贤圣等
　我今志心礼

　　(三说　念供养无尽诸三宝)

　　　　第三忏悔罪𠍴

　弟子某甲等　从无始来　轮回生死
　乃至今日　所造众罪　无量无边
　不自觉知　自作教他　见作随喜
　我今忏悔　不复更造　唯愿诸佛
　慈悲摄受　令我罪障　速得消灭

　　(念普贤菩萨忏悔师)

　　　　第四受三归依戒

　弟子某甲等　稽首投诚　菩提道场
　归依如来　无上三身　归依方广
　大乘法藏　归依僧伽　诸菩萨众

　　(三说　念誓受如来三归依戒)

　　　　第五翻邪归正

　弟子某甲等　归依佛竟　归依法竟
　归依僧竟　从今已往　乃至成佛
　更不归依　二乘外道　惟愿诸佛
　慈悲摄受

　　(念归命无尽佛法僧)

　　　　第六正受菩提心戒

　弟子某甲等
　仰启尽十方　无量无边界　一切佛菩萨
　从今日已往　乃至成正觉　誓发菩提心

　有情无边誓愿度　福智无边誓愿集
　佛法无边誓愿学　如来无边誓愿侍
　无上菩提誓愿成

　　(三说　念戒清凉菩萨摩诃萨)

　　　　第七遣相

　弟子某甲等　今所发觉心
　远离诸性相　蕴处及界等　能取所取执
　诸法悉无我　平等如虚空　自心本不生
　空性圆寂故　如诸佛菩萨　发大菩提心
　我亦如是发　是故志心礼

　　(三说　念远离一切诸性相)

　　　　第八普皆回向

　愿以此功德　普及于一切
　我等与众生　皆共成佛道

　　(三说　念皆共速成无上觉)

　　始从此座一刹那间生在佛家终至后身三僧祇内得名佛子此心若在万德咸归此心若失万德皆丧是故应当善好护持。

　　上来普为四众发菩提心已竟齐念摩诃般若。

　　石经寺主讲经律沙门(志仙)乹统八年十月十五日记
