卍正藏第 059 册 No. 1540 大慧普觉禅师普说


　　大慧普觉禅师普说

　　参学慧然蕴闻录

　　小师祖庆校勘

　　妙圆居士张检点祖灯请普说

　　僧问处终今自师意如何师云会么进云又是从头起师云摩竭令行传万古进云灼然灼然师云东土二三相接武僧礼拜师云龙头蛇尾汉僧问佛法要妙处乞师一言师云贼汉进云恁么则全身担荷去也师云果然是一枚贼汉进云毕竟水须朝海去到头云定觅山归师云引不着进云某甲又是何人特蒙和尚印证师云七颠八倒进云人天众前礼拜陈谢去也师云朝打三千暮打八百进云只如祖师道父母非我亲谁是最亲者诸佛非我道谁是最道者意旨如何师云出头天外看进云直得铁蛇钻不入师云㘞僧礼拜。

　　师乃云父母非我亲谁是最亲者诸佛非我道谁是最道者从地而倒从地而起起来倒去即且止唤甚么作地若也识得去方知祖师道汝言与心亲父母非可比汝行与道合诸佛心即是欲识汝本心非即亦非离既非即亦非离露裸裸不曾彰活鱍鱍没窠窟便恁么领略得去上不见诸佛度生下不见六道沉沦所以庞居士云无可报庞大空空无处坐屋内空空空空空无有货日出空里行日没空里卧空坐吟空诗诗空空相和莫怪全用空空是诸佛座世人不识空空即是实货若言无有空即是诸佛过正当恁么时空亦不可得不可得亦不可得毕竟如何二十空门元不着一性如来体自同。

　　复云教中道有罪须忏悔忏悔即安乐何故为众生造业迷却本地风光不见不生不灭底本来面目逐日只被眼耳鼻舌身意色声香味触法使得来七颠八倒迷却这一念故造无量无边恶业此诸恶业若有体性尽虚空界不能容受若瞥然一念知非如干草积高须弥山自家知非底一念如芥子许火披智慧风打一吹草积中一时烧尽无有遗余方知佛不欺人是真语者实语者如语者不诳语者不异语者然凡夫造业被业迷诸佛菩萨神通道眼常觉你迷底你常在诸佛菩萨觉性海中众生起善念亦觉起恶念亦觉你向明处坐他在暗中见你你在暗中坐他在明处见你明与暗喻凡圣迷悟虚空之性喻自家本地风光本来面目虚空明暗日月循环有昼有夜日没之时虚空不曾暗日出之时虚空不曾明自家本地风光亦不曾明亦不曾暗自家本来面目亦不曾迷亦不曾悟迷悟在众生一念间一念迷便受沉沦一念悟当体寂灭所以法华经云我今为汝保任此事终不虚也无常迅速生死事大念念做好事尚恐迟岂况尘劳业识不觉不知刹那造罪殃堕无间一失人身万劫不复你看诸佛菩萨道眼观众生造罪可惊可怖众生被日用尘劳只管辊将去只见眼前受用之具唤作乐众生颠倒迷己逐物诸佛菩萨唤作苦然众生颠倒造业受苦本无自性只在当人迷之与悟若以智慧照破善恶都不可得所以道善恶如浮云于中无起灭古人又道具足凡夫法凡夫不知具足圣人法圣人不会圣人若会即是凡夫凡夫若知即是圣人此语一理二义若人会得不妨有个入处若也不会莫道不疑好这个如一条铁相似这里用机境抟量他不得用心识分别他不得故云是法非思量分别之所能解唯佛与佛乃能究尽诸法实相且如妙圆居士生阎浮提中眼又明耳又不聋人物又可观又受国家俸禄若不向这里偷闲十二时中念念体究生时从甚么处来百年后却向甚么处去若不知来处又不知去处既理会不得则枉来南阎浮提打一遭禅和家别无事念念只在里许与生死做头底你俗人在军伍中或市廛中便道我被尘劳分将去那里得二夫理会这事殊不知世间法即是佛法不见道应以佛身得度者即现佛身而为说法应以宰官身得度者即现宰官身而为说法应以婆罗门妇女身比丘比丘尼优婆塞优婆夷身得度者即皆现之而为说法又云治生产业皆与实相不相违背佛又何曾教人坏世间相而求出世间法耶佛法元来只在众生日用中光明烜赫不曾间隔一丝毫诸佛菩萨不妄语唯证乃知难可测妙喜旧日参禅大法未明时也道诸佛菩萨说大脱空瞒人及乎悟了始知诸佛诸祖果不欺人平生自疑生不知来处死不知去处常怀恐怖之心从十九岁出家便寻知识请益看话头恰恰十七年到三十六岁匹似闲在京师天宁见佛果老和尚赴张康国夫人请升座举僧问云门如何是诸佛出身处门云东山水上行我旧时在云门下曾过这话来也曾作玄妙提撕领略老和尚云若是天宁则不然或有人问只对他道薰风自南来殿阁生微凉只念这两句诗此是唐柳公权与文宗联句自家忽然在这一联诗上打破漆桶当时如贫得宝如暗得灯如病得医如子得母平生千疑万虑如一把乱丝将利刀一截截断从前许多无明烦恼一时断了当下寂灭如斩一綟丝一斩一切斩证法时亦然一证一切证一了一切了一悟一切悟更无前后中边是非得失乃至诸佛菩萨蠕动含灵一切无不了直得内空外空空亦不可得此语亦不受然后鼻孔在眼下眉毛在眼上方始知端和尚道终始觅心不可得寥寥不见少林人恶好大众这个时节今日却是妙圆居士留心此道虽未达诸佛境界只这一念信心便是成佛底基本一念证一念佛念念证念念佛昔二祖大师元是个座主曾穷此心不可得闻达磨在少林面壁而坐有教外别传直指人心见性成佛我如何求得遂去庭前立夜雪迟明积雪齐腰达磨曰汝久立雪中当为何事二祖曰惟愿开甘露门广度群品达磨曰诸佛无上妙道旷劫精勤难行能行非忍而忍岂以小德小智轻心慢心欲冀真乘徒劳勤苦二祖闻师诲励潜取利刀自断左臂置于师前达磨曰诸佛最初求道为法亡形汝今断臂吾前求亦可在二祖本名神光遂与易名慧可问曰诸佛法印可得闻乎达磨曰诸佛法印匪从人得二祖曰弟子心不安请师安心达磨曰将心来为汝安二祖推穷三乘十二分教知道这个不可以有心求不可以无心得不可以语言造不可以寂默通知不得解不得五蕴十八界推穷寻趁不见有体即依实供通云内外中间觅心了不可得达磨曰与汝安心竟二祖于言下豁然大悟如龙得水似虎靠山当恁么时祖师也不见雪也不见求底心亦不见悟底心亦不见一时空荡荡地所以道寥寥不见少林人既一时不见了莫落空么忽然悬崖撒手死中得活方知道满庭旧雪重知冷鼻孔依前搭上唇而今人若唤妙圆居士是菩萨便欢喜唤作杀人底汉便烦恼五祖和尚道唤作菩萨便欢喜唤作魍魉便烦恼却将菩萨魍魉合作一句唤作菩魍萨魉教你欢喜也欢喜不得烦恼也烦恼不得又道诸佛菩萨畜生驴马庭前柏树子麻三斤干屎橛你是一枚无状村夫若向这里透得汝即诸祖诸祖即汝也不干妙喜事我若鼓这两片皮摇三寸舌说到尽未来际钩锁连环相续不断何故佛说一大藏教皆称众生根器所宜都无实义我既证此不可思议之法坐底不可思议立底亦不可思议说底亦不可思议得底亦不可思议不可思议底亦不可思议上来讲赞无限胜因虾䗫跳上梵天蚯蚓蓦过东海一切智智清净无二无二分无别无断故以拂子击禅床一下云有个颂子举似大众军中有个菩萨子号曰妙圆张祖灯七月十四始生日挥金辨供结良因不餐酒肉取欢乐欲报劬劳养育恩自念无始旷大劫漂流生死至如今诸根所作不善业积少成多沧海深投诚三宝乞忏悔如汤沃雪火消冰普设无遮水陆会披阅华严最上乘种种佛事已周毕请我升堂转法轮提持向上个一着超凡入圣出群情般若现前光烜赫何须向外别追寻一一皆承此恩力不离即今殊胜心。

　　李宣教子由请普说

　　僧问至道简易处请师一接师便喝进云直得星移斗转电卷风驰教学人如何凑泊师又喝进云行到险崖处拶着便翻身师云你道那一喝是宾那一喝是主进云学人适来道了也师云好一着只是不知落处僧便喝师云斋后钟进云只如百丈野狐话意旨如何师云到头霜夜月任运落前溪进云为复是前百丈意为复是后百丈意师云前百丈意后百丈意进云忽遇迷风耀日背摩青霄底出来如何支遣师云列在下风进云也须是吹毛用了急须磨师云这个用不着进云古人错答一转语便堕野狐转转不错时如何师云野狐野狐进云不见道一狐疑一一狐疑师云且教你疑三十年僧问登曲录木挝涂毒鼓平地生堆云兴问端瓶泻酬对无风起浪不落声色一句作么生道师云左搓芒绳缚鬼子进云今日蒙师相领也师云无孔铁锤进云争奈脑后三千师云争怪得老僧进云今日起动和尚师云川僧家讨甚头脑进云古人道有句无句如藤倚树时如何师云教我与你下一转语得么进云专为流通师云速礼三拜。

　　师乃云有句无句如藤倚树直得上无攀仰下绝己躬人人鼻孔辽天个个壁立万仞忽然树倒藤枯前不迭村后不迭店正当恁么时三世诸佛诸代祖师天下老和尚各各虽有鼻孔直是无出气处何也此事如大火聚如按太阿近之明燎却面门拟之则丧身失命不拟不近土木无殊到这里须是个活汉始得若是个活汉终不向树倒藤枯处着到亦不向有句无句处挆根敢问大众既不向树倒藤枯处着到又不向有句无句处挆根毕竟那个是当人安身立命处若也直下知归三世诸佛诸大祖师天下老和尚同一眼见同一耳闻同一鼻嗅同一舌尝同一身触同一意思或若塞却眼耳鼻舌身意灭却色声香味触法又作么生商量还委悉么有句无句如藤倚树以拂子击禅床一下。

　　复云今日伏承子由宣教得得自龙川来为总辖公作大佛事请妙喜老汉普说用资冥福若非宿有种性见得亲信得及焉能如是此事信与不信皆由天资信者教伊不信不得不信者教伊信不得如隋末唐初有两个强汉一人信佛一人不信佛不信者姓傅名奕信者姓萧名瑀乃梁武帝之后傅奕在唐高祖朝作太史令尝上疏请除佛法曰佛在西域言妖路远汉译胡书恣其假托使不忠不孝削发而揖君亲游手游食易服以逃租税伪启三涂谬张六道恐惕愚夫诈欺庸品乃追忏既往之罪要规将来之福布施一钱希倍万之报持斋一日冀百日之粮遂使愚迷妾求功德不惮科禁轻犯宪章有造为恶逆身堕刑网方乃狱中礼佛规免其罪且生死寿夭由于自然刑德威福关于人主贫富贵贱功业所招而愚僧矫诈皆云由佛窃人主之权擅造化之力其为害政良可悲矣降自羲农至于有汉皆无佛法君明臣忠祚长年远后汉明帝始立胡神西域桑门自传其法(云云)这强汉也峭当时只说愚僧诈欺庸品却不言达磨儿孙欺罔贤者其时高祖疑之诏旨百官议其事时有太仆卿张道源亦不信佛称传奕之言合理萧瑀在傍词色俱厉曰佛圣人也而奕非之非圣人者无法当治其罪奕曰人之大伦莫若君父佛以世嫡而叛君父以匹夫而抗天子萧瑀不生于空桑乃遵无父之教非孝者无亲萧瑀之谓也瑀气劲而口讷不能折其词但合掌曰地狱之设政为是人妙喜看这两个强汉信者信到底不信者不信到底后来韩退之论佛骨表称尧舜以下西汉以前无佛法而年祚长远政附会傅奕之说殊不知信也着不信也着信与不信都出这网子不得信亦不干这个事不信亦不干这个事老汉曾在夷门因阅太平广记见其中载一事识者云是萧瑀之语观其句法是亦不可知但恨渠当时对高祖前不能以此折傅奕矣云使释迦生于中国设教与孔子同使孔子生于西方设教与释迦等天堂无则已有则君子生地狱无则已有则小人入此乃古今通论以世间法谕之何曾见君子人担枷入狱所以犯宪章担枷入狱凌褫钉剐者皆是不孝于亲不忠于君不读圣人之书不知仁义礼智信者况读圣人之书而于吾门优游教海焉得谓之小人如总辖与老汉素昧平生前此来梅州因捉杀自潮州回马上略邂逅后来常通书及在赣州城下拨忙亦有书来他是个杀人汉知有善知识信向此事月十日又是一封书来为他能存一念信向善知识心渠既如此肯在军中乱斩斫人么肯取人财帛么肯虏人骨肉么闻知启手足时观察父子自到其家见其家空荡荡无一物面前所有者尽是官物子由又见识高将应干弓箭一时纳了所以观察爱其廉洁如此其子又贤甚故尽力照管他子由十四上便得解因循不赴省此回因总辖捐馆后近日受命了得得来见妙喜为总辖修设以报劬劳莫大之恩总辖一生既做好事一切人赞叹决定不在地狱定生胜处无可疑者闻知临启手足时尚自叫老师只这一念子正便是成佛作祖底阶梯成佛作祖底根本这个法门不论三无数劫勤苦修行积功累德方得成佛只要一念不生前后际断直下见自本心明自本性所以达磨西来直指人心见性成佛便向千圣顶𩕳上提持教你空却情尘十二处十八界二十五有内外中间空劳劳地向空无所有处豁开千圣顶门上眼方始出得生死所以古人见一大藏教五千四十八卷说不尽道理太多恐殢在经教中末后云始从鹿野苑终至跋提河于是二中间未尝说一字只如一大藏教说权说实说顿说渐说半说满说有说无漏龙宫海藏遍四天下如何却道始从鹿野苑终至跋提河于是二中间未尝说一字信知佛法不在言语上须是当人自见自明自证自悟方得成佛古人直得老婆心切见僧入门与伊说玄便着玄说妙便着妙说理使着理说事便着事堕在经教中却去文字外单传直指那个是单传直指处便是适来僧问底有句无句如藤倚树懒安和尚有时升座云有句无句如藤倚树便下座有一僧闻得有此语便去问有句无句如藤倚树是和尚语否安云是这僧理会这个道理不得便问忽遇树倒藤枯时如何沩山呵呵大笑僧云某甲三千里卖却布单得三百五十钱做裹足来专为此事和尚何故却笑沩山唤侍者将三百五十钱还这僧布单钱遂嘱云他后有独眼龙为汝点破在后数十年明招和尚出世法嗣罗山罗山嗣岩头岩头嗣德山与沩山自隔数代遮僧闻得明招出世在婺州便走去见明招招问近离甚处僧云沩山招云沩山近日有何言句僧云沩山示众云有句无句如藤倚树某甲便问忽遇树倒藤枯时如何沩山呵呵大笑今请和尚为某甲说破明招云添得沩山笑转新遮僧忽然大悟遂唱衣钵遥望沩山礼拜忏悔这个注解不得近傍不得一似天寒一炉火相似钻入里头即烧杀你若背却即冻杀你这个是一个喻子你禅和家好看我十七年参后来因薰风自南来殿阁生微凉悟了后被老和尚问经半年开口不得才开口便被大拳头打出蓦然一见面觜却点似老和尚老和尚云只怕你透因缘不得老汉云请和尚举遂举长脚因缘三转五转截一个方始得自在不疑天下老和尚舌头这事粗心不得古人向万仞悬崖垂一句语绝人性命性命绝则十方法界都是当人安身立命处性命不绝则鼻孔索头在别人手里所以马大师出世道行江西这个便是适来道理让和尚云道一出世并不曾寄个消息来遂嘱一僧云你去待他上堂便出礼拜问作么生看他有甚言句记将来僧依教往彼见马大师升座便出礼拜问云作么生马大师云自从胡乱后三十年不少盐酱便下座僧回举似让和尚让和尚然之方知道此事须是大机大用大解脱底人若是寻行数墨觅玄觅妙参到弥勒佛下生正如隔靴用拳头抓痒且喜没交涉此事唯证乃知难可测所以瑞岩和尚常在方丈中唤主人公自云诺惺惺着他时后日莫受人瞒又自云诺却似眼见鬼一般如是日日在方丈里叫更无一个有鼻孔底领览得这个道理一日有僧到福州参见玄沙和尚玄沙问上座近离甚处僧云瑞岩沙云瑞岩有何示徒僧云别无示徒常自唤主人公自云诺惺惺着他时后日莫受人瞒又自云诺诺玄沙拍手呵呵大笑云奇哉一等是弄精魂就中瑞岩较些子沙复问瑞岩和尚安乐否僧云已迁化了也沙云如今还唤得应么僧无语玄沙以手捶胸云苍天苍天老汉旧时见一老宿不欲说名我便是参禅底精子老宿问我如何道得免被玄沙道苍天苍天老汉云这一段公案皎然明白只是这僧不会老宿云你如何老汉云和尚却做玄沙某甲却做这僧老宿便问瑞岩安乐否老汉云已迁化了也老宿云如今还唤得应么老汉云唤得应老宿云你试唤看老汉云主人公诺惺惺着他时后日莫受人瞒诺诺他也忍笑不住我也忍笑不住走出去后来看得全是全不是你若向有句无句如藤倚树处透得全是若透不得则全不是全是今日也使不着全不是今日也使不着因甚使不着古人无实法与人岩头云若将实法与人土亦消不得所以古人去千圣顶𩕳上行将一百二十斤担子掇在你肩头上一接接得便行一百二十里更不回头似这般人方可分付若教妙喜鼓这两片皮从今日说至尽未来际更不借他人气力何故这个是无尽藏陀罗尼门无尽藏解脱门无尽藏智慧门无尽藏神通门如虚空无尽此法亦无尽说亦无尽般若智慧亦无尽所以道一切智智清净无二无二分无别无断故有一个颂子一则庄严总辖无上佛果菩提二乃提持此大事因缘教子由信此一事取功名富贵成家立业致君于尧舜之上尽在这一颂中当机觌面全提处千圣齐教立下风莫怪从来多意气他家无法在胸中。

　　莹上座请普说

　　僧问德山棒如雨点大似黄门栽须临济喝似雷奔也是为蛇画足去此二涂请师直指师云扫却面前壒𡒁着进云学人今日小出大遇师云且莫诈明头进云或有个汉截断临济德山葛藤又作么生支遣师云未尝见此人进云脑后见腮莫与往来师微笑。

　　师乃云德山见僧入门便棒大似无风起浪临济见僧入门便喝犹如梦里虚惊须知各各当人分上一段大事因缘天不能盖地不能载与一切凡圣作主宰一切凡圣与伊作主宰不得净裸裸绝承当赤洒洒没窠臼如万仞崖前独定立相似到这里须是个人始得若是求玄求妙说心说性说理说事欲入这个门风大似隔靴用拳头抓痒且喜没交涉所以道群灵一源假名为佛体竭形消而不灭金流朴散而常存性海无风金波自涌心灵绝兆万象齐照体斯理者不言而遍历河沙不用而功益玄化如何背觉返合尘劳于阴界中妄自囚执且道出阴界后又作么生商量良久云洎合错下注脚复云古来许多尊宿多是闽中人典刑犹在往往近来有于此事上着忙甚多自妙喜到栴阳北中水土恶是第一等不好去处前后死了十九僧将谓无人来元来依前有不惜性命者得得来瘴乡寻尊宿理会这一段事思量这十九僧未说他参得禅参不得禅只把这一念正因我要寻尊宿见妙喜只这一念子便是成佛作祖底基本何故为这一念子殊胜所以道众生心识在处能缘唯不能缘于般若之上太末虫一切处能泊唯不能泊于火焰之上虽然一个壳漏子被金木水火土管摄其实是假缘莫道瘴乡能杀人莫道瘴乡不能杀人如近日仰上座自福建路带取瘴来到这里又却无事以此较之都是自家甲乙丙丁生死有地若只理会瘴能杀人便障却自己道眼如今兄弟在此者多是有一知半解只是死了方说若在日说着里面有究不得者便自生惭所以不说如近日有事底近礼上座他因甚么舍这里不得他方理会得老汉说话知得个本命元辰落着所以舍这里不得闻说他父母本师三发遣他来见老汉似这般兄弟在众中规行矩步无衲子之过可惜尺头短然理会得这个消息何恨之有所以道一念普观无量劫无去无来亦无住如是了知三世事超诸方便成十力这个一念既超越不假三无数劫便坐断报化佛头无常迅速生死事大百岁光阴只一弹指顷便是来生到来若于一弹指悟去便与从上诸圣无二无别儒者尚言朝闻道夕死可矣况得道者乎信知此事非难非易若道难却有乍入丛林于一言半句上便领略得者若道易却有二三十年在众中都不知落著者你道是谁聻便是述首座闻说有事了他也聪明会作诗又爱雌黄人只是这一点不明常常负惭他随先师作侍者又随老汉在江西云门庵几回赶出去了又来老汉每见晚进初机有个八头处又为他㔃耳朵常常激发他终是奈何不得所以道非难非易因记得旧时有个勤和尚号禅智大师是婺州人住苏州万寿法嗣大本禅师在本会下知事头首无不做过为他有才干道心做了又做有时讨不见却在帐子里坐禅后来住院座下有五七百僧如今禅和子也不识他也不闻他名我做僧时他已迁化了也看他前辈参禅可谓公辨私辨今时兄弟家往往以辨事为劳殊不知就窠打有个道谦长老随老汉在京师天宁做真定府化主一日归纳疏了因去方丈入室我老和尚波澜阔往往多放过有时见伊忽然道得一句子老和尚便呵呵大笑及乎来老汉室中一回呈见解一回被辱他更不退志后来参随住径山因遣去问讯紫岩居士他便烦恼自言我又参禅不得被和尚只管使更无闲时其时竹源无意智便向他道你是个魍魉汉禅本是个快活底你却烦闷被他道着半路里打发这事一日报道谦归来老汉下半山亭接他见他和骨一时换了遂问他道你这番出去强似在屋里时他不觉惊这些子便是释迦老子达磨大师来也不敢让又记得老和尚会里有元禅客如今见住昭觉因老和尚与我说却是元禅常来爱理会老汉云待某亲为验过一日见元在前资寮里坐老汉拍他背云来同去钟楼上看雪去我不问他禅也不问他做工夫只是闲说话这些妙处传与人不得一日老和尚在方丈里坐老汉云某去验元禅客了也老和尚云你如何验他老汉云某也不问他禅只是闲说话尽知他要领他命根不断在教中有个喻子如阿修罗王赴天上供二十四味都是天人吃食末后一口以业力故变作青泥海龙王赴天上供末后一口以业力故变作虾蟆元禅客教渠说也说得相似只是末后饤出青泥虾蟆出来老和尚犹自为他作主云你乱说老和尚一日因座间唤元禅客来这里坐便问他公案他便答厮禅来厮禅去老汉云元禅客又在这里揩拭楪子要饤出青泥虾蟆老和尚又拶果然饤出来老汉云不信道我手段辣世间事用得人情唯有这个用人情不得参须实参悟须实悟证须实证我旧时在众里便是参禅底精子到处参来只疑着佛果和尚遂托宋仲安讨挂搭我先参堂老和尚次日入院四十二日内师家与学家未曾相亲只是随众入室为我诸方参来着著有出身处步步行得是宗师家便识得遂说与关无党云这里有个后生会做工夫一日入室问如何是诸佛出身处老汉便答老和尚便喜又更来穷自家又被我跳出老和尚又说与人云今夏须得这个人老汉是时闻得此语又喜又轻薄自言这老和尚也只是商量底禅其时我要作无禅论元来从好人处来虽未参得步骤皆是忽因老和尚一日示众举僧问云门如何是诸佛出身处门云东山水上行若是天宁则不然如何是诸佛出身处薰风自南来殿阁生微凉在这里忽然打破漆桶方知宗师家明明无禅道与人只与你作得个证明底主宰辨白是非而已后来老和尚在云居室中常只举如何是诸佛出身处问学者老汉遂向老和尚说室中须是换机学者岂不会计较得一转语来答一百个禅和子个个须计较得一转语来如某在京师天宁室中答这话也是计较得来老和尚方始换机如今兄弟家但虚却心扫却平昔知见学解任其自然忽然火炉头拾得一粒炒豆吃也只是旧蒙活计唤作竹篦即触不唤作竹篦即背后来晦堂和尚不能用得竹篦只举拳头问学者唤作拳头即触不唤作拳头即背禅和家有者道放下拳头有者拗折竹篦昔日省和尚参念和尚会了拗折竹篦后来人也要学他那里如此这个道理添一星不得减一星不得间不容发须是退步虚却心一念不生前后际断唤作竹篦即触不唤作竹篦即背自然现前兄弟家既到这里与你说些家里话教你做工夫近日紫岩居士特遣人来下书里面问诸刹坐夏者几人真实有得如说而行者复几人异时愿以法讳见示若说处是佛境界行处是众生境界恐见未彻也观他用心更切似自家门兄弟家父母不供甘旨六亲固以弃离来这里瘴乡讨甚么又无名又无利又陪堂所以这几人兄弟弃身舍命来要理会这一段事想不在叮嘱今日莹上座请普说有个旧话从来不曾有人拈提老和尚常说赵州禅只在口唇皮子上看来也是有僧问如何是和尚家风州云老僧耳背高声问来其僧遂高声问如何是和尚家风州云你问我家风我却识得你家风往往众中商量道这僧随语生解不能截断赵州舌头若是恁么会非惟辜负赵州亦乃不识这僧妙喜路见不平要断这公案这僧等闲将两个泥弹子却换得赵州一对金刚眼睛且道赵州金刚眼睛既被这僧换了却将甚么受用良久云待我有广长舌相即为你说破。

　　政信寺如山主请普说

　　僧问欲言其一纤尘不立欲言其多万象森罗不落数量请师直截师云露进云直得文殊维摩撒手归去师云剑去久矣尔方刻舟进云举一不得举二放过一着落在第二未审意旨如何师云东家点灯西家暗坐进云争奈官不容针私通车马师云扇子𨁝跳上三十三天𡎺着帝释鼻孔东海鲤鱼打一棒雨似盆倾又作么生进云有意气时添意气不风流处也风流师云放屁合著大石调。

　　师乃云举一明三目机铢两明眼衲僧一透透得见得彻把得住作得主拈来便用展缩自由只在门前未知门内句在若是个脱洒底汉聊闻举着更不向言句上作活计亦不向机境上着到露裸裸绝承当赤洒洒没窠窟直饶便恁么明得彻得信得用得切忌向衲僧门下过且道衲僧门下有甚么长处千个成群万个作队睡则一处睡梦则各自做。

　　复云此是如公山主得得来斋僧请普说底意肯此公若以江乡间向北界里深山穷谷中修行人较之则不为分外若以循梅州广东一路较之真是不可思议火中生莲何故多见师僧家在村落中住个小院子便在酒池肉林中与俗人无异这个山主却能清净身口意攻苦食淡打硬修行若是禅和家在丛林中三五日须有一顿不托吃不至寂寥他在深村中只是一味咬菜根以此较之直是难得老汉庚午年过来梅州才到兴宁县便见有人说今日来一见他果是个勤苦修行底人因说道人得在袈裟下岂是容易不见洞山问僧世间何物最苦僧云地狱最苦山云地狱未是苦僧云地狱既未是苦未审甚么是苦山云向袈裟下失却人身是苦所以道袈裟难得披旧时佛光无碍禅师一生袈裟常不离身若大小二事时便折叠放净处事毕洗漱了依前披在身上睡时也须披个五条就寝这个自家不见他只闻前辈说我老和尚曾说五祖师翁每于盛暑中常披袈裟禅床上坐更不使扇先师便问和尚何不使扇祖云你理会不得我是顺时保爱因问其故祖云天地之气既有四时便有寒暑既在寒暑中须与他受些子你若逃寒畏暑便是逆其时候了也这个便是老僧顺时保爱先师云看来五祖和尚说得也是我当时向先师道某即不然也有个顺时保爱寒时烧起一炉火热时把一柄扇去阴凉处坐这个便是某顺时保爱先师乃笑你道此说有出处无出处回不见僧问洞山寒暑到来如何迴避山云何不向无寒暑处迴避僧云如何是无寒暑处山云寒时寒杀阇梨热时热杀阇梨泐潭湛堂和尚拈云若为人时冰也暖不为人时火也寒洞山老人为这僧直得入泥入水寒时不见寒热时不见热作家宗师天然犹在这僧行住坐卧常在清凉境界内含元殿里更觅长安也苦杀人其理虽显要且难明宝峰寄之以颂热时热杀寒时寒寒暑由来总不于行尽天涯谙世事老君头戴楮皮冠适来因说袈裟难得披却打从无寒暑处去大凡说法要归其宗说从天涯海角去饷间依旧归话头上有般底只管一向说去他方世界饷间都忘却话头往往如此者多所以出家沙门莫教向袈裟下失却人身既得袈裟披受却三皈五戒三羯磨乃至二百五十大戒遵佛律仪如实而修如实而证便是有地狱也无著你处便是有天堂也无著你处何故染净二边俱不相涉为达一切法空悟得不生不灭无去无来无住妙心此心与天地同根万物一体万法来我心上一时空了不见般若经中道内空外空内外空空空大空胜义空有为空无为空毕竟空所以永嘉道二十空门元不着一性如来体自同元来此心是个空万法底物事无有一事一法到此心上不空心若不空于法不得自在昔有一座主名法明谓大珠和尚曰禅师家多落空珠曰却是座主家多落空法明大惊曰何得落空珠曰经论是纸墨文字纸墨文字者俱空设于声上建立名句等法无非是空座主执滞教体岂不落空法明曰禅师落空否珠曰不落空明曰何故不落空珠曰文字等法皆从定慧而生大用现前那得落空法明乃叹服若是本色座主决定不在沉空滞寂处着到若是随语生解底才闻说空便拨无因果便言饮酒食肉不碍菩提行盗行淫无妨般若如今禅家流不达三祇劫空万法本来清净返不知他座主你看生肇融睿辈有所言说也不滞寂也不沉空他若无悟处不能讲得何故不见肇法师云空可空非真空色可色非真色真色无形真空无名无名名之父无色色之母为万物之根源作天地之太祖上施玄象下列冥庭元气含于大象大象隐于无形为识物之灵灵中有神神中有身无为变化各禀乎自然你看这座主若见不透如何说得出来穷得诸佛菩萨骨髓现前虽然说得如此依旧只在世尊净净洁洁处坐地须一时扫却了方始得法自在方可说不着佛求不着法求不着众求方可说亦无人亦无佛大千沙界海中沤一切圣贤如电拂方始说得这个话这一件事你禅和家须是打叠心意识教空劳劳地空来空去空亦不可得到恁么时便好放身舍命如何见得便是适来僧问乾峰示众云举一不得举二放过一着落在第二你道这个是怎生古人提起千圣顶𩕳上一着露出一丝毫头只要人见得当时云门会得这个道理便出众云昨日有人从天台来却往径山去峰云今日不得普请旧时丛林中日日普请不似今时禅和家十指不沾水百事不干怀着好衣服要受人天供养不生惭愧旧时无这般衲子每人有一柄畬刀一柄锄头谓之一日不作一日不食若是普请处有一人打发时一众赖他便免普请所以道今日不得普请后来众中多把作禅会了昔日五祖老和尚因谢监收有一片上堂如今收在语录上云人之性命事第一须是稻若欲成此稻先须防于盗于是真道人道道先师其时在身边作侍者因编语录凡是道字处只作个○儿呈似五祖祖一见乃至不要动只恁么地好先师云恐赚人作禅参去祖云尽教他作禅参若是灵利底一见便会看他旧时尊宿造次颠沛无非在里许如今学道人若是语言上奈何不得机境上性理上思量处奈何不得一切都奈何不得时这里便是好处不得放舍忽然如老鼠入牛角死却偷心寻思路绝归家稳坐便是大安乐底人旧时有一僧撰得话头问云居弘觉禅师学人奈何不得时如何这僧也是个灵利底云居自是明眼人便乃朴实头答他只为工夫不到这僧不肯却往石霜依前如此问霜云莫道上座奈何不得老僧亦奈何不得僧云某甲在学地故是奈何不得和尚是大善知识为甚么也奈何不得信知贼须是贼捉霜云我若奈何得时拈却你那不奈何好大众这个谓之骑贼马赶贼队借婆帔子拜婆年这僧于此忽然大悟如睡梦觉如莲花开这个政信山主极不可得闻好事时心便欢喜修行二三十年亦留心此道未说他悟明心地只存这一念正因知有善知识可凭可仗只这一念子决定昧他不得唐时有个宣律师能持二百五十戒都无缺犯感得韦䭾天神送天厨食供养他都来持得戒律精严便吃天厨食若是我祖师门下又却不然却要诸天捧花无路外道潜觑无门所以道群灵一源假名为佛一源中具无量无边不可说不可说差别异旨能卷能舒能造化万物万物造化他不得这个是人人本有之性一味清净平等法门我若把这法门从今日说到尽未来际无有穷尽今日如公山主得得来挥金辨供斋我清净禅众尽是他平日去赴缘事一文文聚得来要结清众缘他虽年运已往尚能留心要学不生不灭之法其志可嘉旧时赵州和尚年八十尚自行脚闻钦山有语云幸字脚罗沙石上种油麻乃云南方有五味禅遂得得来钦山问此话山云须是还我师资礼始得赵州遂如法礼拜起问幸字脚罗沙石上种油麻意旨如何山云是你祖翁也不识其时岩头闻得谓钦山曰你后生长老受他古佛礼拜将来教你短命绝嗣去政信山主方年六十从脚下履践将去忽然打破漆桶亦未为晚因做得个颂子举似大众政信法如得法受用打硬修行滴水滴冻闻说好事眼目定动宿有夤缘善根深种个是龙川宣律师莫嫌未应天厨供。

　　冬至日立监寺请普说

　　僧问正当恁么时如何师云不恁么进云却恁么师云我道不恁么有收有放有杀有活你道却恁么全无交涉进云劄师云劄个甚么进云劄个老爷师云未出剑门关脚跟下已与你三十棒了也进云火烧不然师便打云也不得放过进云只如是云见桃花悟道为甚么玄沙不肯师云你道他不肯那进云也是西天瓜醭师云速礼三拜僧便礼拜。

　　师乃云谛当甚谛当犹自未彻在大小灵云到这里失却本来面目三十年来寻剑客几回落叶又抽枝自从一见桃花后直至如今更不疑未免说道理得之于心伊兰作旃檀之树失之于旨甘露乃蒺䔧之园得失是非一时划断方始见得古人道处处真处处真尘尘尽是本来人真实说时声不现正体堂堂没却身若向这里通得一线晷运推移日南长至也只是这一线三世诸佛诸代祖师古往今来天下老和尚也只是这一线乃至士农工商一切等人于日用二六时中见色闻声嗅香了味觉触知法行住坐卧语默动静也只是这一线若不通得这一线将甚么应时应节且道这一线作么生通不见道二由一有一亦莫守一心不生万法无咎。

　　复云这一段大事因缘人人本有各各圆成耀古腾今湛然清净非大非小不方不圆在凡同凡岂异于四生六道在圣同圣不别于十地三贤竖则竖穷三际横则横亘十方向一切处而作佛事若应以佛身得度者即现佛身而为说法应以宰官身得度者即现宰官身而为说法乃至士农工商一切等人悉皆现身而为说法且道说个甚么法大凡担荷此事须是个猛烈大丈夫始得所以京师俗谚云宁度百罗刹不度一迷邪如释迦老子说华严经一生成佛只度得一个善财童子说法华经只度得一个娑竭罗龙女说大集经只度得一个魔王说涅槃经只度得一个广额屠儿所谓杀人不眨眼底立地成佛立地成佛底杀人不眨眼且广额屠儿来涅槃会上见佛说涅槃妙性忽然一念相应便证阿耨多罗三藐三菩提遂云世尊我是贤劫千佛一数释迦老子曰善哉善哉汝已证阿耨多罗三藐三菩提汝是贤劫千佛一数渠本是个屠儿放下屠刀即便成佛信知猛烈大丈夫作恶既猛烈作善亦猛烈只贵当人末后一念正与此事相应若一念相应从前所作底恶如积干草高须弥山只用一芥子火一时焚尽无有遗余所谓断相续心只如适来说善财童子一生成佛娑竭罗龙女一生成佛广额屠儿一生成佛是有恁么事是无恁么事若道无恁么事不可佛说脱空佛不说脱空善财童子于觉城东际古佛庙前渐次南行参五十三人善知识初见德云比丘证见佛三昧于一念中见无量阿僧祇不可说不可说佛刹微尘数佛都不疑何故是顺境界中间忽见个善知识谓之胜热婆罗门此善知识如何为人说法他去深山岩崖无人处东边烧一堆火西边烧一堆火南边烧一堆火北边烧一堆火顶上晒日头谓之五热炙身善财言圣者我已先发阿耨多罗三藐三菩提心而未知云何行菩萨行修菩萨道我闻圣者善能诱诲愿为我说时婆罗门言善男子汝今若能上此刀山投身火聚诸菩萨行悉得清净善财到这里疑怕口不敢说心里作念得人身难遇善知识难得无难难此将非是魔魔所使耶将非是魔险恶徒党诈现菩萨善知识相而欲为我作善根难作障道难障我修行一切智道牵我令入诸恶道中障我法门障我佛法作是念时诸梵天王六欲天王阿修罗王紧那罗王以至夜叉罗刹鸠槃荼王一时出现于虚空中次第告言善男子此婆罗门五热炙身时其火光明映夺我等所有宫殿诸庄严具皆如聚墨令我于中不生乐着我与眷属即诣其所于阿耨多罗三藐三菩提得不退转汝于善知识莫作是念善财闻已礼拜忏悔作如是言我于善知识所生不善心惟愿圣者容我忏悔时婆罗门即为说偈曰若有诸菩萨顺善知识教一切无疑惧安住心不动当知如是人即获广大利坐菩提树下成于无上道于是善财即登刀山投身火聚未至中间便证得个法门名菩萨善住三昧才触火焰又得菩萨寂静乐神通三昧心得清凉乃白婆罗门言甚奇圣者如是刀山及大火聚我身触时安隐快乐信知世间五欲尘劳本来清净正在尘劳中忽然一念相应便是当人一生成佛岂非猛烈大丈夫所为耶诸大经纶不但劝僧家若只劝僧家佛法却有拣择不平等矣如梁武忏云为子不孝父母为臣不忠于君为上不爱其下为下不敬其上朋友不赏其信乡党不以义从朝廷不以其爵断事不以其道这个便是地狱滓永劫沉沦无有出期除非自家见得本地风光本来面目无始恶业自然冰消瓦解直下成佛善财童子又见无厌足王有无量众生犯王教敕或级其头或断其足或剥其皮或挑其目末后见德生童子有德童女到弥勒楼阁前说偈赞叹且道善财未入楼阁如何便知有恁么殊胜盖是当人本有之法赞云此大楼阁是解空无相无愿者之所住处是于一切法无分别者之所住处是了法界无差别者之所住处是知一切众生不可得者之所住处乃至虽安住真如而不堕实际虽说一切乘而不舍大乘此大楼阁是住如是等一切诸功德者之所住处善财只管赞叹忽然弥勒弹指一声楼阁门开命善财入善财心喜入已还闭只这一弹指便是当人一念相应一生成佛底时节善财见楼阁中一切诸佛并前所见五十三善知识所得法门一时顿现是时弥勒又弹指一声如是种种诸相皆不可得所谓过去心不可得现在心不可得未来心不可得然后只就这不可得处运此心成就世出世间法度脱一切有情且道诸人还有此心也无若道无则佛法有不平等处佛法有不周遍处须信诸人日用十二时中行住坐卧语默动静皆承此恩力乃至士农工商莫不皆承此恩力所以释迦老子道治生产业皆与实相不相违背正是此个道理我若广说从旦至暮钩锁连环相续不断说到尽未来际亦不能得尽此是无尽藏陀罗尼门无尽藏解脱门乃至不可说不可说神通游戏门一切智智清净无二无二分无别无断故遂喝一喝云若不得这一喝尽未来际打葛藤未有了日在久立大众伏惟珍重。

　　然侍者请普说

　　僧问外道问佛不问有言不问无言世尊良久未审意旨如何师云东家杓柄长西家杓柄短进云外道云世尊大慈大悲开我迷云令我得入未审见个甚么道理便恁么道师云豁开千圣路进云只如翠岩芝和尚云外道恁么道要且未梦见在既未梦见因甚么却悟去师云灼然灼然进云杨岐和尚云世尊辍己从人外道因斋庆赞又作么生师云速礼三拜进云阿难问世尊外道有何所证而言得入世尊云如世良马见鞭影而行又作么生师云𡎺着你鼻孔进云一点水墨两处成龙师云是是师乃云心不是佛智不是道安排也安排不得斗凑也斗凑不着全体恁么来全体恁么去净裸裸绝承当赤洒洒没窠窟说有亦不妨说无亦不碍如天普盖似地普擎全暗全明全收全放全杀全活到这里唤甚么作释迦老子唤甚么作外道唤甚么作有言唤甚么作无言唤甚么作良马唤甚么作鞭影大似无梦说梦好肉剜疮若是皮下有血底举一明三目机铢两终不向言语机境上着到为甚么如此我王库内无如是刀以拂子击禅床一下。

　　复云适来上座请益古人公案问得即即当当近来丛林中问话多无前辈典刑传习成弊令人恶心殊不知古人被诸方差别异旨牢笼理会不得便去请益师家得一言半句为他点破如还丹一粒点铁成金至理一言转凡成圣要直下悟明心地如适来僧请益外道问佛话只管问杨歧又何如翠岩又怎生且如遵布衲问韶山这般长脚因缘若逐句注解几时得了老汉旧时在众中亦尝问话又何曾安排计较尽是生机记得在泐潭时准和尚偶病在假施主入山有个侍者名曰权撺掇他出来接施主这老子果然出三门下坐老汉是时后生不管天地便近前云和尚在官假不当出接施主这老子勃然作色便归方丈须臾又被侍者撺掇教作远迎状去迎施主时有因佛鉴是老杲和尚小师我便说与他若是老子出来升座我须䀨噪他则个明日果出升座我便出问某甲咨和尚昔日赵州有三等接人未审和尚有几等接人答云湛堂只有一等接人进云一幅花笺数行字迎取檀那入寺来又作么生答云欲识佛性义当观时节因缘进云真净界中无异念凡情自有百千般这老子错认我话头却云作么生是真净家风盖他是真净弟子我便将错就错云养子不及父家门一世衰他便厉声云礼拜了退我又进语云轻轻触着无明袋皱起眉头满面红他更不答我遂礼拜云且放过这老汉一着又何曾念人底来又记得宣州奉圣有个初和尚是婺州人法嗣昌担板住奉圣四十余年我初为僧发蒙在他处入室教我看僧问法眼如何是学人自己法眼云是汝自己云门下入室时谓之举话师家须是提撕三五番云是汝自己我后来行脚到宝峰受化主复归宣州到奉圣遇四月八日上堂有僧问昔日世尊初生天雨四花地摇六震未审与今日是同是别答云金莲从地涌宝盖自天垂这僧也是婺州人谓之成褫问便进语云昔日世尊今朝和尚便礼拜初和尚在法座上顾视笑云宝峰化主何不出来问话我便出问承和尚有言金莲从地涌宝盖自天垂为复是神通妙用为复是法尔如然答云金莲从地涌宝盖自天垂进云鸾凤不栖荆棘树燕雏犹恋旧时窠答云三年不相见便有许多般进云只如适来僧道昔日世尊今朝和尚又作么生初便喝进云这一喝未有主在初回头取柱杖稍迟我便云掣电之机徒劳伫思拍手一下便归众你看我那时何曾安排来古人或有请益问或有偏僻问只要发明心地岂是当儿戏记得天台韶国师曾置一问问龙牙雄雄之尊为甚么近之不得牙云如火与火韶理会不得便进语云忽遇水来时如何牙云道者你不会我语韶便礼拜归众后到法眼会下见僧问如何是曹源一滴水眼云是曹源一滴水韶忽然大悟严阳尊者参见赵州有僧问如何是佛阳云土块如何是法阳云地动也如何是僧阳云吃粥吃饭如何是新兴水阳云前面江里这般说话恰似儿戏相似入得这般法门方始安乐得人如真如禅师拈提古今不在雪窦之下而今末流传习却成恶口小家只管理会古人又作么生这里又合下得甚么语真如又如何下语杨岐又如何下语你管得许多闲事瘥病不假驴䭾药若是对病篱根下拈得一茎草便可疗病说甚么朱砂附子人参白术只如云居简和尚弘觉临迁化时主事僧问和尚去后此山甚么人住得觉云堂中简简闻得自挈被入方丈众云先师令堂中拣人岂是教你住简遂携被袱下山是夜山神叫云还我堂中简来众僧明日至瑶田庄迎归方丈见有语在传灯录中如僧问孤峰独宿时如何简云闲却七间僧堂不宿谁教你去孤峰独宿问路逢猛虎时如何简云千人万人不逢偏是你逢问如何是朱顶王菩萨简云你问这赤头汉作甚么若是入得这般法门方始脚踏实地拔得生死根株尽他自是曹洞下尊宿且不曾见赵州盖好本多同圆悟先师常说赵州禅在口唇皮子上如僧问如何是禅州指绳床脚僧云莫只这便是也无州云是则脱取去又问如何是祖师西来意州以脚打椅子一下僧云莫只这便是么州云你却认得老僧脚跟又问如何是道州云墙外底僧云某甲不问这个道州云你问甚么道僧云某甲问大道州云大道通长安有秀才见州手中携柱杖行便问佛不违众生之愿是否州云是秀才云卑末欲就和尚乞取杖子得么州云君子不夺人所好秀才云某非君子州云我亦非佛又问周员外甚处来周云非来非去州云又不是老鸦飞来飞去又一日访道吾吾见来着豹皮裈把桔撩棒在三门下立见州遂唱喏一声州云小心祇候着吾又唱喏一声便去如今兄弟只向言句上着到却不子细看他相见底时节非但赵州如洞山聪和尚自是云门下尊宿一日从山下将一橛柴上山僧问山上有柴和尚何得更将上去聪抛下柴云我要烧你作玄会得么作妙会得么作奇持会得么作平实会得么这个如一团热铁相似触着便烧你手也诸人若要问话直须斩钉截铁古人一言半句直下要脱人生死参须实参悟须实悟世间一切事有心皆学得惟这一着子要离却心意识大悟大彻方得到此数尊宿田地古人云若取自己自心为究竟必有他物他人为对治所以庞居士云十方同聚会个个学无为此是选佛场心空及第归只有自家一个心却要空了如今人说心是究竟法元来却不究竟要须空却便得安乐若心不空非惟自不安乐亦安乐人不得到这里忽然打失布袋便似明镜当台明珠在掌胡来胡现汉来汉现赵州道诸人被十二时使老僧使得十二时诸人被菩提使老僧使得菩提又云未有世界早有此性世界坏时此性不坏自从一见老僧后更不是别人只是一个主人公正当恁么时切忌回头转脑若回头转脑即失却也梦幻空花何劳把捉得失是非一时放却古人苦口叮咛怕你不会又云有时将一茎草作丈六金身有时将丈六金身作一茎草用睦州和尚道汝等诸人未得个入头处须得个入头处若得个入头处不得辜负老僧唤好又云明明向汝道尚自不会岂况盖覆将来到这里不容你眨眼僧问一气还转得一大藏教也无州云有甚饆饠䭔子快下将来禅和子何不向他赵睦二州答处体究看是个甚么但向直截处着眼莫要念言念语念得底是生死根本杂毒入心如油入面取不出来常时要打叠心意识教净尽蓦然㘞地一下便了却看一大藏教诸方差别异旨如在自家屋里行相似自然不着问人如今大法不明底却被许多恶毒障却道眼奉劝诸人无常迅速生死事大百岁光阴只在一刹那一刹那悟去与释迦老子无二无别其或未然努力今生须了却莫教永劫受余殃上来讲赞无限胜因奉为慧然侍者追荐考妣超生佛界然侍者随老汉最久二十余年在身边吃辛苦极多一生规行矩步孜孜矻矻专理会此事此番与怀首座得得来此过夏瘴烟去处不敢留他盖他多病秋凉且遣渠归闻其母甚严顷在衡阳常望他归才归相见未经半月遂以疾不起渠能尽出家孝道以报劬劳今日设供亦为追荐母氏要结大众缘请老汉普说古人有个样子诸方不曾提撕着今日举似大众昔百丈大智禅师一日在方丈坐忽有一僧哭入云父母俱丧请师择日丈云来日为汝一时埋却这个因缘如何商量如何提持如何下语师复云父母俱丧请师择日来日为汝一时埋却提持也提持了下语也下语了切忌作禅在口唇皮子上会以拂子击禅床一下。

　　大惠普说卷之一下

　　黄解元请普说

　　僧问教中道如我按指海印发光未审那个是按指处师云汝名如本进云如何是按指底人师云只在目前多蹉过进云今日蒙师亲按指学人从此更无疑师云如何是你不疑底事进云地肥茄子大脚瘦草鞋宽师云也有些子僧问不与万法为侣者是甚么人师云你怕我答你这话不得进云学人到这里作么生领略师云领进云只如马大师道待汝一口吸尽西江水又作么生师云蹉过了也进云和尚恁么道为复为马大师出气为复为庞居士出气师云也为马大师出气也为庞居士出气进云万古碧潭空界月再三捞捷始应知师云却较些子僧问芭蕉和尚道你有柱杖子我与你柱杖子你无柱杖子我夺却你柱杖子时如何师云你不早出来我不答你这话进云争奈五更侵早起更有夜行人师云草贼大败进云只如真净和尚道你有柱杖子我夺你柱杖子你无柱杖子我与你柱杖子又作么生师云真净无此语进云争奈公案见在师云有甚么公案进云子规夜啼山竹裂师打云也不得放过僧礼拜。

　　师乃云如我按指海印发光释迦老子三百六十骨节八万四千毛窍一时撒在诸人怀里了也眼辨手亲者一趠趠得掷向他方世界直得上无攀仰下绝己躬人人常光现前个个壁立万仞且道正当恁么时释迦老子在甚么处安身立命若知得释迦老子安身立命处则知自己十二时中眼见色耳闻声鼻嗅香舌知味身觉触意攀缘行住坐卧语默动静与释迦老子无异无别其或未然如我按指海印发光汝暂举心尘劳先起。

　　复云今日黄解元为母氏追荐请老汉普说要说般若般若无形相惟要当人自证自悟自契若是说因说果你屋里自有出家儿自是饱闻饱见不须说着如今只说些禅和家做底工夫所谓生死事大问他生不知来处问他死不知去处却要些药头为他点破生死两字教他生死心绝教他四大五蕴一一知得下落只如适来僧问芭蕉和尚示众云你有柱杖子我与你柱杖子你无柱杖子我夺你柱杖子洞山言和尚参真净和尚只举这话问他你有柱杖子我与你柱杖子你无柱杖子我夺你柱杖子作么生言云某甲不会真净云你若不会我却有个方便你有柱杖子我夺你柱杖子你无柱杖子我与你柱杖子言忽然有省你道他在言语上省柱杖上省若也知得这里便是截生死底刀子向命根上一截截断又须是自下手始得教别人下手不得于这里省去一大藏教五千四十八卷不是外物尽是说你屋里事为你不知却去求解会作道理所以生死心不破近年有个谬长老唤作月庵常与人商量这柱杖子话教人向有无与夺处参取我这里有几个僧从他处来都是如此见解老汉旧时在京师天宁老和尚处有个耸藏主如今那里得这般僧因他与僧入室遂去隔壁听他问僧你有柱杖子我与你柱杖子你无柱杖子我夺你柱杖子如何是你柱杖子我便高声道这汉乱道瞎人眼禅和家闻得便不去入室老和尚知得遂问那里是他瞎人眼处遂举他问僧你有柱杖子我与你柱杖子你无柱杖子我夺你柱杖子如何是你柱杖子老和尚云他恁么问有甚么不得你又作么生我便举云你有柱杖子我与你柱杖子你无柱杖子我夺你柱杖子速道速道拟议便打出去老和尚云你道耸藏主欠个甚么答云只欠和尚说底耸却无人我便来相就当时便点似他旧时人淳如大梅和尚闻马祖道即心是佛便去住山十年人不知去处后盐官会里有僧入山采柱杖见一僧衣服褴缕遂问和尚住此山多少时答云我见四山青又黄僧云和尚从甚么处来答云随流来僧云从甚么处去答云随流去又问和尚见甚么道理便住此山答云我见马大师道即心是佛我于此证悟便住此山后来有僧举到马大师处大师云你去向他道马大师近日佛法又别僧驰此语问之梅云如何别僧云马大师近日道非心非佛不是心不是佛不是物梅云从这老汉非心非佛我这里只是即心是佛僧回举似马大师大师云大众梅子熟也一日庞居士闻得去访他问云久亨大梅未审梅子熟也未梅云你向甚么处下口士云百杂碎梅云还我核子来士便休后来禅和家一时去参他凡有所问只答即心是佛过数年僧家奔凑为他架院宇成大丛林唐文宗时赐敕额安千僧自后问答多有奇言妙句僧却去问和尚当时只道即心是佛如今何故有许多言句梅云我本自无是你诸人诸方般得来后无尽相公颂此因缘后句云后代儿孙嫌直截诸方五味苦参寻如今禅和子不信即心是佛只管向外驰求寻言逐句所谓弃却甜桃树㳂山摘醋梨一向外边做工夫这边得一句那边得一句般来般去迷却本地风光不见本来面目去道转远诸方有差别我这里无差别如何是佛即心是佛你若透得这个万年一念一念万年若透不得即此便是差别一念既差别已眼不明那个是禅那个是道那个是差别异旨无有了期你要得真实会么但将诸方参得底一时飏却自然休去歇去尘劳业识如何窒碍得你我常爱真净和尚说底话便乃契佛契祖你若信得及一念相应本来成佛更无差别纵有未信亦得成佛何故法体本来如是不得妄生穿凿我当时理会不得如银山铁壁相似因闻诸佛出身处熏风自南来殿阁生微凉到这里一锤打破漆桶诸方所有差别因缘便如在自家屋里行一般恰似陈正甫看医书一大藏教祖师西来意这里明得一大藏教便是医书昨日因说苏东坡是个惺惺底汉做维摩赞云我观众工工一师人持一药疗一病风劳欲寒气欲暖肺肝肾胃更相克挟方储药如丘山卒无一药堪施用有大医王拊掌笑谢遣众工病随愈问大医王以何药元是众工所用者恰如我前日病厨里有许多药都用不着直去寻陈正甫讨得药来一服便效及乎问他你使甚药云都是老师有底药若看得方书熟了师以指按脉云须是这里明始得这里不明读得方书一似不曾便如参禅人读得沩仰语录曹洞宗派法眼语录修山主偈颂乃至传灯广灯续灯更念得庄子孟子茄子瓠子脚跟下依旧黑漫漫地只为你这里未明所以道欲识佛性义当观时节因缘时节若至其理自彰今日因正甫郎中洎令嗣解元同此证明便是妙喜拙病安乐底时节便是黄解元追荐母氏生天底时节便是本庵与光孝两处师僧成佛底时节便是释迦老子生下来一手指天一手指地底时节乃至说方等经大方广佛华严经法华经涅槃经以至双林树下入涅槃底时节过去一切劫安置未来今未来现在劫回置过去世世间与出世间法无二无二分无别无断故我更欲说些子又恐久滞陈正甫又我多费气力恐病生待我将息几时却与你诸人理会柱杖子拟议便与本分草料且莫怪妙喜这里无人情因适来举即心是佛有个颂子举似大众即心便是佛此佛任天真真佛放光处菩提果自成悟迷常寂寂生死亦惺惺此物非他物红炉一片冰。

　　松林臻长老请普说

　　僧问向来吾道若悬丝碧眼胡儿知也无一口虽然吞佛祖也须垂手为迷徒离却竹篦如何是和尚为人句师云瞌睡汉进云只如德山首山也做这科段芭蕉秘魔岩也做这科段老和尚也做这科段还有为人处也无师云东边有进云争奈这里也有些子师云西边无进云离却东西作么生道师云浑仑吞个枣僧礼拜师云知时别宜堪作阇梨。

　　师乃云道得也义下死道不得也义下死道不得义下死则可知道得为甚么也义下死若是个鹘眼龙睛底汉才闻举着如香象渡河彻底截流而过更不周由者也若是皮肤之士纵不向义下承当便向语言上举起处着到若恁么称衲僧阎罗老子打你鬼骨[殿/耳]征你饭钱有日在须知此事如王宝剑谁敢当其锋拟犯锋铓横尸万里有如是自在有是威神谁不瞻仰谁不景慕到这里说心说性说事说理说玄说妙说得说失总没交涉既总没交涉十二时中如何依倚还委悉么良久喝一喝。

　　复云这个是松林臻禅者得得自兴宁来奉为本师海和尚祈保康安增延法寿修设香斋请妙喜老汉普说底意旨教中道法不可见闻觉知若行见闻觉知是则见闻觉知非求法也元来个法不可见闻觉知领略不可以见闻觉知求他何故法离见闻觉知若道见闻觉知是法时节却只是见闻觉知不干法事敢问诸人如今离却你见闻觉知了后你定是冥冥然无所识如土木瓦石相似如何得与见闻觉知底法相应去所以古人道常令寂寂惺惺是无记寂寂非又懒融和尚云恰恰用心时恰恰无心用曲谈名相劳直说无烦重无心恰恰用常用恰恰无今说无心处不与有心殊元来祖师门下这般说话尽是活法你禅和家须参活禅莫参死禅古人道参须实参悟须实悟须参活句莫参死句死句下荐得自救不了活句下荐得永劫不忘妙喜如今分明说与你诸人只怕你又去我说处着到如何是活句便是唤作竹篦即触不唤作竹篦即背蓦闻举着桶底子剔脱这里荐得便是活句这里荐不得却做伎俩夺却竹篦拗折竹篦道和尚放下着更向击石火闪电光处领略若如此见解便是死句所以道须参活句莫参死句活句下悟去亡知于觉觉即佛性矣便是我前日说底动静二相了然不生观音菩萨悟此法门便道初于闻中入流亡所所入既寂动静二相了然不生师以竹篦击禅床一下云若不因个竹篦向禅床上击你试去竹篦上讨声看试去禅床上讨声看竹篦上也无声禅床上也无声诸人耳根亦不动不响不变未曾入流时不知道有闻性因入流即知闻性灭不得这个道理却在自家不在别人因甚么唤作入流亡所元初为你迷却闻性忽然闻得击禅床响即知响底不是声尘忽然入流才入流便见自家不动不响不变之性闻底声尘便灭元初动相静相亦灭动相静相既灭却坐在寂灭处谓之定性声闻如獐独跳只顾其前不顾其后佛呵此流堕在解脱深坑是可畏之处所以观音法门说个动静二相了然不生你看湛堂和尚一日上堂召大众云看看个甚么𠰒举起拂子云看这拂子又召大众云听听个甚么𠰒以拂子击禅床一下云听这拂子击禅床声呵呵呵何奇特浅浅个又甚深适来准上座恁么举起拂子这个拂子遍在诸人眼睛里诸人眼睛遍在拂子上又击禅床一声云此声亦在诸人耳根中诸人耳根亦在此一声中同时同处同见同闻一道圆明更非前后炳然齐现理事两分闻则闻诸人自家自心见则见诸人自家自性性外无见闻外无心心性一如见闻不二见闻既尔诸法皆然其余根根尘尘一一周遍法界法界一一周遍根根尘尘互相融通互相摄入如何说个互相融通互相摄入如妙喜坐禅床为主你诸人立地听法为伴乃击禅床云我这里击禅床一声你诸人耳识摄在我禅床角头我击底声遍在诸人耳根中便是互相融通互相摄入如何说个根根尘尘一一周遍如妙喜击禅床作声诸人总摄在耳根中其或更闻别处鸡啼狗吠鹊噪鸦鸣你道是一是二若向这里荐得便会十方俱击鼓十处一时闻所以道圆融不碍行布即一而多行布不碍圆融即多而一一多无碍大小相融状多镜以纳众形如千灯而共一室所以道一地具足一切地一法遍含一切法一月普现一切水一切水月一月摄这个非唯只是诸佛菩萨境界尽是各各当人普光明大般若之妙趣尽是各各当人放身舍命处行住坐卧语默动静初无间断做佛法亦得不做佛法亦得做世法亦得不做世法亦得扫荡亦得建立亦得所以从上诸圣只据这些科段说法利生便令佛种不断众生界空只如众生界如何空得众生界既空不得佛法亦无穷尽为有众生故所以诸佛菩萨说顿说渐说权说实谓之应病设药如今学道之人多是得个动相不生却坐在净裸裸赤洒洒处依旧是病须是动相也不生静相也不生便是生灭既灭寂灭现前如何见得寂灭现前不见云门大师道扇子𨁝跳上三十三天𡎺着帝释鼻孔东海鲤鱼打一棒雨似盆倾真个是恁么地莫要作玄妙会这个唯证乃知你若不曾悟不曾入得这般境界闻恁么说话恰如说梦相似不疑则谤老汉多时不入室明日斋后教光孝与新庵兄弟都来入室古人道三日不读道德经便觉舌本间强看来都是你禅和子家多障难我才发心要为你入室便病如今便是如何也须抖擞精神共你理会晚年罗笼一个半个作佛法种草如今禅和子家出来行脚原其本心只要参禅只要求师多少是好湛堂和尚曾说禅和家乍入众时初发心菩萨与佛齐肩一年后到佛腰边恰如个琉璃瓶子相似元初空劳劳净净洁洁地却着了半瓶儿不净洁底水摇得来在里面丁丁当当地只管响忽然撞着本色人向你道你这瓶子本自净洁却被这些子恶水浆在里面又不满只管响要得不响须是依前倾出荡洗了却满着一瓶好水便不响因甚么不响盖为满了如今乍入众底趠得些儿小子便去夸逞卖弄要与人争气惟有这一件事与人争气不得须是退步百不知百不会他弓莫把他马莫骑他人之事莫知如欠人百万贯钱债日夜被他来取索相似如此用工夫始有少分相应你若半明半暗求知见觅解会取师家口里语道和尚已肯我了作这般去就误赚平生近日有个诠书记是兴化军人也曾到处参来也理会得些之乎者也前回得得走将来过一冬见我举竹篦子话因向他说你须去里头看莫要去外头看又见我举僧问清平如何是大乘平云井索如何是小乘平云钱索如何是有漏平云箍篱如何是无漏平云木杓你若会得大乘小乘井索钱索有漏无漏箍篱木杓便可罢参渠忽然有个领略处忽一日我在火炉头坐渠来问讯云惠诠前日见和尚举清平箍篱木杓话有个入处我向他道你去我已知了过得几时因渠旧有脚气病便来辞归乡我向他道你却去凉峰参殊长老去他虽口不能言恰似木鸡一般只是他参得涅槃堂里禅不期这僧急于人知却归去泉州与人说文字卖弄口觜道我已参得妙喜禅了老汉闻得连写数纸去泼除烂骂一顿你于清平箍篱木杓话有个入处我不昧你你便得少为足谤大般若教中所谓譬如穷人妄号帝王自取诛灭况复法王如何妄窃因地不真果招迂曲求佛菩提如噬脐人欲谁成就将来招因带果不是小事如人以刀断多罗木一断更不复生这个谤般若之罪不通忏悔孟子曰人之患在好为人师斯言可以为戒更向他道这书你不要匿却我已遍写示人你若是个大丈夫汉莫怕瘴烟莫怕脚气便来理会若不来大事为你不得小事你自担当闻说已来到潮州若如此却可救老汉常说我这里禅如大海相似你须将得个大海来倾取去便得若只将得钵盂来盛得些子去自是你器量只如此教我怎奈何老汉在径山时有个士大夫来参禅渠夜间少睡爱出来外面行一更也见禅和子望方丈礼拜二更三更直至五更也见禅和子望方丈礼拜渠明日说向人个老子若无实头处被一千七百僧礼杀了也你若无实头处渠礼拜你作甚么师家却如一片金相似学者便是一块试金石试来试去我金一时在你石头上了禅和家十个有五双不会自定只是他会秤斤定两秤得师家半斤定是八两兄弟家既是业在其中须是理会教彻去这个松林长老虽有学道之心只是不曾遇人见说渠本师向前退院与他住渠向本师说教某在深村里有甚么闻见若教某在城隍下间或有五湖四海行脚高土往来随分接待他得一言半句开发我遂只住龙归廨院不多时恰值妙喜过来便副他本心他至诚为此事甚切一年须来一回今日请老汉普说设斋且不是瞒神呼鬼得来都是礼床脚三二百钱聚来为他知得些子气味正如狗觑热油铛相似要舐又舐不得要舍又舍不得盖里面有些气味兄弟家但办出家长远身心无有不到者若道佛法有限剂即是谤般若百岁光阴只在一刹那刹那悟去一念万年万年一念无古无今一道清净本来平等无有不平等者皆吾心之常分非假于他术有一则古话举似大众僧问玄沙学人乍入丛林乞师指个入处沙云还闻偃溪水声么僧云闻沙云从这里入后来五祖师翁道要得心性安乐切忌离却这里妙喜即不然要得心性安乐直须离却这里为甚么如此不见道来年更有新条在恼乱春风卒未休。

　　卢时用请普说

　　僧问要明心地印须达本来心如何是本来心师云鲇鱼上竹竿进云可谓是道须自得方为道清畏人知始是清师云乌龟入水进云有时冷地思量着暗写愁肠付与谁师云你作么生思量僧举起拳云只这个师云这个且止那个如何进云只如和尚寻常室中道唤作竹篦即触不唤作竹篦即背不得下语不得无语毕竟如何师云也无毕竟也无如何进云翻身狮子大家看师云也无翻身狮子进云只如僧问云门树凋叶落时如何门云体露金风意旨如何师云东西南北四维上下进云楼阁千家月江湖万里秋便礼拜僧问南泉道释迦弥勒犹是他奴未审意旨如何师云汝名宗妙进云毕竟他是阿谁师云元来不识在进云识得也落二落三师云既识得为甚么落二落三进云只如五祖一日升堂云释迦弥勒犹是他奴且道他是阿谁便下座意旨如何师云适来向你道了进云今日小出大遇师云速礼三拜僧礼拜。

　　师乃云释迦弥勒犹是他奴毕竟无人识得他面目若识得他面目便识得三世诸佛面目非但识得三世诸佛面目亦乃识得西天二十八祖面目非但识得西天二十八祖面目亦乃识得唐土六祖面目非但识得唐土六祖面目亦乃识得天下老和尚面目非但识得天下老和尚面目亦乃识得过现未来刹刹尘尘诸善知识面目既然识得他面目且道毕竟他是阿谁还有人为他安得名字么若与他安得个名字许汝诸人十二时中行住坐卧语默动静与三世诸佛古往今来一切知识把手共行更无纤毫差别异见且道正当恁么时如何证明还委悉么到江吴地尽隔岸越山多。

　　复云说道世间人要作善事时便生魔障若要作恶事时举意便成何故盖众生生在五浊恶世中与欲界天魔同行同坐同起同住彼等天魔以众生为田畴以众生为资粮以众生为眷属若有众生一念归向佛乘便出三界外不在生死界中众生界便空众生界既空彼等天魔田畴不熟资粮匮乏眷属减少所以人举意为善时他便来作障难这个卢押录要来见妙喜闻说发心久矣才打叠要行便有些魔障况是俗人家现行无明识他不破若知是魔便与他作头抵要作善事逆他魔意于一切逆顺境界中道心愈坚固所以魔孽不能为害这个为复是妙喜杜撰说为复有本据岂不见教中道真如净境界一泯未尝存能随染净缘遂成十法界这四句言语大有意思只是如今人少有知者如何唤作真如净境界便是混沌未分时无苦无乐无天无地无人无畜无一切名字故曰一泯未尝存当恁么时佛亦着不得为他能随染净缘遂成十法界如何谓之染缘便是如今世间饮酒食肉起心用行但造一切不善之业都是染缘如何是净缘便是诸佛菩萨声闻缘觉谓之四法界以至天人阿修罗地狱饿鬼畜生总名十法界随净缘底便生天上或生人间恶业深厚底便随地狱于中有我慢贡高只知有我不知有他以至世间杀人放火纵恣无明底便是阿修罗恶业更深底便随鬼趣流入傍生卒不能得出来所以道佛果难遇声闻人谓之闻声悟道修缘觉乘者把十二缘生打一逆便证缘觉菩萨修六度万行三十七助道品十力四无所畏十八不共法便证佛地元来真如净境界中此十件事本不曾有所以说一泯未尝存能随染净缘遂成十法界如今人生在阎浮提中华佛国之地吃底是清水白米着底是绫罗紬绢更不作些好事只恁么过了时节殊不知百年如一弹指便是来生到来却被些小名闻利养牵将去所以六道轮回古人云此身不向今生度更向何生度此身况逢真善知识知有良朋善友可以亲近知有父母之恩难报须是自家生惭愧改往修来所以卢时用今日挥金辨供斋我现前学般若禅众为先考先妣追荐冥福阿含经中说斋僧功德最大如今俗家人只在贪欲瞋恚痴里走却到出家人披底是如来法服说底是诸佛菩萨要妙法门逐日与般若相酬酢谓之修无漏业忽然漏念一空所有百千恒河沙不可说不可说珍宝而用布施比无漏功德百分不及一千分不及一乃至算数譬喻所不能及何故我当发心时不为如上百千恒河沙不可说不可说布施而发阿耨多罗三藐三菩提心我为脱离三界轮回故发菩提心你看华严经中初发心品种种譬喻初发心功德乃至证于须陀洹斯陀含阿那含阿罗汉果以至辟支佛菩萨果比初发心功德无有能譬喻者何况已证阿耨多罗三藐三菩提法耶故知般若功德不可思议元初卢时用念念要脱了公门来梅阳见妙喜一念既殊胜果遂其志未脱得时来这里住一日如过十数日不免多忧多虑一脱得了好快活无事人要来便来要去便去长乐旧来不曾有人接待因此公与他作样子渐有发心者经中所说不问持戒不持戒但是披佛袈裟受佛气分底平等供养他若不依戒腊去下面选圣僧来供养也无功德我初到衡阳诸处道友送得千百贯钱来自家遣两个侍者去岳山沩山诸处斋僧一巡衡阳人初不知有斋僧之说有来问妙喜者对他道只是把钱雇和尚吃饭过得几时因普说方与他说斋僧功德后来稍稍知归向唐时有个宣律师佛灭度后持得二百五十戒无缺犯者惟宣律师一人而已为他持戒殊胜戒光直透天宫感得韦䭾天神每日供天厨食因问天神曰你何人耶曰非常人也因修五戒十善果感为天神宣因问数十件事一一答之又问世间功德何者最大曰斋僧功德最大又问世人奉鬼神以纸钱还可用否曰用矣盖古时无纸钱汉魏已前多埋钱冥冥之中亦能享受唐高宗已后方有纸钱后来有智之人去藏教中搜出化财雨宝真言使人持诵能令一财变无量财以此观之韦䭾之言信不妄矣所以道信心生一念诸佛尽能知只要当人一念勇猛殊胜佛本行集经中说人之意识迁流速疾无可譬喻者何故见得且如人旧时曾到京师一念思量着京师了了在面前蓦然于速疾中摸着鼻孔只此众生界中便是诸佛菩萨境界便与诸佛菩萨无二无别人人具足各各天真在凡同凡不别于四生六道在圣同圣岂异于十地三贤横则横亘十方竖则竖穷三际应以宰官得度者即现宰官身而为说法乃至士农工商人非人等各各随类现身而为说法正当恁么时毕竟谁人为你证明若证明不得一大藏教只成脱空去且道毕竟如何如人吃李子定向赤边咬更要说些子秋暑正隆有个颂子举似大众善恶二边无障碍日用如如心自安只此便是真消息不须着意外头看。

　　李善友请普说

　　僧问彼天犹未降母胎犹未出此已般涅槃未审承甚么人恩力师云面前突出铁蒺䔧进云恁么则始知众生本来成佛师云成佛则且止且道承甚么人恩力进云平生心胆向人倾师云点进云只如一切声是佛声一切色是佛色为甚么竹篦有背触师云突出难辨进云争奈井底虾蟆不举头师云且喜没交涉进云忽遇一切智智清净底人来又作么生师云向下文长付在来日僧问手执白棒揭地掀天来时如何师云筠袁虔吉头上插笔进云争奈脚踏实地鼻孔辽天师云且喜纳败阙进云一千七百人善知识为甚么临危不扶师云点进云往往闻者多作㘞会师云点进云生死交谢寒暑迭迁未审还有不涉寒暑也无师云有进云便请拈出师云且在寒暑里僧礼拜。

　　师乃云生死交谢寒暑迭迁有物流动人之常情且道出常情一句作么生道直饶道得朝打三千暮打八百何故我王库内无如是刀所以道妙性圆明离诸名相本来无有世界众生因妄有生因生有灭生灭名妄灭妄名真咄甚么处得这消息来黄面老子三百六十骨节八万四千毛窍一时撒在诸人怀里了也还有逴得者么若也逴得一生参学事毕若逴不得莫道不疑好喝一喝。

　　复云今日李某为在堂慈母林氏祈保平安忏涤罪𠍴请老汉为众普说且道说个甚么为你人人有个般若种性忽然一言之下打破漆桶直下无心林氏三世罪业一时冰释寿命坚固与般若种性齐等无可疑者其无心功德假使大地若草若木尽法界一切众生一音演说有恒河沙数功德比一念无心功德百分不及一千分不及一万分不及一百千万亿分不及一乃至不可说不可说恒河沙数分亦不及一其无心功德无较量处且道那个是无较量处昔有僧名法常问马大师如何是佛大师云即心是佛常于言下领悟便往明州大梅山卓庵因盐官会中两僧入山采柱杖偶至庵所乃问和尚住此山多少时梅云只见四山青又黄又问出山路向甚么处去梅云随流去僧归举似盐官官云我在江西时曾见一僧自后不知消息莫是此僧否后马大师闻得令僧去问和尚见马大师得个甚么便住此山梅云马大师向我道即心是佛我便向这里住僧云马大师近日佛法又别梅云作么生别僧云近日又道非心非佛梅云这老汉惑乱人未有了日在任你非心非佛我只是即心是佛僧归举似马大师大师云大众梅子熟也这个岂不是无心功德你作么生较量你看他古人不似而今人孤陋寡闻先去穷究三乘十二分教见教中道三际求心心不有心不有故妄元无妄元无处即菩提生死涅槃本平等所谓三际者过去心不可得现在心不可得未来心不可得三处既不可得毕竟即那个心是佛永嘉和尚道直截根源佛所印摘叶寻枝我不能马大师向他道即汝心是佛于言下怙怙地便安稳住得个山子也心地安乐在在处处一时安乐庞居士闻得特去访他便问久享大梅未审梅子熟也未梅云汝向甚么处下口士云百杂碎梅云还我核子来士便休去而今丛林中商量道庞居士使心行所以向他道百杂碎大梅道还我核子来便商量云机锋更妙且喜没交涉大梅可谓浑钢打就生铁铸成世间甚么玄妙甚么得失便摇动得他只如马大师又道不是心不是佛不是物这个又如何商量圆悟先师在川中时有个寂寿道人要参禅圆悟教看不是心不是佛不是物是甚么看来看去今日也来下语明日也来下语圆悟道汝不要下语寂寿云不知和尚别有何方便令某得入圆悟云我却有个方便只除却个是甚么寂寿云如何除却圆悟举云不是心不是佛不是物寂寿忽然醒如睡梦觉如莲花开乃云元来恁么地近某几年枉用工夫圆悟云你会也为他一向将心前面等悟要如攧一声雷相似以故不能得悟轻轻被善知识提一提到这里间不容发说与人不得传与人不得寂寿道人将出蜀来别圆悟圆悟云汝到淮西时东山五祖老大虫自认得你后见五祖祖云你要参禅我有一问问你释迦弥勒犹是他奴且道他是阿谁寂寿呵呵大笑云大小五祖元来未识他在拂袖便行五祖唤回云你见甚么人来寂寿云见昭觉和尚教某看不是心不是佛不是物得个安乐处你看他脚踏实地底被人拶着大四八体祇对自然言中有响所以道人将语试金将火试水将杖试便活鱍鱍地五祖云你悟处瞥脱谛当非百劫千生承事善知识般若因缘成熟如何得到恁么田地五祖和尚自是一般老婆心切不觉一场狼藉且道因甚么如此不见楞严经中道若有一人发真归源十方虚空悉皆消殒遂使众生界中佛法种子不绝诸佛慧命不断今日李某请老汉普说有条攀条现前一众其间有一个瞥地如在火炉头信手摸着一粒炒豆吃了满口馨香便知林氏般若种智与诸佛不别慧命亦无穷尽若未有个瞥地只我与你提撕一遍且熏在你诸人心识中令善根种子久久自纯熟如天降雨一切草木根荄自然滋茂马大师问让和尚如何用心即合无相三昧让云汝学心地法门如下种子我说法要譬彼天泽汝缘合故当见其道所以古人道不入虎穴不得虎子马祖又问道非色相云何能见让和尚到这里便依实供通云自心法眼能见自性无相三昧亦复然矣心地法眼若开便见无相三昧马大师从此心地安乐凡有问如何是佛答云即心是佛又云非心非佛若会即心是佛便会非心非佛若会非心非佛便会不是心不是佛不是物而今诸方长老才发问学者便打个圆相或拂袖便行或作女人拜或云苍天苍天便作禅祇对且喜没交涉我且问你唤作竹篦即触不唤作竹篦即背从你夺却竹篦去拗折我更问你唤作露柱即触不唤作露柱即背你去拗折露柱得么如今多是随语生解你但识取钩头意莫认定盘星要之不在口唇皮子上又不得无语遂举不是心不是佛不是物乃顾视大众良久云你这一队汉眼搭眵地向甚么处去古人云若纤毫凡圣情量不尽总落魔界盖此事不可以智知不可以识识非青非黄非赤非白若得之者如人饮水冷暖自知然得亦不曾得失亦不曾失在众生分上不曾减在诸佛分上不曾增故般若经云不增不减观自在菩萨即是你心地法门便唤作心经观自在菩萨行深般若波罗蜜多时照见五蕴十八界皆空劳劳地五蕴十八界既空不可声闻不空缘觉不空佛不空法不空一切智不空一时空了未后向你道真实不虚又云揭谛揭谛波罗揭谛波罗僧揭谛菩提萨婆诃这个是真实说底般若却唤作咒咒你屋里老爷咒你屋里七代先灵你禅和家却不识真个底般若昔日湛堂准和尚初见真净净云你是甚处人准云兴元府净云近离甚处准云大仰净云夏在甚处准云大沩真净展手云我手何似佛手准罔措真净云适来酬酢一一灵明天真及乎问个佛手便成窒碍且道病在甚处准云不会净云一切现成更教谁会这个便是真正底般若前来一问便是一座须弥山一障障却又如有个拔舌鬼拔却舌相似更开口不得若是悟得个不是心不是佛不是物如门开了敲门瓦子直须弃却更不执着始得如人行路才见堠子便行过去不可只向堠子下坐地便唤作到家了也只如唤作竹篦即触不唤作竹篦即背不干夺却事如僧问赵州狗子还有佛性也无州云无亦不于无字事这个一似金屎法不会如金会得了如屎所以道在人不在法你禅和家直须向三条椽下七尺单前着精彩要须打彻然后随力随分修行以报佛祖莫大之恩上来举扬般若有一言半句契佛契祖尽为李某奉为慈母林氏忏涤罪垢保庆平安法界众生同圆种智老汉因举不是心不是佛不是物更为你下个注脚不是心不是佛不是物笑中放出辽天鹘听响之流着眼看瞥然已过新罗国以拂子击禅床下座。

　　净恭园头请普说

　　僧问灵山百万大众独许迦叶亲闻黄梅七百高僧衣钵分付行者只如七百高僧有甚么短处师云刹竿头上看北斗进云只如卢行者有甚么长处师云刹竿头上礼南方进云莫道广南无佛性黄梅传得五天衣师云这獦獠汉进云非但卢公曾恁么盛禅从此更无疑师云不许夜行投明须到僧礼拜。

　　师乃云黄梅七百高僧衣钵分付行者且道还有分付底道理也无若道有分付底道理佛法岂到今日若道无分付底道理七百高僧为甚么看即有分到这里若觑得破当知卢行者不曾受他衣钵得亦不曾得失亦不曾失既无得又无失如王宝剑常露现前亦能杀人亦能活人所以道我宗无语句亦无一法与人亦无与者亦无受者亦无证明者亦无得失者亦无人亦无佛大千沙界海中沤一切圣贤如电拂正当恁么时毕竟是甚么人境界还委悉么各各照顾脚跟下。

　　复云法不可见闻觉知若行见闻觉知是则见闻觉知非求法也元来个法不在见闻觉知处如今才教你离却见闻觉知你便空劳劳地无摸索处无著意处何故当尔时眼耳鼻舌身意都不到若是眼耳鼻舌身意到底思量得底觑得见底这个是生灭法要你塞却眼耳鼻舌身意如木头忔怛相似忽然木头忔怛会作声智到这里如狮子王游行自在不求伴侣如象王渡水直下截流而过更无周由者也这个道理便是平田和尚道神光不昧万古徽猷入此门来莫存知解当知见闻觉知亦能令人入道亦能令人障道何故你若于见闻觉知处得杀人刀活人剑时节便能使得见闻觉知你若不得杀人刀活人剑却被见闻觉知使得来七颠八倒障却道眼脚跟下黑漫漫地不得自在如今要绝却见闻觉知得自在时须是歇却个猢狲子教贴贴地歇来歇去行住坐卧语默动静如一条线子莫要放却你才放却这一条线子时便被见闻觉知走作正走作时还有药医得么且道甚么药医得僧问云门如何是佛门云干屎橛这个药便医得你但行也干屎橛坐也干屎橛卧也干屎橛作务时也干屎橛举来举去忽然心无所之到这个如老鼠入牛角喷地一下便了若得喷地一下时方好看一大藏教三教圣人所说之语尽是屋里事不干别人事尽是说这喷地一下底所以孟子云君子欲其自得之自得之则居之安居之安则资之深资之深则取之左右逢其原儒者尚要自得况吾释教里只说离文字相离分别相离语言相离心缘相离世间种种相不着玄不着妙百不知百不会如三岁孩儿相似方始入得这个法门你若今日学得些子明日学得些子这公案又如何商量那公案又下得甚么语这个是别底语那个是体底语不见云门道体你屋里老爷都是向外边走不去实头处做工夫如今禅和家多在这里枉费心力却去古人册子上理会得几则公案便唤作▆工夫远之远矣前日因在大守处与校正说如今聪明灵利底为甚多了此事不得病在思量计较处他却道先思量后到无思量处措大家才开口便打之绕或者更引庄子孟子抟量注解又引古德云道无不在触处皆真道在稊稗道在瓦砾道在屎尿却向他道你试去瓦砾上拈出道来看试去屎尿里拈出道来看却道不得信知痴人面前不得说梦所以先德教你一切处不昧盖法本如是故如日出时不可拣净处照耶便是粪扫堆头屎尿坑里至于金银琉璃𤥭𤦲玛瑙一切处无有不照且把这个来喻莫闻我如此说便去这里随语生解教中道如人以手指月示人云月在天上彼人因指当应看月如今多不看月却看指头所以云若复观指以为月体此人岂惟忘失月轮亦亡其指何以故以所标指为明月故岂惟亡指亦复不识明之与暗师云好诸佛菩萨慈悲生怕人不会便拨白露净大开门户把手拽教你入去然众生恶业深厚不得入者多所以雪峰道尽大地是个解脱门把手拽不肯入若是眼开底到这里便知转身一路所谓识法者惧若是己眼未开且去古人糟粕里返返覆覆咬嚼教心意识无顿处有上也着不得无上也着不得不有不无上也着不得喜上也着不得怒上也着不得天堂也着不得地狱也着不得净裸裸赤洒洒没可把方可看如何是佛干屎橛旧时小南和尚是汀州人极聪明灵利他云居祐和尚下爱理会三界唯心万法唯识未有一法不从心生未有一法不从心灭有些似法眼下只是他这个又活鱍鱍地一时过许多因缘理会心性都有下落了相将举他立僧因读云门语录见僧问如何是佛云门云干屎橛向这里忽然瞥地方知从前要许多道理作甚么后来说禅便不同何故为他正摸着鼻孔知得性上巴鼻如今有一般皮肤之士说心说性禅底把佛祖要妙处都来心性上会了便道一乘法中那里有许多拣择何处不是你心以至庭前柏树子麻三斤干屎橛都是你心苦哉苦哉醍醐上味为世所珍遇斯等人翻成毒药五祖和尚道如今禅和家举话也不会如何是祖师西来意庭前柏树子恁么会便不是了如何是祖师西来意庭前柏树子恁么会便是恰似说梦一般我参得禅了把此话来看正如抓着我痒处一般我十七岁上便参禅三十四岁方打破漆桶也曾过因缘来也曾向一棒一喝处解会来也曾去击石火闪电光处领略来开却眼时佛所赞者我便依而行之佛所诃者我不敢犯忽然一上床睡着时虽未曾死早被心意识使都理会不下梦见一铤金便欢喜梦见被人修补拖去要杀乃至见阎罗王鬼使时便生怕怖觉来一身汗出却返思量恁么地禅便使得着佛说窹寐常一如今人梦里与日里自作两般如何敢开大口道我会禅若是传灯录上一千七百祖师总如此时佛法流通岂到今日自家如此疑十来年每日行住坐卧常自穷究我旧时在众中不甚爱坐禅他人正坐禅瞌睡时我即长伸两脚眠了只是我打叠得心意识净净洁洁常在里头未曾间断只如僧问云门如何是诸佛出身处门云东山水上行多少人杜撰差排有底作玄妙会云东山如何解在水上行有底作实头会云东山有水却去上面行谓之东山水上行有底向举起处承当旧时淮南有个方首座老汉曾见他来他参云门下禅忽一日问我东山水上行你如何会答云东山水上行更要会在他却道你莫要谤般若且将此语来拍我我这里任你如之若何只管东山水上行谓之作得主如是半月十日不肯放过忽一日云东山水上行且教你胡撑乱经毕竟意旨如何如此问时前头一段子已过了自此后下百十转语皆不契末后一句因看东林照觉住泐潭时语录僧问佛敕沙门皆禁足宾头卢尊者为甚么应四天下供答云只为脚跟不点地我得这一句便欢喜走向他道我理会得了也他便问东山水上行意旨如何答云脚跟不点地他大喜我却问他不知首座见夫和尚时下甚么语云便是这个语元来是印板上打就模子里脱出底东山水上行可知是脚跟不点地毕竟如何咄毕竟如何东山水上行我也曾颂来也曾拈提来后来到京师天宁挂塔过得四十二日忽一日张康国夫人喻氏请老和尚升座举僧问云门如何是诸佛出身处门云东山水上行若是天宁即不然或有人问如何是诸佛出身处只对他道薰风自南来殿阁生微凉忽然在这里打破漆桶从前许多知见如汤沃雪更无遗余好快活所谓狮子咬人狂狗趁块自此第二年举我立僧我便发大誓愿将本分事与衲子理会若是求知见觅会解向心意识里头出头没师承学解露布葛藤传得来底活人不得要活得人如何是佛干屎橛这个不在多狗子还有佛性也无无唤作竹篦即触不唤作竹篦即背不得下语不得无语不得思量这里一时与你说了你才拟议便是无语你才开口便是下语要来明他这个明不得状不得只为分明极翻令所得迟不见僧问洞山如何是佛向上事山云非佛百十年后却有个云门出来为他注解道名不得状不得所以言非师云恶休休参禅须到云门地位始得他七八生作善知识般若如此熟所以有一棒一喝下悟去底有唤得悟去底因甚如此元来诸佛菩萨百劫千生常在五浊恶世中兴慈运悲捞捷众生作大津梁信知佛祖深恩难报今日净恭也是不可思议我自不知他事前番因校正说他是曲江人家中甚富为他知得世间虚幻不实跳出火坑来要修行闻从前在潮州灵山也事园供众前年得得上来要依附善知识学出世法所以肯来这里担屎种菜此是世间第一等讨便宜底人闻其弟做秀才读得书好屡寄书来问他寒夏所须他却道净恭旧衣旧服鞋袜之类和尚自有与我要钱作甚么此回方且便许多钱今日斋僧请普说要结当当来世般若因缘所以适来僧问黄梅七百高僧衣钵分付行者他古人逐日只在碓坊里以石坠腰舂米供众后来儿孙遍天下而今祖师真身现在不是草书相瞒净恭你但举措看他上流与一切人作样子且富贵是人之所欲我却不恋我又不是愚痴又不是害颠知道宗门中有不可思议事教中道把世间财宝而用布施比出世间功德百千万亿分不及一乃至算数譬喻所不能及何故为这一念殊胜心能回三毒为三聚净戒回六识为六神通回烦恼为菩提回无明为大智于一毛端现宝王刹坐微尘里转大法轮他知有这个消息便肯向前他人住处我不住他人爱处我不爱谓之徐六担板各见一边但自坚固此心便是成佛基本有一则古话举似大众僧问睦州一气还转得一大藏教也无州云有甚饆饠䭔子快下将来师云睦州老人通身是眼瞒他一点不得然也有眼力不到处且道那里是他眼力不到处若检点得出许你亲见睦州。

　　张县尉明讲主请普说

　　僧问吹毛出匣寒光凛凛逼人宝鉴当台万像重重影现正当恁么时如何是佛日家风师云檐头雨滴滴地进云如是则承师一滴曹溪水四海鱼龙以为命师云片片残红随远水进云恩深转无语怀抱自分明师云你得个甚么进云通上彻下透顶透底师云无孔铁锤当面掷进云杨提刑问杨岐和尚长老见甚么道理便法嗣慈明岐云我与先师同钵盂吃饭未审意旨如何师云无意旨进云极尽玄微全身独露师云暗地里撞着露柱进云提刑又问恁么则不见去也杨歧以两手捺膝云那里是不见处提刑呵呵大笑又作么生师云笑里有刀进云可谓笑里有刀谁辨的古今达者共同涂师云也好个消息进云只如和尚见甚么道理法嗣圆悟师云鼻孔大头向下进云如是则象主行而象子随一灯灭而一灯续师云欲得不招无间业莫谤如来正法轮进云是名妙莲华金刚三宝觉便礼拜僧问庞居士问大梅久享大梅梅子熟是否梅云你向甚么处下口士云百杂碎未审意旨如何师云鼻孔里翻筋斗进云只如庞老恁么问大梅恁么答毕竟意旨如何师云踏破草鞋赤脚走进云争奈遍身觅核无寻处可笑痴人去不来师云云在岭头闲不彻水流涧下太忙生进云草木逢春皆发茂昙花千载一枝开师云有甚了期僧礼拜。

　　师乃云大梅梅子熟向庞居士舌头上百杂碎旨得如天普盖似地普擎无一法而不明无一法而不了只这明了处与天地同根与万物一体既是一体为甚么有暗有明有僧有俗有男有女有贵有贱有高有低到这里还有人辨明得么若辨明得去方知全明即全暗全暗即全明全收即全放全杀即全活净裸裸绝承当赤洒洒没可把正当恁么时直饶有人下得注脚分明也是把钵盂安柄若下不得敢保你謟人未有参学分到这里如象王渡河直下截流而过更无周由者也其或未然牛皮鞔露柱露柱啾啾叫凡耳听不闻千圣呵呵笑。

　　复云法不可见闻觉知若行见闻觉知是则见闻觉知非求法也元来法不可以色见声求何故这个不是色见声求底事况此事在凡不减一丝毫在圣不增一丝毫在三世诸佛与含灵蠕动凡有动相者以海印三昧向脚根下一印印定更无秋毫作差别障碍法体本来如是非是强为既非强为却如何见得本来如是底法体见得不强为底法性今早因与世永净智居士等闲说在梅阳时六年之间受人供养临行庵中所有一切动使之物尽散与人其余平昔收什得些施利把来置辨一千二百分斋请梅州合郡僧道士庶不问贵贱一时请遍却要请见任官因与衲子辈持论士太夫家作筵会便唱曲打令你来我去自然闹热是我和尚家斋筵无淡得淡东坡所谓吃素食三昧后如醉汉说话便犯重去何故未免豆腐面角而已所以也教人打两段杂剧且要延半日清话今日世永往往是覆过尊丈朝议乃有此一场戏笑遂遮过淡斋因思量得个古话先德云欲识佛性义当观时节因缘时节既至因缘自会国初时蜀中怀安军云顶山有个德敷禅师得大明悟智慧辨才经律论无所不通未说儒典至于道藏举起便滔滔诵将去云顶旧是仙人修行处法堂阶前有一大石谓之仙人台后来改作下马台敷禅师开堂日拈香祝　圣罢有个乐营将也是个参禅人为他曾看庞居士问马大师不与万法为侣者是甚么人马大师云待汝一口吸尽西江水我即向汝道庞居士忽然大悟有颂云十方同聚会个个学无为此是选佛场心空及第归乐营将便引这个来问敷禅师云一口吸尽西江水即不问遂指下马台云请师吞却下马台敷禅师放下拂子展两手云细抹将来这个事上也合理上也合方始谓之应机说法乐营将者豁然有省好大众信知道佛不远人即心而证法无所著触境皆如尘尘尔念念尔法法尔皆吾心之常分非假于他术今日伏承张文焕玉君玉二道友与明讲主得得来挥金辨供为他各各知有一段大事因缘不从人得所以请妙喜举扬般若要结无上菩提因缘又承判县朝议洎诸尊官诸山禅师同此证明况某此者荷　圣恩得还旧观不知前报世中曾在新淦有何因缘却来这里了此一段事不数日间说法三会此皆诸上善人宿植德本与般若有缘知道善知识难遇正法难闻所以相会此间证明如是希有殊胜之事因记得昔有一僧在海岸上卓庵常自念度一切有情唯有法施功德无尽若世间财宝布施则有限量居大海边才见舡过便叫云且住我问你舡上还带得一般物也无舟人应曰和尚要甚么物乃问还有大方广佛华严经也无彼闻是语懵然不知是何言说这僧即授与华严七字题目舟人乃过凡有过者并如此问仍悉授与经题名字盖此经是如来一乘圆教世尊初在正觉山前明星现时豁然悟道证得阿耨多罗三藐三菩提法便知一切众生含灵蠕动与我所证无异无别一证一切证一了一切了一明一切明这僧为怜悯此辈以贪着射利故常在大海中尚不闻有佛法名字何况有人为其说法者乎若其余人或闻招提钟鼓之声或闻说法之声悉获利益所以这僧要他一舡里面或百人或千人得闻大方广佛华严经名号一历耳根永为般若种子看他古人用心直得如此切如今人若能如是一切处善用其心则获无边胜妙功德在富贵中见贫穷者当济其所乏居市廛中为商贾者得饶人处便可饶人若是㪷科上尺寸上自欺方寸使欺他人趁眼前闹热不觉不知累积恶业深重腊月三十日未合眼时所作俱现所以道三界惟心万法惟识了之者寂然证圣迷之者生死漂流以此言之可怜众生迷却自己本地风光不见自己本来面目耽少欲味甘心受苦不遇善知识开示正因决定迷而不返永无解脱之期教中所谓三恶道充满诸天众减少是也且如世间只是许多人翻来覆去在三界中头出头没不知有不生不灭一段殊胜境界贪眼前些儿利养埋头造业直待两脚长伸那时悔将何及无常迅速生死事大百岁光阴只在一刹那一刹那悟去无生死可出无佛道可求无法可说无生可度到这里内空外空内外空空空大空胜义空有为空无为空毕竟空空亦不可得却到祖师门下客向空亦不可得处拈一枝草作丈六金身将丈六金身却作一枝草用恁么也得不恁么也得恁么不恁么总得忽然恁么也不得不恁么也不得恁么不恁么总不得行也在我住也在我扫除亦在我建立亦在我故曰我为法王于法自在得失是非焉有挂碍法体本来如是如是之法亘古亘今未尝间断若教妙喜更减却二十年从今日说至尽未来际钩锁连环相续不断更不着思量个元字脚何故此是无尽藏陀罗尼门无尽藏神通门无尽藏解脱门般若既无尽所说亦无尽众生界无尽所说亦无尽此是三世诸佛智慧神通变化无尽法门把世间有为功用卜度他不得诸人若真实证得也似妙喜如鬼擘口相似胡说乱道舌本烂翻初无壅滞你若未证得便好向自己脚跟下穷究如我前日说底五十年前从甚么处来你若不知来处即是生大百年后却向甚么处去不知去处即是死大世间尘劳业识得减省便减省莫要他些子便宜经云譬如刀刃有蜜不足一餐之美小鬼舐之有割舌之患此是诸佛菩萨慈悲苦口岂不信夫因适来杂剧又有个古话举似大众刘宜翁提举一日访归宗真净和尚净领众出接翁便问和尚在这里写戏得几年净云专候乐官来翁云我不入这保社净云争奈即今在场子里翁无语净把衲衣角打一摵云大小刘宜翁只参得虾蟆禅只跳得一跳翁云久享归宗名不虚得大众若在事上看刘宜翁输他真净一着若在理上看文关西输他刘宜翁一着或有个汉出来道这里是么所在说理说事但向他道下坡不走快便难逢。

　　向通判请普说

　　僧问道风高厌众人头名播江湖数百州学人上来伸一问乞师方便指踪由师云春日晴黄莺鸣进云卞璞再将求智鉴牙琴重整示知音师云买石得云饶进云直得光前绝后耀古腾今去也师云左之右之一时着进云高低瞻仰远近归依师云赞叹有分进云只如今日通判朝议请和尚举扬般若追荐芗林居士未审还端的也无师云端的进云恁么则慎终追远民德归厚矣师云尘尘尔刹刹尔进云且道芗林居士是生耶死耶师云生耶死耶进云其生也荣其死也哀师云开眼也着合眼也着进云东家人死还许西家人助哀也无师云又且何妨进云苍天苍天师云也不消得。

　　僧问跳出金刚圈吞却栗棘蓬如何是和尚为人底一句师云一雨普润周沙界进云雨过浮云散明月又依然师云千峰势到岳边止万派声归海上消进云正是阳和无偏党昙花再发一枝春师云相随来也进云只如芗林居士昔日与和尚相见未审最初一句作么生道师云便是你口里道底进云恁么则众生普闻尽皆成佛去也师云错下注脚进云自从一见桃花后刹刹尘尘总是渠师云速礼三拜。

　　师乃云自从一见桃花后刹刹尘尘总是渠且道渠毕竟是何面目若识得渠面目方知芗林居士十二时中折旋俯仰语默动静未尝不与诸人把手共行须知芗林居士昔日虽生本不曾生今日虽灭本不曾灭既无生又无灭如击石火似闪电光聊闻举着剔起便行到这里无生死可出无菩提可求无佛道可成无众生可度亦无人亦无佛大千沙界海中沤一切圣贤如电拂。

　　复云适来提宫学士坐间说自从芗林居士倾背后两年长斋看经不知其数而今已看大般若经至二十空处所内空外空内外空空空大空胜义空有为空无为空毕竟空乃至无性自性空空亦不可得只这空亦不可得处如龙得水似虎靠山无一法不明无一法不了以此殊胜妙利用报芗林居士劬劳莫大之恩亦以此殊胜妙利报答前报世中曾为眷属者如是乃至一尘一刹无不周旋无不明了所以庞居士颂云无可报庞大空空无处坐家内空空空空空无有货日出空里行日没空里卧空坐吟空诗诗空空相和莫怪纯用空空是诸佛座若人不了空此是诸佛过法体本来如是故非强为敢问诸人今日一会在空内在空外若也道得方见芗林居士决不曾死若道不得妙喜为诸人道去也还委悉么二十空门元不着三世如来体自同芗林居士妙喜与之相识仅五十年中间蒙以此道相契此心相知缘宗杲被罪梅阳人迹所不到处卒岁穷年无往来者以故不通书问各矣前日行次久上方知已倾背闻之怆然且闻启手足时直是明了如丛林中三五十年修行底老衲一般岂非平生学佛之效与大凡要临命终时寂静便从平日作用处寂静始得若要临命终时省力须是平生行履处省力始得省力处即是得力处得力处省无限力世间有一种不忠不孝不近道理底人因甚么死时不能得命根断却为平生做底罪业包藏在第八识中正当地水火风分散时这主人公未有下落处被平生习熟处牵绊不得自由财利重者被财利牵绊色欲重者被色欲恩爱牵绊所以临终之际恶业作主鬼来借宅被业识遮障不见自己一段不生不灭底殊胜境界与天地同根与万物一体古德所谓空可空非真空色可色非真色真色无形真空无名无名名之父无色色之母为万物之根源作天地之太祖上施玄象下列冥庭元气含于太象太象隐于无形为识物之灵灵中有神神中有身无为变化各禀乎自然微有事用渐有形名形兴未质名起未名形名既兆游气乱清寂兮寥兮宽兮廓兮分兮别兮上则有君下则有臣父子亲其居尊卑异其位起教叙其因然后国分其界人部其家各守其位礼义兴行有善可称有恶可名善人所重恶人所轻古人立个题目谓之广照空有若是一生在里许行履底人到死时那里解颠倒来圭峰所谓作有义事是惺悟心惺悟不由情临终能转业如芗林居士与某五十年道契始终一节更无瑕玭只向道理上行所以临终之际如弃弊屣既能于生死去来得大自在何缘更被业牵来决定生好处无疑人之死去所以沉坠者皆是为子不孝父母为臣不忠于君为下不敬其上为上不抚其下朋友不偿其信乡党不以义从朝廷不以其爵断事不以其道如斯等人沉地狱者可知矣所以道天堂无则已有则君子生地狱无则已有则小人入天堂地狱不得道有不得道无若世界上行仁义礼智信温良恭俭让底人谓之小人可乎只这便是天堂何必更别处讨若是不忠不孝贪着世间无义事以至陷于囹圄现受种种苦报底人谓之君子可乎只这便是地狱何处更讨地狱来所以道三界唯心万法惟识要知善恶报应只在当人行履处顺道理不顺道理而已某本欲从新淦先到长沙却回来为芗林烧香此者伏承提宫洎通判诸昆仲遣书相招适居士讳辰请举扬追福古德云末后一句始到牢关把断要津不通凡圣这般说话不妨省力如今丛林中有一般杜撰差排底却道我此间法门别先要理会即心是佛其次理会非心非佛然后理会不是心不是佛不是物谓之差别法门这般底真是好笑若恁么参禅如何得到诸佛广大寂灭境界殊不知古人为物之故以无差别药治众生差别病众生病除药亦无用如何是佛即心是佛早是劳攘已落第二却更理会非心非佛不是心不是佛不是物唤作差别异旨好热大不紧古人说个我宗无语句亦无一法与人已是拖泥带水了也何况更去外边讨奇特玄妙岂非妄乎有个颂子举似大众即心是佛已忉怛那堪心外更驰求不如直下便休去日用纵横得自由。

　　张丞相请普说

　　僧海鹏问九江夜渡暗伤神将谓无言坐少林大庾岭头光相现再教古佛震雷音师云海鹏飞过海边去撞着海幢还自回进云恁么则诸天捧花无路外道潜觑不见师云无孔铁锤当面掷进云也知和尚有此一句子师云这一句子忘却多时了也进云直得上无攀仰下绝己躬师云莫将恶水泼人进云只如逢人即出出则不为人逢人不出出即便为人未审此意如何师云分身两处看进云这二尊宿窃得临济些子家风便恁么道和尚是圆悟嫡子未审作么生道师云穿却你鼻孔换却你眼睛进云恁么则非惟祖道重光亦乃秦国肉犹暖在师云劄僧礼拜。

　　僧问入门须辨主端的请师分师云我今日不答你这话进云直得龙驰虎骤去也师云话头也不识进云和尚也在里许师云川僧磊苴钵盂里走马进云谢和尚供养师云果然不识话头僧左边一拍师云错僧右边一拍师便打云再犯不容僧礼拜。

　　师乃云问得也好不问最亲何故此事若在争锋唇舌之间则古德不云玄道在乎妙悟既在乎妙悟直得如天普盖似地普擎如象王渡河彻底截流而过便恁么去犹是扶篱摸壁钝根阿师况复草窠里头出头没大似郑州出曹门且喜没交涉若向这里拨得一线路方知秦国太夫人只今在诸人眼里耳里鼻里舌里身里意里转大法轮且道说个甚么法还委悉么以拂子击禅床一下云说这个法所以道在眼谓之见风卷浮云几千片在耳谓之闻一曲渔歌过远村在鼻谓之嗅旃檀薝卜无昏昼在舌谓之尝新茗烹来味转长在身谓之触本来无垢何妨浴在意谓之思前尘落谢几多时秦国太夫人说如是法汝等诸人当如是会方知如是之法如是知如是见如是信解不生法相正当恁么时且道秦国太夫人还有末后句也无又以拂子击禅床云如是如是。

　　复云圆悟真觉先师与相门三世有大法缘偶然时节到来今日在开福说法李长者所谓无边刹境自他不隔于毫端十世古今始终不离于当念非是强为法如是故盖太夫人福足慧足在女流中真大丈夫有所不如非某一己之私实普天之下无有不知者一生游戏般若看个狗子无佛性话一言之下打破漆桶便能棒打石人头剥剥论实事如实修行如实悟入乃至造次颠沛无不在规矩中及乎临启手足时以平音悟道颂从头说一遍却向禅床上忽然坐脱去虽三五十年修行老衲也未到这般田地这个造伪不得世间好造伪者临死生祸福之际手足俱露何以故那时不容造伪这个计较不得安排不得不取口头辨教中说四大五蕴一离散时如断石人头一断永续不得舍识之后有五处可验平生行履谓顶暖心暖腹暖膝暖脚暖若一生造恶底人风火散后脚心暖时便是入地狱证候也膝暖时定堕旁生中腹暖入鬼趣心暖生人道顶暖生天况复悟明心地底人何患不生好处适来所谓棒打石人头剥剥论实事出家儿在家菩萨若是去生死处不知下落张无尽所谓返不如二家村里省事汉须是如他秦国太夫人临终付嘱一一分明方始契得圭峰道作有义事是惺悟心惺悟不由情临终能转业作无义事是散乱心散乱随情转临终被业牵当尔之时恶业作主鬼来借宅自家本地风光本来面目黑漫漫地冥冥蒙蒙生天堂也不知入地狱也不知世间福慧秦国太夫人不在言也此是世间第一等讨便宜底人何故我祖师门下只有个单传心印一念不生前后际断一着子却被他透彻便能坐断报化佛头临行之际果得受用某被罪两处首尾十七年此者荷　圣恩再得为僧得得来要为秦国太夫人发扬此事令未闻者闻未信者信如是而已今日又蒙丞相以法为亲请升座举扬以资冥福不免举一则古话应个时节昔日凌行婆参见赵州和尚诸人要识张国太么便是有规矩底凌行婆要识凌行婆么便是搅丛林无规矩底张国太凌行婆一日使婢子送些钱物与赵州云请和尚转一藏经赵州接得即时叫妆香着遂绕禅床一匝谓婢子曰归举似婆与你转经了也这婆子也聒噪人赵州通身是眼这婆子通身是胆来赵州面前捋虎须却云瞒老婆在元来只转得半藏大众要识凌行婆么听山僧下个注脚请转一藏只半藏瞒他婆子眼不得且作么生是婆子眼还委悉么此时若不究根源直待当来问弥勒。

　　张龙学侍郎为秦国太夫人请普说

　　僧问香严上树话意旨如何师云吃嘹舌头三千里进云香严呵呵大笑意旨如何师云云在岭头闲不彻水流涧下太忙生进云恁么则藏身露影得人憎师云你且道是树上语树下语进云一状领过师云洎不问过。

　　僧问承师有言请转一藏只半藏瞒他婆子眼不得未审那里是婆子眼师云你今日被我热瞒不少进云大小赵州为甚么却被婆子瞒师云大小婆子却被赵州瞒进云到这里毕竟事作么生师云也无毕竟也无作么生进云若不同床睡焉知被底穿师云闲言语。

　　僧问承师有言我这里是海蚌禅才开口差瑜异宝便在面前今日朝宰临筵请师拈出师云剑去久矣尔方刻舟进云和尚恁么道还有为人处也无师云有进云如何是和尚为人处师云速礼三拜进云六般神用空不空一颗圆明色非色师云教休不肯休直待雨淋头便打进云只如观音大士现一十九身说法未审说甚么法师举拂子云说这个法进云未审这个是甚么法师云聋人争得闻进云只如秦国太夫人现妇女身而说是法未审与观音大士是同是别师云是别进云恁么则三转法轮于大千其轮本来常清净师云且莫搽胡他僧礼拜师乃云三转法轮于大千其轮本来常清净便恁么会得方知秦国太夫人与观音大士同一眼见同一耳闻同一鼻嗅同一舌尝同一身触同一意思无同异中炽然成异异彼所异因异立同同异发明因此复立无同无异正当恁么时唤作有亦不得唤作无亦不得唤作非有非无亦不得唤作秦国太夫人说法亦不得唤作观音大士说法亦不得若于亦不得处拨得一线路方知眼见亦是这个法耳闻亦是这个法鼻嗅亦是这个法舌尝亦是这个法身触亦是这个法意思亦是这个法观音大士所说亦是这个法秦国太夫人所说亦是这个法若到妙喜分上又却不然敢问大众到这里合作么生还委悉么千峰势到岳边止万派声归海上消(意旨不录)。

　　复云此是龙学侍郎今日为秦国太夫人挥金辨供请妙喜老比丘说法底意旨秦国一生行履处天下人知启手足时了了分明正念现前撒手便行更不周由者也这一段事留与众生界中作佛法种子况龙学侍郎与大丞相所谓同声相应同气相求若论公家缙绅中各出一只手扶持社稷苏活生灵在吾教中乃是般若眷属所以今日得得作此胜缘意为秦国发扬此事然此事不在多知多解不在贵不在贱不在老不在少赵州和尚道百岁老人不及我者我即教之三岁小儿过我者我即师之看他古人何曾执着我能我解高立界墙我是他非来祖师门下法无是无非无人无我这个拈出呈似人不得说与人不得清凉国师云语证则不可以示人说理则非证不了虽然拈似人不得不可独是我知我解若如此则佛法不遍一切处只为佛法平等故应以佛身得度者即现佛身而为说法应以宰官身乃至比丘比丘尼身得度者即现此身而为说法这个说话且道后来曾有效验也无又安得无岂不见传灯录载唐文宗好食蛤唎一日御厨中有擘不开者监厨使奏帝以为异因焚香祷之乃开即见观音形梵相具足帝贮以金粟檀香合乃宣左右街供奉经论大德问此何祥瑞皆无知者即奏云终南山有惟政禅师深明佛理必知此事文宗遂诏问之政曰臣闻物理无虚应此乃启陛下信心耳帝曰出何教典政曰不见契经云应以此身得度者即现此身而为说法文宗具大知见便云此身已现但未闻其说法耳政公到此若𡎺着关捩子不转定被文宗靠倒却云陛下睹此为常耶非常耶信耶不信耶文宗曰希奇之事朕深信焉政曰陛下已闻说法竟文宗于此忽然如睡梦觉如莲花开方知此一大事因缘决定不从人得既然如是适来禅客如是问妙喜如是答诸善男子善女人都在此会闻者皆闻信者皆信闻信分明且道是个甚么良久云我不敢轻于汝等汝等皆当作佛。

　　沆州知府王朝议请普说

　　僧问龙牙问翠微如何是祖师西来意微云为我过禅板来微接得便打意旨如何师云无孔铁锤三个窍进云又问临济如何是祖师西来意济云为我过蒲团来济接得便打意旨如何师云三更三点铁牛吼进云只如临济与翠微是同是别师云两彩一赛进云恁么则野色更无山隔断月光直与水相通师云你为复搽胡临济搽胡翠微进云请和尚定当看师云瞌睡汉僧便喝师云这一喝犹较些子进云白乐天问鸟窠如何是佛法的的大意窠云诸恶莫作众善奉行又作么生师云依而行之进云只如白乐天道三岁孩儿也解恁么道窠云三岁孩儿虽道得八十翁翁行不得既是八十翁翁为甚么行不得师云烂泥有刺进云今日忽被知府朝议伸此一问未审和尚如何祇对师云普进云伯牙与子期不是闲相识便礼拜。

　　师乃云三岁孩儿虽道得八十翁翁行不得行不得底道理便是道不得处道不得底道理便是行不得处衲僧须向行不得处道取道不得处行取所以道行但行坐但坐总不得动着便恁么会得高高峰顶立不露顶深深海底行不湿脚正当恁么时唤作佛亦不得唤作法亦不得唤作有亦不得唤作无亦不得恁么也不得不恁么也不得恁么不恁么总不得处放身舍命缓缓地起来恁么也得不恁么也得恁么不恁么总得有时拈一枝草作丈六金身有时将丈六金身作一枝草用不是强为法如是故敢问法筵大众只如今日知府朝议为显考通奉显妣硕人二位尊灵作此佛事且道未作佛事已前还有个消息也无若道有落在一边毕竟如何还委悉么二由一有一亦莫守一心不生万法无咎。

　　复云无常迅速生死事大这雨句子便是先德参禅底题目今时有一种士大夫被世间名利所夺脚跟下一段大事因缘往往阔略日往月来不觉不知相将到结交头便手忙脚乱若是这一片田地知得下落了了分明底人任从生死变迁直是移易他一丝毫不得如未知得须是回光返照每日自家才下床来洗漱了便与世间相酬酢或好或恶折旋俯仰这个道理从甚么处来妙喜常说士大夫家九经十七史里面兴亡治乱逆顺邪正才举起滔滔念将去稍一事不知便以为耻恐人嗤笑为孤陋寡闻及乎问他尊官今年几岁或云五十岁却问他五十一年前未托母胎时本命元辰安顿在甚么处及至生下来从微至长所作所为只如与妙喜相酬酢底一段历历孤明从甚么处来须是知得来处始得你才不知即是生太今生纵寿一百岁百岁之后不免一死当尔时虽有眼如蒲萄朵面前青黄赤白好恶境界都不能见何故盖眼识已绝虽有耳钟铃螺鼓琴瑟箜篌种种音声都不能闻何故盖耳识已绝虽有鼻烧旃檀牛粪都不闻香臭何故盖鼻识已绝虽有舌苦酸咸淡都不能分别何故盖舌识已绝有个父母所生之身平日寒时要衣饥时要食风火一散火烧刀斫都不知痛及乎面前眷属号恸悉不能知既然眼耳鼻舌身意色声香味触法连十二处十八界一时空了却能知九经十七史兴亡治乱逆顺邪正底从甚么处去才涉思量心里黑漫漫地都不知得既不知去处即是死大故儒者亦曰生死亦大矣所以道无常迅速生死事大百岁光阴只在一刹那一刹那悟去一念万年万年一念无古无今无圣无凡无男无女等相唤作一道清净平等法门皆吾心常分非假于他术世间有此殊胜之事众生日用而不知枉来南阎浮提打一遭虚生浪死诚为可惜不见永嘉大师因看维摩经有所悟径往曹溪定宗旨才见祖师更不烧香礼拜便绕禅床三匝振锡一下卓然而立祖师曰夫沙门具三千威仪八万细行行行无亏大德从何方而来生大我慢你看祖师门户大波澜阔永嘉把他所得处作一檐子送在祖师面前却只唤他底作我慢永嘉云生死事大无常迅速你道这个道理是怎生莫作禅会他振锡而立直以道相见祖师既不放过唤他作我慢遂不免依实供通云生死事大无常迅速所以无暇烧香礼拜道理只是如此祖师又去语下讨他云何不了取无生达无速乎永嘉云了即无生达本无速祖师见他通得消息是即向他道汝甚得无生意若是如今禅和子闻恁么道便谓祖师印证我贴在额头上到处欺负人道我得无生意永嘉识破祖师不是好心却云无生岂有意耶盖以意分别即是生死根本何谓意分别这个是王知府那个是报恩长老若不分明如何知得是张三李四祖师曰无意谁为分别永嘉云分别亦非意大众好个分别亦非意虽然如是可惜放过若是德山临济须与椎一顿趁出三门外祖师向这里便倒地赞言善哉善哉既而辞去祖师云大德从何方而来返太速乎永嘉云本自非动岂有速耶祖师云谁知非动永嘉云仁者自生分别祖师云少留一宿故名一宿觉有一本证道歌行于世以要言之不出无常迅速生死事大而已其余皆是注脚学道之人若是真实见得自家本地风光本来面目来无所从去无所至湛然常住不动不变底道理生则从他生不被生之所迁死则从他死决定有不死底道理何故见得我只举眼前一件事向诸人且如知府朝议今日追荐显考通奉妣硕人还知二尊魂决定不曾死么若是不识者往往信不及若知府朝议才起一念则通奉与硕人平昔起居问讯俨然在方寸中湛然不动也不见有生相也不见有死相这个为复死得死不得只这不死底便是自家得力处恁么说了你诸人各有所生父母或存或亡把这海印三昧一印印定更无纤毫差别异旨须知此事在凡同凡在圣同圣向一切处作大佛事应以佛身得度者即现佛身而为说法应以宰官乃至比丘身得度者悉现其身而为说法敢问大众且道说个甚么法良久云向下文长付在来日以拂子击禅床下座。

　　大慧普觉禅师普说一
卍正藏第 059 册 No. 1540 大慧普觉禅师普说


　　大慧普觉禅师普说二

　　参学道先录

　　师住明州育王山入院当晚普说

　　僧问一棒一喝宾主历然大用现前请师一接师云千钧之弩不为鼷鼠而发机进云学人到这里便领禅师话去也师云你作么生会进云一棒一条痕一掴一掌血师云自领出去进云教学人如何凑泊师云也无凑泊也无如何进云禅师岂无方便师云亦无禅师亦无方便进云只如德山入门便棒此理如何师云亦无德山棒亦无此理进云临济入门便喝又作么生师云亦无临济喝亦无作么生进云育王门下如何施设师云亦不见有育王座上亦不曾说法进云争奈起伊尹于莘野不亦宜乎师云道甚么进云见童子于互乡与其进也师云你更念看进云一等共攀仙桂树又折蟾宫第一枝师云那个是第一枝进云和尚手中拂子𨁝跳上三十三天师云脱空谩语得人憎进云谢师答话师云且莫诈明头僧礼拜。

　　师乃云一问一答且要血脉不断有底只管念将去及乎师家本分答他又理会不得正如不解使船底人各自撑向一边去彼此无利益适来禅客问得却较些子今夜与诸人举一两则问话底样子僧问灵云混沌未分时如何答云露柱怀胎僧云分后如何答云犹如片云点大清看他作家见作家自然箭锋相柱又问只如太清还受点也无灵云不对古人识法者惧若是如今杜撰禅和便道长老被我问得口哑这僧既领略这话又问恁么则含生不来也又不对此两个不答最毒害更过如一棒一喝又问直得纯清绝点时如何答曰犹是真常流注僧云如何是真常流注答曰似镜长明僧云向上更有事也无答曰有僧云如何是向上事答曰打破镜来相见圆悟先师曾拈云如今讨个似镜长明底早是难得何况打破镜来相见宗师家直向顶𩕳上提起教人易见这个方始是问话又梁山观和尚会下有个园头参得禅众中多有不信者一日有僧去撩拨他要其露消息乃问园头何不出来问堂头一两则话结缘曰我除是不出问若出须教个老汉下禅床立地在及梁山上堂果然出问家赋难防时如何山云识得后不为冤曰识得后如何山云递向无生国里曰莫便是他安身立命处也无山云死水不藏龙曰如何是活水里龙山云兴波不作浪曰忽遇倾湫倒岳来时如何梁果然从法座上走下来把住云阇梨莫教湿却老僧袈裟角他且不是计较来因甚斗凑得恰好将知悟底人与悟底人相见自然纵夺可观此是洞下因缘不可临济下不得举如今诸方各宗其宗各师其师各父其父各子其子况不信有妙悟谓悟是建立如斯见解欲到诸佛大解脱境界不亦远乎所以山僧力排此辈谓之断佛慧命千佛出世不通忏悔非是生灭他且要救取未学之弊又有个法一长老如今住长芦妄说只履西归话狐魅学者这般恶口秽谈吾辈嫌不用底渠自以为奇特枯骨有甚么汁又谓晦堂退院后方理会得此话这个欺诬亡没尤更叵耐晦堂若果尔岂非二十年立僧住院是说脱空瞒人比拟建立门庭不知连祖翁一时坏了若是真实有妙悟底人论甚五家宗派会则事同一家不会则万别千差既要出来担荷佛祖重任须具大丈夫志气始得且道是谁不见洛浦久为临济侍者也学得一喝用事一日有个座主问临济曰有人在三乘十二分教明得有人在三乘十二分教明不得未审是同是别临济未及答渠便搀行夺市云这里是甚所在说同说别济便下座又似肯他又似掘坑埋他少顷却问适来这僧作么生浦便喝济又休去浦行数步济却问你喝老僧那浦云是被临济拽拄杖便打赶出乃云好个赤梢鲤鱼不知向谁家齑瓮里淹杀浦遂径往来山更不问主人直去主山上卓庵夹山得知乃修书遗僧持往浦接得便坐却再展手索僧无对浦打出云归举似和尚僧回举似夹山山云这僧若看书三日内必来若不看此人救不得不知书中道甚底浦开书果是来夹山预令人伺其出便焚其居浦更不回头奇哉成佛作祖还这般性懆汉若是今时禅和子被烧却庵且思量我包袱里有多少衣钵抄录得有多少玄言妙句讨个似洛浦略不经意往往难得既见夹山更不礼拜当面叉手而立山云鸡宿凤巢素非同类出去浦云自远趍风乞师一接山云目前无阇梨此间无老僧浦便喝幸自好了却被夹山念一道真言一禁禁住云住住且莫草草匆匆云月是同溪山各异截断天下人舌头即不无阇梨争教无舌人解语浦低头思量被夹山拽拄杖便打因此服膺数载遂为夹山之嗣后来住山示众云末后一句始到牢关坐断要津不通凡圣欲知上流之士不将佛祖见解贴在额头上如灵龟负图自取丧身之兆又道任从天下乐欣欣我独不肯大法既明便解打开自家库藏运出自己家财何尝守系驴橛谓这个语有偏正那个语不触讳腊月三十日将那一转语敌他生死若是册子上念得底师承学解底总用不着棒打石人头剥剥论实事山僧十三岁方发蒙上学只得十三日便去出家既而落发早知有此事虽在村院里常要买诸家语录看虽理会未得然便喜云门睦州说话汝等诸人未得个入头须得个入头既得个入头不得辜负老僧又云今时人明明向道尚自不会岂况盖覆将来僧问如何是展演之言曰量才补职如何是不展演之言曰伏惟尚享因此便出去行脚到处寻访知识云门曹洞沩仰临济以至三界唯心万法唯识都理会来所至处才两遍入室早是相契然终是疑情不破参来参去因泐潭准和尚圆寂山僧时在侍旁因往荆州请塔铭于张无尽相公一见便相喜他是真实悟底人我把学得底对他说也只眨得眼因问曰某甲如此说禅相公以谓如何曰贤见处甚好准老门庭如此正如生狮子相似乃以实告之曰不敢瞒相公亦不敢自瞒某甲未在公曰若尔须见川勤始得遂径往京师天宁参佛果和尚窃自念言且辨一年工夫参这老子若依前似诸方印可我我即作无禅论不信有禅宗也不若去弘持一经一论不失为佛法中人才挂搭得四十二日忽张康国夫人入寺设斋请老和尚升座因举僧问云门如何是诸佛出身处云门云东山水上行盖山僧曾参见一老宿过此话来老宿问东山水上行你如何会答云东山水上行众中谓之作得主不受人回换明日又问依前如此答任你千变万化我只管东山水上行举话时又要大瞠眼来顾谓之举不顾即差互不妨会得好过得这一节了却问意旨如何这里又要一转语后数日忽然道得老宿又问东山水上行意旨如何答云脚跟不点地老宿深肯曰此语盖天盖地与老僧在先师处下底语一般被他教坏半信半疑所以道大疑之下必有大悟圆悟先师曰若是天宁即不然或有人问如何是诸佛出身处只对他道熏风自南来殿阁生微凉向这里忽然打破漆桶去却碍膺之物如斩一结乱丝一斩一时断始信世界上真个有禅自此不疑佛不疑祖不疑天下老和尚舌头方知祖师道法法本来法无法无非法何于一法中有法有不法元来正抓着我痒处从此便发愿以自家所证所悟处布施一切人一条黑漆竹篦佛来也打祖来也打将父母所生口抖擞气力说与诸人莫将作容易只恐更过三五年死去无人为你说却思量我在当念无常杀鬼念念不停百岁光阴只在一刹那快着精彩一刹那悟去不被生死轮转所以真净和尚道佛法至妙无之但未至于妙则互有长短苟至于妙则悟心之人如实知自心究竟本来成佛如实自在如实安乐如实解脱如实清净而日用惟用自心自心变化把得便用莫问是非拟心思量已不是也不拟心一一天真一一明妙一一如莲花不着水所以迷自心故作众生悟自心故成佛而众生即佛佛即众生由迷悟故有彼此也如今学者多不信此心不悟自心不得自心明妙受用不得自心安乐解脱心外妄有禅道妄立奇特妄生取舍纵修行皆落外道二乘禅寂断见境界真净之说正为破今时诳妄说法之流谓佛法可以传授这个奇特玄妙我只传你切勿教张三李四知玄你七代先灵昔有僧问赵列如何是玄中玄州云你玄来多少时僧云玄来久矣州云赖遇老僧洎合玄杀这屡生子先师尝谓赵州禅只在口唇皮边诚哉是言州云我这里易见难识诸方难见易识有一秀才问佛不违众生之愿是否州云是曰就和尚觅手中拄杖得否州云君子不夺人所好曰我非君子州云我亦非佛问如何是道州云在墙外曰我不闻这个道州云你问甚么道曰大道州云大道通长安有周员外者来相见州云从甚处来曰非来非去却作禅祇对正如去苏东坡面前说文章相似且赏伊胆大州云你不是老鸦飞来飞去所谓易见难识向甚么处捉摸他教中道如以手掌撮摩虚空秪益自劳虚空云何随汝执捉非但从上诸佛诸祖如是官使直阁判府敷文亦如是签判节推亦如是县丞司法亦如是光孝法侄禅师亦如是现前大众亦如是妙喜亦如是毕竟如何如是如是便下座。

　　姜机宜请普说

　　僧问王常侍问临济这一堂僧还看经否济云不看经曰还坐禅否济云不坐禅曰既不看经又不坐禅却作甚么济云总教他成佛去此理如何师云师子一滴乳进云恁么则天生释迦自然弥勒师云刀山剑树进云金屑虽贵落眼成翳还有衲僧巴鼻也无师云作么生无进云如是则今日一问偶尔成文师云将错就错进云金屑虽贵亦无虚设底道理师云川僧自来没头脑进云临济不犯锋铓总教成佛未审和尚如何师云我这里无如何进云却开许多铺席作甚么师云亦无许多铺席进云莫瞒人好师微笑。

　　师乃云寻牛须访迹学道访无心迹在牛还在无心道易寻这个不是世间土木瓦石无知无觉底无心若得这个无心不被物之所转不被生死之所迁流不被佛法之所染污故曰勿谓无心云是道无心犹隔一重关此语正为破你无知无觉土木瓦石休去歇去古庙香炉去一条白练去冷啾啾地去底无心修行人惟恐失方便才失方便则错认古人方便语作实法会了所以道见人须弃敲门物得路仍忘堠子名从上诸佛诸祖所说之法无非是个道理何以故释迦老子说三百六十余会教满龙宫法周沙界末后临般涅槃因甚么只三四句便泼撒了道始从鹿野苑终至跋提河于是二中间未尝说一字只这便是忘却堠子名弃却敲门物也岂不见香岩在百丈会中问一答十问十答百却到沩山山云吾不问汝平生学解及策子经卷上记得者汝未出父母胞胎未辨东西时道将一句来香严忙然无对若是今时杜撰差排底往往以不作声默然无言处为父母未生时事又谓才开口便落今时莫错会好切忌向无言无说处垛根此处赚人当时香严既不能抵对乃白沩山曰愿知尚为某甲说山曰吾说得是吾见解于汝何益乎严遂归堂遍检所集诸方语句无一言可将酬对乃自叹曰此生不学佛法也只得这个力且作个长行粥饭僧直往南阳睹忠国师遗迹遂憩止焉一日因山中芟除草木以瓦砾击竹作声廓然省悟乃述颂曰一击忘所知更不自修治动容扬古路不堕悄然机处处无踪迹声色外威仪诸方达道者咸言上上机山僧昔年曾与佛性道话及此因谓佛性曰香严此颂美则美矣然未免繁词若据某只消一击忘所知便了佛性大以为然却谓山僧曰五祖师翁颂狗子无佛性话曰赵州露刃剑寒霜光焰焰更拟问如何分身为两段亦只消赵州露刃剑足矣也剩了下面三句山僧亦以为然学道人若会得赵州露刃剑便会得一击忘所知自然到真实无心处昔有僧问忠国师如何用心即得成佛曰无心可用即得成佛山僧爱这般说话常常举似诸人要你着眼脑所谓着眼脑却不是教你瞠眉恕眼去领略他只要心孔开智眼明直拔到无心境界又问既是无心阿谁成佛曰无心自成佛成佛亦无心又问既若无心谁能住世说许多教迹曰说教迹亦无心又问无心应无说也曰上座即今说底便是无说不是离说别觅无说也好大众所谓善说法要分明向你道若离说底别觅无说则打作两橛落断常之见世谛流布也又问说法既无心行欲亦无心得否诸人要识金刚圈栗棘蓬只这是却不是这僧透国师金刚圈吞国师栗棘蓬倒是国师透他金刚圈吞他栗棘蓬这僧意谓一切无心时世人现行贪欲瞋恚痴五欲八风如何唤作无心得你看国师弄得活便道无心即无欲好个无心即无欲又问既是无心即成佛和尚即今成佛否曰心尚无阿谁成佛又问既无可成即得佛用否曰我心尚无用从何有又问既无可修万法都无莫落断见否曰本来无见阿谁道断又问本来无见莫落空否曰无空可落又问有可堕否曰空既是无堕从何立又问能所俱无有人持刀来取命为是有为是无曰是无又问既是无还有痛否曰痛亦无又问痛既无死当生何道曰亦无死亦无生亦无道又问既恁么自在饥寒所逼若为即是曰饥时吃饭寒时着衣又问既有饥寒还是有心曰汝言有心作何体段遂依实供通云无体段曰既知饥寒无体段本来何曾有心这僧于此如睡梦觉如莲花开若不是这般大炉韛如何烹炼得大根器人彼既丈夫我宁不尔无常迅速生死事大既是拨草瞻风寻访知识要了此一段大事因缘须是快着精彩然亦不得太急如调琴之法弦急则声促弦缓则曲不成如鸡抱卵要须暖气相接第一要识方便若不然者不免认驴鞍挢作阿爷下颔错认定盘星又不要去宗师口头取辨有底是宗师说东便去东边讨说西便去西边讨殊不知悟得活祖师意底人如狮子王游戏自在正在这里咆哮蓦地翻身一掷东西南北初无定度不是强为法体本来如是不见释迦老子问阿难曰一切众生从无始来种种颠倒业种自然如恶叉聚诸修行人不能得成无上菩提乃至别成声闻缘觉及成外道诸天魔王及魔眷属皆由不知二种根本错乱修习犹如煮沙欲成嘉馔纵经尘劫终不能得云何二种一者无始生死根本则汝今者用攀缘心为自性者那个是生死根本为众生认攀缘心为自性由此流浪生死这个亦是错认方便二者无始菩提涅槃元清净体则汝今者识真元明能生诸缘缘所遗者由诸众生遗此本明虽终日行而不自觉枉入诸趣因甚么枉入诸趣为众生不知缘从本明上起这个是紧要处却因循缘遗弃本明所以虽终日行而不自觉此亦错认方便也由是昧却本地风光迷却本来面目不知都是借路经过云何借路譬如有人问四明路向甚处去即应之曰从宝幢市去前面有五里牌彼人一见便行可也若执亭堠为四明是错认方便也又如以物击门门开则弃物若执物为门亦错认方便也所以华严会上善财童子到毗卢遮那庄严藏大楼阁前举体投地从地而起作是念言此大楼阁是解空无相无愿者之所住处是一切法无分别者之所住处是以一劫入一切劫以一切劫入一劫而不坏其相者之所住处是以一佛入一切佛以一切佛入一佛而不坏其相者之所住处如是赞叹楼阁无虑数千言因甚么未曾入去时先知楼阁中有如是殊胜之事将知未入时事即是里面事然后见弥勒菩萨从别处来善财见已而白之言大圣我已先发阿耨多罗三藐三菩提心而未知菩萨云何学菩萨行云何修菩萨道一切如来授尊者记一生当得阿耨多罗三藐三菩提又赞叹得不奈何了乃白言惟愿大圣开楼阁门令我得入时弥勒菩萨前诣楼阁弹指出声其门即开命善财入善财心喜入已还闭乃至于楼阁中见无量无边不可思议自在境界然后弥勒菩萨入楼阁中又弹指一声告善财言善男子起法性如是此是菩萨知诸法智因缘聚集所见之相如幻如梦如影如像悉不成就尔时善财闻弹指声从三昧起问弥勒菩萨曰此庄严事何处去耶曰从来处去又问从何处来曰从菩萨智慧神力而来依菩萨智慧神力而住无有去处亦无住处非寂非常远离一切以是观之从上诸圣何曾以实法与人要识善财所证法门便是香严一闻击竹声豁然契悟一悟便忘其所证盖楞严所谓入流亡所者也是以观音菩萨初于闻中入流亡所所入既寂动静二相了然不生如是乃至生灭既灭寂灭现前如今学道人多是得个动相灭却坐在静处由此寂灭不能现前既不现前则心外有法坐在鬼窟里不能转动且道从上祖师那个得寂灭现前不见马大师开法江西时让和尚谓众曰道一为众说法总不见持个消息来遂遣一僧去云待伊上堂你但问作么生伊道底言语记将来僧去一如所教回谓让曰马师道自从胡乱后三十年不少盐酱让然之若不是寂灭现前安得这个消息又云门问洞山近离甚处山云查渡又问夏在甚处曰湖南报慈又问几时离彼曰八月二十五门云放汝三顿棒山闻是语一夜不安自言我一一实头祇对不知有甚么过大丈夫须去决择至明日问昨日蒙和尚放某三顿棒未审过在甚么处门云饭袋子江西湖南便恁么商量山于言下大悟见月忘指既悟了别无言说便低头礼拜门云你见甚么了便礼拜若是今时禅和子问他道你见甚么了便礼拜定道见和尚道江西湖南便恁么商量若恁么还同未悟时还同眼见鬼依旧只在髑髅情识里既礼拜起却念一道真言某甲从今日去向十字街头不蓄一粒米不种一茎菜接待往来一个个与伊卸却炙脂帽子脱却鹘臭布衫教伊洒洒落落去门曰身如椰子大开恁么大口这个岂不是寂灭现前山僧参禅十七年茶里饭里喜时怒时静时乱时未尝间断一旦因薰风自南来殿阁生微凉忽然悟道虽然悟了只是寂灭不能现前为坐在悟处圆悟先师曰可惜你死了不能得活不疑言句是为大病不见道悬崖撒手自肯承当绝后再苏欺君不得须信有这个道理乃举有句无句如藤倚树才开口便云不是一日与客同在方丈药石次山僧忘却举箸先师曰这汉参黄杨木禅倒缩了也因问白见说和尚当时在五祖处曾问此话不知如何答先师不肯道又问曰和尚当时不可在僻处问须对大众问也先师乃曰我问有句无句如藤倚树时如何祖云描也描不成画也画不就忽遇树倒藤枯时如何祖云相随来也山僧才闻举便理会得先师曰只恐你透因缘不得在遂连举一络索誵讹公案被我三转两转截一个如太平无事人得路便行更无滞碍先师曰如今方知道我不误你也后数日因在侍傍忽话及勇和尚颂清净行者不入涅槃破戒比丘不入地狱曰平生疏逸无拘捡酒肆茶坊信意游汉地不收秦不管又骑驴子下杨州先师曰此颂极好老僧待作一颂要胜他底山僧云某亦待作一颂要胜和尚底当时便得意但未有语句忽闻窗外童子行过口里道壁上安灯盏堂前置酒台闷来吃三盏何处得愁来山僧曰只这是乃举似先师先师大喜从此便浪涛狗踏翻横说竖说更不疑天下老和尚舌头盖知得法源去处知得起倒处然亦未得大自在后因到虎丘阅华严经至菩萨住第八不动地即舍一切功用行得无功用法身口意业念务皆息住于报行譬如有人梦中见身堕在大河为欲渡故发大勇猛施大方便以大勇猛施方便故即便觉寤既觉寤已所作皆息菩萨亦尔见众生身在四流中为救度故发大勇猛起大精进以勇猛精进故至不动地既至此已一切功用靡不皆息到这里方始寂灭现前得大自在便解拈东作西指有为无说大脱空一似只今信口说将去尽从这里得来始信禅无传授可传授者教乘文字先德语言而已今夜普说本为施主请又为大众咨闻入室这个功德又胜似寻常应时应节所将上来举扬般若若有一言半句契佛契祖并为右迪功即姜泳忏悔罪𠍴庄严福慧这个官人妙年极聪明知有佛乘前此得徐少卿书极称道谓士林中后来之秀喜写佛经礼佛修忏中间以子弟之职修行少有间断近日偶尔遗和切自疑不合退道心将非诸佛菩萨以恶境界而化我耶由是以金四星亲付妙喜入育王山斋一千僧请升座说法仍许供养真身舍利佛盘愿所苦痊安起居轻利然后愿尽法界众生界悉脱苦轮俱证无上佛果善提说法之意如是而已敢问大众还有说不尽底也无若有却请明朝来方丈里与黑蛇相见久立珍重。

　　方经略请普说

　　僧问和尚乘舟驾浪不动步而到家道端冒雪冲风急着脚几乎走杀今日相逢无避处当机觌面合如何师云悫进云恩深转无语也师云点进云直得通身手眼也驻脚不得师云僧堂佛殿从你脚跟下走过为甚么却不知进云天知地知某甲今日败阙师云蚊子上铁牛无你下觜处进云任是达磨大师也须来和尚手中乞命师云达磨大师有甚么过进云只为和尚出他一头地师云人平不语水平不流进云某甲也车不横推理无曲断师云既然如是特地生风起浪作甚么进云只见锥头利不见凿头方师云也是雪上加霜进云洞明佛祖大钳锤启迪作家真炉韛师云蒸饼里计汁进云好手手中夸好手红心心里中红心有甚么过师云育王退身有分进云某甲到这里满口嚼冰霜逢人说不得师云始终作家僧问承师有言蚊子上铁牛无你下觜处当恁么时请师答话师云我不答你这话进云和尚话堕也师云普进云相随来也师云今年春气早虫𪺏出头来。

　　师乃云相随来也在个里不相随来也在个里恁么不恁么便恁么承当得也只在个里如天普盖似地普擎全放全收全杀全活可中有个英灵汉聊闻举着剔起便行有甚么近傍处且道恁么人到育王门下却向甚么处安排若有安排处即辜负他若无安排处一任相随来也(意词不录)。

　　复云此是经略敷文今辰修设底意旨人家养子只要送终不知前报世中结得因缘有何差别二机宜遽尔倾逝然世间人从母腹中出来呱地一声时一生官职或善或恶或长或短便在这一声中增些子不得减些子不得盖是各自带来底随身家事若只有十年分便教你受用十年有百年分教你受用百年除是各各当人于日用中不弃嫌因果勇猛修行放下梦幻空花提起衲僧柱杖子则不被世间形相之所限量何以故这一件事不可思议佛眼也觑不见尔不见马大师行脚到凌上隔江住庵至今谓之马祖岩每日惟坐禅为务也不思量善亦不思量恶才有思量便有出入既有出入即是生灭法既属生灭即被鬼神觑见不知在彼多少时忽然一夕暴风急雨天明出定来只见四面墙堵一新乃云老僧修行无力被鬼神窥觑便起离去山僧常爱东坡为文章到活处自然拈弄得活曾有诗其略曰马驹一何疑岂堕山鬼计夜垣非助我谬敬欲其逝这个正似今时破落院长老退草院了下面有一种依草附木底却不愿得好人来住恐打破他窠窟苦哉苦哉佛法微矣东坡意谓山鬼不是好心要我起去信知道人行履处千圣莫能窥佛眼觑不见何故四圣六凡都在下面了盖识得自己本命元辰无始时来与太虚同寿这个寿量如空无所依非世间寿量之比所以维摩经中宝积长者说偈赞佛下面云不着世间如莲花常善入于空寂行达诸法相无障碍稽首如空无所依旧日张无尽相公读到这里不觉胸中如放下一块石头乃曰稽首如空无所依从前知解尽成非到这般田地佛之知见尚着不得何况更着得世间尘劳知见耶尚不见有出世间法何况更有世间法耶不见南泉住山三十年土地欲一见不能得一日忽然现身白院主曰我是当山土地三十年来未尝得见堂头和尚愿院主为我作个方便令我一见院主许之院主为谁即子湖和尚乃以钵饭撒于廊庑之下泉见之愿谓左右曰常住物乃尔狼藉土地忽然得见便礼拜众中商量有底道元初南泉也不思善也不思恶也都无所思故土地不见后来不合起世间之念所以被鬼神觑破且喜没交涉不是这个道理此事以心意识学不得佛之知见深奥非凡情可测法华经云假使满世间皆如舍利弗尽思共度量不能测佛智元来诸佛智慧不可以智知不可以识识无生无死无去无来此是一道清净平等法门故曰无心能度生死海无心能到如来地不是世间土木瓦石无心此是活底无心若能如是修行如是证悟方知世间法便是出世间法所以经路敷文在在处处作大利益忧国爱民众所共知非山野一人之论未尝苛察奸蠹为之胆落这些道理与生俱生增一星不得减一星不得何以故盖政事临时安排不得便与不可以智知不可以识识道理一般今日得得入山为二机宜作大佛事山僧又不敢劝教他不要哭不得思量岂可坏世间相而求实相离世间法而求佛法古德不云乎入得世间出世无余既是死却儿须着思量则个何故知是几生因缘得为父子一旦天夺其爱岂可不思量忽然死却爷也不思量不哭泣得么如此则灭天性天性岂可灭耶所以要哭但哭思量但思量忽然哭到思爱尽处却返思量儿子在日常行好事孝顺父母死去必不堕恶趣教中道若为人轻贱是人先世罪业应堕恶道以今世人轻贱故是人先世罪业则为消灭既是为子孝父母为臣忠于君为上爱其下为下敬其上却有甚罪过来定生胜处无疑因记得教中有一段因缘那吒太子析骨还父析肉还母把骨肉一时分析还父母了却那个是那吒太子本身好个话头昔有僧问石门慈照云那吒太子析骨还父析肉还母未审那吒在甚么处慈照蓦呼上座僧应诺慈照曰那吒太子在甚么处其僧大悟便掀倒禅床慈照曰却来这里使粗慥遂拽拄杖便打赶出却问首座适来打得这僧好么云打得好慈照来打赶出诸人若知得那吒太子去处即知得石门落地处这僧掀倒禅床知恩方解报恩慈照和首座赶出这两顿棒不妨分付着人虽然如是毕竟未知他落地处是以楞严会上释迦老子谓阿难曰此大讲堂洞开东方日轮升天则有明曜谓明亮时因日有明却把还了日轮中夜黑月云雾晦冥则复昏暗谓昏暗时因黑月有昏时却把暗还了黑月户牖之隙则复见通谓因户牖之隙而复见通却把通还了户牖墙宇之间则复观壅谓因墙宇而见壅塞却把壅塞还了墙宇以至缘还分别顽虚还空郁𡋯还尘清明还霁汝见八种见精明性当欲谁还诸可还者不干汝事不见汝本地风光本来面目不汝还者非汝而谁佛恁么说有何遮掩因甚么又说到这里盖为顿却一个厖眉雪顶大导师在面前山僧行脚时天童和尚已立僧了此是第一等当代尊宿且不是草书相瞒所以今日说话有分付处不是暗投若说得不是他解笑得你好敷文又是博极群书学通今古所以要闻般若结当当来世无上菩提因缘敷文妹苏宜人又信向佛乘见说向前两年看一大藏经有底在忧患中只了得眉头皱唯他心地坦然如无一事每日只是古教照心谛味圣意既如是修行不可更与他说因果罪福得么怕一大藏教里面说得小在无常迅速生死事大百岁光阴一刹那过了忽然一念相应无古无今无凡无圣直下一刀两段若得恁么不被恩爱之所缠缚不被事物之所扰乱然此事人人本有个个天真也须是自急始得所以一千个禅和子见山僧再出来住院相挨相拶一时来献新又要来这里探水则个然妙喜这里无可得探只是马前厮扑你未入门时我早在你心肝五脏里走七八遭了也前日郑禹功以书来相勉不要教兄弟陪堂但可勘辨挂搭妙喜每笑诸方爱与学者厮禅末后师家多一句便是师家嬴得禅学者多一句便是学者嬴得禅这般恶口秽谈山僧未尝挂齿牙他既会了却更来这里作甚便是释迦老子来也须纳两硕米盖晚年出来住院不得不然你来参我禅却倒教我讨饭与你吃新妇骑驴阿家牵好颠倒人事既是陪钱来这里相聚想无暇别处用心适来因举那吒太子因缘有个颂子举似大众骨肉都还父母了不知那个是那吒一毛头上翻身转一一毛头浑不差。

　　苏宜人请普说

　　僧问和尚昨日打两竹篦了因今日犹痛在师云只怕打着石狮子进云争奈石狮子不知痛痒师云石狮子何故出头来进云有我和尚在师云东山树对西山树进云恁么则三门对佛殿厨库对僧堂师云却是你相随来也进云拳来踢去师云劄进云不审师云不消一劄。

　　僧问竹篦打着石狮子东海鲤鱼为甚么头痛师云欲得不招无间业莫谤如来正法轮进云老和尚今夜开口见胆师云你因甚么向石狮子着到进云左之右之总无迴避处师云忽然迴避得又向甚么处垛根进云和尚退后退后师云雪峰道底雪峰道底进云伎俩俱尽师云人平不语水平不流进云只如雪峰道底意旨如何师云雪峰道底无意旨进云和尚言满天下无口过行满天下无怨恶师云且莫恶水泼人进云道端舌头不曾出口师云前箭犹轻后箭深。

　　师乃云舌头不出口天下人向这里证明不得蓦然道得一句三世诸佛六代祖师天下老和尚只得立地听且道当人具甚么眼便得恁么奇特若识得渠面目方知行也如是住也如是坐也如是卧也如是如是之法亘古亘今一大藏教诠注不及三贤十圣看只有分有如是作略得如是自在因甚么百姓日用而不知只为分明极翻令所得迟。

　　复云言无展事语不投机承言者丧滞句者迷可中有个不承言不滞句直下如龙得水似虎靠山坐断报化佛头截断生死两路不妨是个脱洒出格道流若未到这个田地须是各各当人退步向脚跟下自推穷看穷来穷去穷得自家所推穷之心无所之到这里老鼠入牛角便见倒断也山僧昔年行脚到分宁兜率众寮里见有真净和尚一纸墨迹苏子由黄鲁直黄元明似闻都有题跋正说言无展事语不投机承言者丧滞句者迷这是洞山初和尚参见云门因有一僧请益真净云因甚么见云门底尊宿个个坐脱立亡真净曰你要会么为他方寸空劳劳地无佛法知见为碍所以出生入死得大自在洞山道言无展事谓言不可展事语不可投机承当言者丧真滞在句下时迷却自己本地风光本来面目真净因有四颂疏决此四件事你看他此四件事打一翻颂言无展事曰大用现前能展事春来何处不开花放伊痛棒参堂去四海当知共一家这个便是换骨法为他得底人关捩子在里头转把他言无展事一捩转来便道言无不展事盖洞山初见云门门问近离甚处曰查渡又问夏在甚处曰湖南报慈又问几时离彼曰八月二十五门云放你三顿棒洞山直得一夜不安自言我一一据实祇对却言放我三顿棒不知过在甚么处次日却问云门昨日蒙和尚放三顿棒未审某甲过在甚处门云饭袋子江西湖南便恁么商量山于言下大悟便礼拜门云你见个甚么道理山云某甲从今日去向十字街头不蓄一粉米不种一茎菜接待往来一个个与伊卸却炙脂帽子脱却鹘臭布衫教伊洒洒落落去门云身如椰子大开恁么大口自此舌本澜翻于法自在所以后来示众有此四句真净又颂语不投机谓语须要投机曰千差万别解投机明眼宗师自在时北斗藏身虽有语出群消息少人知颂承言者丧曾有僧问云门如何是学人自己门云游山玩水曰游山玩水便承言自己商量总不偏鹘臭布衫脱未得且随风俗度流年颂滞句者迷曰滞句迷言是瞽聋参禅学道自无功悟来不费纤毫力火里螂蟟吞大虫他悟得活祖师意虽是死蛇在他手里便弄得活这个却似旧时有人问六祖大师云弟子尝览涅槃经未晓常无常义愿和尚慈悲略为宣说祖曰无常者即佛性也有常者即善恶一切诸法分别心也曰和尚所说大违经文也祖曰吾传佛心印安敢违于佛经曰经说佛性是常和尚却言无常善恶诸法乃至菩提心皆是无常和尚却言是常此即相违令人转加疑惑祖曰涅槃经吾昔者听尼无尽藏读诵一遍便为讲说无一字一义不合经文乃至为汝终无二说六祖大意道若不生不灭是常义生死去来是无常义时尽大地无一人发真归源尽十方世界是个无孔铁锤修罗永作修罗饿鬼永作饿鬼畜生永作畜生无一人得动转去我说无常正是佛说真常之道也我说常义正是佛说真无常义也所以道心迷法华转心悟转法华信知得底人道有不是世间窒碍之有道无不是世间虚豁之无道亦有亦无不在戏论道非有非无不在相违因甚么如此法体本来如是不是祖师强差排所以佛称一乘法界性说华严经不是表法如今不得活祖师意底人便关捩子不转搊向东去也不觉搊向西去也不觉所以赵州和尚道未出家时被菩提使出家了使得菩提便是这个道理也然个事在各各当人分上不曾动着一毫毛教你推穷寻逐即是欺你看他前辈行住坐卧无不是为人处如今道不及古须假宗师端居丈室逐个为他整顿马祖百丈已前无入室之说要识真个入室么寻常钟鸣鼓响鹊噪鸦鸣尽是宣扬第一义谛今人既与古人不同宗师击石火闪电光为他提持此事却把作禅会来这里打葛藤不见马祖一日与百丈行次祖指野鸭子问云是甚么丈云鸭野子祖行三两步却问适来向甚么处去马祖意谓适来问是甚么时何不向这里会取百丈却云飞过去被马祖将他鼻头一捏又作忍痛声祖云何曾飞过又因此有省既省后便解为人随马祖归去回到侍者寮坐忽然笑一饷少间喜极成悲又哭一饷有个同事僧却去问马祖云海侍者归来笑了又哭不知有甚事祖曰你自去问他僧如教便去问海侍者你早朝笑适来因甚么却哭又蓦呼上座僧应诺你道笑即是哭即是便解骑贼马赶贼队借婆帔拜婆耳你道只有他一个如此为复更有不见忠国师一日忽然唤一声云侍者侍者应诺如是三唤侍者三度应诺国师曰将谓吾辜负汝谁知汝辜负吾侍者无对后来云门大师道作么生是国师辜负侍者处会得也是无端作么生是侍者辜负国师处粉骨碎身未报得雪窦云无端无端僧问投子国师三唤侍者意旨如何子云抑逼人作甚么雪窦云垛根汉僧问玄沙沙云却是侍者会雪窦云元来不会僧问兴化化云一盲引众盲雪窦云端的瞎惟有个多口老和尚下得个注脚好僧问赵州州云如人暗中书字字虽不成文彩已彰雪窦便喝且道这一络索是明得国师三唤侍者是明不得是有辜负是无辜负黄龙南禅师曾颂云国师三唤侍者打草只要蛇惊谁知涧底青松下有千年茯苓好大众明眼宗师提持此事为人痛的的地若会得国师三唤侍者话便会得瑞岩和尚常在方丈里唤主人公自云诺惺惺着喏他时后日莫受人瞒又自云喏喏有一僧去见玄沙沙问近离甚处僧云台州瑞岩沙云瑞岩近日有何言句示徒僧乃举瑞岩常自叫主人公诺惺惺着喏他时后日莫受人瞒喏喏沙云奇哉一等是弄精魂唯有瑞岩较些子却问上座来时和尚安乐否僧云已迁化了沙云如今还叫得应么僧无对沙以手捶胸云苍天苍天妙喜初行脚依附一尊宿在他处发蒙曾理会这话来别人不肯说今夜说与诸人我那时心里主张道待他问而今还叫得应么他已死了但实头祇对云叫得应不免他道个苍天苍天便是无语也不免被他道个苍天苍天开口也着合口也着忽然坐禅处省得元来被言语转了便去尊宿处呈见解云某理会得主人公话了请和尚问他便作玄沙我作这僧他便问瑞岩安乐否某云已迁化了又问而今还叫得应么曰叫得应又问你试叫看我便叫杲上座诺惺惺着喏他时后日莫受人瞒喏喏我当时在那里学顺朱这老子也道我学顺朱得是后来参得禅了返打一看好惭惶人真个是弄精魂既不弄精魂却如何明得瑞岩唤主人公诺还会么杲上座诺惺惺着喏他时后日莫受人瞒喏喏逢人不得错举下座。

　　告香普说

　　师云未有世界早有此性世界坏时此性不坏自从一见老僧后更不是别人只是一个主人公当恁么时切忌回头转脑回头转脑则失却了也赵州古佛直是吐心吐胆说向人只如未有世界时尚未有人此性却在甚么处安顿因甚么道世界未成时早有此性世界坏时此性不坏怕你不会随后提起道自从一见老僧后更不是别人只是一个主人公当恁么时切忌回头转脑回头转脑则失却了也盖回头转脑时是第二念所以要得不越一念便坐报化佛头却到座主家依文本说要难你禅和子若是明眼衲僧自有出身之路眼若迷麻定被尺寸语缚杀何故座主家一尺还一尺一寸还一寸才移易一丝毫便道你乱说赵州道未有世界先有此性谓世界因此性上有故曰三界唯心所现万法惟识所变又道虚空大地咸是妙明真心中物教家却道先有世界后有此性主张先有此性底也要说得下落主张先有世界底也要说得下落说则不无须是识得主人公如今得失是非都不问你诸人只如未烧香未咨闻入室已前是个甚么及乎礼拜起来坐立俨然宾主互换又是个甚么智者聊闻猛提取莫待天明失却鸡无常迅速生死事大转息便是来生若向这里一念不生桶底剔脱万年只是一念把自家无今无古底一念穿过万年盖此一念不属今古不属去来不属圣凡不属善恶昔六祖谓明上座曰汝但不思善不思恶一物不思正当恁么时那个是上座本来面目古人如将一百二十斤檐子一送送在你肩头上才接得便担行一百二十里更不转头要担荷此段大事须得这般有力量汉始得不见二祖大师本是个座主他把三乘十二分教穷得释迦老子骨出初祖达磨观震旦有大乘根器得得来此土道我不立教乘文字直指人心见性成佛不假三无数劫便证阿耨多罗三藐三菩提此是难信之法须是大根器人方信得及所以不轻付授二祖去他面前坚立不动积雪过膝达磨曰诸佛妙道旷劫精勤岂可以小德小智轻心慢心欲求此事二祖遂以刀断一臂置达磨前达磨曰断臂吾前欲求何事二祖且不说求佛法只云我心未宁乞师安心达磨曰将心来与汝安二祖推穷过去现在未来心都不可得正似阿难被释迦老子七处征心末后认推者为心被世尊咄阿难此非汝心二祖知得这个消息返推不安底心都无处所乃白达磨曰觅心了不可得达磨去万仞悬崖上与一椎若是临济德山即这里棒唱用事达磨只云与汝安心竟便当面瞒他此所谓醍醐毒药一道而行二祖忽向瞒他处打破漆桶又三祖大师本是个居士害白癞病来见二祖曰弟子久缠风恙请和尚为某甲忏罪二祖曰将罪来与汝忏居士也去五蕴十八界里面推寻一上了云觅罪性了不可得二祖曰与汝忏罪竟居士亦打破漆桶元初达磨将一个无文印子传二祖二祖不动一丝毫传三祖自此下面便变了元来不是变盖人有差别法亦随之人有许多伎俩宗师也入他伎俩里提拔出来古人有问如何是佛答云即心是佛你若信得及直下即心是佛有何差别或者道这个是为初机晚学底谁不理会得你道恁么说底还梦见也未这里论甚久参初学只要以悟为则所以宗师为人譬如狮子捉象亦全其力捉兔亦全其力有问未审全甚么力曰不欺之力恶好个不欺之力古人拨白露净棒打石人头嚗嚗论实事不将谜子教人抟你若十二时中专一般若上留心一念真实则念念真实古德不云乎谨白参玄人光阴莫虚度信知般若上无虚过底时节妙喜禅是金屎法未会时似金会了似屎盖无佛法可传授只与汝作个证明底主宰而已山僧恰恰参十七年未悟时满肚是禅才被𡎺着禅便出来大法明后方知不得力不是大安乐大解脱处来为先锋去为殿后底不曾得一刀两段如何硬休歇得近来诸方打板坐禅若要庄景即得我不信你坐得定往往闻恁么道却谓妙喜不教人坐禅又是错认何曾解方便我只要你行亦禅坐亦禅语默动静体安然山僧有时夜里睡才觉便起来坐坐既久都无所思自谓诸佛境界只这是然不要把为极则不是放身命处况更言静是根本悟是枝兼此处误人诸方说静了方悟我是悟了方静不敢相瞒未悟时心识纷飞悟了方贴贴地兄弟既来这里相聚各自打辨精神向自己脚跟下穷究教彻去唤作竹篦即触不唤作竹篦即背不得下语又不得无语你才开口便是下语不作声便是无语虽然如是岂可有问而无答这个恰似福州人吃荔枝与你剥皮去却核了送在你口边自是你不肯吃识取钩头意莫认定盘星趁老僧未死之前忽然打发一个半个真实谛当者续佛慧命此外无可言者第一莫要昏沉昏沉则坐在鬼窟里又不得掉举掉举则业识忙忙所谓外息诸缘内心无喘心如墙壁可以入道如是则着意也不得志怀也不得不志怀不着意是个甚么喝一喝云唤作竹篦即触不唤你竹篦即背下座。

　　钱承务同众道友请普说

　　师云今日普说又与每日不同说法不投机尽是非时语盖诸公为生死事大己事未明要理会脚跟下生不知来处死不知去处底一着子若不明这一着子未免流浪生死汩没爱河头出头没无有了期所以祖师西来不立文字语言直指人心见性成佛多少省力近世为宗师者多是曲指人心说性成佛却把直指底消息一时坏了明明道教你见性成佛性却不能得见只管语言上作解会谓这个是理上说事事上说理这个又是体中有用用中有体不见云门道体你屋里老爷总是痴狂外边走殊不知佛法不如此棒打石人头嚗嚗论实事腊月三十日阎老子不取你口头辨如今诸方各立门庭是非锋起苦哉苦哉元初只是一个达磨大师来此土甚处有许多门庭只缘后来学者理路多所以宗师家不奈何千差万别曲施方便为你解粘去缚自此法出奸生痴人面前不得说梦岂可曹洞禅不许临济下会临济禅不许沩仰下为沩仰禅不许云门下会云门禅不许法眼下会这个尽是热大不紧山僧最是参禅底精五家宗派都理会来初行脚时曾参洞山微和尚二年之间曹洞宗旨被我一时参得又参泐潭准和尚其时会中有个坚侍者久依揩和尚尽得洞下要领我当时道他是则是然里面有些不是处如何见得不曾悟在若实有悟由不妨一时得受用其或未然只是个传言语汉不干他曹洞事况言悟是建立落在第二头故不在说也又见一老宿共我商量洞山夏末示众云初秋夏末兄弟东去西去直须向万里无寸草处去此话既出一时下语皆不契洞山意有僧传到石霜霜云何不道出门便是草洞山闻得深喜之云浏阳有古佛出世老宿商量道此处绵密谓根蒂下事有事有理又唤作无中唱出洞山道直须向万里无寸草处去是理上问这里若答他语不活则死在一边所以石霜就事上答云出门便是草要得血脉不断又引僧问香严如何是道严云枯木里龙吟僧云学人不会严云髑髅里眼睛谓枯木却有龙吟髑髅却有眼睛亦是血脉不断又道万里无寸草处去是父母未生已前威音那畔事你才去这里开口便落草又以口为门谓空劫已前威音那畔事不容开口才开口便是草也老宿举此话偏问学者并无一人相契惟山僧当时点似他老宿大喜盖不会底撞着不会底两个漆桶相磕直是好笑又举生法师道敲空作响击木无声问山僧你如何会色空义更罪云门不合以拄杖空中敲云阿耶阿耶又敲板头问僧作声么僧云作声门云这俗汉又敲板头云唤甚么作声谓敲空作响击木无声只是一意云门不合分作两处此是即君子弟禅这里且不要你打筋斗作修罗势进前退后都使不着须与我眉毛厮结据实理论山僧向他道某今日亦欲共和尚商量教是乃问老宿曰山河大地森罗万象是空不空曰空灯笼露柱鼓响钟鸣眼见耳闻者是空不空曰空和尚手中拂子是空不空曰空禅床是空不空曰空一一取他口款了却缓缓借他拂子击禅床云和尚敲空作响击木无声也老宿深肯自家也将谓是了后来因看跋陀三藏与生法师相见问法师寻常讲甚么经曰涅槃经问如何是涅槃曰涅而不生槃而不灭不生不灭故号涅槃又问如何是色空义曰众微聚为色众微无自性为空又问众微未聚时是个甚么生公无语跋陀云观公见解未出常流何得名喧宇宙拂袖便行其徒不愤遂拦住问我师讲说不契色空义又不契三藏意未审三藏如何说色空义曰不道汝师不会但讲得果上色空而不会因中色空耳其徒曰师意如何跋陀曰一微空故众微空众微空故一微空一微空中无众微众微空中无一微其徒便礼拜有个汾阳和尚是山僧六世祖下得一转语极好去生法师无语处代云你葛藤却返思前来老宿与我说许多葛藤何益于事一等是参禅个般底赚误后学不是小事山僧十七岁上便知有此事恰恰参十七年也曾作偈颂拈古代别无有不会忽然思量释迦老子说寤寐常一返就己推穷只今惺惺时佛所赞者戒定慧解脱知见一一依而行之以至三千威仪八万细行性业遮业一一锱铢得分晓佛所呵者故不敢犯为甚么一睡着时梦得金宝见一切如意之事心中▆喜梦见火焚水溺及为人所杀便怕怖慞惶惊觉来通身汗出当尔时心意识尚在只是睡着早尔不知下落况脱却壳漏子地水火风一时散了更作得主在日里底与夜里底分明作两般如何敢开大口道我会禅会道要敌他生死又常自念禅是有耶是无耶若有我须参教彻去若无岂可传灯录上一千七百余员尊宿尽是说脱空来逮到京师先赎一部清凉疏钞收放衣单下却去见佛果和尚自谓且辨一年工夫参个老子若依前似诸方印可我即作无禅论去也不若弘持一经一论不失为佛法中人既而到天宁挂搭只得四十一朝昏一日闻老和尚举熏风自南来殿阁生微凉向这里忽然打破漆桶自此日里底与夜里底更不着和会自然成一片方知万里无寸草出门便是草敲空作响击木无声不是寻常议论云门道这俗汉亦不乱分付譬如师子一滴乳迸散百斛驴乳又如隔窗看马骑眨眼便蹉过何况主张空劫已前威音那畔开口便落草无中唱有中和之类没交涉也又记得兴阳种瓜次明安入去问汝在此作甚么阳云种瓜安云几时熟曰只今红烂也问几时熟这里便要拈出在面前所以云只今红烂也安云拣熟底摘一枚来此处又要回互阳云摘则不辞未审甚么人要吃安云不入园者曰不入园者还吃也无安示你还识此人否曰虽然不识不得不与此是悟底人与悟底人相见一问一答宛尔不同若不曾悟空把他言语来传硬恁么说偏正回互谓之全是全不是何以故悟则全是不悟则全不是不见沩山问仰山曰寂子你心识微细流注无来几年耶仰山未即答却问和尚无来几年其时沩山自是七十余岁谓仰山曰老僧无来已七年矣寂子何如仰山云慧寂正闹在以此观之这里使粗心说脱空相瞒得么真有大力量始得一日问仰山曰寂子声色外与吾相见山云谁求声色沩山抵滞声色如方木榻地仰山累下语皆不契末后云如两镜相照中间无像沩云我不知你早立像了也仰山曰慧寂拙祇对未审和尚当时在百丈师翁处如何下语沩山云我当时只道如百千明镜鉴一像光影相照刹刹尘尘各不相借山礼拜且道誵讹在甚么处仰山道如两镜相照中间无像却道他立像及至沩山吐露只道如百千明镜鉴一像光影相照刹刹尘尘各不相借仰山便礼拜看来沩山也只是多得几面镜仰山不免将错就错到这里传与人不得拈出似人不得惟佛与佛乃能知之你若实到沩仰田地也似妙喜只今浪涛狗踏翻说将去更无疑滞万里无寸草处去出门便是草敲空作响击木无声云门道这俗汉百千明镜鉴一像两镜相照于中无像诸佛菩萨畜生驴马一弗穿却更无遗余非是强为法如是故所以山僧发大誓愿将平生所得之法布施一切人要汝诸人各各如此修行见性成佛有个颂子举似大众截断生死两条路不住瞿昙解脱场却如游子久为客豁然归到旧家乡。

　　乌智称同诸道友请普说

　　僧问衲僧诸方留不住育王山里遣不去五千增至十千情愿典裈卖裤看来和尚头脑也与道端底一般毕竟鼻孔有甚么长处师云赤𩨘𩪸地进云等闲才拶着八面起清风师云雪峰道底进云未审赤𩨘𩪸地与雪峰道底相去几何师云刹竿头上仰莲心进云王老师可谓玲珑八面自回合峭峻一方谁敢窥师云铁蛇钻不入进云也被学人钻入了也师云里头事作么生进云这里是甚么所在说里说外师云且在外面。

　　僧问赤𩨘𩪸地请和尚向里许答话师举拂子云是里是外进云此犹是外边底师云你试向里面道看进云住住师云依前只在外边僧礼拜。

　　师乃云若在里许道得外面底总在里头若在外边道得里许底总在外边如王宝剑谁敢当锋拟犯锋铓丧身失命可中有个衲僧向恁么中不恁么不恁么中却恁么里许外边搅成一块如香象渡河彻底截流而过当恁么时三世诸佛诸代祖师天下老和尚有眼觑不见有耳听不闻且道他毕竟有甚么长处内空外空内外空喝一喝云向下文长付在来日。

　　复云今日善女人乌智称与诸道友知道育王有千二百禅和子在这里学般若好事既在面前不可放过所以得得入山修设请山僧升座举扬般若忏悔罪𠍴梵语忏摩此名忏过亦谓之断相续心一忏永不复造一断永不复续若忏了又造佛不容许纵忏不如莫造所以道罪从心起将心忏忏罪何如莫起心罪亡心灭两俱空是即名为真忏悔罪性既灭了却是甚么物便是般若经中道内空外空内外空空空大空胜义空乃至无性自性空空亦不可得故曰二十空门元不着一性如来体共同元来是这一性上本来清净清净心一明上面一个佛字也着不得何故自性本清净自性既清净则无佛无众生若更着个佛字谓之净边垢虽云净却是垢若得如是清净便是释迦老子也觑你不见山僧曾记得小说里面载玄沙一件事玄沙本是渔者唤作谢三即每日随其父采鱼为活他心中固所不顾以其父故不得已而为之忽然一日父失脚落深潭中他急忙救之不及乃发愿我当出家学无上道救拔我父自此便祝发参见雪峰悟明心地创大宝坊说法度人果如其愿后来有一人死入冥间见一大狱其上榜曰玄沙之狱因问狱主云何是狱名为玄沙对曰南阎浮提福州有个谢三即以父被溺不能救故有不孝之罪特设此狱以待其来又问彼来受罪何时可释对曰一佛出世复移一狱无有尽时又问我闻玄沙去世久矣云何未至狱主云不知此人在生曾为何业曰某先祖识之他悟出世法度人无数狱主闻如是言以手加额须臾一阵风吹所谓地狱者忽然不见信知学般若功德有如是殊胜之事所以乌智称得得发心自临安来瞻礼真身舍利营办香斋作诸佛事要结无上菩提因缘此心一发如箭离弦无回互势直至尽未来际一念殊胜功德何法不明何罪不灭何福不集乃至成佛永无退转前世行好事所以今世生在富贵十善之家更须就上增修不得弃嫌因果故经云若人散乱心入于塔庙中一称南无佛皆已成佛道何况智称与诸道伴同德同诚皈向佛道其功其德不可较量所以有个颂子为作证明夙曾种得菩提种今世身生十善家今世更修来世福还如锦上再铺花。

　　方敷文请普说

　　僧问寒山子来也和尚如何师云一双孤雁博地高飞进云和尚前日恁么道学人直是不甘师云今日甘也未进云说甚么今日尽未来际亦未甘在师云寒山子𨁝跳入你鼻孔里你因甚瞌睡进云若不得王老师几乎蹉过师云为甚么却甘进云可知礼也师云前言不副后语好与三十棒进云今日大似人天众前有偏有党师云倒地撮把沙进云又道不甘师云大好无偏无党进云也知和尚脑后见腮莫与往来师云从来如此进云或遇向上人来时如何师云列在下风进云也未为分外师云你莫是向上人么进云高着眼师云这下辈进云道则大杀道只是未亲切师云这畜生进云下辈畜生相去多少师云一百来丈进云和尚休恶口师微笑师乃云下辈畜生相去不远只在道端舌头上若向舌头上识得便能眼处作耳处佛事耳处作鼻处佛事鼻处作舌处佛事舌处作身处佛事身处作意处佛事于意界中作世出世间无量无边广大佛事直得三世诸佛诸代祖师古往今来一切知识目瞪口呿伏听处分便恁么会得三世诸佛舌头即是道端舌头道端舌头即是三世诸佛舌头六代祖师舌头即是道端舌头道端舌头即是六代祖师舌头天下老和尚舌头即是道端舌头道端舌头即是天下老和尚舌头忽若塞却眼耳鼻舌身意灭却色声香味触法道端又向甚处么摸索道端应云只在这里师便打云也不得放过。

　　复云教中道是法住法位世间相常住若了得这两句世间法与出世间法一网打就何以故佛说一大藏教尽是随众生器量而说所以释迦老子初于正觉山前睹明星现忽然悟道于所证处便见大地一切众生与他同体平等乃云奇哉一切众生具有如来智慧德相但以妄想执着而不证得谓我所证处与十方诸佛乃至含蠢蠕动一时同得同证以海印三昧向人人脚跟下一印印定更无纤毫以为透漏以是知诸佛菩萨法门广大一证一切证一悟一切悟一了一切了一用一切用却到后来众生根器狭劣所见亦微如人以针去窗上面劄得一个窟笼儿自谓我这窟笼是不可思议广大境界便要与人天为师将有所得心传授与人若他处窟笼差大即以为非何故盖不是他所见境界有个小话正可喻这个道理有一懒龙不乐行雨为龙王所怒遂走入井底藏身井蛙一见便问你是甚人曰我非人是海中龙也暂寄此避难耳因问其所以曰吾倦于行雨娑竭罗龙王将加苦楚故此来避蛙乃问闻说龙王宫殿广大曰然海亦广大曰然其蛙即于井之一角泅两遭顾谓龙王曰龙宫大海得似这大否龙乃徐徐笑曰更大些子正似认一针孔为广大境界此所谓迷中倍人唯有诸佛菩萨所证法门与一切人合故曰人人具足各各圆成只为凡夫根器差殊各自分疆列界如将虚空来截自局促于其间不信外面有无限量虚空是故名为可怜悯者不见首楞严曰空生大觉中如消一沤发有漏微尘国皆依空所生沤灭空本无况复诸三有常记得佛照老杲和尚说迷底人与底迷人说话固有限剂悟底人与悟底人说话更不着捞攘迷底人与悟底人便有差别悟底人对迷底人亦差别何故夏虫不可与语冰如今诸方不信有妙悟者返言悟是建立教中道如人以刀断多罗木一断永不复生正谓此也大般若经说谤法之报受地狱极苦世界坏时转寄他界他界坏时展转相寄此界成后复还而来既言悟是建立只恁么教人堆堆坐硬差排教静谓静是根本悟是枝叶且从你说悟是枝叶枝叶岂不从根株上来岂有根株而无枝叶枝叶尚自不会更理会甚么根株往年福州有个长老粗有名声也说向曾天游道悟是枝叶天游不信谓之曰若果尔岂非传灯录上许多尊宿尽瞒人一个个只说悟道何曾言违立来因问渠向来座下二二禅子却那里去曰径山参悟底禅去天游乃笑盖他不曾悟所以始终不信这般底是地狱滓莫要信他古人一悟便了说甚么枝叶根本来譬如真金不重为矿此是佛说云何不信似此等辈腊月三十日死不得时如何为有殊胜境界在面前所以不能得命根断不见道入荒田不拣信手拈来草触目未尝无临机何不道妙喜别无长处只得这些枝叶便恁么信口说将去了无疑滞若教我安排一个字要上法座说生身入地狱幸自有面前一段光明烜赫却要去鬼窟里讨岩头曰若以实法系缀人士亦消不得妙喜这里无蜜室传授底禅亦不共学者低声商量才言低声商量便是恶口我最是参禅底精沩仰下耽源授仰山九十六圆相以至洞下功勋五位偏正回互五王子之类都理会得待无事时从头说与诸人昔在泐潭有个坚侍者乃湛堂准和尚族弟为楷和尚侍者十余年尽得其道我也共他理会来又洞山微和尚亦是芙蓉高弟此人即有悟门只是不合把许多家事来传山僧参他两年也曾烧顶炼臂发担来被我一传得了写作一纸榜在僧堂前大丈夫参禅岂肯就宗师口边吃野狐涎唾这个尽是阎老子面前吃铁棒底若一向理会古人言语这个公案又如何那个因缘又怎生山僧敢道他放屁何不去紧要处用工夫却不理会生从何处来死向甚么处去且如问监寺今年几岁曰四十八岁问他四十九年前从甚么来曰不知好济事自家本命元辰却不知既不知即是生大且做寿一百岁更问你百年后只今在此说法听法底一段历历孤明却向甚么处去曰不知既不知即是死大故曰无常迅速生死事大所以参禅学道只要拔生死根株教尽如今不信有悟门底病在于何盖为拔生死根株不尽所以只在语言上作解会何故见得且如沩山问仰山云寂子今时人还假悟也无仰山曰悟则不无争奈落在第二头痴人面前不得说梦将谓是真个仰山道悟则不无争奈落在第二头他自有出身路何故他是悟了底人方可恁么说得所以沩山肯之曰如是如是这个是鹅王择乳素非鸭类如今人梦也未曾梦见也随例说悟是第二头悟是枝叶正是狮子咬人狂狗趁块且从你说悟是第二头只如沩山又道研穷至理以悟为则此语又如何消遣都来沩仰父子因甚么作两般说话你要信他落在第二头即是信他以悟为则即是到这里除非知有莫能知之恰似妙喜说禅知他前后说多少了今日恁么说明日却不恁么说为甚如此盖于法自在所以变通在我也似方敷文与府判公寻常莅事之际一切临时有十分罪过者来到面前可作方便者与作方便从轻断之若所犯虽轻而其情不可恕者与尽法而行何故纵夺在我不由别人所以道入得世间出世无余禅和家若信决定有妙悟便来这里参若信悟是枝叶却往别处参妙喜不瞒人这里邻峰有天童和尚是第一等宗师自家行脚时他已立僧了又有出世高弟在这里你但去问他若总道悟是枝叶我敢道他也是个瞎汉兄弟家若曾在别处参得些子来底且放左助下若于古人言句中乃至一机一境上得些子底且放右肋下然后虚却心实头理会第一不得将言语要来合我底何故我这里无实法与人你如何合得我自无住处你如何寻得见参须实参悟须实悟若一丝毫圣凡情量不尽总落魔界今日府判计议洎方机宜常宣教苏承务在此证明诸公俱是个中人妙喜说得是也在他肚里说得不是也在他肚里便从今日说到尽未来际钩锁连环相续不断为甚么如此只得这些子连枝带叶底气力有个颂子举似大众拔却生死根扫除诸妄想不用别求禅菩提苗自长。

　　方外道友请普说

　　师云学道先须有悟由还如曾斗快龙舟虽然旧阁闲田地一度赢来方始休这个是古人参禅底样式信知学道之要须是悟入始得若无悟入处只恁么死忔怚坐欲求静决定了不得何故不见祖师道止动归止止更弥动你若将心去止动则转闹乱也唯要虚却心把生死二字贴在额头上如欠人万伯贯债相似昼三夜三茶里饭里行时住时坐时卧时与朋友相酬酢时静时闹时举个话头僧问赵州狗子还有佛性也无州云无只管去这里看看来看去没滋味饷间又有些欢喜处欢喜一上了又闹乱一上到恁么时相将结交头如老鼠入牛角便见倒断也若半信半疑半进半退决定难入所以道此宗难得其妙切须子细用心且如何用心要你辨长远身心与之厮崖蓦地心花发明照十方刹故曰可中顿悟正因便是出尘阶堑古人无枝叶一悟便彻底去不似近来诸方老宿有一般异解学者高些子师家不识他师家高些子学者亦不识譬如方木逗圆孔彼此没交涉若是本分宗师为人无许多劳攘只贵一言之下便领略不见仰山常问僧近离甚处云离甚处又问来作甚么云来礼拜和尚又问老僧何似一头驴垂此语二十年无人道得唯有西塔光涌禅师识得这个道理仰山亦如前问西塔云据某见处佛亦不似山云既不似却似个甚么西塔云若有所似何异于驴仰山深肯之这个如人吃饭吃到饱足处自不着问人参禅须如此始得妙喜十七岁上便知有此事其时已是发心参禅在受业院里买一部传灯录读来读去至法眼开堂曰大众立定主事覆云大众已簇法座前了法眼曰大众却参真善知识又有颂云六街钟鼓响冬冬即处铺金世界中池长芰荷庭长柏更将何物演真宗因看这个早是会得心性禅但未曾见宗师未知入室道理然自此便有个趣向处又修山主道欲识本来心青山绿水深不是身心境徒将闻见寻识得便识取不用更沉吟也理会得元初已入得唯心法门后来却被扬眉瞬目底打作两橛淈𣸩不见了修山王说得多少分明渠却来难自家不是过得几时元来他底不是我底是只如是柱不见柱非柱不见柱是非已去了是非里荐取当时幸自会得好却被他向我道这个不在言语上可知是不在言语上却问他在那里云在指处元来也只不是在何故有手且教你指无手又如何指信知邪师说法似是似非常记得张无尽说与某有个清长老住云岩承嗣佛印一日与无尽道话次无尽问诸方柏树子话如何商量曰若理会得这个便可罢参无尽问曰莫在柏树子上么曰有甚交涉又问莫在举起处么曰有甚交涉也不妨令人疑着及子细诰之渠云不在柏树子上乃在顾视处谓之举不顾即差互无尽大笑因此有颂云祖意西来事若何眼睛动处有誵讹不知夜半台盘子得似庭前翠柏么蚬子和尚夜半里被人向纸钱堆里一擒擒住问如何是祖师西来意云神前酒台盘当恁么时不可也道在顾视处后问无尽求语录序无尽不诺却求黄鲁直为之鲁直为作去里面讥之其略曰云岩禅师饮古涧之寒泉悟灌溪之劈箭这里骂得极妙然用事隐而不觉僧问赵州古涧寒泉时如何州云苦饮者如何州云死僧问灌溪如何是灌溪溪云劈箭急谓这汉着甚死急你看这般底必要开语录取笑有识者何益于事如今诸方出这几路不得有一种说心说性底以指灯笼露柱看上看下为极致这一路子犹是把缆放舡抱桥柱澡洗与教乘相近更有一种只在外边走虽把心性为窟宅其实不曾踏着硬主张眼见也是心耳闻也是心辊来辊去与顾视底总不多争又有一种举了便会了谓之击石火闪电光究得究不得未免丧身失命错认古人方便作实法会了又有一种才开口便不是教人死忔怚地坐谓之威音王那畔更那畔消息又有一种商量古人公案谓这个下得甚么语那个合如何代别都不说悟门教人静坐底故是不说悟门说心说性底也不说悟门主张顾视底也不说悟门击石火闪电光底也不说悟门商量古今公案底也不说悟门却一时飏了悟门要求速效如斯等辈真可怜悯兄弟家既是己事未明来就师家决择须是以悟为则宗师本无实法与人只作得个证明主宰而已才言有密室传授谓此事莫教别人知决定是邪魔外道见解未说别人如真如和尚他是个古佛据他拈提古人公案不在雪窦之下后来为见真点胸下无人却爱收拾禅子因此也不说悟门他自是大彻大悟底人却到下面几个早不相似了何以知之盖山僧往年亲见嗣其法者圆悟先师才出川来便参真如当时会中有个庆藏主曾参承大宗和尚来先师最亲近之在他处理会雪窦颂古所以后来有许多击节人多谓佛果和尚只是聪明记持由他肆意穿凿殊不知无师承宗旨如何只恁么胡乱说得后来因佛鉴以书责之云老兄幸自有直指底一着不当说雪窦为人先师遂己庆在沩山虽僻地里与先师入室其真实如不曾举他立僧一日真如问先师你去庆藏主处入室否曰未曾真如云因甚不去他古今好先师曰某待都去禅头处入室其时会中又有个贤蓬头却是悟底禅先师自此俱入其室又入得真如门户真如剧称道之一日问曰小勤你今年几岁答曰二十四岁真如云更过二十四年后做个没量大人便授记他后来先师果然四十八上出世你道他不是古佛得么只是有爱禅子之癖先师也画得他顶相又得禅会子有从上诸圣一人传一人子今既得善自护持之语先师深秘之一日庆与秀大师者将欲起离说与先师意欲偕往先师又爱且住沩山庆以小话讥之曰旧有一僧不奉戒律以罪到讼庭于法当杖危急之际忽告郡将曰念某曾参圆照禅师来盖郡将是同参遂问曰以何为验其僧遽出圆照真子呈之乃获免庆曰而今传得真子者纵没用处等闲收取或可免棒先师叵耐他口觜不中又窃怪真如所谓禅会子者既言一人传一人何得在我下者皆有之即时和真子一时烧了乃与庆秀俱出山同到黄龙见晦堂又往东林参照觉俱打不合自此相分先师往淮甸庆入京师秀随之庆在惠林挂搭秀在法云一日庆有疾秀不告假且以钱赂守门者往省问之庆曰法云规绳严紧何缘得出秀以实告之庆用心不臧密遣人报圆通圆通不以秀不告为非是夜小参痛骂庆曰是何用心枉披法服彼拚出院而往问疾是不忘义也敢尔阴损之必当招恶报不数日庆果吐红而终今日因施主请普说偶然及此虽似没紧要然亦可为无识者之诫所以道法无二法妄自爱着信知世法佛法本无差别只为近世师家差别多学者亦差别如今差别底也放下不差别底也放下只理会狗子还有佛性也无云无这个有甚么差别赵州道诸方难见易识我这里易见难识唤作竹篦即触不唤作竹篦即背不得下语不得无语此岂不是易见难识这里一千二百衲子个个做工夫亦妙喜晚年之幸譬如死在瘴乡安有今日事更望兄弟各各努力向前穷究教彻去大家续佛慧命报佛深恩此外无可言者记得僧问云门如何是诸佛出身处门云东山水上行先师道如何是诸佛出身处熏风自南来殿阁生微凉妙喜又却不然如何是诸佛出身处落霞与孤鹜齐飞秋水共长天一色。

　　快然居士请普说

　　师云法无定相建立由人若证得无定相之法则造次颠沛无非是当人安身立命处是故教中道非离真而立处立处即真如今诸方各立门户把古人糟粕来抟量自谓我理会得多少公案又理会得诸家宗旨腊月三十日地水火风相将解散一点气走上走下孤灯独照时将那个一转语敌他生死如何不穷究自己脚跟下生不知来处死不知去处底一段大事只管向外驰求枉劳心力若是理会古人公案且未说别底雪窦拈古百则颂古百则妙喜逐一理会来也下得语也说得行如圆悟和尚许多击节他是向上拈提与了底人说便得若是入泥入水炙脂决灢禅依文解义老和尚却不会妙喜初行脚曾参一尊宿来唤作实印和尚宝印先参兴教坦和尚也见雪窦后来法嗣琅瑘山僧在他处作侍者两年每日商量公案如云门示众云十五日已前不问汝十五日已后道将一句来自代云日日是好日此是古本云门语录上面说是四月八日上堂因甚么道十五日已前不问汝谓初八在其中十五日已后道将一句来自代云日日是好日谓何日不是佛降生时节雪窦颂曰去却一拈得七上下四维无等匹徐行踏断流水声纵观写出飞禽迹草茸茸烟幂幂空生岩畔花狼藉弹指堪悲舜若多莫动着动着三十棒谓去却一拈得七乃是八也世尊生下一手指天一手指地云天上天下唯我独尊故曰上下四维无等匹徐行踏断流水声谓正当四方徐行七步时为你众生故直饶流水声也须踏断纵观写出飞禽迹谓纵目观四方时为众生故几乎写出飞禽迹草茸茸烟漠漠谓幸自有如此境界一切现成须菩提不必岩中宴坐惹得天雨四花故曰空生岩畔花狼藉弹指堪悲舜若多舜若多是虚空神无身觉触谓纵使得似舜若多神无身无影时正可悲可叹所以后面道莫动着动着三十棒又商量雪窦举僧问保福雪峰平生有何言句得似𦏰羊挂角时保福云我不可作雪峰弟子不得雪窦爱他底乃曰一千五百布衲唯保福较些子何故见得这僧致个问头不妨奇特谓纵你得似𦏰羊挂角时也只是言句才有言句便落这僧圈䙡所以保福答他道我不可作雪峰弟子不得雪窦爱保福具眼识得这僧问端答这话有出身路有个亨长老承嗣先师见自家注解得下落眉笑眼笑旧时众中如此商量也将谓是及乎后来因熏风自南来殿阁生微凉忽然打破漆桶把来看干甚事好惭惶人信知此事决不在言语上唯证乃知难可测古来大有榜样且道是谁岂不见甘贽行者一日往南泉设斋请首座施财座云财法二施等无差别檀波罗蜜具足圆满行者曰这俗汉遂将䞋钱出去复入来请第二座施第二座亦如前云财法二施等无差别檀波罗蜜具足圆满行者便行䞋这个道理是怎生一等恁么施财为甚肯个不肯个将知鹅王择乳素非鸭类须是眼见始得山僧每爱佛眼和尚云教中有王子宝刀喻譬如王子库内有一柄刀被人窃取去到处寻不见又不敢说恐人知得库藏空虚他日有人获此刀以纳于王子其时大臣有智见而谓之曰且谩为汝收取我王库内无如是刀以至众盲摸象喻深山岩崖佛法望州亭乌石岭相见事当亲面而见之不在说也山僧所以收入正法眼藏这个方始是宗师说话若是说心说性怕教乘中说得少在更要你说作甚参须实参悟须实悟兄弟既来这里学道若曾在诸方得些子底不要拈出纵拈出亦使不着参禅本要心地安乐岂是争人我胜负逞我能我解底事如近日所谓周无己者也道曾见尊宿来参来参去却成狂了昨日来入室问他不是心不是佛不是物是个甚么便竖起拳头口中胡说乱道更去地上𩥇禅若如此只应𩥇屎𧳯亦会了可怜这般底本是正因打头不撞着好人中毒已深卒医不得饷间他却道都不知岂非天夺其魄鬼擘其口唤作邪毒入心如油入面永取不出一似郭郎除了口中叫子便无可得道往往心里道若不如此怎知我会禅有个光师姑曾在成都参老和尚元无所得后来出蜀参成枯木时京师高太尉起妙惠寺请渠作长老住持要来蒋山受请老和尚谓之曰你去半山受请去这师姑也难容且来用探竿影草云惠光本在昭觉发明只是当时不曾与和尚说和尚竟不知惠光有得处先师笑曰你若不说我几时得知宗师眼目如相体裁衣尺寸长短尽在他手里兄弟家但着鞭莫患宗师不知你但看山僧前后有师僧参得禅底岂敢大惊小怪要来呈见解尽是我验出来往年曾吉甫正问妙喜验人所以对曰岂可说向人这些妙处父不可以传子古来大宗师尽具这个眼目未说别底如陈操尚书虽是个俗官一日与客登楼次有数僧从楼下过客曰这个总是衲僧书曰不是客曰何以知之书曰若不信待与验过乃于楼上叫一声上座僧转头书顾谓客曰不信道你看他只窃得睦州些子活计便解如此又问云门儒书即不问上座三乘十二分教自有座主作么生是衲僧行脚事且看云门是作家杓柄便在手里却问云尚书曾问几人来曰只今问上座门云只今且置作么生是教意曰黄卷赤轴门云这个是文字言语作么生是教意只这个供过云门了曰口欲谈而词丧心欲缘而虑忘门云口欲谈而词丧为对有言心欲缘而虑忘为对妄想作么生是教意尚书无语门云见说尚书看法华经是否曰是门云经中道一切治生产业皆与实相不相违背且道非非想天有几人退位书又无语门云且不得草草十经五论师僧抛却特入丛林十年二十年尚自不奈何尚书又争得会书曰某甲罪过因甚前头解恁么验人及见云门乃尔负堕却不得道他不会岂不见道汝若立时我须坐汝若坐时我须立若也同坐同立二俱瞎汉所谓宾则始终宾主则始终主如今诸方尽是多一句底禅末后多一句便是我赢得且喜没交涉所以快然居士得得来理会这一件事奉劝应是从前知解请一时放下直教四棱塌地日月浸久自然到无放下处敢问诸人只如无放下后作么生良久云鼻孔依前搭上唇。

　　荣安抚请普说

　　僧问前念是凡后念是圣中间无住当恁么时是甚么人作证明师云你是道端进云恁么则却成两个师云三个也有进云只如分身千百亿和尚又向甚么处见他师云你是客作汉进云对面不相识千里却同风师云一任𨁝跳进云恁么则和尚更与安名立字师云贼身已露进云谢师证明师云龙头蛇尾得人憎。

　　僧问一句当阳显赫遍界已绝罗笼不从诸佛心髓中流亦非乾坤未生时立既然恁么未审从甚么处来师云总被你道了进云如何是那一句师云脚跟下蹉过也不知进云上是天下是地蹉过个甚么师云蹉过天蹉过地进云争奈坐立俨然两两分明师云且喜没交涉进云杨岐一头驴为什么只有三只脚师云你少吃水草进云恁么则觌面相呈更无回互师云且莫诈明头进云既是潘浪倒骑归为甚么攧杀黄番绰师云非汝境界进云争奈即今何师云且莫辜负老僧进云恩大难酬便礼拜。

　　师乃云杨岐一头驴只有三只脚潘浪倒骑归攧杀黄番绰妙喜三十年前底注脚今日被这僧对人天众前花擘一上不同小小直得杨岐和尚拍手呵呵大笑山河大地万象森罗一时起舞当恁么时且道是甚么人作证明所以道处处真处处真尘尘尽是本来人真实说时声不现正体堂堂没却身作么生是堂堂正体未离兜率已降王宫未出母胎度人已毕岂不是堂堂正体若作堂堂正体会则辜负释迦老子若不作堂堂正体商量则辜负自己自己既辜负将甚么与释迦老子相见若向这里拨得一线路方知释迦老子在兜率天乘日轮香象降摩耶夫人胎只是示现个生底时节以至一手指天一手指地云天上天下唯我独尊也只是与一切人作个示现生相底样子若向这里见得不独为释迦老子出气亦乃与生身父母出气不独为生身父母出气亦乃与一切有情出气正当恁么时且道承谁恩力良久云挥剑斫开人我易推山塞断是非难。

　　复云这个是安抚直阁今日降诞之辰请升座说法底意旨这个官人乃是士林中在家菩萨未必久在林下修行老衲个个得似此公铺心如地所谓身心一如身外无余每以书来常云恐负　主上知人之明朝夕惶惧战战兢兢唯恐不及前日又以书来云某如今年老岂不虞钟鸣漏尽之讥妙喜答他道这般事在公不必挂念但常以　主上起公之意自家直道而行上不愧天下不愧人则世间种种苦恼自然不生缺陷界中如何得一一周旋有来干我者顺之则欢喜赞叹违之则生烦恼亦人之常情唯吾佛大圣人始得福慧两足心如虚空毁誉不动所以华严经中道若以威德色种族而见人中调御师是为病眼颠倒见彼不能知最胜法如来色形诸相等一切世间莫能测亿那由劫共思量色相威德转无边却到我博地凡夫福德既有限智慧亦有限如何将有限身心要充他无限境界秪益自劳终无是处既知有此一段大事因缘但辨肯心必不相赚经行及坐卧常在于其中如鸡抱卵要暖气相接续如今学道人但将求佛智底心怕生死底心这两件事常贴在鼻尖儿上与之厮崖时节因缘到来自然撞发去何况更于尘劫中拽得回来犹为有力量汉妙喜常教人生处放教熟熟处放教生何谓熟处一切众生现行无明徇一切境造无间业岂不是熟处何谓生处菩提涅槃真如解脱是诸佛菩萨甚深境界而众生念念与之相违岂不是生处既然恁么要得一念不生前后际断何可得哉所以圣人示众生境界则顺众生视圣人境界则逆故首楞严所谓众生颠倒迷己逐物便是这个道理如今要得一念相应么也莫作众生想也莫作圣人想也莫作逆顺想但只理会唤作竹篦则触不唤作竹篦则皆不得下语不得无语不得思量不得计较不得向举起处会我和注脚一时说了也承当却在你边不干我事如明上座赶六祖至大𢈔岭头要夺衣钵他是个杀人放火底汉六祖见其来意不善遂置衣钵石上蹲身草中明尽力提不起此岂是衣钵有恁么殊胜若尔则达磨所传返成捏怪所以道欲识佛性义当观时节因缘盖是他悟道底时节因缘熟蓦然提不起乃告曰行者我岂为衣钵来愿行者慈悲为我说佛法祖曰汝且在石上坐也不要思量善也不要思量恶明如其教静坐片时祖忽唤曰明上座明曰喏祖曰不思善不思恶正当恁么时一物不思作么生是汝父母未生时本来面目明上座忽然向六祖舌头上见得本来面目便礼拜遂问除却行者如上为某甲说底不知黄梅付嘱外别有甚么密意可以传授此乃古本坛经所载不知后来是何作聪明底杜撰改却山僧当时所见者乃唐时本亦唐时经生写底他道黄梅付嘱外别有甚么密意可以传授祖曰上座汝若返见自己本来面目密即在汝边我所说者则非密也因记得旧时有一官人最是聒噪人每见僧则问罗睺罗以何为第一僧云密行为第一官人咄曰剃头俗汉后又问一老宿罗睺罗以何为第一老宿曰不知官人遂作礼曰破布里真珠我当时若见他道剃头俗汉即答他道不审在家底和尚还他便了正当恁么时还有密底道理也无若道有漏逗不少若道无亦漏逗不少山僧因行不妨掉臂与他做得个颂子过量汉作过量事迥与常人体不同拨转上头关捩子世间出世在其中。

　　超明海三大师请普说

　　师云正说知见时知见即是心当心即知见知见即如今若了得这四句一生参学事毕五祖师翁常爱举僧问清平如可是大乘答曰井索如何是小乘答曰钱索如何是有漏答曰箍篱如何是无漏答曰木杓若会得这个说话便许罢参诚哉瘥病不假驴䭾药先德苦口垂慈只要你前念不生后念不续不越一念便坐断报化佛头此是金屎法一识得破如屎相似若未识得如银山铁壁肚里七上八下所以古人只贵当机直截更无回互如今人都不理会脚跟下事且理会宗旨宗旨是甚么末事古人悟了然后定宗旨岂不见永嘉因读维摩经悟道乃云我闻曹溪六祖得黄梅衣钵待将自家所得底消息试去定宗旨则个这个岂不是悟了方有恁么说话如今人不曾悟说甚么宗旨总是痴狂外边走若真个知得本命元辰下落宗旨自在你所证处不干师家事所以山僧每爱忠国师法门大有僧问无情还解说法也无国师云常说炽然说无间歇僧云某甲为甚么不闻曰汝自不闻僧云未审甚么人得闻曰诸圣得闻僧云恁么则众生无分也曰我为众生说不为诸圣说似这般说话你去那里捉他又问众生闻后如何曰即非众生僧云和尚还闻么曰我亦不闻僧云师既不闻争知无情解说法曰我若闻则齐于诸圣汝即不闻我说法看他得底人如水上葫芦动着转辘辘地祖师门下只贵这些子所以道心随万境转转处实能幽随流认得性无喜亦无忧参禅人工夫既纯熟蓦地向转处打失鼻孔不为难事当时永嘉既到曹溪一见祖师更不烧香礼拜只绕禅床三匝振锡一下卓然而立其意直以此道相见更不欲讲人事祖师曰夫沙门具三千威仪八万细行行行无亏大德从何方而来生大我慢他将平生参得底禅作一檐子送在祖师面前却只唤他底作我慢遂依实供通云某为无常迅速生死事大祖师便就语下讨他云何不了取无生达无速乎曰了即无生达本无速祖师这里掘坑子埋他曰子甚得无生意若是今时小根魔子闻恁么道便夸逞道和尚谓我得无生意到处求印证轻忽上流且看永嘉对得他好曰无生岂有意耶被他等闲跳出坑子来盖他元初证处本无实法只是借方便为入道之门既得入即舍方便正似香严击竹作声豁然悟道当下忘其所证故曰一击忘所知也又如弥勒弹指命善财入楼阁门善财心喜入已还闭所言心喜处即是悟入处入已还闭是所证处绝消息所证处既绝消息即是舍方便门自见本来面目故能于楼阁中见百亿楼阁百亿四天下百亿兜率陀天一一皆有弥勒菩萨降神诞生游行七步观察十方大狮子孔现为童子居处宫殿出家苦行往诣道场降伏诸魔成等正觉以至转法轮入涅槃及余无量不可思议境界然后弥勒菩萨又弹指一声善财从三昧起弥勒为说此是因缘聚集所见之相如幻如梦如影如像来无所从去无所至既是来无所从去无所至岂可更存有所得心耶若所得心不忘谓之法尘烦恼更过于世间尘劳烦恼十倍能障道眼不明道眼若明一切处活鱍鱍地何故只如祖师道子甚得无生意永嘉曰无生岂有意耶岂不是他活处更看祖师掘第二个坑子埋他曰若无意谁为分别只这便是金刚圈栗棘蓬直是难吞难透盖眼前事物须以意识分别然后可以指陈此是僧此是俗此是灯笼露柱元来以意分别者悉是世间尘劳之法何谓出世间法不见释迦老子曰观法先后以智分别是非审定不违法印次第建立无边行门令其众生断一切疑到这里不属生不属死纯是智慧永嘉穷得三乘十二分教骨出关棙子一转拈来便用对祖师云分别亦非意谓分别底不是意便是以智分别底道理是以普贤菩萨谓善财曰汝见吾妙色身否盖色上着妙即是法身以要言之法身尚不可得何况唤作奇特玄妙即是染污须知此一段事奇特玄妙染污他不得所以祖师见他通得消息是赞言善哉善哉当时可惜放过若是德山须与劈脊用事然虽如是又须知祖师绵里秤锤既而辞去问曰大德反太远乎曰本自非动岂有速耶这里又不放过更与一拶谁知非动曰仁者自生分别遂留一宿后来有一本证道歌传到西天妙喜昔在京师有密三藏者方中年人见其端然受数辈老比丘礼拜因问其所以曰我是中印士人乃佛生处当受四印土人礼非但比丘百姓亦然信知五天之人可杀重佛法因他说证道歌彼方译作梵语分为三册才说着以手加额由是观之佛法岂有两般参须实参悟须实悟若纤毫凡圣情量不尽总落魔界今日三人尼大师请普说所以说些家里事这个道理不在男不在女不在贵不在贱莫教一打发便与佛齐肩有个尼长老号定光大师往年也在雪峰诸处参禅闻得我在广因遂破夏走将来求挂搭山僧问他道我自是客问取长老去长老遂诺之其时炉韛热虽只七十来僧一日两遍入室定光者教他看不是心不是佛不是物时光藏主入室他在外面听得有个欢喜处忽一日云妙道适闻和尚与光藏主举不是心不是佛不是物已理会得当时便问他不是心不是佛不是物你如何会答云妙道只恁么会道声未了山僧云㘞多了个只恁么会他方始瞥地信知参禅须要悟真是腊月三十日涅槃堂里得力始得如檀大师旧在小溪参三年不能得个入处后来忽然寄得几个颂子来衡阳方知他理会得山僧说话佛法无人情只有一个是一个不是曾记往年有人议论自家道杲首座不道他不悟只是悟得粗不大故细腻却谓自家不理会诸方宗旨苦哉苦哉何曾见佛法论粗细来你看临济一日与普化同赴斋济问毛吞巨海芥纳须弥为复是神通妙用法尔如然化把饭床打一踢便出去明日又同赴齐济又问今日供养何似昨日化又踢倒饭床济云得即得太粗生化云佛法岂有粗细得到恁么田地卷舒逆顺不由别人所以真净和尚曾有颂曰卷舒逆顺皆方便往往宗师昧者多若欲决明心地印鹫峰问取老禅和老南门下皆大根器人如真净和尚先在沩山夜闻僧诵云门语曰佛法如水中月是否门云清波无透路忽有省自此所至辩论倾座下视诸方遂往依南禅师未几下山至香城见顺和尚顺问曰首座在黄檗未多时起离何速曰他只是个修行僧理会某说话不得不知顺是个无齿大虫更高他一头地因夜话谓真净曰老和尚安乐曰然又问新黄檗住得如何曰住得甚好先是南禅师垂问学者钟楼上念赞床脚下种菜时如何众下语皆不契唯胜首座云猛虎当路坐南深肯之命次补黄檗顺曰他只下得一转语好便得院住佛法未梦见在真净因此忽然见得老南用处便欲回去值雪未晴因僧告行遂作适来颂子送之老南得见谓左右曰文关西彻也这个方始是验人眼目破人生死窠窟底宗旨如何说玄说妙说秘密谓之宗旨岂不误人逮再见南南问甚处来净曰香城来南曰恰值老僧不在净曰未审向甚么处去南曰天台普请南岳游山曰恁么则某甲亦得自在去也南曰脚下鞋甚处得来曰庐山七百钱唱得南曰何曾得自在曰何曾不自在南异之一日因侍者卷帘次南问侍者卷起帘时如何侍者云照见天下又问放下帘时如何侍者云水泄不通又问不卷不放时如何侍者无语南举问真净净云和尚须替侍者入涅槃堂始得南厉声曰关西人自来无头恼时云居祐和尚为藏主亦在侍旁净指云只这藏主也未梦见在南大笑看他大彻大悟底人如狮子返掷东西南北初无定度不似今时口耳传授之流把甜甜密密处为究竟护惜个琉璃瓶子生怕人动着大丈夫须是一锤击碎方可得大自在若一向保惜如将虚空夹截自以为宽广良可悲夫岂不见佛谓阿难曰当知虚空生汝心内况诸世界在虚空耶汝等一人发真归元此十方虚空悉皆消殒云何空中所有国土而不振裂教中说底便是祖师悟底祖师悟底便是教中说底无二无二分无别无断故记得个古话举似大众僧问灵云如何是佛法大意答曰临鸩砧井底种林檎僧云学人不会灵云曰今年桃李贵一颗直千金这个古话自来不曾有人下注脚山僧今日不避口业为诸人说破要会么临鸩砧井底种林檎今年桃李贵一颗直千金。

　　妙净居士赵观使请普说

　　僧问昨日晴今日雨老师击动虚空鼓四方八面一时来黑漆竹篦能打否师云荷叶团团团似镜菱角尖尖尖似锥进云这个犹是相似底未审正令当行如何施设师云风吹荷叶动决定有鱼行进云恁么则明来也着暗来也着师云十字街头石幢子进云虽然如是未审他还受也无师云受与不受总不干他事进云既不干他事毕竟他是阿谁师云遮栏不住进云忽遇千了百当底人来还落诸圣阶级也无师云列在下风进云可谓有意气时添意气不风流处也风流师云可知礼也进云恁么则学人踏步向前赞叹有分师云堕坑落堑进云王老师门下也不为分外师云何不分外上更道进云某甲若道和尚却须退后始得师云我不辞退后只是你依前道不得进云和尚未免贼过后张弓师云争奈穿却你鼻孔换却你眼睛进云不妨好手师云我从来好手进云学人有鼻孔即从和尚穿无鼻孔又穿个甚么师云穿个无鼻孔底进云某甲平生无人能近傍今日鼻孔被和尚穿却师云劄进云是。

　　僧问善现林间宴坐憍尸迦特地雨花妙喜天下横行赵观使亲蒙印可无说无闻即不问双明双暗事如何师云靴里动指头能有几人知进云恁么则金锤影动宝剑光寒师云三千里外逢人不得错举进云某甲今日信受奉行师云作礼而去进云争奈这一步何师云这一步你进不得进云和尚还有提挈他处也无师云蹉过也不知进云只如天帝释道尊者无说我亦无闻意旨如何师云普进云老和尚口吧吧地观使闻见历历分明又作么生师云人平不语水平不流进云未审古人是今人是师云今人古人一串穿却进云也埋没他不得师云你道他是阿谁不受埋没进云扁舟已过洞庭湖师云何不早恁么道僧礼拜。

　　师乃云佛法至论非竞辩而求激扬铿锵以摧异见诸祖之道岂其然乎所以一大藏教不能自诠十方诸佛不能提唱辉腾今古迥绝见知圆满十虚宁有方所只为情生智隔想变体殊虽终日行而不自觉于是劳他诸圣回首尘劳曲开方便所以道欲识佛性义当观时节因缘时节既至其理自彰作么生是自彰底道理岂不见南泉问僧夜来好风僧云好风泉云吹落门前一枝松僧云吹落门前一枝松又问一僧夜来好风僧云是甚么风泉云吹落门前一枝松僧云是甚么松泉云一得一失二僧无语敢问大众这里合著得甚么语若着得一转语昨日晴今日雨总不是别人分上事若着语不得滴穿眼睛浸烂鼻孔毕竟不知痛痒在。

　　复云杀人不眨眼底立地成佛立地成佛底杀人不眨眼常记得京师法云老杲和尚说此一件大事须是一个入山撞见大虫蓦腰捉住㔃作两截有如此气概底人方可担荷若是殃殃祥祥匙挑不上半疑半信底卒摸索不着诚哉是言所以观使是一个明白胸中慷慨大丈夫与湛然居士胶漆相投言气相合平昔所愿只要报答先大王劬劳莫大之恩往往贵公子中孝顺如观使者实为希有体中旧有一小疾闻知先国夫人不安时曾批股以救之先大王不安复亦批股只观此两事实人之所难能他自不说向人而自然感于神明遂达　圣聪特与转官初亦再三辞免自念孝顺父母乃人子之常情犹恨不能粉骨碎身况少肉乎岂敢受国家赏赐实非本心其见识有过人者如此然虽如是　朝廷无以激励风俗既不许辞让是所以拜而受之以此而言世间有多少不忠不孝不知父母恩者是故先佛以天堂地狱因果报应之说而化导之因记得有俗士问西堂智藏禅师曰天堂地狱为是有为是无藏曰有俗士乃笑藏云莫曾问尊宿来曰然藏曰尊宿向你道甚么曰某曾问径山国一禅师向我道无和尚因何言有藏乃问你有妻否曰有妻又问径山和尚有妻否曰无妻藏曰径山和尚道无即得你看他古人出一言半句开眼也着合眼也着横来也着竖来也着邪来也着正来也着人生世间既未得到诸佛大解脱境界岂可拨无因果不能知恩报恩今观使所以感他湛然此一段事得得入山斋僧请升座说法别无希求适来所谓时节若至其理自彰今日乃是湛然本命之辰密密作此佛事以报相知之意是以释迦老子于天鼓声中为诸天说法告言诸天子汝等应当知恩报恩若知恩不报必遭横死往往世间知恩不报者不可胜数横遭死者又不知几何寒山子所谓一朝入地狱永作镇库银盖谓是也若是忠于君孝于亲具有仁义礼智信温良恭俭让底人决无沉沦之理况在富贵中而不为富贵所折困而能向般若上留心决要脱离三界二十五有轮回见自己本地风光本来面目犹为难事所以四十二章经说贫穷布施难豪贵学道难却为贵人眼前都是顺境界所欲者皆如意由是迷却正念都不觉知若是逆境界却易打何故有骂詈毁辱于我既识得破一忍过便无事唯有将顺境界底事多是识不破被他牵向三涂六道去无有出期以是知顺境界中折得过可谓有力大人非小根小器所能之事观使公乃是妙喜与立道号曰妙净居士昔沩山问仰山妙净明心子作么生会仰山云山河大地日月星辰沩山云只得其事不得其理仰云和尚问甚么沩山云我问你妙净明心仰云唤作事得么沩云如是如是因以妙净号之山僧夏间往会稽见师座是时妙净偶生疮疖闻其痛不可忍以故不及相见而能扶疾写简具道曲折山僧答以玄沙误服药而遍身白癞有僧问如何是清净法身沙云脓滴滴地后来有个尊宿颂得极好因说这一段事是即还他是非即还他非不可只临济下有曹洞下无曹洞下有云门下无云门下有法眼下无法眼下有沩仰下无除却千非归一是到头衲袄是寒衣你道尊宿是谁天衣怀和尚颂曰滴滴通身是烂脓钓鱼船上显家风时人只看丝轮上不见芦花对蓼红大众你若理会得一颂透许你罢参便理会得保宁勇和尚颂风幡话曰荡荡一条官驿路寅昏曾不禁人行浑家不是不进步无奈当门荆棘生今日因甚么说这话盖妙净因听山僧升座有个自信处既有自信处便摇撼他不得为他已具决定志虽然来室中卒急道不得缘他平昔不曾与衲子相酬酢未知古人渊奥处所以三昧生莫教失脚踏着便是一个没量大人山僧有一个长颂为他发扬此事坐断生死开塞却菩提路闻善不欣欢遇恶岂能怖明明不二门历历非行布昔日未尝迷今日谁求悟便恁么承当有甚么遮护如是见得亲佛亦不须做湛然常自如妙净绝染污同德又同诚同出一门户如水入水中似胶入胶固两镜斗光明若金乌玉兔请我转法轮一念俱超度妙喜又饶舌为伊作证据直下不容针觌面难回互跳出葛藤窠脱了娘生裤回而更相涉不尔依位住。

　　黄氏道恩请普说

　　僧问马祖出八十四人善知识独有归宗较些子圆悟出百亿毛头善知识就中和尚为人手段最辣未审座下二千二百众谁人堪与祖佛为师师云扫却面前榼𣜂着进云恁么则功不浪施师云前箭犹轻后箭深进云灯笼开口笑露柱却攒眉师云干他灯笼露柱甚么事进云只为他惯得其便师云你且道他是阿谁惯得其便进云老和尚灯笼露柱也不识便礼拜师云好个阿师却向灯笼露柱里着到。

　　僧问学人每日向钵盂匙箸针筒鞋袋里瞻仰和尚未审和尚每日着衣吃饭折旋俯仰处还顾视学人也无师云不曾顾视进云争奈东西南北四维上下总迴避不得师云东西南北四维上下总是迴避处进云某甲亦不曾见有和尚师云我已无端入荒草是你屎臭气也不知进云恁么则三世诸佛六代祖师天下老和尚总被和尚带累师云裂破进云未审裂破古今后还有奇特事也无师云有进云如何是奇特事师云东山树对西山树上涧泉流下涧泉进云老和尚满口道只道得八成师云你试道教十成进云禹力不到处河声流向西师云也只道得九成僧礼拜。

　　师乃云禹力不到处河声流向西若唤作九成句则座上无老僧座下无大众且作么生是十成句若有人道得三世诸佛诸代祖师天下老和尚伏听处分还有道得底么不见先德有言我宗无语句亦无一法与人只如坐立俨然问答纵横毕竟明甚么边事还委悉么过去诸如来斯门已成就现在诸菩萨今各入圆明未来修学人以拂子击禅床云当依如是法如是之法过去也恁么见在也恁么未来也恁么生也恁么死也恁么乃至行住坐卧语默动静无不恁么既然如是因甚么释迦老子道过去已灭未来未至现在无住无作业者无受报者此世不移动彼世不改变又唤甚么作如是之法若向这里见得方知上官司户虽生本不曾生虽灭本不曾灭既无生又无灭云门手中扇子𨁝跳上三十三天𡎺着帝释鼻孔东海鲤鱼打一棒雨似盆倾又作么生商量喝一喝云洎合错下注脚。

　　复云这个是黄氏道恩为亡夫上官司户请说法底意旨道恩乃是智通居士之女智通是山谷家里人黄似深尚书之子自受命后更不出官等得儿子出来仕宦他便致仕一味咬菜根修行盖为他早年便知无常迅速生死事大唯有祖师门下不越一念坐断报化佛头底一着子可以越生死苦海信得此一段事及所以夫妇同志修行以契证为期居士纯诚而根性稍钝然于个事未尝放舍念念在其中纵饶今生参不得后世出头来管取欠他底不得山僧常说与士大夫你要参妙喜禅办取一生不会始得若要口里说得分晓心里思量得到妙喜这里即无却往诸方参去你道一生在里做工夫至死参不得底是谁泉州有个江给事请山僧住庵四年每日只是理会这事不能得个省发处为他亦曾诸处参来所以多知多解只管要将来合自家底妙喜向他道你恁么合不得渠云雪峰智和尚曾道某底是禅鉴兴化亦道某底是妙喜曰往往二人者见处与公一般所以契合若要敌生死则决定未在更有个曾侍郎字天游一生寻访知识也曾参圆悟先师来逮见山僧竟理会自家说话不得虽理会不得然却在正路上行一日因作书告之曰公如今觉得知见少些子比似向前莫较省力渠答书云正如和尚所说后来福州有个长老却向他道本来无悟悟是建立之词思量这般底敢称善知识所谓我眼本正因师故邪若言悟是建立则释迦老子在正觉山前因见明星忽然悟道乃云奇哉一切众生具有如来智慧德相但以妄想执着而不证得是说脱空谩人雪峰问德山从上宗乘某甲还有分也无德山打一棒云道甚么雪峰当时如桶底脱相似也是脱空谩人洎与岩头到鳌山阻雪雪峰一向坐禅岩头曰何不噇眠去每日恰似七家村里土地相似他时后日魔魅人家男女去在峰自点胸云某甲这里未稳在不敢自谩头云若实如此据你见处一一通来是处与你证明不是处与你刬却峰云某甲初到盐官闻举色空义得个入处头云此去三十年切忌举着又举见德山因缘头喝云你不闻道从门入者不是家珍峰云他后如何即是头云若欲播扬大教一一须从自己胸襟流出将来与我盖天盖地去峰于言下大悟礼拜起来连声叫云今日始是鳌山成道这个不可也是建立因往年天游说及所谓悟是建立者颇怪其邪说曰妙喜此等亦不足怪正所谓夏虫难与语冰公但以悟为则若不多争欲自点头时我早知你也逮天游末后收因结果时如脱弊屣良由一生在般若上留心所以临行之际正念现前如今世界上人为业所牵迷了正念悉是妄想习气所谓妄想富贵妄想官职要去一切人头上行从且至暮念念不停无有休息直至结交头无少利益只添得些恶业种子争似回这妄想底心来般若上用工夫纵未能喷地一发亦无虚弃之功往往无智慧人却疑道恐空过了岁月不如看经念佛去此则名为可怜悯者殊不知一念起证便与从上诸佛诸祖无二无别然此是难信之法未证者不能无疑所以道此事如太火聚近之则燎却面门如按大阿拟之则丧身失命又如太末虫一切处能泊唯火焰之上不能泊何故火焰上是伊丧身失命处众生一切处能缘具足贪欲瞋恚痴乃至向十二处十八界里面头出头没如游园观无不是栖泊处而不能泊于般若智焰上盖般若智焰上不是世间情识所泊处可中上根利智之士闻恁么道蓦然打翻鼻孔般若真智现前便能回三毒为三聚净戒回六识为六神通回烦恼为菩提回无明为大智法体本来如是不是妙喜强差排智通居士虽未悟入然已知个中滋味但只管与之厮崖忽然打发便有过人处何故盖为工夫在前妙喜昔在荆州无尽公家与之相识是时渠尊人作湖北运使无尽每谓客曰黄似深好个静重子弟后来聚何相之女号空慧道人这婆子有智慧从小便知信向然专务苦行修行以此成病至于骨立山僧曾谓之曰你真实要参妙喜禅放教自在但能持五戒足矣既摄念在般若上则世间尘劳之念自轻不须勤苦太过不见赵清献公有颂云苦行修行割幻身若言成佛太谩人休夸觅得来生福未了还应入铁城信知须修智慧不必专于苦行苦行但助道之法耳自此信得及一味做工夫后因看语录有个瞥地处却反笑智通山僧又向道莫要笑他莫教他一锤打就却笑你在所以黄氏道恩遵父母之教极知信向曾在定光处参禅邵武更有个吴元昭是参禅底士大夫有女曾嫁上官家于道恩为叔母后舍缘随定光出家号慈悟大师道恩常相往还理会此事今丧厥良得得遣人来阿育王山斋一千二百衲子仍供养释迦如来真身舍利佛盘请山僧升座举扬般若以资冥福观其志诚如此不可思议因记得个古话举似大众渐源在道吾作侍者未参得禅时将谓在和尚处所以向行住坐卧一切作用处便问此事一日随道吾至一家吊慰拊棺一下问道吾云生耶死耶吾云不道不道既而回至中路又问和尚快与某道若不道打和尚去吾云打即任打道即不道源便打数拳复随归寺吾曰你且出去恐主事得知共你理会在源遂出去至一小院夜闻童子诵普门品云应以比丘比丘尼优婆塞优婆夷身得度者即现比丘比丘尼优婆塞优婆夷身而为说法忽然有省见得生耶死耶不道不道底道理却回道吾吾已迁化遂往石霜石霜知得他曾打道吾乃问侍者打先师因缘如何源云痛恨先师不与某道他既打发此事却来这里埋兵掉斗须知此处要人石霜云你问我与你道源便问生耶死耶霜云不见先师道不道不道源大悟于言下山僧今日为上官司户升座举扬与他下个注脚生耶死耶通彻不道不道直截一锤打破虚空当下七花八烈。

　　荣侍郎请普说

　　僧问和尚拄杖子出生三世诸佛吞却森罗万象可尊可贵学人拄杖子只管游山玩水通身黑似昆仑堪笑堪悲未审和尚拄杖子甚处得来师云无阴阳地上得来进云若据无阴阳地上理合寸草不生毕竟从甚处得来师云从你问处得来进云争奈学人舌头未尝出口师云担枷过状汉进云白日青天有恁么事师云我实见有恁么事进云恁么则三世诸佛也不奈和尚何师云又干他三世诸佛甚么事进云可谓是坐断要津不通凡圣师云我无这个闲工夫进云设使学人通身是舌到这里也分疏不下师云只今也分疏不少进云只如芭蕉和尚道你有拄杖子我与你拄杖子你无拄杖子我夺你拄杖子既是有拄杖子因甚么更与既是无拄杖子又夺个甚么师云你衲僧眼在甚么处进云也要大家知师云雨过溪光淡云开岳色沈进云恁么则千圣立下风无人能近傍师便喝僧亦喝师云好一喝只是不知落处僧礼拜。

　　师乃云若知这一喝落处你有拄杖子我与你拄杖子你无拄杖子我夺却你拄杖子便知芭蕉落处若知芭蕉和尚落处便向无阴阳地上果然突出拄杖子亦知落处既知得拄杖子落处即知三世诸佛诸代祖师天下老和尚落处乃至山河大地万象森罗色空明暗一时知得落处若知得许多落处方知得自己十二时中拈匙把箸折旋俯仰落处既知得这个落处即知生落处既知生落处即知死落处所以道生死交谢寒暑迭迁有物流动人之常情只这流动底物还有人知落处也无良久云只今休去便休去若觅了时无了时复云这个荣侍郎某与之声迹相闻三十年竟未识面惟书问往还不辍古人一倾盖便如故吾二人未倾盖已如故盖彼此道眼相照初无间隔所谓张氏者为离卿日久不知父母存亡念念思忆以致成病此来闻山中建般若会所以特损净贿修设水陆请山僧升座说法以报劬劳莫大之恩或若尚居人世愿福寿增延其或已谢世缘愿超升佛界不滞幽涂修设之意如是而已教中云假使左肩担父右肩担母绕须弥山百千万亿匝终不能报父母少分之恩以此言之人生世间不孝父母者何异禽兽岂不念此身从生至长片衣口食以至成家立业从甚处得来有个聪明士大夫初生下来其家嫌儿女多以水淹之不杀遂得一婶养之及其身贵被人擸掇不为所生母持服妙喜当时闻之因谓客曰若果尔恐陷这官人被言章去何故你做如许大官职享富贵甚处得来父母若弃嫌舜亦须不孝瞽瞍始得说这话未数日果然遭章方知妙喜说得是又有个士大夫生下来亦罹此难当时亦得婶婆养之逮至长成知有所生母便去孝养及其死便解官持服这个方始谓之知恩报恩在人天正路上行底人是以释迦老子在兜率天于天鼓声中为诸天子说法告言诸天子汝等当知恩报恩若知恩不报必遭横死往往世间人多是背恩忘义所以沉沦恶趣惟我出家儿父母不供甘旨六亲固已弃离入于空门持斋奉戒为学无上菩提蓦然明见自己本来面目非但今生父母假使百劫千生父母劬劳之恩一时报毕所以道一念普观无量劫无去无来亦无住如是了知三世事超诸方便成十力只要一念不生前后际断直下悟入佛之知见虽然如是不可只恁么说了便休却须是亲证亲悟始得且作么生是亲证亲悟处僧问赵州狗子还有佛性也无州云无这里若悟去尘沙诸佛尽在无字上百杂碎然士大夫多被聪明灵利障却正见所以般若不能现前盖聪明灵利底人性识先行才见宗师开口言前先会了被这个作障难如一座须弥山障却自己本来面目所以不知生从何处来死从何处去底一段事要得知么须是悟若不悟说到尽未来际总是闲言长语所以道未悟须是悟悟得不是悟我家悟处不可悟不可悟处无不悟。

　　无相居士请普说

　　僧问百千诸佛居何土崔灏曾题黄鹤楼会得长沙无剩语乾坤只在一毛头这是学人线袋针筒里抖擞将来底百千诸佛向上一句请和尚道师云一拳拳倒黄鹤楼一踢踢翻鹦鹉洲进云直得有意气时添意气不风流处也风流师云你却做得崔灏底奴进云和尚既恁么某甲亦恁么有甚么过师云你不合恁么老僧当恁么进云这一片田地是学人十分成现久矣又干老和尚甚么事师云争奈中间树子犹属老僧在进云未审中间树子和尚有来多少时也师云中间树子元不动恼乱春风卒未休进云恁么则天人群生类皆承此恩力师云你这一句从甚处得来进云某甲虽有父母所生口终不对众作脱空师云也有些子进云和尚大似只见锥头利不见凿头方师云你却只见凿头方不见锥头利进云彼此得利失利不离行市师云人平不语水平不流进云只供养百千诸佛不如供养一个无心道人百千诸佛已供养未审无心道人向甚么处安排师云渠无位次不用安排进云可谓天上人间三头六臂师云人从陈州来却得许州信进云某甲若不上来争知恁么师云忿怒那吒扑帝钟进云和尚恁么道还当得无心道人分上事也无师云作么生当不得进云忽有个牙如剑树口似血盆底人出来不肯和尚恁么道又作么生师云却许伊具眼进云电光石火存机变谁敢当头捋虎须师云孟八郎汉又恁么去也进云总因和尚致得师云铁蛇钻不入进云只如广额屠儿道我是贤劫千佛中一数只今千佛总在这里未审那个是广额屠儿师云生铁铸就进云大小王老师今日错下注脚师云你又作么生进云生铁铸就师云错错进云是是师便喝。

　　僧问德山临济棒喝齐施达磨西来将何传授师云庐陵米作么生价进云不问庐陵米价和尚将何为人师云剑去久矣尔方刻舟进云只如达磨西来直指人心二祖为甚么道觅心了不可得师云达磨不曾西来二祖亦不曾觅心进云争奈和尚是他儿孙师云目前无阇梨座上无老僧进云大似龙头蛇尾师云且莫错会僧礼拜。

　　师乃云达磨不来东土二祖不往西天是以四海浪平百川潮落任是三世诸佛到这里无插足处六代祖师到这里亡锋结舌恁么不恁么如水上按葫芦等闲触着转辘辘地拘牵他不得惹绊他不得描画他不得饾饤他不得恁么也不得不恁么也不得恁么不恁么总不得然后赤𩨘𩪸地跳出来方可与伊眼上安眉教伊洒洒落落去正当恁么时释迦弥勒犹是他奴且道他是阿谁若识得他面目无三界可出无菩提可求人与非人性相平等既是性相平等却唤甚么作达磨唤甚么作二祖谁为觅心者谁是安心者谁是传衣钵者直得十方无壁落四面亦无门净裸裸赤洒洒没可把直饶恁么切忌向衲僧门下过且道衲僧门下别有甚么长处还委悉么千个成群万个作队睡则同处睡梦则各自做以拂子击禅床一下云。

　　复云无相居士某与之素昧平昔二十年书问往还自得谴衡阳梅阳首尾十七年来相暖热所以不忍饥受冻皆居士辍己以相济人非土木宁不知感然居士一片真实志孝之心可谓上贯日月应是缙绅士人乃至丛林衲子无不知者而又为猛烈作事所以适来禅客问广额屠儿因缘他是个猛烈慷慨汉作恶既猛烈成佛亦猛烈何故唤作广额屠儿因其额阔故以名之每日惟务杀生忽一日见世尊说涅槃自性人人具足若能一念不生前后际断不假三无数劫便证阿耨多罗三藐三菩提才闻是语豁然心开顿悟无生法忍即时腰间抽取一柄刀撺在佛前白言世尊我是贤劫千佛中一数于时世尊为作证明告言善来广额旃陀罗汝是贤劫千佛中一数所以一大藏教大喻三千小喻八百于中一生成佛者只三人而已何以知之法华会上婆竭罗龙女年始八岁献佛宝珠便于南方无垢世界坐宝莲花成等正觉华严会上善财童子不越一念成等正觉涅槃会上广额旃陀罗放下屠刀成等正觉只此便是勇猛精进不起第二念立地成佛底样子也然世间恶事易易好事难成盖于逆顺境界往往打不过所以随他流转若是逆境界却易打惟有顺境界最难打何故且如无相居士平生多是顺境界底事被他识得破知身是幻又念青山长在知识难逢故能于富贵中急流勇退此实人之所难若更向自己脚跟下推穷元初未来邓家托生时在甚处安身立命及至百年之后只今在此听法底一段历历孤明却向甚么处去忽然知得来去处分明与从上诸佛诸祖无二无别常说与士大夫学此道无他但生处放教熟熟处放教生久久自然得力才觉日用应缘处省力时便是修行得力处如山僧住径山才四年遂得谴前年荷　圣恩宽大得脱瘴乡已是侥幸既而复还本来面目更令扫洒当山固不敢有所推托直下承当然念住持涉世非老者所宜始欲抽头终成掣肘盖与育主一千二百衲子结得般若缘重所以将错就错且将顺之近因信步寺前偶见一穴地窃意异时可作归休之处然不知其风水何若元来因缘会遇自有时节偶然无相带得阴阳文字来又得其精妙试请看之称以为善山僧常记宣和间行脚到邓州香严见忠国师堂内有鱼军容像盖国师别长安时代宗令军容送归南阳其后国师因寻寿冗军容善地理乃指白崖山为胜处且愿侍香火于其傍国师然之所以香严至今斋粥二时念诵先为肃代二宗次为国师军容是四人者周而复始山僧虽非忠国师而无相居士大胜军容何故昔者军容求进而不求退今无相念念要休闲寻师访道所以得得来育王供佛斋僧请举扬般若报答　圣天子莫大之恩又施俸资为山僧买田造庵作种种殊胜事誓愿尽未来际为佛法外护诚不愧于古人昔日黄龙新和尚法嗣琅瑘觉和尚二十年建一大刹可安数百僧有人问今堂中众不甚多要架许多屋作么对曰非汝所知既而寺成乃白郡将乞请黄檗南禅师来主之逮南公住持新和尚归寂南夜梦一异人来白之言某是当山土地为西堂和尚有功于山门所以愿守其塔南公许之遂命工塑新者以易之看他前辈用心殊胜感得鬼神守塔自后黄龙屡经回禄唯塔与土地存焉今日居士请山僧谈禅又不可一向世谛流布不免却说些古人因缘且要佛法世法一时周足记得云门行脚到江州赴陈操尚书斋陈便问儒书即不问上座三乘十二分教自有座主作么生是衲僧行脚事门云尚书曾问几人来书云只今问上座门云只今且致作么生是教意你看云门是作家陈尚书本要勘他却被云门借婆帔子拜婆年倒转话头便问作么生是教意陈尚书只得供过他答云黄卷赤轴门云这个是文字语言作么生是教意书云口欲谈而词丧心欲缘而虑忘门云口欲谈而词丧为对有言心欲缘而虑忘为对妄想作么生是教意尚书无语门云见说尚书看法华经是否曰是门云经中道治生产业皆与实相不相违背且道非非想天有几人退位尚书又无语你莫道他真个不会所以被云门折挫此事唯证乃知难可测大法一明如珠走盘如盘走珠无不可者又如狮子游行不求伴侣箭既离弦无返回势所以先德道我立地待汝究去又道我坐地待汝究去雪峰道临河渴底人无数饭罗边饿底人如恒河沙云门道通身是饭通身是水这般说话唤作无味之谈塞断人口你若开眼得受用如在自家屋里行一般既是屋里人说些屋里话居士发心既真实妙喜说亦真实昨日见同来蒙庵主说居士令嗣合使要画他尊人喜神求妙喜赞以行速故不逮今居士既作山僧建寿塔檀越遂与刻一身喜神永留庵中庶几异时可以追黄龙故事因为赞曰浑刚打就脊梁骨磊落尘中过量人一去万牛挽不住便是渠侬身内身。

　　永大师请普说

　　师云丛林旧无普说有来方五六十年始因真净和尚寻常不入室时便为大众普说如普说入室一般又爱与学者厮禅或问监寺近日如何或问首座近日作么生或问沩山水牯牛你如何会学者便答一句看来又似好又似不好何故字经三写乌焉成马引得后来丛林有一般兄弟专以厮禅为事不管道理是不是末后多一句便是羸得禅泐潭湛堂和尚每见师僧在廊下也须与他厮禅则个常记得山僧一日在实际寮湛堂引官客来闲行见山僧看经便问看甚么经对云金刚经堂云经中道是法平等无有高下是否对云是又问因甚么云居山高宝峰低山对云不见道是法平等无有高下堂云杜撰禅和如麻似粟便出去少间官人问他适来个上座祇对得是否堂云放屁合著大石调山僧背后听得暗地欢喜盖明眼宗师知得你已在正路上行又一日因修钟楼楼下元有地藏十王塑像普请移出安在三门头是时山僧亦捧一身堂问你手里大王姓甚么山僧云姓梁盖湛堂姓也堂遂以手作展朴头脚势云争奈姓梁底少这个对曰虽然少这个鼻孔不多争堂云杜撰禅和如麻似粟又一日从马祖殿下来厮撞着便问你近日为甚么鼻孔不见半边山僧对曰宝峰门下堂云杜撰禅和如麻似粟今时兄弟只作戏论殊不知法无戏论只贵天真自然道得一句盘山有言譬如掷剑挥空莫论及之不及如寻常室中问学者唤作竹篦即触不唤作竹篦即背你若天真自然道得一句就一句上与一拶更道得一句又与一拶才拟议劈脊与一棒教出去这个是活祖师意不是印板上打来模子里脱出底古德云非离真而立处立处即真非是强为法如是故近年来丛林中多爱商量公案这里又着得甚么语那里又好别一转语古人在这里失却一只眼我却为他出一只眼都不求悟门好没紧要妙喜在众里时五家宗派都理会来至于仰山许多圆相待无事时为诸人从头举一遍只可发一笑至于雪窦颂古众中说情解底禅如恒河沙自家唤作恶口不敢拈出如佛鉴佛眼先师三人同出一师门亦自有三般道理各各当人据他所得处为人然如今早见漏逗也何故佛鉴下有一种作鹁鸠鸣野鸭叫佛鉴何曾有恁么事佛眼下有一种主张因我得礼你指灯笼露柱但是眼见耳闻皆是因我得礼你无不是心佛眼又何曾有恁么事老和尚击石火闪电光如今也成大窠窟引得后来学者举了便会了不是心不是佛不是物举了便会了这个是错认方便只管弄业识痴团㘞你不见山僧前日说底你若会得密在汝边不干我事旧时蜀中有个婆子唤作寂寿道人曾在昭觉参老和尚教看不是心不是佛不是物是甚么看来看去无个入头处一日告老和尚云某甲看这话都未有趣向不知和尚别有甚么方便伏望慈悲先师云我有个方便你但举婆子便举不是心不是佛不是物是甚么先师云与你除却个是甚么婆子闻举言下有省后来随儿子赴官蕲州便往黄梅东山见五祖老和尚礼拜烧香求入室一日五祖问释迦弥勒犹是他奴且道他是谁婆子便点似他祖不觉失声云事大你那里得来婆子依实供通云某曾见昭觉和尚来五祖欢喜踊跃引去诸寮相看信知禅门中别无奇特玄妙唯有这脚蹈实地底一着子须是自肯始得近世为宗师者老婆心切为人代语这个最教坏人家男女未说别人如死心和尚也有这个病痛有个宜大头是灵源禅子来云嵓挂搭死心要请充维那宜不肯死心云你与我做维那待老僧非时为你入室宜乃受之其时参灵源底兄弟多不肯死心一日宜以职事当禀方丈上去见死心心错认他来入室叫行者装香宜郎忙退身借香匾坐具去烧香礼拜了倒问死心守宜非时上来请和尚答话心云恰值死心不在宜云何得当面讳却心云不好你作老僧我却答你宜便云恰值死心不在心云谢答话可知是难得人死杀那汉如此尊宿尚自与人代语教学者自道始得常记山僧在夷门一日送亡僧老和尚问亡僧迁化向甚么处去山僧答一转语老和尚云你这语只道得八成你问我与你道山僧掩耳云莫恶口老和尚呵呵大笑这老子古锥有时室中见禅和子下得语不是忍俊不禁也为他代语山僧每见他挂牌爱去外头听一日又要为人代语望见山僧乃云风汉在外面壁听遂休山僧在云居秉拂曾举有一僧辞覆船去见雪峰峰问近离甚处僧云覆船峰云生死海未渡为甚么覆却船僧无语却回举似覆船船云何不道渠无生死其僧欢喜复往雪峰峰问还道得也未僧云道得峰云试道看僧云渠无生死只见雪峰从禅床上走下来把住这僧云此不是汝语僧云不敢实是覆船恁么道峰云我有二十棒打覆船二十棒老僧自吃不干阇梨事妙喜云是即是不干这僧事二十棒雪峰何须自吃当时杲上座添作四十只打覆船为甚么如此老老大大不合与人代语老和尚闻而笑曰这汉无状盖师资相忘敢尔所谓代语只成教坏他于他何益近时诸方又爱理会宗旨有密室传授底禅殊不知正是恶口何故此事拨白露净如千日并照不见香严因击竹作声忽然大悟便道一击忘所知又何曾密室传授来信知唯证乃知难可测如定光往年从雪峰下来广因参禅一日闻老僧室中举不是心不是佛不是物他在外头仿佛有个动静处少间要来通消息老僧喝云不是出去一日却问他不是心不是佛不是物你如何会云妙道只恁么会老僧云㘞多了个只恁么会他忽然理会得乃云惭愧若不得和尚几在半涂且不是说脱空定光如今现在这里这个永上座极有心力孜孜为道定光两处住院最得他此际又相随来育王今夜请普说要妙喜说些学道蹊迳山僧却有个方便教诸人易见不是心不是佛不是物一时与你注脚了久立。

　　安静道人李氏请普说

　　师云一言道尽千圣万圣同一舌头一句当阳千圣万圣亡锋结舌当知此事不可以有心求不可以无心得不可以语言造不可以寂默通可中有个牙如剑树口似血盆一棒打不回头将四路葛藤一划划断直得三世诸佛诸代祖师天下老和尚稽首合掌赞叹不及若未到这田地直须退步向自己脚跟下推穷寻逐推穷来推穷去心无所之向这里赤𩨘𩪸地跳出来便与三世诸佛为师诸代祖师为师天下老和尚为师不见古人道宁作心师莫师于心若恁么提持得去许汝高步毗庐顶不禀释迦文若提持不得亦不欠少为甚么如此以拂子击禅床一下喝一喝云且置是事。

　　复云这个安静道人乃是　太宗皇帝驸马李和文都尉五世孙所以深知信向在昔和文具大根器深造此道得法于叶县省和尚如汾阳无德禅师广慧琏和尚大阳明安智门祚琅瑘觉洞山聪唐明嵩尽参见这般尊宿至如与慈明激扬问答具载国史其略云李某与沙门楚圆激扬妙道唱和偈句流布诸方一日请唐明嵩和尚暨汾阳诸大老举扬佛法叶县省和尚末后升座一词不措良久喝一喝以拄杖横按膝上左右顾视把拄杖拗作两截便下座少须大王问和文适来个长老有甚事恶发和文曰不然他是临漪下尊宿直下受用不存凡圣此语亦载于方册中安静道人是他种草信得此段大事及所以不惮苦寒远远入山瞻礼舍利斋云堂清净禅众要结当当来世无上佛果菩提因缘是故华严经云信为道源功德母长养一切诸善法信能增长智功德信能必到如来地况此事在凡同凡在圣同圣向一切处作大佛事若应以宰官身得度者即现宰官身而为说法应以比丘比丘尼乃至婆罗门妇女身得度者即皆现之而为说法此是先佛所说真实不虚且道后来还有证据也无安得无岂不见传灯录载唐文宗好嗜蛤蜊一日御厨中有擘不开者监厨使奏帝以为异因焚香祷之乃开见观音形梵相具足帝贮以金粟檀香匣乃宣左右街供奉经论大德问此何祥耶皆无知者乃奏云终南山有惟政禅师者深明佛理必知此事文宗遂诏问之政曰臣闻物理无虚应此乃启陛下信心耳帝曰出何教典政曰不见契经云应以此身得度者即现此身而为说法　文宗具大知见便道此身已现但未闻说法耳宗师家若关棙子不转定被靠倒政曰陛下睹此为常耶非常耶信耶不信耶帝曰希奇之事朕深信焉政曰陛下已闻说法竟文宗于此如睡梦觉如莲花开所以参学之士欲造先圣阃域当从信门而入安静道人少时曾乞名于京师法真和尚真以法因名之往岁得书来觅道号是时适值山僧看华严经经中偶有安静字欣然将以号之今日特请举扬要闻般若净名曰法不可见闻觉知若行见闻觉知是则见闻觉知非求法也元来此法即见闻觉知学不得若离见闻觉知亦不得到这里须知有一条活路若识得这活路法在汝边不干我事方知古人道我为法王于法自在得失是非焉有挂碍须是具决定信一去万牛挽不回底汉方可荷负且道世上谁是恁么人便是现在育王山里杨头陀渠本是士人曾获两荐取功名富贵已有涯涘却能自警觉此坐三十余岁大事未明世间声色利禄何时是了闻得妙喜住育王遥从行朝来要求出家望见山僧在寝堂上坐足未越阃先卸下帽子解却衫𧜵碎擘了袖中出一柄剪刀自断其发投地作礼妙喜告之曰子何不商量耶曰某特来礼和尚为师和尚傥言未可教某如何即是山僧首肯之这个便是具决定信底样子也安静道人亦有决定信要学无上菩提又与空慧道人为友空慧亦问道于山僧曾因看古人公案有个领略处自后直是得受用既得好道伴正好修行因记得西天有一外道于人天大众前要与佛论义自言我义若堕当斩首以谢之瞿昙若义堕当为我作弟子世尊乃问外道汝义以何为宗曰以一切不受为宗外道意谓我所立义凡也不受圣也不受善也不受恶也不受佛及众生一切不受所以立一切不受为宗也不妨是个惺惺底外道佛便问是见受否大意言既一切不受时只汝能知不受底能说不受底还受不受外道思量一上了不觉𡎺底又也会瞒人即时拂袖出去其徒谓其义胜手执赤幡随之而去外道至中路语其徒曰我当回去斩首以谢世尊其徒曰我师不曾有语何负堕乎曰佛问我义以何为宗答以一切不受为宗又问是见受否吾所以默而无对者盖审思吾所立义以一切不受为宗是见若受其义自堕若言是见不受无义可立是见若受负门处粗是见不受负门处细吾宁于有智人前斩首不于无智人前得胜既到佛所具陈上事将自断其首世尊曰善来外道我宗无如是事汝当皈依佛法僧彼依佛教应时袈裟着体须发自落便证阿耨多罗三藐三菩提后来天衣怀和尚颂得极好曰是见若受破家门是见不受与谁论匾檐蓦折两头脱一毛头上现乾坤恶好大众天衣古佛真善知识山僧往日参得禅了因见此颂更进得一步信知禅不问五家宗派只要自得自悟若得恁么无我无人无佛无众生所谓内空外空内外空乃至空亦不可得然后向空亦不可得处建立一切法扫荡一切法成就一切法破坏一切法如当门按剑凡圣俱绝更欲葛藤老来气力有限教中所谓乃至深爱法者亦不为多说虽如是已是即当不少适来本只做得一颂作个收杀临欲升座方闻得安静道人是李和文之后因此更做得一颂一时举似大众众生心是佛国土佛国土是众生心如能一念总超越世出世间无事人莫言吾教已寂寞须信典刑今尚存要知安静源流本便是和文五世孙。

　　大慧普觉禅师普说二
卍正藏第 059 册 No. 1540 大慧普觉禅师普说


　　大慧普觉禅师普说三

　　参学道先录

　　方敷文请普说

　　僧问老师一着太慈悲衲子游山今已归更举竹篦行正令金毛狮子现全威正当恁么时如何商量师云汝合出院进云和尚慈悲何在师云紧峭草鞋进云恁么则十方无壁落四面亦无门师云你在甚么处安身立命进云育王寺里师云泊不问过进云未审和尚如何为人师云只闻人作鬼不见鹤成仙进云可谓玲珑八面自回合峭峻一方谁敢窥师云可知礼也。

　　僧问承师有言只闻人作鬼不见鹤成仙忽然有个白日上升底人来和尚如何相见师云活丽世界进云这个总是和尚分上事何曾到某甲师云你且莫活丽世界进云也知和尚惯用此机师云你分上事作么生进云龙门无宿客龟鹤自成仙师云衣穿瘦骨露屋破看星眠进云老和尚得恁么快活师云你向甚么处见老僧进云藏身露影得人憎师云且得没交涉进云和尚只今还见某甲也无师云见进云忽被某甲道个且得没交涉又作么生师云归依佛法僧进云也是徐六担板师云这外道进云某甲到这里谤于佛毁于法不入众数和尚还甘也无师云许你是个破落户进云切忌与他安名立字师云你道这破落户十二时中在甚么处行履进云共大破落户眉毛厮结左之右之师云却较些子。

　　僧问某甲活丽世界和尚活丽世界正当恁么时如何师云分身两处看进云只如活丽世界底人向甚么处安排师云十字街头七颠八倒进云未审此人还有放身立命处也无师云有进云这里不着老和尚师云你分上事作么生进云东边也去得西边也去得师云争奈老僧何进云和尚自是和尚某甲自是某甲师云你有许多般那进云天上有星皆拱北人间无水不朝东师云更说道理看进云留与老师道师云我若道教你百杂碎进云便请师道师云百杂碎进云也只道得一半便礼拜师乃云只这一半若有人道得方知婆子请赵州看一藏经赵州绕禅床一匝令人向婆子道已为你转藏经了婆云转即太杀转只转得半藏若人识得这半藏许汝眼见色不被色之所转耳闻声不被声之所惑鼻嗅香不被香之所留碍舌尝味不被味之所染着身觉触不被触之所缠绕意分别不被分别之所回换以至前尘落谢更无遗余如是信得及则赵州半藏即是婆子一藏婆子一藏即是赵州半藏更能向转处拨得一线路便与赵州婆子把手共行其或未然育王为你下个注脚良久云随流认得性无喜亦无忧。

　　复云妙智居士士大夫中屈指有数平生为官在在处处作大利益妙喜每与个中人说今时仕路中如妙智者可谓中道而行非如他人或过或不及得中庸之道者不道无只是少所以妙喜与居士相识二十年始终有节可观况是积代簪缨之家至如作监司大师里面种种行方便未尝以私喜怒而行差别之行此先佛所谓种族豪善离过清净者也更若理会得出生离死底一路子分晓时便是世出世间真士大夫何以故世间事有穷极惟此一段大事一明了时所谓万年即是一念一念穿过万年无古无今无前无后皆吾心常分非假于他术往往世界上人多为利名所转不知回头直待腊月三十日前路茫茫未知何往那时着忙已不及矣一生作事依本分时只得个平过不折本而已其或心术不正为己损人只劫剥得这一生无可言者居士所以要专意理会这一件事且如何理会便从脚跟下子细推穷自家生从何处来只今受富贵能区别是非底未来方家托生时在甚处安顿百年后今夜在此说法听法底一段历历孤明却向甚么处去往往聪明灵利者被人问着懵然不知便引未知生焉知死庄子孟子之类来作证殊不知这里不容如此譬如隔窗看马骑眨眼便过去又如烈焰中不容蚊蚋所泊惟有这些子师家为你着力不得要你自点头寻常九经十七史里面兴亡治乱或邪或正举着便知才问着生从何处来死从何处去只今底为是有为是无总不知好济事既不知只就这里看尽思量思量来思量去心思路绝四方无路可入无门可出到此驰求心歇忽然剥地一破生从何处来死向何处去总不着问人近世有一种邪师自无悟处却言本来无悟悟是建立只以无言说不作声为空劫已前事我此会中兄弟往往有曾中其毒者往年福州有个长老也随分有些声誉因曾天游问他某人某人却向甚处去对云妙喜处参悟底禅去元来也不信有悟此所谓夏虫不可与语冰盖不是他境界且如世间工巧伎术尚要悟门然后得其精妙至于为文章有所悟则下笔便得意滔滔地说将去不尔则触途成滞况出世间法如何不要悟门只以无言无说为究竟座主家尚自诃无言无说配为外道况称祖师门下士却向鬼窟里作活计耶净名曰彼外道六师是汝之师因其出家彼师所堕汝亦随堕其施汝者不名福田供养汝者堕三恶道汝能谤于佛毁于法不入众数终不得灭度汝能如是乃可取食这般说话眼若不开如何消得天落衲僧家关棙子一转如水上按葫芦动着便转辘辘地岂不见昔日法明上座问大珠和尚曰禅师家多落空珠曰却是座主家多落空明大惊曰何得落空珠曰经论是纸墨文字纸墨文字者俱空设于声上建立名句等法无非是空座主执滞教体岂不落空明曰禅师落空否珠曰不落空明曰如何不落空珠曰一切文字皆从智慧而生大用现前何得落空明方信伏故知达斯理者亦无空可落凡有言句无非大用现前所以道非离真而立处立处即真不被文字语言所转又有人问六祖弟子常览涅槃经未晓常无常义愿和尚慈悲略为宣说祖曰无常者佛性也有常者善恶一切诸法分别心也曰和尚所说大违经文祖曰吾传佛心印安敢违于佛经曰经说佛性是常和尚却言无常善恶诸法乃至菩提心皆是无常和尚却言是常此即相违令人转加疑惑祖曰我说无常正是佛说真常之道我说常义正是佛说真无常义也大意谓若不生不灭是常义生死去来是无常义者则尽大地无一人发真归元尽十方世界是个无孔铁锤修罗永作修罗异类永作异类无一人得动转去今时禅家流宛不如古来座主你看肇法师虽是个经论座主且不滞在无言说处曰释迦掩室于摩竭释迦老子初成正觉在摩竭提国三七日中掩室不作声这个是释迦老子无言无说净名杜口于毗耶当时三十二大士各说不二法门而维摩默然无言这个是维摩无言无说须菩提在岩中宴坐善恶都不思量寂然不动感得天雨四花须菩提从定而起遂问空中雨花赞叹者是何人曰我是梵天又问云何得雨花曰我见尊者善说般若波罗蜜多在这里误了黑山下一类众生教他错认定盘星须菩提曰我于般若未尝说一字梵天云尊者无说我亦无闻是真说般若波罗蜜多妙喜而今说时须问倒你禅和子何独须菩提岩中宴坐方谓之无说而说梵天道尊者无说我亦无闻既然恁么露柱岂不是无说无闻露柱既无说无闻就唤作须菩提得么只你便是须菩提得么到这里须是眼开方见得分晓肇法师把他悟处如贯数珠相似一条线子穿将过去故曰须菩提唱无说以显道释梵绝听而雨花斯皆理为神御故口以之而默谓理与自家神智厕拄如狭路相逢无迴避处不是他无言无说盖尽十方世界若草若木各具张口片舌说之不及譬如击鼓捶与鼓面厕抵住寂然无声故云岂曰无辩盖辩所不能及也到这里世间之辩拈不出来毗耶城里三十二菩萨各说不二法门文殊云如我意者于一切法无言无说无示无识离诸问答是谓入不二法门又曰我等各自说已仁者当说何等是菩萨入不二法门时维摩诘默默无言文殊赞言善哉善哉乃至无有文字语言是真入不二法门所以无尽居士赞云善哉居士独默然雷声普震恒沙界他是悟底人始解恁么道既然如是谓之无言说可乎古人道虽然不语其声如雷真个有恁么事若不到此境界只唤作表法譬如鹦鹉能言闻人叫点茶他亦随叫其实何尝知茶滋味所以道参须实参悟须实悟若不曾悟即是谤大般若如人以刀断多罗木永殒善根山僧恰恰参十七年茶里饭里喜时怒时更不放舍有时如吟诗相似忽然得一句心里又欢喜则个也做得须古也会批判代别然自知涅槃堂里孤灯独烛时不得力四缘假合底皮袋子一破后教中所谓涕唾脓血津液涎沫大小便利皆归于水皮肉筋骨髓脑垢色皆归于地暖气归火动转归风四大各离今者妄身当在何处到这里须是自着力始得昔者圭峰禅师因此契悟故有一言之下心地开通一轴之中义天朗耀之语如此则谓之无悟可乎须是悟始得如定光大师往年在歇长老处也不信有悟及乎自家到雪峰一夜小参忽然疑着破夏走来广因犹自主张无迷无悟被山僧痛骂方始知非因教看不是心不是佛不是物谓之曰你若这里透得便可罢参又为他说蜀中有个寂寿道人在昭觉参老和尚教看不是心不是佛不是物是甚么如是数年无个入处一日告老和尚云某甲看这个话未有入处不知和尚别有甚方便老和尚云我若问你是甚么时你便下语遂举拂子示之云不是心不是佛不是物除却个是甚么他豁然省也举这般底似他一日因山僧与一僧举此话他在外面听得有个欢喜处少间要来吐露山僧才见他欲开口便喝云不是出去何故见得他底不是盖脚跟未点地在是时虽有个欢喜处教中所谓前无新证归失故居旧来窟穴子已被我打破了前面又无屋可居到这里方始进退无门少顷又来问讯云某甲实有个入处山僧可谓提奖娇儿抚怜爱子放一线道遂问不是心不是佛不是物你如何会云妙道只恁么会道声未了山僧云因多了个只恁么会他忽然理会得当时若自领览处和我也谤无疑山僧自立僧数年发蒙先是他参得禅后来住洋屿庵从三月初五至三月二十一连打发十三人又接得个八十四岁老和尚唤作大悲长老问他不与万法为侣者是甚么人云唤不起又问唤不起者是甚么人速道速道他豁然省浃背汗流元初尽是不信悟底忽然一时悟山僧从此话头方行每与人说禅和家若实在你处有所得便是碓捣磨磨他终不辜负你有个士大夫说妙喜养子如生冤家诚哉是言你若未有个入处我尽饶得你莫教有一知半解乃是祸来也今夜妙智居士与韩克明居士苏宣教郑教授诸公尽是个中人其中有曾参天童觉和尚知有向上一著者侣霞道人又是女流中知信向者古人所谓作业相似来生我家在敷文宅中昼三夜三以修行为务诚不易得所以今夜同此听法山僧别无奇特玄妙只有一条黑竹篦有时拈起问学者唤作竹篦即触不唤作竹篦即背不得下语不得无语要你赤𩨘𩪸地跳出不是心不是佛不是物不得思量不得拟议不得向举起处承当蓦地透得便踏毗卢顶上行任是三世诸佛所说之法当甚热碗鸣声不干我事不与万法为侣者是甚么人待汝一口吸尽西江水即向汝道这里忽然心无所之啐地折剥地断便了其或未然更听一颂顶门竖亚摩醯眼肘后斜悬夺命符一击铁围百杂碎个中全不费工夫。

　　行者德新请普说

　　师云学道先须有悟由还如曾斗快龙舟虽然旧阁闲田地一度嬴来方始休此是古人据实而论近新丛林中有一等尊宿却道悟是建立这个说话又似好又似不妙又似好时如何为他不曾悟所以依实供通故有建立之说不敢谤般若未得谓得未证谓证教中所谓如人以刀断多罗木一断永不复生矣为怕这个不敢道悟若迁真个是建立时禅和子何须持地拨草瞻风求离生死自可依样画猫儿便了你既不曾悟返言悟是诳人只这是不好处惟有谤大般若罪不通忏悔何故释迦老子明星现时亦不曾悟始得乃至西天二十八祖唐土六祖亦不曾悟始得二祖告达磨曰我心未宁乞师安心既云无悟何必安心达磨曰将心来与汝安二祖本是座主依文解义知道过去心不可得未来心不可得现在心不可得所以古人云三际求心心不有心不有故妄元无妄元无处即菩提生死涅槃本平等为理会得这个内外中间推穷了不可得遂以实告达磨云某甲觅心了不可得达磨便与一个冬瓜印子所谓借婆帔子拜婆年骑贼马赶贼队又无奇特玄妙与之商量只向道与汝安心竟二祖于言下大悟这个如将百二十斤担子送在有力汉子肩上担起便行一发去一百二十里更不转头担荷佛法须是这般汉若无悟又要断臂立雪作甚么达磨所以通一线道乃告之曰诸佛妙道旷劫辛勤乃可得成汝今断臂吾前求亦可在山僧祖师翁端和尚有个颂子分明嚼饭喂小儿云终始觅心不可得寥寥不见少林人谓二祖觅心既不可得到这里亦不见达磨亦不见安心者亦不见有受安心者直得自己方寸空劳劳地便悟得一切法空以要言之当此时第八识已灭猢狲子已死绝气息了然后却活故云满庭旧雪重知冷鼻孔依前搭上唇便是死了却活底道理妙喜后来又假出一条筋亦有一颂觅心无处更何安嚼碎通红铁一团踪使眼开张意气争如不受老胡瞒这个须是有鼻孔者一透透得便可罢参须是嚼得通红一团铁百杂碎始得既然如是唤作无悟得么如安静道人五世祖李和文公参石门慈照和尚暨叶县省和尚悟得临济宗旨临终之际有一颂云拈起幞头放下腰带要知生死问取皮袋盖皮袋是受生死底物生从父母胞胎来死去则绝消息惟有不生不灭底灵灵之物忽然啐地折剥地断底一着子如何受你生死所以他才悟了有颂呈慈照曰学道须是铁汉着手心头便判直取无上菩提一切是非莫管他虽是个士大夫在富贵中而能知有此段大事不从人得又择第一等宗师亲近如参慈照犹自通方便至于参省和尚则门风高峻最难近傍爱唤人作驴汉或对学者以捺胃放屁声其应机多类此和文每随众问道他不问你是驸马一例柱杖打出若不是具大根器如何禁得这般大钳锤今时若打着个少府便是祸事信知此事除非知有莫能知之若也未知只管崖将去妙喜常谓来参我禅须拚取一生不会始得若要求速效则莫怪相赚盖为别无奇特言句可以传授只据现成公案与你结案而已若有传授是世间法宗师为人是指路头之说如何是佛殿里底如何是佛干屎橛以至麻三斤锯解秤锤尽是为你指路头灵利汉便随他指头从路而去其或坐在指处认指为路非但不识路亦不识指头首楞严所谓如人以手指月示人彼人因指当应看月若复观指以为月体此人岂惟亡失月轮亦亡其指何以故以所摽指为明月故是故祖师云不见一法存无见大似浮云遮日面不知一法守空知还如太虚生闪电此之知见瞥然兴错认何曾解方便汝当一念自知非自己灵光常显现祖师这个说话无非朴实头棒打石人头嚗嚗论实事腊月三十日阎罗老子不放你记得公案多下得语多做得偈颂多不可依傍他生死皮袋须知不生不死底一段灵明与太虚同等所以赵州道未有世界早有此性世界坏时此性不坏自从一见老僧后更不是别人只是一个主人公当恁么时切忌回头转脑回头转脑则失却了如何是祖师西来意庭前柏树子不要回头转脑直下坐断报化佛头你若领略他知他解尽是痴狂外边走此事譬如隔窗看马骑眨眼便蹉过狗子还有佛性也无州云无这里间不容发五祖师翁颂云赵州露刃剑寒霜光焰焰更拟问如何分身成两段山僧常记得往年到谷山见佛性和尚道话次山僧偶及香严悟道颂云一击忘所知因谓佛性曰香严只消这一句足矣下面总是闲词佛性大以为然却谓山僧曰五祖师翁颂狗子无佛性话亦只消赵州露刃剑一句便了山僧亦喜其说然五祖颂子下面三句宛胜香严颂观之后来尊宿有过古人者多矣何以知之每读楞严经见毕陵伽婆蹉尊者因闻如来说诸世间不可乐事乞食城中心思法门不觉路中毒刺伤足举身疼痛一头忍痛一头参禅故曰我念有知知此深痛虽觉觉痛底元初是心想流注所以有痛有觉蓦然摄念未久身心豁空便证圆通法门这个是佛在世时事后来有个玄沙和尚悟处颇相似然更瞥脱似他玄沙本是福州人要游方去因路中踢着脚指头忽然大悟心里道元来只在这里从此便回更不出岭及归见雪峰雪峰知其已彻问曰备头陀何不遍参去对曰达磨不来东土二祖不往西天雪峰然之妙喜参得禅了因说与老和尚玄沙可惜下得此语迟当时踢着脚指头便云㘞达磨不来东土二祖不往西天若在这里说多少好老和尚首肯信知须是不从人得方有自由分然此事在圣不增在凡不减但知作佛莫愁佛不解语沩山所谓研穷至理以悟为则如泉州诸尼大师彼中列刹相望皆善知识自能滞耳朵行脚知道妙喜有真不瞒人处善知识难遇所以得得而来既有决定性只此便是成佛基本今夜是德新请普说又为诸尼大师咨闻入室问佛有因所以两彩一赛忉忉怛怛不过是麦里有面黑豆好合酱有个话头诸人但去看这个话头便是释迦老子达磨大师德山临济来也只是这个话僧问赵州狗子还有佛性也无州云无下面更有一络索僧又问一切众生皆有佛性因甚么狗子却无州云为伊有业识在后来真净和尚恐人飏在无事界里遂去鼓面打一撮颂曰言有业识在谁云意不深海枯终见底人死不知心此颂极妙当时泰佛性亦曾及此甚赏音之盖明眼尊宿好本多同诸人但只看个无字行住坐卧不要放舍提撕来提撕去蓦然失脚踏着不是差事且道踏着时如何良久云鼻孔依前搭上唇。

　　尼慈明大师请普说

　　师云学道如钻火逢烟且莫休直待金星现归家始到头此是古人据实而论学世间工巧伎艺若无发明处则不能取之左右逢其原况学出世间法如何不要悟门若无悟门纵说到尽未来际正所谓终日数他宝自无半钱分须要如人吃饭到饱足处自不着问人古人不得已道我坐地待汝究取又道我立地待汝究取且道究取个甚么便是要理会这个来为先锋去为殿后底正是生死根株须是把这第八识断一刀猢狲子若不死则无由出生死一向迷己逐物枉受轮回不能得到诸佛菩萨广大寂灭境界所以释迦老子始成正觉先说华严一乘圆教李长者亦云大方广佛华严经决定是佛成道十日后说初于正觉山前望见明星忽然悟道便言奇哉一切众生具有如来智慧德相但以妄想执着而不证得以此观之今时众生心地狭劣虽欲求道而得少为足正如吟诗得一句便谓一切人不如我到处轻忽人惟有诸佛菩萨所证法门宽如大海广若虚空无种不纳故于明星现时见得大地有情无情于我所证处一时同得同证无我无人平等成佛信知此事在圣不增在凡不减既无增减因甚么在诸圣分上却有许多殊胜妙乐在六道四生却有许多轮回之苦既有苦乐如何得平等去到这里事上看则迟理上看则疾可中有个灵利汉蓦地透得则理随事变事得理融一为无量无量为一小中现大大中现小不动道场遍十方界身含十方无尽虚空于一毛端现宝王刹坐微尘里转大法轮非是强为法体本来如是法体既如是因甚么一切众生却有生死轮转不见佛谓富楼那曰汝以色空相倾相夺于如来藏而如来藏随为色空周遍法界故于是中风动空澄日明云暗众生迷闷背觉合尘故发尘劳有世间相既有世间相则无是非苦由此昧却自己真如妙性于平等法中见有不平等处云何名为平等法不见道未离兜率已降王宫未出母胎度人已毕岂不是平等法只为众生不得自心明妙受用所以有迷有悟由迷悟故有彼此也于是如来以大悲愿力示现受生乘日轮香象降摩耶夫人诞生千代金轮王家身为长嫡所谓种族豪善离过清净才生下来示现行七步示现处王宫示现逾城出家示现雪山六年苦行示现成等正觉示现转法轮然后起道树诣鹿苑为憍陈如五比丘转四谛法轮曰善男子此是苦圣谛此是集圣谛此是灭圣谛此是道圣谛如是三遍说已五比丘于声尘中忽然悟道乃至为缘觉人说十二因缘法为菩萨人说六波罗蜜为求最上乘者说一切种智然古圣以说法为难岂不见佛在摩竭提国三七日觅启口处不得何以故若说一切法有众生便著有若说一切法无众生便弃有着无若说一切法非有非无又是戏论若说一切法非非有非非无又是相违若但说一乘圆顿之教又恐众生不信故破法堕恶道返成无利益所以道我宁不说法疾入于涅槃到这里又却寻念过去佛所行方便力既出来作佛若不说法众生无由得出三界二十五有尘劳故曰我今所得道亦应说三乘自此始说华严经然后说阿含方等因果等法又恐众生殢在因果故有金粟如来现居士身诃斥小果声闻山僧昔在京师被虏人取至金明池上会西天密三藏者数日见渠说维摩经梵本中排斥小乘分文不直今罗什所译但存其略耳原先圣之意盖欲发起声闻缘觉大乘之志所谓初以三车诱引诸子得出火宅住于四衢露地而坐然后等赐诸子一大车此明如来权设三乘之法故云唯此一事实余二则非真虽然如是若到涅槃会上只这一乘法也使不着要你撒手那边千圣外回程堪作火中牛又说有六百卷般若经以般若智水荡涤法尘故有二十种空所谓内空外空内外空空空大空胜义空有为空无为空毕竟空乃至无性自性空空亦不可得所以庞居士得这个道理便言无有寄庞大空空无处坐家内空空空空空无有货日出空里行日入空里卧空坐吟空诗诗空空相和莫怪纯用空空是诸佛座若人不了空空是诸佛过看他古人一识得这个关棙便解说大脱空有也空无也空非有非无亦空非非有非非无亦空谓之离四句绝百非一时荡涤得净尽了然后说大阐提人皆得作佛故涅槃会上广额屠儿放下屠刀便预千佛之数然此是难信之法未证者不能无疑是故法华会上舍利弗殷勤三请佛方待说只见会中比丘比丘尼优婆塞优婆夷等五千人礼佛而退若据祖师门下此五千人却许具一只眼佛言此辈罪根深重及增上慢未得谓得未证谓证有如此失是以不住既而五千退席佛乃云此众无枝叶唯有诸真实然后为舍利等说如是之法如优昙钵花时一现耳汝等当信佛之所说言不虚妄又道是法非思量分别之所能解唯有诸佛乃能究尽诸法实相且道释迦老子毕竟说甚么法来又何曾动着一丝毫信知从上诸圣本无实法与人到这里人亦空法亦空定慧圆明不滞空譬如狮子返掷东西南北初无定度得到恁么田地则自家说底便是释迦老子说底天魔外道说底即是佛说底无二无二分无别无断故这一段神通光明人人本有各各天真但向己求莫从他觅今时学者多是去宗师舌头上讨玄讨妙论得论失却不向自己脚跟下理会生从何处来死向何处去不知来处是生大不知去处是死大故曰生死事大无常迅速当念此身四缘假合众苦所集痒处便要抓痛处便要摩挲寒则思衣饥则念食无问贵贱有生皆然所以白云端师翁住法华时曾作山居诗其一曰幢幢富贵与恩情满担盈车日夜行回顾一盂兼一锡谁知轻重不多争妙喜十七岁时便知有此事既而落发出去行脚江南江北礼拜善知识惟恐这一件事不明了异时撞入马腹中去也曾因看经得个欢喜处也曾因看语录得个入头处忆在众日因读玄沙和尚语录见瑞岩唤主人公因缘有个欢喜处遂去一宗师处通消息宗师是谁唤作绍珵和尚号宝印大师嗣琅瑘觉和尚亦参见雪窦来山僧呈见解云某甲因读玄沙语录里面载瑞岩和尚每日在方丈里坐自叫云主人公又自云诺惺惺着又自应云喏他时后日莫受人瞒又自云喏喏后来有僧到玄沙沙问近离甚处僧云台州瑞岩沙云瑞岩有何言句示徒僧举前话沙云奇哉一等是弄精魂唯有瑞岩较些子却问这僧瑞岩和尚安乐否僧云已迁化了玄沙云如今还叫得应么僧无语沙乃捶胸云苍天苍天宝印问山僧你如何会山僧便举主人公诺惺惺着喏他时后日莫受人瞒喏喏不可更有第二个主人公这僧不合向语脉里转却当时玄沙问瑞岩安乐否云已迁化了也如今还叫得应么但云叫得应玄沙不免道你试叫看便叫主人公诺惺惺着喏他时后日莫受人瞒喏喏人人有个主人公不可他叫得我叫不得恁么会时多少快活宝印便肯可自家当时亦将谓是也欢喜周年半岁后因读楞严经见佛说寤寐恒一如从此疑着我每日惺惺时佛所赞者依而行之佛所呵者不敢违犯却到夜间一睡着时梦见善境界便生欢喜见恶境界便慞惶怕怖先佛所谓寤寐一如自家分明作两般将非所得未尽善乎逮至京师参佛果和尚因一日升座举僧问云门如何是诸佛出身处门云东山水上行今日若有人问天宁如何是诸佛出身处只对他道熏风自南来殿阁生微凉向这里忽然打破漆桶平生碍膺之物剥然而散方理会得赵州道未有世界早有此性世界坏时此性不坏以至狗子无佛性明眼人落井干屎橛麻三斤都不着问人日里底与夜里底自然成一片这般说话惟证乃知世间有如此殊胜事可怜众生虽终日行而不自觉所以永宁郡夫人能于富贵中发大勇猛精进之心要学无上菩提教中所谓火中生莲花是可为希有在欲而行禅希有亦如是慈明大师乃是王丰甫待制之女从小出家童真入道世人住处我不住世人爱处我不爱尤不易得盖是识法者惧因甚么三家村里汉却不怕生死为他不知有不曾闻善知识说若能回尘劳业识底心向般若上用纵使道业未辨恶业亦轻恁么说话还有本据也无若无本据尽成妄语岂不见圭峰禅师云作有义事是惺悟心又怕人不会更于下面注云非仁义之义乃义理之义惺悟不由情临终能转业作无义事是狂乱心狂乱随情转临终被业牵慈明大师往日失明忽因梦中见大宝塔生大欢喜既梦觉已两目自然平复如故由是不忘诸佛菩萨救护之恩发大愿心广募众缘于平江府建造七级如来宝塔发是愿已燃一指节供养十方佛菩萨僧所冀大缘无诸魔障果感诸佛神力冥资未数年间已成五级兹者特来径山营办香茶供养清净禅众仍请妙喜举扬般若愿以此功德之力七级净图早得成就还如往昔梦中所见诸庄严具靡不称足然后愿一切有情见者闻者一瞻一礼俱证无上佛果菩提今日修设作种种佛事之意亦如是而已今日又为大众咨闻入室山僧有个话头诸人普请看僧问赵州狗子还有佛性也无州云无但行住坐卧只管看个无字蓦然心花发明照十方刹第一不得将心等悟若将心等悟则障道矣慈明大师亦不妨干缘事但时时提撕且耕且战久久之间自然佛法世法打成一片山僧有个颂子为作证明舍富贵如弃涕唾童真入道又希奇踏着个中关捩子慈明不让末山尼。

　　建阳刘士隆请普说

　　僧问挝动一声涂毒鼓搴旗斩将在临时远近闻之皆脑裂抬眸霹雳火星飞倾秋倒岳惊天地妙用全提向上机等闲放出辽天鹘请师相见不扬眉正当恁么时如何是和尚室中为人一句师云一时被你道了进云和尚何以赃诬于人师云龙得水时添意气虎逢山势长威狞进云谢师答话师云答即答了只是未有主有进云正当恁么时毕竟是甚么消息师云适来甚么处去来进云唤作无主得么师云唤作有主得么进云只如镜清问僧门外是甚么声僧云两滴声清云众生颠倒迷己逐物意旨如何师云烂泥里有刺进云出身犹可易脱体道应难又作么生师云踏着秤槌硬似铁进云恁么则也是相逢一会家师云洎不迷己又作么生进云若不上来争知恁么师云滴穿眼睛浸烂鼻孔进云忽遇云开日出时如何师云一场懡㦬。

　　僧问捶动一声涂毒鼓云从龙兮风从虎一时被你道了也甜瓜甜兮苦瓠苦正当恁么时如何是末后一句师云过进云恁么则剔起眉毛须着眼个中能有几人知师云露进云堪笑当年黄面老逢人相见不扬眉师云野马嘶风蹄拨剌金毛踞他尾吒沙进云正当恁么时三世诸佛六代祖师看即有分师云行到水穷处坐看云起时进云王老师分上未为分外师云逢人但恁么流通进云若不是和尚几乎被诸方搽糊师云真不掩伪曲不藏直进云灼然如是便礼拜。

　　师乃云便恁么流通得去如天普盖似地普擎直得三世诸佛六代祖师古往今来一切知识尽向这里觅出头处不得且作么生搽糊他若搽糊他不得佛法无灵验若搽糊得又向甚么处名邈恁么也不得不恁么也不得恁么不恁么总不得净裸裸赤洒洒没可把如香象渡河彻底截流而过然后恁么也得不恁么也得恁么不恁么总得所以道明眼汉没窠臼聊闻举着剔起便行如水上放葫芦无人动着荡荡地拘牵他不得惹绊他不得触着便动捺着便转辘辘地且道正当恁么时于衲僧分上成得甚么边事良久云人平不语水平不流。

　　复云士隆夫妇宿植德本与法有缘今生虽无人劝发而知生死事大无常迅速故能留心此段因缘愿于知识一言之下悟入佛之知见又愿世世为无姻夫妇其发心殊胜如此正似迦叶尊者因地之时为锻金师因入伽蓝见佛面上金剥落意欲新之力所不逮才作是念感一女人施与其金庄严佛相二人因此发愿世世为无姻夫妻自尔过一百一十劫身常金色所谓施金者即佛世紫金光比丘尼是由是观之这一念可谓殊胜经许多劫此念不灭其报亦无尽所以山僧常记一念殊胜功德无较量处是故善财童子于觉城东际古佛庙前见文殊师利于狮子颦呻处一念发阿耨多罗三藐三菩提心然后过一百一十城见五十三员善知识每到一善知识处必先致问我已先发阿耨多罗三耨三菩提心而未知云何学菩萨行云何修菩萨道我闻圣者善能诱诲惟愿慈哀为我宣说所谓初心时便成正觉盖最初一念充塞过现未来是故李长者有言无边刹境自他不隔于毫端十世古今始终不离于当念士隆夫妇不昧这一念所以同德同诚归向佛乘悟人间世如梦如幻前世植福深厚今世出来万事如意儿子又读书九经十七史家中自有印板其中逆顺邪正兴亡治乱总知下落然尽是他人事唯有自家生不知来处死不知去处谓之己事未明所以就师决择要得分晓纵饶今生般若缘未熟后世出来亦乃省力这个是出三界二十五有尘劳底法门未发心时即是地狱才发心际已出地狱盖信本上便成佛了不见涅槃会上广额屠儿放下屠刀便预千佛之数适来说底善财童子一生成佛常记得某曾问先师教中说善财童子不离自所住处入普贤毛孔中毕竟善财向甚处去先师曰成佛去某云莫恶口先师大笑道我下得这语好然虽如此汝等诸人须是实始得最后弥勒弹指善财入楼阁中见百亿四天下百亿兜率陀天及余无量无边不可说不可说殊胜境界然后弥勒又弹指一声善财从三昧起乃至再见文殊一周佛事成就无量殊胜功德所以无尽居士颂云妙意直真末后收善财到此罢南游豁然顿入毗卢海悔向他山见比丘当知善财这一念与刘士隆所发底一念无二无别将来收因结果当与善财把手共行又法华会上娑竭罗龙王女年始八岁便得成佛时舍利弗于此生疑谓佛道长远久受勤苦乃可得成又女人身犹有五障云何速得成佛于是龙女谓舍利弗言我献宝珠世尊纳受是事疾否答言甚疾曰汝以神力观我成佛后速于此要识龙女所献宝珠便是当人这一念所谓甚疾者其一念之速世间疾速更无过者何故且如士隆是麻沙人只今身在径山忽然忆着家乡才举意时乡间所有市井人物便在这一念中至于成佛亦如此矣故经云当时众会皆见龙女忽然之间变成男子具菩萨行即往南方无垢世界坐宝莲华成等正觉这个亦不出当人心地法门山僧今日于猛烈人前说些猛烈话莫教一打发时佛亦不奈何有个颂子与作证明立地成佛大丈夫古有榜样应不错广额屠儿放下刀弹指便登无上觉士隆亦是个般汉一去万牛不可挽直下浑如铁铸成从教人道我担板。

　　刘士隆再请普说

　　僧问连日霶　雨今朝皎洁晴流水填沟塞壑乱山写碧堆青老师说法当端午肘后神符分外灵遍观大地皆为药信手拈来总现成忽遇同得同失同杀同活底人来时如何师云一笔勾下进云恁么则总无用处师云普天匝地绝承当进云正当恁么时承当底事作么生师云铁蛇钻不入进云只如文殊一日命善财采药善财曰遍观大地无有不是药者文殊云是药者采将来于是善财拈一茎草度与文殊意旨如何师云甜瓜彻带甜苦瓠连根苦进云老和尚道即太杀道只道得八成师云留二成与上座道进云逢人且说三分话未肯全抛一片心师云前言不副后语进云老老大大性命也不能作得主那师云争奈亦能杀人亦能活人进云须知有一味不在生杀里师云髑髅前作妄想进云争奈官不容针私通车马师云了了了时无可了玄玄玄处亦须诃僧云是便礼拜。

　　师乃云只这是亦能杀人亦能活人只如不受杀活底人出来且道径山在第几位安排若安排得教伊无出气处若安排不得佛法无灵验正当恁么时毕竟如何商量若商量得是去十方诸佛古往今来一切知识咸为作证且道证明个甚么若证明得即向证明处百杂碎若证明不得在东者还东在西者还西。

　　复云欲识佛性义当观时节因缘时节若至其理自彰所以道入得世间出世无余盖世间法即是佛法佛法即是世间法然无世间法佛法不住世适来禅客问文殊菩萨命善财入山采药曰但是药者采将来善财如教入山遍观所有一草一木无不是药回白文殊曰遍观大地无有不是药者文殊曰是药者采将来善财遂拈一枝草度与文殊文殊接得乃云此药亦能杀人亦能活人据妙喜见处善财善采药文殊善用药虽然恁么若遇无位真人又杀他不得又活他不得如是则文殊成妄语去纵使能杀能活文殊于无位真人分上如何施设到这里具眼者方能证明如今诸方禅讲互相攻击其故何也盖为不识古人方便殊不知一大藏教尽皆如此座主家多不信禅谓之虚头良由冰炭不相入须是你证我亦证眼眼相对自然无是无非祖师西来见众生根器浅漏滞在教乘不能得见自己本来面目只去㳂教网走赞叹佛乘是故佛言若但赞佛乘众生没在苦所以达磨大师说一个方便道我不立文字语言直指人心见性成佛如今人错认方便把教乘都拨置了岂不知教是佛口禅是佛心佛岂有心口不相应来你要会么教是医书禅是指诀当因指见脉其实脉不在指上因方书然后知药药不干方书事但假方便见病而已所谓禅者亦复如是但为救殢教乘者之弊不见释迦老子于六欲天说大集经是时佛敕天魔外道皆至佛所听法各各令发菩提之心有不到者四天门王飞热铁轮追之只见会中有一魔王出来白佛言世尊直待众生界空我方发菩提心到这里唤他作魔王得么所以天衣怀和尚拈云临危不变是真丈夫只这便是佛会上说底禅不可去教乘里面剔出得么方知禅无彼此禅无传授若道有彼此有传授是大妄语谤佛法僧因记得教中说马胜比丘得四禅定具六神通举意要游天宫时不起于座得意生身便往天上忽一日定中思惟不知世间地水火风到甚地位永尽无余既从定起询及余人咸无知者遂升梵天问大梵王正值梵王为梵众说法马胜问曰不知世间地水火风得到何地永尽无余梵王无对于是下座谓马胜曰此义不可令众人闻当归宫中为尊者说至无人处遂告之曰尊者所问甚为希有我实不能酬对但为惭见梵众乃妄言尔马胜难曰身为梵天之主尚不能断妄语况凡夫乎以是观之执滞教乘错会佛意无非妄语故首楞严云如人以手指月示人彼人因指当应看月若复观指以为月体此人岂唯亡失月轮亦亡其指何以故以所标指为明月故岂唯亡指亦复不识明之与暗便是这个道理要会么乃以拂子击禅床云一击忘所知是名入流而无所入才闻击处便是入流然不被声尘之所转假其方便而见自己本地风光若执方便无有是处士隆既知归向佛乘留心此道更须勇猛精进直取无上菩提山僧有个颂子为作证据击开千圣顶门眼跳出无为解脱坑日用应缘活鱍鱍常于佛祖那边行。

　　净达道人请普说

　　僧问衲僧忍俊多时老师将举竹篦俊鹘辽天呈羽翮金毛出窟振全威谁知未举先明得已落他家第二机未审如何领略称得全提师以拂子击禅床云一击忘所知进云恁么则临济德山退身有分师云可知礼也进云径山门下得恁么水泄不通师云莫道水泄不通好进云果然为人痛的的地师云知恩者少负恩者多。

　　僧问衲僧家当守职拨草瞻风访知识饱食安眠不自甘苦死须求竹篦吃诸方瞎秃谩纷纭争似老师轻着力与伊打破赤肉团无位真人赤𩨘𩪸忽遇舜若多上座来时如何师云还见老僧么进云和尚还见某甲么师云见得你骨出进云忽遇通身无影像遍界不曾藏与和尚同死同生同出同入底人来时如何师云贼身亡露进云恁么则相识还同不相识师云争奈把手上高山进云某甲今日不妨小出大遇师云你得个甚么进云和尚左眼半斤右眼八两师云乞儿萝易满僧礼拜。

　　师乃云左眼半斤右眼八两添一星不得减一星不得若有人向不添不减处垛根好与朝打三千暮打八百何故我王库内无如是刀若总恁么行脚清风月下守株人凉兔渐遥春草绿所以道智不到处切忌道着只今还有道著者么出来与径山相见妙喜为你证据且道相见时将甚么证据若道有法可证即是谤佛法僧若道无法可证亦是谤佛法僧且作么生免得此过良久云但办肯心必不相赚。

　　复云这个达道人往往前报世中曾一念差别今生虽在女流中所以便知归向且无良朋善友激发他早年自能瞥地打便修行正是作世间尘劳业底时节一捩转来便要参礼善知识学无上佛果菩提但恨从前未遇真正导师可以决择生死大事妙喜常说衲僧家要具择法眼既无恁么眼须带耳朵行脚始得这个达道人虽不行脚又有眼又有耳朵知道甚处有尊宿可以拔得人生死根株令人直拔见性出生离死念念要亲近结般若因缘若非宿有愿力焉能如是妙喜在衡阳时常常寄声要来理会这一件事只缘家中有八十岁老人虽有孝顺子孙足可奉甘旨然自放意不过所以不敢离身士隆又是个猛烈汉见合中如此修行自谓妇人女子尚要学不思议事我辈丈夫汉岂无分耶便竖起脊梁此回不远数千里来见妙喜信知一生成佛底人必有决定志譬如壮士屈臂不假他力箭既离弦无返回势只这信得及处直下坐断报化佛头所以道信为道源功德母长养一切诸善法信能增长智功德信能必到如来地便是这个消息纵饶今生未能一刀两断便契证也去信地上种得善根深后世出来少一分不得释迦老子道若人散乱心入于塔庙中一称南无佛皆已成佛道况专注一心要出离三界二十五有轮回诸佛菩萨终无妄语太底世间法即佛法佛法即世间法世间法即有阴有阳有寒有暑有去有来有善有恶佛法住世有顿有渐有权有实明王治世有赏有罚是故契经云应以佛身得度者即现佛身而为说法应以宰官身乃至比丘比丘尼优婆塞优婆夷乃至婆罗门妇女身得度者悉现其身而为说法因记得庵提遮女问文殊师利菩萨曰明知生是不生之法为甚么被生死之所流也好一问大意道明知本来不生不灭因甚么却被生死流注将去昧却自己本来面目文殊答曰其力未充旧时有一僧持此语问一老宿适值面前有一枝笋宿乃指谓其僧曰如今把来作竹用得么此明其力未充谓修行未有力在此是教中所说却到祖师门下非离真而立处立处即真要会么明知生是不生之法为甚么被生死之所流其力未充狗子还有佛性也无无唤作竹篦即触不唤作竹篦即背无非是这个道理宗眼即教眼祖意即教意故曰佛以一音演说法众生随类各得解但向行住坐卧四威仪中严整三业六根悉令清净佛所赞者依而行之佛所诃者不敢违犯假定力以熏修将来久假而不归道力胜业力本来面目自然现前方知是法平等无有高下是名阿耨多罗三藐三菩提山僧有个颂子举似大众净达宿有般若性悟世虚幻非究竟发志要续佛慧命从兹勇猛进加精不远千里来双径请我升堂为作证妙喜与你无文印当知此义是决定。

　　照起二大师请普说

　　僧问跳出野狐窟便作狮子吼棒头海岳翻喝下须弥走正当恁么时未审随风入俗一句作么生道师云钝鸟逆风飞进云老和尚将尼弹子换人眼睛不是今日师云吃饭咬着沙进云只如僧问赵州狗子还有佛性也无州云无意旨如何师云看取下面注脚进云恁么则浑不施寸刃斩尽不平人师云毕竟是甚么道理进云因风放火用力不多师云你若放火便有官方。

　　僧问钝鸟逆风飞意旨如何师以拂子击禅床云先以定动后以智拔进云忽若有个英灵汉不受人这般茶饭又么作生师云未见其人进云拟向这还呈伎俩鼻头裂破眼睛黄师云老僧这里无这边那边进云只如水泄不通处还许某甲劄脚也无师云作么不许进云恁么则两头俱坐断一剑倚天寒师云孟八郎汉又打入葛藤窠里去也进云既不恁么还更有话会分也无师云东涧水流西涧水南山云起北山云进云恁么则古冢毒蛇头戴角触着伤人不奈何师云你要咬老僧那进云也要知和尚皮下有血师云归依佛归依法归依僧莫咬老僧进云只如僧问法眼如何是曹源一滴水法眼云是曹源一滴水意旨如何师云八字无两撇进云老和尚可谓极尽老师密意师云你恰似曾做曹洞下工夫来进云虽然因语识人争奈摸索他不着师云他是阿谁摸索不着进云鹭鸶立雪非同色明月芦花不似他师云你却做得天童侍者进云和尚可谓驱耕夫之牛夺饥人之食师云我也不夺人食也不牵人牛进云某甲三十年后作他儿孙在师云一任鬼窟里作活计进云正在鬼窟里时还有方便也无师云无方便进云既无方便则三世诸佛一场懡㦬师云又干他甚么事进云今日或有人问如何是曹源一滴水未审如何祇对师云这里无如何进云还我话头来师云你话头在甚么处进云大好无如何便礼拜。

　　师乃云若识得这个话头曹源一滴水只在口唇皮上若向口唇皮上觅曹源一滴水又却不是也所以道恁么也不得不恁么也不得恁么不恁么总不得然后将三百六十骨节八万四千毛窍一击百杂碎却向父母未生时与伊下个注脚待伊拟向父母未生时着到妙喜又向他道不是这个道理为甚么如此我王库内无如是刀若总似恁么问话总似恁么答话则达磨一宗扫土而尽众中若有英灵上士俊快衲僧聊闻举着剔起便行能于一毛端现宝王刹坐微尘里转大法轮若得恁么却向伊道恁么也得不恁么也得恁么不恁么总得且道前来底是后来底是是又是个甚么良久云不见道鹭鸶立雪非同色明月芦花不似他。

　　复云赵州道诸方难见易识我这里易见难识又道未有世界早有此性世界坏时此性不坏只如未有世界时此性在甚么处常记得京师有个座主僧问他未有世界早有此性既未有世界此性却安顿在甚么处他思量一上了却道在虚空里何故见得教中说虚空里中阴之身插手不入岂非性乎妙喜曰楞严经云当知虚空生汝心内又道空生大觉中如海下沤发如何此性却在虚空里古人又云三界唯心所现万法唯识所变你若说先有世界也不是先有此性也不是到这里赵州老人四句言语毕竟如何消遣座主曰莫是要悟么妙喜曰可知礼也若不悟总是痴狂外边走所以赵州和尚用处唤作骑贼马赶贼队借婆帔拜婆年不曾有禅道唤人只是据款结案而已有僧问如何是道州云在墙外底僧云某甲不问这个道州云你问甚么道僧云某甲问大道州云大道透长安又问如何是禅答云床脚僧云莫只这便是州云是即脱取去又问如何是毗卢圆相州云老僧自小出家不曾眼花僧云未审和尚如何为人州云愿你常见毗卢圆相有一秀才问佛不违众生愿是否州云是曰问和尚教化手中拄杖得否州云君子不夺人所好曰我非君子州云我亦不是佛这般禅直是易见难识且道后来有甚么人入得这个境界一百年前有个洞山聪和尚二百年前有个云居简和尚此二尊宿与赵州用处一般有僧问孤峰独宿时如何简云闲却七间僧堂不宿谁教你去孤峰独宿又问路逢猛虎时如何简云千人万人不逢独是你逢又问如何是朱顶王菩萨简云问这赤头汉作甚么此亦易见难识又聪和尚一日在山下自负一束柴归时有僧问山上自有柴和尚因甚么去山下取聪掷下柴云我要烧又僧问严阳尊者如何是佛曰土块如何是法曰地动也如何是僧曰吃粥吃饭此亦易见难识因甚么难识只为太近可笑近代有一般说平实禅底尽作无事会去只道山是山水是水僧是僧俗是俗大尽三十日小尽二十九尽向平实上作伎俩如有问甚处来曰僧堂中来又问还见圣僧么曰见又问圣僧向你道甚么曰圣僧不说话又问圣僧还有口么曰有又问你还有口么曰有又问你有口会说话圣僧亦有口因甚么不说话曰圣僧是泥做只管平实祇对又如问僧甚处来曰寮中来又问如何来到这里曰行来又问将甚么行曰将脚行乃指香台问你有两脚尚自会行香台有四脚因甚么不会行曰香台是木做底这个谓之全是全不是何故只为不曾悟你若有真实悟处则七颠八倒无有不是所谓我为法王于法自在得失是非焉有挂碍若不然者返被法缚无自由分今早因一讲师来咨闻入室要决择生死大事山僧示以马祖问亮座主云闻说座主会讲经是否曰不敢祖云将甚么讲曰将心讲祖云心如工技儿意如和技者争解讲得经曰心既讲不得莫是虚空讲得么祖云却是虚空讲得亮不肯便出才行数步祖却唤云座主亮回首祖云是甚么亮豁然大悟自此便隐于西山山僧正与他说你只去看马祖云是甚么他却不领我话倒问自家衣服不净将水洗水不净将甚么洗山僧向他道你管得许多闲事且理会个是甚么莫要求速效然座主家莫教一打发如虎插翅旧日有个阇梨每上讲时也去胡乱批判古人公案又有个月和尚法嗣大通自信禅不及每日在方丈内修长忏所以端师子有颂讥之曰何山长老修长忏坛上阇梨爱说禅子细思量无别事都卢只为大光钱学道之人若会教意古人亦谓之借教明宗如天台智者大师空假中三观若参得禅了把他一心三观来打一看真个为禅和子出气三观曰空无假无中无不空假无空无中无不假中无假无空无不中若教妙喜把这一心三观说到尽未来际钩锁连环相续不断何故为我亲见亲证所以道见道方修道不见复何修要得真实与道相应如人热病须得一回通身汗出乃可病除若未然者定厥疾在方寸中正作闹在今日照超三大师得得上山设斋供养大众请妙喜举扬般若不为别事只要见者闻者同证无上佛果菩提山僧有个颂子举似大众生死涅槃无异路一道灵光两处通会得个中消息子无边恶业总归空。

　　智通居士请普说

　　僧问击石火闪电光究得究不得未免丧身失命莫便是和尚为人处也无师云甜瓜彻蒂甜苦瓠连根苦进云未审是何宗旨师云打着南边动北边进云恁么则不许夜行投明须到师云却引得着进云也知和尚只在这里师云你离却这里一任𨁝跳进云只如庞居士问马大师不昧本来人请师高着眼马大师直下觑意旨如何师云你这回不得错举进云和尚赶人不得赶上师云争奈直上觑何进云恁么则马大师直得无安身立命处师云正是弄巧成拙进云国清才子贵家富小儿娇师云你又引着这一句。

　　僧问国清才子贵家富小儿娇那里是这僧引得着处师云便是你问处进云恁么则张公吃酒李公醉师云却不恁么进云只如僧问洞山寒暑到来如何迴避山云何不向无寒暑处迴避僧云如何是无寒暑处山云寒时寒杀阇梨热时热杀阇梨未审如何是寒时寒杀阇梨师云向火去进云只今是甚么时节师云只为你有眼无耳朵进云如何是热时热杀阇梨师云且领前话进云今日或有人问和尚寒暑到来如何迴避未审和尚如何祇对师云老僧只管看进云恁么则大众一场懡㦬师云可知礼也进云若是金毛狮子子三千里外见誵讹便礼拜。

　　师乃云若也见得誵讹处一大藏教尽是誵讹因缘若于誵讹处见得不誵讹僧问马祖如何是佛祖云即心是佛这里透得去誵讹因缘即不誵讹若透不得不誵讹处即是誵讹作么生免得此过到这里如按太阿拟之则丧身失命且道不拟时汝等诸人十二时中在甚么处安身立命若知得安身立命处则释迦老子所说一大藏教也不多一字也不少一字也不在誵讹处示不在不誵讹处如香象渡河彻底截流而过如踞地狮子等闲哮吼一声百兽为之脑裂正当恁么时且道是甚么人证明良久云彼既丈夫我宁不尔。

　　复云是日智通居士黄彬命妙喜老僧举扬般若所将功德追荐先考侍读尚书少保先妣温国夫人李氏先妣荣国夫人李氏超升佛界受胜妙乐今日佛事乃是妙明居士以裹足之余禀智通居士请妙喜举扬般若追荐三大尊魂盖妙明居士受先祖尚书荫妙年改官举意作为便得成就由是不忘来处愿以兹般若殊胜之力报答深恩智通十年前来衡阳理会此事其志甚笃妙喜窃笑诸方才喜个人不能得他会只管多言多语与伊解注学者把心识领览在藏识中以为至宝此等殊不知终日数他宝自无半钱分却不去直截处理会僧问赵州如何是祖师西来意州云庭前柏树子僧云和尚莫将境示人州云我不将境示汝僧云如何是祖师西来意州云庭前柏树子这个如隔窗看马骑眨眼便过去若是世间法用心意识安排计较得唯有这个一件事须是得入手传与人不得说似人不得妙喜寻常只以本分事待学者教伊自眼开如智通居士在衡阳时每举话头问渠渠缓缓地方道个不会近日来此忽然知得夌里有面饭是米做一问一答尽道得相近及乎狮子返掷东西南北元无定度便摸索不著然欲行千里一步为初况渠参禅与别个士大夫不同直是要着实理会不务资谈柄既知夌里有面须是更进一步若不然被人拈出糖糕便认不得非唯失了面体亦乃不识糖糕到这里须是悟始得孟子亦云君子欲其自得之自得之则居之安居之安则资之深资之深则取之左右逢其原是时佛法未到早有如此说话学道之人果能取之左右逢其原则不着佛求不着法求不着众求谓之非离真而立处立处即真智通居士只把这一着追荐尚书三大尊魂纵使七宝满空而用布施百分不及一千分不及一乃至百千万亿分亦不及一何故一念无心功德最大所以古人教你离心意识参取又道宁作心师莫师于心既拨得一线路方知妙喜禅无传授不将佛法当人情近来丛林凋弊据佛祖位具正知见者复难得旧时江西湖南列刹相望尽是大宗师有个广道者离洞山要去参晦堂到黄龙山前逢一僧问广云首座甚处去曰黄龙去僧云心和尚夏里不坐曰心既不坐则往石霜参琳和尚去那时尽是这般好尊宿如今诸方多不信有妙悟只是商量古人公案如洞山夏末示众云初秋夏末兄弟东去西去须向万里无寸草处去有下语者皆不契因僧持此语到石霜霜云何不道出门便是草洞山闻而肯之谓浏阳有古佛出世往年有个老宿共我商量道万里无寸草处去是无中唱出门便是草是有中和贵得血脉不断又道万里无寸草处是父母未生已前威音王那畔事此时不容开口又指口为门谓才开口便落草故云出门便是草此是当时负大名底人作这般伎俩后来山僧因如何是诸佛出身处熏风自南来殿阁生微凉忽然打破漆桶方知万里无寸草处去出门便是草无许多劳攘所以菩萨眼见佛性学道人须是眼见始得何者名为眼见僧问普化总不恁么来时如何化云来日大悲院里有斋如何是佛干屎橛如何是佛殿里底如何是佛麻三斤有句无句如藤倚树须是见得透消息便绝妙喜参得禅了先师曰你如今正坐在无禅无道处可借许在这里死不得活乃举有句无句如藤倚树才下语便云不是如是者数月乃谓某参黄杨木禅渐渐缩去一日某问见说和尚在五祖理会不得曾问此话不知五祖如何答先师不肯说某曰当时岂非对众问乎只今说又何妨先师乃说我问有句无句如藤倚树时如何祖云描也描不成画也画不就忽遇树倒藤枯时如何祖云相随来也山僧才闻举便理会得当时点似先师自此大法便明方验得邪正常念师恩粉骨碎身未易报答所以道悟了更须遇人若不遇人中途打住先师往年先参真如照觉了去见晦堂从前所得一点用不着逮离晦堂到五祖处又用不着五祖只举有句无句如藤倚树示之后来方得尽善若透这些不过非但瞒人亦乃自瞒此事如将梵位直授凡庸岂可容易妙明居士于仕路中在在处处作利益事而又留心此道极不易得智通居士今夏来此相聚诚不为空过纵未得大彻大悟然已在正路上行妙喜与之欢喜无量有个颂子举似大众但知佛是人修得休问人能作佛无人佛两头俱剔脱赵州东壁挂葫芦。

　　上官承务请普说

　　师云教中道汝等一人发真归源此十方虚空悉皆消殒五祖师翁道一人发真归源十方虚空𡎺着瞌着径山即不然一人发真归源十方虚空不干我事此语有两负门若办得出许你俱参学眼是日奉三宝弟子上官端已先就本家印施大方广圆觉修多罗了义经一千部斯辰请升座举扬般若以兹功德追荐先妣虞氏大娘亡妻徐氏亡男徐奇超升佛界仍为端己忏悔罪𠍴消除灾障此是智通居士为上官承务带来请普说底意旨智通一生留心此道今夏在此随众入室妙喜唯以本分事接他前此因看不是心不是佛不是物忽然有个快活处山僧与之欢喜无量古德云从门入者不是家珍直须自见自到始有受用分如今诸方有一种虚说悟门实不曾悟者又有说本来无悟悟是建立之词者有商量古人公案为禅道者有指灯笼露柱将心意识领览为禅道者有以默然无言教人休去歇去为禅道者如斯见解尽是谤大般若何以故只为不曾眼见所以道菩萨眼见佛性这些道理说似人不得传与人不得除非你证我亦证自然默默相契五祖师翁曾说个譬喻如战国时有二人去他国探事初入界时二人商量了各自分首一人东去一人西去从一州至一县行一月又一年不觉厮撞着这个觑那个那个觑这个并无言说从前商量底事历历分明挨肩便过要会祖师西来意便是这个道理又曰如何是祖师西来意庭前柏树子恁么会便不是如何是祖师西来意庭前柏树子恁么会方始是衲僧相见瘥病不假驴䭾药岂在争锋唇舌之间所以道一毫穿众穴众穴一毫收杨岐祖师谓之金刚圈栗棘蓬不见赵州访一庵主便问有么有么庵主竖起拳头州云水浅不是泊般处拂袖便出又访一庵主复如前问庵主亦竖起拳头州云能纵能夺能杀能活便礼拜众中商量道欛柄在赵州手里肯也在我不肯也在我尽做伎俩无出此个见解又教中道文殊是七佛祖师出女子定不得网明菩萨却出得女子定众中也恁么商量道欛柄在女子手里出定也由我不出也由我如斯见解做座主奴也未得在以至赵州勘婆玄沙未彻香严上树深山岩崖佛法罗山问明招虎生七子第几个无尾巴招云第七个无尾巴此个说话眼若未开一似说梦要敌他生死须是透得这个金刚圈吞得这个栗棘蓬自然头头上明物物上显方知祖意教意无二无别是故大方广圆觉修多罗了义经末上云如是我闻一时薄伽婆入于神通大光明藏三昧正受汝等诸人若向这里得入则自己神通大光明藏廓尔现前又曰居一切时不起妄念于诸妄心亦不息灭住妄想境不加了知于无了知不辨真实一部经之要妙无过于此要会么狗子还有佛性也无赵州云无便是与你下个注脚了也妙喜曾有颂云荷叶团团团似镜菱角尖尖尖似锥风吹柳絮毛毬走雨打梨花蛱蝶飞此颂甚分晓须是开眼方见今日为上官承务发扬斯事更有个注脚举似大众隔山见烟知是火隔墙见角知是牛圆觉修多罗了义大千沙界一毫收一毫收不风流处也风流何以故譬如赵官家世界一统天下有三百六十军州。

　　陈氏法空请普说

　　僧问日月虽有盛明不照覆盆之下和尚道也怪径山不得意在跛鳖盲龟一夏九十日不妨饱食安眠如何得竹篦子东敲西点师云你但饱食安眠进云谢和尚指示师云还我九十日饭钱来进云只如唤作竹篦即触不唤作竹篦即背毕竟如何为人师云老僧耳背何不高声问进云也知和尚惯用此机师云不知惭愧得人憎进云忽遇上无攀仰下绝己躬底人来时如何师云唤来与老僧洗脚进云若不恁么争知恁么师便喝僧礼拜师云不消一喝。

　　僧问饱食安眠揭地掀天李相公亲见药峤韩吏部参见大颠未审今日事如何师云火里蝍蟟三只眼进云设使千眼大悲也窥觑和尚不着师云东家点灯西家暗坐进云正当恁么时未审是甚么人境界师云铁蛇钻不入进云王老师得恁么奇特师云只为你问处峭揩进云恁么则波斯养得昆仑子解向深深海底行师云且莫钝置者僧进云只如古人道但离妄缘即如如佛便有人从此悟去未审还端的也无师云作么生不端的进云如何是此人悟入处师云但看今日行履进云争奈金屑虽贵落眼成翳师云客作汉僧云喏喏便礼拜。

　　师乃云道端承当个客作汉径山老僧大似不着便为甚么如此因地而倒因地而起所以道灵光洞耀迥脱根尘体露真常不拘文字心性无染本自圆成但离妄缘即如如佛敢问大众只如十二时中开单展钵拈匙放筋出僧堂入佛殿行住坐卧四威仪中还有这个消息也无既有这个消息唤作妄缘得么既不唤作妄缘又道但离妄缘且道古人意作么生到这里须是具衲僧顶门眼若不具衲僧顶门眼道有也被他惑道无也被他惑道是妄缘亦被他惑即如如佛亦被他惑毕竟如何得不被他惑去不见道功德天黑暗女有智主人二俱不受。

　　复云这个是女弟子陈氏法空先发心礼释迦如来真身舍利宝塔今已圆满请山僧举扬般若消除罪障延集吉祥底意旨阿育王所造八万四千宝塔散在人间天上知他为法界众生作多少利益若有人一瞻一礼乃至如其宝塔之数便是宿生今世有如山重罪也消镕了盖如来经三大阿僧祇劫修行威德广大愿力弘深若唱礼时释迦老子在你舌头上转大法轮头磕地时释迦老子在你额上转大法轮膝着地时释迦老子在你膝上转大法轮只为众生背觉合尘无明所覆甘心道我是众生正在迷妄颠倒窟宅中就里头要求出路正所谓含元殿里更觅长安既为尘劳烦恼所障应须礼拜忏悔愿无始时来至于今日三业六根一切罪障悉得清净此是实头修行功无虚弃有一种人步步行有口口谈空便谓罪性本空一向拨无因果佛所以云罪性若有体相则尽十方世界不能容受盖言此界造恶者多若能悔过一念知非纵使造罪如积干草高须弥山末后这一念追悔殊胜之心如一芥子之火烧尽无余梵语忏摩此云悔过亦谓之断相续心往往世间人自知有罪当求忏悔至于能礼陀育王所造释迦如来真身舍利宝塔八万四千拜从前罪业以之消亡又却从头造起此等名为至愚之人罪若如此忏悔安得名为断相续心却到祖师门下世出世间一纲打就故曰自心清净自性戒自心清净自性定自心清净自性慧谓之清净无染广大寂灭妙心此心能入凡入圣入有入无入净入秽入天堂入地狱能化地狱为天堂能化业识为佛智不是强为法体本来如是无常迅速生死事大所以智通居士知有此段大事因缘瞥地得早自受命来不曾历一任惟恐此生不知个本命元辰下落枉来南阎浮提打一遭由是打硬修行孜孜为道山僧四十年前在荆州无尽公家与之相见无尽爱其德性静重每称道之一生留心此道虽未能脱然喷地一发然这一个消息只在纵今生参不得后世出来亦不失为佛法中人何故却为此生不在别处用心然般若上亦无用心处譬如太末虫在处能泊而不能泊于火焰之上盖火焰上是他丧身失命处众生心识在处能缘而不能缘于般若智焰之上盖般若智焰之上无你栖泊处楞伽经云众生心识熠熠清扰无少休息躁动如猿猴乐不净如飞蝇无厌足如风火直如此可畏争如把个一念来这里看狗子还有佛性也无无忽然会得如贫得宝如暗得灯士大夫家博极群书九经十七史里面兴亡治乱无不通晓先圣所赞者依而行之所诃者不敢违犯只有禅一件未会在也要会则个纵使真实为道而不遇本分宗师与解粘去缚撞着一般杜撰长老教休去歇去须是静不得闹知道士大夫平昔多闹遂教去黑山下鬼窟里作活计更言悟是建立间有信其说者终日闭眉合眼乍觉身心宁贴便唤作禅又谓才开口便落今时教人向空劫已前无言无说处会取既不信有妙悟遂成谤大般若所谓虽是善因而招恶果且如士君子学先王之道若无省发处则不能穷理尽性座主家于教乘里面无瞥地处则被文字语言缠缚不知动转以至世间种种技术若无所得则不能尽其妙况学无上佛果菩提若无悟处何以出三界轮回兄弟家须是昼三夜三如救头然向石火电光中快着精彩穷究这一片田地教知下落先德道我立地待汝究取又道我坐地待汝究取雪峰和尚又道若起一念承当即是相瞒信之无心功德不可思议文殊般若经说佛与众生平等何以故三世诸佛无心众生亦无心故由其一念无心功德缘起无生所以陈氏法空夙有善根种性今生知有此段大事因缘故能于火宅尘劳之中拨置诸缘念念为道报答四恩三有誓求无上佛果菩提真女流中大丈夫智通居士以法空之故在此随喜听法愿一言之下顿悟佛之知见法华经云随喜功德无量无边若有人闻是法华经一句一偈闻知随喜复行转教余人闻已亦随喜转教如是展转至第五十乃至布施象马七宝宫殿楼阁更令证于须陀洹乃至得阿罗汉果所得功德不如是第五十人闻法华经一句一偈随喜功德你且道七卷经尽是说法华经功德毕竟何者是经要会么狗子还有佛性也无无若向这里会得功德无较量处其或未然听取一颂(云云)。

　　张氏孺人请普说

　　僧问熏风自南来殿阁生微凉灼然是柳公权联句诗未审如何是诸佛出身处师云吃饭咬着沙进云也好个消息师云只是你漆桶不会进云和尚适来甚么处去来师云横身当宇宙谁是出头人进云只如乾峰示众云法身有三种病二种光须是一一透得始解稳坐直饶恁么更须知有向上一窍在时云门出众云庵内人为甚么不知庵外事乾峰呵呵大笑意旨如何师云毡拍板撞着无孔笛进云恁么则一人传虚万人传实师便喝进云云门云犹是学人疑处乾峰云子是甚么心行又作么生师云前箭犹轻后箭深进云恁么则两个驼子相逢着世上如今无直人师云引不着进云云门道也要和尚委悉峰云直须恁么始得稳坐还端的也无师云逢人但恁么举进云只如云门平生气宇如王为甚么被乾峰一条断贯索穿却鼻孔师云欲得不招无间业莫谤如来正法轮进云和尚大似胳膊不曲外师云是僧礼拜师云有头无尾得人憎。

　　僧问天台山上金乌药自古无人道得著白道猷高一着蛇口坐禅光烁烁向曾说似老师来今日如何都忘却师云老僧却记得进云和尚记得底何不举似大众师云这贩私盐贼进云将为记得元来错举师云你何不向错举处会进云若不向错举处会安得与和尚相见师云盏子落地楪子成七片进云直饶掷地作金声到某甲分上一点也用不着师云耕夫置王漏不是行家作进云人天众前也不得压良为贱师云左来也着右来也着进云只如五祖和尚道白云不会说禅三门开向两边有时动着关棙两扇东扇西扇未审还有奇特事也无师云作么生无进云如何是奇特事师云两扇东扇西扇进云若不同床睡焉知被里穿便礼拜。

　　师乃云若知得这一条被落处盖却天下衲僧人人向这里许伸缩自在若也知惭识愧则前前后后去去来来转身向东边去也由他转身向西边去也由他且道他毕竟在被里许也无若道在里许未出金峰窠里若道不在里许我说此人心外有法正当恁么时却向甚么处与他相见良久云二由一有一亦莫守一心不生万法无咎。

　　复云生死事大无常迅速百岁光阴只在一刹那一刹那悟去万年只是一念一念穿过万年故李长者有言无边刹境自他不隔于毫端十世古今始终不离于当念何者名为当念不见善财童子于觉城东际古佛庙前见文殊菩萨狮子颦呻象王回顾处一念便证阿耨多罗三藐三菩提然后过一百一十城参五十三员善知识亦不越这一念盖此念一发便充塞虚空此念迅速纵是石火电光亦不可比况且如妙喜昔年曾到京师如今一思量着昔年所见楼台殿阁市井人物宛然在方寸中其迅疾可知矣教中所谓得意生身者意才到处其身亦到若是凡夫意到身不到唯有这一念不问凡之与圣尽能充塞虚空为甚么说到这里因张氏孺人要学无上佛乘穷究自己一段生死大事盖是女流中大丈夫未满三十修武不幸既知身世犹如幻梦空花所以求出离之要此来随永宁郡夫人洎诸道伴得得上山修设问山僧乞法名且言才有度牒便要出家是决定义山僧因与立名祖定盖决疑论中说妇人生西方者如空中雨点不可胜数何以故为妇人女子多具决定信要作恶事时更劝不得蓦地回头修行五戒十善直是万牛挽不回所谓箭既离弦无返回势妙喜所云祖定之义如是而已先德云因戒生定因定发慧未有具大智慧而不从戒定中得者何故我发心修行即是戒既已修行坚固不退即是定以所发心要出离三界二十五有尘劳期到诸佛大解脱境界即是慧从上诸圣只是有智慧人老僧顷年住此山常州有个无著道人法名妙总三十岁便打硬修行遍见尊宿皆蒙印可有个长老谓之曰你若商量得千百则古人公案诸方不奈你何渠却问他忽有商离却千百则公案外别置问头来又如何答长老沉吟久之乃云若如此你须别见人在遂同数尼上山来过夏是时同夏者千七百二十衲子冯济川少卿亦在不动轩一日老僧升座举药山初参石头问曰三乘十二分教某甲粗亦研穷承闻南方有直指人心见性成佛实未明了乞师指示石头云恁么也不得不恁么也不得恁么不恁么总不得药山不领石头云你去江西见取马大师药山依教到马处亦如前问马师曰我有时教伊扬眉瞬目有时不教伊扬眉瞬目有时教伊扬眉瞬目者是有时教伊扬眉瞬目者不是药山于马师言下大悟更无伎俩可呈但低头礼拜而已马师曰子见甚么便礼拜山曰某在石头如蚊子上铁牛相似马师然之是时升座才提撕无著于言下忽然省悟亦不来通消息时冯济川随老僧后来方丈云某甲理会得这话老僧问伊居士如何济川下语云恁么也不得苏芦萨婆诃不恁么也不得悉哩萨婆诃恁么不恁么总不得苏芦悉哩萨婆诃老僧也不向他道是亦不道不是却以济川语举似无著无著云曾见郭象注庄子识者云却是庄子注郭象老僧见他语异亦不问他却举岩头婆子话问之无著遂作偈云一叶扁舟泛渺茫呈桡舞棹别宫商云山海月俱抛却赢得庄周蝶梦长老僧亦休去后一年济川疑他不实得得自平江招无著到他船中问婆生七子六个不遇知音只这一个也不消得便弃子在江中老师言道人理会得且如何会无著云已上所供并皆诣实济川大惊你道他是妇人女子无分得么信之此事不在男不在女不在老不在少是个一味平等法门唯证者方知祖定若能如此做工夫日月浸久蓦然打发不在无著之下山僧有个颂子举似大众与作证明虽未出家名已定便是在家菩萨人坚固初心不退转一朵优昙火里春。

　　中禅人请普说

　　僧问若以庭前柏树子麻三斤干屎橛为念者即不见有世间我人众生寿者相如其不然即被目前灯笼露柱佛殿三门云腾鸟飞风动尘起换却眼睛初无主宰敢问和尚只如庭前柏树子麻三斤干屎橛是系驴橛耶金刚王宝剑耶栗棘蓬耶金刚圈耶未审此三则语那一则最亲师云江南有江北无进云有底是甚么师云便是你问底进云争奈某甲舌头不出口师云只如柏树子麻三斤干屎橛你作么生会进云老和尚赖遇问着某甲若问着别人即祸生师云你也须入地三尺进云某甲问柏树子麻三斤干屎橛入地三尺王老师别作么生吐露师云逢人但恁么举进云相逢会有知音知何必清风动寥廓师云刹竿头上仰莲心僧礼拜。

　　师乃云庭前柏树子麻三斤干屎橛粟棘蓬金刚圈以拂子击禅床云尽向这里百杂碎便恁么明得去尽十方世界是沙门一只眼尽十方世界是个大解脱门尽十方世界是个真实人体尽十方世界是诸人放身命处若能如是解如是承当如是受用便能回三毒为三聚净戒回六识为六神通回烦恼为菩提回无明为大智有时拈一枝草作丈六金身有时将丈六金身却作一枝草用譬如壮士屈臂不借他力狮子返掷东西南北初无定度妙喜恁么举扬于唱教门中犹较些子若向衲僧门下过更买草鞋行脚始得为甚么如此庭前柏树子麻三斤干屎橛栗棘蓬金刚圈甚么处得这消息来喝一喝。

　　复云见说兴座主善讲华严大经深明佛理想见于师资道义更是周旌直得中上座才闻讣音便罄囊中所有作种种佛事以报师长教导之恩闻于去年正月一十三日示疾说偈告众端然而化此皆平昔操履真实故能感末后殊胜如此圭峰禅师云作有义事是惺悟心惺悟不由情临终能转业作义事事是狂乱心狂乱随情转临终被业牵往往前辈太宗师亦有宿债未尽便就报身中偿了者有前世净业多时节到来坐脱立亡者如天衣怀禅师是第一等明眼尊宿门弟子佛日才禅师最为孝顺因怀有疾才谓参徒曰恐怕老子有宿业俗眼见之不能无讥嫌乃迎侍归佛日山将息一年而终先佛所谓众生定业难逃若这里看怀禅师不直半文钱及其临迁化时有僧问和尚去住如何即弹枕子三下僧云岂无末后句即说偈曰红日照枎桑寒云封华岳三更过铁围拶折骊龙角似恁么说话岂凡情可测如兴座主者且不曾行脚只把父母所生口讲一乘圆顿之法流通后世使此个法门绵绵不断感得临启手足时了了分明如脱弊屣以是观之知佛法甚生尊贵未说顶门具眼蓦地打破漆桶把我所证一念不生前后际断底一着子报答父母师长之恩纵使只会得一经一论捧帙于狮子座上赞叹一乘之法也结得无限增上胜缘况于此道七穿八穴者耶若是参禅未得心地发明把华严经来看一似说梦韩子苍曾说与老和尚云某若是世间文字一过目如诵二十八字诗一遍永不忘却到读华严经一似说梦此亦无他盖是平昔境界不熟山僧常说与兄弟你若歇得念念驰求心则生处自熟熟处自生那个是熟处顺意界者是如无相居士一生在富贵中至于饮食衣服种种受用要便在面前又得亲近至尊可谓如意却能知有一念生死心不曾破所以要知剥地一破吾佛所谓绝心生死伐心稠林浣心垢浊解心不善然而心上那里得生死垢浊善与不善来轩知广大寂灭妙心中元无如是事只为众生现在无明生死人我稠林中行履得熟把心识染污了由是从迷入迷不自知觉所以先圣曲闻方便只要你绝却生死心且生死心作么生绝狗子还有佛性也无赵州云无这里直下信得及生死心便绝更不起第二念若起第二念依前属生死流落意根得如此了却把古人因缘时时履践张无尽有言自马祖百丈归宗麻谷以来把个禅来簸弄得妙诚哉是言到他语大老为人自然有变态盖得心之妙心之殊胜因记得昔日雪峰会里有一僧便是今无相居士等流因五代乱舍俗为僧雪峰观其根器猛利常以此事接他一日问见说大德曾作天使来是否曰不敢峰云争解恁么来意谓你在富贵中争解入此门来其僧错会却云仰道慕德岂惮关山雪峰见他蹉却这话遂云汝犹醉在出去其僧便去奇哉精金百炼还他本色钳锤雪峰张大炉鞴如金翅擘海直取龙吞所谓天使者才行三五步心识正闹乱之间被雪峰叫一声大德僧回首峰云是甚么僧亦云是甚么峰云这漆桶僧无语便出这个如将梵位直授凡庸得到个田地天也惑不得人也惑不得凡也惑不得圣也惑不得直下如生铁铸就更移易他不得如今诸方何曾有个恁么提似人一时作奇特会了当时这僧闻雪峰道汝犹醉在出去早已知得药头来处反其唤回复问是甚么峰云这漆桶此时正如千江万浪之中把斗门一闸闸住又如断石人头一断永不复续参禅须到恁么田地始得七纵八横既而天使出去雪峰却谓侍者云好个师僧向漆桶里着到侍者即镜清和尚对云和尚岂不是据款结案镜清之意谓雪峰见这僧无语便道这漆桶是据款结案峰云也是我寻常用底复谓镜清曰忽若唤回道是甚么被他道这漆桶又作么生清云成何道理峰云我恁么及他你又道据款结案他恁么及我你又道成何道理一等是恁么时节因甚么其间有得有不得清云岂不见道醍醐上味为世所珍遇斯等人翻成毒药元初雪峰道是甚么这僧于言下便坐断报化佛头既尔则道是亦不得非亦不得可谓醍醐上味为世所珍忽然当时撞着个懵懂汉便是遇斯等人翻成毒药后来雪窦怕人理会不得又拈云看他父子相投言气相合知有者谓粉骨碎身此恩难报且道知有个甚么是甚么这漆桶未知有者将谓扶高仰下临危悚人毒药醍醐千古龟鉴要会么这漆桶好大众山僧常说悟了须是遇人若还悟了不遇人为人便伤锋犯手若不过便不及禅和家忽然道得一句惊人便就他语上一拶又进得一步更一拶去不得然早是不易也古人如鹿三跳出网谓之缠外佛古来幸有如此样式直须穷教彻去常记得湛堂和尚有言诸方道眼不明无自由分只去古人册子上钻殊不知我为法王于法自在要用便用不用便飏却无一星事曾拈丹霞访忠国师因缘灼然与诸方不同汝等尽是参禅人且看他具眼不具眼丹霞一日访忠国师方展坐具国师云不用不用霞收坐具进前三步国师云不是不是霞拂袖便出国师却问侍者适来上座在甚么处侍者云出去了也国师云去圣时遥人多懈怠三十年后讨这僧也难得湛堂云客路如天远侯门似海深登弥天释之门者须是其人接待高宾应有孟尝君之度量苟不能如是便见主宾道异云泥不相合似此拈提诸方少有妙喜依之数年最蒙他苦口若当时说野狐禅为我何处有今日曾谓山僧曰你未曾得一回悟不合都会了因其示疾乃告之曰不知和尚百年后教某依何人曰五祖下许多人我都识得你须往见川勤方了得你后来果如其言至今思之明眼宗师决不误人今日中上座为本师请举扬般若以其是华严座主山僧做得个华严颂子为渠发扬此事一即一切一切即一如实而聚如实而析俱属现量非出非入刹海尘沙不相借借常讲如是经念念无休息翻身更向上头观举一毛端收百亿。

　　觉禅人请普说

　　师云若是出家儿存一念向般若上未说打破漆桶只这誓求无上菩提之心其功其德不可测量莫道报答今生父母便是百劫千生父母之恩无不报者因记得泐潭广道者是东川人法嗣真净真净见他淳朴举住九峰方行脚时常谓同辈曰我以母爱惜故不喜我他游我当学道报其恩德因致一问到处问尊宿初参云盖智和尚乃问云兴化打克宾维那意旨如何智下禅床展两手开口示之广打一坐具便出智云此是风力所转又持此语问石霜琳和尚琳云你意作么生广亦打一坐具琳云好一坐具只是你不知落处又持此语问真净和尚净云你意作么生广亦打一坐具真净喝云他打你也打广向这里忽然大悟当夜梦其母报言以吾子悟道今得生天承事慈氏菩萨信之般若功德不可思议常说与人我因一悟前后际断当下心灰直得身心俱忘泐潭深禅师与之为兄弟遣书招之广欣然而往先有梦两人舁一铜佛来教化竹竿者翌日果见广禅师乘兴而至中涂竿折就彼求之其家遂延留供养逮至泐潭正值大雪深欲试之令侍者潜取被枕藏之既困欲眠起去床头打一摸见无被枕便曲肱而枕鼻息如雷深叹服久之李商老曾作诗寄之云已透云庵向上关蔬盂茗碗且开颜头颅无意扫残雪毳衲从来着坏山瘦节直疑青嶂立道心长与白鸥闲归来天末一回首应在孤峰烟霭间有问如何是九峰境答云滔滔双涧水落落九重山如何是境中人答云长者长短者短人境已蒙师指示向上宗乘事若何答云葛藤得也未颂勘婆话云指路婆婆在五台行人到此尽痴呆赵州打破扶桑国杲日当空照九垓山僧因为泐潭持钵袖纸去觅送行偈广问你是甚处人云宣州人又问名甚么云某甲又问何处教化云宣州信笔便书云杲公化主化宣阳彼处檀那尽吉祥回复祖师堂上献生生世世永馨香时有端上座者见此颂谓山僧曰他定是忘了公不信更往求之及再去咨白果是忘了复如前问一一答之拈起笔又作偈曰杲公化主宣城丐彼处檀那甚相爱宝贝珠金归泐潭法门从此无拘碍他参得底禅易见难识殆亦赵州之流也从上祖师莫不皆然岂不见百丈和尚一日有人从山下哭上来丈问作甚么云父母俱丧请师择日丈云明朝来与你一时埋却至于赵州十二时歌之类你要做佛法会他底世法会他底此所谓易见难识又罗山行脚时问石霜起灭不停时如何霜云直须枯木寒灰去一念万年去函盖相应去纯清绝点去山不契却往岩头处如前问起灭不停时如何宗师家指人若也无正眼何翅前程作野行岩头具顶门正眼才开口便识得斤两随声喝云是谁起灭罗山于言下大悟所谓还丹一粒点铁成金至理一言转凡成圣又木平问洛浦一沤未发已前如何辨其水浦云移舟谙水势举棹别波澜平不契次到盘龙处复如前问龙云移舟不别水举棹即迷源平于言下大悟后来云峰悦和尚拈云木平若于洛浦言下会去犹较些子可惜向盘龙死水里淹杀后有问如何是木平对云不劳斤斧果然只在这里师云你若识得云峰便识得洛浦识得洛浦便识得盘龙这个亦是易见难识又天台韶国师初致一问问龙牙云雄雄之尊为甚么近之不得牙云如火与火韶云忽遇水来时如何牙云道者你不会我语韶国师怀这一念下山后到广慧因僧问法眼如何是曹源一滴水法眼云是曹源一滴水韶大悟于言下这个亦是易见难识出家儿既存心在般若上日月浸久无有不得底但将一个话头静处闹处只管提撕蓦然打破漆桶不是差事。

　　剖大师请普说

　　僧问和尚等闲拈一丝头直得普天匝地所以令盲者能见聋者能闻又能一为无量无量为一小中现大大中现小若使某甲翘一只足于七日七夜赞叹和尚一毛孔中佛事而莫能及这个岂不是从戒定慧解脱解脱知见光明所熏而得如是师云谢你赞叹进云恁么则有佛有众生有和尚有学人师云如贼入空室进云既是如贼入空室又赞叹个甚么师云内外绝消息进云莫守寒岩异草青坐却白云宗不妙师云许你曾参默照禅进云到这里入荒田不拣信手拈来草唤甚么作默照禅唤甚么作王老师师云盏子落地楪子成七片进云恁么则南山起云北山下雨师云云在岭头闲不彻水流涧下太忙生进云争奈老和尚三冬乘凉轿六月戴头帽师云也是老僧家风进云若不是王老师诸方往往颠倒师云且教天下人疑着进云人平不语水平不流师云收。

　　僧问尽十方世界只是一个问头请和尚答话师云答了也进云谢师指示师云我向你道甚么进云再犯不容师云灼然灼然进云只如教中道一人发真归源十方虚空悉皆消殒如何是消殒底虚空师云看取注脚进云恁么则开眼也着合眼也着师云争奈你不见鼻孔进云非但鼻孔连王老师亦不见便礼拜。

　　师乃云既不见有王老师则面前亦不见有大众方知古人道目前无阇梨座上无老僧既是一切皆无现今说法听法者却从甚么处来若知来处受用无穷若不知来处亦受用无穷何以故二由一有一亦莫守一心不生万法无咎直得净裸裸绝承当赤洒洒没窠窟有时拈一枝草作丈六金身用有时将丈六金身却作一枝草用所以道我为法王于法自在得失是非焉有挂碍既然如是在东者还东在西者还西在南者还南在北者还北正当恁么时妙喜却在甚么处安身立命良久云退己让于人万中无一个。

　　复云此一段大事因缘在圣不增一丝毫在凡不减一丝毫谓之一味清净平等法门人人本有之事净名居士云法不可见闻觉知若行见闻觉知是则见闻觉知非求法也这几句言语与世出世间一切有情作个入道底榜样又道见闻觉知是法法离见闻觉知若离了见闻觉知始可言悬崖撒手自肯承当绝后再苏欺君不得决要出离生死须是把来为先锋去为殿后底第八识断一刀死一死了然后却活若一死不再活堕在荒草里为人不得何况不求妙悟只要硬休硬歇便当本分事耶直使一念不生前后际断方契得古人道神光不昧万古徽猷入此门来莫存知解古来本分参学之士无许多恶知恶见纯把生死二字贴在鼻尖上遇着本分宗师与他眉毛厮结理会教分晓去如大梅问马大师如何是佛大师云即心是佛大梅于言下大悟平生驰求心向这里百杂碎直下坐断报化佛头更不起第二念自此凡有所问只言即心是佛后来忽然问答纵横或问和尚初住时只言即心是佛近来何故有许多奇言妙句对曰自是你诸人般得来非干我事这个谓之应病与药因求法者用心差别不得已将差别言句破你知见解会又僧问三角和尚诸佛说一大藏教百千法门无量妙义终归一贯和尚如何有许多周由者也答曰自是你有许多周由者也信知宗师家一言半句如国家兵器不得已而用之赵州有言若随根器接人自有三乘十二分教老僧这里只以本分事接人那个是本分事如有问学人乍入丛林乞师指示州云吃粥了也未云吃粥了州云洗钵盂去这僧豁然大悟后来云门大师怕人不会下个注脚云且道有指示无指示若道有指示向他道甚么若道无指示这僧何故悟去宗师眼目直向顶𩕳上提起教人见记得山僧在众里时曾于一尊宿处过这话来他才举到洗钵盂去只唱喏一声这一则因缘便过了也有甚么交涉及至后来眼开了方见得如在自家屋里行一般云峰悦和尚又怕人不会云门用处再下一服药云山僧不似云门为蛇画足为黄门栽须这僧直下悟去入地狱如箭射好大众所谓还丹一粒点铁成金至理一言转凡成圣此个因缘前辈亦有一期见不到处且道是谁兜率悦和尚张无尽参他他曾在保宁勇和尚处做维那又在白云端和尚处做侍者一日因请益洗钵盂话云不知赵州有指示无指示端云有指示悦疑之后来因说与其嗣祖照禅师曰大小端和尚作有指示会妙喜行脚时亦曾参照因他说这话妙喜窃以为不然一日上方丈请益云门问洞山因缘至放子三顿棒处云不知云门有指示无指示照曰若无指示用开这两片皮作甚么妙喜曰恁么则有指示曰然妙喜曰好与端和尚一状领过他不觉眼目定动至次日却谓妙喜曰昨日所论是山僧失言何故一是师问学者一是学者问师道理一般正恐真寂先师当时错会端和尚意盖悦禅师谥号真寂前辈如此服义无许多人我所以道参须实参悟须实悟若向言语上讨则参到弥勒佛下生也不能得休歇须知言语只是与人解粘去缚而已若也直下休歇去露柱依旧是木头做僧是僧俗是俗大尽三十日小尽二十九自然移换你不得清凉国师云语证则不可以示人说理则非证不了你禅和家父母不供甘肯六亲固已弃离只要求师择友理会这一件事山僧亦抖擞精神日日与诸人竹篦用事忽然打发一个半个大家报答佛祖深恩今日比丘尼义剖请举扬般若为在堂慈母马氏净觉保庆平安庄严福寿又愿参禅学道无诸魔障于善知识一言之下悟入佛之知见其志可嘉有个末后句普示大众不越一念承当别无奇特玄妙炟赫光明现前尘刹有情俱照。

　　孟宗丞请普说

　　僧问尽山河大地空与不空是太傅郡王一个自己唤甚么作出生入死底人极虚空法界情与无情是王老师一个舌头阿那个是说法听法之者这个犹是某甲线袋针筒里将得来底未审和尚今日八面玲珑开张一句作么生道师云放下着进云临崖看浒眼特地一场愁师云更放下着进云直得净裸裸赤洒洒没可把时如何师云正好吃棒进云和尚适来前令稍严如今又却恁么师云不识痛痒汉进云记得波斯匿王问佛我昔未承诸佛诲敕见迦旃延毗罗胝子咸言此身死后断灭名为涅槃我虽值佛今犹狐疑云何发挥证知此心不生灭地未审波斯匿王是会了恁么问不会恁么问师云你且道会了恁么问不会恁么问进云无须锁子两头摇千古万古无人识师云铁蛇钻不入进云和尚今日为甚么与人下注脚师云你今日因甚么漏逗进云一波才动万波随师云大家分一半进云只如世尊问大王汝年几时见洹河水王言我生三岁慈母携我谒祗婆天经过此流尔时即知是洹河水波斯匿王岂不是过量大解脱人为甚么对世尊谩语师云下面更有注脚进云恁么则一大藏教全赖和尚提撕师云你适来已是漏逗了也进云禹力不到处河声流向西师云却较些子僧礼拜。

　　师乃云禹力不到处河声流向西若恁么会去只是古人诗不恁么会又作么生明得这一着遂举拂子示众云还见么击禅床云还闻么闻见分明又是个甚么若向这里提得去便会释迦老子道于一毛端现宝王刹坐微尘里转大法轮这个为悟底人说若是迷底人难与共语当知此事如王宝剑凛凛神威拟犯锋铓丧身失命若能如是会如是修如是证如是受用方知太傅郡王昔日虽生本不曾生今日虽灭本不曾灭所以道灭而不灭水中之月生而不生镜里之形镜里之形水中之月两段不同鹭鸶立雪喝一喝云妙喜今日老婆心切一时为诸人说了也还有信得及者么若信得及非但太傅郡王如是乃至尽十方世界古往今来一切知识与华严会上诸佛菩萨尽向一毛头上一时明得然后诸佛大恩父母深恩亦只向一毛头上一时报足其或未然释迦自释迦弥勒自弥勒。

　　复云天堂无则已有则君子生地狱无则已有则小人入如太傅郡王某初在京师相见时方二十四五岁便知信向常来先师处随众入室如实穷究此段大事因缘不务资谈柄非圣人之言不发于口至于仕路中所作皆利益事可谓于家尽孝于国尽忠平生操履若此舍此报身不可更堕恶道去然未有无罪底凡夫未有有罪底圣人适来所以略忏悔者如佛所说业通三世又恐此生于声色利禄中宁无异念一念既差别即是罪因虽云罪性本空奈何受报时实有苦事由是般若灵智之性为苦相所覆不能现前虽不现前然于本分事增一毫不得减一毫不得况不为富贵所罗笼又以生死大事为要切即是就里头打出岂非有力大人教云火中生莲华是可为希有在欲而行禅希有亦如是忆在先师会中得个入头处先师每将顺之却因与某论古人因缘不觉落草去便以火筋擘手撠公以某至诚相为初无动色从此为忘形之交方是时彼此年壮每以字相呼及其官职渐高理为不可因通问遂蒙见责云若是昔日昙晦不应以俗人遇我后来至于作郡王亦以字呼其不以位貌为重轻又如此向来南北分飞仅二十年山僧初住径山因刘参政立道请就下天竺升座过府第再得相见坐间且不论佛法山僧已得于眉宇间因告之曰此回见公真个禅因官长公不觉失笑遂留款语终夕方知别后果有深证乃尔具大力量不以世间名位自高者何哉盖有重于此者公得之矣闻知临启手足时了了分明如脱弊屣岂非学佛之验欤山僧今日临于几筵悲喜兼怀悲则悲逝水之无回喜则喜太傅公有子之不亡窃观宗丞监簿直阁小直阁四君子卓卓地真不孤孟氏门风宗丞又喜看佛书深入华严理趣况此一乘圆顿之教若不具看经眼目知他说甚底如许多主夜神主地神说法都是女神闻宅中诸宜人亦常诵此经又与慈明大师常相往来为修行道伴真不可思议何以故此是难信之法一念信得及即与毗卢遮那如来初发心功德无二无别只这信得及处便是当人成佛之基本故经云信为道源功德母长养一切诸善法信能增长智功德信能必到如来地释迦老子说法度人三百六十余会于中一生成佛者只三人法华会上娑竭罗龙女年始八岁向南方无垢世界成等正觉涅槃会上广额屠儿放下屠刀便预千佛之数华严会上善财童子于觉城东际古佛庙前见文殊师利初发心时便成正觉如是渐次南行见德云比丘海云比丘迤逦至弥伽长者所问曰我已先发阿耨多罗三藐三菩提心而未知菩萨云何行菩萨行云何修菩萨道乃问云何得智慧力于一切法悉能决定分别其义时弥伽长者告善财言善男子汝已先发阿耨多罗三藐三菩提心耶善财言唯道声未了只见弥伽遽即下狮子座于善财所五体投地散金银花然后起立称赞善财发心功德这个如将梵位直授凡庸以其一念发菩提心殊胜所致故能成就不思议事如上所见善知识皆是顺境界都不生疑及见无厌足王治诸罪人无量苦事忽然疑着以其所见是逆境界又见婆须蜜女亦不自疑别人却疑他谓此童子不应于此婆须蜜女生贪爱心有何等意而求此女盖众生以顺生死心为窟宅所以顺则无虑逆则生疑殊不知为善知识者卷舒逆顺悉皆方便中间有一善知识谓之胜热婆罗门此婆罗门所住之处四面猛火犹如火山中有刀山高峻无极善财见之亦如前问胜热曰善男子汝今若能上此刀山投身火聚诸菩萨行悉得清净善财闻如是言生大疑怖自谓得人身难离诸难难遇善人难逢善知识难此将非是魔魔所使耶将非是魔险恶徒党诈现菩萨善知识相而欲为我作善根难牵我令入诸恶道中障我法门障我佛法这个道理正如昔日第十三祖迦毗摩罗为法求人故乃入山中见一人谓祖曰深山大泽龙蟒所居大德至尊何枉神足祖曰吾非至尊来访贤者彼闻是言心中自谓不知此师得决定性明道眼否是大圣继真乘否才作是念祖师便知曰汝虽心语吾已意知但辨出家何虑吾之不圣彼闻是语遂求出家后继祖位即龙树祖师也此岂假他术耶盖圣人常觉众生常迷而圣人常在众生觉性中众生都不见圣人故众生举心动念总出圣人圈樻不得本朝仁宗皇帝时京师有言法华者不知从何所来常行阛阓中饮啖无所择道俗莫能凡圣之时吕文靖公作相欲验其真伪遂焚疏请明日就府第斋言公如期果至文靖遂释所疑遽索公裳将出见之又自思惟身是大臣若为讲礼方作念间言公于厅前叫曰吕老子你肚里好劳攘出来拜也好不拜也好正似善财于胜热所才起疑心空中便有天龙鬼神咸相告言善男子莫作是念此婆罗门五热炙身时其火光明映夺于我所有宫殿诸庄严具皆如聚墨乃至广说令善财不生疑悔之心善财闻已痛自克责云我于善知识所生不善心惟愿圣者容我悔过时婆罗门即为善财而说偈言若有诸菩萨顺善知识教一切无疑惧安住心不动当知如是人必获广大利坐菩提树下成于无上觉尔时善财即登刀山投身火聚未至中间即得菩萨善住三昧才触火焰又得菩萨寂静乐神通三昧师乃顾谓大众云诸人还知么孟太傅昔在先师处证得善住三昧在妙喜以火筋摵处证得寂静神乐通三昧得如是三昧已便能于日用中得大自在与因兄夫人同德同诚修行此道乃至行菩萨行兴慈运悲作大饶益如经所言各令如须弥山微尘数众生住邪定者得正定聚乃至各令如须弥山微尘数众生皆得安住毗卢遮那如来广大愿海生如来家且那个是如来家遂举起拂子云还见么复以拂子击禅床云还闻么见色闻声语默动静都是如来家所以道常在于其中经行及坐卧昨日闻空上座说宗丞因看正法眼藏见琅瑘觉和尚赞达磨真云师眼兮深师鼻兮大师耳兮穿师舌兮快师身兮黑师心兮戴妙喜以圆相围戴字云这一字不得动着动着即祸生宗丞谓空曰往往学者又去圆相上着到妙喜便知渠领略处路头已正邪念不生将知心上着得甚么物庞居士一悟了便道十方同聚会个个学无为此是选佛场心空及第归都来有个心空却了心外更有何法妙喜立僧数年后因来虎丘度夏看华严经一日至金刚藏说菩萨住第八不动地即舍一切功用行得无功用法身口意业念务皆息譬如有人梦中见身堕在大河为欲渡故发大勇猛施大方便以大勇猛施方便故即便觉寤既觉寤已所作皆息菩萨亦尔见众生身在四流中为欲度故发大勇猛施大精进以勇猛精进故至不动地既至此已一切功用靡不皆息山僧于此忽然打失布袋方入华严境界自此舌本澜翻横说竖说更不依倚一个元字脚学者到面前不待其吐露然后知其邪正如今诸方有一般宗师学家说一日了竟不能辨其是非秪益戏论如大傅公所得所证处唯妙喜能知一生志气但刚精诚可以贯日月故能保富贵尽始终时节到来谈笑而往亦只得这一着子力山僧有颂为发扬此事妙喜心知太傅公平生志气若长虹儿孙卓卓皆贤俊烜赫门风万事通若言诸法省自性道火应须口被烧豁开千圣顶门眼更无佛法可添饶。

　　虎丘沼长老请普说

　　僧问承师有言剑池边磨剑石石点头为你说只如尽大地是个磨剑石谁为说法听法之名师云自是你不闻进云某甲若不闻教谁举话师云汝既不闻教谁答话进云和尚休要借人舌头好师云靴里动指头能有几人知进云惺惺直是惺惺未免一钓便上师云铁山当大路进云记得仰山有言东寺师叔若在慧寂不致寂寞未审此意如何师云家富小儿娇进云直饶恁么也是臂肘不曲外师云可知礼也进云今夜虎丘忽然道径山师叔若在某甲不致寂寞和尚又作么生师云鼻孔相拄进云恁么则三十年后斫额望不及师云何得三十年后进云一字入公门九牛车不出师云却道得着僧云喏便礼拜。

　　师乃云妙喜道道得着端上座便应诺所以阿难问迦叶云世尊传金襕外更传何物迦叶召阿难阿难应诺迦叶云倒却门前刹竿着敢问大众妙喜适来恁么答道端恁么问与古人是同是别若言是同法无同相若言是别岂有异致既无同又无别虎丘法侄禅师与人天大众相共证明且道将甚么证明遂以拂子击禅床云还闻么若向这里会得非但妙喜如是虎丘法侄亦如是乃至签判宗丞监簿诸贵官亦如是当恁么时毕竟妙喜有甚么长处还相委悉么如是如是。

　　复云今夜法侄禅师请山僧为众普说要作法布施一百年前本无普说因熙宁元祐间真净和尚居洞山归宗时方有普说大意以开悟学者为心然古人立个法门亦自有出处何以知之不见大华严经离世间品普慧菩萨云兴二百问普贤菩萨瓶泻二千酬于中有一问曰何等名为普说三世答曰佛子菩萨摩诃萨有十种说三世何等为十所谓过去世说过去世过去世说未来世过去世说现在世未来世说过去世未来世说现在世未来世说无尽现在世说过去世现在世说未来世现在世说平等已上是九世却把当人这一念如贯数珠相似穿过九世以此一念通为十世故曰现在世说三世即一念是为一所以李长者有言无边刹境自他不隔于毫端十世古今始终不离于当念诸人要识当念么便是释迦老子从兜率天乘六牙香象降摩耶夫人胎亦不离如今这一念至于十月满足右胁而生示现行七步示现处王宫以至逾城出家六年苦行明星现时成等正觉然后转法轮入涅槃一周佛事亦不出各各当人即今这一念妙喜三十年前在京师与太傅郡王眉毛厮结理会此段大事因缘至于今日在府第对凡筵说法亦不出这一念所以道一念普观无量劫无去无来亦无住如是了知三世事超诸方便成十力然虽如是唯证者方知况法侄禅师洞明此事会得杨歧所谓三脚驴子弄蹄行得佛智法兄末后一着由是与阖山大众同伸敬请举扬般若又蒙签判宗丞监簿诸昆仲洎诸贵眷同此证明互为主伴岂非愿力深重前世从佛法中来闻知先秦国夫人因兄生宗丞后十四五年因往天台瞻礼五百大士默默祈祷逮见石桥种种殊胜境界以归感当月怀孕生监簿公以是因缘方此妙年深知信向兄兄弟弟共相为善正所谓作业相似来生我家况此大事因缘不从人得既是宿有种性才闻善知识说法历在耳根便为自家法喜禅悦之乐既得恁么更须就上增修不得弃嫌因果何故释迦老子道贫穷布施难豪富学道难以富贵中多如意事事既如意则无苦相既无苦相则不能回心向道自非有大智慧何以具决定信所以宅中诸宜人亦欲见妙喜求法名盖亦种性纯熟时节既至各各熏起菩提之心当知此心能充塞天地虚空与虚空齐寿不灭不生是故经云心不妄取过去法亦不贪着未来事于现在有所住了达三世悉空寂此是太傅郡王昔时不所证之法宗丞昆仲而今所信之法所以道佛法在你日用处吃粥吃饭处语言问答处拟心思量便不是也云门大师道不可说时便有不说时便无如此则佛法有间断又教中道是法平等无有高下是名阿耨菩提近世学者把禅与教分作两边是非锋起正如将虚空夹截秪益自劳不见道修多罗教如标月指若复见月了知所标毕竟非月因记得生法师在长安与众论义谓无情有佛性有情无佛性众皆指为诞妄之说后至虎丘复宣此义石为之点头至今犹在涅槃后分至果如生之所言而后有敲空作响击木无声之义以是观之岂法师之不会乎又有僧问忠国师无情还解说法也无国师云常说炽然说无间歇曰未审甚么人得闻国师云诸圣得闻曰和尚还闻否国师云我不闻曰和尚既不闻争知无情解说法国师云赖我不闻我若闻则齐于诸圣汝即不闻我说法也前辈宗师随宜说法如太虚空不为明暗之所回换日出之时虚空未尝明日没之时虚空未尝暗至若当人本地风光本来面目亦复如是虽生而不生虽灭而不灭故曰随缘赴感靡不周而常处此菩提座何者是菩提座不见道诸法空为座如是之法上合十方诸佛下合六道众生在凡同凡在圣同圣谓之随流认得性无喜亦无忧如是则只今一会若见若闻同乘般若之舟尽到菩提彼岸且道到岸后如何良久长把一声归去笛夜深吹过汨罗湾。

　　杨抚干请普说

　　僧问瑞岩唤主人公话未审唤底与应底是一是二师云是一是二进云只如即今问者答者为同为异师遂唤主人公进云和尚虽则老婆心恰值渠侬不在师云业识忙忙无本可据进云情知没量大人向语脉里转却师云从来如此僧云却唤主人公师云喏僧云惺惺着便礼拜师便打。

　　师乃云道端恁么唤妙喜恁么应与瑞岩和尚是同是别若道是同法无同相若道是别岂有两般既无两般须知人人脚跟下放光动地照破主人公面目只如主人公是何面目若识得主人公面目便识得三世诸佛诸代祖师天下老和尚乃至山河大地明暗色空面目且道山河大地明暗色空面目在主人公内耶主人公外耶还委悉么内外推寻觅总无境上施为浑大有以拂子击禅床一下。

　　复云是日右修职郎新差两浙路安抚使司准备差使杨某请妙喜老僧为众普说所集功德奉为父知府消除灾障延集吉祥又承皇甫先生同此证明山僧顷被谴衡阳尝蒙惠然见访种种相存抚一别二十年比来相见恍如梦觉李长者所谓无边刹境自他不隔于毫端十世古今始终不离于当念元来今日相见与在衡阳时不隔一丝毫亦不越当人只今这一念所以道一念普观无量劫无去无来亦无住如是了知三世事超诸方便成十力昨日因说一切贤圣皆以无为法而有差别如世间种种作用悉是有为又如何说个无作无为底道理岂不见梁武帝一生好造寺供僧执著有为功用希望胜报初与达磨相见便问朕造寺供僧不可胜数未审有何功德盖为他顿一个希望心在面前正在有为罗网中达磨祖师欲裂其爱网直截向渠道无功德梁武帝因缘时节未至遂不领略当时若使会个无功德祖师岂肯一苇渡江既理会不得又问如何是真功德犹自希求功德在祖师不得已于第二义门向他道净智妙圆体自空寂如是功德不以世求梁武帝素于教乘留心知教中有真谛俗谛唯圣谛第一义是教家极则处便拈来问达磨如何是圣谛第一义祖师痛与一锥云廓然无圣武帝不会复问对朕者谁意谓达磨是圣人既云无圣只今对我者为谁向语言上着到所以达磨更与一锥云不识好个不识可惜武帝依前不会遂成劳而无功此是达磨老婆心切为破执有为功德故示以无为之道佛祖固如是岂道教不言无为乎昔唐　睿宗召司马子微至京师问曰知卿有数术能为朕说否对曰道者损之又损以至于无为岂可劳形而学数术乎曰理身无为则可矣其如国何对曰国由身也但徇物自然心无所思则天下理矣皇情大悦子微一道士耳观其所对可谓高识远见岂可与言数术苟利名者同日而语哉窃闻皇甫先生昨应
圣天子之诏亦以此法门既入得此法门则知三教圣人所说之法殊途而同归今之凡夫往往以色见声求出处异户递相好恶为道流者不信佛谓佛是空寂佛之徒又不肯道教才有此心便成争论既有争论则与道相违何以故道本无争故曰无为清净自然吾教有佛法僧三宝李老君亦说三宝一曰慈二曰俭三曰不敢为天下先语言虽别大意则同诸人若识得适来所谓殊途同归一着子则高而无上广不可极渊而无下深不可测大包三世细入无间既曰清净无为即非死忔怛地都不动作谓之无为盖如水之在器随方圆阔狭悉皆具足因记得生法师有言敲空作响击木无声此一句包括世出世间一切诸法于吾法中谓之一体同观若以世谛观之敲空却有声击木却无声时便不作怪要知有无之义如昼与夜如明与暗相倾相夺日出为昼虚空未尝明黑月为夜虚空未尝暗故谓之无为而无所不为古德云应眼时若千日万象不能逃影质应耳时若幽谷大小音声无不足山僧昔年曾参一尊宿因去论云门大师一日举生法师云敲空作响击木无声云门以拂子空中敲云阿爷爷又击禅床问僧有声么僧云有声云门云这俗汉又击一声云唤甚么作声我当时主张道这僧不合话作两橛引得云门道这俗汉乃谓老宿曰某理会得敲空作响击木无声如今待问和尚山河大地明暗色空是空不空曰空和尚手中拂子是空不空曰空禅床是空不空曰空一一取他口疑了却云借和尚拂子才接得乃以击禅床云某甲敲空作响不干木头事击木自无声老宿深喜如今恁么说时诸人便会了何用更参然云门生法师所造岂止如是而已皇甫先生会得清净无为之道所以今日因斋庆赞为他拈出有者得遭遇至尊便为富贵所罗笼无自由分唯此公常欲退身山林不以利名为意只这便是清净无为之用见于行事耳士大夫学先王之道谈圣人之言若用不得无有是处当知此一段大事因缘不生不灭无去无来尽从各各当人广大寂灭妙心中流出未有世界早有此性圆陀陀地不动不变及乎混元剖判之后上则有君下则有臣父子亲其居尊卑异其位以至士农工商一一随其根性皆得受用是故大地造化有阴有阳有寒有暑明王治世有生有杀有赏有罚佛法流行有权有实有顿有渐孔老设教有礼有乐后之学者依而行之一家依之则一家无事一国依之则一国宁肃此亦不从外来皆是各各当人般若妙用然用处亦无迹如春行万物本无形模虽无形模但观桃红李白草木荣茂处即是春之影子也士大夫于仁义礼智信得受用亦复如是能活一切生灵关棙子自然向笔头上转成就不思议利益之事出家之士若具戒定慧三无漏学方为本分衲僧道家者流行得一慈二俭三不敢为天下先可以造无为之道然后知一即一切一切即一皆吾心之常分非假于他术今日抚干学士请说法之意要妙喜作法布施与在会诸尊官洎听法善男善女结无上佛果菩提因缘又为令岳赵公往岁在鄂渚没于王事邦人念其忠义为立祠堂至今庙食抚干公见识高明恐其沉幽愁之苦亦欲以此般若殊胜之力用伸荐严惟愿胜处受生不复流转所以道天堂无则已有则君子生地狱无则已有则小人入既是于国尽忠虽死何憾决定生胜处无疑闻知郡主哀感过情痛伤未已岂可以有限精神哭他无觉无知之魂灵此如多年破弊衣服一脱体去天堂佛国随处受生而又死生且隔虽哭奚为然皇甫有言但哭来哭去哭到思忆尽处则不哭矣此亦为至论有个古话举似大众僧问马祖如何是佛祖云即心是佛听取一颂即心便是佛心外不须求直下承当得到处自风流。

　　程总干请普说

　　僧问障蔽魔王领诸眷属一千年觅金刚齐菩萨起处不得某甲自谓通身是眼奈何三十年觑和尚鼻孔不见未审誵讹在甚么处师云誵讹在觑鼻孔处进云或若总不恁么时还免得过也无师云水底月为天上月眼中人是面前人进云只这文彩还当得王老师鼻孔么师云当得当不得退后自看进云某甲到这里得利失利不离行市师云善来障蔽魔王进云争奈即今在和尚鼻孔里何师云我却不知进云王老师具一切智号正遍知因甚么却不知师云只为老僧瞌睡进云侍者点一盏茶与和尚吃师云元来也会原梦进云却请和尚开眼道将一句来师云左之右之七颠八倒进云出头天外看谁是我般人便礼拜。

　　师乃云群灵一源假名为佛体竭形消而不灭金流朴散而常存所以道一念普观无量劫无去无来亦无住如是了知三世事超诸方便成十力如是则殁故孺人赵氏四十九年前本不曾生至于今年五月初四日届当卒哭亦不曾灭若能直下信得及无三界可出无菩提可求无佛道可成无众生可度亦无人亦无佛大千沙界海中沤一切圣贤如电拂正当恁么时毕竟是谁家风月还委悉么但办肯心必不相赚。

　　复云总干学士初邂逅于衡阳一见如旧相识相别倏忽十二三年人生如梦如幻如水中月初无实义斯者为合中孺人赵氏倾逝特遣令嗣宣教入山斋僧请妙喜举扬甚深般若以资冥福闻知孺人极聪明有智慧虽不曾学佛然决定从般若中来何故见得在昔富楼那于林树下为诸新学比丘说法时维摩诘诃之曰此比丘久发大乘心中志此意如何以小乘法而教导之我观小乘智慧微浅犹如盲人不能分别一切众生根之利钝时维摩诘即入三昧令此比丘自识宿命曾于五百佛所植众德本回向阿耨菩提即时豁然还得本心以是观之赵氏孺人殆亦曾发大乘心中忘此意者何以知之去年因在帘帏中望见山僧忽然熏起现行应时省觉譬如有人向十字街头见亲骨肉蓦地撞着便认得形仪了无疑惑岂为差事适来因得总干学士写其一段殊胜事请妙喜为作证明于中说孺人非梦非想见观音菩萨示以前世曾为大修行僧盖观音大士与阎浮提众生有大因缘是故此娑婆世界皆号之为施无畏者楞严曰初于闻中入流亡所所入既寂动静一相了然不生如是渐增闻所闻尽尽闻不住觉所觉空空觉极圆空所空灭生灭既灭寂灭现前如今诸方有一般师禅只理会静教人坐在黑山下鬼窟里更不说悟门如何说他观音菩萨圆通境界生灭既灭又不坐在既灭处须要寂灭现前且道从上祖师那个得到恁么田地岂不见僧问乾峰十方薄伽梵一路涅槃门未审路头在甚么处峰以拄杖划一划云在这里这僧当时死在乾峰划一划处便去这里垛根其后请益云门云门是个活汉便道老僧手中扇子𨁝跳上三十三天𡎺着帝释鼻孔东海鲤鱼打一棒雨似盆倾岂不是古人寂灭现前底消息我更说第二个寂灭现前底样子洞山初和尚行脚到云门门问近离甚处云查渡又问夏在甚处云湖南报慈又问几时离彼云八月二十五门云放你三顿棒洞山回到衣单下一夜坐卧不安自云我一一据实祗对如何却言放我三顿棒不知有何过大丈夫须是穷教彻去明日再上方丈覆云昨日蒙和尚放三顿棒未审某甲过在甚么处云门直去顶𩕳上一提云饭袋子江西湖南便恁么商量洞山于言下大悟忽然寂然现前便忘其所证亦无道理可呈但低头礼拜而已云门云你见个甚么便礼拜山云某甲从今日去向十字街头不蓄一粒米不种一茎菜接待往来一个个与伊拈却炙脂帽子脱却鹘臭布衫教伊洒洒落落地去云门云身如椰子大开得恁么大口若是寂灭不现前底见云门道你见个甚么便礼拜定道我见和尚云江西湖南便恁么商量若恁么依旧守着系驴橛错认敲门瓦子要达洞山境界不亦难乎后来住山有问如何是道答云卓如何是道中人答云失卓如何是佛答云麻三斤这个消息尽从寂灭现前处来因赵氏孺人见观音菩萨身心开悟又能言三世事历历可纪况复临行一着了了分明如此则决不沉沦定生胜处无可疑者妙明居士请就宅普说僧问诸佛不曾出世亦无一法与人随病施方遂有十二分教只如灵山会上世尊拈花迦叶微笑意旨如何师云靴里动指头能有几人知进云正法眼藏涅槃妙心动转施为全体受用去也师云因甚么向瞎驴边灭进云佛法无多子从来难得人只如西天四七祖唐土二三师还有传授也无师云有进云恁么则今日太尉大居士请和尚说法则灵山一会俨然犹在去也师云钵盂口向天进云昔日圆霞访庞居士路逢灵照女子洗菜次圆霞云居士在否灵照放下菜篮敛手而立意旨如何师云生铁铸就进云圆霞又问居士在否灵照提篮便行又作么生师云从来无异相不用更安排进云庞居士有通天作略灵照女具跨海神机未审圆霞甚么处与居士相见师云你眼在甚么处僧礼拜僧问和尚适来道靴里动指头能有几人知某甲道动容扬古路不堕悄然机更有末后一句未审分付阿谁师云分付个无鼻孔阿师进云前释迦已往后弥勒未来大唐国里阿那个不是英灵底人唤甚么作无鼻孔阿师师云逢人但恁么举进云某甲今日移花兼蝶至买石得云饶师云果然靴里动指头进云只如大悲菩萨通身手眼于一切处随众生心而为说法岂不是了事汉及至将钱买糊饼放下手为甚么却是谩头师云谁知他这个消息进云和尚左眼半斤右眼八两师云孟八郎汉又恁么去也进云相识满天下知心能几人师云收僧礼拜。

　　师乃云若论知心底事识不可识智莫能知为甚么世尊三昧迦叶得知若向这里拨得一线路方知高高山顶立不露顶深深海底行不湿脚因甚么有日用而不知者所以道具足凡夫法凡夫不知具足圣人法圣人不会圣人若会却是凡夫凡夫若知即是圣人此语一理二义若拣得出止宿草庵且居门外更须知有衲僧分上事且道衲僧分上有甚么长处若向这里转得身去方可以眼处作耳处佛事耳处作鼻处佛事鼻处作舌处佛事舌处作身处佛事自处作意处佛事于意界中作世出世间无量无边广大佛事只如去却眼耳鼻舌身意灭却色声香味触法又唤甚么作眼处佛事唤甚么作耳处佛事唤甚么作鼻处佛事唤甚么作舌处佛事唤甚么作身处佛事唤甚么作意处佛事然虽如是但辨肯心必不相赚。

　　复云释迦老子在兜率天上以天鼓说法发大音声告言诸天子汝等不得放逸汝等昔在地狱受诸极苦今生于此受胜妙乐此乃一乘圆顿华严经里面有人前报世中不信佛乘闻人说大方广佛华严经题目生轻慢心谤云大方广佛华严经是甚匹似闲他元初不知因果以谤经故堕地狱中盖口里曾念大方广佛华严经七字来有此功德种性故蒙毗卢遮那如来于手掌中放大光明照破地狱地狱既破善根成就尽得生兜率天天中有鼓名甚可爱乐彼天生已天鼓发声而告之言诸天子汝等当知恩报恩佛言知恩不报多遭横死所谓知国王恩不报多遭横死父母爱育之恩不报多遭横死乃至受人救拔之恩不报大人覆荫之恩不报者皆遭横死元来世间遭横死底人皆是知恩不报所以释迦老子云将此深心奉尘刹是则名为报佛恩大凡人须存此一片心教正始得才一正则百正一邪则百邪恰如见在这里老节使大尉山僧常谓之在家菩萨顷在渊圣朝出迎上皇圣驾其时忧难出去者少有生还公勇往云岂有君命而不行遂安然而去安然而归信此心可以通天地贯古今与日月争光如今已百省岁康健如四五十岁人有子可以分付家业了优游般若熏习胜因此皆忠义特达诚心所感无可疑者人生百岁如白驹过隙山僧常说揩大家平生学尽之乎者也以诸胜心怀在胸中谓一切人不如我九经十七史里面若邪若正兴亡治乱无不理会得然于自己都未知下落怎生见得试问左右今年几岁云八十岁只如八十年前未来张王李赵家托生时现在这里听径山长老鼓两片皮掉三寸舌底在甚么处来云不知直饶你百岁更到李老君一百六十岁须还他死始得不可飞出三千大千世界外去那时有眼如蒲萄朵青黄碧绿长短方圆皆不见何故眼识去了两片耳朵如新卷叶钟铃锣钹驴鸣犬吠一切音声皆不闻何故耳识去了有鼻如双垂爪若香若臭牛屎旃檀皆不能辨何故鼻识去了口中有舌如初偃月或咸或淡有毒无毒皆不能尝何故舌识去了有个父母所生之身痒时要抓搔寒时要衣包裹热时则乘凉使扇那时热也不知冷也不知火烧刀斫也不知受触也不知何故身识去了如今面前分别这个是僧那个是俗种种好恶须以意分别那时都不知何故意识去了不见释迦老子云发毛爪齿皮肉筋骨皆归于土唾涕脓血津液涎沫皆归于水暖气归火动转归风地还地水还水风还风唯不可还现今听法历历孤明底那时放着云不知既生不知来处便是生大百年后不知去处便是死大无常迅速生死事大己事未明这个便唤作己事九经十七史是别人家里事问着无有不知自家屋里事却道不知好济事这个道理唯证乃知难可测只要当人把这来为先锋去为殿后底第八识断一刀了自然得大自在往往一生造业底人只逐眼耳鼻舌身意色声香味触法痴狂外边走被人问着却去里面思量要答他总不是也你若念念在般若上留心纵今生未得前程亦得受用如眼前顿却个真兄道人在京师时如今已是四十年话与陈安行夫人信兄闻慧林打鼓每来听法那时年少直是恁地修行便参不得亦熏习得般若种性深世世生生出来定还他得何以知之除是释迦老子妄语方休道一念普观无量劫无去无来亦无住如是了知三世事超诸方便成十力说这十力四无所畏十八不共法三十七助道品皆是诸佛境界诸佛境界既如是径山亦如是径山既如是在家菩萨亦如是在家菩萨既如是妙明居士亦如是妙明居士既如是湛然居士亦如是湛然居士既如是无相居士亦如是无相居士既如是妙圆道人亦如是妙圆道人既如是乃至寿昌夫人空寂道人觉了道人一一如是彼亦如是此亦如是一切法皆如是如是之法人人具足各各圆成但向己求莫从他觅诸人既夙有灵骨应须究竟以悟为期妙喜今日因斋庆赞有个颂子语言虽粗细亦在其间知因识果崇三宝迥与时流趣不同千百殊胜吉祥事总在当人方寸中。

　　真空道人慈行请普说

　　僧问世尊一日问须菩提曰东西南北四维上下虚空可思量不未审如何思量师云教他到无思量处进云只如无思量处毕竟如何师云正好思量进云未审思量个甚么师云思量你问底进云若是学人问底直得法法不相到岂容思量师云非思量处识情难测进云只如老和尚十二时中还涉思量也无师云全在里许作活计进云忽有个汉出来道老和尚恁么业识忙忙何时是休歇又作么生祗对师云仁者见之谓之仁智者见之谓之智进云只如僧问赵州学人乍入丛林乞师指示州云吃粥了也未僧云吃粥了州云洗钵盂去这僧豁然大悟未审还得谛当也无师云如何不谛当进云作么生是谛当处师云洗脚上船进云云门大师道且道有指示无指示若道有指示赵州向他道甚么若道无指示这僧为甚么悟去云门恁么道还契得和尚意也无师云作么生契不得进云恁么则到此若无真正眼只同光影共悠悠师云铁蛇横古路踏着便伤人僧云叱叱师云已遭一口了僧礼拜师乃云只这两叱亦甚分明只是诸人不知落处若知得落处毒气贯天贯地贯日贯月贯山河大地贯万象森罗其中有个知音者将一点甘露向他舌头上毒气尽化为祥为瑞为光明云且道这一点甘露与毒气是一是二是同是别遂喝一喝云若作同别会又却不是也既不作同别会又作么生明得去若更向这里伫思停机敢保此人脚跟下依旧黑漫漫地求出路未有了日在敢问诸人向这里求得出路后别作么生商量良久云伫思停机照顾髑髅。

　　复云适来禅客问赵州洗钵盂话妙喜常说这僧是个有力量汉赵州如将一百二十斤担子一送送在他肩上这僧接得一气行一百里更不转头龙潭所谓可中有个汉牙如剑树口似血盆一棒打不回头他时异日向孤峰顶上盘结草庵呵佛骂祖去在要担荷佛祖重任须是这般体裁你看船子和尚接得夹山悟道后山礼辞了只管回顾船子船子见其恋恋不忍去乃告之曰你将谓更别有在于是覆舟而逝盖是他彼此知有不越一念承当更无前后际命根便断僧问赵州学人乍入丛林乞师指示州云吃粥了也未僧云吃粥了州云洗钵盂去这僧豁然大悟后来云门大师拈云且道有指示无指示若言有赵州向他道甚么若言无这僧为甚悟去云门恁么拈提不妨奇特正如一件物已死在地上却拈起来抖擞则个依前得活云峰悦和尚又怕人不会却向云门抖擞处拈云云门不识好恶恁么说话大似为蛇画足为黄门栽须云峰则不然这僧恁么悟去入地狱如箭射这个又高一着所以山僧正法眼藏里提撕云云门老汉大似阿修罗王托动三有大城诸烦恼海随后喝云𥧌语作甚么复云云峰虽善背手抽金镞翻身控角弓争奈蹉过云门何这个是大手脚且非师承露布古人云万锻炉中铁蒺䔧旨须高价莫饶伊横来竖去呵呵笑一任傍人鼓是非诚哉是言你若会得洗钵盂去便会得狗子还有佛性也无州云无更无两般以至一口吸尽西江水锯解秤锤干屎橛之类一时明得曾有僧请益白云端和尚云不知赵州有指示无指示端云有指示僧云作么生是有指示处端云洗钵盂去妙喜往年曾参兜率照禅师每见其不肯端和尚对这僧话一日被我请益他洞山三顿棒因缘曰不知云门有指示无指示照云若无指示用开两片皮作么妙喜曰恁么则有指示照云故是又问作么生是云门指示处照云饭袋子江西湖南便恁么商量妙喜曰好与端和尚一状领过照云你据甚么道理便恁么道对云僧问端和尚作么生是赵州指示这僧处端云洗钵盂去如此祗对有甚么过却到某问和尚作么生是云门指示这僧处和尚云饭袋子江西潮南便恁么商量答处更无两般为甚么却不肯端和尚他不觉自笑一上了却云你有道理却被你提得我省元来端和尚答处共我一般自此不敢贬剥山僧那时自是个漆桶他便相喜盖知得从好人处来步骤便别向时洪觉范亦曾贬剥端和尚颂世尊传金襕外别传何物曰金襕之外复何传弟应兄呼岂有偏倒却门前刹竿着免教依旧倚墙边觉范谓弟应兄呼岂有偏是落草处先师闻而大笑且谓山僧曰莫要点似他尽教一生不会觉范参真净有悟处缘他薄福早上有见处晚下被赶出院自后说禅间或有好处是他悟得底说得没巴鼻处是他无师承杜撰差排参禅须是智眼开大法明然后可以验邪正归宗真净和尚每称道罗汉小南禅师见处颖脱一日到归宗净问曰你祐和尚下多爱说心说性理会恬恬密密唯有吾侄迥然不同南曰某已前也恁么后来因悟云门干屎橛话始得快活及南公告寂真净往吊之其徒方恸哭真净曰止禅师是得大妙悟续佛慧命底人何哭之有因兹罗汉一众悉往参归宗山僧大观三年行脚到舒州依海会从禅师从乃南公嗣子能言乃师与云庵相见时事故知前辈参禅不肯小了必到究竟大安乐之地而后已然瘥病不假驴䭾药真如和尚一生只以洗钵盂话接人盖他守一转因缘如守一座须弥山相似摇撼他不得花药英禅师每讥之谓其徒曰尔辈禅和子老僧这里活鱍鱍地禅不肯参却要沩山洗钵盂去方是时大沩法席甚盛龙象蹴踏每遇升堂三通鼓罢大众雁行而立风渗渗地趺坐良久乃举个古人颂子云欲识本来心青山绿水深不是身心境徒将闻见寻识得便识取不用更沉吟参便下座后五日又当参复举是柱不见柱非柱不见柱是非已去了是非里荐取参但是升座除拈提公案外其余多类此有个川僧滑稽从沩山下来有问大沩法道如何僧云规矩法度甚好口是念诵多㬠曰三八念诵丛林定法何言甚多僧云大沩独不然三八日僧堂前维那念诵了五日法堂上长老又念诵衲子传以为笑湛堂准和尚亦曾依之常看赵州访二庵主因缘忽一日因看勘婆话遂一时理会得乃上方丈白云某理会得赵州访庵主话了曰你作么生会准遂呈颂云赵州老人少喜多瞋不会作客劳烦主人真如然之他日谓之曰准禅客不道无只是少汝今既得善自护持便印证他可惜这般尊宿易许可人其意要多里罗笼然往往于此得又亦于此失先师依止数年尤喜其妙年聪俊至于分付禅会子有从上诸圣一人传一人之语先师得而藏之其后见泛泛者数人各有一纸因此疑着乃烧之而去逮见五祖老和尚大法一明和真如处得底都得受用盖宗师眼目须是一着高一着始可与人抽钉拔楔解粘去缚向来无著道人曾作山僧画赞云一着高一着一步阔一步咄哉老古锥住住住住住正抓着山僧痒处任你更如何高我须捺你鼻孔在地上听其自死选佛若无如是眼假饶千载又奚为岂不见永嘉到曹溪见祖师更不礼拜便绕禅床三匝振锡一下卓然而立祖云夫沙门者具三千威仪八万细行行行无亏大德从何方而来生大我慢永嘉云无常迅速生死事大祖曰何不了取无生达无速乎永嘉曰了即无生达本无速祖曰子甚得无生之意永嘉曰无生岂有意耶祖曰若无意谁为分别曰分别亦非意祖师到这里却放一线道便肯可他云善哉善哉少留一宿若是妙喜未放你在待他道分别亦非意拽拄杖趁出不见道棒下无生忍临机不见师因真空道人慧行从永嘉来要穷究此一段大事因缘今日请为众普说山僧有个颂子举似大众欲明那一着须是决定志竖起精进幢断了前后际不随圣与凡岂论粗兼细抹过太虚空直入如来地。

　　大慧普觉禅师普说卷第三
卍正藏第 059 册 No. 1540 大慧普觉禅师普说


　　大慧普觉禅师普说四

　　参学道先录

　　妙心居士孙通判请普说

　　僧问释迦老子运大神通不起于座变作忿怒那吒飏下帝钟与东村王胡子相扑拳来踢去两无输赢被临济小厮儿念一道真言一禁住如今在径山法堂上坐立俨然一个个眼横鼻直且道是甚么物得恁么奇特师云揭谛揭谛进云又得和尚重说偈言师云菩提萨婆诃进云毕竟明甚么边事师云明你问底进云恁么则学人功不浪施师云咬人屎橛不是好狗进云只如南泉道文殊普贤昨夜三更起佛见法见各与三十棒贬向二铁围山未审意旨如何师云更余你一个在进云又得和尚慈悲放过师云普州人送贼进云学人今日亦起佛见法见直得虚空里走马旱地上行船南山起云北山下雨未审有过无过师云无过进云惭愧惭愧师云消得龙王多少风。

　　僧问庞居士李相国孙通判个般汉尽是杀佛杀祖底英雄马大师药山老妙喜翁岂不是咬猪狗手段然古之人冤有头债有主即今请和尚拽取占波国与新罗国斗额时如何师云丁丁东东击滴击董进云和尚老老大大澒澒洞洞师云正当恁么时上座也须撞破漆桶进云争奈一波才动众波随掷地金声如瓦砾师云你分上又作么生进云直饶具百千手眼到这里总用不着师云老僧亦打退鼓进云可知礼也师云贼是小人智过君子进云有意气时添意气不风流处也风流师云乞儿箩易满进云争奈国清才子贵家富小儿娇师云又却恁么去也进云别宝须还南海客卖金须是买金人师云你且道两个八两是多少进云青天白日平地吃交师云错认定盘星进云是便礼拜。

　　师乃云只这是直得盖天盖地若不是又乃通鬼通神到这里是也不干他事不是也不干他事且道他还在是与不是里行住坐卧也无若在是与不是里行住坐卧敢保此人未有落处既不在是与不是里行住坐卧则日用四威仪中却向甚处着到若知着到处则水不能溺火不能烧方知古人道处处真处处真尘尘尽是本来人真实说时声不现正体堂堂没却身且道堂堂正体还着得是与不是也无喝一喝云是非已去了是非里荐取。

　　复云说法不应机总是非时语所以道未离兜率已降王宫未出母胎度人已毕李长者着华严论乃云此经决定是佛成道十日后说初于正觉山前从定而起因见明星忽然悟道便见自己本来面目信知时节若至其理自彰妙喜常思无尽居士这一个人不知几百生中学般若来今生如此得大受用所注清净海眼经说八成就谓如是我闻一时佛在云理无不如之谓是事无不是之谓如自来不曾有人如此说盖为他见彻释迦老子骨髓所以取之左右逢其原佛初生下一手指天一手指地云天上天下唯我独尊所以云三界独尊之谓我所谓我者非人我之我如孟子所谓万物皆备于我也心洞十方之谓闻盖世间人皆以耳闻一切音声唯普贤菩萨乃以心闻故经云心闻洞十方生于大因功多之所宗之谓一且如现前八百大众从首座数起自一而之百自百而之千所以言多之所宗也一之所起之谓时这个时便是妙心居士请妙喜为大众说法时也当知此时能该括三世十方乃至尘沙诸佛六道四生若凡若圣若草若木若有情若无情乃以拂子击禅床一下云尽向这里成等正觉无出此时也又曰始觉合本觉之谓佛言以如今始觉合于本觉往往默照之徒以无言默然为始觉以威音王那畔为本觉固非此理既非此理何者是觉若全是觉岂更有迷若谓无迷争奈释迦老子于明星现时忽然便觉知得自家本命元辰元来在这里所以言因始觉而合本觉禅和子家忽然摸着鼻孔便是这个道理然此事人人分上无不具足昨日因与妙心居士说公令叔尚书文章学问可谓儒林宗工独步当世至于立朝是事可观然而闻知于此道自以为难往往士大夫只知所谓佛者千劫学威仪万劫修相好乃至三大阿僧祇劫修而后成云何博地凡夫现行无明为富贵所折困何时与道相应才作是念便是于心意识中推出一座须弥山一障障了道眼不能明见本地风光本来面目正所谓所知不是障被障障所知近世士大夫多作此见如韩子苍与某在临川鼻孔厮拄者半年亦不自信每言此一段事吾辈但知皈向则可如何便要入手亦是自作障难或者更错会先佛所言大通胜智佛十劫坐道场佛法不现前不得成佛道谓佛道之难成如此殊不知一念普观无量劫无去无来亦无住如是了知三世事超诸方便成十力释迦老子才瞥地后便言奇哉一切众生具有如来智慧德相但以妄想执着而不证得所谓妄想执著者正说着今时士大夫病痛先德所以指示一切人脚跟下无不圆成无不具足故有父不可以传子臣不可以献君之说盖使自证自悟匪从人得所以不坏假名而谈实相肇法师云寂兮寥兮宽兮廓兮分兮别兮上则有君下则有臣父子亲其居尊卑异其位起教叙其因然后国分其界人部其家岂非是法住法位世间相常住耶佛不云乎应以佛身得度者即现佛身而为说法应以宰官身得度者即现宰官身而为说法乃至应以比丘比丘尼长者居士婆罗门身得度者即现其身而为说法又日应眼时若千日万象不能逃影质应耳时若幽谷大小音声无不足法门既如此殊胜奈何学者多不向此时节领览乃尔自生退屈正是不信自殊胜甘为下劣人若是灵利汉便向这里提得去方知一尘才起大地全收一毛头狮子百亿毛头现千头百头但识取一头且那个是一头不见南台和尚闻板声有颂云善哉三下板知识尽来参既善知时节吾今不再三师复以拂子击禅床云适来所谓尽向这里成等正觉是真实义所以韶国师云从上诸圣向镬汤炉炭里成等正觉刀山剑树上成等正觉棒下成等正觉喝下成等正觉然虽如是如人饮水冷暖自知岂不见弥勒菩萨引善财童子至毗卢遮那大楼阁前善财举礼投地从地而起指其楼阁便口里颠言倒语乃云此大楼阁是解空无相无顾者之所住处是于一切法无分别者之所住处是以一劫入一切劫以一切劫入一劫而不坏其相者之所住处是以一佛入一切佛以一切佛入一佛而不坏其相者之所住处乃至离一切世间窟宅者之所住处何谓世间窟宅便是于无上道作障难者若执一切世间窟宅不能舍离则吾辈所谓长老者亦莫住院一向杜绝世故乃可得行此道如此则是坏世间相而谈实相何道之有常爱苏东坡为文章庶几达道者也纵使未至于道而语言三昧实近之矣人谓是五祖戒和尚后身而不知以何因缘中忘此意第亦暂时不着便者观其作维摩画像赞从始至终不死在言下其词曰我观众工工一师人持一药疗一病谓头痛者与治头痛药伤寒者与治伤寒药然而风劳欲寒气欲暖脾肺胃肾更相克挟方储药如丘山卒无一药堪施用有大医王抚掌笑谢遣众工病随愈言其医王遣去众医曰尔辈用药都无是处众工既去其病随愈或问医王有以何药而病损乎曰不出众工所用者但彼不能善用耳故曰问大医王以何药还是众工所用者我观三十二菩萨各以意谈不二门而维摩诘默无语三十二义一时堕我观此义亦不堕维摩初不离是说这个虽是死蛇解弄却活若彼三十二人所论真个负堕时即是无言胜有言情知古人之意决不如此所以立个喻云譬如油蜡作灯烛不以火点终不明忽见默然无语处三十二义皆光焰佛子若读维摩经当作是念为正念我观维摩方丈室能受九百万菩萨经中所载此是维摩居士不思议大解脱神通之力所以借座灯王以右手断取妙喜世界如陶家轮如针锋枣叶盖真实之理不可以智知不可以识识故其室中能容三万二千狮子座皆悉容受不迫窄又能分布一钵饭饫饱十方无量众断取妙喜佛世界如持针锋一枣叶云是菩萨不思议住大解脱神通力我观石子一处士麻鞋破帽露两肘能于笔端出维摩神力又过维摩诘若言此画无实相毗耶城中亦非实佛子若见维摩像应作是观为正观此是东坡说底禅岂不是言语到若非前世熏习得来争解恁么道所以妙喜之意亦欲尚书公于此事信得及妙心居士请持此语归举似令叔这老子而今已是世间没量大人恐因妙喜之言直下信得及异日忽然喷地一发便乃截生死流据佛祖位坐断报化佛头却做个出世间没量大人始不负妙喜相期之意因妙心居士近日画得入定观音且以妙喜昔年所作赞题其上盖在衡阳时因道交蔺廷彦所请当时得意一笔写成窃意使东坡见之亦须点头盖与维摩赞言语虽不同大意相似其词曰世间种种音声相众以耳听非目睹一切音声须以耳听唯观世音却以眼观故曰唯此大士眼能观如何见得瞑目谛观为佛事这里便转于眼境界无所即眼境界既取不得即眼界寂灭眼界既寂灭不可耳界不寂灭所以云耳鼻舌身意亦然大哉心洞十方空六根互显如是义观音菩萨以眼闻普贤菩萨以心闻即此是互显之义所谓互显者眼处作耳处佛事耳处作鼻处佛事鼻处作舌处佛事舌处作身处佛事身处作意处佛事于意界中作无量无边广大佛事得恁么受用自在了眼依旧观色耳依旧听声乃至鼻舌身意一一依本分故云眼色耳声鼻嗅香身触意思无差别适来所谓是法住法位世间相常住是也当以此观如是观取此为实成妄想到这里又转了话头若离妄想取实法展转惑乱失本心本心既失随颠倒不见大士妙色身云何颠倒眼见色随色转耳闻声随声转是谓众生颠倒迷己逐物以逐物故不见大士妙色身无眼耳鼻舌身意此乃教有明文耳鼻等既无其体互显之义依何而立故云互显之义亦寂灭亦无大士妙色身亦无种种音声相佛子当作如是观永离世间生死苦大凡文字须教说得行若说不行不成文章适来因论时节因缘所以说善财童子方立于楼阁之前早已赞叹许多殊胜之事然未能得入乃白弥勒菩萨言唯愿大圣开楼阁门令我得入时弥勒菩萨前诣楼阁前弹指作声其门即开命善财入善财心喜入已还闭闭时如何便是观音菩萨入流亡所底消息所谓不入色声香味触法不为分段生死牵将去然后善财于楼阁中见百亿四天下百亿兜率陀天一一皆有弥勒菩萨乃至见释迦老子示现处胎示现诞生示现行七步示现处王宫示现逾城出家示现成等正觉示现说法度生示现入般涅槃非但见释迦老子一周佛事亦见弥勒世尊当来下生一周佛事乃至贤劫星宿劫庄严劫诸佛广大佛事以海印三昧　印印定更无秋毫以为透漏既见如是无量殊胜境界已弥勒菩萨即摄神通入楼阁中又弹指一声告善财言善男子起法性如是此是菩萨知诸法智因缘聚集所见之相如幻如梦如影如像悉不成就尔时善财闻弹指声从三昧起于此时节忽然打失布袋然后弥勒示以如上境界无有去处亦无住处非寂非常远离一切既是来无所从去无所至则云门大师手中扇子𨁝跳上三十三天𡎺着帝释鼻孔东海鲤鱼打一棒雨似盆倾又有甚么过当知这个时节具无量广大智慧门无量神通门无量言辞门无量不可说又不可说一切佛菩萨自在受用门诸人若能如是信如是入方知先佛道过去一切劫安置未来今未来现在劫回置过去世乃喝一喝云若不喝住打葛藤直到明朝击禅床下座。

　　汤丞相请普说

　　师于法座前拈疏云这个是大丞相光明藏中流出底亦是三世诸佛说不尽达磨大师传不到底诸人还见么各请塞却耳根分明听取且道听底事作么生良久云剑为不平离宝匣药因救病出金钒宣疏毕就座(疏语录在卷尾)僧问如来禅祖师禅在大丞相谁敢正眼觑着菩萨道诸佛道在老和尚不妨妙用纵横释迦老子达磨大师文殊普贤观音弥勒相随来也未审千日并照一句作么生道师云无角铁牛眠少室生儿石女老黄梅进云恁么则直得天上人间悉皆瞻仰师云且道这一句还瞻仰得也无进云若不是某甲往往错祇对和尚去也师云你只今错会亦不少进云争奈拈得道傍芒草索背风敲碎铁围山师云这个为复是如来禅祖师禅进云大小大王老师到这里却摸索不着师云老僧从来恁么进云虽然如是出头天外看谁是个中人师云菩萨道诸佛道又作么生进云入水见长人师云鱼行水浊鸟飞毛落进云只如法身无为不堕诸数为甚么道或在大臣大臣中尊教以正法师云你恁么问话大似不曾吃粥进云学人今日遭人捡点师云相随来也进云和尚岂不是在衲僧中尊未审合谈何事师云老僧今日困进云争奈坐立俨然问答俱妙师云僧堂佛殿从你脚跟下过因甚么不知进云某甲今日困师云过。

　　僧问身从无相中受生犹如幻出诸形像幻人心识本来无罪福皆空无所住未审教谁说法听法师云野马嘶风蹄拨剌金毛踞地尾吒沙进云某甲得闻于未闻师云闻底事作么生进云心不负人面无惭色师云泊不问过进云只如三世诸佛说梦六代祖师说梦现今说法听法亦是梦忽然梦觉时如何师云你试原看进云老和尚不妨开眼说梦师云梦里明明有六趣觉后空空无大千进云去此二途未审汤氏孺人在甚么处安身立命师云一箭中红心进云不妨好手师云收僧云劄便礼拜。

　　师乃云一收一劄通天通地通鬼通神且道从上诸圣还有这个消息也无若道有试拈出一毛头呈似老僧看若道无佛佛授手祖祖相传又传个甚么若向这里拨得一线路方知汤氏孺人昔日虽生本不曾生今日之灭本不曾灭生而不生镜里之形灭而不灭水中之月镜里之形水中之月可见不可取如是则毫厘系念三涂业因瞥尔情生万劫羁锁圣名凡号尽是虚声殊相劣形皆为幻色汝欲求之得无累乎及其厌之又成大患正当恁么时且八面玲珑一句作么生道还委悉么动容杨古路不堕悄然机(意词不录)复云此是大丞相钧旨令山野升座宣扬般若奉为亡女孺人汤氏六七七七之辰资荐冥福底意旨见说孺人天资高妙知有佛乘盖夙曾种得般若种智之深故能于此段大事因缘自信得及至于临舍识时了了分明合掌结弥陀印而终这个道理正合圭峰禅师所谓作有义事是惺悟心惺悟不由情临终能转业又注云义者是义理之义非仁义之义盖使人顺义理而行况于报缘谢时合掌结印无诸痛恼岂非生前顺义理而死能转业者乎如是则定生安养世界无可疑者又曰作无义事是狂乱心狂乱随情转临终被业牵谓于四大分散时神识昏乱平生恋着恩爱者被恩爱牵恋着金宝者被金宝牵当尔之时心念纷飞犹如野马况复业识作主鬼来借宅如斯之人良由作无义事为业所牵流入恶趣天堂无则已有则君子生地狱无则已有则小人入所以汤氏孺人临启手足之际虽无善知识指示解脱之要乃尔正念现前受用自在纵其丛林中三五十年修行老衲无过于此皆是大丞相昔在灵山曾受记莂故于今生为宰辅大臣而能墙堑法门外护三宝以是因缘感报生此真善眷属但因中少有差别不享其寿窃观大丞相所撰疏词可谓深达其理何故众生以一念爱心便与无始业气相续若不以智鉴照了一切世间虚幻不实则为烦恼所障然入得世间出世无余既失所爱如何不烦恼或者教人不得思量如斯见解堕在一边何故父母所爱争得不思量既不思量则为人子者亦不用思量父母若尔则天性可灭且身体发肤禀父母之遗体我身疼痛则父母亦痛父母既痛谓不思量可乎而况大丞相博极群书深得三教圣人之精微妙喜恁么说话大似河头卖水窃惟自秉钧轴以来镇压无限大事若非夙有大力量安能如山如岳不倾不动　圣主倚赖以为柱石古德云棒打石人头嚗嚗论实事释迦老子说一大藏教只是医众生心病底药方至于九经十七史亦只是正心术底药方世出世间初无二致多见世间人一生好造伪者到腊月三十日五阴诸苦一时现前那时手足俱露盖临生死祸福之际断不容伪到这里须是实头始得何谓实头如汤氏孺人今年二十二岁且道他二十二岁前未来汤丞相家托生时在甚么处安身立命若不知来处即是生大乃至今日遽尔倾丧此一段烦恼为是有耶是无耶既而了了分明如弃弊屣只这一着子又向甚么处去庞不知去处即是死大故曰无常迅速生死事大儒者亦云死生亦大矣释迦老子能空一切相成万法智而不能即灭定业况博地凡夫耶因记得嵩山圭禅师庐于岳之庞坞一日岳神谒之且曰我能生死于人又谓神通亚佛圭曰汝神通十句五能五不能佛则七能三不能汝安得神通亚佛神悚然辟席启曰可得闻乎圭曰汝能戾上帝东天行而西七曜乎曰不能圭曰汝能夺地祇融五岳而结四海乎曰不能圭曰是谓五不能也佛能空一切相成万法智而不能即灭定业佛能知群有性穷亿劫事而不能化导无缘众生佛能度无量有情而不能尽众生界是谓三不能也虽然如是他悟得活祖师意终不死在句下复语神曰定业亦不牢久无缘亦谓一期众生界本无增减更无一人能主其法有法无主是谓无法无法无主是谓无心如我解佛亦无神通也但能以无心通达一切法尔于是岳神拜而谢之乃请以戒诸人若会得无法无主是谓无心如我解佛亦无神通便会古人道一毛头狮子百亿毛头狮子现千头万头但识取一头且作么生是一头生不知来处死不知去处努力今生须了取莫教永劫受余殃然而佛法不可当人情适来丞相疏中说一片禅直是事理俱胜道他不理会得么然虽如是若与妙喜眉毛厮结亦未放过在何故直使意句俱到作个世出其间没量大人是山野所愿况某顷年以罪居衡阳梅阳首尾十七年丙子之春蒙　圣恩许自便复还本来面目寻住育王乃至再还双径此一段因缘皆是大丞相曲折周旋之赐此恩此德何日可忘如人饮水冷暖自知但以尊卑有间不敢时以尺书冒渎钧听第生惭愧而已某行年七十有二来日无多而又山中素无怕产住持者须一年两次下山持钵甚非老者所宜去年深欲谢事投老于四明之育王山既蒙丞相不许遂懡㦬而归相将重理旧公案愿大丞相始终外护赐与安闲今日伏承敷文昆仲洎省元学士宣教明公得得入山作大佛事诸公尽是贵公子而谦和若此前程远大不言可知山中衲子无不欢喜赞叹有个长颂普示大众有大福德智慧人具大力量无等匹譬如优昙妙莲华出现世间实希有时平佐　主如唐虞诸群生类悉安阜有女端严具懿德偶随逝水即归空檀波罗蜜施佛僧用拔幽魂离苦趣普设平等无遮会无边圣众咸云集香烟弥布十方界宝灯散作黄金雨六道四生俱饱满永辞苦恼证无生此心广大同虚空所作功德亦如是今已一周佛事竟于是请我转法轮所转之轮无动相所说之法亦无言当知亡女未尝生只今亦复不曾灭既无生灭与轮回不变不坏金刚体普将如上诸功德愿公寿算等河沙河沙有尽寿无竭永佐金轮同　圣化。

　　高提干请普说

　　僧问千花影里无非过去释迦文百草头边尽是当来弥勒佛未审汤氏孺人即今在甚么处师云春日晴黄莺鸣更听落崖流水声进云恁么则尘尘尔刹刹尔师云念念尔又作么生进云某甲问和尚答师云其中事还假商量也无进云只许老胡知不许老胡会师云多口阿师重下注脚进云和身拶入未是作家向上一路速道速道师云八角磨盘空里走进云和尚大似迅雷不及掩耳师云收进云只如镜清问曹山清虚之理毕竟无身时如何山云理即如是事又作么生清云如理如事山云谩曹山一人即得争奈诸圣眼何清云若无诸圣眼争鉴得不恁么未审如何是诸圣眼师云有理不在高声进云恁么则曹山被和尚觑破直得瓦解冰消师云镜清又作么生进云有理不在高声便礼拜。

　　师乃召大众云清虚之理毕竟无身释迦老子道内空外空内外空空空大空胜义空有为空无为空毕竟空乃至无性自性空空亦不可得正当恁么时还契得清虚之理也无若也契得现今山河大地万像森罗日月星辰色空明暗摐然在诸人眼睛里作么生说个毕竟无身底道理若向这里拨得一线路方知古人道尽大地是真实人体尽大地是解脱门且道诸人在门外耶在门里耶若总道不在内不在外不在中间敢道诸人始入得径山门未入得径山室终入得径山室亦未见老僧在直得内无所缘外无所见净裸裸赤洒洒没可把拈起一𢇇头尽大地一时明得犹是阶下汉若到衲僧门下更须买草鞋行脚始得信知此事不可以智知不可以识识便恁么会去则知汤氏孺人即今在诸人眼睛里转大法轮既然如是且道毕竟是生耶是死耶良久云但愿春风齐着力一时吹入我门来。

　　复云斯辰伏承提干学士请山僧升于此座宣扬般若奉为阁中孺人汤氏届于卒哭之辰庄严福地孺人一生贤淑皈向三宝夫何寿数不永遽夭盛年闻知国太与相公夫人至今哭泣未已然释迦老子苦口丁宁使人断除爱见诸苦之所缠缚盖凡夫境界中无一可乐者直得证初果圣位方为不然何以故圣人见得顺处凡夫见得是逆圣人见得是凡逆夫却见是顺信知众生颠倒以苦为乐所以教中说十二缘生顺之故有生死流转所谓无明缘行行缘识识缘名色名色缘六入六入缘触乃至生缘老死忧悲苦恼此皆凡夫位中不可乐事却到圣人分上把来打一逆直下脱离三界二十五有轮回故曰无明灭则行灭行灭则识灭识灭则名色灭名色灭则六入灭乃至忧悲苦恼灭诸苦之相既灭则寂灭之乐现前超过四果圣人得到辟支佛地今日法会亦有讲经论大德在此证明大凡说法须观时节因缘所以道初无二致有一般长老道眼不明不敢道个经字恐人指为座主殊不知座主二字亦不易承当天台智者大师因读法华经至药王菩萨焚身处云是真精进是名真法供养如来于此豁然证得法华旋陀罗三昧见灵山一会俨然未散既证悟已遂立空假中三观收摄一切世出世法更无遗余如今不信有悟门者闻恁么说话刚道是建立之词正所谓夏虫难与语冰殊不知一大藏教是释迦老子说底禅禅是佛心教是佛口岂有佛而心口不相应者耶故大乘方等诸经无非与我禅家出气何以知之岂不见楞严会上富楼那尊者疑曰大性互相陵灭乃问世尊曰若地性遍云何容水水性周遍火则不生复云何明水火二性俱遍虚空不相陵灭地性障碍空性虚通云何二俱周遍法界此盖富楼那执相难性将决众疑佛即为说性火真空性空真火性水真空性空真水清净本然周遍法界不相障碍其义甚明所以参禅须要顿悟听海却许渐悟顿渐虽殊其悟即一况如来性海言相则不碍于性说性则不碍于相是故古人一悟便道理随事变事得理融理是事之理事是理之事但于其中有个悟有个不悟尔且那个不是悟底岂不见佛谓富楼那曰汝以色空相倾相夺于如来藏而如来藏随为色空是故于中风动空澄月明云暗众生迷闷背觉合尘故发尘劳有世间相既有世间相则是众生迷底境界方其迷时本无一物能障碍他及其悟时亦无能证所证之者佛又曰我以妙明不灭不生合如来藏而如来藏唯妙觉明圆照法界是故于中一为无量无量为一小中现大大中现小不动道场遍十方界身含十方无尽虚空于一毫端现宝王刹坐微尘里转大法轮是谓诸圣境界殊胜如此然而是法平等无有高下是名阿耨多罗三藐三菩提既无高下因甚么有佛有菩萨有缘觉声闻乃至天人阿修罗地狱饿鬼傍生十法界种类不同良由最初一念能随染净之缘故有升沉矣所以教中道真如净境界一泯未尝存能随染净缘遂成十法界然于我法中初无实义所以适来禅客问清虚之理毕竟无身时如何曰理即如是事又作么生又曰如理如事古人得之于心伊兰作旃檀之树失之于旨甘露乃蒺䔧之园非是强为法如是故光阴可惜时不待人此身不向今生度更向何生度此身所以白乐天守钱塘日闻有僧居于鸟窠之中乃亲临树下问之曰和尚坐处太危险对曰老僧坐处有甚危险侍郎坐处危险太甚乐天曰弟子坐镇江山何险之有曰薪火相交识性不停得非险乎乐天知其语异乃问如何是佛法大意曰诸恶莫作众善奉行这个谓之先以定动后以智拔把眼前匹似闲言语打一动待他才动便与拔出生死根株又问和尚恁么说话三岁孩儿总道得曰三岁孩儿虽道得八十翁翁行不得乐天因此信入此是古人入道底样子今大丞相不忘灵山付嘱为法门内外护况能以法界海慧照了诸相犹如虚空既然如是当能了知亡女孺人一灵真性未来我家托生时今日一场哭泣在甚处安顿若觑得透则百劫千生恩爱习气一时瓦解冰消因记得蒋山佛慧禅师曾作北邙行其词曰前山后山高峨峨丧车辚辚日日过哀歌忧愁满岩壑闻者潜悲薤露歌哀歌一声千年别孝子顺孙徒泣血世间何物得坚牢大海须弥竟磨灭人生还如露易晞从来有生终别离苦乐哀感不暂暇况复百年惊电驰去人悠悠不复至今人不会古人意栽松起石注墓门欲为死者长年计魂魄悠飏形化土五趣茫茫井轮度今人还葬古人坟古坟今坟无定主洛阳城里万千人终为北邙山下尘沉迷不记归时路为君孤坐长悲辛昔日送人哭长道今为孤魂卧荒草妖狐穿穴藏子孙耕人拨骨寻珠宝老木萧萧生野风东西坟冢连晴空寒食已过谁享祀冢畔余花寂寞红日月相催若流矢贫富贤愚尽如此安得同游长乐乡纵经劫火无生死那个是长乐乡。

　　僧问赵州如何是祖师西来意州云庭前柏树子僧云和尚莫将境示人州云我不将境示人僧云如何是祖师西来意州云庭前柏树子若透得这个方知淡而有味适来因与提干学士说某与丞相前报世中曾结得香火缘来何以知然妙喜丁丑岁自四明将往会稽问讯一道友行次上处忽于舟中梦一士人报云汤枢密拜相觉而说与侍僧逮至越上偶邂逅提干公于能仁寺因问之曰闻令岳已拜相公莫知之妙喜因自寻究其所从来良久知其为梦耳后数月丞相果秉钧轴岂非前生今世与相门有大因缘而能机感相应耶某顷住育王每念此山所藏释迦如来真身舍利而塔庙香火与夫安众粮储有所未备遂发心募众缘筑捺海涂为数百亩田作山中常住上荷大丞相随喜结缘成就此段殊胜为万古无穷之利与尽未来际一切众生作大福田愿以此功德先用庄严国太夫人所冀一百二十上寿永处高堂受子子孙孙恭敬次愿丞相暨阖府贵眷福足慧足因深果深不尽功德追荐孺人汤氏超升佛地山僧有四句颂子且要孺人一灵不昧知有此段大事因缘云脱却无明壳漏子抹过断常生死坑灵光一点照天地历劫何尝有变更。

　　妙明居士李太尉请普说

　　师云南泉和尚道牵牛向溪东放不免犯他国王水草牵牛向溪西放不免犯他国王水草不如随分纳些些释迦老子乘六牙香象降摩耶夫人胎示现诞生示现行七步示现处天宫示现逾城出家示现雪山勤苦六年示现明星现时成等正觉乃至说一大藏教权实顿渐随诸众生根器所宜而为说法为求最上乘者说一切种智为诸菩萨说六波罗蜜令其各证无生法忍为声闻缘觉说十二缘生四谛真理令其各得八解六通证寂灭乐为诸天说一切诸行皆悉无常一切乐具皆悉襄谢令其各得出离三界为诸人说不昧因果令其各各修十善道永净三业为诸修罗说无我法令其舍离憍慢放逸安住忍地为诸地狱极苦众生说罪性不在内外中间令其一念顿超十地为诸饿鬼傍生说永断根本无明法令其舍离饥渴热恼生人天中所以道真如净境界一泯未尝存能随染净缘遂成十法界这个岂不是随分纳些些非但释迦老子如是乃至妙明居士亦如是妙明居士既如是妙圆道人亦如是妙圆道人既如是洎令嗣宣赞令嗣直殿阖宅贵眷等无不一一如是岂不是随分纳些些底道理所以古人道真如妙性菩提涅槃以正眼观来尽是虚名都无实义为甚么如此为众生心上着直如佛性菩提涅槃诸佛菩萨声闻缘觉天人修罗地狱饿鬼傍生等不得何以故应以佛身得度者即现佛身而为说法应以宰官身得度者即现宰官身而为说法应以居士身得度者即现居士身而为说法且道说甚么法便是适来说随分纳些些底道理是甚道理眼见色青黄赤白耳闻声钟铃锣鼓乃至鼻嗅香舌尝味身觉触意攀缘便是纳些些底道理庞居士道日用事无别唯吾自偶谐头头非取舍处处勿张乖朱紫谁为号青山绝点埃神通并妙用运水及搬柴这个岂不是随分纳些些底道理所以道应眼时若千日万象不能逃影质应耳时若幽谷大小音声无不足乃至鼻舌身意亦复如是所以西天国王问波罗提尊者曰知师有佛法能为我说否尊者云恣王所问王曰如何是佛尊者曰见性是佛王曰师见性否曰我见佛性王曰佛性何在曰佛性在作用王曰是何作用我今不见曰现今作用王自不见王曰于我有否曰王若作用无有不是王若不用体亦难见王曰若当用时几处出现曰若出现时当有其八王曰八处出现当为我说尊者以偈答曰在胎曰身处世为人在眼曰见在耳曰闻在鼻嗅香在舌谈论在手执捉在足运奔遍现该于沙界收摄归于微尘识者谓之佛性不识唤作精魂王闻是言忽然大悟当知应时岂不是随分纳些些底道理此事在圣不增在凡不减人人具足各各圆成当知自性广大灵明妙心未尝移易一丝毫是一味平等法门既知此一味平等法门当念念不退存心在般若上始得所以教中道若见大地劫火洞然欲以一气吹令顿灭当学般若波罗蜜多所以今日妙明居士妙圆道人阖宅贵眷百劫千生于般若中熏习得熟方能如是你看牛头第二世智岩禅师元是郎将频立战功将受大官因闻懒融和尚偈曰恰恰用心时恰恰无心用曲谈名相劳直说无繁重无心恰恰用常用恰恰无今说无心处不与有心殊遂弃却官往舒州皖公山修行只看懒融所说底颂有昔同从军者与之同时作种种虚妄事了闻他在山中特去寻访见在山中自在快乐乃唤云郎将狂耶何为住此答曰我狂欲惺君狂正发诸人闻之皆发无上菩提之心信知放荡长如痴兀人他家自有通人爱无常迅速生死事大如妙明居士妙圆道人各各年已四五十岁四五十岁已前历历孤明底是有是无曰不知既不知便是生大如今有一种人要求神仙长生不死且如长生不死底在那里神仙又不是无是他自有功成行满了作神仙去底如吕洞宾来参黄龙老机和尚道是无得么若到得真空妙有处方知无生可灭若未到将来百岁死去现今说法听法底向甚么处去日不知既不知便是死大若亲见得广大寂灭境界恶元来不曾死若见得不曾死便知不曾生可惜许百岁光阴如弹指须便是来生若刹那悟去与释迦老子无二无别刹那造罪无间业因瞥尔情生万劫羁锁若能一念万年万年一念则一道清净平等无有平等不平等者皆吾心之常分非假于他术所以道处处真处处真尘尘尽是本来人真实说时身不现正体堂堂没却身那个是堂堂正体努力今生须了却莫教永劫受余殃。

　　汤丞相请普说

　　师于法座前拈疏云这个是留守相公不坏假名而谈实相第一义谛疏感润生故形纸墨纸墨既形其理始彰敢问大众作么生是始彰底理各请诸人净却耳根谛听维那宣读宣疏毕就座僧问骨肉俱还父母时那吒全体峭巍巍竹篦子下翻身转未审当阳更是谁师云还见老僧么进云两眼对两眼师云你摸索未着在进云得恁么太高生师云两眼对两眼又作么生进云龙袖拂开全体露象王行处绝狐踪师云犹较些子进云正当恁么时还着得生死二字也无师云作么着不得进云恁么则机宜学士全生全死去也师云省得山僧一半力进云便恁么承当得去德山临济饮气吞声师云干他甚么事进云王老师也须照顾师云速礼三拜。

　　僧问黄鹤楼前百战时百千诸佛竖降旗渠无国土居何处留得多才一首诗这一首诗则不问红轮决定沉西去未审机宜往那方师云看取下面注脚进云恁么则不离当处常湛然觅即知君不可见师云呜呼哀哉伏惟尚享进云既无生又无死呜呼哀哉个甚么师云却得你证明进云国土动摇迎势至宝花弥满送观音师云这个是你在川里礼床脚底消息进云今日也要与机宜出气师云过僧礼拜师乃云若觅出气处尽十方世界净裸裸赤洒洒没可把却向甚么处安口觜若向这里安得方知机宜学士昔日虽生本不曾生今日虽灭本不曾灭既无生又无灭尽十方世界是个解脱门尽十方界是真实人体尽十方世界是诸人安身立命处尽十方世界是沙门一只眼尽十方世界是诸佛诸祖出身处尽十方世界是诸人放身舍命处尽十方世界是个解脱底境界更向甚处求出气若能如是解如是会如是受持方知古人道无生死可出无菩提可求无佛道可成无众生可度亦无人亦无佛大千沙界海中沤一切圣贤如电拂既然如是且道现今说法听法历历孤明底与生与死毕竟是一耶是二耶是同耶是别耶诸人还会么不见适来禅客道国土动摇迎势至宝花弥满送观音。

　　复云这汤机宜天姿纯厚是个不可得底士大夫方年得二十三岁不意尺头如此之短相公闻讣极是烦恼故妙喜得得去开解之若是性命之学丞相博极群书三教圣人开捩子无不通晓若更与分别说譬喻担水河头卖抱石投山尔只为他说父母恩爱百劫千生熏染得熟方为骨肉是我平生所爱天既夺之且道忘得忘不得若鬼可忘父母亦可忘若如此则天性可灭矣要得不烦恼如今须烦恼要得不思量如今须思量思量来思量去抖擞得恩爱习气净尽也自然到无思量处无烦恼处如今劝教莫思量莫烦恼大似泼油救火古德所谓止动归止止更弥动只说这般话丞相是竭世枢机之士便能领略此意如此说话须是向赌是人面前拈出直下一刀两段殊不费力渠闻祖师门下有直截根源不涉言诠底道理便信得及元来夙有根性亦非偶然不见教中有言譬如狮子哮吼狮子儿闻皆增勇健何故为他有此种性闻哮吼声熏起现行根性相偶余兽闻之悉皆窜伏佛师子王菩提心吼亦复如是盖众生恶业无始时来此境界行履得熟乍闻知识说无烦恼转见增剧所以佛说恩爱烦恼皆有缘起且道从那里起不见道想爱同结爱不能离则诸世间父母子孙相生不断是等则以欲贪为本贪爱同滋贪不能止则诸世间卵化湿胎随力强弱递相吞食是等则以杀贪为本且如适来说父母子孙相生不断元来从贪欲上起若能一念回光返照见得本来面目本地风光便能回三毒为三聚净戒回六识为六神通回烦恼为菩提回无明为大智所以道一尘才起大地全收一毛头狮子百亿毛头现百亿毛头狮子一毛头现千头万头但识取一头且道那一头遂以拂子击禅床云若向这里识得便是妙喜适来说底净裸裸赤洒洒没可把前日当面亦尝说及丞相是一书生如今做到宰执九经十七史里面贯串如流无有不读无有不会底此是别人屋里事未说其他且如机宜二十三年前未托生来汤家作儿子时在甚处安身立命定道不知既不知来处便是生大如今弃舍恩爱却望甚处去定道不知既不知去处即是死大所以道无常迅速生死事大便是这个道理也此事不可以智知不可以识识不可以有心求不可以无心得不可以语言造不可以寂默通激扬此事古来自有样子唐时有个知江州底陈操尚书一日在庾楼置斋供养云门大师因问儒书中即不问三乘十二分教自有座主作么生是衲僧行脚事云门到这里如会用兵底良将相似便解骑贼马赶贼队借婆被拜婆年不费纤毫气力缓缓地答他道衲僧行脚事与尚书说亦不难敢问尚书作么生是教意尚书也解搀匙乱箸对云黄卷赤轴你看欛柄便在云门手里门云黄卷赤轴是纸素墨作点么生是教意尚书也难容便道口欲谈而词丧心欲缘而虑亡门云口欲谈而词丧为对有言心欲缘而虑亡为对妄想作么生是教意尚书无语云门云且莫草草十经五论师僧抛却来入丛林三二十年尚讨巴鼻不着尚书又争会尚书云弟子罪过又不见杨大年内翰参广慧琏禅师琏嗣首山出十人大尊宿琏是其一智慧过人杨公既来问法却以鄙俚无味之谈对之所谓先以定动后以智拔杨问此事久后如何用心履践得到解脱不疑之地广慧云内翰且疏财此岂是不鄙俚之谈广慧知其缘熟忽一日又来如前所问广慧依前对之杨遂作色诘之曰南阎浮提众生以财为命邦国以财聚民教中有财法二施和尚何得只教人疏财这个便是先以定动后以智拔要拔尽他生死根本遂唤云内翰内翰喏应广慧云幡竿头上铁龙头看他灵利底人聊闻举着剔起便行内翰于言下大悟云恶我会也广慧云内翰作么生杨云海坛马子似驴大便向言外领得这个意旨广慧也不放过却云楚鸡不是圆山凤杨云佛灭二千年比丘少惭愧谓广慧不领我话若是妙喜这里正好竹篦用事何故师子教儿迷子诀拟前跳踯早翻身丞相要理会教分晓时须得一回怏畅始是彻头又向道须知般若上无虚弃底道理因举僧问赵州狗子还有佛性也无州云无这里如隔窗看马骑相似眨眼便过见说丞相在屋里常举这话看若了得此段大事因缘便是世间出世间底没量大人机宜学士与他只结得二十三年因缘如今各自你东我西唯此一事实余二即非真若是结角罗纹之处传与人不得说与人不得近年诸方有默照禅有说心说性禅有指灯笼露柱禅有扬眉瞬目禅有认昭昭灵灵禅有下语禅有商量古人公案禅有密室传授禅妙喜这里无许多般研穷至理以悟为则十二时中莫向别处用心只于话头上穷来穷去蓦然心无所之打失布袋便是归家稳坐处也今辰为机宜作五七请山僧敷演斯事以资冥福有个颂子举似大众百劫千生恩爱债大家今日都偿了返观父母未生前彼此无剩亦无少我今说此无义语或凡或圣皆通晓蓦然失却眼中花还如霜月临池沼。

　　喻知县请普说

　　僧问金翅一展翅沧溟彻见底直下取狞龙孰为迴避者我观王老师说法亦如也大众咸愿闻法以何为体师云震法雷击法鼓进云忽有人相随道布慈云兮洒甘露又作么生师云咬人屎橛不是好狗进云某甲与和尚同出同没同卷同舒有何不可师云你不是我知音进云直得乾坤大地日月星辰净裸裸赤洒洒没可把全体是王老师全体是某甲师云你恁么下注脚阎罗老子未放你在进云某甲若不遇和尚三十年后错解会去在师云皈依佛法僧进云忽有个具大阐提谤于佛毁于法不入众数又作么生教化师云却向明窗下安排进云若是陶渊明攒眉便回去师云作家作家进云云门大师道十五日已前不问汝十五日已后道将一句来某甲即不然十五日已后即不问十五日已前请和尚道将一句来师云和盲勃诉瞎进云直是五眼六通到这里也摸索他不着师云他是阿谁摸索不着进云老和尚满口道着也师云果然不知落处进云未审知落处后如何师云朝打三千暮打八百僧便喝师云且道是赏伊是罚伊僧云错师却喝僧礼拜。

　　师乃云便恁么休去却较些子更拟鼓两片皮掉三寸舌说玄说妙说事说理说有说无大似隔靴以拳头抓痒且得没交涉信知此一段大事不可以有心求不可以无心得不可以语言造不可以寂默通所谓离四句绝百非灵利汉才闻举着剔起便行直下拗折衲僧拄杖天下横行敢问大众既拗打衲僧拄杖了却凭个甚么天下横行遂喝一喝云若有可凭非衲僧境界。

　　复云早间因与知县学士论及释迦老子与孔夫子李老君三教圣人所谓同一眼见同一耳闻同一鼻嗅同一舌尝同一身触同一意思又说吾教中有现量有比量因明百法诸经论中无不具载因知县说看来今时士大夫弃却孔夫子现量境界多在比量里走妙喜曰诚哉是言所谓现量者便是混沌未剖判未有天地人伦已前无佛无众生无天堂无地狱至于佛之一字亦无著处既而开辟之后所有山河大地草芥人畜而亦各住自位亦无是个非个如面前钟楼佛殿僧俗大众坐立俨然亦不作佛法玄妙解会亦不作世谛流布凝然不动不变是谓现量境界其后淳朴既散便有人我分别何谓分别如云此是首座此是大众此是知县此是教授才如此指陈已在外边走了尽属比量境界由是昧却自己本地风光不见自己无始以来不生不灭不垢不净不增不减底消息因说般若心经前面提起云摩诃般若波罗蜜多心经观自在菩萨因甚么唤作心盖以道无名貌假名为心不是昭昭灵灵底肉团心乃是各各当人广大寂灭妙心此心便是般若波罗蜜多之异号所言观自在菩萨又非寻常泥龛塑像者亦是各各当人六根玄显之义所谓眼处作耳处佛事耳处作鼻处佛事鼻处作舌处佛事舌处作身处佛事身处作意处佛事于意界中作无量无边广大佛事若能如是行深般若波罗蜜多时照见五蕴十二处十八界二十五有一时空荡荡地乃至无苦集灭道无智亦无得如是则不见有佛不见有菩萨既一切无所有然后诸佛以诸法空为座于一切法空处成等正觉于一切法空处转大法轮度脱一切众生故曰是大神咒乃至是无等等咒即说咒曰揭谛揭谛波罗揭谛此是先佛说真个般若后来有一种杜撰底法师却言此是神名讹谬甚矣盖西域有揭谛神梵语偶相同便谓此咒皆神名不妨会得好至如大悲咒云阿游孕之类杜撰者辄敢易游字为逝且言是鬼名因鬼告以名阿逝孕由是易之此由可怪既云秘蜜伽陀又是古圣师译岂可信鬼语而诬先圣耶信知学不经师岂免邪解且如人说三教圣人立教只一般口里虽说一般及乎穷诰将来往往说不行须是说行得方知法无二致常记得冯济川说他作侍讲时　主上问卿学释氏与儒教为同为不同对曰若论立教则不同若论劝人为善则同饷间下来后省诸公问其所以对济川曰若谓其同则说不行若谓不同却说得行然于理则同于事则不同何故名教要相生男要婚女要嫁又要有后所以嗣香火故有君君臣臣父父子子此万万不可废却到释迦老子教人不得杀生不得食肉又不许娶既不许娶则不相生不食肉则不杀此所以为不同然而释氏主出世间教儒主名教后世圣人依孔子之说则天下治违之则乱释氏之道亦复如是悟之则超凡入圣迷之则生死流转此所以为同山僧闻说甚赏音他士大夫学先圣之道只要正心术而居中知县又要理会自己脚跟下生从何处来百年后却向甚处去底一件事这里若不透枉来南阎浮提打一遭所以道参须实参悟须实悟今夏山中又是八百来僧个个是裹粮相聚长夏中各各整顿三业四威仪理会这一片田地教知落处山僧亦打辨精神与诸人入室忽然打发一个半个可以报答四恩三有其余尽是碗脱丘知县公自来夫妇信向三宝知有此段大事因缘合中黄氏孺人自念恐前生今世作诸不善用心差殊恐为障道之因山僧常说未有无罪底凡夫未有有罪底圣人邪非之念才干正即是罪因适来所以略为忏悔所有罪障愿获消除与居中知县各各明见本来面目悟入佛之知见山僧有个颂子为作证明勇猛精进作好事不被尘劳恶业牵无边罪障俱消殒便是如来清净禅。

　　行者祖庆请普说

　　僧问五湖四海端禅客刚被人将塔主呼老师幸有拔山力为转头衔得也无师云诸佛菩萨畜生驴马端塔主端禅客干屎橛麻三斤进云恁么则天上天下今古罕闻师云你在那里着到进云诸佛菩萨畜生驴马王老师端禅客总在里许师云又要转头衔作甚么进云已得真人好消息学人从此更无疑师云不疑底事作么生进云和尚鼻孔大头向下师云又干你甚事进云不见道一切智智清净唤甚么作王老师唤甚么作端禅客唤甚么作麻三斤唤甚么作干屎橛师云端上座是干屎橛进云某甲今日只知瞻前不知顾后师云速礼三拜师乃云便恁么承当得去说甚三世诸佛六代祖师山河大地万像森罗尽向这里百杂碎乃以拂子击禅床云且救得一半且道那一半教甚么人着力若着得力去三世诸佛也恁么六代祖师也恁么天下老和尚也恁么以至柏树子麻三斤干屎橛也恁么又须知恁么中有不恁么不恁么中却恁么然后恁么也不得不恁么也不得恁么不恁么总不得为甚么如此良久云倚天长剑逼人寒。

　　复云山僧今早将一个金刚圈子与人透这个金刚圈子若透得便安乐得人若透不得疑到弥勒佛下生也不能得洁净秘魔岩和尚每在方丈内坐手持一杈凡有僧入门便问甚么魔魅教汝出家甚么魔魅教汝受戒甚么魔魅教汝行脚道得也杈下死道不得也杈下死山僧道道不得故是杈下死道得因甚么也杈下死有个人下一转语山僧也疑着他若不在正路上行则不解恁么道然这般底面觜多常爱佛眼和尚有几句儿有衲僧巴鼻云教中有王子宝刀喻众盲摸象喻隔江招手事望州亭相见事迥绝无人深山岩崖处事此皆亲面而见之不在说也似这般说话不消多有理会不得底只道佛眼下爱说心说性殊不知目有说处只是他下面儿孙未必爱何故后来多是弄光影驴前马后教人看灯龙看露柱只作这般去就你分上即得争奈字经三写鸟焉成马只如玄沙一日示众云诸方总道接物利生忽遇三种病人作么生接患盲者拈捶竖拂他又不见患聋者语言三昧他又不闻患哑者教伊说又说不得且作么生接若接此人不得佛法无灵验当时有地藏琛禅师者乃其适嗣识得这个关捩子乃白曰某甲现今有眼不盲有耳不聋有口不哑和尚作么生接玄沙便休去这个谓之还圆一粒点铁成金至理一言转凡成圣后来云门怕人不会因僧请益门云你礼拜着其僧礼拜起门以拄杖挃僧退后云你不是患盲复唤僧近前来僧近前门云你不是患聋乃竖起拄杖云还会么僧云不会门云你不是患哑其僧于此有省便跳出玄沙金刚圈子唤作打着南边动北边佛眼颂云玄沙三种病人有理不在高声引得香严老子却来树上悬身似这般说话方始是五祖下家风盖香严和尚垂语云如人上树口𠼫树枝手不攀枝脚不踏树树下有人问西来意答他则丧身失命不答则违他所问正当恁么时如何时虎头上座会得这个说话便问树上即不问未上树时请和尚道香严呵呵大笑这个正与玄沙三种病人道理一般所以佛眼四句颂子恰好颂得这两则因缘可谓明眼宗师有个空长老前住雪峰曾在云居入山僧室因问他香严上树话如何空云好对春风唱鹧鸪山僧拈来便问好对春风唱鹧鸪是树上语树下语空拟议便打出每挂牌时先师爱来外面听少间问山僧曰适来空兄祇对甚好山僧曰若是和尚见他恁么祇对如何讨他先师云未在更道山僧曰不好不好却问好对春风唱鹧鸪是树上语树下语先师呵呵大笑道我手段辣宗师家若无这些子如何与人抽钉拔楔适来因说王子宝刀喻音有一国王收得一柄宝刀安在库中偶为人窃往外国其后因本国大臣往彼有收得此刀者持以献之时大臣窃自思惟若认是本国刀则被人知我王库藏空虚乃以智取之曰谩为汝收我王库内无如是刀佛眼谓此皆亲而而见之不在说也诚哉是言你若亲见亲证不说亦自分晓有时禅和子来耳朵边低声子说怕人笑他下得语不好盖得失心未忘常记得老和尚说清草堂去晦堂处通话晦堂法门广大波澜阔清问曰赵州柏树子话莫不在柏树子上么曰故是不在柏树子上清云雪窦道人问西来指庭柏莫在指处否曰在指处又问你肚里不疑么清曰不疑曰不疑则看经去过得几时又问前日请益和尚柏树子话某甲依旧疑在晦堂曰疑便去参饷间老和尚却问晦堂清上座前日问和尚柏树子话莫在指处么和尚向他道在指处又教不疑则看经去今日又向他道你疑便去参毕竟和尚尊意如何晦堂徐对之曰讨甚头恼尊宿家骑贼马赶贼队借婆帔子拜婆年从来无话堕底宗师须是五色线子断自然一切差别语言击绊他不得山僧每笑洪觉范有时爱胡乱穿凿如琅瑘觉和尚与举道者相见觉问近离甚处举云浙江又问船来陆来曰船来又问船在甚么处曰步下又问不涉程涂一句作么生道举以坐具摵云杜撰长老如麻似粟拂袖出去觉范可杀欺诬亡没僧宝传中具言琅瑘曾以此举似慈明明笑曰举见处才能自了而汝负堕何以为人于是为作牧童歌此岂古人意果如是乎正似旧日彭谏议作死心塔铭首叙其初见大沩真如如问是凡是圣曰非凡非圣又问莫更别有道理也无死心嘘一声真如云气急杀人死心云恰是又载一件事甚好笑曰师到栖贤见秀禅师秀问甚处人师曰广南韶州人问曾到云门么曰到又问曾到灵树么曰到问如何是灵树枝条曰长者自长短者自短秀骂云广南蛮不恁么师亦骂秀云向北驴只恁么盖彭公不曾参禅只作相骂会了觉范公亦然以琅瑘举公相见为胜负岂不招谤法之𠍴乎举公道杜撰长老如麻似粟这里把琅瑘托上梵天又曰在浙江早闻你名元来见解只如此何得名播宇宙琅瑘作礼曰某甲罪过这个是文殊普贤大人境界非凡情可恻岂不知琅瑘是德山临济底人你既不见却去迹上讨有甚交涉山僧正法眼藏上首载此一段又引云门问洞山初和尚近离甚处曰查渡问夏在甚处曰湖南报慈问几时离彼曰八月二十五门云放你三顿棒此二事正相类何故且如琅瑘问不涉程途一句作么生道被他道个杜撰长老如麻似粟其昧者便道他离师太早只如云门道放你三顿棒当时被洞山道个杜撰长老如麻似粟莫也是云门离师太早么岂不见古人道我若行时你须坐我若坐时你须立若也同坐同立二俱瞎汉将知觉范亦自有悟处却是离师太早他参真净净一日谓之曰惠洪有时也有到处有时也有不到处乃问净曰到便到不到便不到和尚何言有到处有不到处净曰我今问你只如风穴颂云五白猫儿爪距狞养来堂上绝虫行分明上树安身法切莫遗言许外甥作么生是上树安身法觉范下一喝净曰只这一喝也有到处也有不到处他忽然有省次日偶因事逐出院去见云盖普和尚智是一味悟底禅无甚善巧方便觉范后来说禅间有好处是他悟得底杜撰处便是他胸臆差排如作大阳明安传他元不知其出处因妙喜与之同在李商老日涉园偶然话及我到大阳见寿塔记乃王随相公所作曾录得来于中载大阳与梁山相见因缘问如何是无相道场梁指观音像曰此是吴道子画随后问这个是有相那个是无相阳无语山云何不道取一句曰道则不辞恐上纸墨山云此语以后上碑去在其后杜撰禅和去下面添云后果上碑似这般底不与删却取笑有识所谓上碑者要上便上有甚奇特觉范一得我录底本子便去撰文所以王传翁殿撰跋他僧宝传最好曰大凡为文大忌不耐看此文如杂花过眼香艳俱尽叙事丛莝取舍以私欲以传远难矣哉大抵参须实参悟须实悟所以道设有一法过于涅槃我亦说如梦如幻因祖庆行者请普说又爱参禅山僧有个颂子普示大众透过那一着佛亦不能容猛虎当路坐狐兔自潜踪。

　　行者德舜请普说

　　僧问阿修罗王与诸天交战不胜领八万四千眷属藏于藕丝窍中彼具贪欲瞋恚痴尚能如是况某甲正信出家受佛气分敢于一尘上化作无边身菩萨时如何师云好个师僧却与阿修罗作伴进云不见道彼外道六师皆我眷属是以不出魔界而入佛界师云许你说道理进云王老师今日慧身法身一时被某甲觑破师云那里得许多身来进云争奈东边灯笼西边露柱何师云又被灯笼露柱穿了鼻孔进云某甲到这里亦不见恁么事师云瞌睡汉。

　　师乃云若见有恁么事即辜负当人若见无恁么事又辜负释迦老子且作么生免得此过若求免则依前堕在二边宁免辜负若出得二边方知不被生死之所疑惑生者从他生死者从他死生生死死死死生生如汲井轮互为高下于我门下大似诸波罗蜜搅成一块亦不见搅成一块底道理故能眼处作耳处佛事耳处作鼻处佛事鼻处作舌处佛事舌处作身处佛事身处作意处佛事于意界中演出无量无边不可思议世出世间广大佛事且道许多佛事从甚么处起良久喝一喝云若求起处眼开尿床。

　　复云当院行者德舜欲报父母劬劳养育之恩请普说要作法布施唯此法布施无高无下无智无愚谓之平等法门是故教云佛以一音演说法众生随类各得解皆谓世尊同其语斯则十力不共法所以为声闻缘觉说十二因缘法及四圣谛法为菩萨说六波罗蜜为过量大人说一切种智各随根器无不满足悉得受用譬如阿修罗王本身长七百由旬化身长十六万八千由旬立于金刚水际首与须弥山等而大海水止至其腰然大海之水修罗饮之亦饱满蚊虻诸虫饮之亦得饱满要知释迦老子广大平等法便是这个道理海水喻心蚊虻修罗喻大小差别然心上本无如许多差别所以法门千差万别终归一悟如初机晚学禅和子每来室中问一句答得尽是却到缓缓池编逼将来又去不得大似新作陂塘易为打破盖根基未熟然不失为证悟底基本正好着力如今诸方虽说禅无传授学者见无速效便去请益公案这个作么生那个又如何末后依旧是传授况依师讨相似语把一件事来引证最是大病此事唯证乃知譬如同盘共食你既饱我亦饱自然不着商量如今为人师者他先在窠窟里坐学者得入便印证他若是好根器衲子肯吃你这般茶饭妙喜旧时在众中见人商量洞山夏末示众云初秋夏未兄弟东去西去直须向万里无寸草处去垂一转语无人正得契洞山意后有人传到浏阳庵主处主云何不道出门便是草洞山闻而谓众曰浏阳有古佛出世众中商量道万里无寸草是无中唱出门便是草是有中和此是第一等恶口又有个驰声走誉底尊宿主张以口为门谓才开口便落草故云出门便是草以无言无说为威音王已前事把古人好处一时坏了只如万里无寸草是无中唱出门便是草是有中和恁么理论胸中还得分晓也未管取未分晓在至如以黑白圈儿作五位形相以全黑为威音王那畔空劫已前事谓之正位正位上说不得却来偏位上说正指桑树骂槐树尊堂有讳切忌当头更引洞山五位颂一一注解得下落谓之细腻工夫却嫌一棒一喝粗慥我且问你忽然热病打一煮四大五蕴一时昏塞当恁么时密室中口传心授底葛藤使得使不得到这里唯己自知泐潭准和尚云这禅床三尺地是释迦老子达磨大师乞命处岂是说虚头劫衣劫食去处他时后日大有事在奉劝兄弟各自打辨精神穷究教彻去记得个古话举似大众百丈和尚一日在方丈内坐有一僧从外哭来文问作甚么曰父母俱丧请师择日丈云明日来与你一时埋却今日德舜请普说追荐过去父母或问父母俱丧请师择日只向他道明日来与你一时埋却若作佛法商量生身入地狱。

　　苏知县请普说

　　僧问黄檗遇裴相道誉弥高药山见李公嘉声益着今日一会是同是别师云剑阁路高犹可度赵州开险绝人行进云彼一时此一时师云你道这一时从甚处起来进云非但道存目击亦乃同风千里师云逢人不得错举进云可谓今朝亲承付嘱师云两眼对两眼进云某甲有一颂举似和尚未审如何师云你试道看进云同风千里道相契无限风光在此时不是李公裴相国此心能有几人知师云省得山僧一半力僧礼拜。

　　师乃云若论此事在凡同凡不别于四生六道在圣同圣岂异于十地三贤横则横亘十方竖则竖穷三际向一切处而作佛事应以佛身得度者即现佛身而为说法应以宰官身得度者即现宰官身而为说法应以比丘比丘尼优婆塞优婆夷身得度者即现其身而为说法且道说甚么法以拂子击禅床一下云说这个法若向这里明得三世诸佛六代祖师古往今来一切知识以至三教圣人现前大众同一眼见同一耳闻同一鼻嗅同一舌尝同一身触同一意思然后包罗万有该括四生净裸裸赤洒洒没可把正当恁么时唤甚么作凡唤甚么作圣唤甚么作有唤甚么作无唤甚么作生唤甚么作死须信道生也只恁么死也只恁么有也只恁么无也只恁么凡也只恁么圣也只恁么然后于一毛端现宝王刹坐微尘里转大法轮也不为分外虽然如是智者聊闻猛提取莫待天明失却鸡。

　　复云人生在世百岁光阴只在一弹指顷这一味平等法门是人免不得只有个迟速旧日王梵志他是得道之士曾有诗云世间是事别只有死不别若也死更别梵志死不彻子和宣教聪明有智见孝顺父母与一切人和睦如何未满三十岁便溘然盖初来托生以至呱地一声那时二十八年中事一时注定了更移一丝毫不得若是一刹那悟去万年一念一念万年无古无今无前无后清净平等无有平等不平等者皆吾心之常分非假于他术今日与仙尉学士说士人博极群书若一事不知一事不会便以为耻九经十七史中无不知者以至注脚皆念得知见多理性通却被这个作障难故云所知不是障被障障所知恰如一座须弥山障却相似不能透彻正如子和二十八岁有事了且道二十九年前未来托生苏家时这一场烦恼在甚处顿却今日死去历历孤明昭昭灵灵底又向甚处去只这生不知来处便是生大死不知去处便是死大无常迅速生死事大便是这个道理前辈圣人亦云死生亦大矣祖师门下脱离死生这些关捩须是自见一回方得受用魏府老华严云佛法在你日用处行住坐卧处语言问答处拟心思量便不是也你才起心认着便不相当若能见得谛当便可绝生死流据佛祖位只为知解情识障却所以般若智慧不能发现有个士人最聦明灵利谓之吕居仁舍人作小官时便相识他理性通才说事便来引证奈何不得教他看个话头且要杜绝他意根僧问云门如何是佛门云干屎橛他又作道理来引证便举庄子云道在瓦砾道在稊稗道在屎尿道无乎不在真个好笑禅若如此会更不须参宗师未开口一时会了正是情识抟量卜度不见道识情安排工夫造作一向攀缘己事荒却大概九经十七史中得底皆是情识安排得来此个法门极是省力省力处得无限力得力处省无限力世间顺境界最赚人逆境界只是一忍便过顺人意根者被他牵将去流入诸趣都不觉知到圣人分上见得顺底凡夫却见得逆凡夫见得逆底圣人却见得顺何以知之只如十二缘生无明缘行行缘识识缘名色名色缘六入六入缘触触缘受受缘爱爱缘取取缘有有缘生生缘老死忧悲苦恼凡夫境界因无明起来顺将去谓之凡夫到初果圣人逆一逆无明灭则行灭行灭则识灭识灭则名色灭名色灭则六入灭六入灭则触灭触灭则受灭受灭则爱灭爱灭则取灭取灭则有灭有灭则生灭生灭则老死忧悲苦恼灭谓之逆生死流如善财童子参五十三人善知识为后人作个修行榜样初于觉城东际古佛庙前见文殊菩萨狮子颦呻象王回顾便发阿耨多罗三藐三菩提心然后见德云比丘海云比丘以至见弥伽长者弥伽遽即下狮子座于善财前五体投地散金银花诸供养具以为供养而赞叹之善财皆不生疑何故所见是顺境界及见胜热婆罗门善知识东南西北四维上下五热炙身中有刀山高峻无极婆罗门登此刀山投身火聚善财见已便作是言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲唯愿慈哀为我宣说婆罗门言汝能上此刀山投身火聚诸菩萨行悉得清净善财到此忽起疑心便如子和宣教天夺其爱不可唤作顺谓之逆始得善财见诸善知识皆不生疑及到胜热婆罗门所所见皆是逆境便生疑怖默自念言得人身难逢无难难遇善知识难此非是魔魔所使耶将非是魔险恶徒党诈现知识相障我善根作障难耶只为善财宿植善根种智即见百亿兜率陀天百亿他化自在天百亿色究竟天乃至金刚夜叉诸龙鬼等于虚空中咸唱是言善男子莫作是念此善知识五热炙身时其火光明映夺我等所有宫殿诸庄严具皆如聚墨我诸眷属遇斯光者皆发阿耨多罗三藐三菩提心何以故善财才作此念便感诸天龙神同时赞叹不见东坡云天人几何同一沤盖天与人相去几何真同一沤耳东坡虽未悟明心地其说皆到如宋景公荧惑守心一念悔过荧惑退舍然这一念殊胜心贯日月通鬼神所以孟宗因母好食笋每遇祭祠无笋辄涕泣笋即随出这个从甚么处来亦从一念诚至上起孝道之性感于神明果不欺人善财便向婆罗门悔过言我于知识生不善心惟愿慈悲容我悔过婆罗门即告之曰若有诸菩萨顺善知识教一切无疑惧安住心不动当知如是人即获广大利坐菩提树下证于无上觉善财便上刀山投身火聚未到中间即获善住三昧才触火焰即获清净乐神通三昧遂告婆罗门曰此大火光我身触时心得快乐便证无上菩提然这般逆境界也难打须是个人始得子和既倾逝知县奉议若向这里识得破便能回三毒为三聚净戒回六识为六神通回烦恼为菩提回无明为大智即将上来举扬般若功德追荐子和宣教超生净界伏愿西方九品登上品而受生净土三空悟大空而见佛久立大众伏惟珍重。

　　正禅人请普说

　　师云欲识佛性义当观时节因缘时节若至其理自彰昨日得恁么晴今日得恁么雨且道是时节相应耶不相应耶不见南台和尚云善哉三下板知识尽来参既善知时节吾今不再三旧日杲道者退却法云在景德寺铁罗汉院寄住他是试经得度亦曾听教来忽见数人讲因明百法论座主在那里论义见他说话无眼目便近前问在此说甚么话座主云你禅和子理会不得只会说脱空瞒人杲云我有个疑处要问座主也不是禅宗中事却是教中疑处只如昨日晴今日雨据因明百法论中是甚么义众座主皆庄然无对被他拽拄杖一时拄散座主却问长老且道是甚么义杲云我为你说昨日晴今日雨是百法论中二十四不相应行法中时分不相应义座主便礼拜所谓理能伏㑃才到道理上自然教你礼拜大凡要破他宗须是识得他宗旨这个与他说玄不得说妙不得只据他保惜处他存坐处说他虽口里不伏心里也须伏若不是善他宗硬要破他谓之育枷瞎棒如今诸方各立门户各宗其宗各师其师各父其父各子其子杜撰差排底一攻便倒更有数种禅最坏人是无言无说底只是坏好衲子不得有一般闟茸好名好利爱个院子住便与之密室传授才开口便唤作落今时闭眉合眼一向在鬼窟里作活计谓之威音那畔父母未生时事又有一种只认业识为自己向击石火闪电光处承当举了便会了不起纤毫修学心这个唤作全是全不是全是时如何云门大师有个顾鉴咦这个便是击石火闪电光底祖宗后来云门见学者去顾字上作道理遂除却顾字谓之抽顾真净和尚有颂云云门抽顾自在来由一点不到休休休休全不是时如何为你不曾鉴不到鉴咦处在只举了便会了正如小孩儿念上大人相似所谓举不顾即差互拟思量何劫悟更有一种将眼见耳闻都主张作心既是你心又去认他作甚么不可不作声时心便间断了亦谓之全是全不是更有一种举话禅也不在开口处亦不在语言上亦不在提撕处如何是祖师西来意庭前柏树子亦不在举处却在顾视处和云门大师抽顾话也坏了字经三写乌焉成马只管弄业识痴团谤大般若教中谓之譬如穷人妄号帝王自取诛灭况复法王如何妄窃因地不真果招迂曲求佛菩提如噬脐人欲谁成就此事须是悟始得世间工巧技艺若无悟处则不得其妙况复要敌生死据佛祖位耶无常迅速生死事大一等是依附宗师学道师家垂示一言半句若道是你不正是诱进你若道你未在是你已有入个路了也岂有误人底宗师来你但退步看如室中问你一句你答一句宗师又拶一拶你又答一句或在寮舍中或长连床上思量今日入室底因缘师家如何问我如何答如是反覆思量蓦然冷灰里豆爆便是参学事毕妙喜常说与禅和子及士大夫释迦老子达磨祖师指示人处直是径捷其余种种建立都无实义如将蜜果换苦葫芦淘汝诸人业根如人以手指月示人彼人因指当应看月若复观指以为月体此人岂唯亡失月轮亦亡其指何以故以所摽指为明月故盖谓你把指头作月向这里错了所以道入门须弃敲门物得路仍忘堠子名且如此去临安县四十五里前面有堠子你才见堠子便行过始得若执堠子为临安县岂可得乎诸佛诸祖一切语言无非尽是这个道理因记佛果老和尚到处参禅如见真如照觉晦堂之类几参遍诸方后与佛鉴同到五祖师翁处更开口不得才开口便道不是不是偶因五祖一夜普说云而今切恐佛法灭去正知正见者并无一人其余尽是传授得来佛鉴谓圆悟曰老鼠口里讨甚象牙而今列刹相望不可只是你会禅我是此中人岂不知你你本师死时作牛吼盖白云端和尚有膈气每吃煨萝卜取气作声后临终时噫气数声佛鉴因而唤作牛叫遂与佛果和尚同辞五祖去后五祖云二勤皆是法器到处却印证宗师要将他底来合且莫管他他后若遇热病打时方始悔在佛果和尚便过金山佛鉴亦留平祖定慧果然二人皆遭大病佛果和尚因思量五祖之言遂云这老和尚未肯我决有长处乃再回五祖祖见来便令维那挂搭请充侍者方得半月祖令往罗源山下檀越家致祭偶西蜀陈提刑爱参禅来辞五祖且目望和尚于佛法径捷处指示庶几归乡早晚参究祖云提刑曾读小艳诗么云后生时不识好恶亦曾读来祖云诗中大有与祖师西来意合处遂举频呼小玉元无事只要檀郎认得声作么生会陈应喏云会也会也只管认声祖云不是这个道理你只认声去得两日佛果和尚归来闻得遂请问其事祖云他惑杀聪明却来问老僧径捷做工夫处老僧因举小艳诗频呼小玉话你要会么如人家有不良人与外人私通乃频频呼小玉意不在小玉上正要外人认得声而已提刑只管唱喏一向认声佛果和尚便晓得却问云不得认声又作么生祖云如何是祖师西来意庭前柏树子𠰚佛果当下豁然契悟出到法堂上正在思量拟议间蓦闻鸡啼方会亦不是声始打破漆桶快活自在急将香合上方丈祖云正与你说话如何却抽身出去佛果云频呼小玉元无事只要檀郎认得声五祖便向这里与他下钳锤举风穴颂云五白狸奴爪距狞养来堂上绝虫行分明上树安身法切忌遗言许外甥举未了间佛果云老和尚如今世界别也老大虫自会上树五祖云㘞你礼拜着此事大耶惭愧惭愧老僧年七十三今始得入遂把手同下诸寮白众云勤侍者参得禅了且喜且喜且看宗师求人如此之切后不数日佛鉴忽然来到佛果急报五祖云舒勤又来到祖云且留他挂搭佛果坚取他祠部去堂司上名鉴云我此行只来问讯公决不住此佛果云我与你相别四十余日你见我此回说话与前日不同么鉴云我只疑你这些个佛果云你若疑便请挂搭因与佛眼辈结社参禅更不曾睡后来佛鉴常云我辈却得佛果和尚力大凡自家悟处不可传与人才传与人便瞎人眼妙喜参禅十七年末后因老和尚举如何是诸佛出身处熏风自南来殿阁生微凉忽然打破漆桶如今把这话传与人不得如人饮水冷暖自知寻常说与人参禅才到省力处得无限力得力处省无限力妙喜只如此修行便是平生得力处这个师正上座不易得拨草瞻风正因行脚依善知识究竟此事今日请老僧为众举扬报答四恩三有你禅和子父母不供甘旨六亲固已弃离参须实参悟须实悟若纤毫凡圣情量不尽总落魔界须是得到大安乐处方始得力所以真净和尚云此事须是悟若也悟去业识痴团自然百杂碎如睦州云门赵州皆是直截为人如何是佛干屎橛如何是祖师西来意庭前柏树子狗子还有佛性也无无这个若不悟如何思量拟议正如鼓山被雪峰一擒擒住鼓山但以手摇曳而已峰云子作道理耶山又以手摇曳云和尚何道理之有后来杨大年修传灯录道鼓山忘其所证不觉以手摇曳而已杨大年若不具眼如何说到这里又灌溪参临济济见来蓦下绳床劈胸摇住云道道灌溪云领领济便托开后来住灌溪有问如何是灌溪便云劈箭急你禅和子参禅若不到这般田地如何敌他生死如今兄弟人人有个见处只是有浅有深有到不到须是赤𩨘𩪸地跳出然后缓缓理会宗门中许多公案一部传灯录我参得禅了才一举便知落处都不费力你若生死心不破便要理会赚你一生枯骨里有什么汁须实参取始得若教妙喜今日鼓两片皮掉三寸舌说到尽未来际钩锁连环相续不断何故如此这个是无尽藏陀罗尼门无尽藏解脱门无尽藏智慧门无尽藏神通门虚空无限量我此般若亦无限量虚空无边表我此般若亦无边表非但妙喜如是西天此土一切知识现前大众无不如是不见道是法平等无有高下是名阿耨多罗三藐三菩提法因甚么说到此今日在贤上座寮中见真净和尚语录颂云门抽顾话又云狮子不食雕残快鹰那打卧兔放出临济大龙抽却云门一顾盖他酷好云门抽顾话老僧不免效颦亦有个颂举似大众抽却云门一顾截断葛藤路布从上佛祖家风两手即时分付且道分付后合作么生收杀撒手到家人不识更无一物献尊堂。

　　壬午正旦妙明居士李太尉请普说

　　师云欲识佛性义当观时节因缘时节若至其理自彰且作么生是自彰底理岂不见道旧岁去年新新岁明年旧三世共十方法法无前后无我人众生彻底空壳漏大圆明镜中一尘元不受为语世间人礼数不须斗既无礼不可斗只今又是甚么底时节若识得这个时节便见释迦老子乘日轮香象降摩耶夫人胎示现诞生周行七步目顾四方指天指地云天上天下唯我独尊也不离这个时节以至示现逾城出家雪山六年修道然后于正觉山前明星现时豁然悟道也不离这个时节乃至三百六十余会说法度生于众生心识中种白净法转大法轮现般涅槃总不离妙明居士妙圆道人请妙喜老僧说法底时节所以道过去一切劫安置未来今未来现在劫回置过去世无前无后无古无今无凡无圣一道平等无有不平等者皆吾心之常分非假于他术妙明居士同诸道眷正月旦日焚香归敬妙喜也只是这个时节所以古人道善哉三下板知识尽来参既善知时节吾今不再三这个时节元不是计较将来老僧常爱张天觉说清净海眼经八成就义不昧正因念念不忘般若座主家说六成就天觉则不然说八成就曰理无不如之谓是事无不是之谓如三界独尊之谓我心洞十方之谓闻阎浮提众生以眼观色以耳听声到普贤菩萨却以心闻观音菩萨以眼为闻故曰心洞十方之谓闻多之所宗之谓一一从甚处起且如妙明居士为一家之主同诸道眷在此听法皆从妙明居士一人所起所以云多之所宗之谓一一之所起之谓时谓妙明居士请妙喜老僧为众普说示现作大狮子吼说因说果说顿说渐说邪说正亦不离这个时节时节难逢佛法难遇所以古人道谨白参玄人光阴莫虚度妙圆因见老僧法语有个安乐处只这一念住在信根上百劫千生坏不得至于成佛作祖皆不出这一念释迦老子云一念普观无量劫无去无来亦无住如是了知三世事超诸方便成十力又云信为道源功德母长养一切诸善法老僧常说我平生说话无迂曲便要理会得只你理会得处便是得力处得力处便是省力处且那个是妙明居士妙圆道人得力处只这一念信向便是得力处便是成佛作祖底根本也不见僧问镜清和尚新年头还有佛法也无镜清云有僧云如何是新年头佛法镜清云元正启祚万物咸新僧云谢和尚答话镜清云老僧今日失利又有僧问智门宽和尚新年头还有佛法也无智门云无僧云年年是好年日日是好日为甚么却无智门云张公吃酒李公醉僧云老老大大龙头蛇尾智门云老僧今日失利师云一人道有一人道无且道二尊宿毕竟如何总道失利若向这里会得方知无古无今无我无人一道平等所以祖师道二由一有一亦莫守一心不生万法无咎将所上来举扬般若功德先为祝延　今上皇帝圣寿无疆国界安宁边方平静老僧有一偈与妙圆居士妙圆道人证明此一段大事因缘昨夜蛇行遭马踏今朝齐贺大平年妙明心地湛如水同德同诚姜妙圆拨动个中关捩子方知日月不曾迁吾今再为通消息春暖流莺送好声。

　　行者祖竦请普说

　　僧问眼观诸色色不色耳闻众声声非声鼻界香界亦复然舌界味界无分别身如金刚不可坏意等虚空难度量稽首六根清净人我得诸根亦解脱未审老师于何佛而种善根获如是师云眼观东南意在西北进云恁么则上下四维无所不及师云上下四维无这个消息进云既无这个消息未审和尚即今吐露个甚么师云无孔铁锤千个窍进云今日得闻于未闻师云且莫诈明头进云记得仰山问中邑如何得见性去中邑云譬如一室有六窗内有一猕猴外有猕猴从东边唤往往猕猴即应如是六窗俱唤俱应山礼谢起云适蒙和尚譬如无不了知更有一事只如内猕猴瞌睡外猕猴欲相见时如何邑丁绳床执仰山手云狌狌我与你相见未审中邑是入草求人为复理当如是师云总不与么进云毕竟伊家用处作么生师云焦砖打着连底冻进云如是则只今对面者莫是猕猴也无师云狌狌我未曾与你相见僧作猫儿声便礼拜。

　　师乃云虽行异类中作畜生哮吼而不曾出异类中头角既不曾出头角则十二时中行住坐卧未尝不与狌狌相见只这狌狌亦不曾惺惺亦不曾瞌睡若向六窗里看他踪迹敢保诸人与这狌狌同一眼见同一耳听同一鼻嗅同一舌尝同一身触同一意思然后净裸裸绝承当赤洒洒没窠窟忽然去却眼耳鼻舌身意灭却色声香味触法又向甚处与狌狌相见遂喝一喝云但有路可上更高人也行。

　　复云出家儿父母不供甘旨六亲固已弃离来入众中拨草瞻风参礼知识穷究此一段事无非要答父母劬劳养育之恩因记得福州长乐有一僧发心要行脚参禅母氏留之不可遂不告而行其母以钟爱此出家儿故昼夜啼哭因此失明每有行脚人过必问其子所在后来此僧闻得甚自感伤且祷观音愿母氏眼光如故自此还乡将至其舍儿童望见先往报言师叔归也母才闻得忽然眼开平复如故妙喜往岁入闽亲闻是说嗣法岳长老曾作文纪其事以此言之孝诚所以动天地感鬼神今行者祖竦为报父母恩故请山僧普说要闻般若然般若本无形段僧问大珠般若大否曰大如何大曰虚空包不尽又问般若小否曰小如何小曰觑不见又般若经云若见劫火天地洞然欲以一气吹令顿灭当学般若波罗蜜多若有一人将一分毛析为百分此一分毛通举三千大千世界乃至地轮水轮金轮风轮须弥大海掷过三千大千世界之外而令众生不觉不知更无迫隘宽旷之相当学般若波罗蜜多然般若法轮一切处常转如世间车轮一切处能转唯两处转不得谓淤泥深坑中转不得险峻高山一转不得非车轮不能转盖高山上与淤泥中非其转处也般若法轮亦复如是一切处能转独于五欲深坑中转不得人我高山上转不得非谓法轮有拣择盖五欲深坑中人我高山上非其转处也学道人决欲打教彻去须教理路心不行求佛智心断若得两处心思路绝则无明烦恼不除自断但向平昔疑不破处提撕狗子还有佛性也无赵州云无这里思量计较使不得玄妙理性使不得直要你卒地折剥地断云门大师道不可思量时便有不思量时便无说时便有不说时便无殊不知不说时正是无说而说如今默照之徒只教人静方寸中依旧黑漫漫地正是错认何尝解方便此事不在提撕处不在举觉处不在有无之无处毕竟在那里我一时说了㘞地一下却在你边岂不见明上座问六祖曰不知上来所指示外还更有密意否祖师曰我今与汝说者即非密也汝若返照自己面目密却在汝边我若为汝说则不密也又不见昔有一官人问一僧罗睺罗以何为第一日密行第一官人云剃头俗汉又问一老宿宿云不知官人云破布裹珍珠这个虽至近又至深法门中千差万别证者方知因记得僧问保福雪峰平生有何言句得似羚羊挂角时保福云我不可作雪峰弟子不得山僧旧时在众里参禅这般话也只恁么看过后来因见雪窦下个注脚云一千五百布衲保福较些子这僧意谓纵饶你得似羚羊挂角时也只是言句所以保福如此答他且问诸人那里是保福较些子处鹅王择乳素非鸭类无常迅速生死事大兄弟家趁山僧炉韛热各自打辨精神穷教彻去大家同报佛恩因祖竦请举扬般若山僧有个末后句举似大众生死两字平等法凡圣贤愚绝异同真净界中才一念涅槃生死二俱空。

　　隆兴元年七月十日思妙禅人请就千僧阁普说

　　师云古人道万般施设不如常又不惊人又久长如常恰似秋风至无意凉人人自凉所以古人回首尘劳曲开方便老婆心切莫有从方便门入得者么若从方便门入得逐日起居问讯行住坐卧语默动静莫不在其中所以天地造物有阴有阳有寒有暑明王治世有政有刑有赏有罚佛法住世有顿有渐有权有实有邪有正衲僧家到这里如海印三昧一印印定上至三世诸佛下及六道四生无有出此漫天网者不见道具足凡夫法凡夫不知具足圣人法圣人不会圣人若会即是凡夫凡夫若知即是圣人此语有一理二义若人辨得不妨有个入处若辨不得莫道不疑好后来保宁勇和尚道修山主真个是无面目客作儿兄弟要会么但只把作一句看若于事上看则疾若向意根下搜求卒难摸索得着无常迅速生死事大百岁光阴一弹指顷便是来生所以道无常若也黄昏至更不留君到一更出家儿父母不供甘旨六亲固以弃离只如许多兄弟在此陪堂相聚不散何也盖以妙喜年已七十五前程来日无多各以好事为怀至于时间或逆或顺或是或非不免大家吃些子故前所谓有阴有阳有赏有罚有邪有正便是这个道理也遂拈拂子云欲识佛性义当观时节因缘时节若至其理自彰记得裴相国一日捧一尊佛跪于黄檗前云请和尚安名檗遂召裴休休应诺檗云与汝安名竟裴公便礼拜师云今日思妙上座或若捧一尊佛请妙喜安名妙喜只得有条攀条无条攀例亦唤思妙思妙若也应诺即向他道千僧阁上忏千佛千重百匝一时周以拂子击禅床下座。

　　汤丞相请大慧禅师升座疏语

　　伏以堕一尘起灭之因冤亲平等睹千镜光明之照净垢皆空不凭大觉之慈悲曷救众生之苦恼伏念某亡女孺人以夙昔善根稍知佛理以多生恶业遽夭盛年顾定数之本然嗟爱缘之未悟资方便智示解脱因如来禅祖师禅头头了悟菩萨道诸佛道念念超升。

　　大慧普觉禅师普说卷终

　　大慧普觉禅师法语

　　示沈通判

　　决欲荷担此事须是浑钢打就生铁铸成底大聪明过量汉然用着一毫毛许聪明则无担荷分盖聪明之士理性通达以思量计较为窟宅常在情识中出没才见宗师开口动舌便将情识抟量引文字作证要说教有下落以故昧却脚跟下事而入决定要超越先须杜绝理路思想不行一点聪明莫拈出如初生孩儿虽情识俱备而六用不行触境遇缘如聋若哑苟实得如此不可只恁么便以为是直须猛着精神转身一掷跃过太虚当此之时尽用聪明尽说道理都不相妨借聪明道理助发挥之若未得如是触目遇缘且暂将作聪明说道理底一时放下只就这里看个话头僧问大愚如何是佛愚云锯解秤锤此一句子上还用得聪明说得道理么若也伫思停机作一星伎俩则又是蹉过脚跟下事也是故从上先圣如临济德山用处不入理路不涉言诠不贵聪明不夸作略不存机境不顾是非生死场中当门按剑不可触犯不可测量不问凡圣贤愚入门便棒入门便喝如天之忽雷闪电未收霹雳随至懵憧之流如何凑泊正恁么时且去默然静坐坐教鼻孔里无出入息然后缓缓起来与这两个老汉相见得么近日有一种剃头外道心地黑如漆自无眼目不见先德用处错会古人转身一路认语言为实法以悟为落在第二头以棒喝为石火电光边事生死岸头便不着你不妨会得好真是龙象蹴踏非驴所堪此辈更不信有妙悟只以默然为极则将自己之愚要愚他一切人直是叵耐所谓自嗜臭腐而养鹓鶵以死鼠可不悲哉沈文伯天下士与予素昧平生绍兴庚申冬因为众持钵过其庐一见倾倒便如二十年故旧相忘形器之外相期于物之初文伯留心此段因缘积有年矣以透脱生死为决定义故邪说不能乱其神亦不肯向黑山下鬼窟里作活计临别以此纸求指示见其志诚不敢自外信笔书此以塞来命异日于锯解秤锤上得些滋味凭此以为券约庶几发再会时一笑也。

　　示王通判(大任)

　　士大夫学道不出二种歧路一曰忘怀一曰着意所谓着意者杜撰长老唤作管带是也忘怀者杜撰长老唤作默照是也管带默照二种病不除则不能出生死所谓生死者本无形段只为学道人生死心不破故受轮回若生死心破则轮回之性即是解脱之场然轮回解脱悉是假名亦无形段可得若能于日用中常如是观察则日久月深无有不得底昔达磨谓二祖曰汝但外息诸缘内心无喘心如墙壁可以入道二祖种种说心说性引文字作证并不契达磨意前所云忘怀着意正谓此也若不着意则诸缘息矣若不忘怀则内心定矣内心定则自然与墙壁无殊亦不着将心安排计度然后得如墙壁也但只就疑不破处参参时切忌将心等悟若将心等悟则没交涉矣生死心未破则全体是一团疑情只就疑情窟里举个话头僧问赵州狗子还有佛性也无州云无行住坐卧不得间断妄念起时亦不得将心遏捺但只举此话头要静坐才觉昏沉便抖擞精神举此话忽地如瞎老婆吹火和眉毛眼睫一时烧了不是差事得如此了忘怀也得着意也得静也得闹也得虽全体在轮回中亦不被轮回所转借轮回为游戏之场得到这个田地亦不着将心和会自然成一片矣却将三教圣人所说之法从头试看一遍尽说自家屋里事更无一字增减若不如是纵勤苦修行经尘沙劫欲明此事徒自疲劳忘怀着意二俱蹉过不忘怀不着意是个甚么咄更是个甚么大任通判学士但恁么参此外别无道理。

　　示德之居士

　　先圣有言佛说一切法度我一切心我无一切心何用一切法又净名云直心是道场无虚假故若能于一切法中不生情解则法法自如法法既如则十二时中触境遇缘如盲如聋不执不着不取不舍正当恁么时不属世间法不属出世法不住有为不堕无为而于有为无为之间成就世出世间种种佛事始与无心之道少分相应耳老庞云心如境亦如无实亦无虚有亦不管无亦不拘不是圣人了事凡夫德之居士但恁么做工夫不用别作道理也。

　　示湛然居士

　　昔善财见最寂静婆罗门得诚语解脱以是语故行止无违言必以诚未尝虚妄无量功德因之出生于阿耨多罗三藐三菩提无已退无现退无当退于不退处证幻住法门乘幻住力弹指开楼阁门于楼阁中得不忘念智庄严藏以至入普贤毛孔刹于一毛孔刹中行一步越不可说不可说佛刹微尘数世界皆因诚愿之力而得成就湛然居士于日用四威仪中住寂静地常作是观予嘉其志气不凡精进勇猛因以此轴求教诲掇笔书此以遗之。

　　示幻住道人

　　昔德生童子有德童女谓善财曰我等二人得幻住三昧见一切世界皆幻住因缘所生故一切众生皆幻住业烦恼所起故一切世间皆幻住无明有爱等展转缘生故一切法皆幻住我见等种种幻缘所生故乃至声闻辟支佛菩萨皆幻住愿智幻所成故善财闻是语已豁然顿入毗卢觉海不动本际于一念中承事供养刹刹尘尘诸善知识于一一善知识所皆获不可说不可说佛刹微尘数三昧乘三昧力求法之心顿息从此罢游南方何以故为于一念了达世界了达众生了达世间了达世出间了达声闻辟支佛菩萨等皆幻住故佛子智常知身是妄知法是幻于幻妄中善用其心坚固不退修如是行虽是女人刚烈勇猛大丈夫汉有所不如予以是目之曰幻住道人因以此轴求法语掇笔书此以示之。

　　示张提刑

　　老居士所作所为冥与道合但未得㘞地一下耳若日用应缘不失故步虽未得㘞地一下腊月三十日阎家老子亦须拱手归降况一念相应耶妙喜老汉虽未目击睹其行事小大折中无过不及只此便是道所合处这里不用作尘劳想亦不用作佛法想佛法尘劳都是外事然亦不得作外事想但回光返照作如是想者从甚么处得来所作所为时有何形段所作既办随我心意无不周旋无有少剩正当恁么时承谁恩力如此做工夫日久月深如人学射自然中的矣众生颠倒迷己逐物耽少欲味甘心受无量苦逐日未开眼时未下床时半惺半觉时心识已纷飞随妄想流荡矣作善作恶虽未发露未下床时天堂地狱在方寸中已一时成就矣及待发时已落在第八识佛不云乎切诸根自心现量器身等藏自妄想相施设显示如河流如种子如灯如风如云刹那展转坏躁动如猿猴乐不净处如飞蝇无厌足如风火无始虚伪习气因如汲水轮等事于此识得破便唤作无人无我智天堂地狱不在别处只在当人半惺半觉未下床时方寸中并不从外来发未发觉未觉时切须照顾照顾时亦不得与之用力争争着则费力矣祖不云乎止动归止止更弥勒才觉日用尘劳中渐渐省力时便是当人得力之处便是当人成佛作祖之处便是当人变地狱作天堂之处便是当人稳坐之处便是当人出生死之处便是当人致君于尧舜之上之处便是当人起疲民于凋瘵之处便是当人覆阴子孙之处到这里说佛说祖说心说性说玄说妙说理说事说好说恶亦是外边事如此等事尚属外矣况更作尘劳中先圣所诃之事耶作好事尚不肯岂肯作不好事耶若信得此说及永嘉所谓行亦禅坐亦禅语默动静体安然不是虚语请依此行履始终不变易则虽未证彻则自己本地风光虽未明见自己本来面目生处已熟熟处已生矣切切记取才觉省力处便是得力处也妙喜每与个中人说此语往往见说得频了多忽之不将为事居士试如此做工夫看只十余日便自见得省力不省力得力不得力如人饮水冷暖自知说与人不得呈似人不得先德云语证则不可示人说理则非证不了自证自得自信自悟处除曾证曾得已信已悟者方默默相契未证未得未信未悟者不唯自不信亦不信他人有如此境界老居士天资近道现定所作所为不着更易以他人较之万分中已省九千九百九十九分只欠喷地一发便了士大夫一生钻故纸收收拾拾在心识中作事业取富贵虽得与未得等然亦有差别何以故未得时天堂自天堂地狱自地狱得了底两路分矣君子小人定矣所以云天堂无即已有则君子生地狱无则已有则小人入此语虽至浅然亦至深士大夫才得一阶半职便把他国家名器为己有要杀一无罪者检个本儿可杀便杀之要活一有罪者检个本儿可活便活之我喜我怒杀活在我其中种种差别举一例诸更不重重说破也如此等辈与道相背如何说无天堂无地狱无君子无小人得偶晨起无事信笔一挥聊以为老居士学道之助亦作他日相见之椎轮也写至此余纸未尽更引些葛藤士大夫学道不着实理会除却口议心思便忙然无所措手足不信无措手足处正是好处只管要心里思量得到口里要说得分晓殊不知错了也佛言如来以一切譬喻说种种事无有譬喻能说此法何以故心智路绝不思议故信知思量分别障道必矣若得前后际断心智路自绝矣若得心智路绝说种种事皆此法也此法既明即此明处便是不思议大解脱境界只此境界亦不可思议境界既不可思议一切譬喻亦不可思议种种事亦不可思议只这不可思议底亦不可思议此语亦无著处只这无著处底亦不可思议如是展转穷诘若事若法若譬喻若境界如环之无端无起处无尽处皆不可思议之法也所以云菩萨住是不思议于中思议不可尽入此不可思议处思与非思皆寂灭然亦不得住在寂灭处若住在寂灭处则被法界量之所管摄教中谓之法尘烦恼灭却法界量种种殊胜一时荡尽了方始好看庭前柏树子麻三斤干屎橛狗子无佛性一口吸尽西江水东山水上行之类忽然一句下透得方始谓之法界无量回向如实而见如实而行如实而用便于一毛端现宝王刹坐微尘里转大法轮成就种种法破坏种种法一切由我如壮士展臂不借他力狮子游行不求伴侣种种胜妙境界现前心不惊异种种恶业境界现前心不怕怖日用四威仪中随缘放旷任性逍遥到得这个田地方始可说无天堂无地狱等事永嘉云亦无人亦无佛大千沙界海中沤一切圣贤如电拂此老若不到这个田地如何说得出来此语错会者甚多苟未彻根源不免依语生解便道一切皆无拨无因果将诸佛诸祖所说言教尽以为虚谓之诳惑人此病不除乃莽莽荡荡招殃祸者也佛言虚妄浮心多诸巧见若不著有便着无若不着此二种便于有无人间抟量卜度纵识得此病定在非有非无处着到故先圣苦口叮咛令离四句绝百非直下一刀两段更不念后思前坐断千圣顶𩕳四句者乃有无非有非无亦有亦无是也若透得此四句了见说一切诸法实有我亦随顺与之说有且不被此实有所碍见说一切诸法实无我亦随顺与之说无且非世间虚豁之无见说一切诸法亦有亦无我亦随顺与之说亦有亦无且非戏论见说一切诸法非有非无我亦随顺与之说非有非无且非相违净名云外道六师所堕我亦随堕是也士大夫学道多不肯虚却心听善知识指示善知识才开口渠已在言前一时领会了也及至教渠吐露尽一时错会正好在言前领略底又却滞在言语上自谓我能我解我强如一切人我胜如一切人做官处谬中又谬者闲处坐地时说政事怕杀人受关节请得一两个无眼长老闲处坐地时亦说达磨不如他人不识我能识得又有一种头白齿黄不知退步只劫剥得这一生子合眼了临时且逐目下过快活便了纵少退步向自己分上理会则又云我更待数年候婚嫁了私家无事时方可纯一用心幸自年纪又未妻子又贤官职又出常调又收拾得几文钱且觅几个妮子逐日唱歌唱曲答命酬身及至眼昏耳聋四大相将解散口里又吃不得身上着又不得相次与阎家老子相见也却去寻善知识理会大似临嫁医瘿不亦晚乎又有一种一向作聪明说道理世间种种事艺我无不会者只有禅一般我未会在当官处呼几枚杜撰长老来与一顿饭吃着几文䞋钱饵却了教渠恣意乱说便将心意识记取这杜撰说底却去勘人一句来一句去谓之厮禅末后我多一句你无语时便是我得便宜了也殊不知尽是因官置到底及至撞着个真实明眼汉又却不识纵然识得又无决定信不肯四棱塌地放下就师家理会依旧要求印可及至师家于逆顺境中示以本分钳锤又却怕惧不敢亲近恐人闻得笑我不会减我声价此等名为可怜悯者老居士妙年登高第起家所在之处随时作利益事政声四驰而对客未尝谈政事文章事业皆过人而未尝自矜一心一意只要退步着实理会此段大事因缘见其志诚不觉忇怛如许非独要居士识得这般病痛亦非劝发初心菩萨入道之资粮云。

　　示空相道人(净圆)

　　古德云心若无事万法不生意绝玄微纤尘何立此是第一等拖泥带水底老婆禅虽然如是能有几人信得及肯得此语若得无事于心玄微意绝则生死魔何处着手脚决欲学此道当急急如救头然日里夜里茶里饭里不得有少间断方始拽得回头若逐日波波地为尘劳所困更不着些精神与之做头抵欲破生死关无有是处。

　　有作思惟从有心起无心将甚么思惟既无思惟此心安在能知此心安在者不属有不属无毕竟如何亦无如何亦无毕竟。

　　学道人紧要处只贵应缘时省力应缘时不费力则道业渐纯熟矣道业纯熟时心意识稳贴贴地自然不怕生死到恁么田地呈似人不得传与人不得取不得舍不得不可得亦不可得但只如此参莫管得在何时。

　　示了然居士

　　既立志要透脱生死当以生死两字贴在鼻尖儿上时时自警觉世间尘劳不用着意排遣自调伏矣从上诸佛诸祖无法传授与人只出来暂时作个证明主宰而已今之学者不肯退步向自己脚根下提撕多是就师家口头取办将谓可以口传心授殊不知返招谤法之罪使人寒心近来佛法淡薄诸方据绳床称宗师者往往多以奇言妙句密室注解商量谓之以心传心学者无决定志只要传授自甘作下劣人殊无大丈夫作略可不悲哉雪峰三到投子九上洞山长庆二十年坐破二十个蒲团直自到不疑之地方肯休歇只如二古德还有传授底道理也无了然居士决欲破生死关但日用应缘处时时自警自觉自提自掇日久月深忽然𡎺着磕着也无常迅速时不待人安乐一日于般若上做取一日工夫世间财宝随缘据自家所有受用多则为财宝所困少则为挠请向不多不少处讨个转身且那个是不多不少处唤作不多不少已是漏逗更欲说破便见即当不如截断葛藤异日再得相见却来不多不少处为妙喜下个注脚。

　　示妙明居士(黄子余)

　　妙喜寻常无禅可谈无法可说只据学者来情随宜应变而已妙明居士黄子余以此轴来求指示且有梦幻界中无一可乐之语为请直欲参到彻头自休自歇处为究竟非如他人要会禅资谈柄自欺也若生死岸头不得力纵学得玄妙知见无量无边于日用应缘处不得力却成谤法之愆虽是善因返招恶果妙喜观其立志不凡喜为其葛藤只知梦幻不实无一可乐底一念便是当人成佛作祖底根本也不必他求不见吾佛世尊有言知幻即离不作方便离幻即觉亦无渐次苟得一念相应如善财闻弹指声顿证尘沙诸佛无边法门无少无剩只怕当人无决定志半信半疑矣此事许聪明灵利汉担荷若用聪明灵利担荷则背驰矣何以故为聪明灵利人多思量多计较将谓此事可以思量计较得成只管在里许头出头没殊不知返被此障却无入头处苟能于日用应缘处不昧最初一念不忘怀不着意只恁么放教自由自在平昔所作所为或善或恶已过去者更不须思量分别若更思量分别其障尤大于聪明灵利永劫无有悟时但尽凡情别无圣解若将心等悟则自谓我今见在迷中若作此解则是迷中又迷梦中说梦欲得彻头无有是处但只在疑不破处参疑不破则全在生死里忽然向日用应缘处不知不觉撞翻关捩当恁么时自不着取他人处分矣未能如是且看个话头僧问赵州狗子还有佛性也无州云无行住坐卧却将聪明灵利底试就个无字上用看亦将这思量分别底就个无字上用看觉得聪明灵利思量分别总使不着方寸中七上八下肚里闷时正是好处往往学此道者多只恁么休去殊不知心思路不行生死两头将断矣此是妙喜平日得力处故时时以此布施学者除此外别无禅道佛法可传可授若别有可传可授者乃是谤佛法僧欺贤罔圣我王库内无如是刀子余要直截做工夫但只如此做将去莫管得在何时古德虽曰欲识佛性义当观时节因缘时节若至其理自彰此乃古德方便接引之词忽然得时亦无时节如此说话还有证据处否前不云乎知幻即离不作方便离幻即觉亦无渐次妙明居士若信得此说及则成佛有余若信不及亦在其中。

　　示觉明居士(夏运使)

　　道须神悟难以言传纵有可传皆文字语言耳直饶于文字语言中采集得更玄更妙亦不出心意识边事今时学道之士不肯虚却心一向安排要知轰一声霹雳相似等待悟去方始心休此等名为可怜悯者自谓我今正迷未能得悟大似在饭箩里坐扬声大叫问人觅饭吃在大江心道渴杀人真是迷中又迷妄想中又妄想千佛出世亦救不得殊不信此事一切见成开眼便觑见开口便道着安排饤饾不得满眼满耳无你迴避处说空则眼见耳闻无不空说实则眼见耳闻无不实何以故眼若不空将甚么见物耳若不空将甚么听声鼻若不空将甚么辨香臭舌若不空将甚么别甘苦身若不空将甚么知痛痒意若不空将甚么分别然分别亦空痛痒亦空甘苦亦空香臭亦空声亦空物亦空空亦空此语亦不受故曰一切见成无迴避处得到这个田地了方知眼见底是实耳闻底是实鼻嗅底是实舌尝底是实觉触底是实分别底是实得如此了始可说无眼耳鼻舌身意无色声香味触法等何以故不见净名老子云法不可见闻觉知若行见闻觉知是则见闻觉知非求法也须是当人不起纤毫修学心只在自己脚跟下坐断报化佛头生死魔王无摸索处诸天捧花无路外道潜觑不见踪迹当恁么时说空说实只由自家不被别人差排处分矣不见古佛有言心同虚空界是等虚空法证得虚空时无是无非法所以从上先德到这里无插觜处从头棒将去从头喝将去有灵骨底撩起便行盖声盖色奇特玄妙垢染惹绊他不得世间尘劳拘牵他不得染净二边无捉摸处凡所发言无不出格非是强为法如是故觉明居士决欲究竟此事但只如此直截理会不可存心在悟边存心在悟边则使人发狂转疏转远矣亦不得忘怀空寂忘怀空寂则心困矣心困则昏沉矣转疏转远则掉举矣昏沉掉举二种病不除欲息念念驰求心大似郑州出曹门且喜没交涉到这里无你用心处妙喜只说得到这里若是喷地一下却在觉明居士咄且置是事。

　　示陈县丞(元霶)

　　佛祖要妙尽生死穷变化空有为实虚豁绝物理灭知见息妄想净名所谓虽修学空而不以空为证修学无相无作不以无相无作为证欲入此门当如此学今之学道参禅人多是求知见觅解会急要口头有可得说故昧却脚跟下消息纵肯自知非亦不能痛扫除此亦无他盖不以生死二字贴在额头上退步向着实处做工夫也且如何名著实处着实处却如何做工夫近日丛林有一种宗师指示学者着实处只教人事事莫管紧闭却眼死忔怛地坐一切莫思量坐来坐去坐得神识惛蒙却似个魂不散底死人相似唤作大休大歇又唤作默而常照这般物类自眼不开却要盲一切人眼要与伊相似不信有悟门以真实悟入者为诳惑人以悟为建立除夙有愿力决定信得此事能灭烦恼本非大彻大悟不能到究竟安乐放身舍命处则定被这般惑乱邪魔虽是善因而招恶果前所云退步向着实处做工夫但十二时中行住坐卧不思善不思恶不着佛求不着法求外不放入内不放出常教心地虚豁豁地如初生孩子虽具眼耳鼻舌身意而六用不行当恁么时唤作有亦不可得唤作无亦不可得不属善不属恶不是佛法不是世间法无乱可定无寂可守只如此崖将去忽然向无可崖处打失布袋当此之时自不着问人如之若何矣所谓着实处正如是而已到得这个田地方知释迦老子云得念失念无非解脱成法破法皆名涅槃智慧愚痴通为般若是真语实语不欺人语元霶天资近道信得及作得主不内邪说决定须要大法明方为究竟以此轴求径捷指示见其志诚故掇笔一挥以塞来命但日用应缘处时时提撕举觉觉得应缘处省力便是做工夫得力处也记取记取自家得力处拈出呈似人不得说与人不得永嘉云唯证乃知难可测如此与之酬酢久久自成一片矣不着差排法本如是如是之法亘古亘今先天地生不为精后天地死不为老终日变化而不为动毕尽寂灭而不为休言多去道转远且置是事异日依此忽然打破漆桶这般说话尽是闲言长语都无实事元霶思之。

　　示华严居士周子充

　　参禅学道别无奇特只要究竟生死而已古德入道因缘教乘极则无非直截指示学此道者当见月忘指不可以自所入处作实法会只如僧问赵州如何是玄旨州云汝玄来多少时也僧云玄来久矣州云若不遇老僧几乎玄杀这屡生子僧当下知归华严居士周子充夙有种性因看妙喜竹篦子话知得饭是米做信得及把得定作得主宰不疑佛不疑祖不疑生不疑死矣既自信不疑更须知有向上一着所以长沙云百尺竿头坐底人虽然得入未为真百尺竿头须进步十方世界现全身只如百尺竿头一步如何进得子充决欲进步请紧峭草鞋妙喜恁扫道也是扫帚画娥眉子充以此轴来求指示掇笔一挥以塞来命遇明眼人试拈出似之必有忍俊不禁下注脚者。

　　示湛然居士(赵都监献之)

　　此段大事因缘从上诸佛诸祖密密传授谓之正法眼藏非以言传言所谓密传者乃当人离言说文字直下信入心地开通是也心地既开通自然头头上明物物上显如盘走珠日用应缘处触着便活鱍鱍地虽在尘劳烦恼中不被尘劳烦恼染污借尘劳烦恼作佛事净名云尘劳之俦为如来种是也若错认方便执着尘劳之事便以为如来种则又却不是也但除其病而不除法尘劳之俦为如来种常如是观察久久自撞发关捩子矣。

　　示了空居士(卫寺丞)

　　欲息尘劳常令心意识虚豁豁地如土木偶人触境遇缘如风行空无所住着则心意识无所之既无所之则不与尘劳作对待矣不见先圣有言不与诸尘作对便是无诤三昧又云如我心空法亦空千品万类悉皆同莫见妙喜恁么道便硬把心意识遏捺令似土木偶人如此修行祖师所谓错认何曾解方便定为默照邪魔之所摄持谤佛法僧堕无间狱虽是善因返招恶果须知尘劳本无自性心意识起灭无因如空中云如水上泡不属有无欲得直下便休歇但把这来为先锋去为殿后底猢狲子性懆与一棒打杀便是彻头处也妙喜常与学此道者说此事本来无限量不得已说个广大已是限量他了也但学者妄以限量得失心修习欲入这无限量无得失境界亦随此限量得失流转又于流转处妄生取证之心纵有证得乃邪法非佛法也教中尚以修习善根耽着三昧并不出十种魔网况背此而徇无明为世间五欲烦恼所缠缚者可不悲哉。

　　七大夫一生在文字语言上作活计以心意识为窟宅口议心思无暂休息才教舍却先自着忙怕落空去却缓缓问渠你日逐目前种种境界贪财恋色人我无明是空不空你怕不怕若道我怕则知而故犯罪过弥天若道不怕瞒人自瞒在便宜处着到敢保十二时中未有安身立命处在不见古人有言识情安排计较造作一向攀缘己事荒却不识吾家正遍知论劫不能成正等到这里如人上山各自努力思之不可忽。

　　示等观居士(瘳司户季释)

　　士大夫以博闻强记为己任事事要知事事要会会尽世间法了又要会出世间法殊不知出世间法与世间法不可比伦唯无念无为杜绝一切语言文字将平昔所习学者痛扫除之百不能百不解如土木偶人方可入作入作得了然后可说入得世间法出世无余若一向作聪明说道理识情安排工夫造作求人印证复印证他人黄面老子谓之增上慢人断佛慧命谤大般若千佛出世不通忏悔者。

　　即心是佛若便向此语下求证则不相当何以故若取自己自心为究竟必有他物他人为对治舍此之外别有商量大似避溺而投火拈一放一转见不堪故宝公云妄身临镜照影影与妄身不殊但欲去影留身不知身影常虚身影从来不二不得一有一无若欲存一舍一生死海里沉浮等观居士决欲心地开通但信即心是佛不用多知佛言三界无安犹如火宅众苦充满甚可怖畏常有生老病死忧患如是等火忏然不息而众生耽染沉溺于其间不知不觉以众苦为乐可不悲哉纵有识得破者亦无决定大丈夫气概半出半入半信半疑不能趁色力强健时了取直待腊月三十日四大相将分散如蛇入布裈手忙脚乱如落汤螃蟹那时要着力已不及矣何如诸事任缘可行即行可止即止尽人事而信天命则自然随处安乐况世间事无穷无尽得休便休更莫打之绕不如忙里偷闲办取自己前程事为最得之本有失之本无若一一要得如自家意无有是处用意求而得之早是不着便况求而不得其苦可胜道哉。

　　等观居士德性有常与妙喜相从十年只如一日妙喜或笑而讥之或怒而骂之居士不作无明承当不作禅道领会又似有力量又似痴呆者佛界不收魔界不摄软似胡绵硬似并铁且道渠侬毕竟是凡是圣试定当看若定当得出许他具一只眼若定当不出妙喜代为下一转语放荡常如痴兀人他家自有通人爱。

　　示妙德居士

　　利根上智之士既知此事须假悟明不可以言语传授凡闻宗师提持或抑或扬或逆或顺便当见月忘指不得将心意识抟量卜度认宗师说底以为禅道永嘉云损法财灭功德莫不由兹心意识心意识之障道乃决定义也所以从上古德如临济德山为人入门便喝入门便棒不涉理路不涉玄妙不涉是非觌面分付若于心意识上测量则没交涉但于平昔所疑处时时提撕时时举觉如僧问云门如何是佛门云干屎橛但将疑他人疑佛祖疑生死底心移来干屎橛上看看来看去如上所说之疑蓦然向干屎橛上绝消息便是彻头处也除此之外纵说得天花乱坠并不干我一星儿事言多去道转远只今休去便休去若觅了时无了时。

　　示张通判(晋彦)

　　决欲荷担此个担子须是君浑钢打就生铁铸成底体裁方可有少分相应处应是从前学解古人糟粕上抟量卜度得滋味处都是生死根本不见古德有言毫厘系念三涂业因瞥尔情生万劫羁锁圣名凡号尽是虚声殊相劣形皆为幻色汝欲求之得无累乎及其厌之又成大患取之舍之着意忘怀总是蹉过底时节所以古人不得已说个学道亦是接引之词耳故临济见僧入门便喝德山见僧入门便棒逐块之流谓之门风峭峻不顺人情殊不知正是四棱塌地拖泥带水底老婆禅那堪更进前退后向宗师口头求玄求妙觅道觅理将心意识推穷寻逐要说教有下落大似埋头撞入东边欲取西边底物转急转迟转疏转远可不悲乎所以古德有言拟将心意学玄宗状似西行却向东便是这个道理也若要绝却性命拔却生死根株直须把平生册子上抟量计较得底飏在他方世界作聪明说道理注解得分晓者尽弃捐了直须有眼如盲有耳如聋有口如哑百不知百不会如土木瓦石相似方可入作常令方寸中虚豁豁地平生记持念得在胸中者讨个元字脚亦不可得时渐有亲近分也若向这里怀疑定道既如土木瓦石百不知百不会却教谁亲近能亲近底又是个甚么若作如此见解乃是错认宗师方便又是重叠说道理作聪明者如此等辈自作障碍真可怜悯所以黄面老子在法华会上被舍利弗等殷勤三请之故不得已说个是法非思量分别之所能解又云我今为汝保任此事终不虚也恁么体格又何曾有实法与人来末后临般涅槃却云始从鹿野苑终至跋提河于是二中间未尝说一字若读到这里又疑道既不曾说一字只如教满龙宫法周沙界又从甚么处得来若如此则又是第二次错认宗师方便矣晋彦居士自榜其所居茅庐曰总得庵谓恁么也得不恁么也得恁么不恁么总得若向百不思量计较时喷地一发当恁么时方与庵号默默相契矣苟未到这田地且向恁么也不得不恁么也不得恁么不恁么总不得处时时提撕茶里饭里睡时觉时行时坐时与朋友相酬酢时与妻儿聚会时喜时怒时着意时忘怀时掉举时昏塞时闹哄哄时独居暗室时日用应缘处总是提撕底时节提撕来提撕去心无所之趁老鼠入牛角没去处那时便见倒断也苟未得如是只管向行住坐卧处日用应缘处举个恁么也不得不恁么也不得恁么不恁么总不得举时亦不得作道理思量正要如土木瓦石相似蓦然打破画瓶方知恁么也得不恁么也得恁么不恁么总得既入我手不恁么也由我恁么也由我如壮士展臂不借他力箭既离弦无返回势不是强为法如是故前所云决欲荷担此个担子古人糟粕上抟量卜度得滋味处都是生死根本妙喜虽一期信手信意胡拉正眼观来始知是真语者如语者不诳语者不异语者晋彦居士天资高妙某虽与之素昧平生绍兴丁丑端午后三日得得来育王相访一见便舒肺腑累日对语未尝一言及世间事乍见似不能言者即之尽可观书曰直而温宽而栗刚而无虐简而不慠晋彦有之因以此轴临行来求指示且言其令嗣状元尝与唐秘书立夫语话次立夫有第二义之语状元诘之如何是第一义立夫曰安国患眼且好将息状元公以此语托乃翁求妙喜代之妙喜代曰老僧只管看晋彦可以此语寄二公同发一笑。

　　示王主簿(仲隐)

　　既改了秀才名字被人唤官人当不昧平生志愿且耕且战公务之暇不妨为学为学之余不妨向日用行住坐卧处将平昔胸中碍膺之物于应缘处时时提撕时时举觉举来举去提撕来提撕去忽然于一言一句下𡎺着磕着豁地打破漆桶便是自家一生事毕也世间功名富贵命里有时少我底不得不必枉道苟求纵然求得亦不济事但只如今日清简俭素咬姜呷醋随家丰俭崖将去不必求人知久久守定自家家风自有闻弦赏音者仲隐侄自小卓卓地自成自立观其体裁真士林坚好木妙喜以是入保明状更能于此一段大事因缘千了百当则作个世出世间没量大人非独谈笑可以兴起王氏已坠家风亦不辜负妙喜平昔相期之意尝记得张无尽诫子弟之言云但专志做取好人富贵在其中矣仲隐做好人不着叮咛但向日用中时时举个狗子无佛性话忽然一念相应世出世间一网打就岂不快哉勉之。

　　示方察推(宋辅)

　　予罪居梅阳首尾七年时官中来相暖热者无数独宋辅始终可观儒教圣人所赞者当官处依而行之所呵者不敢违犯而又忍穷如铁石谨守绳约无所希求汲汲以好事为务纤芥不以取诸人相从逾年并无异差予以是故与之为定交丙子上春分携屡形梦境丁丑初冬得得自临安来相拊存高义特达又与常人不同适山中建般若会忙冗之甚而宋辅才来次日便要戒涂如雪中访戴欲冒雨而去再三挽留为旬浃款临行袖此纸求指示因掇笔书此少叙相从因由言不能尽以颂继之云惠然访我鄮峰下剡溪兴尽归心起禅家无物赠君行前面有山兼有水如到梅阳见诸道旧颂出此以似之要知妙喜敢将常住物作人事耳一笑。

　　示苏宣教(少连)

　　既有决定志欲究竟此事常教方寸荡荡地不着诸相不住寂灭遇缘则将顺之无希望成道之意日用不须管带如生狮子处群畜中自得安逸或跳掷或翻身元无落地真实消息但只如此日久月深自然打作一片矣妙喜常为学此道者说参禅人只有两种病一曰忘怀一曰着意着意则掉举忘怀则昏怛二种病不除则不能了生死故达磨大师谓二祖曰汝但外息诸缘内心无喘心如墙壁可以入道二祖于达磨言下即时赤骨力地跳出且道跳出后却向甚么处安身立命若有安身立命处则与不曾跳出无异但知作佛莫愁佛不解语不见昔日大梅和尚在江西问马祖如何是佛祖曰即心是佛大梅于言下便息诸缘诸缘既息掉举不生掉举不生则内心寂静夫是之谓内心无喘内心无喘则寂灭现前寂灭现前则行住坐卧语默动静纯一无杂当恁么时头头物物上无非是自己本地风光亦谓之本来面目既知得此个门户体裁了知是事拈向一边触境遇缘不必将作有无知见不见雪峰老人有言若教你起一念心作承当道理即是相埋没矣又玄沙云若也澄心敛念摄事归空细想才生即便遏捺此是落空亡底外道魂不散底死人看他古人作个方便又何曾有一星佛法道理教人承当既无法与人亦无承当道理日用应缘处千差万别却如何支遣妙喜曰若知胡饼里无汁铁树开花不用疑少连春秋鼎盛而不为血气所迁有志于此段大事因缘直要到得古人大休大歇田地方为究竟此真奇特大丈夫汉所为妙喜嘉其用心不凡因以此轴求指示故掇笔一挥以助其精进云。

　　示苏知县(明甫)

　　若论此事无你用心处无你安排处拟心思量早没交涉矣聪明灵利汉思量多计较多解路多心识纷飞无暂停息欲拨置亦不能除夙有愿力始肯回光返照向日用应缘处常自提撕常自省察逐日随缘应变底甚么处得来腊月三十日收因结果时这一段光明却向甚么处顿放识得顿放处然后可以说随流认得性无喜亦无忧底话殊不知这一段光明从无始旷大劫来未尝移易一丝毫许在诸佛诸祖诸大圣人分上不曾增一毫在含蠢蠕动分上不曾减一毫佛说是法平等无有高下是名阿耨多罗便是这些道理也众生界中事如稻麻竹苇钩锁连环相续不断拨置了一件又一件在面前无常杀鬼念念不停此身不向今生度更向何生度此身此生心地未开通隔一阴来转见昏怛矣故古圣苦口叮咛曰努力今生须了却莫教永劫受余殃本朝李和文都尉参见石门慈照聪禅师闻聪举这两句子不觉通身汗流便从脚跟下穷将去直到诸佛诸祖三教圣人大休大歇大解脱处后因大法明了有偈曰学道须是铁汉着手心头便判直取无上菩提一切是非莫管只这一偈见尽平生行履处若无决定志则于此事半信半疑既有是病则被业识无明遮障了自己神通光明不能发露逐日波波汲汲徇一切境一向迷将去迷而不觉以苦为乐此等名为可怜悯者苏明甫妙喜与渠乃翁三十年道旧项在径山因持钵嘉禾是时明甫作华亭簿一别又二十年绍兴丙子冬妙喜来住育王而明甫宰余姚往来数得邂逅政声四驰不苛不察而百里之民受赐近世作邑如明甫亦希有然虽有意此道而未有决定信盖平昔未曾亲近本色善知识乍发心而未知入道要路故以此轴求妙喜指示古人有言设有一法过于涅槃我亦见之如梦如幻又云若以实法与人土亦难消念其心诚故尽此轴不觉忉怛如许明甫当观察妙喜之意勿记我语。

　　示佛照居士(郑提干)

　　上根利智之士信得此一段大事因缘及者非夙植德本从般若中来则不能如是何以知之不须论远古且以近世士大夫中如蔡子因待制雷孚通判二公论之子因是毗陵一不第秀才屡为有司黜落遂刻苦修行昼三夜三精勤不怠溘然之后生于其家子因七八岁时尝过毗陵了了知得前身往来去处雷孚通判乃筠阳洞山山前大姓也洞山孚禅师乃熙宁间有道宗师雷孚父祖常恭敬之未迁化前数日对其父祖有约曰吾住世非久与公家有大法缘吾去后一年当来公家作儿孙以酬夙志矣后一年雷孚之祖感梦而生孚孚见无恙绍兴丙子春子自梅阳蒙　恩生还过赣上时孚为赣州贰车尝以此因缘语之与平昔所闻若合符契此二事皆亲见亲闻者毫发不差佛照居士亦是蔡雷个中人宣和末佛照杲禅师乃真净文公上首得法者时京城宗师无下二三十人道眼精明大机大用无出其右者时妙喜亦预参徒之列将顺世时令某致意于大丞相郑公曰吾与公家道缘醇熟吾去后来续公家香火当善待之言讫端坐而逝后一年佛照果应梦而来此亦某目击者丙子冬予被　旨来领育王与佛照居士邂逅一见如旧相识既而居士以夙因应验举似予予闻居士言夷门忠报一会俨然未散忠报乃大丞相郑公功德寺居士乃郑公侄孙也戊寅正月予复被　旨领径山居士以此轴求法语故书蔡雷二公泊居士前身应验无差底三段因缘以示大阐提薄福众生令洗心归向佛乘仍留此居士处子子孙孙作般若契券云。

　　示宗一禅人

　　欲破憍慢当持钵乞食檀门欲出生死增长智慧当乞法于真善知识以正命乞食则憍慢自除智慧增长则生死网裂宗一禅人以乞法乞食为己任立志在千百人顶𩕳上直要担荷千百斤担子然精金百炼须遇本色钳锤作家炉鞴近代佛法可伤正宗淡薄邪法横生学者虽有向道之志而未具择法眼往往多被邪师引入邪径为无智慧故也懒融有言恰恰用心时恰恰无心用曲谈名相劳直说无烦重无心恰恰用常用恰恰无今说无心处不与有心殊一禅能如是学能如是行不求智慧而智慧增长不破憍慢而憍慢自破矣思之。

　　雪峰和尚云望州亭与汝相见了也乌石岭与汝相见了也僧堂前与汝相见了也一禅会么驴眼则丧身失命。

　　示琏禅人

　　大觉世尊在灵山说法方据坐有一外道作礼问曰世尊今日说甚么法世尊云说定法外道礼拜而退次日世尊才据坐外道又问今日说甚么法世尊云说不定法云门着语云险外道曰昨日为甚么定今日为甚么不定云门着语云险大小释迦老子却被外道换了眼睛这个外道虽然换得要且无处施陈云门当时若做这外道次日问世尊今日说甚么法世尊道不定法复作礼而退教这黄面老汉一生下座不得或有个衲僧问云门外道恁么问世尊恁么答还有相违处也无且作么生祇遣云门只向他道汝恁么问莫道摸𢱢释迦老子鼻孔不着只做这外道奴也不中具顶门眼者看取。

　　示铦远二禅人

　　近世前辈老衲皆已化去正宗日益淡薄丛林日益凋弊邪法日益增炽裨贩之流各各自谓得上人法以无义语绮饰言词砌斗排叠裒糅佛祖教乘累句荐出谓之秘密心要魔魅凡庸幻惑无识称有道之士者如麻似粟末世光明种子未具择法眼遭其邪毒入其心腹者不可胜数致使后生晚学随例骨董临济和尚曰有一般秃兵向教乘中取意度商量成于句义如把屎块子口中含了却吐与别人呜呼如来正法眼藏达磨单传之宗如以一丝引千钧之石安得此老复出为后进针膏肓而起废疾乎莆中法铦漳浦智远二禅人发心为众持盂临行袖此轴乞指示故书此以遗之前途忽遇个中人谩拈出似之恐如闹市里飏碌砖打着一个也不定。

　　大慧普觉禅师法语
卍正藏第 059 册 No. 1540 大慧普觉禅师普说


　　大慧普觉禅师普说上

　　参学慧然录

　　净智居士黄文昌重编

　　师到雪峰值建菩提会请普说

　　问话毕乃云菩提宿将坐重围劫外时闻木马嘶寸刃不施魔胆碎望风先已竖降旗雪峰法窟真歇场中人人怀报佛报祖之心个个抱安国安家之略智如鹙子辩若满慈云门今日到来只得结舌有分然官不容针私通车马既到遮里不可徒然略借主人威光与大众赴个时节遂拈起拄杖云还委悉么天高群象正海阔百川朝卓一下。

　　复云大凡参学之士须遇本分人始得若不遇本分人只是个掠虚汉只如适来上座问芭蕉拄杖子话本分答佗却理会不得如今诸方多少错商量学家眼既不明出来伸一问禅床上瞎汉将合头语祇对便道扶过断桥水伴归无月村一句来一句去道我答得玄答得妙学者不识好恶𡎺向皮袋里将去到处合合得着则倒来印可宗师合不着便将遮般不材不净蕴在胸襟轻薄好人作地狱业你看佗真歇说禅都不计较据学人问处信口便说更无滞碍自然如风吹水只为佗实见实说如普贤菩萨从佛华庄严三昧起普慧菩萨如云兴致二百问普贤菩萨如瓶泻以一千酬又何曾思量计较来盖得法自在称法性说如今人不曾亲证亲悟只管百般计较明日要升座一夜睡不着遮个册子上记得两句那个册子上记得两句斗斗凑凑说得一片如花似锦被明眼人冷地觑见只成一场笑具奉劝诸人明眼宗师难逢难遇既得遭逢如靠一座须弥山相似直须退步放下许多人我无明从前册子上记持学得底拨置一边不要强作主宰佗时异日阎罗老子打鬼骨臀便是打遮般强作主宰底不是云门谩你诸人遮话有分付处面前顿却一千五百人善知识为你作证不向遮里说更向何处说所以此事决定不在言语上若在言语上一大藏教诸子百家遍天遍地岂是无言更要达磨西来直指作么毕竟甚么处是直指处你拟心早曲了也如僧问赵州如何是祖师西来意州云庭前柏树子遮个忒杀直又僧问洞山如何是佛山云麻三斤又僧问云门如何是佛门云干屎橛遮个忒杀直你拟将心凑泊佗转曲也法本无曲只为学者将曲心学纵学得玄中又玄妙中又妙终不能敌佗生死只成学语之流本是个无事人却返被遮些恶毒在心识中作障作碍不得自在所以教中道法不可见闻觉知若行见闻觉知是则见闻觉知非求法也喻似有人问城中路从甚么处去指云从遮里去闻说便行早曲了也遮个如何将知见解会计较得失玄妙是非底心去学得你要真个参但一切放下如大死人相似百不知百不会蓦地向不知不会处得遮一念子破佛也不奈你何不见古人道悬崖撒手自肯承当绝后再稣欺君不得诸人既来雪峰参禅切不得容易此是明眼宗师可以依附堪为法式或者见真歇劝人发菩提心生谤议云既称禅师自有宗门本分事只管劳攘却如个座主相似我且问你那个是本分事苦哉自既不能为善返笑佗人为善遮般底人我生灭嫉妒不除自是其是善知识既不劝人发菩提心不可教人杀人放火去遮个曲录木床上不是你讨名讨利嫉妒生灭之处以道眼观之如镬汤炉炭剑树刀山一般击动法鼓诸天龙神齐集道眼不明诸天龙神见你口吐黑烟宁不怖畏岂不见教中道未得谓得者是增上慢谤大般若人不通忏悔譬如穷人妄号帝王自取诛灭况复法王如何妄窃因地不真果招纡曲须是真实始得夫称善知识者引导一切众生令见佛性当须观根设教应病与药不可对三家村里人说拄杖子朝到西天暮归东土扇子㪍跳上三十三天筑着帝释鼻孔东海鲤鱼打一棒雨似盆倾去也虽是本分说话教佗如何理会遮老汉你禅和子尚自觅佗缝罅不得况佗俗人处身尘网现行无明若无善巧方便接引令其纯熟如何便领会得此会尽是一二十程抛家远来一人入社发心转化多人为善宁无利益遮个是善知识本分合做底事岂是强为云门今夏在广因开个灯心早角铺子随家丰俭说些粗禅室中问学者一句子如不思量计较天真自然道得一句更与一拶拟议不来劈脊一棒别无细腻忽然打发一个半个却教上来雪峰就大炉韛事同一家早来真歇举世尊入舍卫大城乞食饭食讫收衣钵洗足已敷座而坐须菩提出众作礼曰希有世尊真歇云释迦老子幸自可怜生被须菩提出来道个希有当下冰销瓦解好大众释迦老子未曾说一字须菩提见个甚么便道希有诸人要会么但向真歇冰销瓦解处看忽然看得破一生参学事毕只如真歇寻常见学者多认目前鉴觉求知见觅解会无有歇时不得已教人向劫外承当据实而论遮一句已是多了此是一期方便如指月示人当须看月莫认指头如今人理会不得将谓实有恁么事祖师所谓错认何曾解方便既不识方便语便向然灯佛肚里坐黑山下鬼窟里不动坐得骨臀生胝口里水漉漉地肚里依前黑漫漫地驴年梦见么云门今夜对人天众前合诸圣说话各自记取言多去道转远适来真歇有一段公案未了云门为佗结绝却昔有一老宿访临济才相见提起坐具云礼拜即是不礼拜即是济便喝宿便礼拜济云遮贼宿云贼贼便出济云莫道无事好首座侍立次济云还有过也无座云有济云宾家有过主家有过座云二俱有过济云过在甚么处座便出济云莫道无事好师云临济暗中输了一筹却向明中赢得一箸虽然有输有赢有明有暗争奈傍观者丑且道谁是傍观者良久云若到诸方不得错举。

　　定光大师请普说

　　僧问一法若有毗卢堕在凡夫万法若无普贤失其境界去此二涂请师速道师云脱壳乌龟飞上天进云亲切已蒙师指示一句无私利有情师云作么生是亲切处进云昨夜清风生八极今朝流水涨前溪师云洎不问过。

　　乃云诸佛本不曾出世亦复无有般涅槃以本自在大愿力示现无边希有法是法不可以思惟究竟非心所行处既非心所行即非希有法既非希有法此法无实亦无虚既无虚实唤作有亦不得唤作无亦不得唤作亦有亦无亦不得唤作非有非无亦不得唤作非非有非非无亦不得不见适来禅客问一法若有毗卢堕在凡夫万法若无普贤失其境界去此二涂请师速道云门答佗道脱壳乌龟飞上天诸人且作么生辨明为是有耶是无耶是虚耶是实耶试出来道看如无更引些葛藤所以先圣道有时先照后用有时先用后照有时照用同时有时照用不同时若也先照后用则瞎一切人眼若也先用后照则开一切人眼若也照用同时则半瞎半开若也照用不同时则全开全瞎此四则语有一则有宾无主有一则有主无宾有一则宾主俱无有一则全具宾主即今众中或有个不受人谩底汉出来道遮里是甚么所在说有说无说虚说实说照说用说宾说主拦胸搊住拽下禅床烂椎一顿也怪佗不得还有恁么人么如无杓柄却在云门手里放行把住说有说无说虚说实说照说用说宾说主总由遮里且道即今放行好把住好良久云开人眼瞎人眼一手推一手挽不是三要三玄亦非四种料拣毕竟是个甚么拳拂子云雪峰辊毬睦州担版。

　　复云诸人总道来遮里参禅我且问你禅作么生参既为无常迅速生死事大己事未明求师决择要得自己明白心地安乐不是儿戏而今人个个道我怕死参禅参来参去日久月深打入葛藤窠里只赢得一场口滑于自己分上添得些儿狼藉返不如未入众时却无许多事此盖末上一错不遇好人递相㳂袭以致如此近来佛法可伤魔强法弱禅和家每人有一肚皮禅到处斗百草相似驴年得休歇么寻常向你诸人道祖师西来只是作得个证明底人亦无禅道传与人若有禅道可传则各自传与父母传与六亲眷属去也既无可传须是当人自悟始得你拟心求悟早错了也岂况多知多解恣意乱统不见香严和尚在百丈会里直是聪明灵利数年参禅不得只为多知多解百丈迁化后到沩山山云我闻汝在百丈先师处问一答十问十答百此是汝聪明灵利意解识想生死根本父母未生时试道一句看香严被沩山一问直得茫然却归寮中将平日看过底文字从头检过要寻一句可将酬对竟不能得乃自叹曰画饼不可充饥屡上堂头乞沩山说破山云我若说似汝汝已后骂我去我说底是我底终不干汝事香严奈何不得肚里只管闷又怪沩山不为佗说破遂将平昔所集文字以火爇却曰休休此生不学佛法也且作个长行粥饭僧免役心神从此一时放下禅也不思量道也不思量善也不思量恶也不思量父母未生时底也不思量即今底也不思量四楞着地一切放下便辞沩山直过南阳睹忠国师遗迹遂憩止卓庵一日芟除草木因飏瓦烁蓦然击着一竿竹作声不觉打着父母未生时鼻孔当时如病得医如暗得灯如贫得宝如子得母欢喜无量遂沐浴焚香遥礼沩山叹曰和尚大悲恩逾父母当时若为我说破岂有今日事乃有颂曰一击亡所知你看佗得底人发言自是不同初闻击竹作声忽然大悟所悟底心便绝消息如弥勒弹指楼阁门开命善财入善财心喜入已还闭便是遮个道理香严悟处既绝消息父母未生时事顿尔现前才作个颂子便有为人底方便下面注曰更不假修治动容扬古路不堕悄然机处处无踪迹声色外威仪诸方达道者咸言上上机多见禅和子爱去到处问长老长老家无著口处便为佗解说你怕佗香严说得未分晓在更要注解又有一般人也道因击物作声有个悟处或问佗你试说看便击物作声曰多少分明有甚么交涉大似隔靴使拳头爬痒如何得快活去又不见昔日俱胝和尚住庵时因一尼戴个笠子直来绕佗绳床一匝云道得即放下笠子俱胝当时道不得尼拂袖便行俱胝云何不且住尼云道得即住俱胝又无语尼去后俱胝自叹云我虽是个丈夫汉却不如个妇人便要烧庵下山忽夜梦神人曰和尚不须下山且候当有肉身大士来为和尚说法也过数日果见天龙和尚到来俱胝遂举前话似之天龙曰你问我我与你道俱胝曰道得即放下笠子天龙遂竖起一指俱胝忽然大悟后凡有所问只竖一指每曰我得天龙一指头禅一生受用不尽琅瑘觉和尚尝有颂曰俱胝一指报君知朝生鹞子搏天飞若无举鼎拔山力千里乌骓不易骑你看遮一颂便是会得遮一指头禅分晓也遮个如何学得俱胝身畔有一供过童子每见人问佗事也学竖指祇对有人谓俱胝曰和尚遮童子也不可得亦会佛法凡有人问佗皆如和尚竖指俱胝闻得一日潜将一柄刀在袖中唤童子近前来闻你也会佛法是否云是俱胝曰如何是佛童子便竖起指头被俱胝捉住以刀斫断童子叫唤走出俱胝遂唤童子童子回头俱胝曰如何是佛童子不觉将手起不见指头忽然大悟奇哉信知佛法不可传不可学俱胝得处不在指头上香严悟处不在击竹边且道在甚么处一时说了也诸人还会么此事非难非易差之毫厘失之千里奉劝诸人退步自看一切现成便请直下承当不用费力你拟动一毫毛地便是千里万里没交涉也诸人既在遮里须生惭愧不得容易过时若不存诚般若中将甚么销佗信施不见汾阳无业禅师曰看佗古德道人得意之后茅茨石室向折脚铛中煮饭吃过三二十年名利不干怀财宝不为念大忘人世隐迹岩丛君王命而不来诸侯请而不赴岂同我辈贪名爱利汩没世涂如短贩人有少希求而忘大果灼然兄弟那时早有如此说话也更教佗见我辈如今做处也好惭惶杀人兄弟光阴可惜时不待人各自打辨精神打教彻去亦不虚受佛荫亦不孤负平生学道之志近日道上座自雪峰来再三求入室云直为无常迅速生死事大己事未明欲乞开示因举马祖不是心不是佛不是物教渠看更与佗注解一遍不得作道理会不得作无事会不得作击石火闪电光会不得向意根下卜度不得向举起处承当不是心不是佛不是物合作么生渠遂疑着更不敢开口今日却来烧香礼拜曰妙道学般若多有魔障欲请今晚为对人天众前举扬般若以凭忏悔愿法界一切有情皆得顿悟甚深般若同报佛恩云门曰古圣有言怖心难生善心难发自未得度先度人者菩萨发心既知怖罪回心向道此亦希有遂从其请为渠忏悔且罪性不在内外中间将甚么忏然无有有罪底圣人亦无无罪底凡夫凡夫造罪皆自妄想心起都无实体虽无实体受报时亦须妄受如影随形不可逃避虽妄受报亦无实体所以道若罪性有体则尽虚空界不能容受何故为凡夫造罪者多今道上座发一念心欲直取无上佛果菩提此心一发所作之罪如积干草高须弥山所发之心如芥子许火悉能烧尽无有遗余还信得及么此一念心既发当时成佛已竟尽未来际永不退失以何为验不见教中天帝释白法慧菩萨曰佛子菩萨初发菩提之心所得功德其量几何法慧菩萨曰此义甚深难说难知难分别难信解难证难行难通达难思惟难度量难趣入虽然我当承佛威神之力而为汝说假使有人以一切乐具供养东方阿僧祇世界所有众生经于一劫然后教令尽持五戒南西北方四维上下亦复如是于意云何此人功德宁为多不天帝释言此人功德唯佛能知其余一切无能量者法慧曰此人功德比菩萨初发心功德百分不及一千分不及一百千分不及一如是亿分百亿分千亿分百千亿分乃至阿僧祇分无数无量无边不可说分不可说不可说分亦不及一次第引众生欲乐边际诸根差别从十至百从百至千从千至万从万至亿从亿至不可说不可说阿僧祇数众生尽令持五戒十善乃至第二人复倍前人之数展转至百人一人倍一人之数尽令证须陀洹斯陀含阿那含阿罗汉辟支佛果所得功德比菩萨初发心功德百分不及一乃至不可说算数譬喻亦不能及尽其譬喻无较量处何故此一念心与三世诸佛平等无二无别故梵语忏摩此云悔过谓之断相续心一忏永不复造此心一发永不退失若能直下无心去初发心功德比无心功德百分千分百千分百千万亿分乃至算数譬喻不可说不可说阿僧祇分亦不及一何故初发心时与三世诸佛平等故此心尚无三世诸佛向甚处摸𢱢所以一念无心功德又无较量处若尔则亦无生亦无死亦无圣亦无凡亦无人亦无我亦无佛亦无法若能如是见得是真忏悔道上座既具大丈夫志气决定要参禅但恁么参须是豁然悟去直下无心方得安乐若不悟只是口头道得几个无无更引些古人说无处错证据了便道我得休歇我且问你还歇得也未乃是将心无心若将心去无心心却成有如何硬无得古圣诃为落空亡底外道魂不散底死人谤大般若不通忏悔虽是善因而招恶果遮般见解如稻麻竹苇打杀百千万个有甚罪过遮般底管取有一肚皮疑在若自无疑始有方便为佗人决疑若自有疑如何为人除得疑拟欲除佗疑再与佗添得一重疑所谓我眼本正因师故邪诸人要知自无疑能与人除疑者么昔世尊在灵山会上说法有五百比丘得四禅定具五神通未得法忍以宿命智通各各自见过去世时杀父害母及诸重罪于自心内各各怀疑于甚深法不能证入是时文殊知众疑怖承佛神力遂手握利剑持逼如来世尊乃谓文殊曰住住不应作逆勿得害吾吾必被害为善被害文殊师利尔从本已来无有我人但以内心见有我人内心起时我必被害即名为害于是五百比丘自悟本心如梦如幻于梦幻中无有我人乃至能生所生父母于是五百比丘同声说偈赞文殊曰文殊大智士深达法源底自手握利剑持逼如来身如剑佛亦尔一相无有二无相无所生是中云何杀大众文殊虽然为众决疑费力不少云门今日为道上座决疑且不用利剑只有个不是心不是佛不是物若向遮里疑情脱去天下横行若不然者听取个注脚一刀截断生死路摩醯正眼顶门开无边业障俱销殒毕竟如何寒山拾得在天台以拂子击禅床一下喝一喝。

　　传庵主请普说

　　师云传庵主入堂桂搭就今日设供仍请云门为众普说且道说个甚么即得若是全锋敌胜同死同生正按旁提横来竖去蟠根错节结角罗纹于诸人分土正是小孩儿则剧家事不劳拈出既不许恁么各请解下腰间多年历日听取云门说个古话记得二祖问达磨曰弟子心未宁请师与安达磨曰将心来与汝安二祖良久曰内外中间觅心了不可得达磨曰与汝安心竟二祖当时便休歇去又三祖问二祖曰弟子身缠风恙请师忏罪二祖曰将罪来与汝忏三祖良久曰内外中间觅罪了不可得二祖曰与汝忏罪竟三祖当时便休歇去遮两则语丛林举唱者如麻似粟错会者如稻似谷若不作心性会便作玄妙会不作玄妙会便作理事会不作理事会便作直截会不作直截会便作奇特会不作奇特会便向击石火闪电光处会不向击石火闪电光处会便飏在无事甲里不飏在无事甲里便唤作古人两则公案向三条椽下七尺单前闭眉合眼坐在黑山下鬼窟里思量卜度若作遮一络索道理欲明此事大似郑州出曹门且喜没交涉既不许恁么又如何理会云门已是面皮厚三寸分明为诸人说破第一不得错会我说底达磨从西天将得个无文印子来把二祖面门一印印破二祖得此印不移易一丝头把三祖面门印破自后一人传虚万人传实递相印授直至江西马祖马祖得此印于让和尚便道自从胡乱后三十年不曾少盐酱师喝一喝云印文生也百丈大智禅师得此印于马祖翻身跳入五百生前野狐窟里头出头没直至如今不肯回黄檗和尚得此印于百丈便道汝等诸人尽是噇酒糟汉恁么行脚何处有今日还知大唐国里无禅师么临济和尚得此印于黄檗便解到处作白拈贼至今累及儿孙兴化和尚得此印于临济便解向云居处权借一问以为影草南院和尚得此印于兴化直得赤肉团上壁立千仞有僧问古殿重兴时如何曰明堂瓦插檐僧曰恁么则庄严毕备也曰斩草蛇头落风穴和尚得此印于南院则曰夫参学眼目直须大用现前勿自拘于小节设使言前荐得犹是滞壳迷封纵然句下精通未免触涂狂见汝等诸人应是从前学解明昧两歧如今为汝一时扫却直须个个如师子儿吒髿地哮吼一声壁立千仞谁敢正眼觑着觑着则瞎却渠眼有问语默涉离微如何通不犯则曰长忆江南三月里鹧鸪啼处百花香首山和尚得此印于风穴便拈起竹篦问学人曰唤作竹篦则触不唤作竹篦则背有问如何是佛则曰新妇骑驴阿家牵汾阳和尚得此印于首山则曰汾阳门下有西河师子当门踞坐但有来者即便咬杀作何方便入得汾阳门见得汾阳人慈明和尚得此印于汾阳把临济金刚王宝剑折作两段只用钓丝绞水杨歧和尚得此印于慈明便向无烟火于死柴头畔白云和尚得此印于杨歧便向多处添些子少处减些子五祖和尚得此印于白云贱卖担版汉贴称麻三斤百千年滞货无处着浑身圆悟老师得此印于五祖将三百六十骨节八万四千毛窍一时撒向诸人怀里师蓦拈拄杖面前画一画云不得过界复举起云遮一队不唧𠺕老汉性命尽在云门手里即今对众将遮印子为他打破欲使后代儿孙各各别有生涯免得承虚接响递相钝置遂卓一下云印子百杂碎了也且道遮一队老汉在甚么处安身立命还见么良久云眼睫眉毛都落尽转使傍观笑不休复卓一下喝一喝。

　　黄德用请普说

　　师云邵武高士黄端夫信向佛乘知有此事捐家财起庵一所以圆悟揭名屡有书来乞分杨歧一枝佛法去彼为众生作大利益云门不敢容易诺之又托吴元昭学士再三恳祷亦未敢轻许不幸端夫忽尔化去闻启手足时呼其二子再三嘱之曰若为吾于云门请得一本分住庵人则死无遗恨矣言讫长往二子不忘遗训求元昭学士撰疏遣专使请弥光禅人作庵主见其至诚遂令应命今德用昆仲特诣当庵挥金办供命山僧普说举扬宗旨以答诸圣加被之恩且唤甚么作宗旨宗旨又如何举扬近代佛法可伤邪师说法如恒河沙各立门风各说奇特逐旋捏合疑误后昆不可胜数参禅者既不具择法眼为师者又道眼不明以至如是云门初与元昭不相识顷在江西见渠跋所施华严梵行品自言于梵行品有悟入处不疑天下老师舌头那时已得其要领即与兄弟说此人只悟得个无梵行而已已被邪师印破面门了也云门若见须尽力救佗及乎在长乐相见便来咨闻入室即时将渠悟入处只两句断了曰公所悟者永嘉所谓豁达空拨因果莽莽荡荡招殃祸耳更为渠引梵行品中错证据处曰于身无所取于修无所著于法无所住过去已灭未来未至现在空寂无作业者无受报者此世不移动彼世不改变此中何法名为梵行梵行从何处来谁之所有体为是谁由谁而作为是有为是无为是色为非色为是受为非受为是想为非想为是行为非行为是识为非识如是观察梵行法不可得故若依此引证谓无梵行是真梵行则是谤大般若入地狱如箭射更为渠说而今诸方邪师辈各各自言得无上菩提各说异端欺胡谩汉将古人入道因缘妄生穿凿或者以无言无说良久默然为空劫已前事教人休去歇去歇教如土木瓦石相似去又怕人道坐在黑山下鬼窟里随后便引祖师语证据云了了常知故言之不可及歇得如土木瓦石相似时不是冥然无知直是惺惺历历行住坐卧时时管带但只如此修行久久自契本心矣或者以脱去情尘不立窠臼为门户凡古人公案举了早会了也或师家问不是心不是佛不是物你作么生会便云和尚不妨惺惺或云和尚甚么处去来或云不可矢上更加尖或云谩却多少人或再举一遍云不是心不是佛不是物凡问佗古人因缘皆向举起处承当击石火闪电光处会举了便会了凡有所问皆不受唤作脱洒自在得大快乐或者以三界唯心万法唯识为主宰引一类古人相似处作证明以眼见耳闻为得力处凡通入处未有不由见物而悟者未有不由闻声而悟者凡有施设仿效古人相似处有人问话只黏定学家问头便答谓之言下合无生正如福州人联麻相似唤作绵密不落情尘如僧问古德如何出得三界去云把将三界来为你出或云唤甚么作三界或云会得遮僧问头出三界也不难如僧问法眼如何是曹源一滴水答云是曹源一滴水慧超咨和尚如何是佛答云汝是慧超引如此之类作证乃全是全不是又如论药山夜间示众云我有一句子待特牛生儿即向汝道有僧出众云特牛已生儿也自是和尚不道药山云点灯来其僧便归众后来法灯出语云且道生底是牯牛是牸牛自代云双生也商量时亦作言下合无生会药山云我有一句子待特牛生儿便是道了也所以遮僧领得便出来道特牛已生儿也自是和尚不道直是绵密不露锋铓法灯征云且道生底是牯牛是牸牛又自代云双生也亦只作言下合无生会云他自问牯牛牸牛乃自代云双生也更无少剩佛眼也觑不见将此等语作以的破的不露锋铓不费气力会又如古人指一片石问学者云此一片石在心内在心外答云在心内古德云你着甚死急心内着一片石众中商量云不合以内外答佗若以内外答则法有少剩矣出语云大好一片石或云痛领一问或云唤甚么作一片石或云诺诺或云在法堂前或云谢师指示或云和尚还识羞么或云钝置杀人凡答如此话只以一句包却谓之绵密谓之不走作如此之见丛林甚多或者谓一切语言总不干事凡举觉时先大瞠却眼如小儿患天吊见神见鬼一般只于瞠眉怒眼处领略更错引古人言句证据曰举不顾即差互拟思量何执悟举时须要以眼顾视只是以古人言句提撕一遍唤作不在言句上如柏树子洗钵盂麻三斤之类若过得一个时余者拨牌子过更不费力如此之类比击石火闪电光底只添得个瞠眉怒眼而已亦各各自谓得祖师巴鼻莫谤佗古人好如举僧问云门如何是透法身句门云北斗里藏身你作么生会学者即大瞠却眼云北斗里藏身师家或权为沮抑学者又连叫数声云北斗里藏身北斗里药身以谓把得定作得主不受转换师家奈何不下亦唤作实头方始问其意旨如何遂下语云佛眼也觑不见或云举头天外看或问如何是祖师西来意庭前柏树子即下语云一枝南一枝北或云能为万象主不逐四时凋已上尽在瞠眉怒眼提撕处然后下合头语以为奇特痴汉不可瞠眉怒眼时便有禅不瞠眉怒眼时便无禅也不可提撕时便有禅不提撕时便无禅也或者见云门如此说便又错会云提撕时也是不提撕时也是更无两般似遮般底更是救不得或者都不理会才说着佛法说着悟处便是发狂更错引古人言句云本无迷悟人只要今日了凡古人因缘谓之设权亦谓之建立实头底只在不作佛法商量处凡有问答一一据实祇对平常无事天是天地是地露柱是木头金刚是泥塑饥来吃饭困来打眠更有何事岂不见真净和尚云莫将无事会无事困人心往往中无事毒者却以此言为非或者见古人公案不可以理路商量处便着一转没交涉底语一应应过谓之玄妙亦谓之不涉义路亦谓之当机透脱如僧问赵州万法归一一归何所州云我在青州作一领布衫重七斤之类多少人错商量云遮僧致得个问头奇特不是赵州有出身之路便奈何不得云万法归一一更无所归若有所归即有实法所以赵州识得破当机妙用一应应过云我在青州作一领布衫重七斤多少奇特或者商量道万法归一一归何所一若无所归即落空去所以赵州道我在青州作一领布衫重七斤赵州遮一转语直是奇特不落有无答得甚妙或者谓云门如此说只是怕人执着若不执着便是祖师心要只要得是事不着自由自在非离真而立处立处即真更有甚么事或问佗父母未生时如何是你本来面目便云无侍者祇对和尚将个业识作本命元辰如此之流尽是痴狂外边走又有一般底自知道眼不明禅不取信于人无以开示学者自来又不曾听教旋于座主处作短贩逴得一言半句狐媚聋俗临齐和尚曰有一般瞎秃兵向教乘中取意度商量成于句义如将屎块子口中舍了却叶与别人直是叵耐元昭初见如此说心中虽疑口头甚硬尚对山僧冷笑当晚来室中只问渠个狗子无佛性话便去不得方只知道参禅要悟在长乐住十日二十遍到室中呈尽伎俩奈何不得方始着忙山僧实向渠道不须呈伎俩直须啐地折嚗地断方敌得生死呈伎俩有甚了期仍向渠道不须着忙今生参不得后世参遂乃相信便辞去隔十余日忽然寄书来并颂古十首皆山僧室中问渠底因缘书中云在延平路上蓦然有省某终不敢自谩方信此事不从人得其中一首曰不是心不是佛不是物通身一串金锁骨赵州参见老南泉解道镇州出萝卜山僧甚是疑着时光禅便问据此颂还了得生死否云门向渠道了得了不得却请问取元昭去比得光禅书云学士相见尽如和尚所说大众且道说个甚么咦疑杀天下人具眼者辨取今时参禅者不问了得生死了不得生死只求速效且要会禅无有一个不说道理如檀越给事见其爱说道理遂将个没道理底因缘与渠看僧问云门如何是佛门云干屎橛又恐渠作道理会先与渠说不得云道在屎溺道在梯稗道在瓦砾即色明心附物显理不得道处处真尘尘尽是本来人之类渠看此话奈何不下用尽气力去看终看不破忽然一日省得此事不可以道理通便道我有个悟处遂连作数颂来呈见解一曰太虚寥廓强为名任是僧繇画不成何用寻源问端的都无一法可当情又曰到家岂复说涂程万木春来自向荣若过上流相借问扶桑东畔日轮生又曰𦏰羊过后绝追寻妙诀空传在少林闲把无弦弹一曲清风明月两知音又曰撒手悬崖信不虚根尘顿尽更无余始知佛法无多子向外驰求转见疏山僧向渠道作得颂也好说得道理也是只是去道转远渠不甘又作一颂曰切忌谈玄说妙那堪随声逐色和遮一橛扫除大家都无见识又有书来云看此话直得言语道断心行处灭无言可说无理可伸不起纤毫修学心百不知百不会不涉思惟不入理路直是安乐山僧又向渠道遮个是出格底道理若是干屎橛话如此说得落时如锯解称锤麻三斤狗子无佛性一口吸尽西江水不是心不是佛不是物有句无句如藤倚树即心即佛话皆可如此说得也既不可如此须是悟始得悟则事同一家不悟则万别千差差之毫厘失之千里切须子细从教人道云门待檀越无礼但心不负人面无恸色渠见山僧如此至诚相告方知佛法无人情乃相信既相信只教看如何是佛干屎橛亦只要得渠啐地折嚗地断若以渠作从官舍财创庵置庄田供众乃至供养山僧之故便以为是则尽大地穷汉更无参禅分也非但失却善知识辨人眼亦乃赚佗百劫千生不是小事今夏更有数人衲子不肯向省力处做工夫只管热忙亦来呈见解作颂古云门向佗道不是遮个道理便道把定佗不肯放过我且问你你还自放得过也未赵州云诸方难见易识我遮里易见难识云门寻常问学者唤作竹篦则触不唤作竹篦则背不得下语不得无语十个有五双眼[皾-買+耳]眵地纵有作聪明呈见解者尽力道得个领字或来手中夺却竹篦或拂袖便行自余邪解不可胜数更无一个皮下有血古德云此事如八十翁翁入场屋不是小儿戏若可捏合得时捏合千千万万了也既不可捏合须是悟始得此外别无道理若你实有悟处师家故言不是亦招因果不小今日因斋庆赞举似大众盖黄端夫知有云门始因元昭光禅往彼住庵亦因元昭端夫二子今日设斋请山僧普说亦因元昭云门打遮一场葛藤亦因元昭既然如是且道元昭毕竟事作么生良久云待渠冬间亲到云门那时始与诸人说破拍禅床下座。

　　秦国太夫人请普说

　　僧问圆觉经道譬如清净摩尼宝珠映于五色色未现时珠在甚么处师云圆觉经何曾恁么道进云未审作么生会师云圆觉经不曾恁么道更会甚么进云毕竟如何师云静处萨婆诃问胡张三黑李四即不问嘉州大像鼻孔长多少师云长二百来丈进云得恁么即当师云你川僧自合知进云为甚么被陕府铁牛吞却师云谁恁么道进云高高处观之不足低低处平之有余师云你试向不高不低处道看进云险师云遮个犹是高低处底进云有意气时添意气师云草贼六败。

　　乃云今日是秦国太夫人计氏法真庆诞之辰谨施净财远诣当山修设清净禅众香斋仍命山野升于此座为众普说举扬般若所愿进道无魔色身安乐此是秦国太夫人意旨遮婆子平生行履处川僧无有不知者唯鲁子僧未知今日因斋庆赞举似大众见说遮婆子三十左右岁时先太师捐馆徽猷与相公尚幼卓卓立身凛然有不可犯之色东邻西舍望风知畏极力教二子读书处事极有家法寻常徽猷与相公左右侍奉不教坐亦不敢坐其严毅如此相公常说今日做官皆是老母平昔教育所致所得俸资除逐日家常菜饭外老母尽将布施斋僧用祝　吾君之寿常有无功受禄之慊闻先师师蜀受渠供养不少只是未知参禅徽猷与相公却于先师处各有发明向谦禅在佗家徽猷与相公亲向谦道老母修行四十年只欠遮一着公久侍径山和尚多所闻见且留公早晚相伴说话盖某兄弟子母分上难为开口见说每日与谦相聚只一味激扬此事一日问谦径山和尚寻常如何为人谦云和尚只教人看狗子无佛性话竹篦子话只是不得下语不得思量不得向举起处会不得去开口处承当狗子还有佛性也无无只恁么教人看渠遂谛信日夜体究每常爱看经礼佛谦云和尚寻常道要办此事须是辍去看经礼佛诵咒之类且息心参究莫使工夫间断若一向执着看经礼佛希求功德便是障道候一念相应了依旧看经礼佛乃至一香一花一瞻一礼种种作用皆无虚弃尽是佛之妙用亦是把本修行但相听信决不相误渠闻谦言便一时放下专专只是坐禅看狗子无佛性话闻去冬忽一夜睡中惊觉乘兴起来坐禅举话蓦然有个欢喜处近日谦归秦国有亲书并作数颂来呈山僧其间一颂云逐日看经文如逢旧识人勿言频有碍一举一回新山僧常常为兄弟说参得禅了凡读经看文字如去自家屋里行一遭相似又如与旧时相识底人相见一般今秦国此颂乃暗合孙吴伴看佗是个女流宛有丈夫之作能了大丈夫之事谦禅昨日上来告山僧子细说些禅病且与秦国结大众般若缘山僧向佗道禅有甚么病可说禅又不曾患头疼又不曾患脚痛又不曾患耳聋又不曾患眼暗只是参禅底人参得差别证得差别用心差别依师差别因此差别故说名为病非谓禅有病也如何是佛即心是佛有甚么病狗子还有佛性也无无有甚么病唤作竹篦则触不唤作竹篦则背有甚么病如何是佛麻三斤有甚么病如何是佛干屎橛有甚么病你不透了才作道理要透便千里万里没交涉也拟心凑泊佗拟心思量佗向举起处领略击石火闪电光处会遮个方始是病世医拱手然究竟不干禅事赵州云要与空王为弟子莫教心病最难医记得舍利弗问月上女曰汝于今者行何乘也为行声闻乘为行辟支佛乘为行大乘月上女答曰舍利弗汝既问我行何乘者我今还问舍利弗惟愿随意答我如舍利弗所证法者为行声闻乘为行辟支佛乘为行大乘舍利弗言非也月上女所以者何然彼法者无可分别亦无言说非别非一亦非众多月上女曰舍利弗是故不应分别诸法一相异相无别异相于诸相中无有可住师云舍利弗恁么问月上女恁么答且道与秦国太夫人所证之法相去几何还有人断得么试出来断看如无且向葛藤里荐取所以道夫参学者须参活句莫参死句活句下荐得永劫不忘死句下荐得自救不了你诸人每日上来下去寮舍里吃茶吃汤庄上般盐般面僧堂里行益长廊下择菜后园里担粪磨坊下推磨当恁么时佛眼也觑你不见且道是死句是活句是不死不活句试定当看直饶定当得出也未免在三句里岂不见僧问南泉和尚即心是佛又不得非心非佛又不得师意如何泉云你但信即心是佛便了更说甚么得与不得只如大德吃饭了从东廊上西廊下不可总问人得与不得也遮里若识得南泉方不被三句所使便能使得三句既使得三句始与南泉同一眼见同一耳闻同一鼻嗅同一舌尝同一身触同一意思更无差别只为你执药为病旧病未除新病复作却被死句活句使得来七颠八倒将佗古人径截处一时纡曲了且那个是古人径截处我更为你举一两则只如南泉道牵牛向溪东放不免食佗国王水草牵牛向溪西放不免食佗国王水草不如随分纳些些总不见得遮个公案有多少人错断如何是纳些些底道理便道着衣吃饭有甚么难向驴前马后作活计且莫谤佗南泉好你既错会遮个定又错会黄檗道汝等诸人尽是噇酒糟汉恁么行脚何处有今日还知大唐国里无禅师么时有僧出云只如诸方匡徒领众又作么生檗云不道无禅只是无师遮个话头便是个祸胎莫道未悟者错会直饶悟得彻头彻尾大法不明也觑佗黄檗不见只如黄檗道不道无禅只是无师你如何理会众中商量道人人分上谁不丈夫岂假师承噇酒糟便是咬言语言语乃古人糟粕也且喜没交涉欲得不招无间业莫谤如来正法轮岂不见沩山举此话问仰山云黄檗意作么生仰山云鹅王择乳素非鸭类沩山云此实难辨只如沩山仰山恁么问答又作么生商量到遮里须是个人始得既不会遮个便将庭前柏树子麻三斤干屎橛锯解称锤之类尽为糟粕既错会遮个定有错会洞山问蟾首座佛真法身犹若虚空应物现形如水中月作么生说个应底道理蟾云如驴觑井山云道则太刹道只道得八成蟾云和尚作么生山云如井觑驴诸方商量道如驴觑井是有迹如井觑驴是无迹又唤作亡情拂迹且喜没交涉要且不是遮个道理既错会遮个定又错会让和尚道譬牛驾车车若不行打车即是打牛即是马祖闻举忽然大悟而今禅和家理会道牛喻心车喻法但只明心法自明矣但只打牛车自行矣且喜没交涉若恁么马祖驴年也不能得悟去遮老汉始初将谓佛可以坐得成禅可以坐得悟一向坐地等让和尚知其不凡故将砖去佗庵前磨祖云和尚磨砖作甚么让云磨作镜祖云磨砖岂得成镜让云磨砖既不成镜坐禅岂得成佛马祖被佗动一动心中热忙便问如何即是只遮里鼻孔索头便在让和尚手里了也所以道欲识佛性义当观时节因缘让和尚知佗时节已至即已佗道汝学坐禅为学坐佛若学坐禅禅非坐卧若学坐佛佛非定相于无住法不应取舍汝若坐佛即是杀佛若执坐相非达其理一时籍没了佗家计却更要佗纳物事教佗无所从出始肯舍命讨个死处命既舍了便解问如何用心即合无相三昧让云汝学心地法门如下种子我说法要譬彼天泽汝缘合故当见其道又问道非色相云何能见让云心地法眼能见乎道无相三昧亦复然矣祖云有成坏否让云若以成坏聚散而见道者非也马祖于是泮然无疑所谓不入虎穴不得虎子悟了若不遇人十个有五双杜撰决定为人不得诸人要识悟了遇人者么只遮马祖便是样子也马祖既得法直往江西建立宗旨一日让和尚曰道一在江西说法总不见持个消息来遂嘱一僧云汝去待佗上堂便问作么生看佗道甚么记取来其僧依教去见上堂便出问作么生祖云自从胡乱后三十年不曾少盐酱师召大众云祖师门下穿人鼻孔底尽从遮一句子来你道遮一句子从甚么处来从打牛打市处来你若会得遮个便会得台山路上婆子每有僧问台山路向甚么处去婆云蓦直去僧才行婆云好个阿师却恁么去赵州闻得云待我去勘过遮婆子赵州去见婆子亦如是问婆子亦如是答归来谓众云台山路上婆子被老僧勘破了也诸人还会么寰中天子敕塞外将军令但恁么看取山僧昔年理会不得曾请益一杜撰长老为山僧注解云遮僧才问台山路向甚么处去便被婆子勘破了也婆云蓦直去僧便行正是随声逐色如何不被勘破又道才开口便勘破了也今日思量直是叵耐山僧为你说破若会得赵州道台山路上婆子被老僧勘破了也便会婆子道好个阿师却恁么去山僧尝颂云天下禅和说勘破争知赵州已话堕引得儿孙不丈夫人人黠过冷地卧此颂甚分明切不得错会既错会遮个定又错会睦州唤僧大德僧回首州云担版汉曾有个禅头举遮话问僧你作么生会才见僧开口便云果然担版且喜没交涉雪窦拈云睦州只具一只眼遮僧唤既回头因甚却成担版晦堂云雪窦亦只具一只眼遮僧一唤便回为甚不成担版遮两个老汉可与睦州把手共行若是个灵利汉才闻举着眼以铜铃终不向遮里打之绕既不会遮个定又错会百丈野狐话便道不落也是不昧也是只是当时答此话不合带疑所以堕野狐谓野狐性多疑故且喜没交涉既错会遮个定又错会祖师云不是风动不是幡动仁者心动山僧亦曾请益一个长老意旨如何长老将衫袖摇作风动势云是甚么苦哉苦哉惭惶杀人钝置杀人有者道不是风动不是幡动定是心动山僧寻常问学者不是风动不是幡动不是心动作么生遮里岂容眨眼既错会遮个定又错会文殊是七佛之师为甚么出女子定不得罔明菩萨为甚么出得女子定众中商量道杓柄在女子手里且喜没交涉既错会遮个定又错会雪峰道望州亭与汝相见了也乌石岭与汝相见了也僧堂前与汝相见了也如今诸方商量道作么生是望州亭相见处便道南头买贱北头卖贵乌石岭相见意旨如何便道石头大底大小底小僧堂前相见又作么生便道归堂吃茶去且喜没交涉自余邪解不可胜数山僧寻常亦问学者望州亭与汝相见了也乌石岭与汝相见了也僧堂前与汝相见了也作么生遮个便是金刚圈栗棘蓬你如何吞如何透你要识能吞能透者么岂不见保福问鹅湖僧堂前且置望州亭乌石岭甚么处相见鹅湖骤步归方丈保福便入僧堂汾阳和尚颂曰望州乌石与堂前相见相知几万千唯有鹅湖并保福此时相见解推迁此颂分明为你说了也既不会遮个定又错会玄沙道诸方总道接物利生或遇三种病人来合作么生接患盲者拈捶竖拂佗又不见患聋者语言三昧佗又不闻患哑者教伊说又说不得若接此人不得佛法无灵验师顾视大众云要识玄沙么平生心胆向人倾相识还如不相识当时地藏和尚在座下便出来道某甲有口不哑有眼不盲有耳不聋和尚作么生接师云非父不生其子玄沙呵呵大笑师云笑里有刀山僧有时举此话问学者有来依样画葫芦也道某甲有口有耳有眼和尚作么生接山僧向佗道咬人屎橛不是好狗又却去不得既错会遮个定又错会香严道如人上树口衔树枝手不攀枝脚不蹋树树下有人问西来意不对则违佗所问若对又丧身失命师云好与玄沙一坑埋却山僧昔年曾请益一个尊宿未审香严意旨如何遂以拂子柄衔在口中紧闭却眼便作衔树枝势摇手摆脚祇对山僧师乃弹指云如此者亦是当年驰声走誉底尚作遮般去就其余作怪不在言也你要会么但只作一句看我先为你说莫见道作一句看便向举起处会举了便会了且不是遮个道理是甚么道理如人上树口衔树枝手不攀枝脚不蹋树树下有人问西来意不对则违佗所问若对又丧身失命如何遮里间不容发当时香严会中只有个虎头上座领得香严意便出来为香严出气云上树即不问未上树请和尚道师云虽得一场荣刖却一双足香严呵呵大笑师云铁作面皮又云回天轮转地轴后来雪窦拈云树上道即易树下道即难老僧上树也致将一问来雪窦虽为虎头上座出气争奈蹉过香严今时有般谬汉闻雪窦恁么道便引洞山语云但能莫触当今讳也胜知朝断舌才谓香严立此个问头喻如一团火相似不可触虽然如此不可断却言句有问如何是佛麻三斤如何是祖师西来意庭前柏树子又且何妨你不妨会得好不见汾阳和尚颂曰香严衔树示多人要引同袍达本真师云依实供通拟议却从言下觅丧身失命数如尘师云不是苦心人不知汾阳为你开天路云散长空月色新师云闲言语虽然如是若向遮里提得一生参学事毕既提不得定又错会百丈问沩山五峰云岩云并却咽喉唇吻作么生道沩山云却请和尚道百丈云我不辞向汝道恐已后恐我儿孙五峰云和尚也须并却百丈云无人处斫额望汝云岩云和尚有也未百丈云丧我儿孙众中商量道百丈大似抱赃叫屈掩耳偷铃三子恁么祇对大家走入荒草里且喜没交涉向你道此事决定不在言语上既不在言语上当恁么时合作么生我早是与你说了也既错会遮个定又错会德山道今夜不答话问话者三十棒时有僧出礼拜德山便打僧云某甲话也未问为甚打某甲山云你是甚处人僧云新罗人山云未蹋舟舷好与三十棒后来法眼云大小德山话作两橛圆明云大小德山龙头蛇尾雪窦拈云二老宿虽善裁长补短舍重从轻要见德山亦未可何故德山大似握阃外威权有当断不断不招其乱底剑要识新罗僧么只是撞着露柱底个瞎汉众中商量道某甲话也未问便好打德山不打却问你是甚处人遮里便是话作两橛龙头蛇尾处且喜没交涉又道遮僧若是作家才见佗问你是甚处人便好折倒禅床佗既不能却被德山道未蹋船舷好与三十棒遮里是当断不断不招其乱底剑所以雪窦云要识新罗僧么只是撞着露柱底个瞎汉且喜没交涉禅若是恁么地会得时更不消悟也聪明灵利底一时随语生解解注将去便了我且问你恁么解注得一时有下落了生死到来却如何支遣而今分明向你道遮些闲言长语便是出生死底径路你莫去径路上栽荆棘掘屎窖或若有个衲僧出来道和尚现在遮里栽荆棘掘屎窖也不是却作么生祇对山僧有个推托处且如何推托听取一偈女流中有大丈夫示现其身化其类以戒定慧解脱法摄彼贪欲瞋恚痴虽处于中作佛事如风行空无所依过去未来及现在尘沙诸佛及菩萨异口同音发是言善哉奇特世希有心源清净无忧喜不作无喜无忧想逢场作戏随世缘而于世缘无所著六月火云烧碧空雷声忽震三千界销除热恼获清凉是彼丈夫诞时节我说此偈助光明普施法界诸女人喝一喝。

　　刘侍郎亲书华严经施师仍请普说

　　僧问掷大子于方外纳须弥于芥中是甚么人分上事师云是没量大人分上事进云因甚么被学人蹋在脚下师云你见个甚么道理便开许大口僧便喝师云好一喝未有主在进云须知五十三人善知识到遮里也摸𢱢不着师云你分上事作么生进云今日逢强即弱师云何不礼拜僧便礼拜。

　　师乃云五十三人善知识摸𢱢不着处即是诸人日用消息诸人摸𢱢不着处即是五十三人善知识日用消息诸人日用消息五十三人善知识决定摸𢱢不着五十三人善知识日用消息诸人决定摸𢱢不着所以道诸法无作用亦无有体性是故彼一切各各不相知亦如大火聚猛焰同时发各各不相知诸法亦如是便恁么去掷大千于方外纳须弥于芥中岂是分外虽然如是第一不得向祖师门下过若向祖师门下过定打折你驴腰以拂子击禅床一下。

　　复云杼山居士刘公以手写大方广佛华严经一部施妙喜道人受持仍挥金办供以伸庆忏妙喜今日登曲录木为居士发扬且要大家知有佛言一切世界诸群生少有欲求声闻乘求独觉者转复少趣大乘者甚难遇趣大乘者犹为易能信此法倍更难今有信此法者手写是经黑底是墨白底是纸唤甚么作此法此法又如何举扬即今还有能信此法者么出来为杼山居士证明若证明得居士功不唐捐若证明不得妙喜乘便下坡为诸人说个影子黄面瞿昙始成正觉时在摩竭提国阿兰若法菩提场中于一尘内破此一尘演说如来广大境界妙音遐畅无处不及岂不是此法不离一切菩提树下而上升须弥向天帝释妙胜殿普光明藏师子座上说十住品岂不是此法不离一切菩提树下及须弥山顶而向夜摩天宫宝庄严殿宝莲花藏师子座上入菩萨善思惟三昧说十行品岂不是此法不离于此菩萨树下及须弥顶夜摩天宫而往诣兜率陀天一切妙宝所庄严殿摩尼藏师子座上说十回向品岂不是此法不离兜率陀天而往诣佗化自在天宫摩尼宝藏殿住一切菩萨智所住境入一切如来智所入处说十地品岂不是此法不离佗化自在天宫复至摩竭提国普光明殿入佛华庄严三昧说离世间品岂不是此法不离摩竭提国向室罗筏国逝多林给孤独园大庄严重阁入不可说佛刹微尘数神变海及种种三昧门说入法界品岂不是此法毗卢遮那及诸大菩萨七处九会咸集其所互为主伴一一交参现大神变乃至善财不离自所住处入普贤毛孔刹中行一步过不可说不可说佛刹微尘数世界如是而行尽未来劫犹不能知一毛孔中刹海次第刹海藏刹海差别刹海普入刹海成刹海坏刹海庄严所有边际乃至念念周遍无边刹海教化众生令向阿耨多罗三藐三菩提当是之时善财童子则次第得普贤菩萨诸行愿海与普贤等与诸佛等一身充满一切世界刹等行等正觉等神通等法轮等辩才等言辞等及不可思议解脱自在悉皆同等岂不是此法若尔则须知杼山居士未动毛锥未形纸墨时已与毗卢遮那如来及不可说微尘数刹土诸佛菩萨广大境界一一平等一一无差别以至周旋八十一卷行布圆融亦与善财未见文殊未发阿耨多罗三藐三菩提心及发心已来遍历诸城承事诸善知识次第满足普贤诸行愿海亦无差别如上所说岂不是此法杼山居士既尔妙喜老汉亦尔妙喜老汉既尔现前大众亦尔现前大众既尔森罗万象大地出河亦尔所谓尘尘尔念念尔法法尔一法既尔诸法亦然一尘既尔说尘亦然诸尘既然则不越此念不破此尘入息不居阴界出息不涉万缘常转如是经百千万亿卷又何劳杼山居士明窗净几引笔行墨特地周遮妙喜老汉承虚接响鼓舌摇唇无风起浪虽然如是要且只明得此法影子边事与此法正文了无交涉诸人要识正文么谛听谛听汲水炷香天女侍长者之著论剥皮折骨菩萨赞毗卢之发心欲见闻以成善因故笔墨而为佛事偕众香之一钵饷妙喜于东方伏愿知识如善财之众多行愿如普贤之殊胜具十回向证三菩提我人众生等无差别佛法僧宝共作证明上来讲赞无限胜因一切智智清净无二无二分无别无断故夜来州前石师子无端㪍跳撞入陈四公酒楼咬破湘山祖师鼻孔杜顺和尚忍痛不禁出来道怀州牛吃禾益州马腹胀天下觅医人炙猪左膊上才作是说各各平复如故汝等诸人还知决定义也无良久云不见道能信此法倍更难喝一喝。

　　钱计议请普说

　　僧问昔日僧问杨歧和尚如何是佛答云三脚驴子弄蹄行未审意旨如何师云天上天下没踪迹进云只如威音王已前是甚么人骑师云威音王已后是甚么人骑僧拟议师便喝。

　　乃云威音王已前三脚驴儿㪍跳威音王已后杨歧老人绝消息既绝消息却因甚么三脚驴儿㪍跳若也于斯明得方知威音王已前三脚驴儿果然㪍跳若明不得杨歧老人一生受屈正当恁么时如何是雪屈一句喝一喝云洎合弄险。

　　复云蕴闻上座今日代子虚来请为众普说老汉曰说个甚么即得闻曰请和尚拈出杨歧金刚圈栗棘蓬布施大众又曰如忠国师大珠和尚说法诸方大有疑其拖泥带水不径截说义理禅愿和尚疏决真伪解大众疑惑此亦是请普说檀越之意老汉曰诺所以大觉世尊初悟此事在摩竭提国三七日内无下口处自云我宁不说法疾入于涅槃信知说法之难岂同容易寻念过去佛所行方便力然后起道树诣鹿苑随众生根器说一大藏教末后收因结果却云始从鹿野苑终至跋提河于是二中间未曾说一字只遮便是杨歧所谓金刚圈栗棘蓬也直是难吞难透到遮里直下承当得了大法未明亦奈何不得敢问诸人何者名为大法金刚圈却如何透栗棘蓬却如何吞不见岩头道若将实法系缀人土亦销不得况十方信施耶诸佛出世祖师西来无非只为你诸人作个证明底主宰而已若有法可传可授则诸佛慧命岂到今日故祖师云心地随时说菩提亦只宁事理俱无碍当生即不生若会得此四句即透得金刚圈吞得栗棘蓬不须要明大法大法自明矣以至古人差别果旨因缘心性玄妙大法若明才举起时便会得恰如磁石见铁相似轻轻一引便动须是举一明三目机铢两点着南边动北边举起时便明得而今诸方有数种邪禅大法若明只遮邪禅便是自己受用家具好击石火闪电光一棒一喝底定不爱说心说性者只爱机锋俊快谓之大机大用好说心说性底足不爱击石火闪电光一棒一喝者只爱丝来线去谓之绵绵密密亦谓之根脚下事殊不知正是个没用处弄泥团底汉看佗前辈大法明底尊宿用处转辘辘地如南阳忠国师大珠和尚是也唯杨文公具眼修传灯录时对忠国师大珠和尚列在马祖下诸尊宿之右将广语所有言句尽入其中六祖下收忠国师语最多为佗家活大门户大法性宽波澜阔难凑泊遮般法难说佗禅备众体如三唤侍者话唤作说老婆禅拖泥带水得么一日唤侍者侍者应诺如是三唤侍者三应师云国师三唤侍者何曾有孤负侍者三应甚么处是孤负处国师曰将谓吾孤负汝谁知汝孤负吾师云平地起骨堆复云丛林中唤作国师三唤侍者话自此便有一络索唯雪窦见透古人骨髓云国师三唤侍者点即不到师云灼然侍者三应到即不点师云却不恁么将谓吾孤负汝谁知汝孤负吾谩雪窦不得师云谁道复召大众云好个谩雪窦不得虽然如是雪窦亦谩妙喜不得妙喜亦谩诸人不得诸人亦谩露柱不得玄沙云侍者却会雪窦云停囚长智师云两彩一赛云门道作么生是国师孤负侍者处会得也是无端雪窦云元来不会师云雪峰道底云门又云作么生是侍者孤负国师处粉骨碎身未报得雪窦云无端无端师云垛生招箭法眼云且去别时来雪窦云谩我不得师云却是法眼会兴化云一盲引众盲雪窦云端的瞎师云亲言出亲口玄觉征问僧云甚处是侍者会处僧云若不会争解恁么应觉云汝少会在又云若于此见得去僧识玄沙师云惭惶杀人翠岩芝云国师侍者总欠会在师云犹较些子投子云抑逼人作么雪窦云钝根汉师云理长即就复云唯有赵州多口阿师下得个注脚令人疑着僧问国师三唤侍者意旨如何州云如人暗中书字字虽不成文彩已彰雪窦便喝师云且道遮一喝在国师侍者分上在赵州分上随后喝一喝复云若不是命根五色索子断如何透得遮里过雪窦云若有人问雪窦雪窦便打也要诸方检点师云作贼人心虚雪窦复有一颂云师资会遇意非轻师云此语有两负门无事相将草里行师云普州人送贼负汝负吾人莫问师云放待冷来看任从天下竞头争师云即今休去便休去若觅了时无了时复云你若求玄妙解会只管理会国师三唤侍者话那里是国师孤负侍者处那里是侍者孤负国师处有甚么交涉鹅王择乳素非鸭类遮个便是国师用剑刃上事为复只遮些子为复别更有在一日问紫璘供奉甚么处来奉曰城南来国师曰城南草作何色奉曰作黄色国师乃问童子城南草作何色童子曰作黄色国师曰只遮童子亦可帘前赐紫对御谈玄你道国师说老婆禅拖泥带水得么为复只遮些子为复别更有在一日肃宗帝请看戏国师曰檀越有甚心情看戏法云圆通禅师曰且道国师在甚处着到妙喜敢问诸人且道圆通禅师在甚处着到于斯见得三老相去不远肃宗帝又问如何是十身调御国师直拔向佗道檀越蹋毗卢顶上行更问甚么十身调御诸人要见忠国师么只在你眼睛里开眼也蹉过合眼也蹉过既在眼睛里为甚么却蹉过妙喜恁么道亦蹉过不少你更看佗有个无情说法话老汉寻常不曾说今日已是不识好恶不避口业尽情为诸人抖擞为佗雪屈且不得作义理会僧问如何是古佛心国师曰墙壁瓦砾是师云恁么答话若玄妙解路心不绝命根不断大法不明决定不敢如此四楞榻地一棒一喝一挨一拶击石火闪电光却易遮般说话却难入作前所谓家活大门户大法性宽波澜阔命根断方能如是僧曰墙壁瓦砾岂不是无情国师曰是僧曰无情还解说法否国师曰常说炽然说无间歇僧曰某甲为甚么不闻国师曰汝自不闻不可妨佗闻者也僧曰未审甚么人得闻国师曰诸圣得闻僧曰和尚还闻否国师曰我不闻僧曰和尚既不闻争知无情解说法国师曰赖我不闻我若闻则齐于诸圣汝即不闻我说法僧曰恁么则众生无分也国师曰我为众生说不为诸圣说僧曰众生闻后如何国师曰则非众生师云奇哉你看佗转辘辘地不滞在一隅不负佗来问赖我不闻我若闻则齐于诸圣汝即不闻我说法你唤作即当得么不是得诸佛诸祖心髓如何转得你莫唤作无得失遮个是无得失中有得失有得失中无得失唤作入泥入水骑贼马赶贼队借婆帔子拜婆年难奈何又僧问发心出家本拟求佛未审如何用心即得成佛国师曰无心可用即得成佛师云遮僧难容恰如个鼠黏子相似遮个老子软顽又撞着遮僧软顽黏住便问无心可用阿谁成佛国师曰无心自成佛成佛亦无心僧曰佛有大不可思议为能度众生若也无心阿谁度众生国师曰无心是真度生若见有生可度者即是有心宛然生灭僧曰今既无心能仁出世说许多教迹岂可虚言国师曰佛说教亦无心僧曰说法无心应是无说国师曰说即无无即说僧曰说法无心造业有心否国师曰无心即无业今既有业心即生灭何得无心僧曰无心即成佛和尚即今成佛未国师曰心尚自无谁言成佛若有佛可成还是有心有心即有漏何处得无心僧曰既无佛可成和尚还得佛用否国师曰心尚自无用从何有僧曰茫然都无莫落断见否国师曰本来无见阿谁道断僧曰本来无见果落空否国师曰无空可落僧曰有可堕否国师曰空既是无堕从何立僧曰能所俱无忽有人持刀来取命为是有是无国师曰是无僧曰痛否国师曰痛亦无僧曰痛既无死后生何道国师曰无死无生亦无道僧曰既得无物自在饥寒所逼若为用心国师曰饥即吃饭寒即着衣僧曰知饥知寒应是有心国师曰我问汝有心心作何体段僧迟疑良久觅心与饥寒体段了不可得遂依实供通曰心无体段国师曰汝既知无体段即是本来无心何得言有僧曰山中逢见虎狼如何用心国师曰见如不见来如不来彼即无心恶兽不能加害僧曰寂然无事独脱无心名为何物国师曰名金刚大士师喝一喝云好人不肯做却要屎里卧僧曰金刚大士有何体段国师曰本无形段师云何不早恁么道僧曰既无形段唤何物作金刚大士国师曰唤作无形段金刚大士僧曰金刚大士有何功德国师曰一念与金刚相应能灭殑伽沙劫生死重罪得见殑伽沙诸佛其金刚大士功德无量非口所说非意所陈假使殑伽沙劫住世说亦不可得尽遮僧当下大悟如睡梦觉如莲花开似遮般底便是金刚圈栗棘蓬你若吞不得透不得不见古人行履处定起谤无疑透得遮里方能作大舟航不着此岸不着彼岸不住中流善知识下得遮般脚手入得遮般窠窟方始为得人师家若不具许多差别眼目如心性解路上得个入处底定不爱击石火闪电光却爱遮般说话又却错做实法会了如一机一境一棒一喝上得个入处底定不爱遮般说话又是错会了真所谓所见不同互有得失教中所谓菩萨见水如甘露天人见水如琉璃凡夫见水是水饿鬼见水如脓血是也或有个爱高禅底衲子出来道妙喜有如是等见耶即向佗道逢人但恁么举所以正法眼藏中收僧问忠国师古德云青青翠竹尽是法身郁郁黄花无非般若有人不许云是即说亦有信者云不思议不知若为国师曰此盖普贤文殊境界非诸凡小而能信受皆与大乘了义经意合故华严经云佛身充满于法界普现一切群生前随缘赴感靡不周而恒处此菩提座翠竹既不出于法界岂非法身乎又般若经云色无边故般若亦无边黄花既不越于色岂非般若乎深远之言不省者难为措意又华严座主问大珠和尚曰禅师何故不许青青翠竹尽是法身郁郁黄花无非般若珠曰法身无像应翠竹以成形般若无知对黄花而显相非彼黄花翠竹而有般若法身故经云佛真法身犹若虚空应物现形如水中月黄花若是般若般若即同无情翠竹若是法身翠竹还能应用座主会么主曰不了此意珠曰若见性人道是亦得道不是亦得随用而说不滞是非若不见性人说翠竹着翠竹说黄花着黄花说法身滞法身说般若不识般若所以皆成诤论师云国师主张青青翠竹尽是法身直主张到底大珠破青青翠竹不是法身直破到底老汉将一个主张底对一个破底收作一处更无拈提不敢动着佗一丝毫要你学者具眼透国师底金刚圈又吞大珠底栗棘蓬具眼者辨得出不具眼者未必不笑某虽参圆悟和尚打失鼻孔元初与我安鼻孔者却得湛堂和尚只是为人时下刃不紧若是说禅病无人过得尝思教中有一段因缘殃崛摩罗要千人指头作花冠然后登王位已得九百九十九指唯少一指要断其母指填数佛知其缘熟故往化之殃崛才举意欲下刀取母指时忽闻振锡声遂舍其母指而问佛教化一指曰既是瞿昙在此望绝我一指头满我所愿才举刀世尊拽脱便去世尊徐行殃崛急赶不上乃高声叫曰住住世尊曰我住久矣是汝不住殃崛忽然感悟投佛出家佛却令持钵至一长者门其家妇人正值产难长者曰瞿昙弟子汝为至圣当有何法能免产难殃崛曰我乍入道未知此法待我回问世尊却来相报及返具事白佛佛告殃崛汝速去报言我自从贤圣法来未曾杀生殃崛当便奉佛语往彼告之其妇得闻即免产难师云遮里使棒使喝掀倒禅床引经教说理事击石火闪电光夜半捉乌鸡得么因请益湛堂和尚才举起此话湛堂曰你爬着我痒处遮话是金屎法不会如金会得如屎曰岂无方便湛堂曰我有个方便只是你刬地不会曰望和尚慈悲湛堂曰殃崛云我乍入道未知此法待问世尊未到佛座下佗家生下儿子时如何我自从贤圣法来未曾杀生殃崛持此语未至佗家已生下儿子时如何老汉当时理会不得后因在虎丘看华严经至菩萨登第七地证无生法忍云佛子菩萨成就此忍即时得入菩萨第八不动地为深行菩萨难可知无差别离一切相一切想一切执着无量无边一切声闻辟支佛所不能及离诸諠诤寂灭现前譬如比丘具足神通得心自在次第乃至入灭尽定一切动心忆想分别悉皆止息此菩萨摩诃萨亦复如是住不动地即舍一切功用行得无功用法身口意业念务皆息住于报行譬如有人梦中见身堕在大河为欲度故发大勇猛施大方便以大勇猛施方便故即便𡨟寤既𡨟寤已所作皆息菩萨亦尔见众生身在四流中为救度故发大勇猛起大精进以勇猛精进故至此不动地既至此已一切功用靡不皆息二行相行皆不现前此菩萨摩诃萨菩萨心佛心菩提心涅槃心尚不现起况复起于世间之心师云到遮里打失布袋湛堂为我说底方便忽然现前方知真善知识不欺我真个是金刚圈须是藏识明方能透得又有个尊宿唤作洛浦和尚久为临济侍者济每称美之谓之临济门下一只箭子便是欺侮人游历罢直往夹山顶卓庵经年夹山知乃修书遣僧驰到洛浦接得便坐却再展手索僧无对浦便打曰归去举似和尚僧回举似夹山山曰遮僧看书三曰内必来若不看书此人救不得师云古人唤作捞捷人不知书中有甚闲言长语洛浦却吞佗钩线三日内果来夹山预令人伺其出庵便烧其居师云只遮便是金刚圈浦不顾师云成佛作祖须是遮般汉直造夹山方丈不礼拜乃当面叉手而立山曰鸡栖凤巢非其同类出去浦曰自远趍风乞师一接山曰目前无阇梨此间无老僧浦便喝山曰住住且莫草草匆匆云月是同溪山各异截断天下人舌头即不无阇梨争教无舌人解语师云洛浦却低头思遮量一道真言理会不得被夹山劈脊便打穿了鼻孔遂承嗣夹山后来示众道末后一句始到牢关把断要津不通凡圣须知上流之士不将佛祖见解贴在额头上如灵龟负图自取丧身之本师云佗悟后便解明佗遮一道真言遮些子药头不问云门下临济下曹洞下法眼下沩仰下大法若不明各宗其宗各师其师各父其父各子其子只管理会宗旨热太不紧老汉在众中时尝请益一尊宿禅门中说有语中无语无语中有语尊宿为我引证云有语中无语路逢死蛇莫打杀无底篮子盛将归唤遮个作有语中无语又唤作无语中有语如何是有语中无语路逢死蛇莫打杀如何是无语中有语无底篮子盛将归只遮一句便具此两义路逢死蛇莫打杀是无语中有语无底篮子盛将归乃是有语中无语谓既是死蛇更不消打杀又云如何是同中有异鹭𪆗立雪非同色如何是异中有同明月芦花不似佗我如此说时你便会得了却济得甚么事似遮般底莫要学大法明后举一丝毫便一时会得恰似殃崛摩罗因缘湛堂说底方便我乍入道也使不着佛有神通也使不着既使不着因甚么生下儿子若向遮里见得释迦老子即是殃崛摩罗殃崛摩罗即是释迦老子若也不会释迦自释迦殃崛自殃崛不干产难人家事乃合掌云即将上来举扬般若所有一言一句契佛契祖底功德奉为计议钱公荐室安人吕氏伏愿出此没彼常为般若之亲姻舍身受身永作菩提之眷属召大众云还委悉么若欲直下便休去莫记我今说底喝一喝。

　　大慧普觉禅师普说上终

　　大慧普觉禅师普说下

　　傅经干请普说

　　师云经干道友妙喜初不相识去岁经由衡阳特来相访一见便如故人盖为信得此段大事因缘及何以故岂不见华严会上智首菩萨问文殊师利菩萨言佛子菩萨云何得无过失身语意业等事文殊答以善用其心则获一切胜妙功德为说行住坐卧四威仪中一百四十大愿谓之无浊乱清净行大功德此功德皆从信地而发故文殊普为已发信心者作不请友以偈问贤首菩萨曰我今已为诸菩萨说佛往修清净行仁亦当于此会中演畅修行胜功德贤首菩萨以偈答之其中曰以法威力现世间则获十地十自在亦是说初发心从信地起之义末后善财到毗卢楼阁前弥勒为说一百二十种菩提心亦是此义其中有一种喻曰如师子王哮吼师子儿闻皆增勇健余兽闻之即皆窜伏佛师子王菩提心吼应知亦尔诸菩萨闻增长功德有所得者闻皆退散亦是此义既有信根即是成佛基本忽地与现行相应便证阿耨多罗三藐三菩提如释迦老子初在正觉山前举头见明星出现忽然悟道遂乃叹曰奇哉一切众生具有如来智慧德相但以妄想执着而不证得谓上至十方诸佛下至六道四生含蠢蠕动于我悟处以平等印一印印定更无差别你看黄面老子才悟了便见得如此广大然后兴慈运悲于生死海不着此岸不着彼岸不住中流而能运载此岸众生到于彼岸不住生死中流遮个道理亦不出自家信种所以无尽居士注海眼经题说佛成就云始觉合本之谓佛佗虽是个俗人然却见得彻识得根本谓始觉时从明星上起信忽然觉悟自性本来是佛大地有情更无差别无尽唤作始觉合本觉方始成佛参禅人能恁么辨白得了然后休歇身心识取本来面目不要粗心古圣得了便于得处灭却生灭心亦不住在寂灭地谓之寂灭现前于寂灭地获二殊胜一者上合十方诸佛与佛如来同一慈力二者下合六道众生与诸众生同一悲仰前所云兴慈运悲救拔恶道是也众生为不觉故轮转生死先觉之士若无慈悲如何得众生界空信知佛恩难报今日经干道友请妙喜普说不独为先考承事追修而已要与现前一众说些禅病故柳子厚以天台教为司南言禅病最多诚哉是言天台智者之教以空假中三观摄一切法教人把本修行禅无文字须是悟始得妙喜自十七岁便疑着此事恰恰参十七年方得休歇未得已前常自思惟我今已几岁不知我未托生来南阎浮提时从甚么处来心头黑似漆并不知来处既不知来处即是生大我百年后死时却向甚么处去心愿依旧黑漫漫地不知去处既不知去处即是死大谓之无常迅速生死事大你诸人还曾恁么疑着么现今坐立俨然孤明历历地说法听法宾主交参妙喜簸两片皮牙个敲磕脐轮下鼓起粥饭气口里忉忉怛怛在遮里说说者是声此声普在诸人髑髅里诸人髑髅同在妙喜声中遮个境界佗日死了却向甚处安着既不知安着处则撞入驴胎马腹亦不知生快药天宫亦不知禅和子寻常于经论上收拾得底问着无有不知者士大夫向九经十七史上学得底问着亦无有不知者离却文字绝却思惟问佗自家屋里事十个有五双不知佗人家事却知得如此分晓如是则空来世上打一遭将来随业受报毕竟不知自家本命元辰落着处可不悲哉所以古人到遮里如救头然寻师决择要得心地开通不疑生死然有学而知之者有生而知之者那个是学而知之者如僧问赵州学人乍入丛林乞师指示州云你吃粥了也未僧云吃粥了州云洗钵盂去僧于言下忽然大悟当下休歇便知生死去处妙喜常说不易遮僧有力量赵州将一百二十斤担子一送送在佗肩上遮僧荷得一气走一百二十里更不回头如将梵位直授凡庸心里便怗怗地兴得慈力运得悲愿此是学而知之者那个是生而知之者如赵州作沙弥时同本师行脚到南泉值南泉卧次本师礼拜了赵州方礼拜南泉问云近离甚处州云近离瑞像泉云还见瑞像么州云瑞像则不见面前只见卧如来南泉遂起问你是有主沙弥无主沙弥州云是有主沙弥泉云那个是你主若是如今禅和家便近前弹指打个圆相喝一喝拍一拍拂袖便行放出遮般恶气息你看佗赵州缓缓地近前道孟春犹寒伏惟和尚尊候万福泉乃唤维那云此沙弥别处安排次日却来问如何是道南泉也不行棒也不下喝也不谈玄也不说妙也不牵经也不引论也不举古人公案亦不说事亦不说理只实头向佗道平常心是道为佗赵州已理会得平常心了便却问还假趣向也无泉云拟向即乖州云不拟争知是道泉云道不属知不属不知知是妄觉不知是无记若真达不疑之道犹如大虚廓然荡豁岂可于中强是非耶赵州于言下千了百当南泉道道不属知不属不知圭峰谓之灵知荷泽谓之知之一字众妙之门黄龙死心云知之一字众祸之门要见圭峰荷泽则易要见死心则难到遮里须是具超方眼说似人不得传与人不得所以圆悟先师说赵州禅只在口唇皮上难奈佗何如善用兵者不赍粮行就你水草粮食又杀了你有一秀才问佛不违众生愿是否州云是才云弟子欲就和尚手中乞取拄杖得否州云君子不夺人所好才云某甲不是君子州云老僧亦不是佛又一僧问如何是祖师意州乃敲禅床脚僧云莫只遮便是否州云是则脱取去又一僧问诸方尽向口里道和尚如何示人州以脚跟打火炉示之僧云莫便是也无州云恰认得老僧脚跟又僧问如何是赵州州云东门南门西门北门僧云某甲不问遮个州云你问我赵州聻又僧问如何是道州云墙外底僧云某甲不问遮个道州云你问那个道僧云某甲问大道州云大道透长安你不得作无事会不得作玄妙会不得作奇特会不得作平常会赵州不在无事上不在玄妙上不在奇特上不在平常上毕竟在甚么处具眼者辨取遮老汉有时云未出家被菩提使出家后使得菩提汝诸人被十二时使老僧使得十二时又云佛之一字吾不喜闻佛之一字尚不喜闻达磨灼然是甚老臊胡十地菩萨是担粪汉等妙二觉是破凡夫菩提涅槃是系驴橛十二分教是鬼神簿拭疮脓纸四果三贤初心十地是守古冢鬼你既不到遮个田地是事理会不得也学人粗走大步便把一句子禅要祇对人且不是遮个道理所以妙喜室中常问禅和子唤作竹篦则触不唤作竹篦则背不得下语不得无语不得思量不得卜度不得拂袖便行一切总不得你便夺却竹篦我且许你夺却我唤作拳头则触不唤作拳头则背你又如何夺更饶你道个请和尚放下着我且放下着我唤作露柱则触不唤作露柱则背你又如何夺我唤作山河大地则触不唤作山河大地则背你又如何夺有个舟峰长老云某看和尚竹篦子话如藉没却人家财产了更要人纳物事妙喜曰你譬喻得极妙我真个要你纳物事你无从所出便须讨死路去也或投河或赴火拌得命方始死得死了却缓缓地再活起来唤你作菩萨便欢喜唤你作贼汉便恶发依前只是旧时人所以古人道悬崖撒手自肯承当绝后再稣欺君不得到遮里始契得竹篦子话复说偈云佛之一字尚不喜有何生死可相关当机觌面难回互说甚楞严义八还。

　　悦禅人请普说

　　僧问临济示众云有时夺人不夺境有时夺境不夺人有时人境两俱夺有时人境俱不夺如何是夺人不夺境师云三千里外绝誵讹进云如何是夺境不夺人师云拔出眼中禊进云临济道煦日发生铺地锦婴孩垂发白如丝未审与和尚答底是同是别师云咬人屎橛不是好狗进云王令已行天下遍将军塞外绝烟尘时如何师云适来犹自可而今更即当。

　　问十方薄伽梵一路涅槃门未审王氏今日是生耶是死耶师云生耶死耶进云今古应无坠分明在目前师云抽却脑后箭进云只如十二时中不依倚一物人来师还接否师云唤甚么作一物进云不可重说偈言师云碍塞杀人。

　　乃云生耶死耶非得非失不道不道有理有事若向有理有事处得个入处只在教乘里头出头没若于非得非失处得个入处敢保诸人十二时中未有安身立命处既未有安身立命处则不知王氏落处若知得王氏落处即知自己安身立命处且道王氏即今是生耶是死耶是不生耶是不死耶若道不生争奈死何若道不死争奈生何若道亦生亦死又是戏论说若道非生非死又是相违说直饶离四句绝百非直下如明镜当台明珠在掌胡来现胡汉来现汉当人各各脚跟下净裸裸明历历生死如梦幻空花去来如浮云水月犹未是彻头处纵饶如实见得昔日之生本不曾生今日之灭本不曾灭亦是无梦说梦何以故生而不生镜里之形灭而不灭水中之月正当恁么时那里是王氏出身处若委悉得去王氏只今与诸人把手共行同入如来大寂灭海其或未然有寒暑兮促君寿有鬼神兮妒君福。

　　复云遮个是近悦上座为母王氏请妙喜老汉说法底意旨且法作么生说不见道法不可见闻觉知若行见闻觉知是则见闻觉知非求法也见闻觉知既不可以入道莫是不见不闻不觉不知便是么良久高声云更是个甚么妙喜尽力说只说得到遮里此事决定不在言语上所以从上诸圣次第出世各各以善巧方便忉忉恒恒唯恐人泥在言语上若在言语上一大藏教五千四十八卷说权说实说有说无说顿说渐岂是无言说因甚么达磨西来却言单传心印不立文字语言直指人心见性成佛因何不说传玄传妙传言传语只要当人各各直下明自本心见自本性事不获已说个心说个性已大段狼藉了也若要拔得生死根株尽切不得记我说底纵饶念得一大藏教如瓶泻水唤作运粪入不名运粪出却被遮些子障却自己正知见不得现前自己神通不能发现只管弄目前光影理会禅理会道理会心理会性理会奇特理会玄妙大似棹棒打月枉费心神如来说为可怜愍者古人凡有一言半句设一个金刚圈栗棘蓬教伊吞教伊透若是个英灵独脱出情尘超理性者金刚圈栗棘蓬是甚么弄猢狲家具祭鬼神茶饭盖你不能一念缘起无生只管一向在心意识边作活计才见宗师动口便向宗师口里讨玄讨妙却被宗师倒翻筋斗自家本命元辰依旧不知落处脚跟下黑漫漫地依前只是个漆桶只如适来上座问夺人不夺境一段话只知册子上念将来如法答佗又理会不得问一段未了又问一段恰如村人打传口令相似我今不惜口业为你诸人葛藤注解一遍临济一日示众云有时夺人不夺境有时夺境不夺人有时人境两俱夺有时人境俱不夺会么良久左右顾视便下座遮个便是金刚王宝剑我昨日说底将蜈蚣毒蛇蝎子并诸杂毒贮在一瓮里你试将手就中拈一个不毒底出来看若拈得出不妨于此事有少分相应若拈不出自是你根性迟钝夙无灵骨也怪妙喜不得临济当时道遮几句闲言长语面目现在自是你不会看得出你若领得此意自从胡乱后三十年不少盐酱钟楼上念赞床脚下种菜之类不着问人一一自知下落古人垂个方便岂是闲开口须知烂泥里有刺当时有个克符道者理会得临济意便出来问如何是夺人不夺境临济当时不知那里得许多闲言长语斗凑得恰好便道煦日发生铺地锦婴孩垂发白如丝诸人还会么煦日发生铺地锦是境婴孩垂发白如丝是人此两句一句存境一句夺人克符又作颂曰夺人不夺境缘自带誵讹师云有甚么誵讹拟欲求玄旨思量反责么师云诬人之罪骊珠光灿烂蟾桂影婆婆师云何不早恁么道觌面无差互还应滞网罗师云依稀似曲才堪听又被风吹别调中此颂大概在骊珠光灿烂蟾桂影婆娑之上盖此两句是境学者问不夺境拟欲求玄旨思量反责么太意只是不可思量拟议思量拟议者人也蹉却觌面相呈一着子即被语言网罗矣克符此颂专明煦日发生铺地锦所以有骊珠光灿烂蟾桂影婆娑之句乃是存境而夺人故曰觌面无差互还应滞网罗夺人之义醍醐毒药一道而行具眼者方能辨别又问如何是夺境不夺人答云王令已行天下遍将军塞外绝烟尘师云王令已行天下遍是夺了境将军塞外绝烟尘是存人而不夺颂曰夺境不夺人寻言何处真师云也须闲处作堤防问禅禅是妄究理理非亲师云好事不如无日照寒光澹山遥翠色新师云贫儿思旧债直饶玄会得也是眼中尘师云自起自倒你要会日照寒光澹山遥翠色新么此两句是境直饶玄会得也是眼中尘便夺了也其余人境两俱夺人境俱不夺尽是依语就学家问处答又问如何是人境两俱夺答云并汾绝信独处一方便有人境两俱夺面目颂曰人境两俱夺从来正令行师云已落第二不论佛与祖那说圣凡情师云买石得云饶拟犯吹毛剑还如值木盲师云识法者惧进前求妙会特地斩精灵师云前箭犹轻后箭深正令既行不留佛祖到遮里进之退之性命都在师家手里如吹毛剑不可犯其锋又问如何是人境俱不夺答云王登宝殿野老讴歌颂曰人境俱不夺思量意不偏师云会么是法住法位主宾言不异师云世间相常住问答理俱全师云添一毫不得减一毫不得蹋破澄潭月师云犹有遮个在穿开碧落天师云劳而无功不能明妙用师云动着即错沦溺在无缘师云却依旧处着遮个是适来上座请益底公案谓之四料拣你若要分明理会得临济意但向佗当时垂示处看如何看山僧有时夺人不夺境有时夺境不夺人有时人境两俱夺有时人境俱不夺若恁么便是你若作山僧有时夺人不夺境有时夺境不夺人有时人境两俱夺有时人境俱不夺便不是了也所以五祖师翁有言如何是祖师西来意庭前柏树子恁么会便不是了也如何是祖师西来意庭前柏树子恁么会方始是你诸人还会么遮般说话莫道你诸人理会不得妙喜也自理会不得我此门中无理会得无理会不得蚊子上铁牛无你下觜处须信古人垂慈则有法无法不垂慈道眼未开大法未明岂免向佗人口里觅禅觅道觅玄觅妙觅得了唯恐人知及至说时又恐说尽了末后无可说遮个是无限量底法你以有限量心拟穷佗落处且莫错只如世尊在灵山会上百万众前拈花普示独迦叶破颜微笑何曾拍人知又何曾密室里传授来我遮里禅许你众人闻不许你众人会如上所解注者四料拣你诸人齐闻齐会了临济之意果如是乎若只如是临济宗旨岂到今日你诸人闻妙喜说得落将谓止如此我实向你道此是第一等恶口若记着一个元字脚便是生死根本也你诸人诸方学得底玄中又玄妙中又妙是甚么屎禅一向祝在皮袋里将谓实有恁么事莫错诸上座你真个要参妙喜禅尽将诸方学得底扫向佗方世界百不知百不会虚却心来共你理会复说偈云无诸比丘名近悦为母王氏请普说妙喜便登曲录床忉忉怛怛恣饶舌从来法本离言诠不假思量与分别说甚地狱及天堂四圣六凡俱泯绝纵有魔王欲作难金刚宝剑当头截王氏养子要参禅只遮一念永不灭弹指顿明诸法门释迦弥勒齐超越还如涂毒鼓当轩一击闻之皆脑裂无边烦恼悉蠲除夙业旧殃汤沃雪末后一句为重宣凝然万里一条铁喝一喝。

　　礼侍者断七请普说

　　僧问临济正法眼藏向瞎驴边灭未审和尚正法眼藏向阿谁边灭师云刹竿头上礼西方进云学人只得瞻之仰之师云瞎进云只如和尚室中道唤作竹篦则触不唤作竹篦则背不得下语不得无语遂以坐具打地一下云学人为蛇画足却请和尚头上安头师云自起自倒得人憎进云也要和尚相委悉师云切忌靴里动指头进云还有为人处也无师云无进云却较些子师云换却你眼睛。

　　乃云唤作竹篦则触不唤作竹篦则背不得下语不得无语不得思量不得拟议正当恁么时释迦老子达磨大师虽有鼻孔直是无出气处且道遮一则公案有甚长处还委悉么遇贵则贱遇贱则贵若向贵贱处着到更须买草鞋行脚始得所以道不可以有心求不可以无心得不可以语言造不可以寂默通虽然如是如天普盖似地普擎全放全收全杀全活妙喜恁么道也不离遮个消息正如适来禅客以坐具打地一般乃拍禅床一下云且道明甚么边事斯辰即有当庵比丘了贤谨将近礼侍者俗家寄来衣物估唱请妙喜老汉举扬宗旨奉为近礼侍者断七之辰庄严报地可惜遮兄弟方始于竹篦子话有个发明处而今已是说前年话一日问佗唤作竹篦则触不唤作竹篦则背如何渠答不得却曰望和尚为某作个方便指示山僧向佗道你是福州人我说个喻向你如将名品荔枝和皮壳一时剥了以手送在你口边只是你不解吞渠闻之不觉失笑曰和尚吞着即祸事过得几时又问佗前日吞了底荔枝只是你不知滋味渠曰若知滋味转见祸事我爱佗遮两转语所谓从门入者不是家珍信知宗师家无实法与人且如世间工巧技艺有样子便做得若是遮一解须是自悟始得得之于心应之于手若未得个安乐处一向求知见觅解会遮般杂毒才入心如油入面永取不出纵取得出亦费料理此事如青天白日元无障碍却被遮些杂毒障却所以于法不得自在老汉常爱真净和尚道如今人多是得个身心寂灭前后际断休去歇去一念万年去似古庙里香炉去冷湫湫地去便为究竟殊不知却被此胜妙境界障蔽自己正知见不能现前神通光明不能发露或又执个一切平常心是道以为极则天是天地是地山是山水是水僧是僧俗是俗大尽三十日小尽二十九凡百施为须要平常一路子以为稳当定将去合将去更不敢别移一步怕堕坑落堑长时一似双盲底人行路一条拄杖子寸步抛不得紧把着凭将去步步依倚一日若道眼豁开顿觉前非抛却杖子撒开两手十方荡荡七纵八横东西南北无可不可到遮里方得自在如今人能有几个放得杖撒得手昔因新开真净和尚语录其时我老和尚在五祖堂中作首座五祖一日廊下见僧把一册文字祖曰你手中是甚文字僧曰是真净和尚语录祖遂取读即赞叹曰惭愧末世中有恁地尊宿乃唤首座我老和尚时在后架洗袜闻呼狼忙走出来祖曰我得一本文字不可思议所谓善说法要你试看休去歇去一念万年前后际断诸方如今有几个得到遮田地佗却唤作胜妙境界旧时宝峰有个广道者便是遮般人一个浑身都不理会都不见有世间事世间尘劳昧佗不得虽然恁么却被遮胜妙境界障却道眼须知到一念不生前后际断处正要尊宿如水潦和尚因采藤次问马祖曰如何是祖师西来意祖曰近前来向你道水潦才近前马祖当胸一蹋蹋倒水潦忽然大悟不觉起来呵呵大笑祖曰你见个甚么道理潦曰百千法门无量妙义只向一毛头上便识得根源去遮个教中谓之入流亡所所入既寂动静二相了然不生才得个入处便亡了定相定相既亡不堕有为不堕无为动静二相了然不生便是观音入理之门佗既悟了便打开自己库藏运出自己家珍乃曰百千法门无量妙义只向一毛头上便识得根源去又呵呵大笑马祖知佗已到遮个田地更不采佗亦无后语后来住水潦庵禅和家来参佗有百十众才举扬便卖弄遮一蹋云自从一吃马师蹋直至而今笑不休渠又何曾有峰峦叠翠涧水潺湲岸柳含烟庭花笑日莺啼乔木蝶舞芳丛底说话来只道自从一吃马师蹋直至而今笑不休遮个便是第一个入流亡所动静二相了然不生底样子又不见云门问洞山近离甚处山曰查渡门曰夏在甚处山曰湖南报慈门曰几时离彼山曰八月二十五门曰放你三顿棒古人淳朴据实祇对自言我此回实从查渡来有甚么过便道放我三顿棒大丈夫汉须共遮老汉理会始得至明日便去问曰昨日蒙和尚放三顿棒未审过在甚么处门曰饭袋子江西湖南便恁么去洞山忽然大悟更无消息可通亦无道理可拈出只礼拜而已既悟了便打开自己库藏运出自己家珍乃曰佗后向无人烟处住个草庵不蓄一粒米不种一茎菜接待十方往来尽与伊出却钉拔却楔拈却炙脂帽子脱却鹘臭布衫教伊洒洒地作个衲僧岂不俊哉云门曰你身如椰子大开得许大口遮个是第二个入流亡所动静二相了然不生底样子又鼓山晏国师在雪峰多年一日雪峰知其缘熟忽起搊住曰是甚么晏释然了悟唯举手摇曳而已峰曰子作道理耶晏曰何道理之有后来杨大年收在传灯录中谓之亡其了心此是第三个入流亡所动静二相了然不生底样子又灌溪和尚一日见临济济下绳床才擒住溪便云领领遮个是第四个入流亡所动静二相了然不生底样子遮个说似人不得传授人不得老汉十七年参也曾零零碎碎悟来云门下也理会得些子曹洞下也理会得些子只是不能得前后际断后来在京师天宁见老和尚升堂举僧问云门如何是诸佛出身处门曰东山水上行若是天宁即不然如何是诸佛出身处薰风自南来殿阁生微凉向遮里忽然前后际断譬如一綟乱丝将刀一截截断相似当时通身汗出虽然动相不生却坐在净裸裸处得一日去入室老和尚曰也不易你到遮个田地可惜你死了不能得活不疑言句是为大病不见道悬崖撒手自肯承当绝后再稣欺君不得须信有遮个道理老汉自言我只据如今得处已是快活更不能理会得也老和尚却令我在择木寮作不厘务侍者每日同士大夫须得三四回入室只举有句无句如藤倚树才开口便道不是如是半年间只管参一日同诸官员在方丈药石次我只把箸在手都忘了吃食老和尚曰遮汉参得黄杨木禅却倒缩去我遂说个譬喻曰和尚遮个道理恰如狗看着热油铛相似要舐又舐不得要舍又舍不得老和尚曰你喻得极好只遮个便是金刚圈栗棘蓬一日因问老和尚见足和尚当时在五祖曾问遮个话不知五祖和尚如何答老和尚不肯说老汉曰和尚当时不可独自问须对大众前问如今说又何妨老和尚乃曰我问有句无句如藤倚树时如何祖曰描也描不成画也画不就又问忽遇树倒藤枯时如何祖曰相随来也老汉才闻举便理会得乃曰某会也老和尚曰只恐你透公案未得老汉曰请和尚举老和尚遂连举一络索誵讹公案被我三转两转截一个如太平无事时得路便行更无滞碍老和尚曰如今方知道我不谩你我既会了却倒疑着几个禅头乃问老和尚老和尚曰我个禅如大海相似是你将得个大海来倾取去始得若只将得钵盂来盛得些子去便休是你器量只如此教我怎奈何能有几个得到你田地旧时只有一个璟上座与你一般只是死了过得几时便举我立僧后来在云居首座寮夜间常与兄弟入室老和尚爱来听有时入室了却上方丈见老和尚同在火炉头坐老和尚曰或有个禅和子得似老僧你又如何支遣老汉曰何幸如之正如东坡说作刽子得一个肥汉剐我却倒与老和尚入室被我拶得上壁老和尚呵呵大笑思量遮老和尚粉骨碎身亦未能报得因礼上座闻老汉举福州人吃荔枝有个瞥地处所以说到遮里遮兄弟在丛林中规行矩步无衲子之过可惜尺头短然打个筋斗出来决定昧佗不得有一则古话举似大众教中道吾不见时何不见吾不见之处若见不见自然非彼不见之相若不见吾不见之地自然非物云何非汝后来湛堂和尚颂曰老胡彻底老婆心为阿难陀意转深韩干马嘶青草渡戴嵩牛卧绿杨阴妙喜亦有个颂子虽不甚文彩却不在湛堂之下荒田无人耕耕著有人争风吹荷叶动决定有鱼行。

　　师绍兴二十六年三月十一日于临江军新淦县东山寺被　旨还僧谢　恩罢拈香祝　圣毕乃就座云青毡本是吾家物今日重还旧日僧珍重　圣恩何以报万年松上一枝藤遂拈起拄杖云一枝藤在遮里且报恩一句作么生道若也道得粉骨碎身未兄酬一句了然超百亿其或未然山僧不免为诸人道破长将日月为天眼指出须弥作寿山。

　　新淦县众官请普说

　　僧问　圣恩已受僧相再圆学人上来乞师指示重新底佛法师云雨过溪光澹云开岳色新进云恁么则龙图增久固佛日转光辉师云一道旧行路高下自分明进云只如大颠叩齿韩文公直下知归黄檗安名裴相国便知落处未审和尚今日与知县朝议相见有何指示师云两眼对两眼进云莫便是指示也无师云一任钻龟打瓦僧礼拜。

　　师乃云问得亦好不问更亲何故声前一路千圣不传学者劳形如猿捉影可中有个英灵汉恁么不恁么聊闻举着剔起便行犹在葛藤窠里直得内无所证外无所修似地擎山如石含玉亦未是衲僧放身命处敢问法筵大众作么生是衲僧放身命处若也知得尘尘念念皆无空阙折旋俯仰尽在其中正当恁么时毕竟是谁家风月还委悉么千圣不知何处去倚天长剑逼人寒。

　　复云遮个是知县朝议今日率诸同官洎寄居贤士大夫同来随喜某披剃请说法底意旨此一段洎缘问佛有因况某自居衡梅首尾十七年今日不觉不知一来新淦同此法会岂非前报世中曾在灵山会上同为听法之人元来说法自有时处若时节因缘未会说法不成所以释迦老子说法三百六十余会皆立时处何谓时处岂不见圆觉经末上云如是我闻一时婆伽婆入于神通大光明藏三昧正受只遮个便是今日说法底时节所以道欲识佛性义当观时节因缘时节若至其理自彰不见天台智者大师因读法华经至药王菩萨焚身处云是真精进是名真法供养如来于此豁然前后际断便证法华三昧于三昧中见灵山会上释迦老子与百万大众俨然未散如今说与人若是不曾入得遮般境界刬地不信何故智者自是陈隋时人与释迦老子相去二千年如何因是真精进是名真法供养如来便于法华三昧中见灵山一会俨然未散为复是谩人耶是假说耶此事唯证乃知难可测须知妙喜今日说法与释迦老子在灵山会上说法无异与智者大师在南岳证得是真精进是名真法供养如来亦无异真实证者必不相欺未证者一似说梦所以道过去一切劫安置未来今未来现在劫回置过去世以海印三昧一印印定更无透漏无去无来无前无后非但妙喜一人如是判府郎中亦如是非但判府郎中如是判县朝议与诸同官寄居贤士大夫亦如是非但判县朝议与诸同官寄居贤士大夫如是乃至现前若僧若俗若贵若贱亦如是如是之法在天同天在人同人应以佛身得度者即现佛身而为说法应以宰官身乃至婆罗门妇女身得度者悉现其身而为说法此是一味清净平等法门若向这里明得各人本地风光本来面目方知一大藏教五千四十八卷句句不说别事无常迅速莫作等闲所以道努力今生须了却莫教永劫受余殃人身难得为贵人复难不见释迦老子说四十二章经里面有二十难谓贫穷布施难豪贵学道难有势不临难就中有个拌命不死难你诸人还会么若拌得命无有不死者如何说不死底道理若会得遮个方始把二十难一翻翻转来总是易底事拌命不死也易贫穷布施也易豪贵学道也易有势不临也易若悟即易不悟即难然难易两字亦不干本地风光本来面目事何故此个法门本无难本无易若能向不难不易处急着眼看外息诸缘内心无喘方知本无难易底法如今聪明灵利底人不能便悟病在于何却为心意识先行被心意识障却自己光明塞却行路进步不得所以遮里使聪明灵利不着要须内不放出外不放入内不放出即是内心无喘外不放入即是外息诸缘内心既定则诸缘亦定故曰那伽常在定无有不定时遮一段大事因缘大底如是若能如是信如是解如是修如是证则三世诸佛即是汝诸人汝诸人即是三世诸佛无古无今同一解脱世间有如此殊胜之事可惜百姓日用而不知然今日一会亦非小缘又承诸山禅师洎诸善男信女同此听法伏愿一闻千悟得大总持一历耳根永为道种久立伏惟珍重。

　　钱计议请普说

　　师云法不可见闻觉知若行见闻觉知是则见闻觉知非求法也既离见闻觉知外却唤甚么作法到遮里如人饮水冷暖自知除非亲证亲悟方可见得若实曾证悟底人拈起一丝毫头尽大地一时明得今时不但禅和子便是士大夫聪明灵利博极群书底人个个有两般病若不着意便是忘怀忘怀则堕在黑山下鬼窟里教中谓之昏沉着意则心识纷飞一念续一念前念未止后念相续教中谓之掉举不知有人人脚跟下不沈不掉底一段大事因缘如天普盖似地普擎未有世界早有此段大事因缘世界坏时此段大事因缘不曾动着一丝毫头往往士大夫多是掉举而今诸方有一般默照邪禅见士大夫为尘劳所障方寸不宁怗便教佗寒灰枯木去一条白练去古庙香炉去冷湫湫地去将遮个休歇人你道还休歇得么殊不知遮个猢狲子不死如何休歇得来为先锋去为殿后底不死如何休歇得此风往年福建路极盛妙喜绍兴初入闽住庵时便力排之谓之断佛慧命千佛出世不通忏悔彼中有个士人郑尚明极聪明教乘也理会得道藏也理会得儒教则固是也一日持一片香来妙喜室中怒气可掬声色俱厉曰昂有一片香未烧在欲与和尚理会一件事只如默然无言是法门中第一等休歇处和尚肆意诋诃昂心疑和尚不到遮田地所以信不及且如释迦老子在摩竭提国三七日中掩室不作声岂不是佛默然毗耶离城三十二菩萨各说不二法门末后维摩诘无语文殊赞善岂不是菩萨默然须菩提在岩中宴坐无言无说岂不是声闻默然天帝释见须菩提在岩中宴坐乃雨花供养亦无言说岂不是凡夫默然达磨游梁历魏少林冷坐九年岂不是祖师默然鲁祖见僧便面壁岂不是宗师默然和尚因甚么却力排默照以为邪非妙喜曰尚明你问得我也是待我与你说我若说不行却烧一炷香礼你三拜我若说得行却受你烧香礼拜我也不与你说释迦老子及先德言句我即就你屋里说所谓借婆帔子拜婆年乃问你曾读庄子么曰是何不读妙喜曰庄子云言而足终日言而尽道言而不足终日言而尽物道物之极言默不足以载非言非默义有所极我也不曾看郭象解并诸家注解只据我杜撰说破你遮默然岂不见孔夫子一日大惊小怪曰参乎吾道一以贯之曾子曰唯你措大家才闻个唯字便来遮里恶口却云遮一唯与天地同根万物一体致君于尧舜之上成家立国出将入相以至启手足时不出遮一唯且喜没交涉殊不知遮个道理便是曾子言而足孔子言而足其徒不会却问曰何谓也曾子见佗理会不得却向第二头答佗话谓夫子之道不可无言所以云夫子之道忠恕而已矣要之道与物至极处不在言语上不在默然处言也载不得默也载不得公之所说尚不契庄子意何况要契释迦老子达磨大师意耶你要理会得庄子非言非默义有所极么便是云门大师拈起扇子云扇子𨁝跳上三十三天筑着帝释鼻孔东海鲤鱼打一棒雨似盆倾你若会得云门遮个说话便是庄子说底曾子说底孔子说底一般渠遂不作声妙喜曰你虽不语心未伏在然古人决定不在默然处坐地明矣你适来举释迦掩室维摩默然且看旧时有个座主唤作肇法师把那无言说处说出来与人云释迦掩室于摩竭净名杜口于毗耶须菩提唱无说以显道释梵绝听而雨花斯皆理为神御故口以之而默岂曰无辩辩所不能言也遮个是理与神忽然相撞着不觉到说不得处虽然不语其声如雷故云岂曰无辩盖辩所不能言也遮里世间聪明辩才用一默不得到得恁么田地方始是放身舍命处遮般境界须是当人自证自悟始得所以华严经云如来宫殿无有边自然觉者处其中此是从上诸圣大解脱法门无边无量无得无失无默无语无去无来尘尘尔刹刹尔念念尔法法尔只为众生根性狭劣不到三教圣人境界所以分彼分此殊不知境界如此广大却向黑山下鬼窟里默然坐地故先圣诃为解脱深坑是可怖畏之处以神通道眼观之则是刀山剑树镬汤炉炭里坐地一般座主家尚不滞在默然处况祖师门下客却道才开口便落今时且喜没交涉尚明不觉作礼妙喜曰公虽作礼然更有事在至晚间来入室乃问佗今年几岁曰六十四又问你六十四年前从甚么处来渠开口不得被我将竹篦劈脊打出去次日又来室中曰六十四年前尚未有昂在如何和尚却问昂从甚么处来妙喜曰你六十四年前不可元在福州郑家只今遮听法说法一段历历孤明底未生已前毕竟在甚么处曰不知妙喜曰你若不知便是生大今生且限百岁百岁后你待飞出三千大千世界外去须是与佗入棺林始得当尔之时四大五蕴一时解散有眼不见物有耳不闻声有个肉团心分别不行有个身火烧刀斫都不觉痛到遮里历历孤明底却向甚么处去曰昂也不知妙喜曰你既不知便是死大故曰无常迅速生死事大便是遮个道理遮里使聪明也不得记持也不得我更问你平生做许多之乎者也腊月三十日将那一句敌佗生死须是知得生来死去处分晓始得若不知即是愚人渠方心伏从此遂救得佗不坐在无言无说处肯来遮下做工夫今日一会同此听法须知人人有此一段大事因缘亘古亘今不变不动也不着忘怀也不着着意但自时时提撕妄念起时亦不得将心止遏止动归止止更弥动只就动止处看个话头便是释迦老子达磨大师出来也只是遮个僧问赵州狗子还有佛性也无州云无你措大家多爱穿凿说道遮个不是有无之无乃是真无之无不属世间虚豁之无恁么说时还敌得佗生死也无既敌佗生死不得则未是在既然未是须是行也提撕坐也提撕喜怒哀乐时应用酬酢时总是提撕时节提撕来提撕去没滋味心头恰如顿一团热铁相似那时便是好处不得放舍忽然心花发明照十方刹便能于一毛端现宝王刹坐微尘里转大法轮汝等诸人闻恁么说话往往心里道妙喜老汉摇唇鼓舌说得也相似不知佗肚里如何须知妙喜说得底便是行得底更无两般所以西天第十三祖迦毗摩罗尊者欲求一弟子继绍祖位谓深山穷谷中必有高人居止因往求之故知非但弟子求师切师求弟子亦切遂入山果见一人出迎曰深山孤寂龙蟒所居大德经尊何枉神足祖曰吾非至尊来访贤者彼默念曰此师得决定性明道眼否是大圣继真乘否祖曰汝虽心语吾已意知但办出家何虑吾之不圣彼闻已悔谢于是投祖出家即第十四祖龙树是也今时学道者多不自疑却疑佗人所以道大疑之下必有大悟且道悟得个甚么良久云我不敢轻于汝等汝等皆当作佛。

　　郑成忠请普说

　　师云平江信士郑偲知有此段大事因缘得得来见妙喜要闻般若所将供养真身舍利宝塔洎斋云堂清净禅众请普说功德不为别事专用回向无上佛果菩提观其发心亦已广大只遮一念广大之心能变大地作黄金搅长河为酥酪有者不信遮般说话多执事难理如富楼那执相难性问世尊曰若地性遍云何容水水性周遍火则不生复云何明水火二性俱遍虚空不相陵灭世尊地性障碍空性虚通云何二俱周遍法界去遮里执相生疑是故释迦老子先为阿难说性水真空性空真水乃至地水火风一一周遍法界随众生心循业发现尝记得山僧往年行脚将入京师到邓州天宁有蔡州道士忘其姓名以医来南阳一日见佗教人来藏司借宝积华严二经山僧窃知其为佳士翌日相见与之说话果然契合因问所以借经之意曰某粗听好人说话来若要理会本命元辰下落须还释迦老子始得话间忽问山僧佛具正遍知世界上事一一说尽何故不曾见说金木水火土之所缘起吾师有所闻见无惜开示方是时自家漆桶未破未暇理会遮般底只向佗道藏经中莫须说着某尚居学地方要见人二俱懡㦬而休逮到夷门打发此事了因读楞严经元来里面说得极分晓佛谓富楼那曰同异扰乱相待生劳劳久发尘自相浑浊由是引起尘劳烦恼起为世界静成虚空虚空为同世界为异彼无同异真有为法觉明空昧相待成摇故有风轮执持世界由是而知世界成就因风轮所持盖风性动摇动摇不息忽生坚碍故曰因空生摇坚明立碍彼金宝者明觉立坚故有金轮保持国土盖风与金二物相触于中生火故曰坚觉宝成摇明风出风金相摩故有火光为变化性宝明生润火光上烝故有冰轮含十方界火腾水降交发立坚湿为巨海干为洲潭以是义故彼大海中火光常起彼洲潭中江河常注水势劣火结为高山是故山石击则成𦦨融则成水土势劣水抽为草木是故林薮遇烧成土因绫成水交妄发生递相为种以是因缘世界相续看佗释迦老子恁么说金木水火土可杀分晓惜乎不复见此道士待点似佗元来看教乘文字也要大法明后自然不费力自家参得禅了一把来看便见得富楼那执相难性又见如来为阿难就性上说地水火风一一清净本然周遍法界胸中了无凝滞如今心地未明底不免疑道世界从甚么处起将来却向甚么处灭为复先有世界为复先有人若道先有世界古德不应云三界唯心所现万法唯识所变若道先有人既未有世界人却在甚么处安顿遮些子不妨被他窒碍说先有世界也不是先有人也不是大法一明不着排遣自然分晓适来所谓变大地作黄金搅长河为酥酪不是差事以至芥子纳须弥须弥纳芥子之类亦非假于佗术只如须弥纳芥子则固是芥子里面如何着得一座须弥山到遮里也须亲见一回始得遮一段事人人本有各各天真只为无始时来无明业识所覆所以不能现前却去外头别觅家舍寻常室中问兄弟不是心不是佛不是物是甚么未问时幸自在家里坐才问佗是甚么便离却本位走出门前譬如问人你在那里云在家里却问佗屋里家儿事子便忘却家去外面讨言语来祗对所谓差之毫厘失之千里若要真实理会此事决定不在言语上今时学者出遮几路不得向佗道不在言语上便去机境上作解会又向道不在机境上便去举起处承当不是心不是佛不是物举了便会了圆悟先师常说近来诸方尽成窠窟五祖下我与佛鉴佛眼三人结社参禅如今早见漏逗出来也佛鉴下有三种作狗子叫鹁鸠鸣取笑人佛眼下有一种觑灯笼露柱指东画西如眼见鬼一般我遮里且无遮般病痛山僧曰大好无病痛先师曰何谓山僧曰击石火闪电光引得无限人弄业识举了便会了岂不是佛法大窠窟先师不觉吐舌乃曰莫管佗我只以契证为期若不契证断定不放过山僧曰说契证即得第恐后来只恁么传将去举了便会了硬主张击石火闪电光业识茫茫未有了日先师深以为然更有一般底说静是根本悟是枝叶静得久自然悟去山僧敢道佗乱道又引净极光通达为证且莫错会好先圣不奈何说个净极光通达寂照含虚空譬如良医应病与药如今不信有妙悟底返道悟是建立岂非以药为病乎世间文章技艺尚要悟门然后得其精妙况出世间法只恁么了得遮里一千二百衲子个个有一知半解每来室中道得谛当者甚众跳得两跳后更与一拶便去不得盖卒未能拌身舍命所以道悬崖撒手自肯承当绝后再稣欺君不得莫道无恁么事尝记得张无尽有言先佛所说于一毛端现宝王刹坐微尘里转大法轮是真实义法华会上多宝如来在宝塔中分半座与释迦文佛过去佛现在佛同坐一处实有如是事非谓表法天台智者大师读法华经至是真精进是名真法供养如来悟得法华三昧见灵山一会俨然未散山僧常爱老杲和尚每提唱及此未尝不欢喜踊跃以手摇曳曰真个有恁么事不是表法你辈冬瓜瓠子那里得知盖佗根本下明但拙于语言三昧发其要妙尔此所谓唯证乃知难可测今日郑成忠请山僧普说之意要闻禅和子做工夫底道理不见云门道不可说时即有不说时便无商量时便有不商量时便无只如不商量时又是个甚么怕你不会又随后道更是个甚么遮般尊宿慈悲之故为人痛的的地山僧在众日沩仰曹洞云门法眼下都去做工夫来临济下则固是后来方知道悟则事同一家不悟则万别千差既同一个达磨祖师又何处有许多般差别来如何是佛干屎橛遮里有甚么差别德山见僧入门便棒僧罔措复云不得作棒会临济见僧入门便喝已是两手分付拟欲觑捕则眼睛落地了也况复说理说事丝来线去正是师子咬人狂狗趁块无常迅速生死事大弹指便是来生到来但虚却心子细推穷穷来穷去善念既相续恶念自然不生但如实修行时节因缘到来自然悟去若不悟说到弥勒佛下生只是说底且作么生修行听取一颂恶念既不生善念常相续诸波罗蜜门一切自具足。

　　孟郡王请普说

　　僧问达磨九年面壁悬鼓待槌和尚早晚挂牌未审穿得几人鼻孔师云只穿得你一个僧云某甲无鼻孔作么生穿师云好个师僧却无鼻孔僧云争奈即今何师云也是称锤蘸醋僧云和尚当时为什么打失师云看楼打楼僧云恁么则被学人穿却师云是僧云只这一是也不消得师云始终作家僧云未是好心便礼拜僧问炉韛之所点铁成金时如何师云炉韛进云未审向什么处下槌师云照顾鼻孔进云尽大地是个鼻孔和尚如何下手师云拖出死尸着进云真不掩伪曲不藏直师云且得你领话。

　　乃云尽大地是个鼻孔直是无你下手处直饶下得手不干佗鼻孔事若识得鼻孔三世诸佛诸代祖师古往今来一切知识鼻孔总在这里一时识得直饶识得未是本分衲僧若是本分衲僧眼见佗不着耳闻佗不着心思佗不着口议佗不着饶你恁么始入得育王门未见得育王人唤什么作育王人良久云各各照顾鼻孔(谢词不录)复云圆悟老和尚在京师某与郡王同时问道佗未有个入头肚里多知多解常记得在火炉头说禅佗才落草便将火箸摵佗手盖佗是个中人所以与本分相见自京师相别及至来住径山时因过其门才见便云公别后禅随官长此回相见宛与旧日不同了也佗不觉笑及其吐露消息果合妙喜相法真有所得处及款话夷门相聚时事元来与佗说底话都记得一句也不忘盖关捩子一转从前闻人说底都得力其夫人乃王开府待制女极聪明晓事因枢密公参禅软言慰谕之遂回心皈向佛乘岂非前报世中元是般若眷属某在衡梅首尾十七年得佗家斋僧钱庵中养五六十衲子及山野授育王渠知平江又送五百千来斋僧阿含经中有三卷尽说斋僧功德宣律师问韦陀天何等功德最大答曰斋僧功德最大佗做许多官职请俸禄不别使只是斋僧(词多不录)大众适来许多忉怛是世法耶是佛法耶尝记得老杲和尚每升座谓众曰老僧熙宁八年文帐在凤翔府供申当年崩了华山你后生家几时知得遮几句儿无时不说然后随其所请回向下座或问曰和尚因什么宝花座上一向说世谛耶杲应之曰痴人法岂有二种我圆悟老人最爱佗遮般说话祖师云法无二法妄自爱着将心用心岂非大错赵州云老僧拈一枝草作丈六金身有时将丈六金身作一枝草用以至临济三玄三要汾阳十智同真无非是遮个时节如隔窗看马骑眨眼便蹉过佗分明向你道要识是非面目见在你若透得遮金刚圈吞得遮栗棘蓬不妨是个明眼衲僧一任拈东作西指鹿为马唤作世法也得唤作佛法也得道有也得道无也得取不得舍不得不可得中只么得且道是个什么物得恁么奇特良久云面目见在喝一喝下座。

　　大慧普觉禅师普说
