佛教大藏经第 084 册 No. 2086 三根坐禅说


　　三根坐禅说

　　总持圆明国师莹山撰

　　上根坐禅者。不觉诸佛出世之事。不悟佛祖不传之妙。饥来吃饭困来打眠。非指万象森罗以为自己。觉不觉俱不存。任运堂堂只么正坐。虽然如是。于诸法不分异。万法不昧矣。中根坐禅者。放舍万事休息诸缘。十二时中无暂怠隙。就出息入息。断断工夫。或提撕一则公案。注变眼于鼻端。自家本来面目。不涉生死去来。真如佛性妙理。不堕虑知分别。不觉不知而无不觉。明明了了亘古亘今。当头明于十方世界。全身独露万象之中矣。下根坐禅者。且贵结缘。离善恶业道。直以即心。显诸佛性源。足结佛地不入恶处。手结定印不取经卷。闭口如缝如缄。不说一法。开眼不大不小。无分诸色。耳不听善恶声。鼻不嗅好恶香。身不倚物。动作顿止。意不攀缘。忧喜共尽。形相如如而如木佛。纵心虽起种种妄想颠倒。不作其咎。譬如明镜上更不留浮影。五戒八戒。菩萨大戒。比丘具戒。三千威仪八万细行。诸佛菩萨转妙法轮。皆自此坐禅中现前无尽。万行之中最胜实行。唯坐禅一门也。仅坐进一步功德。则胜造百千无量堂塔。何况常修无退乎。永解脱生死。见自己心佛。行住坐卧无非无作妙用。见闻觉知悉是本有灵光。不选初心后心。无论有智无智。如此坐禅。专精修行。不可忘失焉。

　　三根坐禅说
