国家图书馆善本佛典第 51 册 No. 8948 佛国禅师语录


　　佛国禅师初住下野州东山云岩禅寺语录

　　侍者　妙环　编

　　师于弘安四年九月廿六日到巨福山建长禅寺拜无学和尚亲授圆照师翁伽梨顶戴㱕寺鸣鼓为众举扬拈衣云佛祖不传前抖擞不下两手分付后寸𢇁不挂因甚如是挂衣云看看。

　　升座祝圣毕次拈香云此一瓣香灵根先于二仪而生枝条覆于万邦而茂铁棒打不碎刀斧斫不断云岩今日和根拔来𤑔向炉中供养
现住巨福山建长禅寺无学大和尚用酬法乳之恩遂敛衣就座问[前-刖+合]不▆乃云灵山密付不在微笑边少室单传不在安心处绝毫绝厘时如山如岳如岳如山处绝厘绝毫直得刮龟毛于铁牛背上截兔角于石女腰边左旋右转风行草偃正按傍提星飞电激正恁么时还当得从上宗乘么(良久)千重百匝俱粉碎𠋣天长剑逼人寒。

　　举初祖达磨大师逾海越漠为法求人少林九年冷坐深雪中得一个末后问它所得只礼三拜依位而立大师云汝得吾髓遂以衣法俱付日上座近日见建长洎问所得无语而可对无理而可伸直得一场懡㦬然虽恁么借路经过试述一偈师资相看口耳㤀得皮得髓错商量东山山下左边底突出机前不覆藏喝一喝下座。

　　初祖忌上堂三回中毒偷心未死只履空棺贼赃犹在流沙河畔熊耳峰头夕阳西去水东流行人莫与路为仇。

　　上堂拈主丈云佛祖不传之妙今朝为众举扬(良久)被东村王老勘破了靠丈下座。

　　上堂举明招谦禅师一日天寒示众云风头稍硬不是安身立命处且㱕暖处商量便下座㱕方丈众随至立㝎招云才到暖处便见瞌睡以主丈一时趁下颂云不谬明招独眼龙雷声一起电相从千山雨过添新绿花放幽岩朵朵红。

　　冬至上堂仲冬严寒晷运推迁一阳来复万汇森然掷主丈飞龙在天。

　　𧬄无外书记至上堂(歇睡虎庵)大道无门更绝周遮大方无外到处为家有时福山孤顶擎出黄龙头角有时寒岩幽谷深藏睡虎爪牙大众退后忽然开眼祸事祸事。

　　上堂巢知风冗知雨衲僧知底又作么生一日钵盂湿两度。

　　腊八上堂雪岭雪寒寒彻骨脊梁竖起夜沉沉明星现处谓悟道不知荧惑却守心却道奇哉一切众生悉具如来智慧德相诸人还会么见怪不怪其怪自坏。

　　除夜小参不变易处旧去新来无阴阳地鸟啼花开北禅露地白牛徒劳费盐酱法昌冷淡风味蘸雪吃冬𠂢东山门下尽是饱▆底不肯吃它残羹馊饭今夜以甚分岁去(击拂)义出丰年。

　　岁𣅂上堂元正佳节岁月一新大用繁兴举必全真虽然掷地金声因甚贤者不宝祥麟圆凤因甚瑞世非珍(击禅床)圣人不仁。

　　上元𧬄禅石室雨中见访上堂石室室内灯高峰峰顶月一夜山雨重几证龟成鳖。

　　二月𣅂谢藏主上堂(拈主丈)举一不得举二(卓丈)放过一着落在第二只如一大藏教为是举一耶为是举二耶(良久)野桥无限春消息不在梅梢与柳条。

　　𧬄镜书记明侍者至上堂达士相逢意在觌面量外一机当头难见何故老南头匾似扇三平赤体当箭。

　　上堂二由一有大道绝同一亦莫守任向西东村村花柳处处春风仰面不知天地阔骑牛背上送㱕鸿。

　　佛涅槃上堂谢省藏主至布慈云洒甘露一大藏教谁辨缁素三百余会说败阙不少四十九年间计较未成莫言半夜㱕圆寂雨过春山叠乱青。

　　四月旦谢书记维那兼挺侍者至上堂古来高上士只要头角全所以跳出泐潭死水里黄龙之道雷霆觑破翠岩悬崖句云峰之机峭峻此事直湏挺特汉始得直纵明得一色边却遭它点检大众还知它用处么(良久)一夜落花雨满城流水香。

　　佛生日上堂𠔥谢造桥释迦文初生下恰似前溪新桥相似险处横身只要度人一手指天通霄路一手指地截流机有时云生足下有时月落澄潭峭巍𡿁处平坦坦平坦坦处峭𡿁巍那边这边南来北来人人直至道场个个径登彼岸劫石可消根基不动恁么消息全承它㤙力韶阳老汉为甚却要打杀(良久)不因扬得意争见马相如。

　　结夏上堂拗折乌藤高挂钵囊九旬密密不露锋铓(良久)杜䳌啼断洞云外岩桂阴垂夏日长。

　　上堂谢藏主秉拂衲僧家冷寂寂一张口挂虚壁机轮拨转佛魔惊闪电光中轰霹雳。

　　上堂古者道深而不可测远而不可穷会么镜水图山。

　　五月半上堂僧问记得盐官唤侍者云将犀牛扇子来侍者云扇子既破也意旨如何师云八面清风生进云盐官云扇子既破还我犀牛儿来又如何师云恐头角不全进云后来虎丘颂云炎暑蒸人汗似汤盐官用底岂寻常轻摇休问犀牛在拈出清风𡧃宙凉还端的也无师云皓玉无瑕雕文䘮德进云盐官用底岂寻常如何是盐官用处师云撼动乾坤进云未审扇子在何处师云𣠽柄在手进云虎丘恁么拈提意在那里师云为贼过梯进云减盐官威光耶增威光耶师云五彩𦘕虚空进云二大老败缺处请师雪屈去师云一坑埋却师乃举僧问南堂祖师心印请师直指堂云汝闻𤍠么僧云闻堂云又不闻寒僧云和尚还闻𤍠么堂云不闻僧云为甚么不闻堂摇扇云为我有者个在师云南堂老应机如疾风掣电非但南堂老人人手里亦有者个因甚用不得万缘迁变都闲㕝五月山房冷似冰。

　　中夏上堂僧问汾阳如何是祖师西来意汾阳云青绢扇子足风凉意在那里师云筑着帝释鼻孔进云争奈画前元有易𠜂后更无诗师云上大人丘乙己师乃云前半夏(掷拂云)劈箭离弦后半夏(拈丈云)长剑𠋣天正当今日莫有超宗越格底(良久)翡翠踏翻荷[葉-廿+卄]雨鹭鸶冲破竹林𤇆。

　　六月半上堂炎炎六月蝉声呜𠰸西来祖意何更重说休重说𤍠时普地普天𤍠。

　　上堂僧问禁足护生败落清时衲僧门下如何进步师云乱走作什么进云与么则顶门上脚跟下时时九夏日日三秋师云乌飞兔走进云德山一日斋晚托钵下来未审意旨如何师云饥过心荒进云雪峰云钟未鸣鼓未响托钵向什么处去又作么生师云汝蒸[飢-几+禾]来迟进云山低头㱕方丈是甚心行师云老不以筋力为能进云岩头闻云大小德山未会末后句在见甚道理便恁么道师云卧龙须奋迅进云德山云汝不肯老僧那莫是向它口角边转么师云养子之缘宽而有恕进云岩头密启其意如何理会师呵呵大笑云果州饭布进云山次日升堂与寻常迥殊那里是它迥殊处师云七手八脚鬼面神头进云岩头拊掌谓大众云且喜老汉会末后句还端的也无师云破家儿家丑向外扬进云上来指示且置学人别致一问和尚还许咨参也无师云已展不缩进云如何是末后句师云狮子跳入野狐窟进云六月卖松风人间恐无价师云虚空背上冷汗流师乃拈丈云末后一句透过牢关披毛行火聚赤脚上刀山卓丈下座。

　　闰月上堂乾坤未剖圣凡未分卓然而独立万法不为侣不是临济三玄不是曹洞五位不是入理深谈不是门庭施设不在日月迁变中不堕阴阳造化功久默斯要不务速说大众踏脚立老僧破悭去(高声云)三年一闰。

　　祈雨有感上堂(拈丈卓一下云)杖头生角化龙去(喝一喝云)轰起奔雷震大千三日倾盆沙界雨兆民万国贺丰年(靠丈)下座。

　　上堂僧问如何是衲僧本分㕝师云吃粥了洗钵盂进云机不离位堕在毒海聻师云凤栖不在梧桐𡬾进云与么则藏身处无踪迹无踪迹处不藏身师云草贼大败进云记得赵州凡见僧便云曾到此间么意在那里师云钩头有香饵进云僧云曾到或云不曾到州总云吃茶去如何辨白去师云镜水图山进云院主云曾到云吃茶去则实是不曾到为什么云吃茶去莫是担枷带锁么师云万古碧潭空界月𠕂三捞捷始方知进云州云院主主应诺州云吃茶去又作么生师云龙门三级风波转险进云上来指示掷地金声㱕家一句别听提唱师云云岩路滑进云不上㤗山争小天下师云到顶方湏知师乃拈拂云云岩用金屎法意在绝壁险崖(良久)雨余人不到日影落苍苔(掷弗)下座。

　　上堂[葉-廿+卄]落知秋堕第二头㱕根得旨万里崖州祖师心印状似铁牛当头印破去住自由。

　　解夏上堂不行如来禅不参祖师禅𣏞石卧绿萝下漱流坐碧溪边(拍膝云)山中九十日云外几千年。

　　上堂石火中移𡵯剑创上翻身不道无这汉只是久长难得人。

　　中秋因俗官至上堂光明寂照遍河沙团团离海峤凡圣含灵共一家渐渐出云衢一念不生全体现今夜一轮满六根才动被云遮一喝云清光何处无。

　　上堂杀人须是杀人剑活人须是活人刀(拈丈云)者个是杀人剑活人刀不是张华眼徒窥射斗光。

　　上堂觌体现成处纵横不是尘大䖝裹𥿄帽好笑又惊人。

　　仲冬月𣅂上堂寂寞小春暮安眠到晓天白云横谷口霜[葉-廿+卄]满阶前触目露心印机先觌体全。

　　至节上堂霜风凛凛律筒未知寒岩那畔石笋抽枝卓丈赵州婆子偷眼窥。

　　谢书记秉拂上堂拈丈(云)手里乌藤纵又横雷飞电激疾风生果然擎出黄龙角倒岳倾湫霹雳声。

　　上堂机前着劈箭急凝神澄念寒鸡独立(喝一喝)。

　　除夕小参残腊夜寒爆竹声光阴飘忽岁将更斩新风月乾坤别野老讴歌贺太平云岩主丈子依[六/隹/(〡*日)]𥻘𥻘皴皴卓然而独立[六/隹/(〡*日)]不将新不迎只洎堂上钟鼓动忽焉𨁝跳如雷轰卓一下重关巨辟万物𢾭荣。

　　岁𣅂上堂新年佛法从头起造化机先谁好委将谓百花冻未醒春风一阵难迴避。

　　谢都寺书记藏主知客侍者上堂四大海为砚五须弥为笔祖师西来意字向于空里书毕古德将谓恁么人甚为难得东山者里幸有恁么人然虽如是争奈太清受点何直湏机轮拨转抹过太虚然后入得世间出世无余说甚客情随人转大开东合接高宾(击床云)何似三平侍大颠。

　　三月𣅂上堂三月好光景溪山春色浓灵云着屑眼里玄沙藏锋袖中大众要见二老落处么(良久)人面不知何处去桃花依旧笑春风。

　　季春雨中上堂纸燃本无油秤锤讨甚汁无端错脚到江湖海上徒劳自负笈何必相逢把手牵机前一路不肯入满地落花满地香一回雨过一回湿。

　　佛诞生上堂谢新旧监寺随缘不变元是一如圣凡情尽功成弗居指天指地称尊底何似杨歧三脚驴。

　　结制上堂孤峰顶上眠月卧云底未离十字街头十字街头贵卖贱买底未离孤峰顶上有一人不在两头不居中间教它三个汉如何禁足安居(良久)山僧不得谩汝诸人便下座。

　　六月𣅂上堂前半夏穿过威音王鼻孔后半夏踏断楼至佛顶门正当今日唯我独尊还有穿过山僧鼻孔底么(良久)华阳洞口石人蹲。

　　解夏小参衲僧家把不住才有所住便成窠臼不见道秋潭月影静夜钟声随扣击而无亏触波澜而不散犹是生死岸头事直湏解开布袋口突出拄杖头三千里外任向西东始得然虽如是争奈主山横点头在何也田方简傲(咄)。

　　次日上堂鸟有两翼飞无远近道出一隅行无前后所以道有时结结时有解有时解解时有结双明又双暗全放又全收若恁么会得诸人在这里亦不空过一夏咦冬瓜直儱侗瓠子曲弯弯。

　　上堂古德问僧墙外是什么声僧云雨滴声德云欲得不招无间业莫谤如来正法轮师拈云古德苦口叮咛意在那里一曲两曲无人会雨打山花流水香。

　　上堂拈拄杖云凡所有相士𢖍患多皆是虚妄王商止讹所以一切诸佛及诸佛阿耨多罗三藐三菩提法皆从此经出且道此经从那里出(卓主丈云)三假不同收㱕上科。

　　重九谢新请藏主𠔥颐藏主至上堂(拈主丈云)大藏小藏(卓一下云)从者里流出横说竖说(横丈云)向那边抑扬若论那边事直是口耳忘口耳忘了作么生(卓一下云)节届重阳日短夜长。

　　云岩三门挂额出没卷舒十虚绝迹峭峻门庭重关巨辟振虎丘古风通东山正脉(指额云)顶𩕳擎出当阳显赫文彩未彰字义明白何也入寺看额。

　　冬夜小参枯木𠋣寒岩三冬无暖气点捡将来机不离位直须机先一着斡旋造化之元枢脑后一槌[六/隹/(〡*日)]发风雷之大用便见卷舒立方外乾坤纵横挂域中日月任它四序循环听教阴消阳生虽然如是只如混沌未分时还有这个消息么花须连夜发莫待晓风吹。

　　举僧问古德一阳生后日长一线未审佛法长多少德云长一线后来又有古德云一线长师云二大老一人垂拱乐尧舜之化一人破关中先收图书大众还缁素得出么。

　　冬至上堂一九与二九相逢不出手将谓无㕝疏慵焉知袖里藏锋不见法昌拟屠黄龙。

　　除夜小参常年三百六十日释迦文丈六衣不短今年三百九十日慈氏佛千尺身不长不长不短融十虚于毫端不短不长置三世于一念到者里行得无间行解说大脱空(良久)五九尽时自逢春清明㝎在寒食后。

　　举僧问高安澄禅师[六/隹/(〡*日)]岁已去新岁到来还有受岁者么澄云作么生僧云恁么则不受岁也澄云城上已吹新岁角䆫前犹点[六/隹/(〡*日)]年灯僧云如何是[六/隹/(〡*日)]年灯澄云腊月三十日师云大众还知高安败缺处么夜半正明天晓不露。

　　岁𣅂上堂(旧年立春)元正佳节一句全提不涉唇吻普应高低大众会么昨夜春风生八极今朝流水激前溪。

　　上元上堂因雪𠔥谢三长老至僧问灯灯相传焰焰相续不堕光影请师指示师云楼台上下火照久进云一吹吹灭聻师云切忌堕龙潭覆辙进云如何是室内一盏灯师云夜半放乌鸡僧礼拜乃云室内灯眼中屑三人作证天机漏泄一夜六花飞乌龟成白鳖。

　　谢照监寺仁知客杲侍者至上堂衲僧用处怒骂仁慈当空杲日照用同时所以通乌头用大碗如江容百谷善侍者真点胸似岳厌千峰峭𡿁𡿁处平坦坦平坦坦处峭𡿁𡿁会么将谓春风无两般南枝向暖北枝寒。

　　三月半泉藏主至上堂一大藏教说妙说玄广长舌相悬河瀑泉祗有声前一句直得口耳俱忘会么长忆江南三月里鹧鸪啼处百花香。

　　挺长老出世大雄引座好儿终是不使爷钱自天降下从地涌出去来不涉程途掀翻地轴拨转天关发雪峰九重圣箭折三圣手里灵锋便是佛祖玄枢更为衲僧殃𡧱新能仁有人若问奇特㕝莫言独坐大雄峰何也鉴在机先单刀直入卓丈一下。

　　付衣太𢈔𡽹头轻放下提持不起重千钧物㱕有主许谁识担荷还佗挺特人。

　　兴长老瑞世光严引座东山左边底孤迥迥峭𡿁𡿁三佛竞头参取末是量外一机黄檗临济师资不顾拟烧禅板尾巴全露所以未有长行而不住住则还须没量人哑德不孤兮必有邻。

　　付衣黄梅付受休罢𥪰争鸡足长守莫待相呈(咦)威音已前弥勒下生(便付衣)。

　　挂正宗庵额文彩未露字义炳然惊蛇出草飞龙在天(指额云)举扬正宗撼动乾坤当阳荐取许汝入门。

　　谢维那知客上堂兴化打克宾重赏之下有勇夫首山参风冗鸾胶湏是续断弦地右转天左旋灵犀无背面神珠九曲穿。

　　佛涅[股/木]上堂僧问十方薄伽梵一路涅槃门未审路头在什么处师云十字街头进云乾峰以拄杖画一画云在这里聻师云划地成牢进云释迦老子临般涅[股/木]以手摩胸告众曰汝䓁观吾紫磨金躯瞻仰取足莫令后悔意在什么处师云罗公照镜进云便曰若谓吾灭度非吾弟子谓吾不灭度亦非吾弟子又作么生师云樊哙踏鸿门进云如今骨节连皮窍剖露春风百草头师云一坑埋却师乃举适来禅客问世尊于涅[股/木]会上以手摩胸普告人天大众公案拈云衲僧家为佛祖作师谁管非是你之弟子何也绵绵瓜瓞民之初生自土沮漆。

　　佛诞生上堂𧬄首座举灵树二十年不请首座常云我首座生也我首座牧牛也我首座行脚也一日令击钟山门外接首座大众出迎云门果至直请入首座寮解包山僧二十年未曾请首座幸有新座元至直请入首座寮解包暗合孙吴㕝惜㢤灵树只知首座生时不知首座未生前所以云岩释迦老子未出母胎早与三十棒了也瞿昙不知痛痒强面出头来道天上天下唯我独尊果然重遭韶石一棒打杀然则云岩为启云门为殿何故云门独有名(哑)孟之反不伐。

　　结夏小参云岩今夏幸自可怜生龙蛇混杂凡圣同居纵有具神通擎头角底也湏按下云头不得惊群动众忽有个汉出来道某甲不居圣凡位不入龙蛇窟山僧便道侍者点灯来照看者僧面何也免致▆年走作。

　　举临济侍德山山云老僧今日困济云寐语作么山拟拈棒济掀倒禅床拈云羿善射奡荡舟不如禹稷躬稼然虽如是还知汗马㓛么。

　　翌日上堂九旬是一夏八两是半斤圆觉伽蓝无边表东山西岭青入云。

　　𧬄三头首秉拂上堂拨转上头关一拶一挨𠔃如矛透盾一言一句𠔃似箭离弦且道那个是权𢖍佛祖那个是开凿人天(良久)三要印开朱点窄未容拟议主宾全。

　　端午上堂拈拄杖云天中节行正令左边卓云禳鬼怪右边卓云绝妖精中间卓云当阳打破百炼镜杨子江头火星迸掷丈下座。

　　上堂举定州善崔禅师升座拈主丈云出来打出来打时有僧出云崔禅聻崔便掷下主丈㱕方丈师云善崔徒筑防胡万里之城不知祸起萧墙之间虽然猛将之下有勇士。

　　解制小参文殊三处度夏历相六国未是良谋正因一字也无饿死首阳岂为奇策衲僧家把不定掣断金锁拨转玄机功成不处电火难追虽然如是因甚明眼人落井蓦拈主丈云夜行莫踏白非石便是水卓丈一下。

　　举石霜诸禅师因僧辞霜问船去陆去僧云遇船即船遇陆即陆霜云半途稍难僧无语师云这僧山转疑无路不知石霜叮嘱竹杖化龙掷下主丈下座。

　　翌日上堂不与万法为侣不与千圣并立踏破脚下之鞋抛却头上之笠便恁么去我向汝道话在何故西风阵阵高秋雨番番急。

　　上堂红尘闹市千山万水十字纵横如何行履(击禅床云)毒龙行处草不生鸩鸟毛落鱼皆死。

　　中秋上堂一回死万缘休空索索冷湫湫(良久云)一片月生海几家人上楼。

　　上堂金风吹黄[葉-廿+卄]玉露滴青莎寒𧉨唧唧恳提处争奈老胡不会何。

　　初祖忌拈香三回休与毒少室九年弓只履携那畔两脚跨西东缺齿难咬铁酸饀鼻孔熏破一炉𣲼霜飞木落千山瘦熊耳一峰青至今。

　　冬夜小参二仪生成之本兆乎混沌未分之前万物变化之元萌于初爻无象之时皓老布裈依旧𧹘赤镜清卧单任它不展恁么恁么不恁么不恁么鳖背生毛兔头戴角(卓丈下)座。

　　举沩山问仰山仲冬严寒年年㕝晷运推迁㕝若何仰山进前叉手而立沩云知子答这话不得香严云某甲偏答得者话沩理前话严亦叉手进前而立沩云赖遇寂子不会师拈云仰山香严难兄难弟争奈一人先行不到一人末后太过却笑老大沩怜子不觉丑。

　　上堂竖起拂子云上是地复点云下是天红𦦨发海底白浪鼓山巅诸人向什么处安身立命击禅床下座。

　　上堂万籁沉沉永夜寂寂月照虚堂𧉨吟破壁全提句子无人会缺齿老胡口门窄。

　　正旦上堂新年一句该天括地达磨不会面壁九年还借东君鼻孔出气解道一花开五[葉-廿+卄]结果自然成。

　　上元上堂空劫已前威音那畔那一碗灯光明灿烂及乎瞿昙见燃灯联芳续焰碧眼得神光东挑西剔非但撞着露柱未免证龟作鳖大众要见那一碗灯么卓丈一下。

　　三月旦谢维那上堂举兴化打克宾公案云兴化用处电卷星驰克宾全机风行草偃然虽如是父不慈子不孝因甚末后承嗣它(良久)挟路桃花风雨后马蹄何处避残红。

　　佛涅槃上堂举世尊临入涅槃文殊请佛𠕂转法轮世尊咄曰文殊吾四十九年住世未曾说一字汝请吾𠕂转法轮是吾转法轮耶师云大众还会么(良久)日高花影重春暖鸟声碎。

　　上堂举洪州米岭和尚因示众莫过于此时有僧云未审是什么莫过于此时岭云不出是其僧后问长庆为甚么不出是庆云你拟唤作什么师云从上来忌国讳山僧不避截舌(良久)水上青青绿元来是浮萍。

　　结制上堂僧问夹山道目前无法意在目前意旨如何师云突出难辨进云不是目前法非耳目之所到聻师云阴森夏木杜鹃啼进云十方同聚会个个学无为只如无为法如何学得师云深耕浅种进云此是选佛场心空及第㱕谁是及第人师云徒劳遭点额进云还许禅中状元也无师云切忌作探花郎僧礼拜师乃云无上法王有大陀罗尼门名为圆觉流出一切清净真如菩提涅槃及波罗蜜教授菩萨(抚膝云)夏云多奇峰喝一喝。

　　佛涅槃上堂黄面瞿昙无端出头𨶒浮大藏小藏横说竖说分三乘列五教许多闲言长语诳呼闾𨶒不少临入涅槃好没合杀却道吾住世四十九年未曾说一字大众会么(良久)覆水难𠬧(喝一喝)。

　　浴佛上堂举世尊初降生一手指天一手指地周行七步目顾四方曰天上天下唯我独尊后来云门大师云吾当时若见一棒打杀与狗子吃却贵图天下太平师云韶阳老汉徒劳动干戈云岩则不然当初若见只与摩顶曰佳作仁可知礼也何故养子不及父家门一世衰。

　　解制上堂记得太宋佛鉴师翁举岳林振禅师示众云布袋口开莫有买卖底么时有僧出云有振云不作贵不作贱作么生买僧无语振云老僧失利佛鉴拈云岳林设者问头恰似从容闲假及乎被者僧道个有便见荒乱七手八脚一时俱露径山今日布袋口开有买卖底么(良久云)异兽藏头角灵禽惜羽毛师云佛鉴师翁是则是争奈利动君子云岩今日无可买卖(击禅床)敲出凤凰五色髓击碎骊龙明月珠。

　　岁旦上堂僧问昨夜送残年今朝贺新岁正与么时愿闻提唱师云山呼万岁声进云恁么则尧风荡荡野老讴歌舜日熙熙社稷安宁师云圣人不仁进云记得僧问镜清新年头还有佛法也无清云有请师指出看师云龟毛长三尺进云僧云如何是新年头佛法清云元正启祚万物咸新意旨如何师云岩冰暖有声进云僧云谢师答话清云老僧失利意在那里师云辽天索价进云僧又问明教新年头还有佛法也无教云无此意如何师云那个枝头不带春进云僧云年年是好年日日是好日为什么却无教云张公吃酒李公醉如何领略师云灯笼笑得口阔进云僧云老老大大龙头蛇尾教云老僧失利未审明教与镜清是同是别师云擘破虚空成两片进云为什么一人言有一人言无师云江南地暖塞北天寒进云毕竟如何师云今朝正月一僧礼拜　师乃云新年佛法不涉有无镜清明教递相涂糊今日云岩放一着无涯春色满江湖。

　　结夏上堂衲僧家无可不可北俱卢洲结制南赡部洲宴坐拄杖横也挑括香水刹海钵盂覆也盖却山河万朵不图克期取证不拘玄关金锁恁么恁么不恁么不恁么天台寒拾把手行笑倒嵩山破灶堕。

　　谢两头首秉拂上堂横兔角杖竖龟毛拂戏海猛龙摩天俊鹘还有不肯底么(咄)。

　　上堂言而足终日言而尽道言而不足终日言而尽物拈𧺫拂子云且道者个道耶物耶(良久)有时拈在千峰上划断秋云不放高。

　　解制上堂僧问节届解制布袋口开九旬赏劳请师提唱师云金鸡啄破琉璃壳玉兔挨开碧海门进云一把香刍拈未假六环金锡响遥空莫便是么师云鹞子过新罗进云记得翠岩示众云一夏为兄弟说话看翠岩眉毛在么意旨作么生师云罗公照镜进云长庆云生也未审长庆具甚眼目师云𦘕虎成狸进云保福道作贼人心虚意在于何师云巡人犯夜进云云门云关聻师云挠钩搭索进云只如诸大老宿恁么道还有优劣也无师云一坑埋却进云白云尽处是青山行人更在白云外便礼拜师云重叠关山路　师乃云九旬结制今朝期满一队水牯鼻索拽断摆尾摇头甚处去不顾南泉纳些些且道犯佗国王水草么(喝一喝)。

　　上堂日用应缘左转右旋低头觑地仰面看天(良久)灵犀无背面神珠九曲穿。

　　中秋上堂秋水泠泠秋风浙浙良夜寒蟾分外皎洁(拍膝云)叵耐寒山子眼中却添屑。

　　岁旦上堂去年今年新禅旧禅(以拄杖)划一划云一时划断却得完全以何为验(卓一下)六合祥风𧺫万邦和气流。

　　五月旦上堂举僧问南堂静和尚祖师心印请师直指堂曰你闻𤍠么曰闻堂曰且不闻寒曰和尚还闻𤍠否堂曰不闻曰为甚么不闻堂摇扇曰为我有者个师拈曰南堂老应机如疾风掣电非但南堂人人手里也有者个为甚用不着用不着万缘迁变都闲事五月山房冷似冰。

　　正月一上堂天得一以清地得一以宁一得一以元正启祚衲僧得一又作么生(喝一喝)无端平地鼓雷霆。

　　上堂超越毗卢透得法身陇头梅破萼溪畔柳垂春风𩖼𩖼雨蒙蒙三脚驴儿弄蹄去笑倒杨歧老祖翁。

　　佛涅槃上堂举世尊于涅槃会上以手摩胸告众云汝等善观吾紫磨金色之身瞻仰取足勿令后悔若谓吾灭度非吾弟子若谓吾不灭度亦非吾弟子大众会么若也不会东山更为颂出灞岸晴来送别频相猥相倚不胜春自家飞絮犹无定争解𡸁[糸*系]绊路人(卓杖一下)。

　　佛光禅师遗书至上堂老师平生丛林妖㜸咳嗽一声虚空迸裂有含沙射人毒谁能报德酬恩争奈临行一着子光前绝后撼动乾坤来亦不前古渡月圆去亦不后须弥倒走百亿毛头狮子现七出八没如闪电百亿毛头狮子吼任佗笑破衲僧口虽然如是一毛未生时狮子在何处(喝一喝)复举南泉示众云来日设马祖斋未审先师还来否众皆无对洞山出众曰待有伴即来泉云此子虽后生甚堪雕琢山曰和尚莫压良作贱师云南泉设供失钱遭罪云岩今日不问佗来与不来何故大海若知足百川应倒流。

　　佛成道鸣新鼓上堂兀坐六年遭涂炭蛛网重重自萦绊蓦然拶透通霄路刹海无边总蹈断从兹法鼓震大千旱地奔雷白雨散大众会么日午打三更北斗面南看。

　　浴佛上堂举药山和尚因遵布衲浴佛山云者个从你浴水洒不着那个还浴得么当头一杓难迴避遵云把将那个来好与一拶山乃休师拍膝云曲终人不见江上数峰青。

　　上堂举拂子云仰之弥高击禅床云钻之弥坚瞻之在前掷拂背后云忽焉在后大众巡堂吃茶便下座。

　　上堂(拈拄杖云)会么会么夜深归去便归去莫待天明失却鸡以杖一时趁下。

　　解制上堂无寸草处荆𣗥参天未出门底走过那边风飒飒水潺潺若也踟蹰采石渡头船。

　　上堂古人云直下是直下是会么山转疑无路溪斜别有村。

　　浴佛上堂未降𨶒浮意气豪人间天上有谁委祇因强面出头来惹得人人浇恶水然虽如是一悲一喜。

　　上堂菩萨人眼见佛性所以道目前无法意在目前不是目前法非耳目之所到大众会么(良久)岩桂𡸁䕃蝉声呜咽。

　　解制上堂护鹅戒蜡人冰表里莹彻功勋犹存放下空王之印击碎灵蛇之珠金锁玄关留不住清风明月杖头挑。

　　佛成道上堂错出王宫入雪山睹星半夜自惊愕不知上苑玉池边雪里梅花香破萼。

　　岁旦上堂(拈拄杖云)万物一马天地一指有旧有新有泰有否(卓一下)四海香风从此𧺫。

　　上堂即心即佛剑去久矣非心非佛称锤浑是铁不是心不是佛不是物(击拂云)吾无隐乎尔。

　　上堂举龙门佛眼禅师会下有世奇首座一日燕坐眼睡间群蛙忽鸣误听为版声亟趋行傍观者云蛙鸣非版也座恍然直诣佛眼前剖露眼曰岂不见罗睺罗座遽止曰和尚不必举遂呈一偈曰梦中闻版声觉后虾䗫啼虾䗫与版响山岳一时齐师云既是龙门客为甚却会虾䗫禅。

　　冬节上堂举太平佛鉴禅师示众云日日日西沉日日日东上若欲学菩提掷下拄杖云但看此模样师云佛鉴老是则是说甚菩提𧺫甚模样东山今日随流献花去日日日东上日日日西沉长至日南光景好绣纹添线度金针(卓杖一下)。

　　海岸阁升座万里鲸波咫尺闲云根千叠海山寒不是补陀岩上客果然误作𦘕图看须知十方诸国土无刹不现身圆通无际物物互相混融普门示现尘尘觌体纯真小中现大大中现小一切处处庄严一切智智成就只如适来僧道不劳弹指楼阁门开还见大士妙容么(良久)无云生岭上有月落波心。

　　结座(竖𧺫拂云)于一毛端极微中出现三世庄严刹庄严历劫转斩新龙天释梵齐观察忆昔世尊亲降临无边众会眼自活可怜一步不到人补陀迢迢路难达圆通境界无险阻百川倒流闹𣽅𣽅(掷杖)下座。

　　善财童子安座错脚南方云水远区区万里不知归蓦然踏着圆通境海岸浪高白鸟飞。

　　佛涅槃上堂净法界身本无出没山花开似锦涧水湛如蓝唤作瞿昙面目古佛过去久矣。

　　浴佛上堂四月八生悉达云门据令白棒行东山随例香水泼何也圣人方而不割(掷拂)下座。

　　端午上堂雪山顶上药王树根在金刚水际蟠忆昔善财拈不得(蓦拈拄杖)和根今日㧞来看(卓一下)旋与尽大地抱病众生直得通身冷汗出神清气爽肚肠宽(掷杖)下座。

　　因病上堂举马祖不安院主问候公案师云马师不安日面月面擘破虚空突出难见何也声前句后新罗箭(喝一喝)。

　　开炉谢维那上堂举雪峰云三世诸佛向火焰上转大法轮云门云火焰为三世诸佛说法三世诸佛立地听师云雪峰见处纸马入火云门用处倒转枪头子细点捡将来父子一场败阙东山门下还有号令三世诸佛底也无(良久)金锤影动宝剑光寒。

　　达磨忌拈香凤凰台上梁王难瞒廓然无圣虎体元斑一苇绝江水九年甚面觜将谓五[葉-廿+卄]芬芳那知有破家子杯茗擎来浑鸩毒瓣香打落当门齿。

　　静居寺僧堂开堂升座一毛头上法王刹选佛场中及第人宾主机先消息在百花竞发末山春此事不论男与女只要杷柄入手里直个杷柄已在手里扫荡也在我建立也在我有时一茎草上现琼楼玉殿有时孤峰顶上呵佛骂祖去岂不见世尊因地修行身贫无可布施布发掩泥以待然灯佛至佛见布发处遂约退诸大弟子乃指地云此处宜建梵刹众中有一贤于长者乃插竹一茎云建梵刹竟时诸天散花赞叹世尊云庶子有大智又不见末山了然禅师因灌溪闲和尚到曰若相当即住不然即推倒禅床不入虎穴争得虎儿山便遣侍者问上座游山来为佛法来探竿影草溪曰为佛法来䧟虎机山便升座溪上参两刃交锋山问上座今日离何处曰路口山曰何不盖却禁取两片皮溪无对弃甲曳兵溪礼拜问如何是末山山曰不露顶看佗门庭太险生溪曰如何是末山主山曰非男女相臂长衫袖短溪乃喝云何不变去好一喝未有主在山曰不是神不是鬼变个甚么七手八脚全露了溪于是伏膺作园头三岁理能伏豹盖末山高安大愚禅师高弟曾为见作家来手假恁么险峻灌溪见临济和尚时临济法道諠轰于天下又因高安焦尾之雷助佗威灵方知灌溪饮水贵地脉住后上堂曰在临济爷爷处得半杓在末山娘娘处得半杓共作一杓吃了直至如今饱不饥师云饱即非无争奈吃佗残羹馊饭了即今有恁么接得大丈夫底大姊么又有恁么为法忘形奉事姊姑底衲僧么信知从上来宾主相见一拶一挨不坐在是非名利之窠窟大抵更无一茎草上现琼楼玉殿底之手假不用建梵刹亦无孤峰顶上号令佛祖底之气宇无由主法席今日只仰古风见贤思齐向不露顶处建一梵刹行祖道于非男女身修八敬法现威仪四远普化一堂既成只要诸大姊效石霜坐枯行解相应振末山全机法席大兴适来如僧问黄檗坐南泉位威音以前已落第二位圆霞骑圣僧颈一场狼籍谩称天然号二大老眼似流星机如掣电未出场屋里作么生是是者场屋(卓杖一下云)拨开向上一窍千圣齐立下风。

　　结座诸佛诸祖出兴世依正二报悉清净一身普现一切刹一切刹海一毛孔主伴交参百亿众庄严无尽微尘刹末法世中过量人正信调直信此法非男非女现僧尼有愿有力建梵刹数辈干缘修道德四远檀信增福慧三条椽下冲天气七尺单前吹毛光百千三昧应念现无边庄严历劫新无限量心功德身四生九类成正觉至一切处回向力十界三千现宝刹。

　　上堂举慈明谒神鼎諲禅师諲首山高弟望尊一时衲子非人类精奇无敢登其门者住山三十年门弟子气吞诸方明发长不剪弊衣楚音通谒称法侄一众大笑諲遣童子问长老谁之嗣明仰视屋曰亲见汾阳来諲杖而出顾见颀然问曰汾州有西河狮子是否明指其后绝叫曰屋倒矣童子返走諲回顾相矍铄明地坐脱只履而视之諲老忘所问又失明所在明徐起整衣且行且语曰见面不如闻名遂去大众会么(良久)不会做客劳烦主人。

　　解制上堂九旬光景箭已离弦克期取证切忌刻船不居曹洞五位莫管临济三玄千江有水千江月万里无云万里天。

　　上堂侍者烧香了师顾示大众云洎合钝置诸人去也便下座。

　　谢藏主秉拂上堂出息不随众缘入息不居阴界转如是经去死水那藏龙争如呼吸动风雷底电激星飞倾湫倒岳变化在乎一时之间且道是什么人分上事(良久)顾视(云)𠰒。

　　半复上堂东山结制以来布者长蛇大阵前半夏过去诸如来以为先锋后半夏未来修学人以为殿后正当今日现在诸菩萨以为中军头击则尾应未来修学人奉觐过去诸如来尾击则头应过去诸如来顶戴未来修学人中击则两头应直得三世诸佛十方大士一时周匝宾主交参外道天魔拱手妖精鬼怪潜踪大众会么中军主将能行令不动干戈致太平。

　　解制上堂九夏赏劳痛棒热喝剔𧺫便行眼睛乍活万里烟云秋一抹雁行没处水天阔(掷杖)下座。

　　开炉上堂寂寞云岩寺家风实可怜茆茨烟雨外黄叶折铛边虽然火种无多子的的今年胜去年。

　　因檀那祈祷喜瑞雪上堂鳌山成道少林安心虽然见处明白争奈平地陆沉还知有出身一路么六出花飞民𧺫舞玉箫声里送嘉音。

　　岁旦上堂无弦琴阳春曲雪霁高山水流深谷谁言举世少知音侧耳子期频动幞。

　　圆融寺开堂檀越舍田地乾坤未剖好个片田地生佛未具分付自有人木马不运今时之步泥牛耕开空劫之春到着恁田地随处作主宰所以居东山而没踪迹万壑云横千峰月泠来圆融而忽开堂四海浪平百川潮落或有个汉出来呵呵大笑道诸葛当年称隐者茆庐固请出山来然虽如是诸人要知真个敛踪处么(良久)分身两处看(喝一喝)复举裴相国见𦘕僧像乃问黄檗云容仪可顾高僧何在檗呼裴云相国裴应诺檗云高僧何在裴当下领旨欲请黄檗住山檗云吾受业闽中黄檗山山有十二峰终欲归隐裴公遂遣使入闽图其山形于瑞州运土为十二峰创寺以处黄檗师颂曰从来求不见狭路忽相逢宾主难迴避全机拄箭锋流通虚玄道绍续不传宗万年严饰一梵刹千古崔嵬十二峰。

　　结制上堂(拈拄杖)妙有非有真空不空智游象外妙入环中所以天高盖不尽地厚载不𧺫安居一百众为甚在这里(卓一下)藕[糸*系]窍里逗须弥蟭螟眼中放夜市静居尼寺圣僧观音安座圆通境𦘕不成远观山有色近听水无声一面提持应群类六臂屈伸济含生引得骊龙出沧海赚杀善财逾百城如今坐断末山顶选佛场中作证明。

　　上堂举玄沙三种病人话拈云玄沙将谓今古无人接得他云岩今日尽力接去患盲者拈锤竖拂他岂不见患聋者语言三昧他岂不闻患哑者教伊说岂说不得大众会么死蛇活弄。

　　七月旦上堂僧问拨动无弦全凭妙指坴遇当筵请师一弹师云绝顶新秋寒螀鸣露进云可谓是子期不解听伯牙弹不得师云调高赏音稀进云只令尽大地为一张之琴和尚向什么处下手师云丁当丁当　师乃云绝顶新秋寒螀鸣露声前句子侧耳差互诸人若也会得许你圆霄独步。

　　九旬报恩满散(因)贺　先师来号上堂大机独运大用全彰殃害衲僧烹煆佛祖扶竖法幢于中华日域广被道化于四海五湖龟毛拂驱万象毫𨤲兔角杖掷大千方外孙吴之用兵难当其锋苏张之雄辩不及其说所以平日道高龙天景仰灭后德重　王臣归慕因兹来谥禅号当初韩愈曾逢点额今日　圣旨荣耀林泉实是　佛光之号辉腾今古不肖虽耻狗尾续貂下情无任激切屏营之至矧即今九旬行道报恩满散虽然无三转语之可举无一米粒之可供且道东山还有报恩分么(良久)鲸吞海水尽露出珊瑚枝。

　　复举黄龙机禅师因僧问和尚百年后钵袋子什么人得龙云一任将去僧云里面事如何龙云线绽方知师云黄龙似襄子与衣于豫让擒纵杀活全在其中大众今夏在先师钵袋子里一结即今夏末秋初一线绽了也若是里面事切忌错流传。

　　常州就檀越家堂升座壶中天地𠀍上仙家一尘不到奇瑞甚多灵鹤翘松梢月白鸟飞湖上风一性明明兮化物万物云云兮敷荣不离人间逍遥尘外不动世谛外护正宗所以道佛法付嘱国王大臣有力檀越且道实有付嘱处么无付嘱处么(良久)着眼家林里许看不萌枝上春阳早。

　　复举风穴和尚就郢州衙内升座云祖师心印状似铁牛机去即印住住即印破不去不住印即是不印即是师云山僧不然放下空王印去住任自由何也道泰不传天子令时清不用唱巴歌。

　　端午上堂僧问重午令辰书符拈诀应节一句请师提唱师云家无白泽之图进云与么则千古犹见独醒人师云几被渔父瞒进云他还入得衲僧门也无师云铁壁铁壁进云十方有路古今通聻师云堕坑落堑进云记得维摩曰此病非地大亦不离地大如何是此病师云大地山河齐忍痛进云既是非地大为甚不离地大师云通身一具金锁骨进云如道五蕴皆空试请指出病源师云禁取两片皮进云赵璧元无瑕颣相如谩诳秦王师云百杂碎师乃云重午节正今朝铁船浮海谁共逍遥龙头凤首休相斗三山那畔掷锦标(掷拂)下座。

　　解制上堂圆觉伽蓝古佛道场重关巨辟独步大方足下风生千万里淡烟和露湿秋光。

　　上堂谢知客浴主(拈𧺫拄杖云)临济宾主句机前谁举扬同时下一喝当面尚乖张必竟如何商量不见道如探汤(靠杖)下座。

　　开炉谢雨中崖崩修路普请上堂(拈𧺫拄杖云)掣电机(卓一下云)火星飞崖崩石裂土旷人稀入泥尽力一句子牧笛樵歌有路归(掷杖)下座。

　　正旦上堂无阴阳地到者方知斩新风月万国熙熙何也(抚膝云)一以贯之。

　　上堂毗卢师法身主君视臣子就父必竟阿那个毗卢师法身主(良久)虾䗫蚯蚓泥猪疥狗。

　　开炉谢维那上堂举大愚芝禅师住翠岩云峰诣丈室求指示岩云佛法未到烂却山中苦寒宜为众营炭峰奉命能事罢复造方丈岩云堂司阙人今以烦汝峰受之不乐恨岩不去心地坐后架桶箍忽散自架堕落峰忽然开悟顿见岩用处走撘伽梨上寝堂岩迎笑云维那且喜大事了毕师云翠岩一路滑如苔跶倒云峰失性命迎笑等闲莫放过死柴发焰火星迸(掷拄杖)下座。

　　浴佛谢首座知客上堂具人天眼目宾主交参断佛祖性命正令全提所以世尊初生下一手指天一手指地周行七步目顾四方云天上天下唯我独尊哑老韶阳不放过劈脊便棒当面即唾然虽如是相如门下见廉颇。

　　因事上堂车不横推理无曲断无舌人能解语元来大脱空无手人能行拳终不打笑面且道两个汉有过无过(良久)无人能断自领出去(掷杖)下座。

　　因肿疾久不升堂众请上堂坚固法身脓滴滴文殊曾未知端的尽言杜口于毗耶倒岳倾湫轰霹雳。

　　摘茶上堂雨前游故苑玉露滴衣裳谁道闲枝[葉-廿+卄]拈来片片香入林何动草沩仰错商量镬汤硙磨翻身去吸尽金泉分外香。

　　归旧隐冬至上堂道情不顾感心胸孤锡归来挂洞中依旧对山长啸处一天霜月在高峰今朝又见阴去阳来寒岩冰解幽谷暖回(以杖点左右云)捡点岩花几树开。

　　腊八谢首座维那上堂错出王宫䘮尽家风六年冷坐劳而无功夜半明星当午现果然打失一双瞳千古之下儿孙之中莫有一锤便成了具人天眼目底么(顾视左右云)黄檗堂中陈尊宿翠岩门下老云峰。

　　结制兼将至大雄安居上堂(横按拄杖)九旬禁足先佛䡄则未能把定要津不免奔驰南北忽有个汉出来道师之往也如之何山僧只向他道吾岂匏𤓰也㦲去来不以象故无器而不形动静不以心故无感而不应在此在彼本无间然会么(卓杖一下)一点水墨两处成龙(掷杖)下座。

　　上堂举药山久不上堂院主请为大众说法山云打钟着主声钟众集山便归方丈主随后云和尚许为众说法为甚一言不施山云经有经师论有论师干老僧甚事师云药山漏逗不少院主没厌消汉何也檐声不断前旬雨电影相连后夜雷。

　　七月旦谢监寺维那上堂杨歧截巷拜泥途动弦别曲云峰衔冤坐冷地[葉-廿+卄]落知秋二大老非但辅弼丛林亦能提振纲宗因甚石霜呵曰未在翠岩𨒦笑证明(良久)辽天射飞鹗平地捷鱼虾。

　　解制上堂僧问结则放开大千解则𡎺着沙界未审解即是结即是师云回途石马出纱笼进云不堕两边一句作么生道师云脱壳乌龟飞上天进云恁么则在这里不空过一夏师云曝腮龙门进云昔日有僧来参德山山下禅床作抽坐具势意旨如何师云千钧弩轻发机进云这个则且置忽遇心境一如底人来向佗道什么不被诸方捡责是什么道理师云王节级失却帖进云山云犹较昔日三步在别作个主人翁来且如主人翁具甚面目师云牛头南马头北进云僧即喝山无语莫是袖里藏锋么师云减灶法进云僧云并却个老汉咽喉便拂袖去德山因甚么放过此僧师云败将不斩进云上来一一蒙师指示顶𩕳一机别听提唱师云瞎却摩醯眼僧礼拜(乃拈拄杖云)安居禁足泯绝万机松风瑟瑟萝月依依将谓不空过夏更有甚共语处若要九旬赏劳为汝通线路(卓杖一下)赤脚上刀山披毛行火聚。

　　谢白云书记至上堂全宾全主有几多般清风拂霜月白云覆青山佛手明明遮不得机先一镞破三关。

　　上堂僧问南泉斩猫儿意旨如何师云擘开华岳连天色进云赵州戴草鞋去泉云你若在救得猫儿又作么生师云放出黄河到海声僧礼拜师乃云三千剑客今何在独许庄周致太平只如直之无前举之无上案之无下运之无旁上决浮云下绝地纪还谛当么(良久)我王库内无如是刀。

　　游山归上堂(拈拄杖)行尽崎岖山又山衲僧犹滞两重关(卓一下)依稀松屈曲仿佛石斓斑(喝一喝)。

　　云岩语录
国家图书馆善本佛典第 51 册 No. 8948 佛国禅师语录


　　住相州净妙禅寺语录

　　侍者　玄仁　编

　　山门大解脱门谁能入作八字打开全无肯路新长老与汝通一线(骤步而入)。

　　佛殿佛〃休〃许由洗耳巢父牵牛因甚踏步向前(插香云)不是冤家不聚头。

　　㨿室(撗拈主丈云)商君法孙武令全提时节佛祖𠧒命(顾视左右)莫有向这里出气底么(良久)吽〃。

　　拈帖振兴佛法耸动人天把定放行全在里许未证㨿底(拈起帖云)看〃。

　　山门䟽相唾饶你泼水相骂饶你接觜何也大家在这里。

　　诸山䟽贬我铁[褁-果+(里/八)]绵团褒我锦包特石个中亲切一句子生铁蒺䔧当面掷。

　　法座机不离位堕在毒海(骤步登座云)湏弥灯王不知所在。

　　祝香罢又拈香云此香飏在寒岩幽谷皮肤脱落尽久矣今日无端重生枝[葉-廿+卄]未免拈出供养圆觉开山敕谥佛光禅师无学大和尚用酬法乳之㤙。

　　就座索话云一句子在机先眨得眼来十万八千莫有向那边点头底么(问答不录)乃云翠窦烟岩藏丑拙卧云眠月谢尘寰恢〃天网难迴避不觉全身入虎关便见不施寸刃折冲千里地灵人杰坐致太平幸自清平𠀍界何必说禅论道直饶棒如雨点喝似雷奔且请束之高阁虽然如是𠀍界未形生佛未具已前(蓦拈主丈卓一下云)还识有这一着子么若识得去许汝天下横行把定则黄头碧眼饮气吞声放行则虾蟆蚯蚓动地放光不把定不放行堪报不报之㤙用助无为之化正恁么时且道功归何𩂜(良久)天上有星皆拱北人间无水不朝东。

　　举法灯示众云本欲深藏岩岳隐遁过时奈何清凉先师有未了底公案未免出来与它了却时有僧出问如何是未了公案灯打云祖祢不了殃及儿孙拈云法灯讦以为直者僧招祸上身检点将来何曾了却新净妙本欲深藏岩岳隐遁过时奈何佛光先师有未了公案未免出来与他了却若有人出来道如何是未了公案只向他道低声〃〃何故子为父隐直在其中。

　　当晚小参索话云答与不答垛生招箭宾主机先如何相见(问答不录)师乃拈主丈云文殊三处度夏历相六国未是良谋思大目视云霄饿死首阳岂为奇䇿衲僧家把不定掣断金锁拨转玄关或卷或舒乍彼乍此况日上座三十余年在孤峰顶上与人相逢却向十字街头握手即今在十字街头与人相逢却向孤峰顶上握手不是革辙通途亦非随乡入俗无古无今无延无促阿呵〃断弦湏是鸾胶续卓一下。

　　复举药山和尚小参示众云有一句子待特牛生儿却向汝道时有僧出云特牛生儿也请和尚道山云将火来僧抽身归众拈云药山暗里投明珠者僧却下九重渊争奈主宾当面蹉过大众要知药山誵讹处么不勘自败。

　　中秋上堂中秋节许谁知寒山子错题诗(哑)新月有圆夜人心无满时。

　　净妙语录终

　　金宝山净智禅寺语录

　　侍者　妙康　编

　　指三门云痛棒𤍠喝撼动乾坤佛祖难入作(一踏云)樊哙踏鸿门。

　　佛殿千辐轮踏地无见顶撑天既是无见顶目前是什么(插香云)杖林山下竹根鞭(便礼拜)。

　　据室摩竭掩室毗耶杜口(喝一喝)猛虎不餐伏肉(便起)。

　　拈帖把定封疆号令佛祖只这一著文彩未露见么(举起帖云)公验分明。

　　山门䟽金峰万仞立处孤危放开一线还落便宜(哑)诬人之罪以罪加之。

　　法座坐断毗卢顶底犹堕这一座中(骤步登座云)看看凤栖不在梧桐。

　　祝香罢就座索话[糸*系]纶千尺意在巨鳌三山连一掣任听浪头高。

　　僧问一佛出𠀍天垂宝盖地涌金莲和尚出𠀍有何祥瑞。

　　师云三冬枯木花。

　　进云祝圣一句又作么生。

　　师云海晏河清。

　　进云恁么则四海浪平龙睡稳九天云静鹤飞高。

　　师云时清不用唱巴歌。

　　进云记得三圣道吾逢人则出〃则不为人意在那里。

　　师云用尽自己心笑破它人口。

　　进云既出因甚不为人。

　　师云一手搦一手抬。

　　进云兴化道吾逢人则不出〃则便为人意𣅀作么生。

　　师云败缺不少。

　　进云既是逢人因甚不出。

　　师云不同门外游人。

　　进云可谓二老同途不同辙和尚别有为人处也无。

　　师云生铁蒺䔧当面掷。

　　进云若不上来伸此问焉知沧海有明珠。

　　师云百杂碎又有僧出问昔日闽王送罗山入院山才登座珍重便下座意在那里。

　　师云五更侵早起更有夜行人。

　　进云王把山手云今日一会何异灵山还端的也无。

　　师云今古应无坠分明在目前。

　　进云只如大檀越台旆亲送和尚入院未审有何施设。

　　师云馨香满道途。

　　进云恁么则非但正法眼藏增高价灵山一会俨然未散。

　　师云金色头陀笑点头。

　　进云昔日罗山今日和尚。

　　师云眼〃相对。

　　僧礼拜。

　　师乃云净智妙圆杲日丽天体自空寂左转右旋昨日乾明主人今朝金峰长老在彼在此本无间然便见无边刹海不隔毫端一切处〃庄严一切智〃成就人人眼空宇宙个〃气吞佛祖何也猛将之下无劣兵。

　　复举雪窦明觉大师一日与李殿撰坐次有一秀才一道士从外入来撰云三教之中那教㝡贵雪窦起身侧立撰云有口何不道窦云对夫子难言师云雪窦通身是口记已了也因甚却道对夫子难言(良久)棋逢敌手难藏行一着还它一着高。

　　当晚小参(拈主丈云)一句子(左边卓一下云)出于千佛顶上一句子(右边卓一下云)豁开无尽宝藏临济三玄曹洞五位沩仰圆相法眼纲宗(中间卓一下云)浑从这里流出了也各自分疆列界到处称尊若到明眼人前只得一场好笑只如𠀍界未形生佛未具时多少闲络索安在什么处(又卓一下云)天高群象正海阔百川朝。

　　复举德山小参示众今夜不答话问话者三十棒太平寰宇动干戈时有僧出赤体挨白刃山便打瞎棒作么僧云某甲话未问在更深犹自可午后使人愁山云汝是甚处人来处也不辨僧云新罗人果然犹隔海在山云未跨船舷好与三十棒犹较些子然虽如是还知这僧未离新罗已前已勘破德山处么那里是佗勘破处具眼者辨取。

　　闰腊月旦上堂(拈主丈云)腊又腊寒㝡寒霜风凛〃冻破泥团少处添多处减会么(卓一下云)三年一闰。

　　除夜小参(拈主丈云)末后一句把断要津(卓一下云)放开一线万国逢春直得处〃清茶谈话家〃浊酒狂歌三三两两面面熙熙且道即今唤作旧年也即是唤作新岁也即是若作新岁腊月未尽若作旧年已是逢春主丈子试代诸人断看(卓一下云)秤锤浑是铁。

　　举僧问赵州如何是不迁义州以手作流水势其僧有省拈云老赵州通身是口〃皮椫无截流机此僧虽然省悟争奈摩斯落水喝一喝。

　　正旦上堂无阴阳地风月斩新(卓主丈云)疏影横斜岩下水暗香浮动劫壶春。

　　上元上堂一段光明十虚照彻不是人间灯亦非天上月还有回光返照底么默照邪禅徒偷心未死尽却道不昧灵台不是瞻视光影(哑)夜深老鼠上灯台。

　　佛涅槃上堂记得𠀍尊临入涅槃文殊大士请佛再转法轮𠀍尊咄云文殊吾四十九年未曾说一字汝请吾再转法轮是吾曾转法轮耶大众还会瞿昙末后句么(良久)鲸吞海水尽露出珊瑚枝。

　　三月旦上堂闻声悟道见色明心客游三月莺啭千林担板禅和痴兀坐䆫前任听落花深。

　　结夏上堂三期行甚清绝内外一如身心寂灭金宝一会众生涯还自别别别三冬枯木花九夏寒岩雪。

　　上堂行亦禅坐亦禅剑去久矣谁刻船目前无法意在目前不是目前法会么翡翠踏翻荷[葉-廿+卄]雨鹭鹚冲破竹林烟。

　　端午上堂五月五天中节万户千门书符捏诀金宝一味痴顽何也家无白泽之图岂有如是妖孽。

　　中夏上堂前半夏不将后半夏不迎只爱寥〃夏日长青绢扇子足风凉远山雨过对斜阳。

　　解夏上堂九夏赏劳绝毫绝𨤲天机漏泄月冷风高灵利汉剔起便行主丈头穿过列祖鼻孔草鞋尖踢出诸佛眼睛然虽如是向道莫行山下路果然猿叫断肠声。

　　九月旦上堂摩腾入汉太平寰宇却招乱达磨西来无端平地起波澜金宝今日又作么生万里片云收秋高爽气浮。

　　退院上堂已历期年住宝峰了无一法玷门风杖头更有乾坤阔随处何妨祝圣躬。

　　净智语录终

　　住相州巨福山建长禅寺语录

　　侍者　玄挺　妙环　编

　　指三门云广大楼阁峭峻门庭拨转关捩拔楔抽钉(喝)任佗平地鼓雷霆。

　　佛殿无佛处独称尊主宾谁共你论分身千百亿水出自高源。

　　土地显应灵聪明智鉴幽微于三际察秋毫于万里不是是非眼何曾堕一臂。

　　祖师二三四七此土西天直𢫾如何指单传作么传(咦)谁识鸾胶续断弦。

　　据室拈主丈云囊砂背水杀活临机横按丈云大众退后隐乎坐重围。

　　拈帖阃外令句中眼点则不到〃则不点衲僧家呼唤不回一走千里因甚被一印〃住举帖云公验分明在手里。

　　山门䟽䓁是自家屋里底那容家丑外边扬掩之不可得一任错商量。

　　诸山䟽精识精贼知贼就中不许逻赃人临济未是白拈贼。

　　江湖䟽一褒一贬互相涂糊其甘如荠其苦如荼(哑)𢙣声从此满江湖。

　　法座湏弥灯王佛和座子败阙当头坐断虚空迸裂。

　　祝圣罢复拈香云𠃵坤未剖根地稳实不假海岸激射之熏烈何用南蛮舶主之资质清香难遮掩不免轻拈出𤍽向炉中供养前住当山开山圆觉东山第八𠀍𠡠谥佛光禅师无学大和尚不是报㤙只要酬冤遂趺座云龙门跃鳞几遭点额透过三级试呈头角。

　　僧问掣开金殿锁撞动玉楼钟猊座高登请师祝圣。

　　师云独角麒麟登海屿。

　　进云恁么则非唯佛日增光一片皇风浩荡春。

　　师云九天云静封疆阔。

　　进云只如大檀越请和尚开堂演法未审演个何法。

　　师云杲日当空。

　　进云人天交接两淂相见今日一会何异灵山。

　　师云今古应无堕分明在目前。

　　进云记得法灯禅师新入院对众云本𣣔深藏岩岳隐遁过时争奈清凉先师有未了因缘出来与他了却意𣅀如何。

　　师云用尽自己心笑破它人口进云法灯果然为它了却得也未。

　　师云证蜂桶羊进云心外无法满目青山唤什么作清凉未了底因缘。

　　师云抱赃叫屈。

　　进云和尚今日出来应个时节佛光先师还有未了因缘也无。

　　师云子为父隐进云出则便为人何妨为它了却普应群机。

　　师云虚空背上白毛生。

　　进云不因台命起岩隐争得人天闻未闻。

　　师云何不把禅床靠倒。

　　进云金毛师子方哮吼一时走散野干鸣。

　　师云利剑拂开天地静。

　　进云手里春风闲不淂又来溪上种桃花。

　　师云馨香满道途。

　　僧礼拜。

　　师乃云大机独运卷舒立方外𠃵坤大用全彰纵横挂域中日月双明又双暗全放又全收日上座平生枯禅穷山有口挂壁未曾道着元字脚将谓幸自可怜生今日无端被业风飘转未免应个时节略露风䂓虽然不是目前机亦非心外法门头柖桧不压而滴翠屋后池水不挼而湛蓝只如大檀越台旆入山令山僧为国开堂演法报㤙酬德一句作么生道卓丈一下云华岳连天秀黄河彻底清。

　　复㪯僧问百丈如何是奇特事丈云独坐大雄峰僧礼拜丈便打师云尽道者僧礼拜烂泥有刺百丈便打𠋣势欺人未免管中窥豹(顾视左右云)必竟知它落处么(良久)重赏之下有勇夫。

　　当晚小参灵山百万众迦[葉-廿+卄]独破颜少室九年后神光冷眼看捡点将来雄鸡生鹄𡖉以至德山僻执赵州圆转不勘自败劈口便𡎺自余闲佛闲祖尽天下老冻侬向什么处出气去也山僧今夜小参只得咬㝎定牙关忽有个汉冲众出来道新长老未知门限高低锅子大小因甚得恁么口吧〃地(哑)从前汗马无人识只要重论盖代功。

　　㪯僧问赵州如何是道州云墙外底僧云不问这个道州云问那个道僧云大道州云大道透长安山僧有个道处试㪯似大众从来大道无方所底㕝赵州鼓口唇紫陌红尘飞不到月明照见夜行人。

　　上堂有运斤手谁能就斫空手相逢不放过当机拗折骊龙角坐观成败时节主山高案山低若作主宾人境会鹧鸪飞过落花溪。

　　接官府宣望阙谢㤙一幅天书来日边九重和气满山川扶桑万里无云处仰祝圣明千万年便见祖道兴振王道平〃稽首九首倾心志心臣僧显日下情无任感天荷圣激切屏营之至拈敕黄云诸人还会么王言如丝其出如纶。

　　就座拈香此一瓣香恭为祝延　今上皇帝圣寿无疆恭愿天清地泰九垓永佐皇图时和年丰万邦尽皈圣德遂趺坐云风恬浪静老龙稳眠骊珠不惜谁下九渊(问答不录)乃云太平无象君圣臣直君臣道合方彰盛德爰知昔受灵山记曾乘大愿力兴建大厦高堂呈露壮丽严饰绵亘十方弥纶八极看〃交接百亿人天耸动无边佛国以何为验(良久)我皇有来臣僧显日恭奉特赐圣𣅀荣宠当山领众迎接永镇山门㳙耴良辰升于此座㪯扬正法眼藏仰祝圣寿无疆上感　圣㤙上感　圣㤙。

　　复拈主丈说偈云远颂圣泽布尧仁古佛场中瑞气新将底酬㤙崇[止/(脊-月+目)]算大椿[葉-廿+卄]〃八千春。

　　浴佛上堂举药山和尚因遵布衲浴佛山云这个从你浴那个还浴淂么遵云把将那个来山便休师云布衲横机不让好与一拶药山便休老不以筋力为能福山不问这个那个以手作浴佛势云当头一拶难回避便下座。

　　结制小参拈主丈云若能知有还成窠臼剔起便行外边乱走直饶超过威音已前犹向老僧背后义手矧复克期限护圣制不知刻舟剑去已久虽然汝若证龟成鳖我便𢫾槐骂柳你若把楚鸡为凤我便唤师子为狗阿呵〃卓丈一下惊起法身藏北斗。

　　举僧问汾阳如何是祖师西来意答云青绢扇子足风凉师云汾阳陈年破扇子高阁架头不足用福山当斯圣制不妨漏泄天机祖意明〃休借问青绢扇子不同参三更孤月断云外一鼓薰风到自南。

　　翌日上堂古佛真宗列祖家风特摽象外捏㝎寰中说甚禁足护生猛虎当途遇物则噬论甚克期修证接竹点月掘地觅天福山这里全无缝𦉑鹘眼鹰睛窥觑无门如是安居如是结制唤作唯除顿觉人并法不随顺底得么(良久)百匝千里俱粉碎𠋣天长剑逼人寒。

　　谢秉拂上堂四员头首全宾全主照用同时杲日当手殃𡧱天下衲僧号令从上佛祖只者一拂𣠽柄入手里(一拂云)撼动寰宇山岳起舞。

　　重五上堂万病灵药一茎瑞草扁鹊未知耆婆难讨即今山僧现成受用去也卓丈一下直得一切抱病者神清气爽息懊𢙉阿呵〃唤起毗耶痴爱老。

　　上堂目前无法意在目前绝毫绝𨤲遍地遍天不是目前法非耳目之所到未明三八九难踏古皇道雨蒙〃草茸〃断碑镌白字当道种青松。

　　谢翠萝东里和尚至上堂远离翠萝一朵峰片㠶高挂十分风当阳谁识西来意万里扶桑在海东。

　　七月旦上堂拈主丈云一[葉-廿+卄]落天下秋一尘起大地收(卓一下)靠倒嘉州大象惊起陕府铁牛。

　　解夏小参僧问节届解制布袋口开九旬赏劳请师提唱。

　　师云金鸡啄破琉璃壳玉兔挨开碧海门。

　　进云一把香刍拈未暇六环金锡响遥空莫便是么。

　　师云鹞子过新罗。

　　进云记得翠岩示众云一夏为兄弟说话看翠岩眉毛在么意𣅀如何。

　　师云罗公照镜。

　　进云长庆云生也未审具甚眼目。

　　师云𦘕[雨/巾]成狸。

　　进云保福云作贼人心虚又作么生。

　　师云巡人犯夜。

　　进云云门云关聻。

　　师云挠钩搭索。

　　进云只如诸大老恁么道还有优劣也无。

　　师云一坑埋却。

　　进云白云尽处是青山行人更在青山外。

　　师云重叠关山路。

　　僧礼拜。

　　师乃云金声玉振集大成一曲两曲宫商外赏音能几人衲僧家万机休罢千圣不携闻佛一字急〃洗耳道着正因漱口三日因甚如是鹤有九皋难翥翼马无千里漫追风。

　　复举岩头参德山方跨门便问是凡是圣山便喝头礼拜有人㪯似洞山山曰若不是奯公大难承当头闻云洞山老人不识好𢙣错下名言我当时一手抬一手搦师云德山有斩蛟剑岩头具䧟[雨/巾]机只如末后道一手抬一手搦又作么生曙色未分人尽望及乎天晓也寻常。

　　中秋上堂以拂子打圆相云人〃有这个谁敢正眼看修行供养本分不安拂袖便去何绝遮拦(哑)言迹之起太生异端(良久)今宵不隔千山月无限清光分外寒。

　　重九上堂谢建仁约翁和尚全西堂至作家相见意在当阳不用险机绝境不堕无事平常全提一句作么生商量(击禅床云)节届重阳日短夜长。

　　上堂谢南首座始藏主用维那矩侍者至大藏小藏一字不说三唤三应家私漏泄只如睦州赚临济兴化打克宾又且如何辨别卓丈一下云打刀湏是邠州铁。

　　开炉上堂火炉头不行令无宾主话䧟[雨/巾]机阱照顾眉毛看冷灰发㷔火星迸。

　　上堂万机休罢千圣不携不用横说竖说不用全提半提(抚膝云)到头霜夜月任运落前溪。

　　圆觉寺挂御书额宸翰烁然文彩彰当阳揭示发祥光大圆觉海庄严域从此门风万古昌云汉龙腾蛟蟠[舟-(白-日)]霄凤舞鸾翔至尊至贵为瑞为祥铜睛铁眼莫错商量(指额云)若也分明荐取许你独步大方。

　　冬夜小参一气未兆前有㝎𠃵坤句黄面老子三百余会尽力说不出碧眼胡僧九年面壁到头觑不透德山棒头短临济口门窄福山冷地看来依旧晷运推移日南长至然虽如是冬不寒腊后看。

　　翌日上堂仲冬严寒冻破泥团(良久)化机消息转鲇鱼上竹竿。

　　上堂谢秉拂临济四料拣当机孰能辨福山门下四头首与𡙸擒纵如闪电大众还要分明会耴么(良久)声前句后新罗箭。

　　上堂一年十二月一日十二时时时全体现莫道落便宜虽然如是不是一番寒彻骨争得梅花扑鼻香。

　　除夜小参年穷岁尽〃〃年穷爆竹声〃惊破残腊半宵梦春风处〃吹起纸钱一堆灰李公醉倒街头元是张公吃酒若作世谛流布壁上灯笼大开笑口若作佛法商量堂前露柱未肯点头退后〃〃铁壁铁壁将谓李陵䧟虏庭谁知樊哙踏鸿门击禅床一下。

　　举僧问香林万顷荒田是谁为主林云看〃腊月尽师云香林用处天地不仁问福山万顷荒田是谁为主只向他道铁牛耕开劫外春且道福山香林相去多少具眼者辨耴。

　　上元上堂从上来没巴鼻灯〃相续冷焰未已所谓一灯然百千灯百千灯从一灯起唯有龙潭老一吹吹灭何也我见灯明佛本光瑞如此。

　　退院上堂抛离玉殿琼楼上皈隐烟霞泉石中八臂那吒拦不住回途石马出罗笼。

　　建长语录终

　　再住净智禅寺语录

　　侍者　妙准　妙环　编

　　再住上堂孤䇿当年下宝峰重来老倒步躘踵满山风月依前好再面俨然对大雄大众还会么(良久)从前汗马无人识只要重论盖代功。

　　谢两班上堂丛林辅弼之士还湏远见高识宛如天盖地擎翊赞纪纲将仆磨不磷𠔃涅不缁谁言鸾凤栖枳𣗥。

　　结夏小参威音已前无师自悟正眼看来是第二句九旬安㞐十方同聚拟克期取证讨甚闲家具本色衲僧己灵不重大阐提机诸圣不慕忽有个汉冲众出来道长老长老未免多少葛藤露布哑鹭鸳冲破竹林烟翡翠踏翻荷[葉-廿+卄]雨。

　　复举僧问中塔云从何山起风从何涧生塔云尽力施为不离中塔师云中塔只有受璧之心更无割城之意金峰则不然若有僧问云从何山起风从何涧生只向它道龙吟虎啸。

　　谢头首秉拂上堂龟毛拂子𣠽柄入手与𡙸擒纵指槐骂柳虽然四头首一言未出口还会么黄绢幼妇外孙齑臼。

　　中夏上堂炎〃六月蝉声呜咽全提句子机先漏泄临济底㕝上黄檗破夏往还心未歇。

　　七月旦上堂[葉-廿+卄]落知秋堕第二头动弦别曲万里崖州赵老放下着韶阳六不收(良久)有意气时添意气不风流处也风流。

　　解制小参说到行不到处眉毛有几茎行到说不到时明眼人落井金峰一夏浑仑无缝𦉑论甚么行到说不到说到行不到咄万里崖州君自去临行惆怅怨佗谁。

　　复㪯僧问云门𣗳凋[葉-廿+卄]落时如何门云体露金风师云云门老汉未免堕者僧圈缋若有人问金峰𣗳凋[葉-廿+卄]落时如何答云洞中山色四时好云外溪声一样寒。

　　解制上堂九夏赏劳痛棒热喝剔起便行眼睛忽活万里烟云一抹秋雁行没处水天阔掷丈下座。

　　谢两班上堂摩诃衍法挥剑太虚量外之机游创事海忽尔机轮拨转龙天齐着力有时金锤影动古佛𥪰头参大众还会么若也不会问取侍者边。

　　中秋上堂僧问十五日已前八月秋犹热十五日已后一天风更凉正当十五日以何𢫾示人。

　　师云今夜一轮满清光何处无。

　　进云与么则素魄今宵已十分广寒宫阙启重门。

　　师云清风拂白月。

　　进云青冥风露翻[舟-(白-日)]桂谁是心空及第人。

　　师云切忌遭点额。

　　进云昔日马大师玩月次问诸子云正当恁么时如何百丈云正好修行意旨作么生。

　　师云明眼人落井。

　　进云西堂道正好供养又作么生。

　　师云失却半年粮。

　　进云南泉拂袖便去可谓家富少儿娇。

　　师云不许夜行。

　　进云马师云禅皈海经皈藏唯有普愿独超物外大似怜子不觉丑。

　　师云一场败缺。

　　进云后来佛光禅师颂曰马师父子弄琵琶无奈江西月色何还端的也无。

　　师云几证蜂桶羊。

　　进云将谓㪯𠀍赏音少更有鸾胶续断弦。

　　师云离弦一箭新罗外。

　　进云非但人天闻未闻四生九类沾㤙泽。

　　师云相识满天下知心能几人。

　　乃云明月上孤峰雪庭步没踪眼中谁着屑瘦鹤翘寒柖大众还见么云外早飞去也抛拂下座。

　　谢书记上堂㪯五祖演和尚云若有人向虚空里书淂祖师西来意五字老僧展坐具拜伊颂云只这虚空量大𥿄纵横无欠亦无余西来五字炳然露谁识有人背手书。

　　重九上堂陶靖节𠋣栏干三玄𣅀隔重关何也采匊东篱望南山。

　　开炉上堂僧问行者击鼓和尚升座大众问讯侍者烧香那个是宾主相见处。

　　师云坐立俨然。

　　进云只如道南方火炉头有个无宾主话此意如何。

　　师云照顾眉毛。

　　进云金峰门下今日开炉把木佛作薪淂么。

　　师云只𢙢有眉须堕落底。

　　进云与么则灵[舟-(白-日)]九转透瓶香。

　　师云切忌贪它一粒米。

　　僧礼拜。

　　师乃云佛性义时节缘冷灰堆里黑豆爆然虽然火种无多子端的今年胜去年。

　　冬夜小参天寒人寒滴水滴冻低头坐围炉仰面看梁栋谁管否去㤗来任它砂飞石走堪笑沩仰呈蒙袋叉手进前少卖弄何也楚鸡不是[舟-(白-日)]山凤。

　　复举洞山冬夜吃果子次问㤗首座有一物黑似漆常在动用中动用中收不淂过在甚么处㤗云过在动用中山令侍者掇退果卓拈云尽道㤗首座钝鸟宿芦老洞山俊鹰摩霄殊不知吴地雪寒越山风暖至节上堂谢檀那至寒岩那畔石笋生幽谷暖回劫外春君子道长好时节庆云瑞气满天新。

　　谢秉拂上堂拈主丈云龟毛拂子有放有收兔角拄杖有纵有横日前四头首恁么受用去了也只如龟毛兔角作么生受用去卓一下云有意气时添意气不风流处也风流。

　　腊八上堂六年冷坐髑髅未𠃵半夜成道欺它自瞒瞿昙性命却在山僧手里(卓主丈云)霜刀㪯处斗牛寒。

　　腊月望上堂此个事不䓁闲公案未透咬定牙关云门一曲机先会腊月光阴一瞬间。

　　元旦上堂时哉〃〃天新地新万象森罗氶化育野花啼鸟一般春。

　　上元上堂乱线孟春三五雨不知天上月圆时迦文错受燃灯记千古贪光心自饥只有龙潭老一吹吹灭去哑众里犹有鼻笑底何也我见灯明佛本光瑞如此。

　　三月半上堂万机休罢千圣不携休论向上向下莫说全提半提何也鹧鸪飞过落花溪。

　　四月旦上堂虚玄大道无著真宗机先句子电火罔通只如道麻三斤𠃵屎橛金[(罩-卓+止)*寸]圈栗𣗥蓬作么生话会(良久)麦须捻黄桑翼刷缘。

　　浴佛上堂拈起拄杖云未离兜率降王宫不萌枝上百花红未出母胎度人毕两手扶犁水过膝𢫾天地独称尊幸有老云门知㤙正解报㤙卓丈下座。

　　结夏小参僧问圣制纪纲尽付来日𥘵宗家训要在今宵不吝指南请师𢫾示。

　　师云德峤赵老垛生招箭。

　　进云南泉斩猫儿意旨如何。

　　师云劈开华岳连天色。

　　进云赵州戴草鞋出去是甚心行。

　　师云放出黄河入海声。

　　僧礼拜。

　　师乃云挥王库刀血溅梵天挝涂毒鼓声震大千直得十圣三玄四生九类尽天下衲僧丧身失命所以护生湏是杀先自断其首杀尽始安居死水不藏龙会淂个中意当甚破草鞋铁船水上浮拍膝云可怜谢三郎月下自摇橹。

　　翌日上堂安居结制取声安置箧中克期取证吹网欲令气满阿呵〃扇子𨁝跳上三十三天𡎺着帝释鼻孔东海鲤鱼打一棒雨似盆倾湿却西天那兰陀寺戒贤论师袈裟角它抖擞衣再整威仪合掌云惭愧惭愧海东扶桑国里小长老开口出粥饭气说大禅卓主丈云谛观法王法法王法如是。

　　五月旦上堂欲知佛性义当观时节因缘时节既至其理自彰如何是彰底之理如何是时节因缘(良久)霏〃梅雨洒危层五月山房冷似冰。

　　中夏上堂前半夏前三三后半夏后三三安居清众直下罢参阿呵〃笑倒西天老瞿昙。

　　七月旦上堂绝顶新秋寒螀泣露声前句子侧耳差误诸人若也会淂许你[舟-(白-日)]霄独步。

　　解夏小参驱耕夫之牛和[泥-匕+工]合水夺饥人之食果州𩚄布金峰一夏更无险机绝境与人参究只有粗茶淡饭大家聚头吃了你来问訊吾便和南不敢错误诸人一丝毫许虽然如是不许夜行何也宝山路滑。

　　上堂此个㕝没端倪向上向下全提半提金宝门下犹隔云[泥-匕+工]不论半满不涉高低(抚膝云)到头霜夜月任运落前溪。

　　中秋上堂中秋节谁共看马师父子递相热瞒机前拂袖南泉老月下云开光转寒。

　　再住净智语终。

　　普说

　　中夏普说僧问前半夏已往后半夏未来正当今日愿闻提唱。

　　师云䓁闲触着恒山蛇。

　　进云恁么则高低普应前后无差。

　　师云臂长衫袖短。

　　进云记得僧问百丈如何是奇特事丈云独坐大雄峰意旨如何。

　　师云莫垛跟。

　　进云僧礼拜丈便打端的也无。

　　师云蓝田射[雨/巾]。

　　进云忽有人问和尚如何是奇特事且作么生祗对。

　　师云有口堪吃饭。

　　进云争奈学人无处展拜何。

　　师云杀人可恕无礼难容。

　　问时候如流九夏过半脚跟下事请师一次。

　　师云六月不𤍠五谷不𤍨。

　　进云从上佛祖提掇不起今日当阳七花八裂。

　　师㪯拂子。

　　问昔日临济和尚示众云赤肉团上有一无位真人常在诸人面门出入未证㨿者看〃此意如何。

　　师云换却你眼睛。

　　进云时有僧出问如何是无位真人济擒住云道道是何道理。

　　师云逼生蚕作蚕。

　　进云僧拟议济拓开云无位真人是何乹屎橛作么生领略。

　　师云覆水难收。

　　进云后来岩头闻得不觉吐舌意在那里。

　　师云招祸上身。

　　进云雪峰云临济似白拈贼若何甄别。

　　师云雪峰还是普州人。

　　进云如二大老恁么道还与临济老人有相见分也无。

　　师云一亩之地三蛇九𣆨。

　　僧礼拜。

　　师乃云今夏东山集大成土匏金石皎如明少林一曲八音外十圣三贤侧耳惊所以道释迦弥勒犹是它奴德山临济退后有分自余闲佛闲祖三千里外斫额然虽如是不是冤家不聚头今夏同门法眷方外道友不期而来不约而集眉毛厮结鼻孔厮拄山野薄祐住山于道无取兹者𠇩荷诸公辅弼保社山中无㕝过了半夏今日无端东语西话佛鉴师翁曰盖普说湏是法性宽波澜阔还它前辈大珠南阳德山临济岩头罗山后来圆悟大慧应庵近来亦少虽然云月是同溪山各异大底有大底生涯小底有小底活计山僧不觉得便宜处落便宜矧此界他方山河大地日月星辰明暗色空破粪箕秃苕帚一〃放大光明出广长舌无前无后一时说了也所谓横说竖说显说密说纵横无碍说刹说众生说三𠀍一切说若一草若一木不说不得名为普说恁么说得犹未涉山僧一咳嗽在还会么其或未然直湏具高识远见择善友师门放下复子急〃参透光阴倏忽二鼠侵藤一息不来异𠀍他生不觉一入驴胎马腹去不知何劫出头来可畏可畏所以古德为此㕝孜〃切〃昼参夜参竖起脊梁忘餐废寝岂不见临济慧照禅师幼负出尘之志及落发进具便慕禅宗初在黄檗会中三年不出僧堂行业纯一时睦州为第一座乃问上座在这里多少时济曰三年曰曾参问否济曰不曾参不知问个甚么州曰何不问堂头和尚如何是佛法的〃大意驱羊入屠门济便去问赤体挨白创问声未绝檗便打果然济下来州云问话作么生济曰某甲问声未绝和尚便打某甲不会〃〃㝡亲州曰但更去问且要钝铁再入红炉济又问檗又打如是三度问三度被打禹门三级险济白州曰早承激劝问法累蒙赐棒自恨障缘不领深𣅀今且辞去舍父逃逝州曰汝若去湏辞和尚了去忠告而导州先到黄檗处曰问话上坐虽是后生却甚奇特和尚方便接它已后为一株大𣗳覆䕃天下人去识人还它蒲鞋眼正睦州生时红光满室祥云盖空旬日方散日有重瞳面列七星持戒精严学通三藏游方印心于断际激劝临济参黄檗接淂云门嗣雪峰云门临济两宗皆此老扶竖也故诸方归慕称陈尊宿亦皈乡掩关织蒲鞋以养母故有陈蒲鞋之号济来日辞黄檗〃曰不湏他去祗往高安滩头参大愚必为汝说破韩信背水济到　大愚〃曰甚处来济曰黄檗来愚曰黄檗有何言句济曰某甲三度问佛法的〃大意三度被打家丑外扬不知某甲有过无过自屎不觉臭愚曰黄檗与么老婆心切为汝得彻困更来这里问有过无过凤林吒之济于言下大悟励声曰元来黄檗佛法无多子因地倒者因地起愚搊住曰这尿床鬼子适来道有过无过如今却道黄檗佛法无多子你见个甚么道理速道速道勾贼破家济于大愚𦚰下筑三拳虎子未绝乳已有食牛气愚拓开曰汝师黄檗非干我㕝古人相让如是与今时贪嗣香底实霄壤也沩山㪯问𠇩山临济淂大愚力淂黄檗力𠇩曰非但骑[雨/巾]头亦把[雨/巾]尾是精识精济辞大愚却回黄檗檗见便问这汉来〃去〃有甚了期三日不相见莫作旧时看济曰祗为老婆心切款出囚口便人事了侍立檗问甚处去来济曰昨蒙和尚慈旨参大愚去来檗曰大愚有何言句济举前话檗曰大愚老汉饶舌待来痛与一顿隔靴抓痒济曰说甚待来即今便打随后便掌冤有头债有主檗曰这风颠汉来这里捋[雨/巾]须济便喝闪电未收轰霹雳檗唤侍者曰引这风颠汉参堂去把断要津莫轻放过济住后曰夫为法者不避䘮身失命我黄檗先师处三度问佛法的〃大意三度被打六十痛棒如蒿枝拂相似诸人还知痛痒么直饶黄檗通身是手棒如雨点临济若非求道之志远大焉能有淂彻证时节直饶临济有远大之志不出僧堂黄檗若非下𢙣辣手假你空向黑山鬼窟赚过一生所谓具高识远见择善友师门是也济栽松次檗曰深山里㘽许多柖作甚么济曰一山门境致二与后人作标榜道了将钁𡎺地三下檗曰虽然如是子已吃吾三十棒了也济又𡎺地三下嘘一嘘檗曰吾宗到汝大兴于𠀍见子莫若父济果住镇州临济建立黄檗宗旨学似云集普化克符二道者为股肱法道振一时示众大凡演唱宗乘一句中湏具三玄门一玄门湏具三要有权有实有照有用汝䓁诸人作么生会即有三玄三要四料简四宾主四喝四照用䓁许多闲络索大法未明滞在一途一辙底窥藩篱乎又有一颂大道绝同任向西东石火不及电光罔通只者一颂子即是杀人刀活人剑耳若能提得德山末后句香严独脚颂云门法身两般病洞山三种渗漏以至东山牛过䆫棂话一举即可点破具眼者辩取夫南岳青原两𣲖虽分五家临济正宗辉腾千古光明照人儿孙满寰海未致寂寥矣岂非源深流长乎已为他儿孙可不辱先祖哑今时学者[泥-匕+工]著文字义句埋没自己本明不见黄梅七百人龙象众中唯有个不识字汉得衣法五家七宗宗𣲖皆从曹溪一𣲖出有甚闲工夫管他之乎者也况百家异学如山岳之高瀛浡之深一生两生若为尽之夫子为万𠀍之师集三圣之事而为一大圣之事亦道吾犹及史之阙文也你持蠡[采-木+(〡*日)]海一场困苦参可之士直湏屏去所习专一研究苐一莫执迷待悟明暗两岐染净二边左来也不是右来也不是通身无所安时肚里七上八下那时切忌临崖而退万仞悬崖撒两手放舍性命绝后再苏百尺竿头进一步豁开活眼全体现成三界二十五有当下平沉八万四千尘劳随处解脱从前作碍作障底文字语言再抱来横拈倒用如龙得水似[雨/巾]靠山风䬃二地电激雷轰有时鞭䇿衲僧有时号令佛祖黄檗临济退后吐舌不亦快哉济半夏上黄檗山胡蜂不恋旧时窠见檗看经曰我将谓是个人元来唵黑豆老和尚错证羊了也住数日乃辞檗曰汝破夏来何不终(夏去)灵木迢然凤不依𠋣济曰某甲暂来礼拜和尚仁义道中不无你檗便打趁令去劈开华岳放出黄河济行数里疑此事却回终夏识法者惧云岩半夏无人上山因甚今日纳败阙(良久云)六月卖松风人间𢙢无价(喝一喝)。

　　普说终

　　法语

　　示石侍者

　　从上来的〃相承底非阴界中事眼〃相对间不容发大抵煆圣凡烹佛祖大炉鞴𢙣钳锤断要生铁铸就脱体荷担不见克宾维那在兴化会中吃棒赶出院意在那里克宾因甚还承嗣它小[剁-几+ㄆ]今夏堂司欠人因䖍请石侍者充之殊无难色每〃扣筹室法战机不让山僧虽不行兴化令秋风吹衣忽皈旧隐不能拦之俊如秋鹰方振扬快如骏驹绝超放是吾家真种草也切祝随处流通法道应缘接续正宗至嘱。

　　示元侍者

　　我有一句子威音已前两手分付了也洎至踏步向前袖纸需语便道我宗无语句亦无一法与人于是透得两重关铁壁银山一笑摧威音已前消息即今历〃现前有时在孤峰顶上与人相逢却向十字街头握手有时在十字街头与人相逢却向孤峰顶上握手一切处一切时净裸〃活鱍〃恁么履践始终不变以至临死生祸福之际全是自家受用底时节也换身移步岂涉迟疑乎元侍者志道不群气宇轩昂望他时异日大兴法道去也至祷〃〃。

　　示在侍者

　　英灵衲子气吞佛祖当头一着不近人情昔守廓侍者辞兴化参德山问从上诸圣向甚么处去山曰作么作么廓曰𠡠点飞龙马跛鳖出头来山便休去山来日出浴廓过茶与山山接得抚廓背一下曰昨日公案作么生廓曰者老汉今日方始瞥地山又休去廓侍者临阵挥剑冷光闪烁若非德山暗设机阱平地厮䧟几乎被打破蔡州在侍者今欲下山参遍诸方切忌踏它覆辙直须未举一步前勘破天下老汉了其或不然未免向它家齑瓮里淹杀。

　　示寒河照源大师

　　此事不论男之与女僧之与俗唯一念超证千圣立在下风所以末山接得灌溪扬逆水波龙女勘破鹙子雷轰风驰虽然只如一人道不是神不是鬼变个什么一人忽然之间变成男子坐宝莲华成䓁正觉是一是二直下自能觑破末山龙女隐身无路。

　　示湛然㞐士

　　威音已前有超卓处即今一念超证遍界不藏脱体现成不分𠀍法佛法直下打成一片若能如是则居忠孝仁义源现宰官身合元亨利贞德辅君抚民终日作为圆湛虚凝体不动终宵寂嘿展缩杀活用不废恁么信得及恁么行履去一切处一切时净裸〃活鱍〃以至洎生死之际浑是自家受用底时节也岂不见普现居士入圆悟室一日早朝回到天津桥上马跃忽有省直造天宁悟适出门遥见唤云居士且喜大事了毕士厉声云和尚眼花作么悟便喝士亦喝于是机锋迅捷一日微恙忽索汤沐浴毕遂趺坐化偈云谩说从来牧护今日分明呈露虚空拶倒须弥说甚向上一路掷笔而逝是则平生学道灵验末后得力光明也公只恁么参取。

　　示禅人

　　学道之要无他只在退步就己若能辨铁石心立决㝎志废寝忘餐专确体究万不失一也况这一假事人〃本有底混沌未分该括万有纤尘不动含吐十虚一切处一切时净裸〃活鱍〃才拟趣向便是千里万里没交涉到者里英俊底直湏超然独脱不见雪峰知鼓山缘熟一日蓦胸擒住曰是甚么山释然了悟了心便忘唯微笑举手摇曳而已雪峰曰子作道理耶鼓山复摇手曰和尚何道理之有峰便休去此是本分参禅样子也古人于了悟时了心犹忘况于𠀍间种种杂念狂妄驰求之心乎公还承当得么只者未承当底复是个甚么忽然识得落处雪峰鼓山却向你背后叉手。

　　示禅人

　　示谕从辞座下杳阻面话愿淂一语以为警䇿不见古人道〃契则霄壤共处趣异则觌面楚越公若廓然契悟则虽在数百里外何隔一丝毫乎矧及至大道绝同不与千圣并立直得孤迥〃峭巍〃万化千变风行草偃公如是信得及岂非畅快平生乎勉旃勉旃。

　　示禅人

　　道人日用㕝如白日青天脱体现成遍界不藏全佛法是𠀍法全𠀍法是佛法八面玲珑无丝毫障碍处若能如是虽在尘劳中而不被尘劳之所染污虽在福贵中而不被福贵之所罗笼如莲华不着水也才起佛见生𠀍间想当面蹉过了也所谓一种不通(两处)失功只要胸次廓然不留纤末内忘己见外泯诸相万端千绪打成一片傥根浮脚浅犹触途成滞被目前万境所转作么生透脱生死牢关去切湏不舍昼夜孜〃矻〃退步体究忽然到大休歇大安乐之场始知法喜禅悦之乐非𠀍间之乐可比然此乐无受者平䓁一如混融无际便能处无为事行不言化流通正宗救末运弊岂非报佛祖深㤙耶。

　　示禅人

　　挺特没量汉卓然超佛祖坐卧声色堆头不与一法作对更湏移步换身一句全提八面受敌绝物而照先机而转才凝神澄念堕在死水里直湏无边刹海风飒〃地雷轰电激变化无滞始得其或未然龙门险处点额曝腮所以云门大师云尽乾坤大地无丝毫过患犹是转句不见一色始是半提湏知有全提时节鞭䇿佛祖号令衲僧只在全提时节耳既存它种草切莫碌〃小了。

　　示禅人

　　学道人胸衿未稳只在偷心未死尽直湏向极微细处𣣔起未起猛着精彩看忽然脱体现成遍界不藏遍界不藏处千眼也难窥有时石女腰边截兔角有时铁牛背上刮龟毛不存奇特殊胜不堕平常无㕝恁么履践始终不变万年一念一念万年以至临死生祸福之际全是自家受用底时节岂涉迟疑乎。

　　示寿山讲师

　　我宗无语句更不立阶梯坐断报化佛头高踏毗卢顶上所以道释迦弥勒犹是他奴至竟他是阿谁寿山若也点头去山僧咬定牙关何也许由洗耳巢父牵牛。

　　法语终

　　颂古

　　即心即佛

一段光明天真自得皓玉无瑕雕文䘮德

　　非心非佛

非佛非心岂易闻暮风吹断碧溪云虚堂永夜月为昼羽角可惭龙凤群

　　马祖升堂百丈卷席

向上那一路师资全不顾月上孤顶寒雾卷幽岩露

　　𡸁丝千尺意在深潭离钩三寸子何不道

蛟龙何必贪香饵随例渔翁抛钓来跳过禹门三级浪任佗平地鼓风雷

　　百丈耳聋黄檗吐舌

三日耳聋谁委得退身吐舌只么来马师一喝乾坤暗轰起一声烧尾雷

　　明招谦禅师暖处商量

不谬明招独眼龙雷声一起电相从千山雨过添新碧花放幽岩朵朵红

　　佛祖[朁-日+貝]

　　释迦

本来无影像丈六紫金身不动瑶华座全身现刹尘

　　观音

悲愿海深杨柳系春圆通门户巨辟尘尘

　　佛光(为石侍者请)

大唐挝鼓扶桑升堂白拈手段意在当阳咦有破家子证蜂桶羊

　　自[朁-日+貝]

　　为石侍者

脕体无依坐断寰宇黑漆竹篦号令佛祖石侍者▆点首转圆石于千仞付鈯斧于两手

　　为玉林居士

掣电之机风雷之舌开尽三冬枯木花谁看九夏寒岩雪咦石霜之下有张拙

无面目汉谁见其端潮落海岩露云𠬧天宇宽

峭峻门庭不立阶梯哑禹力不到处河势流向西

坐断乾坤杀活当机拟问如何雪创横飞

　　正和五年丙辰十月廿日丑刻书偈坐化云。

坐脱立亡平地骨堆虚空翻筋斗刹海动风雷(喝一喝)

　　径山老圆照室中皆麟角凤觜间出无学一人大似无毛铁鹞宿鹭亭前扶桑国里石火莫及电光罔通产下三足金乌飞上东山云岩高高峰顶罗笼不住呼唤不回㝡初断命刀子便自倒行逆施没踪迹处莫藏身重遭捉败夜半正明天晓不露吹灭银烛未露爪牙等闲撞倒巨福山官马厮踢甚凭据。

　　云岩高峰佛国禅师机缘问答天岸广首座请序。

　　㤗定三年丙寅春二月三日前鸡足山比丘清拙(正澄)拜书

　　住下野州东山云岩禅寺高峰和尚来谥佛国禅师问答

　　参学比丘　慧广　编

　　师始[言*(〦/日)]𠀍良田长乐寺见无学和尚来谥佛光禅师问曰从来佛祖如冤家今朝觌面难回避不顾放身舍命处请师下断命手脚光云断命刀子在你手里师曰吹毛元不动遍地是髑髅光云闲葛藤便问夹山云𡸁丝千尺意在深潭离钩三寸子何不道近处下一转语师曰龙门真跃鳞不随渔人手光云你因什么在醋瓮里着身师振威一喝光云丝悬渌水浮定有无作么生分宾主师曰一吸沧溟乾光云船子末后付夹山云藏身处没踪迹无踪迹处莫藏身作么生师曰败阙不少光云赏你大胆放三十棒师曰争奈棒头在学人手里光云回这棒头打东福和尚师曰祖祢不了殃及儿孙(师尝受业东福和尚)又一日因入室光问云马祖升堂百丈卷席意𣅀如何师曰一状领过光云你因什么向老僧钵盂里洗浴师曰和尚钵盂百杂碎光呵呵大笑云也得也得。

　　光自福山致书求平日述作师以偈答曰一见明师意转闲痴憨终日坐烟峦饱柴饱水无余事禅道文章何处安。

　　师后[言*(〦/日)]福山一日光谓师云你但来呼老汉足矣何必有重赏使我不安师曰某甲特来礼拜和尚更不采一茎菜不费一粒米供养和尚去光云老汉老贪承供养鼻下一埙深万丈横吞罗汉竖吞佛却道今日欠盐酱师举拳曰只这一个吞吐不下师云汝当拈出老汉退身有分若是东山下儿乌藤更吃五顿师打光一拳光呵呵大笑。

　　一日因游山光问云开口因甚不在舌头上师吐舌曰果然出广长舌光云家法不如此师曰待肯作么光云注解不成禅师振威一喝光云试分宾主看师曰今日相见光云我不识你师拂袖去光唤云且来师归来云适来方丈里吃茶了光云汝只可借路去不可借路来师曰步步无踪迹光云老僧要汝出草师曰山顶涧底一见便见光云一生如此他日有悔在师曰庆快平生是今日孰云千里赚吾来光云吾当为汝助喜虽然如是灵禽自惜羽毛师曰谢和尚老婆心切光云付授之际不可草草即作一偈莫怪吾多事杨花落也惊三十年后去掷地作金声师便礼拜光谓师曰我要你在此伴我三两月老怀方快活师曰虽然争如䇿杖归山去长啸一声烟雾深光云非此谓也我年老心孤要真正知心暖我怀抱也夜话之次光谓师曰东山戏几日老汉要与你细谈话在一回相见千难万难此事造次不得师曰某日夕不欲离和尚左右只恐云山无主人伏乞今宵示火炉头话光云一棒一喝击石火闪电光容易若是佛祖绵密处湏是透得圆熟七出八没处如十镜十灯光光相照光光不碍斯为妙也师曰万象森罗一毛头上十方三世一弹𢫾间光云若如是你行此路不妨亦要有变他头面各别为宗匠师曰是龙上天是蛇入草光云湏当如大钧播物不可局于一枝师曰七手八脚神头鬼面光云好好便将衣法俱付了云千万为佛法接人师受法衣云何处不称尊。

　　师一日看真如录光谓云长老看老僧拙作中间头面不同出没非一不可以实迹求此名虚玄大道无著真宗临济的的相承自古自今千万人中只求一人半人仿仿佛彿者无限的的到地头者难其人宜细细涵泳且虚心为第一岁久月深自有不思议之妙矣师曰虚玄大道无著真宗那边撒手任向西东光云一切不存是临济宗千差万别莫不朝东师曰禹力不到处河声流向西光云汝虽如此老僧犹有话在师曰不勘自败光云放汝一线道。

　　光因夜话之次问云夜半正明天晓不露长老作么生声未了师吹灭烛光云长老却是一个大虫师曰爪牙未露在光云老僧年迈师曰请和尚稳眠去光云伏惟安置。

　　无学元和尚载道而东流通洋洋焉与东溟共主皓皓乎与旭日争明今观其嗣子高峰日和尚印心传器之际披肝沥胆劈肠剜心一唱一酬一啐一啄机敚机的破的大似转圆石于千仞之上走明珠于一柈之中芥辊针投了无凝滞灼然掷地金声何待三十年后若曰虚玄大道无著真宗临济的的相承岂有今日所与一山宁和尚一挨一拶嗔拳互举𤍠血相喷此又不可以言意求之。

　　㤗定三祀丙寅岁端月既日禾城本觉灵石如芝书

　　佛祖大事脚跟下洞明与本分人相见一抑一扬无非揭示个一着子直是毫发无间所谓临机不让师也无学和尚得先径山圆照之𣅀潜鞭熟炼极妙穷玄如善舞太阿无不中其矩度今观与佛国高峰长老问答纵横箭锋相直有如老东山山之与南堂说细大法门殊无少异但当时举子胡看狗话必欲结南堂之舌而使自己(亦无)咽唾处为百了千当不知高峰到此果能心死路绝否其徒广首座出此录为示为题其后。

　　旹
㤗定三年三月初五日金陵凤台住山清茂题

　　师一日相访一山和尚山问云和尚在东山寻常以何示徒师曰洞中山色四时好云外溪声一样寒山云莫是瞎时人眼么师曰正法眼藏增高价山便喝师连喝两喝。

　　吃茶之次山又问云水牯牛水草甘么师曰饱卧斜阳趁不去山云犹欠痛鞭在师作吼势倾头撞倒山山呵呵大笑。
