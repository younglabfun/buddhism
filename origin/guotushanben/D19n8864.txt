国家图书馆善本佛典第 19 册 No. 8864 大日经劫心义章


　　大日经劫心义章序

　　劫心者何。谓三劫十住心也。三劫十住心者何。谓到秘密佛乘初地之中路险夷邮舍也。凡学密乘。有事相焉。为教求者。三劫十住心。是为密家教相佛乘初地。名真言门。而入真言门。略有三事。谓身语心平等䡄则也。是名瑜伽事相。事相𨐫。如医家秘方妙术故非面付口授。则不许辄行之。以违越佛制。速无间罪故。所以事于师资相承焰焰相续也。教相犹如医家本草素问等经说药性论病原。故讲者随力得解。翰牍述义。所以教相趁眼之明昧。而异议纠纷也。旧来正眼者少。僻释者多。众总飘山。聚𧈷成雷。故学者滔滔执珉为玉。予心甚慨之悯念后进。不忍韫默。尝着开奁编二卷。绳愆纠谬。然犹未罄纤㫖。胶执之徒不得通晓。▆▆说之▆。[(采-木+(工/山))*糸]是重撰义章三卷。以翼余义云。然予年迫日索。衰病转侵。气懦不䏻开畅无玄微。揽者宜察焉。昔马援暮龄再击五溪蛮。会暑甚中病。辄曳足以观贼升险鼓噪。其壮意可哀矣。予偶忆之叹息而已。书之以为序。

　　贞享五戊辰春二月日瑞应七十五寒泊如运敞谨　书于寂照堂

　　大日经劫心义章卷上编目三劫义第一十住心义第二住心因由义第三(附显密寄齐义)菩提心心相义第四(附心相显密义)

　　大日经劫心义章卷上

　　瑞应山沙门　运敞　述

　　三劫义第一

　　夫真言秘密教者三摩地法为宗即身成佛为要龙猛菩萨菩提心论云惟真言法中即身成佛故是说三摩地法于诸教中阙而不书三摩地法者谓三密瑜伽五相观门故论云凡修习瑜伽观行人当须具修三密行证悟五相成身义也所言三密者一身密者如结契印召请圣众是也二语密者如密诵真言令文句了了分明无谬误也三意密者如住瑜伽相应白净月圆满观菩提心也次明五相成身者一是通达心二是菩提心三是金刚心四是金刚身五是证无上菩提获金刚坚固身也然此五相具备方成本尊身也其圆明则普贤身也亦是普贤心也与十方诸佛同之亦乃三世修行证有前后及达悟已无去来今乃至如金刚顶瑜伽经说一切义成就菩萨初坐金刚座取证无上道遂蒙诸佛授此心地然能证果凡今之人若心决定如教修行不起于座三摩地现前应于是成就本尊之身凡余教中说经三大阿僧祇劫成佛然此经中立三劫门者所以显一生顿成之旨也此义云何谓劫有二义一者时分时分者谓三大僧祇余教所历之时劫也二者𡚶执𡚶执者谓初劫粗𡚶执第二劫细𡚶执第三劫极细𡚶执余教经三大阿僧祇时劫所断三𡚶执真言行者一生超越至初地净菩提心故立三劫门显行位也故无畏三藏曰越世间三𡚶执出世间心生者若以净菩提心为出世间心即是超越三劫瑜祇行梵云劫跛有二义一者时分二者𡚶执若依常途解释度三阿僧祇劫得成正觉若秘密释超一劫瑜祇行即是度百六十心等一重粗𡚶执名一阿僧祇劫超二劫瑜祇行又度百六十心等一重细𡚶执名二阿僧祇劫真言门行者复越一劫㪅度百六十心等一重极细𡚶执得至佛慧初心故云三阿僧祇劫成佛也若一生度此三𡚶执即一生成佛何论时分耶此中佛慧初心者谓净菩提心净菩提心者即初地也。

　　问诸教通义入劫以后经十信三贤而至初地为初僧祇自第二地至第七地为第二僧祇自第八地至第十地为第三僧祇今云越三劫至初地者违于诸教通义如何。

　　答密教十地永异常途说故大师曰欢喜地者非显教所言初地是则自家佛乘之初地由此义也密教地前不立信贤行位未至初地时名生𣦸所植善若有地前立位之说者准常途也真言行者初发心时入三昧耶修三密供养次第乃度三重𡚶执得至虚空无垢菩提心是名初地也。

　　问今经十地名信解地古来一传曰信谓十信解行谓三贤十地摄十信三贤功德故名信解此义为是否。

　　答不应道理且不见本说盍胸臆解矣不可采用无据之说疏有委释云此经宗从净菩提心以上十住地皆是信解中行唯如来名究竟一切智地如华严中初地菩萨能信如来本行所入信成就诸波罗蜜信入诸胜地信成就力信具足无所畏信生长不可坏不共佛法信不思议佛法信出生无中边佛境界信随入如来无量境界信成就果于如是诸事其心毕竟不可破坏不复随佗缘转故名信解行地亦名到于修行地也信解名义解释分明岂指信贤耶演密四云言信解中行者信谓忍可乐欲解谓了悟证达各有浅㴱浅即地前㴱即地上此是地上行即进修故下第三疏曰复当思惟幻喻如药物和合而得升空住寿亦非利根智慧所能思议但令妙解其术无不成者以此㴱心净信离疑惑故渐得法验现前复由法验现前故信解转增不可殂坏又释论云譬如穿井已见湿泥转加精进必望得水又如钻火已得见𤎆倍复励力必望得火故曰信解中行也。

　　问如云若一生度此三𡚶执即一生成佛者以至初地称一生成佛此是为显初地即极义耶。

　　答初地即极者内证㴱旨别途法门然经疏所明专依次第证故疏所言一生成佛者若一生度此三𡚶执得至佛慧初心已至佛慧初心者进心不息勇健修行不起于座而至究竟大牟尼位故云一生成佛如经云所谓初发心乃至十地次第此生满足缘业生增长有情类业寿种除复有芽种生起一生越三𡚶及究竟十地者可见矣。

　　问经说相似十地满后业寿种除芽种生起如何。

　　答不然缘业生等者三𡚶分齐谓除此种子生初地智故云芽种生起也疏云缘业生者谓为有情痴爱因缘造身口意种种虚𡚶不清净业乘如是业生六趣身增长轮回备受诸苦今修平等三业清净慧门一切蕴阿赖耶业寿种子皆悉焚灭得至虚空无垢大菩提心一切如来平等种子从悲藏中生法性牙乃至茎叶花果遍满诸法界成万德开敷菩提树王然以四不生义观之都无所起亦无起处当知此生即是大空生也故云有情类业寿种除复有牙种生起由此应知业寿种除然后至初地也。

　　十住心义第二

　　盍惟众生自心品即是一切智智与十方三世一切诸佛无有纤毫差而不自了知故名凡夫若如实知名为一切智者若有众生依真言教生一念净信习三摩地法方便修行进心不息顿越三𡚶至净菩提心于其中间以无所住而住其心心所住处略有十种故寄齐十种世出世间诸教显菩提心续生次第故十住心论云经秘密主问发趣菩提之时心所住处相续次第几种佛具答之故经初品名曰住心今依此经显真言行者住心次第显密二教差别亦在此中住心虽无量且举十纲摄之众毛。

　　第一异生羝羊心者从无始来醉无明酒无有醒期溺生𣦸泥不求出离不信因果不辨罪福心之名也如是凡夫随欲造业受异类生故名异生愚痴昧劣犹如羝羊故以目之然所以为一种住心者高原陆地不生莲花卑湿淤泥乃生此花菩提心生亦复如是烦恼淤泥生斯牙种是故应知异生羝羊心生一切智心牙种之淤泥也经云无始生𣦸愚童凡夫执着我名我有分别无量我分秘密主若彼不观我之自性则我我所生等疏释此文云欲明净心最初生起之由故先说愚童凡夫违理之心。

　　第二愚童持斋心者物无定性遇缘则迁如芽种蒙润果实得结本觉内熏佛光外射欻尔节食施舍资财心之名也如经中说云愚童凡夫或时有一法想生所谓持斋彼思惟此少分发起欢喜数数修习秘密主是初种子善业发生复以此为因于六斋日施与父母男女亲戚是第二牙种乃至复以此施发亲爱心而供养尊㝛等是第六成果疏云次明最初顺理之心顺即是世间八心也世间从久远来展转相承有善法之名然以违理之心种种推求而不能得后时欻然自有念生我今节食持斋即是善法然犹未是佛法中八关戒也彼由节食自戒故即觉缘务减少令我饮食易足不生驰求劳苦尔时即生少分不着之心其心欢喜而得安稳由见此利益故数数有修习之即是最初微识善恶因果故名种子心也经云复以此为因于六斋日施与父母男女亲戚是第二牙种者此六斋日即是智度中上代五通仙人劝令此日断食既顺善法又免鬼神灾横如彼广说也由见止息贪求内获利乐故欲修习此法令得增长故于持斋之日舍己财物以与六亲自念我无守护之忧而令佗人爱敬获孝义之誉以见此因果故转生欢喜生欢喜故善心稍增由如从种子生牙也又此心乃习行五常钻仰十善人趣善心之萌兆凡夫归源之权舆也。

　　第三婴童无畏心者彼凡夫外道尘视人界欣求天上心之名也亦名天乘虽云上生非想下住仙宫身量高大住寿长远福报超轮王而未闻佛法较彼贤圣劣弱愚昧似彼婴孩脱小分苦厄故名无畏经云秘密主彼护戒生天是第七受用种子乃至供养大天随顺修行秘密主是名愚童异生生𣦸流转无畏依第八婴童心疏解云已能造斋施见其利益即知三业不善皆是衰恼因缘我当舍之护戒而住由护戒故现世获诸善利有大名闻身心安乐倍复增广贤善命终而得生天譬如种果已成受用其实故曰受用种子也又云从一种子成百千果实是一一果实复生若干展转滋育不可胜数今此受用果心复成后心种子亦复如是故曰受用种子也又释第八无畏依云又如行者于第八心求生𣦸无畏依时若遇善知识为说三宝真归依处由彼渐识现世因果故即能信受以上三种名世间心在三劫前。

　　第四唯蕴无我心者此心及次下拔业因种心合论初劫此心喻羊车即声闻乘也大师释此住心大纲云其为教也三藏广张四谛普观三十七品为道助四向四果即人位言识唯六无七八告成三生六十劫防非则二百五十修善即四念八背半月说罪持犯立显一夏随意凡圣乍别秃头割衣铁杖钢盂遂乃厌五蕴之泡露恶三涂之涂炭欣等持之清凉尚身智之灰灭廓同太虚湛然无为何其乐乎乘之为趣大体如此存法故唯蕴遮人故无我简持为义故唯经云谓如是解唯蕴无我根境界淹留修行。

　　第五拔业因种心者此心喻鹿车即缘觉乘也大师释此心大意云麟角之所证部行之所行观因缘于十二猒生𣦸乎四五见彼华叶觉四相之无常住此林落证三昧于无言业恼株杌犹此而拔无明种子因之而断游泳湛寂之潭优游无为之宫自然尸罗无授而具无师智慧自我而获三十七品不由佗悟蕴处界善不待蓝色身通度人不用言语大悲阙无方便不具但自尽苦证得寂灭故经云拔业烦恼株杌无明种子生十二因缘以上二种是小乘教也。

　　第六佗缘大乘心者此心及次觉心不生心合论第二劫此心乃是临门三车中之牛车即法相大乘也大师释此心大旨略云粤有大士法树号佗缘乘越建爪而高升超声缘而广运二空三性洗自执尘四量四摄齐佗利行思惟陀那㴱细专注幻焰似心胜义胜义致太平之化废诠谈旨扇无事之风垂拱一真之台无为法界之殿三大僧祇之庸于是称帝四智法王之号本无今得言乘即三谈识唯八五性有成不三身即常灭百亿应化同泛六舟千叶牟尼等授三驾缘法界有情故佗缘简声独羊鹿故大名运自佗乎圆性故曰乘此乃君子之行业菩萨之用心此北宗大纲盍如此乎经云秘密主大乘行发无缘乘心法无我性何以故如彼往昔如是修行者观察蕴阿赖耶知自性如幻阳焰影响旋火轮乾闼婆城。

　　第七觉心不生心者亦是门外三车中牛车三论性宗也大师释云夫太虚寥廓含万象越〡气(〡字书古本切又思二切说文上下通也引而上行读若囟引而下行读若退故古来相传为退音读之盍象形矣谓字形象混元气贯通天地详犹云一气也)巨壑泓澄孕千品爰一水诚知一为百千之母空即假有之根假有非有而有有森罗绝空非空而空空不住色不异空建诸法而宛然空空不异色泯诸相而宛然有是故色即是空空即是色诸法亦尔何物不然似水波之不离同金庄之不异不一不二之号立二谛四中之称显观空性于无得越戏论于八不生𣦸即涅槃㪅无阶级烦恼即菩提莫劳断证虽然无阶之阶级不坏五十二位阶级之无阶不碍一念成觉一念之念经三大而勤自行一道之乘驰三驾而劳化佗悲唯蕴之迷无性叹佗缘之阻境智心王自在得本净之水心数客尘息动浊之波悟心性之不生知境智之不异斯乃南宗之纲领也故大日尊告秘密主言秘密主彼如是舍无我心主自在觉自心本不生何以故秘密主心前后际不可得故又云谓本不生者兼明不生不灭不断不常不一不异不去不来等三论家举此八不以为究极中道故吉藏法师二谛方言佛性等章盛谈此义以上二心名菩萨乘亦云权教亦称三乘教。

　　第八一道无为心者以下三住心合论第三劫此心亦名如实知自心亦名空性无境心即法华一乘也天台止观云何为一一实不虚故一道清净故一切无碍之人一道出生𣦸故所以名一道无为心也今经一云云何菩提谓如实知自心所以号如实知自心也又云所谓空性离于根境无相无境界等所以目空性无境心也大师释此心云寂光如来融境智而知见心性应化诸尊顾行愿而分身随相寂而能照照而常寂似澄水之能鉴如莹金之影像湿金即照影照影即金水即知境即般若般若即境故云无境界即此如实知自心名为菩提故大日尊告秘密主云秘密主云何菩提谓如实知自心秘密主是阿耨多罗三藐三菩提乃至彼法少分无有可得何以故虚空相是菩提无知解者亦无开晓何以故菩提无相故秘密主如来应正等觉非青非黄非赤非白乃至秘密主云何知自心谓若分段或显色或形色或境界若色若受想行识若我若我所若能执若所执若清净若界若处乃至一切分段中求不可得秘密主此菩萨净菩提心门名初法明道释曰谓无相虚空相及非青非黄等言并是明法身真如一道无为之真理佛说此名初法明道智度名入佛道初门言佛道者指金刚界宫大日曼荼罗佛于诸显教是究竟理智法身望真言门是则初门大日世尊及龙猛菩萨并皆明说不须疑惑又下文云所谓空性离于根境无相无境界越诸戏论等同虚空离有为无为界离诸造作离眼耳鼻舌身意者亦是明理法身无畏三藏说行者住此心时即知释迦牟尼净土不毁见佛寿量长远本地之身与上行等从地涌出诸菩萨同会一处修对治道者虽迹邻补处然不识一人是故此事名秘密证此理佛亦名常寂光土毗卢遮那大隋天台山国清寺智者禅师依此门修止观得法华三昧即以法华中论智度为所依构一家义此乘之趣大底如此因此世呼名天台宗。

　　第九极无自性心者即华严一乘也大师释此心梗概云近而难见我心细而遍空我佛我佛难思议我心广亦大巧艺心迷掷算离律眼盲休见禹名舌断夸步足刖声缘识不识萨埵智不知奇哉之奇绝中之绝其只自心之佛欤迷自心故六道之波鼓动悟心原故一大之水澄净澄净之水影落万像一心之佛鉴知诸法众生迷此理轮转不能绝苍生太狂醉自心不能觉大觉慈父指其归路归路五百由旬此心则都亭都亭非常舍随缘忽迁移迁移无定处是故无自性诸法无自性故去卑取尊故有真如受熏之极唱胜义无性之秘告警一道于弹指觉无为于未极等空之心于是始起寂灭之果果还为因是因是心望前显教极果于后秘心初心初发心时便成正觉宜其然也初心之佛其德不思议万德始显一心稍现证此心时知三种世间即我身觉十个量等亦我心卢舍那佛始成道时第二七日与普贤等诸大菩萨等广谈此义是即所谓华严经也一行行一切一断断一切虽云初心成觉十信道圆因果不异经五位而驰车相性不殊浑十身而同归斯则华严三昧之人意故大日如来告秘密主言所谓空性离于根境无相无境界越诸戏论等同虚空离有为无为界离诸造作离眼耳鼻舌身意极无自性心生善无畏三藏说此极无自性心一句悉摄华严教尽所以者何华严大意原始要终明真如法界不守自性随缘之义杜顺和上依此法门造五教华严三昧法界观等弟子智俨相续智俨弟子法藏法师又广五教作旨归纲目及疏即此华严宗之法门一一义章。

　　第十秘密庄严心者即真言教也宝钥首有颂云九种住心无自性转㴱转妙皆是因真言密教法身说秘密金刚最胜真长行首云经云复次秘密主真言门修行菩萨行诸菩萨无量无数百千俱胝那庾多劫积集无量功德智慧具修诸行无量智慧方便皆悉成就解云此叹初入真言菩萨功德次广引经及菩提心论等明三摩地大意讫重释初颂云九种住心无自性转㴱转妙皆是因者此二句遮前所说九种心皆非至极佛果言九种者异生羝羊心乃至极无自性心是也就中初一举凡夫一向行恶行不修微少善次一显人乘次一表天乘即是外道下厌下界上欣生天愿乐解脱遂堕地狱已上三心皆是世间心未名出世第四唯蕴已后名得圣果出世心中唯蕴拔业是小乘教他缘以后大乘心大乘前二菩萨乘后二佛乘如此乘乘自乘得佛名望后作戏论前前皆不住故名无自性后后悉不果故皆是因转转相望各各㴱妙所以㴱妙真言密教法身说者此一句显真言教主极无自性以下七教皆是佗受用应化佛所说真言密教两部秘藏是法身大毗卢遮那如来与自眷属四种法身住金刚法界宫及真言宫殿等自受法乐故所演说十八会指归等其文分明不㪅引诚证秘密金刚最胜真者此一句示真言乘教超于诸乘究竟真实也。

　　住心因由义第三(附显密寄齐义)

　　今此经说如上诸住心有四因由一由佛答金刚手问发趣菩提有几次第故说诸住心二由欲寄显惑品粗细修证㴱浅故说诸住心三由欲令了知余乘非究竟说故说诸住心四由欲显示显乘极果任运流入净菩提心海故说诸住心。

　　一由佛答金刚手问发趣菩提有几次第者十住心论云秘密主问发趣菩提之时心所住处相续次第几种佛具答之故经初品名曰住心今依此经显真言行者住心次第显密二教差别亦在此中住心虽无量且举十纲摄之众毛。

　　二由寄显惑品粗细修证㴱浅者经所说住心明未来流布世出世间大小权实诸乘寄显真言行者心所住处是名心相文说余乘名所寄齐义显密心相目能寄齐故疏三云所以广明三劫六无畏处众多心相者皆是拟仪外迹以明修证之㴱浅耳此中外迹者谓心相也。

　　问经疏中不见能所寄齐名目所出何处。

　　答虽无名言其义具存是故先达从义立目三劫六无畏说诸住心者皆是也特于六无畏疏双明能所寄齐者如掌中视珠六无畏中第一无畏当愚童持斋婴童无畏二种住心而疏释第一无畏云佛言秘密主彼愚童凡夫修诸善法害不善法当得善无畏者善义通于浅㴱今此中意明十善业道如世人以十不善道因缘漂沉恶趣无有穷已后得顺世八心渐受三归戒于无量世生人天中后至涅槃以免离三涂剧苦名最初稣息处也若真言行者初入三昧耶依三密供养修行位与此齐等也由此应知真言行者虽未除一毫惑有漏𡚶心中亦有初后浅㴱次第也第二身无畏当声闻贤位七方便修四念处观时疏释之云经云若如实知我当得身无畏者如修循身观时见此身三十六物之所集成五种不净恶露充满终不为此而生贪爱次复观受心法得离不观我性四种颠倒于身诸扼缚得稣息处若真言行者本尊三昧众相现前时位与此齐也修四念处观时心相与真言行者于瑜伽中本尊海会现前时心相分位齐也又释第三无我无畏云经云若于取蕴所集我身舍自色像观当得无我无畏者谓观唯蕴无我时于阴界入中种种分拆推求我不可得舍此自色像者譬如因树则有树影现若无树者影由何生今五蕴尚从缘生都无自性何况此积集中而有我耶如上所说乃至证湛寂之心离一切过是于我之扼缚得稣息处若真言行者于瑜伽境界一切分段中能观心不可得不生爱慢位与此齐也此中观唯蕴无我时者谓声闻圣位见修无学人观我不可得证湛寂心时也此心相与真言行者于瑜伽境界能观心不可得不留着心相分位齐也又第七卷疏释五种三昧道中云复次辟支佛观一切集法皆悉如涅槃相于种种有为境界中皆亦戏论风息不知所云故名证极灭语言三昧修瑜伽与此相应是名缘觉三昧也此二种三昧皆是菩提心难处然但是所行道中一种心相非谓不思议心性可有如是三乘定相是故行人以此法印自印知已便当直过无碍若不善识知则为所留碍也此中云修瑜伽与此相应者谓真言行者于瑜伽中心所证知有绝言处谓之相应名缘觉三昧二种三昧者谓声闻缘觉二种三昧恐沈空滞寂故名菩提心难处也此中意云虽云真言行者心相名声闻缘觉三昧非如三乘根性各别定相只是瑜伽中一种心相齐等彼心相故寄同名耳以此法印自印知者行者观心不可得时及至言绝时知是声闻缘觉三昧是谓此法印印者忍许决定义也印知了则不留着故云当直过无碍也又云经中佛说摄偈就五种三昧道中大分为二谓佛菩萨缘觉声闻四种皆名出世间三昧若诸天等所说真言法教道皆属世间三昧出世间三昧皆有实益故云摧害于诸过世间三昧但有权益故云为利众生故也如余经所说求小乘人当修行作观即便于世间法教㴱生猒离求大乘人又于声闻法教㴱生怖畏此皆为未知秘密藏者作此方便说耳就此经宗则五种三昧皆是开心实相门如行者初住有相瑜伽则是世间三昧但于此中了知唯蕴无我即是声闻三昧若以十缘生句观诸蕴无性无生即是菩萨三昧余如住心品中广明不同余教以心性之旨未明故五乘殊辙不相融会也若㪅作㴱秘密释者如三重漫荼罗中五位三昧皆是毗卢遮那秘密加持其与相应者皆可一生成佛何有浅㴱之殊今偈中所说就彼等自所流传法教而言耳疏云摄偈者摄五种二昧而为二种谓世间出世间故云摄偈也此中初住有相瑜伽者谓行者初修三密供养作声字观及与本尊海会现前等皆是有相瑜伽即六无畏中第一第二无畏处是也次云但于此中了知唯蕴无我即是声闻三昧者如前第三无我无畏释真言行者于瑜伽境界一切分段中观心不可得与声闻观我不可得心相相应故瑜伽行者名声闻三昧也次云若以十缘生句观诸法无性无生即是菩萨三昧者谓证寂然界菩萨也疏释第四法无畏云若害蕴住法攀缘当得法无畏者谓行者心住蕴中欲令发起离着尔时幻焰等喻观察诸蕴即空得离违顺八心证寂然界然离蕴之扼缚于法得稣息处法谓十缘生句也若真言行者现觉瑜伽境界皆如镜像水月无性无生时位与此齐也次云余如住心品中广明者指三劫中第二劫以后四家大乘六无畏中第五第六二无畏也偈中所说者指前摧害于诸过及与为利众生故二句有胜劣差别故云就彼自所流传法教若就此经宗皆可一生成佛无有浅㴱差别故又第三疏释第五法无我无畏云经云若害法住无缘当得法无我无畏者即是无缘乘心观察法无我性于心外有无影像智都无所得心主自在觉本不生得离法之扼缚于法无我得稣息处若真言行者于瑜伽道中心得自在用时位与此齐也此合说他缘觉心二种随应寄显真言行者于瑜伽中心得自在用分位也又释第六一切法自性平等无畏云经云若复一切蕴界处能执所执我寿命等及法无缘空自性无性此空智生当得一切法自性平等无畏者谓观自心毕竟空性时乃至此空智生即是时极无自性心生也尔时于有为无为界二种扼缚得稣息处即是真言行者虚空无垢菩提心也此说极无兼含一道心显真言行者虚空无垢菩提心也虚空无垢菩提心者超越三𡚶执而所证得净菩提心以如上释应知三劫六无畏处显密寄齐相也得意融会则显行心相与密心相同也。

　　三由欲令了知余乘非究竟说者如九种住心无自性转㴱转妙皆是因偈显此义也又宝钥及住心论等一一住心引菩提心论释摩诃衍论或云可厌患或云不可乐或云无明边域非明分位者亦是也又三摩耶戒仪云异生羝羊凡夫专造十不善等业耽三毒五欲之乐不曾知后身堕三涂极苦是故真言有智人不可乐着愚童持斋人乘之法虽云渐信因果行五常五戒等犹是人中之因不得生天之乐是故不可乐着婴童无畏外道生天之乘虽云下从四王天上至非想受二十八天乐终堕人中地狱等不得出生𣦸是故不可乐着唯蕴无我拔业因种二种羊鹿乘虽出三界犹是下劣三生六十之劫七八四百之时何其渺焉是故不可乐求佗缘大乘觉心不生二种法门舍身命而行布施许妻子而与佗人经三大阿僧祇行六度万行劫石高广难尽弱心易退难进十进九退吾亦何堪如实一道之心虽云拂心垢而入清净泯境智而证如如犹是一道清净之乐未入金刚之宝藏是故亦不可住极无自性心者虽云融法界而证三世间身等帝网而得一大法身犹是成佛之因初心之佛五相成身四种漫荼罗未能具足是故不可住未得为得未到谓到如是依如来教敕以最上智慧简乘差别发菩提心成佛之因初心之佛者如住心论宝钥等云初发心时便成正觉宜其然也宜其然也者彼经所说尚不言究竟果位故也。

　　四由欲显示显乘极果任运流入净菩提心海者经说第三劫云复次秘密主真言门修行菩萨行诸菩萨无量无数百千俱胝那庾多劫积集无量功德智慧具修诸行无量智慧方便皆悉成就天人世间之所归依出过一切声闻辟支佛地释提桓因等亲近敬礼所谓空性离于根境无相无境界越诸戏论等虚空无边一切佛法依此相续生离有为无为界离诸造作离眼耳鼻舌身意极无自性心生秘密主如是初心佛说成佛因故于业烦恼解脱而业烦恼具依世间宗奉常应供养真言门者谓密乘初地净菩提心空性极无同别一乘超第三劫任运入初地故疏释此文云即是欲明超第三劫之心欲令见闻者信乐尊重故先叹其功德耳超第三劫之心者谓一道极无二种住心也又云若见此心明道时诸菩萨无数劫中所修福慧自然具足又云空性即是自心等虚空性上文无量如虚空乃至正等觉显现即喻此心也无量如虚空乃至正等觉显现者示净菩提心相貌文也二种一乘入密初地者例如台教云别教妙觉入圆教第二行亦如香象云三乘极为佛而还入一乘具如后论之。

　　有人疑曰圆教一乘印度未流传震旦始兴佛说法时未流布之教缘何说之耶答圆教一乘者宁非华严法华等经乎何及疑哉况复如来境界非常情之得而所图经云所谓越三时如来之日加持故身语意平等句法门实相圆明日无有过去未来之异故佛不思议力于一念中即摄前后同异劫海如是念念尽前后际促多劫一念延一念多劫延促自在咸适众机况复诸教法过去诸佛已演说之现在诸佛今演说之未来诸佛当演说之故法华云我见灯明佛本光瑞如此以是知今佛欲说法华经况复如阿含云十二因缘法有佛无佛法位常住况复大乘圆教理乎况复佛神力影现未来之事于今日如心地观说尔时如来于胸臆间放大光明影现如来不可思议八大宝塔其拘尸那国跋提河边娑罗林中圆寂宝塔岂非未来之事乎。

　　菩提心心相义第四(附心相显密义)

　　菩提心者众生固有一切智智其性常坚固者即是也虽生而相续无复败坏从缘生故不生而生故无相之相生而不生故相常无相乃是所谓心之实相故疏一云心续生之相者虽此心毕竟常净犹如虚空离一切相而亦从因缘起有心相生犹如大海波浪非是常有亦非常无若常有者不应风飙止息则澄然而静若常无者不应风飙才起鼓怒相续当知是心从缘起故即是不生而生生而不生无相之相相常无相甚㴱微妙难可了知诸佛秘密之印不𡚶宣示此即所谓毕竟常净菩提心也心诸相者心差别相故疏云第四第五句云心诸相与时愿佛广开演者问此诸心差别之相及相续胜进凡经几时而得究竟净菩提心也此第四句所谓诸心差别相也。

　　问余句所问菩提心相与第四句所问心相为同异耶。

　　答亦同亦异同者诸句所问心相与第四句心相皆是菩提心相貌彰于外者也故疏云第二句云复以云何相知发菩提心者相谓性成于内必有相彰于外如般若中广明阿毗拔致相貌今此中亦问菩提心生时有何相貌也此岂非心相貌乎次亦异者诸句心相但是问净菩提心相第四句心相普通一切善染污心相如六十心有漏𡚶心故为简去说之故疏二云然此六十心或时行者本性偏多或由行道用心发动先习或一时杂起或次第而生当于一切时留心觉察自然得顺净菩提心若阿阇梨为弟子平治心地时亦当一一简去也以要言之第四句心相问心差别相故偏取彼彰于外相诸句心相净菩提心虽相彰于外以智眼观之毕竟不生故毕竟无相云如来五眼尚不得其像貌所以为异故疏三云然此心在缠出缠皆毕竟无相以如来五眼谛观尚不能得其像貌况余生灭中人今所以广明三劫六无畏处众多心相者皆是拟仪外迹以明修证之㴱浅耳上已明见烟之相可以比知火性但知心垢尽处戏论不行即是第六无畏依㪅欲如何表示耶此中在缠出缠皆毕竟无相者虽此菩提心生而相续生而不生故菩提心性毕竟无相广明心相者谓彰于外差别行相因差别行相知内证胜进拟仪外迹者此之谓也心垢尽处戏论不行者三𡚶已尽差别行相息故名虚空无垢菩提心也㪅欲如何表示者谓若不依心差别行相如何表示菩提心胜进乎就此心相及拟仪外迹觉苑意与大师相承显教密行其旨不同觉苑意谓三劫六无畏所明观行皆是真言行者所修故演密钞三云疏学摩诃衍人至小乘见道等者谓学大乘之人初得出世初心即是越我倒粗𡚶执名出世初心此与小乘见道预流果适齐谓上之疏云如声闻人初观阴界入时即阴求我离阴求我皆不可得相在亦不可得尔时于八直道中远尘离垢真法眼生真言门菩萨亦复如是初观阴界入时即阴求心离阴求心皆不可得相在亦不可得即时悬悟自心本不生际于如来知见大菩提道中远尘离垢得法眼净故云与小乘见道适齐今言适齐者但相似名齐也此中以学摩诃衍人为真言行者寂然界已后诸大乘行相直为真言门菩萨所观而以为真言行者观门该统大小权实诸教若复分别显密同异则钞一云若对佗教者如梵云劫跛余教共译为时分若度三阿僧祇时分即名成佛此中义别梵语劫跛译为𡚶执𡚶执有三谓粗细极细此三𡚶执依五根本烦恼初分成十枝第二再分成二十种乃至第五分成一百六十随烦恼数若依于此经发菩提心修密言行初以聚沫浮泡阳焰芭蕉幻事等五种譬喻观无性空离百六十心一重粗𡚶执即超一阿僧祇劫复以幻阳焰影响旋火轮乾闼婆城六喻观不可得空复越百六十心等一重细𡚶执即超二阿僧祇劫复以幻阳焰梦影干城响水月浮泡虚空华旋火轮等十喻观不思议空越百六十心一重极细𡚶执即超三僧祇劫行者若一生度此三𡚶执即一生成佛何论时分耶推此师意三劫六无畏所说观行为真言行者瑜伽助修矣大师相承意如上具论寄齐显教明真言行者外迹心相故学大乘人者谓湛寂菩萨也。

　　问学者一解广明心相者指所寄齐显教心相此义如何。

　　答非是也金刚手本问真言行者心相钟谷之应何答显人心相者乎寄齐显教广明真言门诸心相也。

　　问古德解谓心相与外迹其位殊也心相心形相外迹外事迹演密钞云拟度外事之形迹以显修证之浅㴱故外迹者谓显行事迹心相者谓真言行者心形相也此义有以乎。

　　答此义不然内心无形相相彰于外名为心相亦云外事形迹故知外迹即心相今答真言行者心相何对真言行者内心指显行称外迹内心外用何为各别哉今疏证上文上文所明内心譬火性心相喻𤎆相一心上体相须绎上下例子细看焉上明者指六十心疏云秘密主彼云何贪心谓随顺染法者谓染着前境即是染污净心若随顺修行此法名有贪心以心法微细难识但观彼所为事业必有相彰于外譬如鉴𤎆之状貌则火性可以比知故诸句多以顺修明义又下文云次偈过去等正觉及与未来世现在诸世尊住饶益众生如是诸贤者解真言妙法勤勇获种智坐无相菩提者坐于诸法寂灭即是菩提非已成今成当成无法可观不从佗得当有何相耶此菩提不可说以示人故次偈㪅以外迹明之偈云真言势无比能摧彼大力极忿怒魔军释师子救世者意言虽无定相而具一切威力能伏诸魔制诸外道开甘露门转大法轮一切人天见如是迹故号为释迦师子救世间者如见𤎆知火故当信受也此中意言虽世尊坐菩提无相故不可说示人然具威力能伏魔外是名外迹人天见外迹故当信受也亦是一人内心外迹岂为各别之譬喻乎故外迹者外用之迹也又上疏云如来自证之智设以神力加持亦不可示人前云奋迅示现无尽庄严藏者皆外用之迹耳智者见其条末则喻其宗本又云相谓性成于内必有相彰于外故应知外迹即心相也文所说行相虽显人事迹得意会同则齐真言行者外迹故为真言行者外迹亦称心相是寄齐说相也。

　　大日经劫心义章卷上终
国家图书馆善本佛典第 19 册 No. 8864 大日经劫心义章


　　大日经劫心义章卷中编目湛寂寂然界义第五寂然界体法空义第六(附断二执义　附观二空义)湛寂寂然界章段义第七两种外道义第八寂然界摄属义第九

　　大日经劫心义章卷中

　　瑞应山沙门　运敞　述

　　湛寂寂然界义第五

　　湛寂寂然界二种住心者如是宗乘诸经论中不说其名义故他宗释家无垂训者自家先达亦失其传至眩惑于名目而不得正意盍由秘藏经偏尚密付不显传露讲故不若俱舍唯识等性相天台贤首等判教布世熟耳溢目所以先达异解纠纷也今将分别谓湛寂有声闻缘觉菩萨是毗昙婆沙等所明小乘教三乘之人十住心中唯蕴无我拔业因种二种住心正湛寂声闻缘觉兼含寂然界声闻缘觉疏所言学摩诃衍人者正此中菩萨也乃与天台所判三藏教同寂然界中亦有声闻缘觉菩萨是大品经智论中论等中所说三乘共行大乘教行者经云若于蕴等发起离着当观察聚沫浮泡芭蕉阳焰幻等而得解脱谓蕴处界能执所执皆离法性如是证寂然界是名出世间心疏云大乘行者了达诸蕴性空故于一切法中都无所取亦无所舍双离违顺八心我蕴两倒二种业烦恼网是明彼菩萨乃与天台所判通教同匪翅名目异常途章疏经文巧略疏释交互是故学者不得决判也湛寂者乃人执不生理小乘教三人司断人执证斯不生理寂然界三乘亦同断人执证湛寂理虽湛寂寂然拆空体空巧拙大殊至断四住惑证湛寂理者无复有别故经湛寂文含说湛寂寂然界三乘人执断位也然小乘教以尽人执为究竟道所以湛寂为小乘教名如寂然界菩萨进断一重法执故以寂然界名大乘二人。

　　问湛寂者字义云何。

　　答疏云言湛寂者寂是不生义谓五根本烦恼及百六十随烦恼等皆毕竟不生故名为寂湛者是甚㴱义譬如清潭万仞澄恬镜彻临视之者不测浅㴱故说云三兽渡河各随足迹之所至处独有大香象王能渐次㴱入到其源底也此中有三乘之人同以无言说道得诸法实相然声闻入法性最浅故厌怖生𣦸自谓已得涅槃生灭度想辟支佛所入差㴱故于生𣦸不甚匆遽然不能以方便力发起大悲菩萨悟如是法时即知是心垢渐除所以净心渐现尔时便得菩提心势力能以不住道学种种度门故同共一法中而升沉有异也。

　　问寂然界名义如何。

　　答寂然者寂而不动义也疏解寂然界所观五喻讫云声闻经中虽说此五喻而意明无我今此中五喻意明诸蕴性空如观五蕴者当知十二入十八界六入十二缘等皆应广分别说如大般若中说行者如是观察时从无性门达诸法即空得离一重法倒了知心性如是不为蕴界处能执所执所动摇故名证寂然界证此寂然界时渐过二乘境界如莲华虽未开敷而稍出清流之上行者亦尔不复心没蕴中故名出世间心也。

　　问寂然界名通三乘何云证此寂然界时过二乘境界耶。

　　答寂然界名虽通三乘今约菩萨寂然界故云渐过二乘。

　　问约二乘证寂然界释相如何。

　　答且约缘觉如义释云以辟支佛智慧㴱利见一切集法皆是灭法故名为证寂然界声闻亦可准缘觉释疏云以知因缘生灭故灭有无见远离断常二边得真谛智生故名极观察智以能极观察故不倒不谬故名为谛可言故名为证寂然界矣。

　　有人疑曰湛寂寂然界各有三乘者于诸圣教中未闻其说底缘容易谈为与天台所判藏教通教同耶答固哉子曜闻昧思胶执旧习不肯异闻也觉苑师云今此初劫文意兼得藏通二教之意何以故有拆法成空之义有三兽渡河之理故由是疏云故以三乘上中下心合论一僧祇劫通我法二执是所断障后二劫中唯断法执此释最谛当今子之所依诸圣教者指何等经论今此大日经法身毗卢遮那亲说金刚手秘密主结集岂非圣教乎然子偏信显家人师所判章疏以此经与彼名目不同怀疑者何乎若夫人乘名愚童持斋心天乘名为婴童无畏心声闻乘名唯蕴无我心缘觉乘称拔业因种心法相大乘号他缘大乘心三论性宗目觉心不生心天台一乘说空性无境心华严圆教詺极无自性心何圣教中立此名目非今经所说乎然不疑之者声缘二乘大乘四家熟烂易知也但至湛寂为小乘三藏教寂然界为大乘通教而特怀犹豫者所谓溺于所闻者乎藏通二教外别有何教应为湛寂寂然界菩萨请试出之。

　　疑者返质曰师何一依天台判教谓藏通二教而不依香象五教论之耶答天台四教非私意安立广统论一代时教据文证立化法四教何有渗漏乎香象五教亦尔无漏泄故湛寂与香象小教同寂然界与香象所立始教初分同故子璇笔削记一云又此五教与天台化法四教相望但开合有异而大况是同彼则开前合后此则开后合前四教者谓藏通别圆也且如此中初小乘教即彼藏教第二始教此有二类一始教但说诸法皆空即彼通教二分教但说一切法相即别教也第三终教明如来藏随缘成诸染净缘起无性一切皆如即彼圆中双照义也第四顿教唯辨真性即彼圆中双遮义也第五圆教明性相俱融即彼圆中遮照同时义以此三教所诠唯是一心具一切法即彼圆教不思议中道也故此三教皆属圆收此则合彼通别为一始教开彼圆教为终顿圆三彼即开此始教为通别二合此终等为一圆教虽开合有异而法无异也然彼㪅约化仪论四约时论五广说如彼此中云始教但说诸法皆空即彼通教与疏所谓从无性门达诸法即空冥然符合者可见矣。

　　问开圆教为终顿圆三者终顿二教可复许一乘圆教摄耶。

　　答不然虽分出于圆教中只是终教只是顿教只是三乘教如五教章云中间三者一三乘教也。

　　问古德说云寂然界菩萨虽称菩萨呼大乘行者实非菩萨依一本义释云寂然界者㴱利缘觉也何可得言台家所立通教菩萨耶。

　　答彼特不知寂然界中有三乘人且不详义释故谓寂然界者实是缘觉是引众盲迷失义路之根本而古德之过无地免罪焉义释正释寂然界缘觉故云缘觉今此专说寂然界菩萨显初僧祇满今经说相合湛寂寂然界菩萨所经三僧祇劫为一初僧祇然彼思菩萨即缘觉者非独疏教相乃亦有不得今经意不检义释之失如管中窥豹见一斑相似十卷义释第五卷释缘觉真言云嚩是语言道断义以辟支佛智慧㴱利见一切集法皆是灭法也故名为证寂然界住此三昧时观诸法如涅槃相无可宣说名曰极灭语言三昧又十四卷义释第七卷亦有此文全同是叹寂然界缘觉真言文处非释菩萨处今此明菩萨故疏释菩萨云秘密主彼离违顺八心相续业烦恼网者如前所说种子根疱等及归依三宝为人天乘行斋施善法皆名顺世八心若三乘初发道意迄至拔业烦恼根本无明种子生十二因缘名违世八心或可就见道修道等诸位分之各自有八心也大乘行者了达诸蕴性空故于一切法中都无所取亦无所舍双离违顺八心我蕴两倒二种业烦恼网是名超越一劫瑜祇行瑜伽译为相应若以女声呼之则曰瑜祇所谓相应者即是观行应理之人也依常途解释是菩萨从初发心以来经一大阿僧祇劫方证如是寂然界今秘密宗但度此一重𡚶执即是超一阿僧祇劫行者未过此劫与辟支佛位齐时名为极无言说处尔时心滞无为法相若失方便多堕二乘地证小涅槃然以菩提心势力还能发起悲愿从此以后三乘径路始分然所观人法俱空与成实诸宗未甚悬绝犹约偏真之理作此平等观耳故以三乘上中下出世间心合论一僧祇劫至第二僧祇乃与二乘异也此中既言双离违顺八心我蕴两倒二种业烦恼网应知大乘菩萨非缘觉然言行者未过此劫与辟支佛位齐时极无言说处又云所观人法俱空与成实诸宗未甚悬绝彼疏解学者迷此等文思寂然界菩萨者乃小乘缘觉异名行者未过此劫与辟支佛位齐时者谓三乘共位乃今初劫也此经说相以寂然界三乘同断人执尽位合论为一初僧祇故疏云以三乘上中下出世间心合论一僧祇劫上谓菩萨中谓缘觉下谓声闻诸圣教中名三乘为上中下也若准台家通教共地七已辨地断三界见思惑尽八辟支佛地㪅侵习气九菩萨地正使断尽与二乘同次云从此以后三乘径路始分者菩萨异二乘者虽断见思与二乘同进断法执谓扶习润生道观双流游戏神通净佛国土等并皆在人执断位外故疏云然以菩提心势力还能发起悲愿从此以后三乘径路始分乃是寂然界菩萨法执断也极无言说处者觉苑解云我蕴俱离故称为极语路攸绝名无言处此时三乘同沈空滞寂故云心滞无为法相若失方便多堕二乘地证小涅槃次云人法俱空与成实诸宗未甚悬绝者寂然界二乘虽同观法空体空巧度犹是偏真故与成实等小乘诸宗观法空者未甚悬隔是贬偏真理也云至第二僧祇与二乘异者谓通教是大乘初门第二劫是即别教故也。

　　寂然界体法空义第六(附断二执义　附观二空义)

　　古来一传云寂然界菩萨拆空拙度故第二劫释云前劫五喻有泡沫芭蕉此中所以不论者此三事犹带拆法明无性空然此中幻焰等喻意明唯识无境体法难解之空即是粗相转融故不论也此寂然界所观幻焰泡沫芭蕉五喻云犹带拆法明无性空拆空者明矣执此说者疑为寂然界同通教此不知教旨所见不精故抱此谬执矣五喻中三喻喻带拆法观想体空故云犹带云明无性空非拆空者不言而可知凡云即空者体法空名而彼不知之天台止观六云若三藏约实色起见以沟港拆观双非二见如实柱实破通教约幻色起见以即空体观双非一见如镜中柱又四教义八云此通教约因缘即空之理分三乘也三人同禀通教见第一义谛断三界见思得一切智同求有余无余二种涅槃声闻总想体法入空缘觉福德利根能少分别别想体法入空若菩萨具修总想别想智慧体因缘即空起大悲誓愿今疏云行者如是观察时从无性门达诸法即空又第三卷疏释湛寂拆空云谓观唯蕴无我时于阴界入中种种分拆推求我不可得今五蕴尚从缘生都无自性何况此积集中而有我耶又释寂然界体法空云谓行者心住蕴中欲令发起离着尔时幻焰等喻观察诸蕴即空得离违顺八心证寂然界然离蕴之扼缚于法得稣息处法谓十缘生句也此中种种分拆推求观察诸蕴即空拆空体空差别释相粲然如视掌珠又所观法云十缘生句疏三释十缘生句云大乘所观非声闻缘觉安足之处又十缘生句有三种别第一名为即空幻文云然统论此品中十缘生句略有三种一者以心没蕴中欲对治实法故观此十缘生句如前所说即空之幻是也又五教章中称始教体空多云即空如章上云或有众生此世小乘根不定故堪进入大乘初教即便定者则见如来初时转于小乘法轮翻诸外道后时见转大乘初教即空法轮回诸小乘如中论初说者是又章下云又此障法以依识无性故即空无分别是其障义又云明相好者若依小乘有三十二相八十种好是实法也若三乘中或亦但说三十二相八十种好是化身之相仍即空是相义疏解曹不明如是名目漫怀疑执耳。

　　问三乘同观因缘即空者何缘独菩萨进断法执耶。

　　答菩萨自最初发心具大心故为济度一切众生发起大悲誓愿经三大僧祇学恒沙佛法无量度门除所知障所知障者即是法执台家所言尘沙惑是也。

　　问四教仪集解中云四教菩萨皆断尘沙然四教仪释别教第八住以上三住云已上三住断界内尘沙伏界外尘沙前二不知名目集解释之云尘沙者譬法门之数多也能化六凡分段三界故云断界内也而能修学四圣变易等法故云伏界外也前藏通二不知界外之名言相违如何又尘沙惑非是与小乘无知习气同体异名耶。

　　答无知习气与尘沙别惑其体同也于前三教虽分除之彼不自知是尘沙别惑界外无明故所断惑人执分齐也从后教判为尘沙惑法执一分故止观三云大乘实说习即别惑是界外无明弘决一云小乘习气即别惑是由此义故小乘所断局界内见思人执分齐而藏教菩萨三僧祇间不发无漏人执尚未断故四教义释藏教菩萨云从初发心乃至降魔不断结唯通教菩萨云色心无明又出二障名四教义八云九菩萨地者从空入假道观双流㴱观二谛进断习气色等无明得成界外法眼道种智又云坐道场时一念相应慧断二障习气尽所谓烦恼障法障之习气也此中道观双流者弘决释云道谓化道观即空观带空出假故曰双流。

　　问云菩萨断二障习气故二乘亦可断正使耶。

　　答此不然四教义八云若断别惑不共二乘又云约通教明位释净无垢称义者大士位在补处真谛之理性自皎然名之为净界内二障正惑已尽习气微薄故名无垢智慧内与真谛相应外能称三乘根性神通说法故云称也。

　　问寂然界三乘同共依体法空声闻缘觉亦观法空耶。

　　答小教三乘尚观法空况大乘乎若依台教说但小乘教生法二空前后观之大乘同时观之寂然界三乘亦应同时观而今经疏专显心续生次第说故湛寂寂然人空先合说湛寂之文菩萨法空别说五喻明即空观今经亦应据台家藏通二教所判详道理无违玄义八云三藏观生空得道已又㪅观法空生法二境不融今通门生空即法空法空即生空无二无别大品云色性如我性我性如色性此二皆如幻化然通教二乘虽了生法二空无二无别所断惑局界内见思是人执也菩萨进断界内尘沙色心无明是法执也见思者是人执分别起与俱生也尘沙者是法执分别起无明者是法执俱生也。

　　问二乘观生法二空何不断法执耶。

　　答小乘观二空本出于阿含然所断惑唯局见思谓生空者但空于我人法空空我所为断人执故观生法二空也止观六云若成论所明我人本无虽有实法浮虚非有若迷此浮虚横起见思流转生𣦸观此见思皆三假浮虚假实皆无名平等空如此观破单复具足无量诸见亦破八十一品诸思成惑智因果等不生是名三藏空门破法之意故彼论云我今正欲明三藏中实义实义者空是阿含经云是老𣦸谁老𣦸二俱邪见是老𣦸即是法空谁老𣦸即众生空又云佛法身者即是空也弘决云次明空门云是老𣦸谁老𣦸者大论引杂含云十二因缘从无明至老𣦸若有人言是老𣦸若言谁老𣦸皆生邪见乃至无明亦复如是若说无谁老𣦸当知虚𡚶是名生空若说无是老𣦸当知虚𡚶是名法空乃至无明亦复如是彼经佛在调牛聚落告诸比丘初中后善乃至梵行清净所谓大空经若有问言彼谁老𣦸老𣦸属谁彼即答言我即老𣦸今老𣦸属我老𣦸是我所若无明离而生明者彼谁老𣦸老𣦸属谁老𣦸则断断其根本即无明灭无明灭则诸行灭具二空故名为大空故知小乘空于我所名为法空空于我人名众生空若诸菩萨以空涅槃恒沙佛法名为法空人谓小乘不明法空者未晓经意纵有诫教云声闻人但得生空且让菩萨与𡙜之言止观又云须菩提空智偏明能于石室见佛法身故大品中被加说空身子被加说般若佛欲以大空并小空大智并小智故令二人转教弘决释之云须菩提空智偏明等者虽得罗汉何废偏长石室观空者佛在忉利一夏安居佛以神力制诸人天不知处所夏受岁已佛摄神足欲还阎浮尔时须菩提于石室中住自思惟言佛忉利下当至佛所礼佛耶为不至耶复自思惟佛常说法若人以智慧力观佛法身是名见佛中最佛时已从忉利下阎浮提四众皆集人天相见座中有佛及转轮王诸天大集众会庄严先未曾有须菩提念今此大众虽复殊特势不久停磨灭之法皆归无常因此无常观之初门悉知诸法空无有实作是观时即得道证时一切众皆欲先见如来礼拜供养有莲华色比丘尼常为佗人呼为淫女欲除恶名便化为轮王七宝千子众人见之皆悉避座化王见佛还复本身为比丘尼最先礼佛佛告尼言非汝先礼我唯须菩提最初礼我所以者何须菩提观诸法空为见法身得真供养供养中最非供养生身名供养也依此释应知天台以成实为三藏空门正许法空于小乘教也。

　　问小乘教既观法空然言不断法执障违大途性相如何会通。

　　答人法二空为烦恼所知二障能断观者相宗以上大乘名义也今生法二空虽名目同其意不同三藏教意所断惑品局四住烦恼四住即见思如上所引止观云如此观破无量诸见亦破八十一品诸思成惑智因果等不生小乘为遣人我实执观生法二空故所引文云故知小乘空于我所名为法空空人我名众生空凡执我我所总名为人执况小乘不识七识八识称烦恼所知目乎。

　　问所谓其法实有执即应法执。

　　答法实有有重重差别如大乘义章云事𡚶及真各有四重事中四者一是用相谓六识心了别六尘事相境界于事分齐六识正是神知之体是故此六亦名体相二是我相我有二种一法着我谓取性心于根尘识𡚶立定性此之性我起信论中名执取相又亦名为执相应染二人着我于阴界入计我我所起信论中名此以为计名字相随逐我人众生等名𡚶有建立我相如是三者闇相不知诸法虚假无性又不能知阴界入等非我我所四者理相明前三重非非有非无因缘假有称曰非无假法无性故曰非有又前三重非我我所名为非有而有识等故曰非无非有真谛非无世谛四中初重事中之事中二是其事中之𡚶后一是其事中之真以非有无道理心故𡚶中四者一是用相谓六识心𡚶心变异为根尘识如梦所为于此分中𡚶起六识于自心所起六根了别自心所作六尘故名为用二者我相我有二种一法着我无明变起阿陀那识执彼𡚶心所作之法以之为有二人着我于彼𡚶心所起法中计我我所如人梦中见身为我外为我所三者闇相谓无明地不觉知心不了真如又不能知𡚶心所起虚诳无法四者理相即前三重曰非有非无𡚶相无体说为非有𡚶情集起称曰非无又心所起根尘识等心外无法名为非有𡚶心虚现故曰非无非有真谛非无世谛四中初重𡚶中之事中间两重𡚶中之𡚶末后一重𡚶中之真以非有无道理心故真中四者一是用相谓六识心真心变异为根尘识如梦所现皆报心作所作六识依于真心所作六根了别真心所作六尘故名为用问曰此六与前𡚶中六识何别释言六识真𡚶共起摄六从𡚶皆𡚶心为如绳上蛇皆𡚶心造摄六从真皆真心作如绳上蛇皆是绳作分取前义为𡚶六识分取后义为真六识二者我相于此分中我有二种相状如何一法实我如来藏性是真是实性不变异称之为我又此真心为𡚶所依与𡚶为体故说为我故涅槃云我者即是如来之藏藏是佛性一切众生皆有佛性即是我义二者假名集用之我佛性缘起集成我人如依报心集起梦身故经说言即此法界轮转五道名曰众生此即涅槃六法中我五阴及我是其六也五阴分即为五法五阴和合集成假人为第六法故涅槃云从凡夫我乃至佛我我性不改名为佛性良以众生真𡚶所集亦如绳蛇摄之从𡚶悉是𡚶为摄之从真皆是真作今就真作判为此门我相如是三无分别相真心虽是神知之性而非攀缘取舍之法故无分别又为痴覆未同佛智照明显了故无分别故为𡚶熏生无明地随𡚶流转四者理相即前三重体非有无如实空义离一切相离一切性名为非有如实不空具过恒沙清净法门故曰非无又能缘起生一切法名为非无而体常寂称曰非有此四重中初重真用中二真相后一真性真如理故辨相如是思之可知。

　　问寂然界菩萨已断一分法执而同成实宗称偏真理此义云何。

　　答偏真者谓偏空也寂然界菩萨虽分断法执唯证偏空理未见不空不空者谓中道理也故四教仪释通教云此教三乘因同果异证果虽异同断见思同出分段同证偏真但通教菩萨利根见不空故又云然于菩萨中有二种谓利钝钝则但见偏空不见不空止成当教果头佛行因虽殊果与藏教齐故言通前若利根菩萨非但见空兼见不空不空即中道分二种谓但不但若见但中别教来接若见不但中圆教来接故言通后此中兼见不空明被接非谓当教故知寂然界但证偏真不得中道故第二劫释云以行者初劫修观行时心没蕴中故以五种无性空门观法无我然望缘生中道犹属对治悉坛若失般若方便即堕于断灭名恶取空者滥方广道人今大乘不可得空相空相亦不可得虽观诸法无所有然亦于诸法无所空偏真中道之异可见。

　　问寂然界称大乘教此中二乘可修六度耶。

　　答准台家通教三乘四教义八云三乘同观六波罗蜜见第一义而分别三乘之别者如前分别如此岂同三藏教之三乘也。

　　问曰菩萨可修六度二乘何得亦同修六度耶。

　　答曰涅槃经云福德庄严有为有漏无漏是声闻法何处有悭贪声闻破戒瞋恚放逸散乱愚痴罗汉支佛也但二乘之人不能偏行其事成就众生何曾不同修六度第一义谛无言说道而断结也。

　　问如此者寂然界二乘可称大乘声闻缘觉耶。

　　答声闻缘觉不名大乘不发大悲求无上道故依台家所判四教义八云。

　　问曰上引中论所明即应是大乘声闻缘觉也。

　　答曰不然此虽通从大乘门入而二乘取涅槃证即身灭度故中论简别得诸法实相灭诸烦恼名声闻乘若生大悲发无上意名为大乘若佛不出世辟支佛人因远离生智此二既无大悲何得名为大乘声闻缘觉耶故法华经云身子自叹云我等同入法性云何如来以小乘法而见济度然是我咎非世尊咎也此即自述得法性实相非是大乘声闻若如迦叶领解闻法华开权显实云我等今日真是声闻以佛道声令一切闻也故不得言见诸法实相即是大乘声闻辟支佛也。

　　问准此说湛寂菩萨可称大乘耶。

　　答名大乘也疏所谓学摩诃衍人即湛寂菩萨也能说教虽小乘而菩萨所行之道名为大乘良以菩萨具大菩提心经三无数劫行诸佛大道成就自利利佗弘愿故如天台释四教义七明三藏教菩萨位云今约毗昙有门明大乘菩萨位智度论翻云菩提名佛道萨埵名成众生摩诃言大此人用诸佛大道成众生也又云第二辨菩萨位略为七意一发菩提心二行菩萨道三种三十二相业四六度成满五一生补处六生兜率天七八相成道。

　　问按住心论称小乘成佛若依此论菩萨亦可名小乘耶。

　　答此不然小教所说故称小乘成佛然初菩萨时名大乘人佛名大觉故住心论五释麟角部行二种独觉竟云次明大觉者小乘成佛总有四阶一于三无数劫修行有漏四波罗蜜除禅定般若为种智因二于百劫中修相好因三最后身出家已后修有漏四禅四无色定断非想已下诸惑四菩提树下三十四心断惑成佛又云若二乘人回心向大者从初发心乃至得二乘无学已来皆得其有成果不同如前释若大乘独觉退等者至下退中释此中可见菩萨称大回心向大乃入菩萨位也。

　　或问回心向大非是通教声闻耶。

　　答何简藏教小乘声闻得转向二觉所谓独觉大觉也俱舍有三乘转根之说此乃回心义也颂云转声闻种性二成佛三余释曰声闻种性燸顶二位容转成佛若得忍位无成佛理菩萨利物必往恶趣忍超恶趣故不成佛言三余者余谓独觉在佛乘外故名为余声闻种性燸顶忍三容可转成独觉乘故名为三余小乘教许转根回心如照秦镜矣。

　　问前所引天台四教义明藏教菩萨六度成满今住心论云修行有漏四波罗蜜此依何性相相违云何。

　　答住心论据婆沙等说故五教章云又依婆娑等菩萨成佛有二身一法身二生身法身者谓戒等五分修此法身具有四时一三僧祇劫修有漏四波罗蜜时二于百劫修相好业时三出家苦行修禅定时四菩提树下成正觉时生身者但百劫修相好业于最后身伽耶城净饭王家受生报身于摩伽陀国而登觉道指事记云言又依婆沙等者百七十八云四波罗蜜多谓施波罗蜜多及戒精进般若如实义者得尽智时此四波罗蜜多方得圆满外国师说有六波罗蜜多谓于前加忍静虑迦湿弥罗国诸论师言后二波罗蜜多即前四所摄谓忍摄在戒中静虑摄在般若戒慧满时即名彼满故又云励律师云又分大小且就小明如萨婆多说成佛乃有四阶第一三僧祇劫修有漏四波罗蜜除禅定波若为种智因第二百劫中修相好因第三最后身出家已后修有漏四禅四无色定断八地烦恼始从欲界乃至无所有处唯除非想以有漏行欣上猒下方能断惑非想地无上地可欣有漏行于彼无能故不得断第四菩提树下修三十四心次第成佛复古记云法身者即以丈六五分功德法为体三僧祇劫者婆娑云一切诸佛尽于三僧祇劫修诸方便四波罗蜜即前四度也三祇修有漏者未入见道故尚在四加行位入见道发真无漏三十四心断结成佛四教仪集解释藏教菩萨六度满竟云此事禅智但是伏惑若乃断惑须是缘理禅智故也。

　　问此事六度既未断惑岂可得名波罗蜜耶。

　　答虽未断惑因中说果岂不得云波罗蜜哉由此应知四教义六度住心论四度皆依婆沙说而不相违也。

　　湛寂寂然界章段义第七

　　台家师曰佗宗中所明二乘不分小衍菩萨亦乃不分四教此语实尔然如今疏虽不若台教别作约教之释而得意阅之了然可见而多学者疏解疏释自不辨小衍耳自然就第一重内至凡有三种三𡚶执明二乘三道学摩诃衍人已下正明湛寂菩萨见道然彼行者已下明湛寂菩萨修道然亦稍离已下明菩萨无学道兼含彰寂然界三乘人执断言湛寂者已下解湛寂名义明人空不生理合说寂然界以行者于瑜伽已下解五种譬喻明寂然界法执断义如此看之历历然明矣。

　　问古来有三种三𡚶中第一重为显教大乘人之所断义此义如何。

　　答杂问答中立此义甚背经疏旨而古来谬传为大师所判故古德设种种会通费无益之辩当知杂问答凡流之所作非大师意如开奁编辨彼本不知湛寂菩萨号学摩诃衍人故泛言显大乘人也文理不通几误惑后学具眼者知之。

　　问先达义谓湛寂寂然界因果不同故学大乘人合明湛寂寂然界二而今此言正明湛寂菩萨兼彰寂然界三乘断道据何云尔耶。

　　答湛寂寂然界大小乘教门各别何以得言因果不同若云依心续生次第者此义不然第六第七住心菩萨尚不得云因果不同况大小乘乎正明湛寂者文云非如实巧度故可知此人正拆空拙度小乘教菩萨也。

　　问今章云言湛寂者已下合说湛寂寂然界若依台教说似偏说通教止观六云中论云诸法实相三人共得大品名为三乘之人同以无言说道断烦恼见第一义亦名共般若涅槃名为三兽度河皆是通教四门观意而今疏举三兽度河譬又云此中有三乘之人同以无言说道得诸法实相又云同共一法中等全通教名目也。

　　答湛寂是人空不生理故说湛寂者所不俟言也寂然界三乘虽大乘教说所断烦恼不过四住所证理体亦复不别故合说之为显合说出通教名义四教义八问曰若尔与前三藏教明三乘何异答曰前已处处说见第一义不殊但教门有拙度巧度之别观门则有拆体见真之殊彼明菩萨从初发心乃至补处未言断结使此明菩萨从初发心即断结使乃至补处正使久尽残习微薄此为大异复次三兽度河譬说通用小乘教三人无妨俱舍慧晖一云有部断烦恼尽离烦恼系即是离系为性也无为理体同三乘证有浅㴱如三兽渡河。

　　两种外道义第八

　　疏云经云一切外道所不能知者此宗中说有两种外道外外道犹如睹见清潭逆生怖畏不敢习近内外道虽能游泳其中适热除垢得清凉乐然不觉是中有无量宝王一则不入而不识二则入而不识故云一切外道不能知也此中外外道凡夫外道本源有三一迦毗罗此翻为黄头二沤楼僧伽此云鸺𪅳三勒沙婆此云苦行此等流类九十六种及一切外道也内外道谓声闻缘觉故疏上释经心续生之相诸佛大秘密外道不能识文云凡夫二乘两种外道非但不识无生灭心亦复不识生灭心故云诸佛大秘密外道不能识此中游泳其中等者谓二乘之人入佛法中灭烦恼热而得涅槃清凉之乐也无量宝王者喻菩萨成佛所得所谓具足大慈大悲十力四无畏十八不共法四无碍智一切功德也二乘不知之故称内外道然先达或立内外道中兼有大乘菩萨义成其义谓无量宝王者无尽庄严秘藏表德也显教佛菩萨不知之故此昧文钩锁今此释湛寂湛寂寂然三乘所证何此中论密乘菩萨所证功德乎上文既释诸佛大秘密外道不能识文尚云凡夫二乘两种外道况今三乘相望明二乘不知菩萨所得功德何以佛菩萨属不知外道哉是为杂问答𡚶说所欺诳作此说也杂问答书流衍于上世误称大师撰先达不察尊敬大师故力赞翼此义熟思问答主愚痴褊狭昏闇于大道疏拙于文义故至骂詈显教大乘唤为外道厥益安在乎既知问答非大师制高明之士幸莫偏党矣然不移之辈偏执依凭疏十二文云说法无等比此无比中诸外道所说皆是有上之法故云有比凡一切不了内证秘密法者皆是外道也由佛说此无可等比况喻法故说法亦无比也固执之徒迷谬此文谓显乘菩萨乃至显极究竟如来不了内证秘密法者故可属外道不大过乎二乘之人虽行佛法而实不知是方便门不具菩提心不知缘起理是乃所谓不了内证秘密法者偏邪见心行理外道故名为外道也诸佛道同虽云显密三身有殊只是随机与自证别也岂可得言不了内证秘密法者哉下第三劫经叹初地德云出过一切声闻辟支佛地而不云出过一切菩萨佛地彼僻执之徒见之心痒否如大师意者传法菩萨尚不非之故一处云传法圣者非不知秘而传显知而相让良有以也况复如来乎故又云他受用身秘内证而不说其境也可得言不了内证哉又云应化如来秘而不谈传法菩萨置而不论不知而秘耶知而不论耶留心思之高判昭然指僻执者之膏肓者哉又疏十九云此法乃是一切如来秘密中之秘密于诸秘藏最在其上共所守护不𡚶与人第一希有难得之法也今此诸佛之秘一切外道所不能知然外道有二种一者世间种种外道二谓佛法内有诸外道也以虽入佛法中而未能知如来秘密犹是邪见心行理外之道故亦名外道也此法乃二种外道所不能知此佛法中外道即二乘中人也若如杂问答者于秘密中之秘密出不知人合举显极佛而云二乘中人与上疏云凡夫二乘两种外道首尾符合无复可疑焉而赑屃于问答说者尚强励曰疏主学台教故往往有违大师高判破曰杂问答一据疏释叨立大乘属外道𡚶见奚为粗卒乎。

　　寂然界摄属义第九

　　按明寂然界处处说文经住心品说三劫中云秘密主彼出世间心住蕴中有如是慧随生若于蕴等发起离着当观察聚沫浮泡芭蕉阳焰幻等而得解脱谓蕴处界能执所执皆离法性如是证寂然界是名出世间心秘密主彼离违顺八心相续业烦恼网是超越一劫瑜祇行疏云声闻经中虽说此五喻而意明无我今此中五喻意明诸蕴性空如观五蕴者当知十二入十八界六入十二缘等皆应广分别说如大般若中说行者如是观察时从无性门达诸法即空得离一重法倒了知心性如是不为蕴界处能执所执之所动摇故名证寂然界证此寂然界时渐过二乘境界又经说六无畏中云若害蕴住法攀缘当得法无畏疏三释之云谓行者心住蕴中欲令发起离着尔时幻焰等喻观察诸蕴即空得离违顺八心证寂然界然离蕴之扼缚于法得稣息处法谓十缘生句也又云然统论此品中十缘生句略有三种一者以心没蕴中欲对治实法故观此十缘生句如前所说即空之幻是也二者以心没法中欲对治境界攀缘故观此十缘生句如前所说蕴阿赖耶即心之幻是也三者以心没心实际中欲离有为无为界故观此十缘生句如前所说解脱一切业烦恼而业烦恼具依即不思议之幻也即空之幻三种中一也又具缘品疏释十六重玄云渐次证入者如初无畏时以声字观修漫荼罗行第二无畏于有相观中修漫荼罗行第三无畏于唯蕴无我心中修漫荼罗行第四无畏于法缘心中修漫荼罗行第五无畏于无缘心中修漫荼罗行第六无畏于平等心中修漫荼罗行离垢地以去于自地观心中修漫荼罗行略以行位分之已作十六重㴱浅不同此一一位自有菩提种子心有大悲胎藏增长因缘有慧方便业受用之果又释十六重㴱行阿阇梨中云若于此漫荼罗种种支分乃至一切诸尊真言手印观行悉地皆悉通达得传教灌顶是名阿阇梨若度违顺八心证寂然界是名阿阇梨若己心王自在觉自心本不生名阿阇梨若生极无自性心得入如上漫荼罗海会名阿阇梨从此复有十重㴱行准前十六重玄中以六无畏为六重也又第七卷释五重不生云复次如此经初品中义若了知唯蕴无我乃至证寂然界时当约我人众生寿者本不生故明种种法门以五喻观察性空时当约诸蕴本不生故明种种法门观察蕴阿赖耶乃至觉心前后际不可得时当约心之影像本不生故明种种法门极无自性心生时当约净菩提心本不生故明种种法门乃至如来地当约大悲胎藏漫荼罗究竟不生义明种种法门又次上释五种三昧道中云经中佛说摄偈就五种三昧道中大分为二谓佛菩萨缘觉声闻四种皆名出世间三昧若诸天等所说真言法教道皆属世间三昧如行者初住有相瑜伽则是世间三昧但于此中了知唯蕴无我即是声闻三昧若以十缘生句观诸蕴无性无生即是菩萨三昧余如住心品中广明此中菩萨指寂然界按如上诸文诸余住心有隐显出没而寂然界终无遗漏理须为大纲立一住心然彼菩萨为众毛者古来传曰以经论共许世间流布为住心大纲经谓大日经论菩提心论如寂然界虽经中说之论中不出故不共许又无别行寂然界宗如无别行通教大乘家故非世流布所以寂然界为所摄毛目摄于二乘也。

　　问第六住心引二乘为方便门故名三乘教般若所说干慧等十地佗缘乘所设回心教也何不摄于第六住心耶。

　　答虽相宗施设回心教引小方便谈其至赜唯识无境缘生中道以为宗旨论其智品细𡚶执能断同台家别教如不可通教摄于别教况复今经以寂然界合论初劫为粗𡚶执能断智品故寂然界菩萨摄初劫拔业因种心故下疏云初劫智慧与二乘共行应知三乘共行菩萨初劫分齐也又所观之空云成实诸宗未甚悬绝所证之理云犹约偏真之理作此平等观亦云至第二僧祇乃与二乘异也显此意也此亦符合台教所判玄义四云虽菩萨佛名异二乘通俱观无性体法同是无学得二涅槃共归灰炭证果处一故称为通故寂然界菩萨摄于寂然界缘觉也如小乘教佛摄小乘缘觉(住心论五附于拔业因种心明小乘成佛是也)。

　　问十住心中声闻缘觉非小乘教所说二乘耶。

　　答论中何简寂然界二乘况经湛寂文合说湛寂寂然界三乘乎故住心论五引疏释云辟支佛智慧㴱利故能以总别之想㴱观察之见一切集法皆是灭法又辟支佛观一切集法皆悉如涅槃相于种种有为境界中皆亦戏论风息皆是说证寂然界缘觉故演密六云下疏云以辟支佛智慧㴱利见一切集法皆是灭法故名证寂然界住此三昧时能观诸法如涅槃相无可宣说名极灭语言三昧。

　　有新学徒披此一章因问湛寂三乘与寂然界三乘其人为同别耶。

　　答非三藏教舍利弗须菩提外别有通教身子空生菩萨亦然一人悉驮释迦菩萨小乘教人见小家菩萨大乘教见大衍菩萨当知见佛亦复如是。

　　劫心义章卷中终
国家图书馆善本佛典第 19 册 No. 8864 大日经劫心义章


　　大日经劫心义章卷下编目真言门修行菩萨义第十(附显果密因义　附心中秘密义　附此中十喻义)警觉八九住心分别义第十一警觉初地八地同异义第十二(附沈空七地八地义)一乘不经劫义第十三(附即心之印义　附顿觉成佛义　附直约诸法义　附金刚宝藏义)

　　大日经劫心义章卷下

　　瑞应山沙门　运敞　述

　　真言门修行菩萨义第十(附显果密因义　心中秘密义　此中十喻义)

　　按耆学㝛匠为杂问答守护经释等所诳诱多枉解经疏文乖戾正理且失文义高明之士审而察之真言门者自家佛乘初地净菩提心门也入此门有迂回直进二类之机迂回者谓初修证显乘后入秘密教直进者谓从初发心入三昧耶修三密行进心不已一生入初地寻即成佛故喻之仙人善咒术以神力获宝迂回多种今经为显菩提心续生故说始从羝羊暗心乃至第九极无自性心经历三劫转升诸乘相如疏所明宝珠譬喻历劫转修者虽余教观门而寄齐彼显直进行者菩提心修证浅㴱次第寄齐心相如前已明今第三劫合论八九二种住心第八住心是法华一乘今经名为空性无境第九住心即华严一乘名为极无自性心也此二种住心所断惑品三重𡚶执中为极细𡚶执是故空性极无二心及与寄齐之直进行者名为第三劫能越之心越第三劫位关本宗所谈者乃是究竟理智法身从今经观之彼教究竟果果头无人彼因满菩萨任运流入净菩提心海是名虚空无垢菩提心圆密行者同住一切诸法本不生智谓心实际是住心实际无由进趣于此诸佛警觉开喻授五相瑜伽如金刚顶等经具说是故说言真言门修行菩萨行诸菩萨也由此能所寄齐空性极无二心称真言门修行菩萨然杂问答等泥真言名字惮与真言名字于空性极无二心谓真言门菩萨者局直进行者第十住心而不知第十住心即是八九住心从果号第十约因名八九八九之外无别第十心第十之外无别八九心如四河入海无复河名[耳*玄]迷此道理故经疏文义壅塞不通所以兴浩叹也今将举疏文疏瀹开通。

　　第三劫疏经云复次秘密主真言门修行菩萨行诸菩萨无量无数百千俱胝那庾多劫积集无量功德智慧具修诸行无量智慧方便皆悉成就者即是欲明超第三劫之心欲令见闻者信乐尊重故先叹其功德耳。

　　解曰无量无数劫积集功德智慧等者谓第二劫三乘教菩萨经三大僧祇修集诸功德智慧方便今第三劫一乘圆教初约𡚶执超越三劫不经时劫来入密初地故对第二劫叹第三劫也问答家流学者以为此叹德中隐空性极无特叹直往真言行者何其枉理哉疏可知如余教中菩萨行于方便对治道次第渐除心垢经无量阿僧祇劫或有得至菩提或不至者今此教诸菩萨则不如是直以真言为乘超入净菩提心门若见此心明道时诸菩萨无数劫中所修福慧自然具足。

　　解曰余教中菩萨者指三乘教菩萨对真言门修行菩萨故呼为余教方便对治道者谓三乘教不知烦恼元是菩提而为大过患断除如怨[貝*戒]故称对治道必经三大无数劫故云经无量阿僧祇劫今此教者真言门菩萨空性极无及直进行者照无明即明烦恼即道虽圆顿密教因行各别共入真言门故指第三劫称此教也直以真言为乘者谓一乘圆教诸佛之秘要称性之极说故冥同今经说净菩提心文所以大师取说净菩提心文证为八九住心法门故远指法华华严旨要近指今经净菩提心文称真言也见此心明道者谓初地智故宝钥释第八住心云并是明法身真如一道无为之真理佛说此名初法明道第八住心岂非见此心明道菩萨乎而问答家流空性极无为余教菩萨叹超第三劫之心文处还贬抑之者甚戾经旨害疏意矣。

　　疏譬如有人以舟车跋涉经险难恶道得达五百由旬㪅有一人直乘神通飞空而度其所经过及至到之处虽则无异而所乘法有殊。

　　解曰舟车譬三乘教经无量劫而还入一乘乃至秘密佛乘初地神通喻之八九住心度极细𡚶执不历时劫一生速疾证入真言门而问答家流谓舟车喻空性极无神通譬直往真言行者而谓神通真言不共譬不可喻空性极无显乘不知空性极无二种直是真言门修行菩萨抑所叹之超第三劫心还喻舟车者非昧于大体乎。

　　疏又世尊所以先广说如上诸心相等者显超第三劫为至到处。

　　疏复次如轮王太子初诞育时等者此喻经云无量无数劫乃至智慧方便皆悉成就古来以此喻为初地即极义第一依凭者非文正意文正意者始终分证也即极义者别途㴱旨故。

　　疏又如王子始生等者喻经天人世间之所归依文意。

　　疏若常途诸论所明证此心时即名为佛等者自此以下释出过一切声闻辟支佛地经文此中常途诸论等者谓显乘所谈。

　　疏以行者得此心时即知释迦牟尼净土不毁等者此举法华华严秘密事证舍利弗等一切声闻辟支佛智不能测量述成出过意此秘密事名心中秘密对三乘教对治心外垢故第二劫终云上来原始要终自发一毫善以至于超度人法有无二障虽宗极炳着转妙转㴱犹是对治心外之垢尚未开此心中秘密种种不思议事从此以后方乃说之若不作如此对辨则常情各玩先习不能觉其微妙也对辨者谓前二劫与第三劫对辨也常情者指前诸住心也。

　　问如此对辨者指疏自释耶。

　　答不然指第三劫总标然上来等者虽在第二劫章段之终非第二劫释是第三劫真言门修行菩萨行等文来由之释学者须审看而问答家流谓此对辨显密故第三劫标云真言门修行菩萨者唯密菩萨不摄空性极无二种住心二种住心属对治心外垢所以然者以心外心中为显密差降而第三劫证法华华严秘密事者开会彼秘密显真言秘密褊狭之执见昏昧之料简无足言者矣大师释如常空性无境心全写今疏法华秘密文证秘密事彼教宗旨盍秘密名与真言称相表里也故台家古德谓凡说真如法性教皆名真言故法华等诸大乘皆名真言秘密教此中意约声闻缘觉及与修对治道者之不知名秘密也又云秘密教亦有二种一理秘密教谓彼华严等一乘唯说世俗胜义圆融无二不说三密行相故二事理俱密教谓大日金刚顶苏悉地经等说世俗胜义圆融不二亦说三密行相故真言名义亦有法报应之殊者如秘密名通圆密一乘。

　　疏前二劫中虽云度二乘地虽须菩提等犹能承佛威神等者前二劫者指初劫寂然大乘及第二劫三乘教也此又明约法华一乘秘密证出过声闻辟支佛地叹超第三劫心演密钞云然须菩提等者是广慧声闻等者等舍利目连等谓须菩提于般若会中犹能承佛威神说人法俱空若离加持则不能为谓行者于前劫中虽过愚法未能出此广慧人等至此劫中须菩提等而于此秘密一乘不知所趣故此行者乃名真过二乘地也此行者者指第三劫菩萨。

　　疏时大威德诸天不见菩萨心所依处咸生敬信(乃至)故云亲近敬礼也已叹入真言门功德竟者此释释提桓因亲近敬礼相演密钞引智度论云佛至树下时释提桓因奉上好草执金刚菩萨常执金刚卫护菩萨梵天王请转法轮如是等各有常法因兹当知第八住心因满菩萨任运流入净菩提心海然偏执徒谓叹德文不摄第八第九菩萨何为共妒忌之情㴱哉。

　　疏然行者复以何法入此门耶故经次云所谓空性空性即是自心等虚空性上文无量如虚空乃至正等觉显现即喻此心也(乃至)故曰离眼耳鼻舌身意者此一段明空性观门上文无量如虚空等者说净菩提心文也上答九句中第二复以云何相知发菩提心问云无量如虚空不染污常住诸法不能动本来寂无相无量智成就正等觉显现是菩提心也当知空性心自然入初地。

　　前劫悟万法唯心等者对第二劫叹此劫智从此以下一一解经文显空性观相。

　　就以此中十喻等释先达有谬解成此中十喻复成戏论义甚失文旨前劫十喻成戏论故曰越诸戏论也失解可见亦如别钞。

　　第三重微细百六十心烦恼业寿种除者述上越诸戏论文复有佛树牙生者释等虚空无边一切佛法依此相续生文即是初地见心明道智也此文含多义故大师一处回于极无自性心生后后当明此义。

　　不坏因缘即入法界者因缘谓有为法界谓无为其义可解。

　　若如来出世等者一切诸法住在阿字本不生中故有佛无佛性相常住。

　　如般若中一切法趣眼等者摩诃般若二十三云须菩提菩萨摩诃萨得阿耨多罗三藐三菩提时为众生说色趣空说受想行识趣空乃至说一切种智趣空为众生说色非趣非不趣何以故是色空相非趣非不趣说受想行识非趣非不趣乃至一切法趣色是趣不过何以故色毕竟不可得故云何当有趣非趣须菩提一切法趣受想行识是趣不过何以故受想行识毕竟不可得云何当有趣非趣十二处十八界亦如是一切法者色等诸法趣者归趣智度论七十一释此文经中虽不云一切法趣眼而云十二处十八界亦如是故疏举眼一界云是趣不过根境前说言离于根境故不举之疏中意言一切法空眼耳鼻舌身意亦空故云一切法归趣眼眼即空故无出过是空眼即第一实际不可得岂有趣不趣不可得故云离眼等也如上疏文释空性无境所观法门此文即通第八第九二心观门故大师引证于二种住心。

　　疏行者得如是微细慧时观一切染净诸法乃至少分犹如邻虚无不从缘生者若从缘生即无自性若无自性即是本不生本不生即是心实际心实际亦复不可得故曰极无自性心生也者从行者至即是心实际者举空性所观之要显极无自性心生之因由谓空性极无及直进菩萨住一切诸法本不生观是初地智此名心实际住此心时沉心实际无由进趣是名沈空至是时蒙诸佛教谕发心实际亦复不可得智进趣心生故曰极无自性心生也故下文云行者初观空性时觉一切法皆入心之实际下不见众生可度上不见诸佛可求尔时万行休息谓为究竟若住此者即退不堕二乘地不进得上菩萨地名为法爱生亦名无记心然以菩提心势力及如来加持力复能发起悲愿尔时十方诸佛同时现前而劝喻之以蒙佛教授故转生极无自性心乃至心之实际亦不可得虽解脱一切业烦恼而业烦恼具存至此不思议地乃名真离二乘地也。

　　疏此心望前二劫犹如莲华盛敷若望后二心即是果复成种(乃至)言以此一事因缘为众生开净知见其道玄同也者此一段释经如是初心佛说成佛因故文此心者指第三劫心前二劫者指初二劫初劫离我倒云如莲华虽离浊泥犹未出水离一重法倒譬莲华虽未开敷稍出清流之上第二劫亦依对治断度法执故譬喻同初劫第三劫智依本觉断本自无有缚无非佛事故超第三劫时喻莲华盛敷故云望前二劫等也空性摄极无不别举故如宝珠譬喻云次观无缘乘法无我性如渐至耎处以药物消化而不伤之次生极无自性心如灰水莹拭使极光净等此无缘乘极无外不出空性无境心又六无畏中第六无畏合说空性极无二心云观自心毕竟空性时我之与蕴法及无缘皆同一性所谓自性无性此空智生即是时极无自性心生也于业烦恼等都无所缚亦无所脱故云得一切法自性平等尔时于有为无为界二种扼缚得稣息处疏释相如此但住心论云前二劫者指他缘一道二种住心住心论明警觉有二处此释警觉第八住心处故依心续生义一道无为心属前劫也经文多含故有如是异释不可胶柱失经㴱旨矣后二心者指二地已去大悲为根方便究竟二种秘密心如是初心者若望二心者初地在初故云初心行者至此决定无退义故云成佛因一事因缘者乃是一大事之因缘其道玄同者谓十方三世佛佛道同㪅无异路故。

　　疏行者解脱一切业烦恼时即知一切业烦恼无非佛事本自无有缚令谁解脱耶如良医变毒为药用除众病又如虚空出过众相而万像具依者此释经于业烦恼解脱而业烦恼具依本文觉断相解释昭然如守护释主谓具依者未能断义浅陋者可知。

　　问经说极无自性心智断空性无境智断云何。

　　答二种一乘智断何别经且依续生转胜次第只是可准无间解脱耳。

　　疏若住此不思议解脱时即是真阿罗汉不著于有为无为一切世间应受广大供养故经云世间宗奉常应供养者此释经世间宗奉常应供养文。

　　问何以称阿罗汉为叹德要耶。

　　答演密钞云谓阿罗汉是应供义应受世间广大供养故。

　　警觉八九住心分别义第十一

　　夫警觉经文显显果密因之[龜-(色-巴)+、]鉴故先当引经文次论其义宝钥第九住心释证警觉三文初云经云离有为无为界离诸造作离眼耳鼻舌身意极无自性心生等虚空无边一切佛法依此相续生秘密主如是初心佛说成佛因于业烦恼解脱而业烦恼具依。

　　此中离有为无为界(乃至)鼻舌身意者沈空在此文是时蒙警觉极无自性心生乃是进趣心何以知之如前章引疏下不见众生等者当离眼耳等文以蒙佛教授故转生极无自性心者因警觉进趣心生故此经文为警觉说也然守护释流谓以如是初心佛说成佛因文为警觉说彼思初心言抑下极无故成警觉文而不知如是初心佛说成佛因者特称叹此心所以然者十方三世诸佛以此一事因缘为众生开净知见者非谓佛所说之旨要专在成佛因乎。

　　二云金刚顶经说薄伽梵大菩提心普贤大菩萨住一切如来心时如来满此佛世界犹如胡麻尔时一切如来云集于一切义成就菩萨坐菩提场往诣示现受用身咸作是言善男子云何证无上正等觉菩提不知一切如来真实忍诸苦行时一切义成就菩萨由一切如来警觉即从阿娑婆那伽三摩地起礼一切如来白言世尊如来教示我云何修行云何是真实如是说已一切如来异口同音告彼菩萨言善男子当住观察自心三摩地以自性成就真言自恣诵此中薄伽梵大菩提心普贤大菩萨者是一切义成就菩萨异名薄伽梵大菩提心者叹此菩萨德即成佛妙因故疏云普贤者是大菩提心也理趣释云一切义成就者普贤菩萨异名也从德名通者可知矣一切如来心者所谓寂灭平等究竟真实智也守护释流者谓是初夜成道佛也初夜成道言胸臆所立非圣教说初夜非是成道之时将欲成道时故有诸佛警觉劝喻言阿娑婆那伽三摩地者此云无识身定即寂灭平等究竟空性观也。

　　三云守护国经云尔时释迦牟尼佛言秘密主我于无量无数劫中修集如是波罗蜜多至最后身六年苦行不得阿耨多罗三藐三菩提成大毗卢遮那坐道场时无量化佛犹如油麻遍满虚空诸佛同声而告我言善男子云何而求成等正觉我白佛言我是凡夫未知求处唯愿慈悲为我解说是时佛同告我言善男子谛听当为汝说汝今宜应当于鼻端想月轮于月轮中作唵字观作是观已于后夜分得成阿耨多罗三藐三菩提善男子十方世界如恒河沙三世诸佛不于月轮作唵字观得成佛者无有是处何以故唵字即是一切法门亦是八万四千法门宝炬关锁唵字即是毗卢遮那之真身唵字即是一切陀罗尼母(云云)如上金刚顶守护经等坐道场者将成正觉时故约显教一乘十地满足因满菩萨也阿娑婆那伽三摩地是住寂灭平等究竟真实智义是因满相从今经观之初地智故显教因满菩萨任运流入净菩提心海也净菩提心者住寂灭平等究竟真实智是即诸法本不生观是名心实际住心实际则上不见诸佛可求下不见众生可度是故无由进趣所以诸佛警觉开喻也。

　　问寂灭平等究竟真实者第七住心智故宝钥引菩提心论住于寂灭平等究竟真实之智文证第七住心今云初地智八九住心龃龉如何。

　　答寂灭平等究竟真实者谓所观所证之理也虽所观境所证理一能观能证智不能无浅㴱故今经以第七住心合论第二劫第八住心为第三劫能超之心皆由观智有㴱浅也而今心实际若见第八因满菩萨则第八蒙警若见第九因满菩萨第九蒙劝也是故第八第九二心各有警觉义宝钥专释第九蒙劝喻故第九住心引证三文住心论释相与宝钥不同故初明第九蒙警觉义后显第八为所警义凡诸学者不辨住心论释二义章段今当辨之。

　　论九初云迷自心故六道之波鼓动悟心原故一大之水澄净澄净之水影落万像一心之佛鉴知诸法众生迷此理轮转不能绝苍生太狂醉自心不能觉大觉慈父指其归路归路五百由旬此心则都亭都亭非常舍随缘忽迁移迁移无定处是故无自性诸法无自性故去卑取尊故有真如受熏之极唱胜义无性之秘告警一道于弹指觉无为于未极等空之心于是始起寂灭之果果还为因是因是心望前显教极果于后秘心初心初发心时便成正觉宜其然也初心之佛其德不思议万德始显一心稍现证此心时知三种世间即我身觉十个量等亦我心卢舍那佛始成道时第二七日与普贤等诸大菩萨等广谈此义是即所谓华严经也此一段初释第九住心蒙警觉义全同宝钥释此中所言众生苍生者摄化境界所指归路五百由旬谓到宝所之路程也宝所潜指第十秘密心此心者即第九住心约五位阶级云五百由旬约迁移后心譬之都亭示此住心虽奇中之奇绝中之绝未为至极而外有所到处法界非极蒙警忽进意也真如受熏极唱者彼宗极谈立真如法界不守自性随缘之义故云极唱也胜义无性秘告者菩提心论中释胜义菩提心云又㴱知一切法无自性云何无自性夫迷途之法从𡚶想生乃至展转成无量无边烦恼轮回六趣若觉悟已𡚶想止除种种法灭故无自性复次诸佛慈悲从真起用救摄众生应病与药施诸法门随其烦恼对治迷津遇筏达于彼岸法已应舍无自性故(云云)宝钥第九住心证此文秘密论藏说此义故云秘告矣警一道于弹指等者一道无为言虽似举第八住心名称与空性无境名同通极无自性观门故今指极无自分之位等空心者所谓等虚空无边一切佛法依此相续生心又疏三云第三劫等虚空心无边智慧一切二乘不能思议乃名甚㴱般若堪作秘密行阿阇梨也寂灭之果谓彼自乘果也望前显教极果者此中指如常华严教为前显教初发心时便成正觉者古华严经梵行品文于彼宗谈十信终心得果作佛今取彼所说会合秘教初发心位意云彼宗究竟极果尚此教初地故云宜其然也初心之佛者指彼极果称初心佛秘教初地故初心已下皆述华严所说大旨也。

　　论九后段云三藏云行者得如是微细慧时观一切染净诸法乃至少分由如邻虚无不从缘生者若从缘生即无自性若无自性即是本不生本不生即是心实际心实际亦复不可得故曰极无自性心生此心望前二劫由如莲华盛敷若望后二心即是果复成种故经曰如是初心佛说成佛因(前二劫者指他缘一道二种住心后二心者示真言门根究竟二心)又极无自性心明真如法身蒙警觉缘力㪅进金刚际据大日经及金刚顶经等云时婆伽梵大菩提心普贤大菩萨住一切如来心寂灭无相平等究竟真实时金刚界一切如来现受用身弹指警觉告曰善男子汝所证是一道清净未证秘密金刚三摩地勿以此为足时一切义成就菩萨由一切如来警觉即从无识身三昧起礼一切如来白言世尊如来教示我所行道云何修行云何是真实一切如来异口同音告彼菩萨言善男子当住观察自心三摩地从此已后说五相成身真言由此五相真言加持得成大日尊身如是明证非一恐繁不述言一道清净者即是一乘一如等理是也。

　　此一段释警觉第八进趣心名极无自性心自三藏云至成佛因疏文及注释前既解竟又极无自性心等者述成三藏云乃至成佛因一段意又字所简特为异初段起尽初段乃明极无自性心以无自性随缘迁移故蒙警觉义后释又明真如法身蒙警觉缘力进金刚际与初意别故云又极无等二段简别的在又字若不尔者又言如何消真如法身者指第八住心上论引证说初地经文于第八住心竟云无相虚空相及非青非黄等言并是明法身真如一道无为之真理由此应知法身真如者第八住心所观理故彼因满菩萨称真如法身学者迷文谓法身佛蒙诸佛警觉者误之甚也次下文云于诸显教是究竟理智法身者是指果佛不可混乱次后引金刚顶与宝钥所引文词不同此中交加三摩地仪轨及莲华部心念诵仪轨云汝所证是一道清净等显第八为所警义又作解释云一道清净者即是一乘一如等理一道清净一乘一如言虽不简第九住心且约一途作是释也。

　　有人因问一道清净言出于摩诃止观何云不简第九耶云何为一一实不虚故一道清净故一切无碍之人一道出生𣦸故。

　　答一道者谓唯一佛道义华严经贤首菩萨答文殊颂云文殊法常尔法王唯一法一切无碍人一道出生𣦸又文殊演佛智颂云非识所能识亦非心境界其性本清净开示诸群生何简一道清净之言。

　　问第八为所警觉者疏释所谓空性等文故其义易知第九住心有警觉义者明据云何。

　　答大师以空性等文引证八九二种住心空性观解有沈空义第九住心可有警觉义何足疑哉十九执金刚秘释专据此义乎。

　　问诸佛警觉理须同一词而经说不同金刚顶云当住观察自心三摩地守护经云当于鼻端想月轮等道理云何。

　　答言辞似异意旨不殊举要言之并皆同示五相成身谓五相者即观菩提心故观察自心三摩地者是观自心鼻端观月轮亦观自心观自心者通达菩提心也。

　　警觉初地八地同异义第十二(附沈空七地八地义)

　　如上所明沈空警觉初观空性时故既在初地若约八九本宗菩萨合在因满然依经第二疏第六说沈空警觉正在第八地经第二云复次秘密主八地自在菩萨三昧道不得一切诸法离于有生知一切幻化是故世称观自在者疏六释云如上已说十地道若次第而进当说佛地若渐下者当说第九地何故说八地耶以一切菩萨初度第七地时上不见诸佛可求下不见众生可度谓是住大涅槃于万行休息尔时十方佛以此三昧道发起其心得度菩提心难地是故别说从此进入九地中无别说从此过患难故不须别说行处印也从初发意以来㴱观十缘生句入此地时得度性空彼岸故云不得一切诸法离于有生复以善巧方便于如如不动中起十缘生无边大用以如幻三昧遍至十方佛刹亲近种种善知识普学无量度人门随诸众生应以何等像类言音而得度者即皆现之而为说法是故世间见如是事迹号为观世自在者是初入莲华三昧之异名也此中自在梵本正翻是富贵义如人得大势位具足财宝随心所欲自然成就此菩萨亦尔假令十方世界一切有情希求世出世间种种资具随其性欲种种不同能以如幻三昧一时给与各得满其所愿然未能绝起用之迹使诸有所作皆如金刚故分为二印耳复次此中应说初法明门三昧道于上品中已说故不重言又如上所说一生补处及八地三昧是约教道法门作如此说耳然秘密乘人于世谛中即能通达第一义谛者从初发心时即具行大空三昧其谓不然则于一生之中不能顿满诸地也此中云约教道法门者谓准常教说也凡有教道证道二门原出于地论诸圣教中借用彼说实证法门名为证道附近余教说名教道法门然秘密乘人以下明证道法门初发心时者谓初地大空三昧者即如幻三昧一体异名也上言如人得大势位具足财宝等者即如幻三昧自在相也如幻三昧者化用自在有情希求能一时给与璎珞经云智者以譬喻自解犹如幻师化作万物国土城郭宫殿屋室饮食床卧或经劫数供给所须衣被饮食医药床卧具受者实受施者实施如卿观之为实有不乎是时释提桓因白佛言无也世尊何以故一切诸法皆空皆寂幻化非真愚者染着便致颠倒无来无去幻化无形亦不可倚佛告释提桓因如是如是拘翼菩萨摩诃萨亦复如是得如幻三昧自然定意分别一切诸法所起无缘无著不见成败度无所度化无所化皆空皆寂无复生灭何以故如幻定意正受三昧甚㴱微妙无有边崖入此如幻三昧一切诸法皆现在前无有边际所行法则遍满三千大千世界佛复告释提桓因若善男子善女人欲得一切众生愿者净佛国土神足变化者当学此如幻定意无尽灭藏(乃至广说)。

　　问八地三昧教道门者未审何教于第八地说此三昧耶。

　　答华严经中说第八地有诸佛劝喻是为沈空警觉本说新经三十八云尔时金刚藏菩萨告解脱月菩萨言佛子菩萨摩诃萨于七地中善修习方便慧善清净诸道善集助道法大愿力所摄如来力所加自善力所持常念如来力无所畏不共佛法善清净㴱心思觉能成就福德智慧大慈大悲不舍众生入无量智道入一切法本来无生无起无相无性为性初中后际皆悉平等无分别如如智之所入处离一切心意识分别想无所取着犹如虚空入一切法如虚空性是名得无生法忍佛子菩萨成就此忍即时得入第八不动地为㴱行菩萨离一切相一切想一切执着一切声闻辟支佛所不能及离诸諠诤寂灭现前譬如比丘具足神通得心自在次第乃至入灭尽定一切动心忆想分别悉皆止息此菩萨摩诃萨亦复如是住不动地即舍一切功用行得无功用法身口意业念务皆息住于报行(此地所住真如故舍梨耶之名故云住于报行)譬如有人梦中见身堕在大河为欲度故发大勇猛施大方便以大勇猛施方便故即便觉悟既觉悟已所作皆息菩萨亦尔见众生身在四流中为救度故发大勇猛起大精进以勇猛精进故至此不动地既至此已一切功用靡不皆息二行相行悉不现前(依内证清净生𣦸涅槃二心不行名二行不现外缘境界受用念想不行故云相行不现)佛子如生梵世欲界烦恼皆不现前住不动地亦复如是一切心意识行皆不现前此菩萨摩诃萨菩萨心佛心菩提心涅槃心尚不现起况复起于世间之心佛子此地菩萨本愿力故诸佛世尊亲现其前与如来智令其得入法流门中(法流者决彼无生止水令起无功用行河任运趣佛智海即以能趣为门又法流者即是行海)作如是言善哉善哉乃至广说(自此已下说七劝)演密钞六引璎珞经云以一切菩萨初度第七地时上不见诸佛可求下不见众生可度为是住大涅槃于万行休息尔时十方诸佛以观自在三昧道发起其心得度菩提心难处然诸璎珞经中无如是文亦复不说沈空警觉盍觉苑师谙诵失错思璎珞经矣古德诸处引璎珞经者皆是传演密之误矣。

　　问古来有七地沈空八地沈空两说何是耶。

　　答沈空警觉共在第八地夫第七地功用地位为救度众生故发大勇猛起大精进无沈空理入第八地无功用位时所作皆息所以沈空在第八地故华严经第八不动地中说此事。

　　问疏云以一切菩萨初度第七地时上不见诸佛可求乃至得度菩提心难地等如何。

　　答度谓超过义谓过第七地入无功用地故疏云从此进入九地中是也菩提心难地谓第八地沈空处也演密亦云至第八地住于法爱贪着寂灭尔时十方诸佛以七事劝此中住于法爱等者取疏语也。

　　问疏云入此地时得度性空彼岸故云不得一切诸法离于有生者意如何。

　　答此地者指第八地度性空彼岸者由诸佛劝起于沈空也不得一切诸法等者谓住如幻三昧义也。

　　问守护经及金刚顶坐道场位可第十地依仪轨说云想身证十地故知约彼宗十地矣然华严经说八地沈空如何会同。

　　答八地以上境界皆同故彼经约无相无功用始八地说沈空今经(超第三劫)及仪轨(身证十地)约无功用终说第十地矣从今教观彼彼宗无相观次第转㴱故。

　　一乘圆教不经劫义第十三(附即心之印义　附顿觉成佛义　附直约诸法义　附金刚宝藏义)

　　一家学者多为杂问答僻说所陶染而立一乘圆教经劫义若能详第三劫疏者正义可见然旧习难荡义路易迷仍举疑问略设会通疏一云如余远离方便诸菩萨渐次修习戒定智慧于无量劫以种种门观人法二空犹未能远离心之影像今真言行者于初发心时直观自心实相了知本不生故即时人法戏论净若虚空成自然觉不由佗悟当知此观复名顿悟法门也问答家流谓余远离方便诸菩萨者指三一乘对直观自心实相真言行者云余故一乘教经无量劫义不可疑通云真言行者者如第三劫说指空性极无及直进行者直观自心者知释何经文耶是解云何自知心谓若分段乃至一切分段中求不可得文大师以此文证第八住心不许空性直观自心实相法门乎何其谬失哉。

　　问直观自心真言行者为空性极无者菩提心论中真言行人为空性极无耶。

　　答大日经菩提心论厥旨无忒故古德传彼真言行人为空性极无。

　　问尔论所说唯真言法中即身成佛故是说三摩地法为通法华华严等经耶。

　　答从今经论观之彼果即真言门故经说真言门修行菩萨空性极无超第三劫入真言门乃受五相三摩地法故云唯真言法中说三摩地法何容疑乎若关彼教本宗所谈肝胆胡越也。

　　问谓若分段等一段释学者多异解请详示之疏释谓若分段等文云世尊前已广说净菩提心如实相以众生未能得意悬悟复作方便说此顿觉成佛入心实相门亦为决了十方三世一切佛法故如一切经中或说诸蕴和合中我不可得或说诸法从缘生都无自性皆是渐次开实相门彼言诸法实相者即是此经心之实相心实相者即是菩提㪅无别理也但为薄福众生而不能自信作佛自信作佛者甚为难得故世尊且令净诸垢障将护其心要令时义契合然后为说即心之印今经则不如是直约诸法令识其心所以为秘要之藏也。

　　答世尊前说等者指云何菩提乃至非青非黄等说净菩提心诸文说此顿觉成佛入心实相门者指云何自知心谓若分段以下一段学者疏解谓顿觉成佛一家不共之法门也此义不然今经不共说相非不许余教顿觉成佛今经即不如是简异只在经说相一切经中者指大小权实诸经于中或说诸蕴和合中等者谓小乘教或说诸法从缘生等者指大乘权实诸经渐次开等者谓经说相非论经劫与不经劫谓说诸蕴中我不可得终归心实相说诸法从缘生都无自性终归心实相故云渐次诸法无自性是本不生义本不生是心实相故大乘权教观诸法无性经三僧祇了心实相一乘实教了法本无生不历时劫觉心实相心实相者心本不生义此经心实相者净菩提心净菩提心无相如虚空相本不生诸经所说无相极理无相如虚空相本不生心故决了云㪅无别理但为薄福以下专明法华说相与今经直约诸法说相异世尊且令净诸垢障者世尊先说四阿含诱引次说方等般若诸经弹呵洮汰如是待机熟然后为说法华实相印故彼经云为说实相印印决定义法华说相开权显实三周记声闻入一实道故云要令时义契合也今经说相不待时宜初说自心如实之相今菩提心说文是也故简异云今经则不如是直约诸法等虽云简异心实相者心本不生理无复殊也然学者或谓一乘渐次开故可经劫或谓即心之印即指唯密法门皆疏解文之所致也。

　　问古来相传以时分𡚶执为显密差降何许一乘不经时劫耶。

　　答显为时分之显者指三乘教故密严尊者秘键略注云三劫三阿僧祇劫绝相所历若依𡚶执义兼通建一密三绝相三乘教建一一乘教。

　　问今经三劫第二劫菩萨为时分三祇第三劫菩萨为𡚶执三劫何圣教中有如是三劫耶。

　　答今经三劫异于余教取大小权实诸教三劫建三劫门谓今经初劫以湛寂寂然界菩萨所经三劫为一初劫第二劫以佗缘觉心二种住心所历三劫为第二一劫第三劫以空性极无二种住心所越三𡚶为第三一劫故不同常教。

　　问本宗说有经劫义法华经云我于无量百千万亿阿僧祇劫修习是难得阿耨多罗三藐三菩提法今以付嘱汝等应当一心流布此法广令增益华严经六说初发心菩萨功德云彼一念功德㴱广无边际如来分别说穷劫不能尽何况于无量无数无边劫具足修诸度诸地功德行经文既许经无量劫如何和会。

　　答法华于无量僧祇者非谓无量阿僧祇中修习今始得谓往昔于阿僧祇前从前佛受学故文句云我于无量劫修是难得之法者此从前佛受学今以付汝又华严云无量无边劫具足修诸度诸地功德行者显功德之无穷也非谓实经无边劫修诸地功德行经第一云住于一地普摄一切诸地功德疏云下贤首品中信满之处即具一切位乃至佛果等是此义又香象释云如善财前生曾见闻普法成金刚种遂令今生顿成解行。

　　问此岂不三僧祇劫。

　　答此中时劫不定或一念则无量劫无量劫即一念故虽云无量劫不妨三生谈今经疏中亦有如是说经云秘密主如来无量百千俱胝那庾多劫积集修行真实谛语四圣谛乃至十八佛不共法又疏云如初发心时一切功德即与如来等从此以后经无量阿僧祇劫于一念中恒殊进转㴱转广不可思议虽云俱胝那庾多劫无量僧祇不妨一生即身之谈。

　　问一乘圆教虽依相即圆融道理作顿成之谈如法华龙女无垢成道华严初发心时便成正觉之说并初住一分证非究竟觉未蹑四十一位阶梯不逾四十一品无明争不经三祇劫数耶。

　　答初心成正觉如王子诞育何劳阶位故清凉云初心顿圆圆教被于上士既圆信圆解万行圆修顿悟顿成万德圆备若朝为越女暮作吴妃夕产王宫且称太子岂要阶降方为人君勿以权门谓而疑实教旨。

　　问依如上说一乘圆教不经劫数入真言门何称显教不许开发金刚宝藏耶大师释云佛华法华牛啼显关而未入又云如实一道之心虽云拂心垢而人清净泯境智而证如如犹是一道清净之乐未入金刚之宝藏。

　　答此有道理约本宗谈留一道清净未见六大四漫无尽庄严譬如见四大河未见大海故云啼显关云未入宝藏从今经观彼果上无佛任运流入净菩提心海蒙诸佛指授修习五相三摩地法如四河入海无复河名称真言门修行菩萨从初地即得入金刚宝藏复奚疑哉。

　　大日经劫心义章卷下终

　　贞享五年龙集戊辰抄秋谷且洛东𡧯栖　冈　元春谨书

　　洛阳书林前川茂右卫门寿梓
