国家图书馆善本佛典第 50 册 No. 8945 雪峰空和尚外集


　　昔孔门曾参孔伋传道而罕见其书独孟轲七篇具在着学者讲习则知曾子思同道者也吾宗草堂衍派黄龙而语录皆湮没因阅普语仅载一二而已余旧庄象骨东山外集今刊灵源茟语之外就以外集编诸梓学者观东山机用横放若是况于内集乎观东山钳锤妙密若是况于草堂乎直须透乃他中木蛇之毒𩂜便见风幡下狸奴搏鼠[庄-十+(耜-耒)]消息。

　　时庚寅中秋日前起废住持黄龙雪村叟觉性书

　　东山和尚以百千三昧置毫端纵横变态淂从上佛祖于不传之妙几有一言一句丛林争以传习侍郎曾公谓诵其深蜜伽陀妙天下乃信然矣而其道高一世俯视诸方平居面目严冷学者不可乃而亲近或遭喝骂而出也此真善知识慈悲慧升尝获侍其诲药临寂之时以其授亲𠜂语录相受尚有偈语书赞不入录者斟酌古今发扬蕴奥禅衲竞编乌焉成马念欲镂正广其传今始符斯所愿亦季子挂剑之义[ㄙ/天]于戏真正法眼庄不类常流故大惠老人每以东山为称今信之者咸生敬仰乃知南阳之钟不待扣而鸣也。

　　淳熙戊戍季冬朔日位雷峰比丘　惠然敬书　升

　　雪峰空和尚外集

　　颂古

梁魏山河本太平无端容此老狐精九年皮髓分张尽只履空棺更诳人

宗师一等把宗纲鲁祖垂慈太着忙璞玉浑金虽定价往来多是不相当

庐陵米价忽相酬巨宋山河四百州青草渡头韩干马绿杨阴里戴嵩牛

藏身北斗道弥昌三脚虾䗫着锦裆多少病猫䬸死鼠日中抬首眼无光

杖林山下竹筋鞭六月行人口吐烟曾在祝融峰顶见十分月出在平田

杖林山下竹筋鞭生长由来古佛先一击眼睛才定动又随烟雨过秦川

赵州老倒一禅和勘破台山个老婆笑倒石门庵内客一条济水过新罗

野鸭羽翼能几长马师眼孔些子大从他飞去拟何之须待拽回遭笑怪

不是风兮不是幡胡僧两耳带金环分明有语无人会又上高楼看远山

不是幡兮不是风毒蛇卧在酒杯中寒山抚掌丰于笑万里鸿沟属沛公

不是风幡不是心曹溪一路尽平沉俊鹰岂肯篱边立直透青霄万万寻

十智同真验作家可中毫笏不容差若无师子翻身句现在徒将面目夸

古人悟处今人眼善巧休为眼𦘕眉不见马头人厮扑一拳打倒只临时

盲人端的有眼铁牛通身无骨不信问取桃花便见灵云败阙

桃花春暖尽情开一见无疑颇俊哉不是钓鱼船上客无人把手上高台

西来密意庭前柏有语无语徒分拆若是道人但举来▆么守株无了日

咄哉王老师赤穷身也卖吃些油糍归至今被人怪六国平来一瞬中心王不动八方通从前汗马无人见只要重论盖代功

　　泐潭暹上人出示延福颂古三首索鄙语因用其韵赠之

马驹[跍-十+水]杀天下人炙地熏天气转腥百岁翁翁开口笑江西从此足人行

引鼻牵回野鸭儿升堂卷席便高飞后来要识吾宗旨试看而今是甚时

千年滞货无人顾拈起从教着价看一口直饶酬得过泐潭山更过西山

　　览赵州语

赵州借得空生口便自纵横师子吼问其佛性狗子无问其甲子苏州有而今此口还空生古佛依前成漏逗掀翻海岳觅知音个个看来日中斗

　　大士讲经

两口明明一无舌同死同生为君决那吒顶上吃蒺藜金刚脚下流出血

　　石门庵偶作

百炼黄金铸铁牛十分高价与人酬台前不有花含笑应是东山一夏休

　　冬至

冬后一阳生东君曾未说百草总不知梅花先漏泄钟声出远林雁阵横残月更拟问如何弄巧翻成拙

　　巨风行

海山一雨三日风折木举屋如飞蓬路人惊窜居人泣平地乃是洪涛中

有生何处得安稳方寸是为风火本看来出尔方寸间雨霁风休海天远

　　拟月

圆时缺处何曾有缺处圆时自俨然举世尽随圆缺走几人透出未生前

　　拟山居

古人缚屋山头住十年不行山下路终朝两眼挂枯松不忧无米但觅句满屋风声合雨声半壁山云杂山雾于中只么过此生犹胜时人三五步

　　食笋

机泉捣杭炊明玑竹根烧笋然竹枝锦绷稚子犊献角玉版阿师囊颖锥同槃苦觉风味好对客不知寒涕垂古来山林例穷饿藜苋诳腹蕨𠑽饥我今一饱万想灭老马释羁牛脱縻南山苍苍入箕踞凉用冏冏生谈犀公无说与市朝子啄腐吞腥渠得知

　　与梦石分岁

岁尽人人有可分翁今分岁亦随群饼翻溪上团团月鲙缕檐间细细云漱壑醴泉春万斛堆槃珠粉雪千斤两翁一饱风颠在倦仆饥僮总未闻

　　无规矩

赫日光中强作主忽然霹雳声中死仰观不见太虚空俯视分明无寸土跨瞎驴追猛虎百战场中有文武老来信手斫方圆从教人笑无规矩

　　春日示众

青帝一微笑恩光遍刹尘如何百草上刚有未明人人人当节令合故竟开新东山拄杖子也自黑邻皴

　　和直指春日示众

庵前乌龟久不见一夜雷雨忽然出东山老汉眼𥉌痴近前问讯定光佛

直指示众重说偈瞿昙舍身得其半东山和出一字无擘破面门君自看

　　览印无在语

老胡遗下一则语匝地普天无不举倾湫倒岳是家常物义不伤多莽卤螗螂莫笑夏蜩痴甘草酷似黄连苦黄连苦南泉不打盐官鼓

　　松斋直指因吃粽与兄弟论铁酸豏金刚圈栗𣗥蓬话作三偈见寄合为一偈酬之

直指吃粽被粽赚吐出多年铁酸豏俊鹰才见插天飞饿狗床根争𠯗啖忽然变作蒲与圈鹰也迷踪狗也奔百年滞货无人要千里持来访我门象牙不出老鼠口富贵或生穷相手倒把春风二月花满劝松斋一杯酒

　　别刘师美

世故熏人易变初谁能变处即如如相看有道遽难说且可还家深读书

十年倦客思深隐江北江南千万峰今后故人应念我有书何处觅行踪

　　某得银杏不食种之庵前见者曰是三十年乃生公老矣能待之乎某不答作曰

蟠桃一实三千年银杏着子三十载老僧只作旦暮看汝莫匆匆宜少待阶前始芽今出屋便是携篮走僮仆伴我东园看菜归与汝煎茶剥柔主

　　尤溪补陁岩

岩下溪声倾法雨岩头云树耸华冠游人不入普门境只作青山绿水看

　　通海井

疾风驾海生春潮岩根石井澹不摇是中何曾得通理而以名字悬岩腰道人眼空君勿怪大小混融无杂坏呼僮探井濡砚时是君砚中有沧海

　　静香轩

种竹竹既立艺兰兰亦芳炉熏安用许静极自生香十客九常在古人今不忘如何杜陵老独喜赞公房

　　听雨亭

我行台雁之中途一年两憩安公庐不知昔人去此远但见水石清而虚向来破读有则语悬水潇潇日夜举道人似欲暗投明故立此亭名听雨客如镜清老更痴入流𢧵流谁得知愿公竹扉且常启我或发兴来无时

　　东庵泉铭

修竹盈门寒泉迸石此老何为居之终日泉知说法竹亦能禅洞山五位临济三玄

　　四威仪

行忘其粗操得人憎一举足趯倒佛前灯

住对火浩歌敲火箸有客来炉中出煨芋

坐入夏嚫钱无一个催免丁县里公人到

卧合眼乹坤都盖过没人知晨鸡刚说破

行两袖清风一瘦藤人见玩南寺打斋僧

住五合黄陈半瓢醋见客来般般皆要做

坐鼻孔婪巉眼睛大也有人一见横趋过

卧鼻息雷鸣撼邻座忽翻身铁蛇横大道

　　幽岩头陀求化

火后幽岩山中有四在句院在要人兴钟在要人铸道在要人行佛在要人做头陀寒拾流四句尽分付

　　与郛郎作骨董羹四首

诗人例穷无可佳借蔬贷粟东西家胸中一字不疗馁奈此满箧皆云霞郛郎之贫亦相似眼高视世如空花两翁相值且相煦薄糁藜羹终胜茶

诗人说尽山中佳一原春色秦人家松自宫商竹自羽空明楼观溪明霞微言到耳万世事香气熏人百种花同栏立尽听吾语蟹眼汤成催客茶

寒士百俎食藉佳敢比八珍五侯家分甘长贫体生粟谁能一饱面发霞自羹青菘烧芦菔更杂石耳相天花愿留佳士宿清昼细引炉香深注茶

上天既雨晴亦佳黄云满垄金满家政须与子加餐饭何苦预人三咽霞今年明年吾自老十日五日梅当花岂无诗力御强敌已作睡魔斗酽茶

　　四景

沙寒雪后天凫雁将俦似独怪蓑笠翁维舟一归去野阔烟迷树江清水学天白鸥盖具眼终日老人边急雨近欲黑斜晖远更明倚楼谁氏子兴与大江横快霁初无象豁然千里间十年归客眼一点

　　赠[口/米]晦叔雪峰造金刚

执金刚神安法界塑之年深亦复坏居士有力如金刚一念成就金刚王魔尘不飞佛日光门外人趋选佛场

　　送湖州觉化主

佛子汝知世界海有等世界多宝藏于中凡圣情非情靡不皆依此宝住或取而有为悭贪或舍而亡为孤露有亡取舍纷其怀是皆未知真宝所佛子汝宜入世间开示人人令自悟求心不有法本无今此宝藏自然至善诸一身宝不增散之万有宝犹故以此奉供天人师佛子是名真供养

　　和无在木蛇歌

小小蛇儿大大身曾吞众象空巴陵归蟠故山骨欲槁混入草木人更征瞎屡生甚手脚不善提㭙休捉摸枯木形骸似等闲触着伤人毒无药寿昌师怜老病远远遣来相问讯拟欲庵头伴老夫预忧十月霜风劲着把火津送渠依旧令教侍坐隅重告之曰蛇乎蛇乎当如云门应机忽突出莫学严阳到老安其庐

　　劝德上人莫作言语

凡物得其时则鸣鸣之大者唯雷霆使雷常鸣不以节人忘修省孰震惊往时耆年深此旨十度发言九度已更有宝云多口师每见僧来面壁耳岂似而今攵字禅骈头并驾争后先愿公藏此千钧重等闲不射射必中

　　草堂老师与靖名庵曰顿

缩脚水上横行掉臂空中直过无端此个老人特地与伊注破

　　送清知客

从生至老只这汉历历孤明没形段虽无形段却誵讹要是红炉千万𤊳如今何处是红炉两浙江南试行看空生老矣浑不知㘽松只在寒岩畔

　　送僧归净众

君不见昔日贵湖抛保福苎溪溪畔曾叮嘱汝归东海我归山鸟道行人难措足又不见无隐当年隐石师独傍岩阿烧栗皮尘埃扰扰未归客四壁生涯说向谁我今不向石师住贵湖亦非吾住处溪边流水自西东岩畔栗皮任堆聚信脚来到五华峰峰头重整旧家风为报漳泉诸道友吉山元是福山翁

　　顿庵

万行不修僧祇不历千佛数中位居第一

龙女献珠成佛善财弹指入门若到顿庵门下一时且作儿孙

　　无心道人梁长道以偈见寄次韵

法从本有何曾有心自元无不用无试问大雄山下虎何如千里[跍-十+水]人驹

　　和慧知微雪韵

覆盖乹坤似有功洞然明白却无踪其如未识无踪意屑玉霏霏落眼中

　　慧知微以布衫送寿昌可师有偈答之戏成四首

一物全无尽力担相逢江北又江南向来贴肉那堪语更着渠侬一布衫

着时人显衫还隐不着人亡衫却存隐显存亡是何物黄金铸出铁昆仑

十丝不挂鱼游网万善严身月入云若是寿昌端的处明年一领更烦君

普贤高系象王裤妙德长拖师子衫遣向寿昌为侍者一人不肯一人甘

　　送可师归西山兼简去华无证

半世几离合翛然无住身又为一去客元是再来人野宿风鸣雪江行梅破春两翁如问我为话𩯭毛新

　　雪堂仍旧老师和予送可师新字韵见招复作五首寄之兼呈无证

梦历百城路笑翻床上身惟应个些子所以见吾人玉蕴西山重花开南浦春异时冰雪里仍旧一枝新不触波澜手而彰名句身向来天上寺得此眼中人一别湘湖路三回岭海春何时清夜坐听我话韶新干戈平定日湖海倦游身况得君为社招呼我辈人初无家似燕宜有喜如春悬想西山下雨余钟鼓新妙湛清虚理芭蕉丘井身惟君俱得地独我不如人书辱寒温问茶分安乐春殷勤拜佳赐自汲井花新木蛇头带角古路独横身大有傍观者初无[跍-十+水]着人病来思自养此去或同春送老须何物牕明贝业新

　　送人化修上

尔祖传家唯此钵中虽无物不忧贫持从闹市门头过倒廪倾囷自有人

尽谓黄龙山里龙弥年翻去碧潭空君行为报居人道遐迩虽殊一雨同

　　送化士

洞山身如椰子大不畜粒米与茎菜无人烟处门打开接待方来也奇怪吉山从作山中主只用十方菩萨子二时钟鼓不曾亏是汝持来还供汝两翁同中具生杀明眼高流试提掇可中见得无少差是谓能持吉山钵

　　送茶化士

建溪深与吉山邻胜气潜通不在陈但看吉山茶碗里雪花时现建溪春

五湖云水访山家不问亲疏尽与茶若省此茶来处者出门风摆绿杨斜

正味森严来处异丛林多用显家风赵州一味客必尽风穴三巡主意浓要使人人开睡眼且烦小小现神通郝源北苑大云际尽入吉山茶碗中

　　送宗上人游方

华峰壁立为初友雁宕深奇为指南临济儿孙上封老见今说法在灵岩

　　送琏兄之云门

人言学禅如学射误得同流走天下梦中射落蟭螟窠开眼看来无缝罅无缝罅兮不为差万𤊳炉中寻尾靶翻身筑着老云门从古风颠称普化

　　送泽化士兼简云门延福二老

青蛇在握心方壮赤骥追风路不遥透得云门铁关过海涛声撼洛阳桥

吉山何啻百弥卢袖里携来一物无前路逢人即拈出不知谁是赤须胡

过了云门更好看前头孤峻有姜山三关一箭收功后南海波斯念八还

　　送巾扇街坊

华巾未解心中结阿难有理难伸说犀牛扇破索牛儿盐官为物心偏切上人幸是手眼亲独用双拈此时节一条秋水净无痕八面清风消恼热

　　送知殿

西天胡子没髭须南北禅和苦觅渠合眼相逢开眼笑君山点破洞庭湖

人人尽有光明只恐点时不到试携投子油瓶一一与伊按过

诸佛光中众生众生光中诸佛若明生佛一如便见重重涉入

修廊下夜沉沉古殿中香冉冉要参过去灯明只在如今一点

黑月夜中无别行人下足即疑须得心灯发现令渠是处光辉

　　送街坊

道在未能速说钵空且要人持蓦地街头筑着方知此老慈悲

　　送疏山化主

疏山开山矮师叔手中木蛇称㝡毒近江无水山无柴我昔到时无不足休论苦匏与甜瓜是圣是凡同一家但看开山好基业与伊随分着些些

　　次韵知微无外石门相会

铁牛插翅快于鹘石虎抬头惊倒人笑把方山轻捩转几多游子失关津

　　送照上人

五华崷崒白云中送尽行人是此峰若问此峰何面目但言瓶锡住经冬

　　送复上人之雪窦

复也虽少年其志亦猛烈发足指乳峰赤手探虎穴直须得虎归不可只么说送之披秀前岁暮千峰雪

　　送超侍者

空生众中居似欠人偈债超禅归临安亦来相恼害布袋连底翻一还无复载闭门卷新经后来且莫怪去去复何言西湖莲子大

　　疏山作糊饼草堂老师出语云色香味触具四尘且道糊饼具几尘是时众皆无语老师末后云大刀三十口以颂系其后

一处打开五处捏就中下之流槌声断后

　　送化士

一偈普送诸人诸人同乘一偈持遍万户千门个个不落第二有则直是当阳无则极难迴避有无二彼俱收丹山与汝巴鼻

　　和彦忱舍弟与保寿灵空老二首

家山虽好未安住邻寺有僧时访寻拈出毛头生死海打翻归去笑吟吟

鼻孔当阳曾蹉却眼睛在眼费追寻一朝眼在鼻孔上和得灵空雪子吟

　　送白兄归豫章

我今懒说偈汝亦莫言别莫归刚要归不说又着说土宿骑黄牛旌阳铸生铁老胡道未行当门齿先折三年留客归一等是饶舌努力慎长途春寒天欲雪

　　送智道者

宛陵道者菩萨子化遍东吴今到此干戈丛里月行空忧苦海中莲出水知空曾见老衡阳冷火枯床同夜雨大有衡阳跳灶儿珍重此行俱访取

　　送尧恺二上人

四山如壁不可去当处如火不可住上人既是要游方可中须得超方句珍重便行万八千通霄有路恒沙数不落平常试道看道道若道未得此去秦溪有直指老子若能见之必为汝道

　　与洪兄

无伤机器微我此法门大万殊纷目前一衲俱盖过天外出头来众中交脚坐佛祖是伊成未言遭一唾

　　和东禅以李侍郎庵招

大隐何曾弃簪组醉乡有路入无何百年快活自不彻谁肯寻人到薜萝

敢将不出以为高朽索其如六马何赖有舀溪长柄杓不妨霜月在松萝

　　送麦头

渊明非达士乞食拙言词谁知我辈人佳处正在兹所化果何物持来复是谁山前小麦熟行矣今其时

　　乞盐

水中盐味舌头眼不为无形便谓无试向秦溪溪上问可中大有赤须胡

　　与诸友

龙亡大泽蚖蛇出火炎昆山玉石焚百种交煎今尽见一时零落古无闻家居海角荔枝坞书断江南鸿雁群记得风前二三月客亭长短我随君

　　送空兄

空不识宗宗乃通宗不识空空乃同同风更得通风句只这空宗是祖翁

衲僧杖子天然别千里万里一条铁点着闽山即便回敢保老兄犹未彻

　　过灵石赋顽庵

道人杨岐五世孙曾持鈯斧开云门属时多艰众且去百折千摧君独存住庵了却行脚债随缘混入众生界和泥合水二顷田接待方来一茎菜我初北归先过君彼此老大言无父长年听法庵外石𣱵日不藏岩上云莫嫌家风四立壁应用河沙体坚密客来有以顽自疑三问道人三不知

学顽未到顽之孙再拜顽庵求入门当时此老有何说火后茎苐今尚存人贫信是思旧债一饭重寻香积界堂上未曕痴绝翁溪头已见随流菜惟顽显顽分不分以水投水无留文地炉火暖坐自睡金博朝参寒起云与君相从君莫逆向来不疏今不密明朝山住云自飞后会有无俱不知

　　乱后入黄龙途中示道伴

羯胡如鬼马如风雪刃纵横到处空生死路头君自看活人全在死人中

　　送川觉

鲤鱼山赤梢鲤辰锦砂未为比吸尽九脉泉透出三峡水上得百尺竿堕在齑瓮里桃花浪急禹门高雷动不惊争奈何

　　送人归临漳兼简湛首座

白云埋藏丘壑里天风无端忽吹起雁山耸秀我杖头漳水澄清君脚底一南一北恰同途虽曰同途不相似到家为我到龙山问讯山中湛老子

　　别一老还乡

远去羌峰最上层齐开八目带刀行更深谁向傍边立树上安身两弟兄

　　送人往临漳

通身红烂不堪归只为无人识得伊觅得休粮圣方子刺桐花下笛横吹

休处言休便好休家山春色满扬州何须更说通身句历历东风百草头

　　与修漏头陀

上头一窍㝡誵讹多少乡公不奈何每见诸方多指注谁知笑杀此头陀

是处丛林走一遭㪣砖打瓦不辞劳忽然[跍-十+水]着通天窍始觉从前立处高

　　送十二岁童儿

男儿十二有如此不减当年人姓甘避寇春风更春雨举家江北又江南藜羹脱粟依僧饭断简残编近佛龛我亦从来识英物夜深应与阿戎谈

　　和寿山木鱼韵

透出波澜外横身任探寻只知打我腹不觉痛他心香积晨炊熟秋廊夜月深重重报君道千眼是观音

　　和直指答方仲姚

海燕坐间谈实相泥人梦里获真如空中种黍长年饱陆地㘽莲永不枯

　　与香山虚头陀

庵中有主从君住无主外来俱得路云烟眯目山碍膺榛莽欺人溪涧怒看他本色住庵人捏聚大千无一尘自见泥牛𨷖入海不记住来经几春头陀头陀休趁哄一世初无一炊梦口边白醭未暇揩谁能更乞诸方颂持来抛放烈焰中归种香山芓与菘蓦地钁头轻筑着林间石虎吼天风

　　和澹庵见留

未暇住为岩穴主尚堪行作水云僧宾头诺讵诸尊者夂在峰头望我能

把住如何却放行明头暗合暗头明丰干冷坐寒山笑二月青田春水生

　　留度藏主

可行即行今未可得住且住时已寒霜芥满园禾又熟胡家曲子万年欢

　　与照上人

照时远近俱到用时毫发无遗直得二途不涉方能照用同时趯倒赵州略彴拈起马师簸箕任持通身是眼当阳未免胶[牛*离]

　　与建州介濑溪翁道人

翁翁介濑溪头住我亦曾从溪上过一钵饭香留不住信根道眼两无差菩提种子男兼女清净家风菜与茶大佛所传无别法只今犹有老僧伽

　　送灵石修造

灵石有殿不知年日炙风吹太可怜今日诸郎争着力要令突兀在人前人前莫作土木见八面浑无刀斧痕似此殿成安底佛释迦弥勒是他孙

　　建州梅仙坛

汉室中微竹生马先生一尉何𤰞下天门九重呼不闻避时乃作居山者朅来山间药道成云轺高举风驭轻大溪之南古坛在空山落日秋蝉鸣我寓其邻喜清旷时来送眼风烟上遗圆存亡今不知痴人且啖坛中泥

　　送僧上径山兼简妙喜老人

大士昨来闻出世阿师今日又登途杖头倘有闲田地寄我山头一纸书

半愊全封一字无莫嫌者也及之乎还将昔日芭蕉语写作王公十道符

　　和支提秀和尚

尊宿老河东丛林之眼目灵明剑倚天秀润山含玉忆昨台雁行再拜初接足森严听法徒天冠千眷属不以空也愚斯事力见笃别来化城钟屡度新丰曲一字妙无传四方牢记录安得从之游寒泉荐秋菊

　　合三韵酬梦石

老人说法山答钟不以一重去一重后生望道未之见镂冰琢雪徒雕虫门前蚁合忽雷吼虫臂墯阶争出手三父捞波年代深化成老婆黑而丑东山击节梦石歌空花之影阳焰波不知真伪争几何高烧榾𣔻春寒多

　　　　　　又

淡齑薄粥歠两钟粗疏恶布着两重大开摩醯顶门眼莫作师子身中虫石头未必能真吼临济只是㘽松手焚其禅版增其光受其鈯斧彰其丑梦石击节东山歌亘天烈焰横清波小僧再拜问如何三十山藤未是多

　　胡相士求偈三年予不说今秋复此与之

道人无心宁有相以相求之无乃妄更言寿夭吉与凶空里觅痕镜中像胡君得处初不然无相之中以相言圣凡良贱皆一目但有丝毫俱现前说既无私听无忤祸福死生皆梦事我惟以此入世间犹如化人观幻士孙阳于马师旷琴未可与之同日语老僧大笑客出门秋云驾雨过前村去去不须谈此老三年一偈真赚我

　　谢颜庵主拄杖

拄杖一枝苍龙出水大流激湍众峰齐峙

　　回泽老

昔人住庵水流菜[葉-廿+卄]识者非之况纸上墨

　　和灵空见赠

跨海铁牛真有力依山土豹敢言威春风二月江南路相别相逢眼似眉

怒雷割地衡阳信皎日行天保寿书从此华山山脚下又添潘阆倒骑驴

　　送泉州积善专使

积善山中僧有胆如天大敢持居士书来觅空上座跨门不肯休着了方知道归语晋江人大虫裹纸𢝌

　　送泉州使臣

只这佛国土遍满十方空毗耶金粟老说法在其中彻骨慈悲棒当机激箭锋空生打退鼓不敢现神通

　　送潮州定兄

临漳拜起秀峰出气潮落海门月生云际定则不二二则不定鳄鱼潭底黑如烟轻轻窥着伤人命

　　送枢兄之梅州

住庵人老雷堆行脚士心孔开忍寒莫守雪山雪有口快嚼梅州梅梅州老人我知识入门不用先安排横膝黑蛇三尺铁崖崩石裂当一掣

　　谢曾运使惠诗拜石炉二首

公诗妙天下当与天下共我欲私藏之奈此知者众乃持海一滴施作无尽供莫生攵字见句句是日用净名丈室中熏炉亦冰雪持供雪山僧芦花与秋月客有问法来跨门或未瞥𤑔尔怀中香听此石友说

　　和徐侍郎兼呈郑渔仲

徐卿天上石麒麟天遣来清地下尘一扫明珠三百斛尽情乞与世间人

梦里分携二十年君忘名字我忘缘蹇驴风帽溪头见疑是襄阳孟浩然

忽忆曾乘蜑子船烟波万顷对安眠向来亲切浑抛却却听傍人名字传

惯穿八索九流手参透男婚女嫁禅蓦地来寻僧印可赵州当日见南泉

歌辞信口端师子干木随身邓隐峰两个风㒹争几许一天霜月似相容

眼看鸿雁入冥冥忽起寻山杖屦轻不谓莆阳郑夫子一书犹解问空生

　　和曾运使

心法两忘诸说到攵章百炼古风回方惊吸尽西江口又出江西一派来

而今派下皆龙象肯着风㒹老万回大士不知何所取真成千里赚人来

我梦玉山架茅竹清溪溅溅路回回丘山便是庞公宅老倒扶筇日日来

幻师拈起一枝草无限春光应手回认得春光与拈草分明开眼被瞒来

诸佛众生同说法一惟直截一迁回江南春水天相似白鸟有盟归去来

诗坛拜▆思二部我已佯彺类万回赖有江西老尊宿揭夫棒喝待方来

　　送隆首座

行脚人何疏豁芒草鞋布直裰打开包袋一物无拈起瘦藤天地阔遇寺入逢饭抹不学些子律仪只是一生快活见尔曲录床头老汉六十三卞十八不消一撮背却法堂脱皮袜阿剌剌

　　送攴提化士

天寒忽忆大攴寺迢递晚钟烟际山安得腰缠十万贯亦随君去饭天冠

　　与法界才庵主

不动茎茅法界庵庵中无物不同参一条白棒胡床角穿却从前五十三

三脚驴儿脚[跍-十+水]天恒沙诸佛若为宣𨶒浮夜半人惊起把得芒绳下铁鞭

　　题圆融庵藏书捂辋川图

千尺苍崖贯日虹忽惊悬水坐生风不知摩诘展神力搏得他方置此中

横涧老蛟松夭矫埋云古洞石嵌空芒鞋竹杖如堪𦘕乞与寒岩作主翁

　　别圆融庵主

青田东望山如蓝过岭独喜云腴甘丛林荒寒不入眼耆旧只今多住庵汾阳昭对矮师叔甘露有源梅子熟长年风月但平分一日空来鼎三足屋头高梧忽秋声老去彼此云无情归山自畜长柄杓珍重庵头折脚铛

　　悼惠知微

崇宁乙酉此时节情与无情同出生绍兴甲子时不移情与无情同入灭一生一灭无欠余末上露些端的别通身手眼不奈何谓是西归访吾友乞与诸方拄杖头黑黑明明三八九

　　惠知微临迁寂作圆相中画只履寄东山东山开见问僧曰会么僧云只履西归东山叱之曰汝埋没惠书记僧云和尚如何东山将置头上起身而立僧罔措东山曰苦。

　　送僧之育王

一庵卧病死无异放发齐眉老更㒹相送无言茶一碗江山岸下浙东船

　　刘世美宅新架诗礼堂莱衣合来薰台游息轩养心斋以五偈赠之

蚤闻彭城子诗礼为专门只今青云上璨然见诸昆我愿天下士奉亲皆若此家家父母前人人老莱子客有跛其足莫登主人台愿为南来风长满主人怀牕下羲皇人酒中桃源路客非伶与潜我醉卿且去心惑由多披养之先欲正纷然万化涂廓尔大圆镜

　　庵前蜂去数日复返因作

向闻刮责抽单去今见时难领众归岁晚萧条单位在汝饥犹可主人饥

蜜岩所统众如云客至还开甘露门三扣蜜流人不荐却言蜂子解人言

无多鼓吹恼比邻且看梅梢欲放春尔辈只如前日乐老僧何似去年贫

　　蒙庵自东山寄龙眠𦘕寒山拾得图来令作颂寒山着屐把帚作舞拾得腰筒拍手而笑丰干骑虎搔痒视之戏书其后云

二子相逢舞笑时此翁痒发似因之坐间一虎低头觑觑着三人总是伊龙眠𦘕出意不浅空也言之恐未然更向蒙庵问端的榴花洞口笑掀天

　　和钝庵雪颂

试看而今是甚时攵殊无地得游嬉衲僧眼目难瞒处把定乹坤未许伊

　　和钝庵见留

我来临汝问黄龙君已空中定鸟踪从此和君不唧𠺕至今同饭五华峰

虽是同居元自住若言自住又交参十成有转移身句倒跨须弥一二三

作伴才消木上座同流初未许寒山而今却向天台去击动寒岩莫与闲

　　用靖兄韵送义兄

妙德熏天富空生彻骨穷同将一点雪𤊳出太虚空少待鹍鹏化聊资九万风殷勤问行李一箭过辽东

　　和讷庵送秀上人之湖湘

君山清绝吾未庐坐想寒水连汀蒲公今因行得掉臂扁舟独载如轻凫凭高乞与眼界大重磨古镜开平湖潜龙无声霜月冷白鸟出没丛芦祜烟渺明边奯公渡岳阳句里潇湘图作诗模写但仿佛佳处付公聊自娱

　　用询山堂韵寄澹庵

泥牛石女本同宗一个惟聪一个聋问着威音已前事总言裴楷号精通

休论他家种性邪惠崇芦雁赵昌花不知真假争多少且尽杯中苦涩茶

　　谢卢居士法衣

鸡足山中藏不得黄梅夜半负将归而今卢老重拈出便是山僧肩上衣

长者施法衣山僧肩上搭有口今懒开只凭衣说法

　　与隐上人

一庵老兮藏百拙隐不隐兮吾何说空心曾食梅州梅赤脚又[跍-十+水]雪山雪归去来兮何似生一朝云突辽天鹘

　　与正信庵吴居士

心外有佛不名信自心是佛亦非信信尽心亡佛亦非那吒手把金刚印

　　与纯尧二上人

东山不会禅只解拈饭碗方来英俊流苦苦攻渠短袖中出幅纸当面换渠眼不是东山痴且要客心满

　　送觉兄之东禅

了了了觉觉觉万里岷峨何处着全身梦入蛊毒乡滴水不沾随饮啄觉觉觉了了了金鸡一拍扶桑晓眼开还是觉城东急打翻身个筋斗

　　戊辰夏热澹庵为设招凉感而有作

圆山之松有如此猎猎苍髯自风雨是中便是无烦天咫尺人间困蒸煮怜我牕轩苦未深解枝减翠分清阴我初则喜久乃愧秀润未赴人之心欲尔直为临济树一道阴凉天下住我宁独受焦灼休无以枝[葉-廿+卄]为我忧

　　送雪窦化士

雪窦性化士得得访空生粗茶吃一碗淡话说两声贫无钱注䟽懒作偈送行只有霜空月相随到四明

　　送僧行脚

两两三三独自行风前大好水云僧神光万里杖头眼出入飞猿似不曾

　　送岸上座出队

道人自嫌不安住四年三走黄尘路那知扰扰黄尘中暗去明来皆当处观音闹市开普门弥勒鱼行弘六度道人笑我勿多谈出门烟雨遥山渡

　　送延福专使

全身荷去万钧重千里持来一物无且喜重关俱透彻浩歌归路倒骑驴

剪剪江风雪应时雪中春在老梅枝朝来折作江南信戏蝶游蜂总未知

　　送锅头

白云生处疏山寺无水无柴世得知若问道人今日事木蛇钻破铁锅儿

　　和草堂送通直岁归龙舒

个是群中穴鼻牛去无所犯住无留须弥南畔封疆阔水草纵横得自由

　　送实兄入闽

病夫不钓龙江月倒指于今已十秋君过合沙烦问讯芦花深处旧渔舟

钵饭元无那免乞家山既有要须还莫愁剑水急于箭入得飞猿总不难

　　赠龄首座住庵

三关透罢复何言一派银河落九天摩竭鱼吞南海浪扶桑人种陕西田

盱水尽头居士宅白云深处法王家谁知长就无根树便有人寻腊月花

南方浩浩正谈禅谁问君家博饭田待我寒衣都补了袖茶来访钁头边

飞猿关外路纵横云水多年取次行今日有人亲坐断往来公验要分明

说圆不觉拖泥水立悟分明落二三要得不移豪发许宝云山里宝云庵

　　与海上人

信步南来谓行脚袖手群居头似杓自视初无一线长君独喜之无乃错偶将布衲翻转披惊起黄龙跌折角海兮海兮知不知西山走入滕王阁

　　送永兄游浙

峨嵋山脚蓬蒿箭射中虚空成两片惊起当年陈老师通身是眼何曾见

湖南穿过来江南无师不道无禅参云门坐卧了一夏涧水松风共对谈

秋来射入吴中去寄语吴人好相遇承言便是过新罗孤负东山出门句

　　与南雄明上人

马祖接得大雄峰一喝当机三日聋近来丛林无此作多是活埋攵字中君不见鬻薪客特石坠腰供七百一字不能人为书继续衣盂是伊得又不见周金刚满车载䟽游南方纸灯忽灭眼睛出白棒一挥吾道昌玄中人甚眼目指金成鍮石作玉圣凡命在渠手中凛凛威风谁敢触直得如斯未称渠尔曹何苦犹贪书是间纵得不为贵天外出头方丈夫

　　西平石蛇庵

一段风光出当家真成象骨与玄沙游人拟[跍-十+水]庵前石照顾南山鳖鼻蛇

头枕南山尾北山风雷陡顿落人间五台拍手峨嵋笑此外都卢是赤斑

　　送天衣化士

化人手里家常钵细大投之总不遗今我助缘惟一偈且烦持以供天衣

　　送化士

千[前-刖+老]路上寻人没底盂中取足虽非格外风规且是瞿昙目录

诸方多是双行疏山纯用一着乞食且要及时佛法不怕烂却

门外斜风细雨牕间禅版蒲团不有高人猛利那容老者安闲

达幻方能应物忘心乃可循门在昔我尝用此而今持以赠君

直为江西老宿便忘世路间关千里一辞闽岭四年三到疏山

饭在千门万户僧离古寺名山七佛已前仪式一时顿觉追还

达士相逢即出衲僧似有如无上门上户讨得堆山积岳破除

调心不易安心易离世非难应世难要识诸君三昧力莫辞同队到人间

人间岐路事何如小大荣枯有万殊但愿家传无底钵尽情收拾不论渠

秘在形山元是碍散于人世亦非真还从是碍非真处收取归来要见人

收得归来一破颜两肩荷负几多般当堂放下元无物打鼓从教普请看

堂中宴坐山含月尘里分身珠走盘但得此心无住着世间那有路行难

此钵传从诸佛大缘今在汝身尽力尽心持去上门上户寻人

迫促空生说偈顿送普化上街三日两日要供十日五日要斋

　　送化主

空生曾乞临江市日与云居打饭钱老入华峰无用处君今行乞记当年

吉山真心成抑逼僧至参禅令乞食误他多少禅家流入不得处争着力

明知曰空具足器向里得时无不是及至归来放下时笑倒南山老鳖鼻

袖里深藏大吉山逢人拈出好生观不嫌贫富僧兼俗价数高低试着看

昔人遣化曾垂示三步五步一蹙鼻从缘入得即不无七佛之仪殊未备今日吉山分化人岂在途中方瞥地千差一印靡有遗万善同归宁自利不自利非利他家家门启通霄路处处莲开火里花

堆堆危危是什么生铁馒头千万个无心碗里盛将来有眼禅人俱咬破吉山安众饭亦无终是不教渠忍饿烦君普告信心人一句当阳莫蹉过

空生曾乞临江市恰似君今无别理只将千圣不曾传到处逢人水投水持来满满复是谁把得便行何拟拟虽然末后有牢关[跍-十+水]着归来不相似

一偈普送诸禅客万化门中等慈力门门对现没遮拦箭箭离弦俱中的因记芭蕉曾遣化未出门时先话霸而今更不论亲疏收功尽在华峰下

少年入众先行乞最初一步须牢实多见时流昧此心施受之间两无益信心人一粒米重似丘山曾不止持来岂是得便宜未了分明着他底贤禅贤禅宜努力诸佛众生从此出逆行顺行忽相当户户门门成大吉

　　送泐潭化主往泉南

马驹霜蹄疾如电过处千人万人见于中有个见得亲也似不虚行一转古来佛国号漳泉此去逢人呈旧面不须更拣亲与疏是有是无都一串看看激起南海波流入西江为瀚漫江西老宿问空生但道而今成老健

　　送通功二化士造大际藏经

大经本无文唐梵错翻译瞿昙宣一字至今犹未毕历世痴圣人出头竞分析要使其光明转见黑似漆若入衲僧手自是不费力拈出大际山般若波罗蜜

　　送茶头并化士

四海建溪茶古今人所重惟有禅家流端的得受用风穴出送行香严用原梦古佛老赵州到与不到共今者披秀翁又作如是供阶也分化权空生与之颂但得出处真一用一切用

物以甘柔趋所嗜茶独森严正其味老僧得之其梦圆张喉引喙欲谈禅小僧得之忘百虑挑囊直入茶山去僧无老少俱喜茶问讯武夷仙子家待我明年春睡醒借尔郝源作茶鼎

三昧酒吃便醉坐禅时只瞌睡轻轻未可悚动渠送上茶山渠自会见张三逢李四把得便行果灵利一枝春信有来由六出飞花不相类到秀峰真得地四方老衲如云至跨着三门酹一杯换却眼睛拈却鼻铁面老禅今健否家居道旧想安然饭香苦忆伊蒲馔井冽还思甘露泉

真𨷖九汤云起雪贡余径寸玉无瑕春寒不念山中事岁岁封题记我家

瓦盆雷动千山晓横岭香传两袖风添得老禅精彩好江西一吸兔瓯中

今我老无崖险句送人行不折杨花前头有问又须道黄面禅和吃酽茶

衲僧手眼亲把得是日用左乞建溪茶右化连江供快拈两条蛇并作一手弄行看腊雪消便是春雷动披秀三句二偈与宠为茶佛事法味法乐法财资神资生资惠使于施受之间而无虚得虚弃我亦未证其中乃就其中出气截却娇梵舌根捩转衲僧巴鼻来者满与一瓯看伊东倒西醉既醉各各起来门外晓山横翠

当阳一印妙无文惭愧东山有子孙是圣是凡齐印定不妨持钵扣人门

至辱莫若乞至乐在无求苟得无求旨虽乞吾何羞道人白云居心与白云俦明朝出山去迫夏归来不尽大地是吾檀越梅花杏花先后发绿杨阴下问长安门门有路皆通达祖师禅活鱍鱍长粳米饭抄满钵

佛子平居观世间皆谓圆融无杂坏使其应入如所观与夺交驰还窒阂我尝行乞今示汝要得圆成先击碎一毛不立等刹尘八面俱来无向背如采有无于怀中如问可不于自己有无可不非外来是中欲谁为▆喜佛子当持此法门入此界中而示现圆山红炉为汝开岁晚归来金百炼

道人随处展家风酒肆鱼行有路通但得堂中盐米办吉山佛法自兴隆

佛与众生旧有缘入廛一句更为宣眼前不用生贪恋三界无安若火煎

达人不见尘中隘为有而今这一解长柄笊篱入手来倒用横拈风雨快南街打到北街头东园乞得西园菜阿呵呵也奇怪他家自有通人爱

　　送印侍者广化开田歌

君不见东山老人僧中月法惟直指初无说有众如云来不休有饭如山供不彻印道人善时节不持应器循门乞只募同心一万人请将大地为檀越或宽平或曲折与我福田衣不别二彼虽无施受心万斛千仓从此出若见闻宜猛烈莫守从前悭吝穴些儿信种落其中遍界灵苗齐秀发

　　送光侍者充街坊

养子不着顺摩捋喝要耳聋棒要杀摩捋得成用不行棒杀教伊应手活东山妙得养子方所以用时俱𤓰抹我是谢郎光早归打就铁船相触拨

　　送愿兄化永嘉

秦溪在处皆招提我此东山为最上非谓丰庖丽堂宇于中坐此真导师如火周空拟则焚如鼓涂毒闻则死痴禅眇劣渠得知但以情疑实相法我观此会比丘众一一从其法化生混而不杂如千光用而无畏如师子汝宜于此办肯心此心一办一切办善哉遍界尘劳门悉是东山大智海

修途初发步步步要相似后步才到时岂离最初故乃翁众导师况是为之子欲取步骤同努力无忽此

　　送广州化士

禅参闽岭雪峰寺饭在南方檀越家岁岁僧归饭满钵普熏何独是毗耶

雪岭留香众南方上善人先佛肃恭法佛子今此行古佛有仪式衲僧不放过一座雪峰山千门万户到

　　次直指老人韵送璠化士兼呈丘中大

宝所龙蛇争守护自非其人手难措若于个里到一回堪与东山称化士

上方香饭远吹风堕我云堂一钵空要使人人无食想却烦小小现神通

南庵居士今摩诘久稔声光未扣门忽睹曼殊说三偈坐令身在对谈边

　　送化主造大目溪桥

擘开太华手生铁铸就汉拈起白玉虹跨着溪两岸东西南北人步步无间断直造大歇堂一生事成办

　　与聚道者造白林桥

白林山中一句子大溪为舌日夜说路人扰扰如不闻聚等诸人今始瞥

横身溪上略相酬不住中间彻两头行人掉臂上头过谁信如今有赵州

　　与玠道者造东山寺前石桥

灌溪劈箭虽云急截流过者脚不湿东山一水人不惊拟动脚时滩下立如何咫尺东山门在眼可望不可及玠公老手但问渠自有方便令人入

　　送圆上人归云居

康庐诸峰欧阜殊寺称天上众五湖古来相传应真辈多入此众潜安居有为白癞聊戏剧邻坐恶之思割席一朝忽怪单位空遗下疮痂渺无迹东山若是与同时捶折其胫宁容之圆今病痛又相似放过从教天下疑

　　送正维那归华亭

无丝线子拽不断正要并州▆剪刀尔既有之还不用山僧赢得笑呵呵只将一笑赠君行无限青山送又迎到得华亭人不识柳阴终日钓舟横

　　与[日*東]兄

云水四方人同居九十日大光明藏中各各不相识月兔晓东生日乌夜西出善现问瞿昙般若波罗蜜

　　与明宁二川

东山东游形吊影闭门作夏山房冷两士能来共寂寥人谓同风吾未省牕间一笑岩穴惊牕外数峰清昼永不知祖道今安危自拨寒灰出烧饼

　　送妙侍者游方

秋雨秋风如解事忽送新凉到庭户道人明日先我行少立斯须听吾语龙蛇共路古犹今魔佛同源水非乳满世谁能辨正邪入门且可分宾主句中有眼汝验渠棒下无私渠验汝好手虽然不犯锋横身却在锋铓里象王蹴蹋驴群空师子颦呻狐类死道人一等是精灵大显无功合如此愧当十偈非赏音喜见独行无伴似相逢休问来何从佛寿之孙佛心子

　　送僧游天台

天台五百尊者吃尽秀峰酸豏更引秀峰禅和尽向桥头脱赚初开盏里茶花次散空中灯爓分明不是好心到者以何为验若是具眼高流一见不劳再勘天台五百尊者受尽秀峰供养更引秀峰禅和费他草鞋拄杖初说石梁横空次夸圣灯明亮元来不是好心只要递相欺诳烦公勘破归来领过不消一状

　　和赵超然

钝根阿师初乐小同一法中人怪笑白云堆里强安身掣电机前争失照业风吹下到天亭无著力处尽力争一朝力尽却自笑放下蛇头摆手行超然居士今庞老此日相逢犹草草不知船子下杨州更指梅花开恰好开恰好惭愧东君解倾倒一枝倒把赠公行拟行把住道道道

山僧当年活计小冷地不知人怪笑白云堆里强安身石火光中多失照业风吹下到天亭无著力处尽力争千岁灵龟退灵谷而今步步火中行超然居士今庞老一笑相逢重拨草全机透出上头关平展家风且安好且安好走过市桥曾挞倒回头筑着老圆霞咄这冤家何不道

　　喜温首座至

我昔识此老谓之定上座是时朋辈中个个道与么一别二十年相逢皆老大把手两风颠傍观尽惊倒翻思往者言幸尔欺得过若是在今日管取遭一唾两翁相对好机缘点在人人本命年方外笑谭无忌讳梦中歧路说迍邅自从打破秦时镜总是花开腊月莲或问两翁年几许寻常儿唤首罗天

　　与撮药曹道

当阳拈出大家看来处分明去处端总是诸人自遮护先生豪发不相瞒

　　与开道者

大悲院里罗斋出十字街头觅水程肩上袈裟无一截草鞋落地作金声

　　与明州茂上人

十五已前不得去寒木一寻生铁铸十五已后不得住针筒鼻孔俱分付正当十五天然别谁管春寒与秋热拈起笠子为爓光遍在湖南并两浙

　　送川全之云门

入岭踏着披秀恰似倒食甘蔗前头节节不同未可只么掉下雪峰玄沙黄檗鼓山东禅西禅是处波腾岳立随方五位三玄一一从头咬嚼要令首尾完全云门尽头一节苦硬如咬生铁一咬咬着舌头洛阳桥成两截普贤隐身无地文殊倒退三千有问蔗作何味附子出在西川

　　送德上人归故山

泯泯众人中不与一人共阒尔居闲房俨若临千众是谓有恒人一心无二用东山早尝学身行而口诵久之如善射纵横无不中魔外作姻亲蛇虎为伯仲离歌无可言出此以为送

　　送珍兄之黄檗

老倒空生言无旨的索瓶指泥觅偈与墼俊流把得劈面便掷如其不然分付黄檗

　　和披秀韵与般阳明上人

衲僧一口剑莫问何年铸既有杀人威亦有活人句说梦老瞿昙至今未曾悟为之子孙者果以何为据聚头化城中自谓得安住抛却金刚王记持死汉语腊月三十日一字不堪睹若惊吾剑在便解子与午忽挂忽为轮可见不可取提出长桥蛟却是南山虎

　　与璨上人

参寻惟上士骏逸谅无俦去住一言下东西拄杖头主宾能互换针芥更相投忽竖顶门眼西江水倒流

　　与勇上人

虎丘之虎老且死道人勇者乃其子以其有子父不亡揭地风声犹在耳东山于其父子间为之道旧为乡里要尔全机起乃翁据虎头而收虎尾

　　与眉州远上人

左握峨眉右五台新罗吃粥七闽斋朝来不省何方去背却三门着草鞋

　　与通上人

行脚莫归乡枝筇一条铁庵居不说禅直以身为舌莫归刚要归不说又着说张翁把研槌锅中钓出鳖

　　示僧

推出睦州担版汉是圣是凡齐赞叹十方世界绝冤亲不用藏身更吞炭

赵州狗子无佛性咬人更不存性命大悲千手不能遮䟦陁那龙侧耳听

有问西来祖意但与衲僧巴鼻香林坐久成劳东山睡多损气

一个端坐吃不足二个同槃则有余缺齿老胡曾未会洞传今古在吾徒

普化传真七错八错后人不明随邪逐恶若是真鍮黄金不博令人长爱李将军一箭离弦双雕落

　　送广南僧

神光三拜菩提达磨老安平生一破灶堕东山病汉有个什么信笔写出不勘自破圆山鶵凤九苞文海坛云子似驴大

　　送白上人还丰岩

我初不识丹霞师迩来偶识丹霞子却因其子识其师云水相悬渺千里空生不往丰岩中丹霞不到西庵里如何说个相识来理契即邻休寐语风前把出赠行人虚空稽首须弥舞千载冰岩一日春悬水落崖声似雨

　　送定勋二上人

定禅快为师子吼勋禅莹净玉无垢两禅同居渊不分一日用之左右手超方独脱王老师向何壁立今何慈杓柄短长锅大小揭而示之无可疑末后更有一句子未省两禅着何语东山有句不敢书恐箸替渠出山去

　　和慈觉炊字韵并送兰蕙

竹屋孤烟未断炊鸥盟岁晚不应违五湖云水座中客一沼芰荷身上衣

蕙弟兰兄本一山莫如白下望长干人间草木非其对留与芝翁到老看

　　招南泉

一饭之微亦报缘蒲团纸帐在吾年道惟简易人惟俭遁乃嘉肥进乃邅问讯江头白石佛愿回足下紫金莲当年手种庭前柏岁晚青青欲入天

　　素上人为普贤办供过溪上需偈予曰与普贤有素不可无词乃作五偈遗之归山呈似道人一笑

普贤愿海君能续火聚刀山勿厌登更入人间烦恼海自然触处妙相应

素公初住峨眉寺遣化人间要话行借问话头何自得大都来处要分明

鸡寒上树鸭下水举著令人长努觜众生不明颠倒机祖教从来同一䡄

保寿当年作街坊街头橦着自家底而今岂是有遮藏撩起清风殊未已

千邪堆里容开手万毒丛中许夺标不堕功勋夷险外前头宝所即非遥

　　华光墨梅

隔江遥望白云村横折梅花卧石根病眼朦胧失端的淡烟小雨复黄昏

　　石菖蒲

仙裔来何许罗浮小洞天老僧忘百念相对两翛然水洁情惟洁石坚心更坚愿持青苦节庶足永君年

　　书定兄宗派图

虚名惊世刻舟痕乃祖初无一法传流出胸襟盖天地只今子子与孙孙

笔头定有炉锤地陶冶诸方入正传不许南泉夸独脱且教雷例作儿孙

　　观僧作小字宗派图

蝇头细字集为图瓜瓞绵绵走线朱虎踞龙蟠诸老宿半牕斜日黑蚍蜉

寒泉洗眼看新图字线岐分黑间朱妙似他方抟枣[葉-廿+卄]巧如九曲度蚍蜉

　　戏题渊知客水墨图

一身随处得轻安老入苍崖叠嶂间真个溪山看似梦却将水墨写溪山

　　书觉侍者空寂会铭后

白首儒生困路岐残杯冷炙饱还饥一朝得意春风下便把驴儿作马骑

　　拄杖铭

黑似漆清而臞龙无角蛇有须契得之不自扶空老矣乃用渠穿天台挑衡庐𣹢瀛浡吞江湖山水具默然无突然出拟则迂点须弥为丘墟指墙壁为文殊快荐取勿踌躇是之外乃无余

　　䟦白鹿寄庵续寒山诗卷后

寒山忍寒哦五字不为世间瓜与瓠寄庵续之则有余法灯拟之不相似拾得日暮趁牛归丰干天明骑虎去可怜辛苦油浇神年年打供国清寺

　　与昙上人

我今无别语方便唯一路古今贤圣人皆由此得度无为一加鞭只贵阔着步力行不中休理尽即自悟不见新丰老母在不归去不见老赵州暂归终不住两翁僧中龙千载乃一遇观其入道初尚欲一味做况我中下流日用更多事行行宜念诸青春易迟暮

　　次韵答靖侍者

一句忽截流千差俱失路谁为三界师出生与灭度一念忽到家大千无跬步谁为九类生𣲽迷及省悟向来先达人个个与么去只今禅家流一一如是住求其独脱者举世亦罕遇道人我同参岂不以此故遗我一百言言言论何事北郁打三更西瞿日未暮

　　和刘天启对牡圆歠茶

优昙惟时乃现余芳得暖争抽谁肯不萌枝上折来一洗春柔小智劳乎刻画钝根溺在熏修纵是根同体一皆为蝶戏蜂游所以南泉一指顿开陆子双眸披秀因斋庆赞东山助出茶瓯不是云居安乐绝胜黄檗中洲更看年年二月扁舟逆上春流

　　和秀峰

白马驼经弄玉蹄云中归去不曾迷从今大事因缘毕坐听河声流向西

教意拈来作么看唐言梵语不相干更将祖意论同别识取鸡寒与鸭寒

　　才仲出示巨轴佳篇复惠新诗降叹不已又似欲置人于苦海中惟恐堕其计而不免次韵奉呈

先生词源真汹涌已如鸣鹤闻于天隋珠却把暗投掷但觉惊捧蛟槃圆终须负鼎于明主况其致治如烹鲜伊尹未聘独耕野先生是以由居廛古人投笔真不浅为有妙伎非难捐风流顾恺虽可尚要之无乃痴为缘愿言自信龟手药无使小子讥便便

　　送鹏上人

生儿堕地要着鞭无使长居父母前既缁其衣童其颠是欲置之于圣贤圣贤道大非小缘要当猛断无迁延九万鹏程脚下天一言相契犹未然要中之要玄中玄千人万人得一传东山说罢鹏出门祝融峰后湘水边

　　送明首座并简元故人

目山第一座江阴道人明披秀五年住众中称老成龙门吹毛子瓯峰空故人昨闻开定山问之乃其兄投机雷雨解操行冰霜清一点皮下血大千尘中经以公好兄弟增我朋友情新年拄杖头依旧吴山青谭间烦引及衰病老空生

　　甘泉惠石铫郑才仲以诗见赏次韵酬之

老空煎茶器惟石石有何好空乃惜先生嗜好偶然同我久眼中无此客呼童活火煮山泉旋破小团分五白不嫌菌蠢赋龙头便觉弥明犹在席

　　和才仲五字韵

豹变惟君子吾方见一斑君宜为世瑞未用爱僧闲文出东西汉诗成大小山殷勤五字句乞我薜萝间一身走四海未老发先斑得住从缘住非闲亦似闲泉鸣堂下石云起屋头山不碍往来者无人到此间

　　漆匠王荣朱法座求颂

大鉴祖师曾指出拄地撑天黑似漆众生日用多不知王荣代代承恩力承恩力皎如日掷地金声更坚密两手持来付与人一任高低酬价直

　　与净上人开行和尚语录

捏乌巨山为笔蘸鄱阳湖作墨空中大书六字荐福和尚语录若人一览无遗山僧与伊脔肉

　　和无在悼惠书记

惠初不死而言死空本无情似有情手把遗书一挥泪秦溪三夜雨连明

忆昨同渠离汝水而今先我至天台后生有转通身句悔不当初与道来

全死全生大法王能医生死更无方干城影里封疆阔石火光中劫数长

　　前日有客陈墨梅者仆因诵高台所作为绝至于寻常墨缀处余人用尽工夫不到不知圆公何从见闻客疑仆能之昨日袖纸相过苦求挥洒不觉令人失笑因戏作少谢盛意是中亦有墨梅请呈本际老必为指出

高台仁老今已老冷蕊疏枝余薄怒后来涂抹如牛毛过眼番番泛于土不如十月江南行长条半落霜水清冰[ㄊ/鬼]玉骨淡不俗宛转自有骚人情惟公好事心尚尔苦爱霜枝横短纸不因作意宽作程少待今年冰雪底

　　悼觉庵

石人生子便英灵胎发未除先老成不读五经并十史一言才出万人惊

有何等语能惊众三问渠侬三不知是我松斋会心友或闻或见更无疑

鸟道玄关方打脱刀山剑树又跻攀老来别得安身法八面朱门夜不关

　　南华定兄访予疏山临分欲偈作此

一滴曹溪水千江悉混流深期能远到未可辄中休知识随方有禅林在处稠杖头亲探过归路却相求

　　送吴居士

化缘架就留香堂乞饭又饱留香众明年入夏便归来二日一斋五日供普愿雪山立雪徒圣箭离弦万钧重

　　送鉴维那弼侍者之径山

佛日丛林我弟兄见来应是问空生谓如乌石岭头石送尽行人自不行

弼禅弼禅紧峭草鞋阔着步莫似山僧绳床角头立地时径山老人我知识横膝竹篦三尺铁那吒顶上吃一掣金刚脚下流出血别别辰锦砂兮未为赤

　　送泽监寺出岭

我自入岭来称锤落深井如君英俊流当以我为警摩挲探水杖透脱飞猿岭送别无所谭霜清溪路永

　　和刘天常见寄

足疾三年只杜门孤怀如月耿朝昏同风不昧古人意此道当期老者论露地白牛纯到角雪山香草细和根苏州未解吾家事夜对高僧无一言

　　送悟大师重造金刚

八大金刚常住世护佛正法令久住精蓝金刚相先坏欲令正法住为难悟禅致力扶正法故先成此金刚王老僧嘉悟善用心说偈赞其令速办

　　送妙修造

昔人架屋着闲汉同道嗔之不与语秀峰屋下没闲人不是超佛即超祖佛祖至大渠更超此屋黄金君勿惮下山遍访檀施门必有奇人咄嗟办

　　送本书记住保寿

吴山道人真倔强气吞佛祖无诸方饱参不数古韶偃操词不齿今苏黄独能以父事圆悟期于季世振颓纲缘熟果能符素志要与乃祖联遗芳金券揭起益高价栗蒲突出重耿光弄蹄驴子骥莫及踢出保寿今开堂三圣休更推僧出此公毒手难近傍咦

　　送忍禅游方

人言祖意不可说未动唇吻先卷舌虽然说着也不妨道火何曾口边热若作说会一重关不作说会万重山自家肚皮自家划莫被傍人开眼瞒忍禅少年心踊跃买双草鞋穿两脚天台南岳走一遭铁额铜头须撞着

　　赠寥元饰

十日中林足音绝冻云不飞天欲雪剪剪溪风忽转霜天工似与游人设蹇驴风帽溪上来眼明一一僧牕开地炉夜话月入屋竹径朝行山放梅公家秦溪富山水碧瓦朱甍空翠里还家开取虎头岩会见丹霞访居士

世途湔去利名垢僧拓来熏知见香昭旷情怀陶靖节清明风韵孟襄阳

家住秦溪紫翠间好山终日绕朱阑莫如马上寻山者到老不知身在山

　　和刘天启拜留别

崇观文章独老苍后生犹及见堂堂十年契阔形容改一日相逢道韵长尽启轩牕供远目莫嫌蔬笋饭家常愿陪刘远焚香在莲社风流有耿光

相从无十日相别又经年为问南来雁群飞孰使然

　　和彦正居士见寄并勉定兄及再和梦石

学道穷年无寸勋忘机似可置鸥群谩劳长者开青眼送与高岩卧白云机钝莫酬摩诘问鼻端终待郢人斤归来不寐思君语落涧寒泉深夜闻

从容中道绝功勋野鹤昂藏不类群双眼炯如潭底月一身闲似岭头云撮来大地如粟粒放去龟毛重九斤三载相依话畴昔我初无说子无闻

贫家只有四立壁分岁那追豪右群方辨五言酬绝唱又传秀句入深云应机杀活生谭笑信手方圆斫斧斤无以险崖多困我须防官府有新闻

　　与岳麓范老

闽蜀限西南中有同风句今年台雁行一笑果相遇朝饭灵峰泉暮宿中岩寺常恐溪涨时阿师截流去

　　送印禅归乡

秦溪青田十日程自彼到此小行脚念来三见枫[葉-廿+卄]丹依然又带天平错问渠去矣再来无游客虽好家山乐我亦无家可得归去去善为山路恶

　　渔家傲四篇寄梦石

说法澜翻河汉渺天龙寂听天魔悄忆昔母怀通夕皎香风杳梦吞佛祖元非小擘海取龙金翅鸟从前手段今谁晓少处添些多减少何遮表义成一切同时了

一水远连江汉渺薄罗轻卷西风悄隐隐云端月初皎烟波杳虚徐一[葉-廿+卄]归来小两两三三江上鸟相看惯也情相晓占得春光应不少无边表生涯只在钩头了

人问渔家何漂渺自言居处更幽悄午夜月穿篷牕皎秋声杳兴来应恐江湖小荏苒流年如过鸟梦残又是江天晓掷钩茫茫吞底少丝纶表离钩三寸知谁了

鹤发翁翁来处渺沙寒水冷鱼龙悄但自碧潭孤月皎风期杳六鳌一举犹嫌小短艇夷犹波上鸟一声款乃湘天晓泽国知音今转少江湖表白鸥有约翁归了

　　送僧行脚

赵州送人曾有语有佛无佛俱莫住若是金毛师子儿他家自有通霄路因记雪峰行脚时九上洞山三投子被风堕笠渠不收盖天盖地从此始两翁从此迹已陈后世事之如事生道人既是后来秀千里修途宜力行勿贤前辈辄自己当与两翁争重轻我如老马虽伏枥喜见此行犹更鸣

　　示泽监寺

云门山泽监寺对空生出此语书偈及传衣全非衲僧事等闲透出云门关赤手要缚南山虎三寸㔃除能再来凛凛威风惊海宇

　　书知微偈后

醯鸡负须弥瞬息九万里猕猴对秦镜一一总没尾生平五湖心短笛秋风里借问鱼有无夜凉天在水

　　寄拂柄与知微微不受兼颂附回后有僧请益故答之

火中驽马变黄牛不见全身露两头龙树马鸣齐卷舌山僧亲为说来由

　　送本首座还梅州

病夫独卧雪山雪抱渴惟思梅岭梅岁晚犯寒宜好去新年忍死待归来

　　信道姑见佛日

信是有发比丘尼东山不及渠一著闻说佛日岭外还不起公凭便行脚

　　寄信上人

一瓶一钵且随缘此事时时强为宣知己不来春自老孤峰皎月对寒泉

　　独宿省堂告友人

秋瘴惊寒却自平匡床独卧四无声涅槃堂里通身句永夜孤灯一点明

　　怀友

一牛鸣地竹桥西成趣生涯有菜畦三度春归忆君别乱红如雨暗前溪

仙翁初不记年华食罢蟠桃又着花只在人前人不识蓝溪流水两三家

　　寄谷堂老

谷堂去我如许久病起诸峰瘦入天放发齐眉寒又至几时归叫老风颠

　　送光兄之百丈兼呈山中禅师以当书矣

不疑汝未彻端的若为分宝剑寒光动桃花雪里春生涯一物无坐对方来客有问不违伊向道庭前柏

　　送善兄还洞山兼呈方丈

洞山好佛贵兼尊老奯才方得入门留得中心者些子而今着力有儿孙

一书远寄云中旧五偈仍观雪子吟且喜新丰消息在南方满眼是丛林

　　谢庞道惠茶

冰雪心肠独老庞一枝春信果无双茅堂客散熏炉冷有味无言日转牕

　　大老昔住此庵今出世再过山次日出诸偈颂乃和之

舀溪长柄向来杓瑞世优昙今日花到我住庵无此瑞只将溪水煮山茶

　　僧上蜀绢毛段不受以偈谢之

关西毛段蜀川绢万里持来恐亦艰谢汝殷勤复归汝老僧布衲得遮寒

　　送泽上人

出入丛林成岁月养成大树没根㘽东山老矣病且耄为䕃为凉待后来

　　容茶头为本无庵道根头陁求偈

道本无根却有根根深枝叶遍乾坤不知根本深多少往见头陁试问看

　　与通上人

迷时翻手迷为悟悟处存心悟是迷迷悟两忘归路尽皖山深夜老猿啼

　　送僧归四明

跛鳖三年病一书千里心冤家容可避到老也相寻

　　送昙上人游方

昔人有言生处乐东山何劝人行脚殊方异域走苦辛峻岭重关多险恶东山往昔被赚来故就于今𢬌本着问渠端的何处生一言解却通身缚

　　题石室拜和澹庵

野桃欹岸竹连云石径萦𥾍到洞门花落莫随流水去恐人认此是桃源

石门有路建隆初树老崖荒路欲无我以多生岩下住到门先记石烟菟

山日辉辉云细细石渠浅浅竹疏疏珍禽引客飞还住灵草忽香寻却无

百里寻山但宿春欲留未得去还慵东风莫使归帆饱放我中流认九峰

要识停厨第一方为空石廪着黄梁明年便入岩中坐五偈先来作定场

住如止水动如云去住无拘是我门又举杖头千佛刹来藏海上小桃源

惊蛇断路我来初钵挂藤梢物物无只向无中成活计应门童子两烟菟

夜雨滴阶泉淅沥青烟绕屋树扶疏异时有问碧岩境举似酬之莫道无

黄陈五合不劳春食罢无营一似慵麋鹿往还溪上路白云开合面前峰

来年四色更多方忧水忧风忧夏粮未必澹庵能快活随身干木便逢场

　　戒庵主示诸老船子图偈赞因与之结缘

我笑华亭老虚舟漾明月撞着问津人万劫系驴橛开口赠两桡老婆心更切回首与翻身亦未为剿绝那堪钁头边勿令有断绝老戒不放伊携之入闽粤到处出似人几个知时节空也心胆粗戒戒勿漏泄

　　离云居寓九仙寄无在

痴云翳目不肯散一雨一风行路迷好山但自着孤兔百城孤客其安之朝来喜事遽如许高空卷云风扫雨径须呼我木上座去探大雄山下虎

　　和可上人

梦里身投九泽乡共惊日月去堂堂江湖乱后人虽健鸿雁不来书亦亡访旧悲凉山起雾得君谭笑目生光犀牛扇破犀牛在宜有清风可播扬

　　答宜禅颂见谒

宜禅谒老空先自着便宜分明金弹子博得粪毬儿把得急抛下堂堂空手归前路逢人问如何举似伊

　　过疏山化士求偈

南来雨宿仍风餐蛮溪鬼洞三年还丛林龙象老衲死处处钟鼓空云山独闻疏山有尊宿不减当年矮师叔欲求法雨洗蛮烟正恐斋𢊍窘炊玉道人忽从山中来要乞上方香饭回我方痴坐视屋壁毛孔要须香七日

　　送泐潭化士

大智承当三日聋丈夫志气岂雷同飞鸾渡水急于箭喝下教伊不敢东

不道二方遭毒手更持一钵访空生空生亦似把不住放出瞎驴随队行

瞎驴无足尾过头蹴[跍-十+水]乾坤势未休大寂马驹追莫及沩山水牯岂同流

　　送油头

十分亲近见还迟放去令渠自发机他日归来如点着普天无处不光辉

明星时时出现众生日日成道如何空王殿前多是点时不到

　　食荨

朔风吹雪排疏棂㪣冰汲水淘香粳前村老樵馈法供深壑病夫精勤诚聃聃黄耳拥秀色不约喜气钟柴荆隆隆沙铛沤起灭点点釜口风雨争严行禁谒戒俗客约束从事烦庖丁老饕寓意前具办宿衲得路丰颐頳中林雪月皎户牖一饱对榻双眸明五侯之家政自醉我困欲卧听松声

　　送宜川

一气万化之所钟眼处不透花重重达人于中有大观得处何止如鸡虫倒尔鼻息作雷吼佛祖望之犹缩手抬头三世才晓昏过眼千差孰妍丑孤云为伴鸟助歌沙鸥起舞鱼吹波世间忧乐如我何病夫聊示见其多

　　送广州达珠二化士

凡物不达何施为惟其达者深所宜如珠走槃白圆转影迹不滞孤光随良由水达舟船通道路达则车书同心境达则机用活事理达则人法空至于真达不疑处鼎鼎舌头无剩语杀人老贼今放憨喝声雷送番禺雨

二龙争珠不必求顶上之珠何足留摩尼之珠不必识衣里之珠何足收广南自有镇海珠白月黑月分形模无求无得珠不露冏冏壁月生珊瑚而今四海呈珠者俊快不在仰山下若谓纵横不犯波争奈龙王按剑何

鳖鼻毒蛇横古路切忌当头犯渠怒犯时性命俱丧亡不犯依前无避处更有木蛇随后来草中毒气触还乖山头老汉遭一螫至今负痛声如雷痛声撼动大庾岭直至海南人猛省面前公桉甚分明莫负东山水上行

木毬转处横身去按住毬时须款步定场戏罢急翻身莫来拦我毬门路五州管内人再来无毬可放莫生[彳*青]朝来打鼓普请看未见当年人斫牌广南人自有佛性试携此语辨邪正岩岩象骨摩苍穹凛凛四面生清风

　　东山到温州仙岩览安楞严姚郎中故事安初读楞严经破句悟道后接姚郎中以梅潭水声悟道东山拈云大小郎中可惜埋向仙岩山中遂说偈仍赠仙岩监寺

一句浑沦忽击开银山铁壁绝纤埃至今千尺雷霆水大与姚郎雪屈来

休于言下觅玄微去却人间是与非得意不从头上过摩诃衍出祖师机

港口呼舟载月行月中回首望岩扃直凭悬水通消息莫作中宵风雨声

　　览天童示寂偈

太白峰前青海尾一目秋光弥万里渔翁醉入芦花深白鸟不飞天在水

　　普贤梦石纪梦授观音偈拜序

　　绍兴己巳二月二十七夜梦僧捧一盆水水中有二石因取中一石视之乃观音菩薩像也及觉犹固握在手未几德云梦石老书至乃以栴檀观世音像见授其祥异符合如此因书所梦奉呈梦石梦石遂作纪梦一编某又于菩薩前烧香拜茗稽首说偈少答二大士付授之重。

补陁大士观世音位超灌顶佛长子不取正觉不涅槃大慈悲等众生界以如幻智入我梦示身为石令我取▆手光严觉即无无中度我观音在俄而梦石一信通授我大士栴檀像空无定居懒墯久礼敬供养心常疏云何大士与梦石不付他人惟付我譬如良医视患众各随其病授其药空今病处正在懒是故二彼用同时慈力欲我如观音一身普现一切处辩才欲我如梦石一法圆成一切义懒无根带当处平道有萌芽随念长仰观仁意乃我愿敢不再拜而钦承惟愿菩薩大慈悲受我少分之供养戒品为香万行花勇猛为幢坚固座愿云定水功德山慧灯智日清凉月所陈妙乐皆法喜所列珍羞尽禅悦一一遍满虚空界念念出我清净心心无所住供亦然是则名为无尽供普愿我等诸佛子见佛尽作如己想而无彼己同异心乃至梦中亦如是虽恒观世间如梦而能广作诸佛事虽常观诸法如幻而能力转大法轮当知如梦如幻法非眼境界惟智境东山说偈梦石纪见者悉成无上觉

　　偈颂终

　　法语

　　东山以夫为笠大地作緉草鞋须弥山作条拄杖子奉送深禅行脚便请紧帩草鞋拈起笠子横担拄杖直入蟭螟右眼中行一步历百亿佛刹微尘数世界参百亿佛刹微尘数善知识若也历得遍参得透又须入左眼中行一步历千亿佛刹微尘数世界参千亿微尘数恶知识若也历得遍参得透更须知蟭螟顶门上一只眼遮一只眼近之则远向之则背拟之则差觑之则瞎且作么生入若入不得此去衡阳峰下有佛日妙喜老人汝若见之高挂笠子踢脱草鞋拗折拄杖自当得入。

　　玄沙白真觉曰某甲如今大用去和尚作么生真觉将三个毬子一时抛玄沙作斫牌势真觉曰尔亲在灵山方得如此玄沙曰也即是自家事东山曰玄沙大用前头赫杀人后头笑杀人而今到性塔主大用去也忽若三毬抛时又如何祇对但张起灯烧起烛尔亲在灵山方得如此却拽转烛照看真觉面皮厚多少东山与么只是将性塔主家常底拈出未为大用若要大用现前直须下山一回始得。

　　俦禅自江南入吉山每每访予善慧阁今归乃出纸请法语于予子笑而问之曰法语之作古无有也古既不为今人为之汝观今人何如为宗师者有如马祖黄檗乎为参徒者有如百丈临济乎俦曰不如也予曰法语既盛行天下宜乎具越格超宗眼目者倍万古人今人反不如是𦘕饼不充饥耳汝适来登善慧阁因甚[跍-十+水]折释迦老子脊梁骨释迦老子害痛走入摩竭国掩室去因甚不觉汝既不觉此去江南妙峰山中有慈觉和尚汝若见之必为汝说。

　　昔隆庆闲禅师师事黄檗老南统要具载与南相见机缘时南会中皆龙象如双岭顺泐潭英最为宿衲每对之横机无所让南公在时衲子争归之熙宁元丰间出世示寂殊胜事尤多迨今丛林仰之如在乃福州古田卓氏之子也自尔卓氏子孙𠀍多学佛今岩上人是其一岩依吉山和尚为弟子吉山乃南四世孙也道不减于南而岩之望闲亦不到远要知南与闲相见时事么只是吉山家常用底是什么物若见未得且趁色力康健行丏一遭。

　　东山痴钝汉常谓兄弟曰世间无难事特人不发心耳横流难治莫若洪水大禹疏而东之高广难动莫若王屋大形愚公卒移之如蓬莱弱水之不可济功行到者如履平地惟佛与祖至难跂及而上根智则证之于一念敢问忠禅此心此念从何而发若也迟回且与真觉塔下化油。

　　建祖禅人问东山拈古山曰拈古之法无他只要眼正有出古人手段若只到古人田地亦动他底不得先德虽谓之公桉欲后人就其节文轻重而断之使合其宜然亦不只于此汝不见世间造泥孩儿乎或捏聚击碎或击碎捏聚为之心肝五脏为之眼耳鼻舌衣服鲜明机关动转见者随其好丑爱恶而形之语言造之者方且袖手仰视而不知其为泥孩儿矣若能如是乃可于古人公按中出一只手若见他心肝五脏不得捏聚击他底不破切不可动著然则东山此语不独施之于拈古会么祖伫思东山曰我与么弄泥团也不会乃喝出去。

　　真赞

　　世尊

悉达才生便自尊无人剪此葛藤根指天指地虎投槛说顿说圆羊触藩室利逼之轻出手韶阳打杀略知恩东山门户大无外留取提鞋及灌园

　　达磨

香至国王之季子般若多罗之克家六宗既正西乹眼五[葉-廿+卄]来开东震花根源直截无文字皮髓分张有等差却怕老僧行正令急携只履返流沙

一出南天竺平欺震旦人九年皮髓尽冷地忽翻身不思折却当门齿更向空棺遗只履而今脚下知几何不是当年留下底敢问如何是当年留下底

　　二祖

缺齿老胡不敢说一夜漫天三尺雪神光初只立齐腰大地到今寒彻骨寒彻骨金刚扶起泥人佛樵歌渔唱乐升平灵芝瑞草年年出

　　观音

此菩薩从闻思修入三摩地于一身现千手眼明乎无所不照无所不明东山老汉不免随泥作佛南无观世音菩薩南无大慈悲菩薩

静处藏身动中跳出全起灭心为自在力耳闻不知眼见不识天下人称圆通第一

此大开士愿力弘深初无自相随众生心或以土木至于缕线但有少缘悉皆出现终不自言我出于谁惟令见者默尔知归

一香一华惟称惟赞潮落海门风生彼岸

　　庞居士

要识庞家个老翁东山壁上之图是手携长柄竹漉篱犯寒晓[跍-十+水]南昌市市心跶倒灵照扶则川斫额丹霞呼襄阳耆旧风标在留与禅家作殃害

　　真觉

一千五百人善知识大坐当轩取意描眼上安眉犹不荐面前毬子更相饶

德山师之师岩头师之友有是师有是友而负一千五百人善知识之地而于法道大成也宜矣至若开雪山则忠懿闽主为之檀越办众事则兴圣国师为之服勤定其宗则有云门偃正其派则有玄沙备自余棱展劲孚鹅湖镜清流皆分光四海若揭日月呜呼盛哉瞻之仰之杀人老贼面前毬子并赃捉获

　　草堂

此大和尚丛林先觉衲僧性命出其掌握问北指南愈病勿药惊起三圣瞎驴趯倒赵州略彴恶四海缁流争名邈

　　此庵

此据胡床捉麈拂老和尚恶手段不可近傍曾将千五百斤铁枷顿在山僧项上而今笔下见之亦自心惊胆丧得人一尺还人一丈愿以此百亿佛刹微尘数不可说劫为之寿量于其中间荷负杨歧重担倒跨三脚驴儿奔走四海之龙象

　　毬堂

四众之师万星之月为照为明如行如说承其光则器器皆圆得其心则尘尘无物及其瞎却衲僧眼倒握麈尾拂则丛林皆谓有老黄龙之体裁备头陁之风骨

　　梦石

王母梦中石佛象骨峰前鳖鼻僧蓝棋布闽山神秀尽钟于是提石蛇与夺出其掌握居德云大千乃其游戏使著书辅教则联珠贯璧不作道原作仲灵使俨临万众则雷轰电激不为德山为临济天其有意于斯文则无使袖手云山友麋鹿而混吾曹于此世同时出家先我闻道既为我友又为我兄浮云会散初无定踪晚喜其归雪山之东长松片石相对两翁遽乘六牙香象雨后峨嵋扫空冰片满街留不住使人不能无所慕

　　谷堂

冰出水玉出石破镜出窠母遭食宗师得法佛祖避席正令当行十方辟易耕者驱其牛饥者夺其食龙骧虎骤铁眼铜睛到绳床角头则不寒而栗有此体裁具此作略是真临济儿孙黄龙头角东山与么赞之何曾一字赞着

予常对人言谷堂老子人类精奇缁流标格若挽置江湖之上予则谓之沩山道人慕喆若任其桑梓之能谓之飞山宗一至于江湖不涉桑梓不居予将望洋向若而失又欲引谁为等匹

　　真歇

碎丹霞不传之印起洞山已坠之宗雷闻一世奔走四方此大唐国内家至而户知不假东山发扬独自涅槃后大人之相又属其贤子孙之承当东山只得炷香再拜庆师有子而洞水流长

　　楮庵

横楖𣗖据此座者长芦夫跳灶之子天衣怀的骨之孙抽一顾而瞎其正眼用十无而诳彼后昆说法则雷轰电激乎仰山之上入灭则霜清月落乎连水之湄是谓楮庵和尚而般阳老明提耳之师也

　　净信道人

入净信心宗则无俗不真得幻智法门而有佛皆子视人间为忉利天宫坐平芜乃台山路上东山晚识此婆盖因其子止庵道人幽岩和尚

　　如一悟空二居士

如一一亦不如悟空空须得悟谁家一对鸳鸯万象之中独露

　　髑髅

皮肤脱落尽骨节有如许未即化泥尘且更相撑拄一味五味禅千差万别语问着如纺车而今较些子较些子汝等现前齐听取

得些皮肉大家快活没些皮肉一场冷落舜若开颜那吒发恶万里神光犹较些一物长灵浑大错错不错切忌无绳而自缚

假以四大抽之一机空无作相动转云为有能晓了成佛无疑何待如是然后知非

　　终南山入定猕猴

方得其树万壑千岩至今休复屹若终南呼之六牕[宋-木+舛]尔不应惟彼呼者乃出其定

　　八风

八风无根当处彰一为热恼一清凉乹城影里金刚眼傀儡棚头古佛场与世推移元不动随人忧喜竟无妨可中若有纤豪许物我相持意未忘

　　书简

　　辞使府劄

　　某伏蒙判府安抚龙学侍郎留神至道误采虚声遽引名蓝付之鄙朴感秆之深出于望外念某云水一身脱落万事早历江湖晚归桑梓连年疾病余息仅存分甘老于山林迹不入于州府而又赋性迂疏无所堪奈若使应世住持则如置禽于笼置兽于槛虽日饱其刍粟而念念不忘脱去纵使勉强谅无能为适足上累深仁下渝素守伏乞恻然慜其野性纵之长林丰草以遂其生则某之幸大耳所有䟽帖不敢承受伏望钧慈特赐矜察。

　　答妙喜

　　某稽首上状云门妙喜老师几下今月十四日俱侍者入山出十月十五日所赐书焚香拜读如侍座隅亲奉诲旨惊喜交怀言不能谕敬承冬寒比日尊候动止万福圆悟禅师迁▆法门殄瘁四方禅流同增悲怆况某素获参侍此情倍万他人但江山夐阻不时申慰疏负愧无量快乞垂察闽山海隅自玄沙雪峰数老之后寥落无人今得妙喜说法其间闽山增重凡曰禅流望风加敬某孤踪所至滞留恨未即归座下朝夕但有瞻仰常记在瓯峰云门时屡蒙妙喜指令谒草堂和尚是时为兵尘隔绝别后常切在念故去春自曹溪指疏山到临汝遭时荒歉遂赢粮入山日夕启叩虽焦芽败种不能发生敢不勉强图报知遇之万一又蒙问及见祖师后消息某到时恰值曹溪水涨不曾入得南华门亦不曾见祖师只是来疏山失脚[跍-十+水]着木蛇子亲遭一口去死无几今者痛定悔不可及非素荷爱怜不敢辄露丑恶乞勿语人幸甚草堂老人耆年八十一视听饮食如旧闲居门户无𦚣来者应之某兵火间深入瘴卿抱病归来志力衰微非复往时但思故山深处阅藏教理废圃送此余生非晚定为是计归时当取道过庵再拜求教而行岁且尽气极寒尚远参侍伏乞上为大法陪保崇重不备。

　　与云门求侍者

　　某顿首上记无已贤友隆冬苦寒伏乞庵居逸豫道福两胜作别匆匆六年中间避地居无定所各不相闻去春来临汝访诸相识间或言归九华结庵近方知在温陵俱侍者来虽不得书俱能道大概亦足喜慰江西丛席残破后至今未有振起之者法门衰落如此为之奈何三五年诸老衲率多入闽海隅陋邦为之一盛云门虽庵居道声独出闻闽中奇秀饱参兄弟多归席下名公大儒咸预徒列使江湖间识与未识者无不景慕况不肖两亲函丈素荷提持此心又可知某昔在瓯峰云门时且不识妙喜尝私谓只是辩口利舌一味孟八郎夺人盖人捩人初无实处及避地南方大病几死定省起来始疑着妙喜及参侍草堂方知妙喜今既放过此段大事尽属公等耳不见许时计今所得去久益远有两则语常切自疑如岩头德山密启其意只得三年谓果有意则后来参学人合知之未识当时所启者何意谓果无意何得昨日与今日不同三年果化去为或预知为复偶中此未明者一又云岩迁化道吾得遗书示众云云岩不知有我悔不向伊道且云岩药山正续谓其不知可乎谓其知道吾抑之又可乎其必有深旨此未明者二吾友蕴卓识奇姿种草不凡又从妙喜游最久于此决无疑滞倘不见弃因书幸䟽示实所愿望衰病非晚入闽当图款集为法门珍爱临书但增仰之剧不宣。

　　答普贤

　　某咨目再拜上禀普贤梦石老师兄十日中两拜教赐谆谆以观时善应为谕仰荷慈悲至感至慰仍审即日春寒尊体动土百顺某不善藏护致有今日之命方兹战惧如梦跳千仞坑若跳得过翻身开眼展脚一笑便是无事人跳过跳不过皆梦事初无损益其如跳得过为快何以空住雪峰便是歇后郑五作宰相呵呵老师兄且莫临崖挤人不是好心堂头老子早招得湛庵来助拳殊不知空是个铁汉第恐此老无铁拳头耳更望以此语彦忱勿望师兄住院不是好事设合吾闽千五百寺为一雪峰于空何加千万见亮坐客修布甚疏后五日跳得过当有捷报不宣。

　　某顿首再拜梦石老师兄春气暴暖比日不审庵居道候如何正月末辱书并法华二义庵头无事时时得以究味是真光明广大之赐设复有人以七宝满阎浮提奉施东山曾不若二义一个之字尝谓此义非梦石不能问然非梦石亦不能答皆出自己眼目发明先佛不传之妙更不援引助成其义如所谓世间出世间一切法义各各解脱各各平等初无差别同异凡圣有无谓之差别同异凡圣有无者众生识情为之分别也此发端便见手段不同至虽二万佛均一名字何得谓之同同且不可得况于异乎当廓之智眼则法义昭然而无隐自首至尾无一字一句非统诸佛降灵之本智使罗什生肇辈再出头来亦当拱手况其下者乎山中兄弟辈得之传以为胜事梦石虽端居一庵利及丛林者多矣正月二十九日坚上座自衡阳归来得妙喜老书此老名虽未脱罪籍其身甚安乐道愈光衡之伊山开福花药三院与之馆参徒无事即骑马入三处坐方丈与之入室普说来者皆湖海英爽有志之士是临济一宗未至委地矣来书颇怪东山不肯以安乐法普施未安乐者劝无作末后断佛种性人殊不知东山于安乐法未曾梦见只是吃饭屙屎无明烦恼底老比丘兄弟辈到庵不遭打去即喝出何曾有少安乐到伊此妙喜不知东山故有此说话梦石知之可以发一笑也去年腊下因广化直指寄拈古来近日湛庵又见寄不免也趁謴拈提得数十则以酬之上元日深书状出岭亦尝录呈妙喜老子今梦石更为看过无端远远来纳败阙似东山这败阙非二老面前不纳三月又半未拜见间仰冀慧时善加调重。

　　与刘泽之

　　十二月初三日某启上道友刘泽之诸公足下冬寒比日体道端居诸况何如某昨游上州首见公于大中精舍及寓圆融而公率诸同道时复见访空痴钝一老僧无他长不知公等何所取而勤若此得非泽之诸公曩于吾佛法中植大信根现作长者居士优婆塞等身于末法中与诸比丘传佛心宗者相为表里使正法眼藏承承不绝而然不尔又何为孜孜汲汲追逐吾辈于闲旷[宋-木+舛]寞之濵如是其勤耶幸甚幸甚今时入佛法中着道服称道友者率多闾巷扰扰之人因地不真所习惟近脱或从人文皆今时说葛藤博饭吃底流俗阿师印以已解误他道流一执为是牢不可破到处里驰骋只知争锋唇吻轻忽上流品藻当代或则硬地打坐认无相无形湛然不动弥满六虚以为本体不然则一切扫除不存不立佛祖微言指为剩法不然只据目前光明烜爀拈得便用见得便说或守今时为日用那边为空劫空而常用用而常空为宗旨似此异解不可具陈聚为徒似密相传授佛法之微盖由此也昨见泽之诸公皆有从上长者居士之风而无今时短贩掠虚之习所以期诸公于大法中有大开悟发明正见具大智慧具大力量植众德本作大利益无得一法而生满足无守一善而自矜伐勤求正法曾无休息当如善财童子深达实相善说法要当如毗耶老人心佛无异要见郎见当如解脱长者财施法施随意出生当如明智居士三十二应十四无畏当如观音菩薩得菩提记次补佛处当如弥勒世尊从上来事只在而今一念相应现前受用时寒未缘再见一书普同问讯。

　　答灵空老辩韩书

　　夏初得书寄释氏辩欧韩说一𠕋反覆究味灵空可谓今之仲灵也某常怪天下之士不体乎大公至正之道各安其私合为吾徒离为彼众彼说而此不信此说而彼不然纷纷纭纭务为多言以相排[后-口+十]惟得其正者能乎其心而无彼此之异若灵空老可谓得其正矣既得之似不当与之辩以明乎正方吾佛在时大力之魔不可以万数计皆欲瓦碎吾道而后已及佛灭后法行二千载而不移豪发此其故何也是吾佛之道卒不以势力排而语言沮也如唐之韩愈氏本朝之欧阳子皆著书力诋以其为害过于扬墨若二子之文章光耀一世宜当时之人皆从其说而惟当时万乘之主视之为何如同朝元臣国老识真之士以之为何如而天下之人能尽变其心以从之乎无也虽然二子有区区之心推尊尧舜禹汤文武周公孔子殊不知尧舜禹汤之心佛心也不得其心而尊之如人终日誉天之高日月之明天无所加已日以劳不若体天之高悬日月于胸中者虽无言人信之矣嗟乎二子非独不知佛是亦不知尧舜禹汤文武周孔也况吾佛之道广矣大矣无所不遍矣梵释诸天修罗龙鬼他方国土恒沙佛刹百亿须弥山百亿四天下至于香水海华藏世界重重无尽无尽重重情与非情莫不顶戴而奉行岂一人不知二国不奉便谓无佛可乎欲使其无是病狂人恶太虚空阖户急排不知空在其室矣假使满世文章势力皆为欧韩其如佛法何灵空可高枕无以二子芥蒂但于杨歧一味粟𣗥蓬饱满方来是所望于灵空也。

　　答余才茂

　　向辱惠顾荷爱之厚别后又承枉书益自感愧某本岩穴间人与世漠然才茂似知之今虽作长老居方丈只是前日空上座常住有无一付主事出入攴籍并不经眼不畜衣钵不用常住不赴外请不求外援任缘而住初不作明日计才茂既以道旧见称故当相忘于道今书中就觅数脚不知此脚出于常住耶空上座耶若出于空空亦何有若出常住是私用常住一涉私则为盗岂有善知识而盗用常住乎公既入帝乡求好事不宜于寺院营此等事公闽人所见所知皆闽之长老一住着院则常住尽盗为己有或用结好贵人或用资给俗家或用接陪己知殊不念其为十方常住招提僧物也今之戴角披毛偿所负者多此等人先佛明言可不惧哉比年以来寺舍残废僧徒寥落皆此等咎愿公勿置于此等我辈中公果见信则他寺所许者皆谢而莫取则公之前程未可量也逆耳之言不知以谓如何时寒途中保爱。

　　雪峰空和尚外集终

　　<PIC>D50p0093_01.gif</PIC>

　　<PIC>D50p0094_01.gif</PIC>

　　<PIC>D50p0094_02.gif</PIC>

　　<PIC>D50p0095_01.gif</PIC>

　　<PIC>D50p0095_02.gif</PIC>

　　<PIC>D50p0096_01.gif</PIC>
