国家图书馆善本佛典第 49 册 No. 8942 四家录


　　天童宏智觉和尚颂古集序

　　夫至理超名象之阶真智出思议之外佛〃祖〃相印一心业〃花〃妙严于本门庭峻高而棱〃[((辟-辛)/土)*(〦/羊)]立各绍其宗枝派衍远而浩〃歧流终归于海付区分于杖拂与烹炼于炉锤道任斯人也廓吞纳之匈膺神应𣱵器也具变通之手假为万世之龟筮明觉首唱于其前追千里之骥游阿淮步随于其后天童和尚摭古德机缘二百则颂以宣其义拈以振其纲扬淮壖两席之光继雪窦百年之踵烂成春意东风暖而山被锦云湛作秋客半夜寒而水怀𤩹月纵夺有则取舍何心翦蓁蘙而辟正涂颂见古人之克力震雷霆而破蛰户拈彰底事之全机绵密契同方圆㳷合凿柄不𠁊斤斧亡痕屈曲相通肖贯珠之丝蚁裴回相附犹希雨之云龙赤肉团独露真常髑髅眼沥乹漏识箭锋函盖影草探竿脱功勋而空劫非家𡸁方便而通身是手洗磨[〦/(鸞-〦)]鉴清吹排云梦之氛胶续凤弦雅韵奏雪楼之曲禅人法润集以成编小子嗣宗序而为引。

　　建炎三年自恣日序　　　　　南山书

　　天童觉和尚颂古

　　侍者　法润　信悟　编

　　举𠀍尊一日升座文殊自槌云谛观法王法法王法如是𠀍尊便下座。

　一假真风见也么绵绵化母理机梭织成古锦含春象无奈东君漏泄何

　　举梁武帝问达磨大师如何是圣谛苐一义磨云廓然无圣帝云对朕者谁磨云不识帝不契遂渡江至少林面壁九年。

　廓然无圣来机迳廷得非犯[鼻-丌+大]而挥斤失不回头而堕甑寥寥冷坐少林默默全提正令秋清月转霜轮河淡斗𡸁夜柄绳绳衣钵付儿孙[彳*(前-刖+(之-、))]此人天成药病

　　举东印土国王请二十七祖般若多罗斋王问云何不看经祖云贫道入息不居阴界出息不涉众缘常转如是经百千万亿卷。

　云犀玩月璨含辉木马游春骏不羁眉底一双寒碧眼看经那到透牛皮明白心超旷劫英雄力破重围妙圆枢口转灵机寒山忘却来时路拾得相将携手归

　　举𠀍尊与众行次以手指地云此䖏宜建梵刹帝𥼶将一茎草插于地上云建梵刹已竟𠀍尊微笑。

　百草头上无边春信手拈来用得亲丈六金身㓛德聚䓁闲携手入红尘尘中䏻作主化外自来宾触䖏生涯随分足未嫌伎俩不如人

　　举僧问清源如何是佛法大意源云庐陵米作么价。

　太平治业无象野老家风至淳只管村歌社饮那知舜德尧仁

　　举僧问马大师离四句绝百非请师直指某甲西来意大师云我今日劳倦不䏻为汝说问取智藏去僧问藏藏云何不问和尚僧云和尚教来问藏云我今日头痛不䏻为汝说问取海兄去僧问海海云我到这里却不会僧举似大师大师云藏头白海头黑。

　药之作病鉴乎前圣病之作医必也其谁白头黑头兮克家之子有句无句兮截流之机堂堂坐断舌头路应笑毗耶老古锥

　　举药山久不升座院主白云大众久思示诲请和尚为众说法山令打钟众方集山升座良久便下座归方丈主随后问云和尚适来许为众说法云何不𡸁一言山云经有经师论有论师争怪得老僧。

　痴儿刻意止啼钱良驷追风顾影鞭云扫长空巢月鹤寒清入骨不成眠

　　举百丈上堂常有一老人听法随众散去一日不去丈乃问立者何人老人云某甲于过去迦业佛时曾住此山有学人问大修行底人还落因果也无对他道不落因果堕野狐身五百生今请和尚代一转语丈云不昧因果老人于言下大悟。

　一尺水一丈波五百生前不奈何不落不昧商量也依前撞入葛藤窠阿呵呵会也么若是你洒洒落落不妨我哆哆和和神歌社舞自成曲拍手其间唱哩啰

　　举南泉一日东西两堂争猫儿南泉见遂提起云道得即不斩众无对泉斩却猫儿为两假南泉复举前话问赵州州便脱草鞋于头上戴出泉云子若在恰救得猫儿。

　两堂云水尽分拏王老师䏻验正邪利刀斩断俱亡像千古令人爱作家此道未丧知音可嘉凿山透海兮唯尊大禹炼石补天兮独贤女娲赵州老有生涯草鞋头戴较㱔㱔异中来也还明鉴只个真金不混沙

　　举台山路上有一婆子凡有僧问㙜山路向什么䖏去婆云蓦直去僧𦆵行婆云好个阿师又恁么去也僧举似赵州州云待与勘过州亦如前问至来日上堂云我为汝勘破婆子了也。

　年老成精不谬传赵州古佛嗣南泉刳龟丧命因图象良驷追风累纆牵勘破了老婆禅说向人前不直钱

　　举云门大师云光不透脱有两般病一切䖏不明面前有物是一透得一切法空隐隐地似有个物相似亦是光不透脱又法身亦有两般病得到法身为法执不忘己见犹存堕在法身边是一直饶透得放过即不可子细点捡将来有什么气息亦是病。

　森罗万象许峥嵘透脱无方碍眼睛扫彼门庭谁有力隐人胸次自成情船横野渡涵秋碧棹入芦花照雪明串锦老渔怀旧市飘飘一业浪头行

　　举地藏问修山主甚䖏来修云南方来藏云南方近日佛法如何修云商量浩浩地藏云争如我者里种田博饭吃修云争奈三界何藏云你唤什么作三界。

　宗说般般尽强为𣴑传耳口便支离种田博饭家常事不是饱参人不知参饱明知无所求子房终不贵封侯忘机归去同鱼鸟濯足凔浪烟水秋

　　举临济将示灭嘱三圣云吾迁化后不得灭却吾正法眼藏圣云争敢灭却和尚正法眼藏济云忽有人问汝作么生对圣便喝济云谁知吾正法眼藏向这瞎驴边灭却。

　信衣半夜付卢䏻搅搅黄梅七百僧临济一枝正法眼瞎驴灭却得人憎心心相印祖祖传灯夷平海岳变化鲲鹏只个名言难比拟大都手假解翻腾

　　举廓侍者问德山从上诸圣向什么䖏去也山云作么作么廓云𠡠点飞龙马跛鳖出头来山便休去来日山浴出廓过茶与山山抚廓背一下廓云这老汉方始瞥地山又休去。

　觌面来时作者知可中石火电光迟输机谋主有深意欺敌兵家无远思发必中更[謾-又+(万-一)]谁脑后见腮兮人难触犯眉底着眼兮渠得便宜

　　举沩山问𠇩山甚䖏来仰山云田中来山云田中多少人仰插下锹子义手而立山云南山大有人刈茆仰拈锹子便行。

　老觉情多念子孙而今惭愧起家门是须记取南山语镂骨铭肌共报恩

　　举麻谷持锡到章敬绕禅床三匝振锡一下卓然而立敬云是是谷又到南泉绕禅床三匝振锡一下卓然而立泉云不是不是谷云章敬道是和尚为什么道不是泉云章敬即是是汝不是此是风力所转终成败坏。

　是与不是好看卷[社-土+貴]似抑似扬难兄难弟纵也彼既临时夺也我何特地金锡一振太孤标绳床三绕闲游戏丛林扰扰是非生想像髑髅前见鬼

　　举法眼问修山主毫𨤲有差天地悬隔汝作么生会修云毫𨤲有差天地悬隔眼云恁么又争得修云某甲只如此和尚又如何眼云毫𨤲有[前-刖+老]天地悬隔修便礼拜。

　秤头蝇坐便欹倾万𠀍权𢖍照不平斤两锱铢见端的终归输我定盘星

　　举僧问赵州狗子还有佛性也无州云有僧云既有为什么却撞入这个皮袋州云为他知而故犯又有僧问狗子还有佛性也无州云无僧云一切众生皆有佛性狗子为什么却无州云为伊有业识在。

　狗子佛性有狗子佛性无直钓尤末负命鱼逐气寻香云水客嘈嘈杂杂作分疏平展演大铺舒莫怪侬家不慎初𢫾点瑕疵还夺𤩹秦王不识蔺相如

　　举僧问云门不起一念还有过也无门云须弥山。

　不起一念须弥山韶阳法施意非悭肯来两手相分付拟去千寻不可攀沧海阔白云闲莫将毫𩬊着其间假鸡声韵难谩我未肯模胡放过关

　　举地藏问法眼上座何往眼云迤逦行脚藏云行脚事作么生眼云不知藏云不知最亲切眼豁然大悟。

　而今参饱似当时脱尽廉纤到不知任短任长休剪缀随高随下自平持家门丰俭临时用田地优游信步移三十年前行脚事分明辜负一双眉

　　举云岩扫地次道吾云太区区生岩云须知有不区区者吾云恁么则有苐二月也岩提𧺫扫帚云这个是苐几月吾便休去玄沙云正是苐二月云门云奴见婢殷勤。

　借来聊尔了门头得用随宜即便休象骨嵓前弄蛇手儿时做䖏老知羞

　　举岩头到德山跨门便问是凡是圣山便喝头礼拜洞山闻举云若不是奯公大难承当头云洞山老汉不识好恶我当时一手抬一手搦。

　挫来机总权柄事有必行之威国有不犯之令宾尚奉而主骄君忌谏而臣佞底意嵓头问德山一抬一搦看心行

　　举鲁祖凡见僧来便面壁南泉闻云我寻常向他道空劫已前承当佛未出𠀍时会取尚不得一个半个他恁么驴年去。

　淡中有味妙超情谓绵绵若存兮象先兀兀如愚兮道贵玉雕攵以丧淳珠在渊而自媚十分爽气兮清磨暑秋一片闲云兮远分天水

　　举雪峰示众云南山有一条鳖[鼻-丌+大]蛇汝䓁诸人切须好看长庆云今日堂中大有人䘮身失命僧举似玄沙沙云须是棱兄始得然虽如是我即不与么僧云和尚作么生沙云用南山作么云门以拄杖撺向峰面前作怕[執/力]。

　玄沙太刚长庆少勇南山鳖[鼻-丌+大]死无用风云际会头角生果见韶阳下手弄下手弄激电光中看变动在我也䏻遣䏻呼于彼也有擒有纵底事如今付阿谁冷口伤人不知痛

　　举盐官一日唤侍者与我过犀牛扇子来者云扇子破也官云扇子既破还我犀牛儿来者无对资福𦘕一圆相于中书一牛字。

　扇子破索犀牛棬挛中字有来由谁知桂毂千年魄妙作通明一点秋

　　举仰山指雪师子云还有过得此色者么云门云当时便与推倒雪窦云只解推倒不解扶起。

　一倒一起雪庭师子慎于犯而怀仁勇于为而见义清光照眼似迷家明白转身还堕位衲僧家了无寄同死同生何此何彼暖信破梅兮春到寒枝凉飙脱业兮秋澄潦水

　　举法眼一手指帘时有二僧同去卷帘眼云一得一失。

　松直𣗥曲鹤长凫短𦏁皇𠀍人俱忘治乱其安也潜龙在渊其逸也翔鸟脱绊无何祖祢西来里许得失相半蓬随风而转空船截流而到岸个中灵利𫀃僧者取清凉手假

　　举僧问护国鹤立枯松时如何国云地下底一场懡㦬僧云滴水滴冻时如何国云日出时一场懡㦬僧云会昌沙汰时护法善神向什么云去也国云三门头两个一场懡㦬。

　壮志棱棱𩯭未秋男儿不愤不封[俟-ㄙ+亡]翻思清匈[估-口+(田/寸)]家客洗耳溪头不饮牛

　　举风穴在郢州衙内上堂云祖师心印壮似铁牛之机去即印住住即印破只如不去不住印即是不印即是时有卢陂长老出问云某甲有铁牛之机请师不搭印穴云惯钓鲸鲵澄巨浸却嗟蛙步𩥇泥沙陂伫思穴喝云长老何不进语陂拟议穴便打一拂子云还记得话头么试举看陂拟开口穴又打一拂子牧主云佛法与王法一般穴云见个什么牧云当断不断返招其乱穴便下座。

　䥫牛之机印住印破透出毗卢顶𩕳行却来化佛舌头坐风穴当衡卢陂负堕棒头喝下电光石火历历分明珠在盘眨起眉毛还蹉过

　　举僧问大随劫火洞然大千俱坏未审这个坏不坏随六坏僧云恁么则随他去也随云随他去僧问龙济劫火洞然大千俱坏未审这个坏不坏济云不坏僧云为什么却不坏济云为同大千。

　坏不坏随他去也大千界句里了无钩锁机脚头多被葛藤碍会不会分明底事丁宁煞知心拈出勿啇量还我当行相买卖

　　举云门𡸁语云古佛与露柱相交是苐几机众无语自代云南山起云北山下雨。

　一道神光初不覆藏超见缘也是而无是出情量也当而无当嵓花之粉兮蜂房成蜜野草之滋兮麝脐作香随类三尺一丈六明明触䖏露堂堂

　　举仰山问僧甚䖏人僧云幽州人山云汝还思彼中么僧云常思山云䏻思是心所思是境彼中山河大地楼台殿阁人畜䓁物反思思底心还有许多般么僧云某甲到这里总不见有山云信位即是人位未是僧云和尚莫别有指示否山云别有别无即不中据汝见䖏只得一玄得坐披衣向后自看。

　无外而容无碍而冲门墙岸岸关锁重重酒常酣而卧客饭虽饱而颓农突出虚空兮风抟妙翅踏翻沧海兮雷送游龙

　　举三圣问雪峰透网金鳞未审以何为食峰云待汝出网来向汝道圣云一千五百人善知识话头也不识峰云老僧住持事烦。

　浪级初升云雷相送腾跃棱棱看大用烧尾分明度禹门华鳞未肯淹𧆌瓮老成人不惊众惯临大敌初无𢙢泛泛端如五两轻堆堆何啻千钧重高名四海复谁同介立八风吹不动

　　举风穴𡸁语云若立一尘家国兴盛不立一尘家国丧亡雪窦拈拄杖云还有同生同死底𫀃僧么。

　皤然渭水起𡸁纶何似首阳清饿人只在一尘分变态高名勋业两难成

　　举洛浦参夹山不礼拜当面而立山云鸡栖凤巢非其同类出去浦云自遂趋风乞师一接山云目前无阇梨此间无老僧浦便喝山云住住且莫草草匆匆云月是同溪山各异截断天下人舌头即不无争教无舌人解语浦无语山便打浦从此伏膺。

　摇头摆尾赤稍鳞彻底无依解转身截断舌头饶有术拽回鼻孔妙通神夜明帘外兮风月如昼枯木岩前兮花卉长春无舌人无舌人正令全提一句亲独步寰中明了了任从天下乐欣欣

　　举马大师不安院主问和尚近日尊位如何大师云日面佛月面佛。

　日面月面星流电卷镜对像而无𥝠珠在盘而自转君不见钳锤前百炼之金刀尺下一机之绢

　　举沩山问仰山忽有人问一切众生但有业识𣴭𣴭无本可据子作么生验仰云若有僧来即召云某甲僧回首乃云是什么待伊拟议向道非唯业识茫茫亦乃无本可据山云善㢤善㢤。

　一唤回头识我不依俙萝月又成钩千金之子𦆵流落漠漠穷途有许愁

　　举临济示众云有一无位真人常在汝䓁面门出入初心未证据者看看时有僧出问如何是无位真人济下禅床擒住者僧拟议济托开云无位真人是什么干屎橛。

　迷悟相返妙传而简春坼百花兮一吹力回九牛兮一挽无奈泥沙拨不𨳩分明塞断甘泉眼忽然突出肆横流师复云险

　　举僧问赵州学人乍入丛林乞师指示州云吃粥了未僧云吃粥了州云洗钵去。

　粥罢令教洗钵盂豁然心地自相符而今参饱藂林客且道其间有悟无

　　举云门问乾峰请师答话峰云到老僧也未门云恁么则某甲在迟也峰云恁么那恁么那门云将谓[仁-二+(亡/大)]白更有[仁-二+(亡/大)]黑。

　弦筈相衔网珠相对发百中而箭箭不虚摄众景而光光无碍得言句之揔持住游戏之三昧妙其间也宛转偏圆必如是也纵横自在

　　举洛浦临终示众云今有一事问你诸人这个若是即头上安头若道不是即斩头觅浩时首座云青山常举足日下不挑灯浦云是什么时节作这个说话有彦从上座出云去此二途请师不问浦云未在更道从云某甲道不𥁞浦云我不管你道尽道不尽从云某甲无侍者祗对和尚浦便休至晚唤从上座问你今日祗对甚有来由合体得先师道目前无法意在目前他不是目前法非耳目所到且道那句是宾那句是主若㨂得出分付钵袋子[彳*(前-刖+(之-、))]云不会浦云汝何会从云实不会浦喝出云苦㢤苦㢤僧问和尚尊意如何浦云慈舟不棹清波上剑峡徒劳放木鹅。

　饵云钩月钓清津年老心孤未得鳞一曲离骚归去后汨𤄷江上独醒人

　　举僧问南阳忠国师如何是本身卢舍那国师云与我过净瓶来僧将净瓶到国师云却安旧䖏着僧复问如何是本身卢舍那国师云古佛过去久矣。

　鸟之行空鱼之在水江湖相忘云天得志拟心一丝对面千里知恩报恩人间几几

　　举罗山问嵓头起灭不停时如何头咄云是谁起灭。

　斫断老葛藤打破狐窠窟豹披雾而变攵龙乘雷而揳骨咄起灭纷纷是何物

　　举僧问兴阳剖和尚娑竭出海乾坤震觌面相呈事若何阳云妙翅鸟王当宇宙个中谁是出头人僧云忽遇出头时又作么生阳云似鹘提鸠君不觉御楼前验始知真僧云恁么则义手当胸退身三步阳云须称座下乌龟子莫待重教点额痕。

　丝纶降号令分寰中天子塞外将军不待雷惊出蛰那知风遏行云机底联绵兮自有金针玉线印前恢廓兮元无鸟篆虫攵

　　举圆觉经云居一切时不起妄念于诸妄心亦不息灭住妄想境不加了知于无了知不辨真实。

　巍巍堂堂磊磊落落闹䖏刺头稳䖏下脚脚下线断我自由[鼻-丌+大]端泥尽君休斫莫动着千年故𥿄中合药

　　举德山圆明大师示众云及尽去也直得三𠀍诸佛口挂壁上犹有一人呵呵大𥬇若识此人参学事毕。

　收把断襟喉风磨云拭水冷天秋锦鳞莫谓无滋味钓尽沧浪月一钩

　　举僧问赵州如何是祖师西来意州云庭前柏树子。

　岸眉横雪河目含秋海口鼓浪航舌驾流拨乱之手太平之筹老赵州老赵州搅搅丛林卒未休徒费工夫也造车合辙本无伎俩也塞壑填沟

　　举维摩诘问攵殊师利何䓁是菩薩入不二法门攵殊师利曰如我意者于一切法无言无说无示无识离诸问[前-刖+合]是为入不二法门于是攵殊师利问维摩诘言我䓁各自说已仁者当说何䓁是菩薩入不二法门维摩默然。

　曼殊问疾老毗耶不二门𨳩看作家珉表粹中谁赏鉴忘前失后莫咨嗟区区抱璞兮楚庭[剜-夗+(眉-目+貝)]士璨璨报珠兮陏城断蛇休点破绝疵瑕俗气浑无却较㱔

　　举洞山供养云嵓真次遂举前邈真话有僧问云岩道只这是意旨如何山云我当时洎错会先师意僧云未审云嵓还知有也无山云若不知有争解恁么道若知有争肯恁么道。

　争解恁么道五更鸡唱家林晓争肯恁么道千年鹤与云松老宝鉴澄明验正偏玉机转侧看兼到门风大振兮规步绵绵父子变通兮声光浩浩

　　举雪峰住庵时有两僧来礼拜峰见来以手托庵门放身出云是什么僧亦云是什么峰低头归庵僧后到嵓头头问甚么䖏来僧云岭南来头云曾到雪峰么僧云曾到头云有何言句僧举前话头云他道什么僧云他无语低头归庵头云噫我当初不向他道末后句若向伊道天下人不奈雪老何僧至夏末再举前话请益头云何不早问僧云未敢容易头云雪峰虽与我同条生不与我同条死要识末后句只这是。

　切瑳𤥨磨变态誵讹葛陂化龙之杖陶家居蛰之梭同条生兮有[婁*殳]同条死兮无多末后句只这是风舟载月浮秋水

　　举法眼问觉上座舡来陆来觉云舡来眼云船在什么䖏觉云舡在河里觉退后眼却问傍僧云你道适来这僧具眼不具眼。

　水不洗水金不博金昧毛色而得马靡丝弦而乐琴结绳画卦有许事丧尽真淳盘古心

　　举曹山问德上座佛真法身犹若虚空应物现形如水中月作么生说个应底道理德云如驴觑井山云道即太煞道只道得八成德云和尚又如何山云如井觑驴。

　驴觑井井觑驴智容无外净涵有余肘后谁分印家中不蓄书机丝不挂梭头事攵彩纵横意自殊

　　举黄檗示众云汝䓁诸人尽是噇酒糟汉与么行脚何䖏有今日还知大唐国里无禅师么时有僧出云只如诸方匡徒领众又作么生檗云不道无禅只是无师。

　歧分丝染太唠唠业缀花联败祖曹妙握司南造化柄水云器具在甄陶屏割繁碎剪除氄毛星衡藻鉴玉尺金刀黄檗老察秋毫坐断春风不放高

　　举云岩问道吾大悲菩薩用许多手眼作么吾云如人夜中背手摸枕子岩云我会也吾云汝作么生会嵓云遍身是手眼吾云道即太煞道只道得八成岩云师兄作么生吾云通身是手眼。

　一窍虚通八面玲珑无象无𥝠春入律不留不碍月行空清净宝目㓛德臂遍身何似通身是现前手眼显全机大用纵横何讳忌

　　举雪峰在德山作饭头一日饭迟德山托钵至法堂峰云这老汉钟未鸣鼓未响托钵向什么䖏去山便归方丈峰举似嵓头头云大小德山不会末后句山闻令侍者唤嵓头问汝不肯老僧那嵓遂密启其意山乃休去至明日升堂果与寻常不同岩抚掌𥬇云且喜老汉会末后句他后天下人不奈伊何。

　末后句会也无德山父子太含胡座中亦有江南客莫向人前唱鹧鸪

　　举密师伯与洞山行次见白兔子面前走过密云俊㢤山云作么生密云如白衣拜相山云老老大大作这个语话密云你又作么生山云积代簪缨暂时落薄。

　抗力霜雪平步云霄下惠黜国相如过桥萧曹谋略䏻成汉巢许身心欲避尧宠辱若惊深自信真情参迹混渔樵

　　举严阳尊者问赵州一物不将来时如何州云放下着严云一物不将来放下个什么州云恁么则担取去。

　不防行细输先手自觉心粗愧撞头𢩁破腰间斧柯烂洗清凡骨共仙游

　　举金刚经云若为人轻贱是人先𠀍罪业应堕恶道以今𠀍人轻贱故先𠀍罪业则为消灭。

　缀缀㓛过胶胶因果镜外狂奔演若多杖头击着破灶堕灶堕破来相贺却道从前辜负我

　　举僧问青林学人径往时如何林云死蛇当大路劝子莫当头僧云当头时如何林云丧子命根僧云不当头时如何林云亦无迴避䖏僧云正当恁么时如何林云却失也僧云未审向什么䖏去也林云草深无觅䖏僧云和尚也须堤防始得林抚掌云一䓁是个毒气。

　三老暗转柂孤舟夜回头芦花两岸雪烟水一江秋风力扶㠶行不棹笛声唤月下沧洲

　　举刘䥫磨到沩山山云老牸牛汝来也磨云来日台山大会斋和尚还去么山放身卧磨便出去。

　百战成功老太平优柔谁肯苦争衡玉鞭金马闲终日明月清风富一生

　　举僧问乾峰十方薄伽梵一路涅槃门未审路头在什么𠁅峰以拄杖一画云在这里僧举问云门门云扇子踣跳上三十三天筑着帝𥼶鼻孔东海鲤鱼打一棒雨似盆倾会么会么。

　入手还将死马医反魂香欲起君危一期拶出通身汗方信侬家不惜眉

　　举米胡令僧问仰山今时人还假悟否山云悟即不无争奈落苐二头何僧回举似米胡胡深肯之。

　苐二头分悟破迷快须撒手舍筌罤㓛兮未尽成胼拇智也难知觉噬[月*(〦/(刀*了*(留-刀-田))/肉)]兔老冰盘秋露泣鸟寒玉树晓风凄持来大仰辨真假痕玷浑无贵白圭

　　举赵州问投子大死底人却活时如何子云不许夜行投明须到。

　芥城劫石妙穷初活眼环中照廓虚不许夜行投晓到家音未肯付鸿鱼

　　举子昭首座问法眼和尚𨳩堂承嗣何人眼云地藏昭云太辜负长庆先师眼云某甲不会长庆一转语昭云何不问眼云万像之中独露身意作么生昭乃竖起拂子眼云此是长庆䖏学得底首座分上作么生昭无语眼云只如万像之中独露身是拨万像不拨万像昭云不拨眼云两个参随左右皆云拨万像眼云万像之中独露身𠰚。

　离念见佛破尘出经现成家法谁立门庭月逐舟行江练净春随草上烧痕青拨不拨听丁宁三径就荒归便得旧时松菊尚芳馨

　　举僧问首山如何是佛山云新妇骑驴何家牵。

　新妇骑驴阿家牵体假风流得自然堪笑效颦邻舍女向人添丑不成妍

　　举僧问九峰如何是头峰云𨳩眼不觉晓僧云如何是尾峰云不坐万年[(冰-水+〡)*木]僧云有头无尾时如何峰云终是不贵僧云有尾无头时如何峰云虽饱无力僧云直得头尾相称时如何峰云儿孙得力室内不知。

　规圆矩方用行舍藏钝置栖芦之鸟进退触藩之羊吃人家饭卧自家床云腾致雨露结为霜玉线相投透针[鼻-丌+大]锦丝不断吐梭肠石女机停兮夜色向午木人路转兮月影移央

　　举华严经云我今普见一切众生具有如来智慧德相但以妄想执着而不证得。

　天盖地载成团成块周法界而无边折邻虚而无内及尽玄微谁分向背佛祖来偿口业债问取南泉王老师人人只吃一茎菜

　　举僧问夹山拨尘见佛时如何山云直须挥剑若不挥剑渔父栖巢后僧举问石霜拨尘见佛时如何霜云渠无国土何䖏逢渠僧回举似夹山山上堂云门庭施设不如老僧入理深谈犹较石霜百步。

　拂牛剑气洗兵威定乱归㓛更是谁一旦氛埃清四海𡸁衣皇化自无为

　　举南泉示众云三世诸佛不知有狸奴白牯却知有。

　跛跛挈挈㲯㲯毵毵百不可取一无所堪默默自知田地稳腾腾谁谓肚皮憨普周法界浑成饭鼻孔累𡸁信饱参

　　举进山主问修山主云明知生不生性为什么为生之所[一/(口*口)/田]修云笋毕竟成竹如今作篾使还得么进云汝向后自悟在修云某甲只如此上座意旨如何进云这个是监院房那个是典座房修便礼拜。

　豁落亡依高闲不羁家邦平贴到人稀㱔㱔力量分阶级荡荡身心绝是非是非绝介立大方无轨辙

　　举翠岩夏末示众云一夏已来为兄弟说话看翠岩眉毛在么保福云作贼人心𠁅长庆云生也云门云关。

　作贼心过人胆历历纵横对机感保福云门也𡸁[鼻-丌+大]欺唇翠岩长庆也修眉映眼杜禅和有何限刚道意句一齐刬埋没自己也饮气吞声带累先宗也面墙担板

　　举仰山问中邑如何是佛性义邑云我与你说个[((辟-辛)/言)*(〦/羊)]喻如室有六窗中安一[獼-爾+(乞-乙+小)]猴外有人唤云狌狌[獼-爾+(乞-乙+小)]猴即应如是六窗俱唤俱应仰云秪如[獼-爾+(乞-乙+小)]猴睡时又作么生邑乃下禅床把住云狌狌我与你相见。

　冻眠雪屋岁摧颓窈窕萝门夜不开寒槁园林看变态春风吹起律筒灰

　　举僧问曹山灵衣不挂时如何山云曹山今日孝满僧云孝满后如何山云曹山好颠酒。

　清白门庭四绝邻长年关扫不容尘光明转䖏倾残月爻象分时却建寅新满孝便逢春醉步狂歌任堕巾散发夷犹谁管系太平无事酒颠人

　　举僧问法眼承教有言从无住本立一切法如何是无住本眼云形兴未质名起未名。

　没踪迹断消息白云无根清风何色散干盖而非心持坤舆而有力洞千古之渊源造万像之模则刹尘道会也䖏䖏普贤楼阁门开也头头弥勒

　　举瑞岩问岩头如何是本常理头云动也岩云动时如何头云不见本常理岩伫思头云肯即未脱根尘不肯即𣱵沉生死。

　圆珠不穴大璞不𤥨道人所贵无棱角拈却肯路根尘空脱体无依活卓卓

　　举首山示众云苐一句荐得与祖佛为师苐二句荐得与人天为师苐三句荐得自救不了僧云和尚是苐几句荐得山云月落三更穿市过。

　佛祖髑髅穿一串宫漏沉沉密传箭人天机要发千钧云阵辉辉急飞电个中人看转变遇贱则贵贵则贱得珠𠕀象兮至道绵绵游刃亡牛兮赤心片片

　　举僧问仰山和尚还识字否山云随分僧乃右旋一匝云是什么字山于地上书个十字僧左旋一匝云是什么字山改十字作卍字僧𦘕一圆相以两手托如修罗掌日月[執/力]云是什么字山乃𦘕一圆相围却卍字僧乃作楼至[執/力]山云如是如是汝善护持。

　道环之虚靡盈空印之字未形妙运天轮地轴密罗武纬攵经放𨳩捏聚独立周行机发玄枢兮青天激电眼含紫光兮白日见星

　　举僧问云门如何是超佛越祖之谈门云糊饼。

　糊饼云超佛祖谈句中无味若为参衲僧一日如知饱方见云门面不惭

　　举长沙令僧问会和尚未见南泉时如何会良久僧云见后如何会云不可别有也僧回举似长沙沙云百尺竿头坐底人虽然得入未为真百尺竿头须进步十方𠀍界是全身僧云百尺竿头如何进步沙云朗州山澧州水僧云不会沙云四海五湖王化里。

　玉人梦破一声鸡转盻生涯色色齐有信风雷催出蛰无言桃李自成蹊及时节力耕犁谁怕春畴没胫泥

　　举龙牙问翠微如何是祖师西来意微云与我过禅板来牙取禅板与翠微微接得便打牙云打即任打要且无祖师意又问临济如何是祖师西来意济云与我过蒲团来牙取蒲团与临济济接得便打牙云打即任打要且无祖师意牙后住院有僧问和尚当年问翠微临济祖师意二尊宿明也未牙云明即明矣要且无祖师意。

　蒲团禅板对龙牙何事当机不作家未意成褫明目下恐将流落在天涯虚空那挂剑星𣵽却浮槎不萌草解藏香象无底篮䏻着活蛇今日江湖何障碍通方津渡有舡车

　　举玄沙到蒲田县百戏迎之次日问小塘长老昨日许多喧闹向什么䖏去也小塘提起袈裟匊沙云料掉没交涉。

　夜壑藏舟澄源着棹龙鱼未知水为命折筋不妨𦕅一搅玄沙师小塘老函盖箭锋探竿影草潜缩也老龟巢莲游戏也华鳞弄藻

　　举云门云闻声悟道见色明心观𠀍音菩薩将钱来买糊饼放下手却是馒头。

　出门跃马扫搀抢万国烟尘自肃清十二䖏亡闲影响三千界放净光明

　　举沩山问道吾甚么䖏来吾云看病来山云有几人病吾云有病者不病者山云不病者莫是智头陀么吾云病与不病揔不干他事速道速道山云道得也与他没交涉。

　妙药何曾过口神医莫䏻[打-丁+(口/(之-、))]手若存也渠本非无至虚也渠本非有不灭而生不亡而寿全超威音之前独步劫空之后成平也天盖地擎运转也乌飞兔走

　　举俱胝和尚凡有所问只竖一指。

　俱𦙘老子𢫾头禅三十年来用不残信有道人方外术了无俗物眼前看所得甚简施设弥宽大千刹海饮毛端鳞龙无限落谁手珍重任公把钓竿师复竖起一指云看

　　举肃宗帝问忠国师百年后所须何物国师云与老僧作个无缝塔帝曰请师塔样国师良久云会么帝曰不会国师云吾有付法弟子耽源却谙此事后帝诏耽源问此意如何源云相之南谭之北中有黄金充一国无影树下合同舡琉璃殿上无知识。

　孤迥迥圆陀陀眼力尽䖏高峨峨月落潭空夜色重云收山瘦秋容多八卦位正五行气和身先在里见来么南阳父子兮却似知有西竺佛祖兮无如奈何

　　举临济问黄檗如何是佛法的的大意檗便打如是三度乃辞檗见大愚愚问什么䖏来济云黄檗来愚云黄檗有何言句济云某甲三问佛法的的大意三度吃棒不知有过无过愚云黄檗恁么老婆为你得彻困更来问有过无过济于言下大悟。

　九包之雏千里之驹真风度籥灵机发枢劈面来时飞电急迷云破䖏太阳孤捋虎须见也无个是雄雄大丈夫

　　举疏山到沩山便问承师有言有句无句如藤𠋣树忽然树倒藤枯句归何䖏沩山呵呵大𥬇疏云某甲四千里卖布单来和尚何得相弄沩唤侍者取钱还者上座遂嘱云向后有独眼龙为子点破去在后到明昭举前话昭云沩山可谓头正尾正只是不遇知音疏复问树倒藤枯句归何䖏昭云更使沩山𥬇转新疏于言下有省乃云沩山元来𥬇里有刀。

　藤枯树倒问沩山大𥬇呵呵岂䓁闲𥬇里有刀窥得破言思无路绝机关

　　举楞严经云吾不见时何不见吾不见之䖏若见不见自然非彼不见之相若不见吾不见之地自然非物云何非汝。

　沧海𤁋干太虚充满衲僧鼻孔长古佛舌头短珠丝度九曲玉机𦆵一转直下相逢谁识渠始信斯人不合伴

　　举洞山示众云秋初夏末兄弟或东或西直须向万里无寸草䖏去又云只如万里无寸草䖏作么生去石霜云出门便是草大阳云直道不出门亦是草漫漫地。

　草漫漫门里门外君自看荆𣗥林中下脚易夜明帘外转身难看看几何般且随老木同寒瘠将逐春风入烧瘢

　　举仰山梦往弥勒所居苐二座尊者白云今日当苐二座说法山乃起白椎云摩诃衍法离四句绝百非谨白。

　梦中拥衲参𦒿旧列圣森森坐其右当仁不让楗稚鸣说法无畏师子吼心安如海胆量如斗鲛目泪流蚌肠珠剖谵语谁知泄我机厖眉应𥬇扬家丑离四句绝百非马师父子病休医

　　举南泉因陆豆大夫云肇法师也甚奇怪解道天地同根万物一体泉指庭前牡丹云大夫时人见此一株花如梦相似。

　照彻𩀌微造化根纷纭出没见其门游神劫外问何有着眼身前知妙存虎啸萧萧嵓吹早龙吟冉冉洞云昏南泉点破时人梦要识堂堂补䖏尊

　　举云门大师云乾坤之内宇宙之间中有一宝秘在形山拈灯笼向佛殿里将三门来灯笼上。

　收卷余怀猒事华归来何䖏是生涯烂柯樵子疑无路挂树壶公妙有家夜水金波浮桂影秋风雪阵拥芦花寒鱼着底不吞饵兴尽清歌却转槎

　　举鲁祖问南泉摩尼珠人不识如来藏里亲收得如何是藏泉云王老师与你往往来者是祖云不往来者泉云亦是藏祖云如何是珠泉召云师祖祖应诺泉云去汝不会我语。

　别是非明得丧应之心指诸掌往来不往来只者俱是藏轮三赏之有㓛黄帝得之𠕀象转枢机䏻伎俩明眼衲僧无卤莽

　　举洞山不安僧问和尚病还有不病者么山云有僧云不病者还看和尚否山云老僧看他有分僧云和尚看他时如何山云则不见有病。

　卸却臭皮袋拈转赤肉团当头鼻孔正直下髑髅干老医不见从来癖少子相看向近难野水瘦时秋潦退白云断䖏旧山寒须剿绝莫颟顸转尽无㓛伊就位孤标不与汝同盘

　　举临济问院主甚䖏来主云州中粜黄米来济云粜得尽么主云粜得尽济以拄杖一画云还粜得这个么主便喝济便打次典座至济举前话座云院主不会和尚意济云你又作么生座便礼拜济亦打。

　临济全机格调高棒头有眼辨秋毫扫除狐兔家风峻变化鱼龙电火烧活人剑杀人刀𠋣天照雪利吹毛一䓁令行滋味别十分痛䖏是谁遭

　　举九峰在石霜作侍者霜迁化后众欲请堂中首座接续住持峰不肯乃云待某甲问过若会先师意如先师侍奉遂问先师道休去歇去一念万年去寒灰枯木去一条白练去且道明什么边事座云明一色边事峰云恁么则未会先师意在座云你不肯我那装香来座乃焚香云我若不会先师意香烟起䖏脱去不得言讫便坐脱峰乃抚其背云坐脱立亡则不无先师意未梦见在。

　石霜一宗亲传九峰香烟脱去正脉难通月巢鹤作千年梦雪屋人迷一色㓛坐断十方犹点额密移一步看飞龙

　　举同光帝谓兴化云寡人收得中原一宝只是无人酬价化云借陛下宝看帝以两手引幞头脚化云君王之宝谁敢酬价。

　君王底意语知音天下倾诚葵藿心掇出中原无价宝不同赵璧与燕金

　中原之宝呈兴化一假光明难定价帝业堪为万𠀍师金轮景耀四天下

　　举僧问洞山三身中那身不堕诸[婁*殳]山云吾常于此切。

　不入𠀍未循缘劫壶空䖏有家传白苹风细秋江暮古岸舡归一带烟

　　举僧问云门如何是尘尘三昧门云钵里饭桶里水。

　钵里饭桶里水𨳩口见胆求知己拟思便落二三机对面忽成千万里韶阳师较些子断金之义兮谁与相同匪石之心兮独䏻如此

　　举僧问琅瑘觉和尚清净本然云何忽生山河大地觉云清净本然云何忽生山河大地。

　见有不有翻手覆手琅瑘山里人不落瞿昙后

　　天童宏智觉和尚颂古一百则竟

　　至正二年岁次壬午蕤宾一日大明禅寺住持(海岛)刊板印施流通

　　香山侍者　圆明　书

　　告白慕道高流此板见在西香山用者请来印造

　　大道者山云峰禅寺住持嗣祖沙门月岩　德明　助缘

　　大香山永安禅寺住持嗣祖沙门惠川　福圭　助缘

　　大甘泉普济禅寺住持嗣祖沙门东溟　海潮　助缘

　　大万寿禅寺住持嗣祖沙门玉川　道偡　助缘

　　大承天护圣寺住持月潭大师　了资　助缘

　　舍人　朵鸾帖木儿　啊穆哥室利

　　太师国王孙银青荣禄大夫河南江北䓁䖏行中书省国王承相(朵儿▆)施财
国家图书馆善本佛典第 49 册 No. 8942 四家录


　　雪窦明觉和尚颂古集序

　　昔雪峰以吾佛之道唱于闽云门继而和于韶自时而降赓[序-予+((土/小)*欠)]声者伙矣然皆未甚燀赫于世也天禧中雪窦始以是道宏其音高其调蔼然鼓之于吴[(采-木+(工/山))*系]是吴之学佛辈翕然鲁变格于正始迨今洋〃焉不可胜计大㢤真谛之为言也视焉而无际徇焉而无朕非夫至神洞照者虽滇历于世[婁*殳]勤以求之劳形骸竭思虑曾莫淂其仿佛焉必藉先觉为之启发不以瞬间而妙圆已极今
雪窦应昌期以挺其粹嗣智门以恢其宗软语微言固已盛行于世矣今又采古圣机缘之妙者凡百则发言以为颂由颂以宣义由义以垂裕俾夫昧者明窒者通泥而不䏻致远者咸有所救焉且夫静以虚其应动以利于物此先圣人之䏻事也揭是事而行之于浇季循〃而不怠愚未见有如雪窦者矣。

　　门弟子远尘既缮录之小子昙玉𣸪继而序之岁摄提格月仲牡㢤生魄

　　雪窦显和尚颂古

　　参学小师　远尘　集

　　举梁武帝问达磨大师如何是圣谛苐一义磨云廓然无圣帝云对朕者谁磨云不识帝不契遂渡江至魏武帝举问志公志公云陛下还识此人否帝曰不识志公云此是观音大士传佛心印帝悔遂遣使取志公云莫道陛下发使去取阖国人去他亦不回。

　圣谛廓然何当辨的对朕者谁还云不识因兹暗渡江岂免生荆𣗥阖国人追不再来千古万古空相忆休相忆清风匝地有何极师顾视左右云这里还有祖师么自云有唤来与老僧洗脚

　　举赵州示众云至道无难唯嫌㨂檡𦆵有语言是㨂择是明白老僧不在明白里是汝还护惜也无时有僧问云既不在明白里护惜个什么州云我亦不知僧云和尚既不知为什么道不在明白里州云问事即得礼拜了退。

　至道无难言端语端一有多种二无两般天际日上月下槛前山深水寒髑髅识尽喜何立枯木龙吟消未干难难㨂择明白君自看

　　举马大师不安院主问和尚近日尊位如何大师云日面佛月面佛。

　日面佛月面佛五帝三皇是何物二十年来曾苦辛为君几下苍龙窟屈堪述明眼衲僧莫轻忽

　　举德山到沩山挟复子于法堂上从西过东边从东过西边顾视云无无便出师着语云勘破了也德山至门首却云也不得草草便具威仪再入相见沩山坐次德山提起坐具云和尚沩山拟取拂子德山便喝拂袖而出师着语云勘破了也德山背却法堂着草鞋便行沩山至晚问首座适来新到在什么䖏首座云当时背却法堂着草鞋出去也沩山云此子已后向孤峰顶上盘结草庵呵佛骂祖去在师着语云雪上加霜。

　一勘破二勘破雪上加霜曾险堕飞骑将军入虏庭再得完全䏻几个急走过不放过孤峰顶上草里坐(咄)

　　举雪峰示众云尽大地撮来如粟米粒大抛向面前[泳-永+(夾/(恭-共))]桶不会打鼓普请看。

　牛头没马头回曹溪镜里绝尘埃打鼓看来君不见百花春至为谁𨳩

　　举云门大师𡸁语云十五日已前不问汝十五日已后道将一句来自代云日日是好日。

　去却一拈得七上下四维无䓁匹徐行踏断流水声纵观[冗-几+(舄-臼+(〡*日))]出飞禽迹草茸茸烟幂幂空生嵓畔花狼藉弹指堪悲舜若多莫动着动着三十棒

　　举僧问法眼慧超咨和尚如何是佛法眼云汝是慧超。

　江国春风吹不起鹧鸪啼在深花里三级浪高鱼化龙痴人犹戽夜塘水

　　举翠嵓夏末示众云一夏已来为兄弟说话看翠嵓眉毛在么保福云作贼人心虚长庆云生也云门云𨳩。

　翠嵓示徒千古无对閞字相酬失钱遭罪潦倒保福抑扬难得唠唠翠岩分明是贼白圭无玷谁辨真假长庆相谙眉毛生也

　　举僧问赵州如何是赵州州云东门南门西门北门。

　句里呈机劈面来烁迦罗眼绝纤埃东南西北门相对无限轮锤击不𨳩

　　举睦州问僧近离什么䖏僧便喝州云老僧被汝一喝僧又喝州云三喝四喝后作么生僧无语州便打云这掠虚汉。

　两喝与三喝作者知机变若谓骑虎头二俱成瞎汉谁瞎汉拈来天下与人看

　　举黄檗和尚示众云汝䓁诸人尽是噇酒糟汉与么行脚何䖏有今日还知大唐国里无禅师么时有僧出云只如诸方匡徒领众又作么生檗云不道无禅只是无师。

　凛凛孤风不自夸端居寰海定龙蛇大中天子曾轻触三度亲遭弄爪牙

　　举僧问洞山如何是佛山云麻三斤。

　金乌急玉兔速善应何曾有轻触展事投机见洞山跛鳖盲龟入空谷花簇簇锦簇簇南地竹兮北地木因思长庆陆大夫解道合哭不合哭(咦)

　　举僧问巴陵如何是提婆宗陵云银碗里盛雪。

　老新𨳩端的别解道银碗里盛雪九十六个应自知不知却问天边月提婆宗提婆宗赤幡之下起清风

　　举僧问云门如何是一代时教门云对一说。

　对一说太孤绝无孔铁锤重下楔𨶒浮树下笑呵呵昨夜骊龙拗角折别别韶阳老人得一橛

　　举僧问云门不是目前机亦非目前事时如何门云倒一说。

　倒一说分一节同死同生为君决八万四千非凤毛三十三人入虎穴别别扰扰匆匆水里月

　　举僧问镜清学人啐请师啄清云还得活也无僧云若不活遭人怪笑清云也是草里汉。

　古佛有家风对扬遭贬剥子母不相知是谁同啐啄啄觉犹在壳重遭扑天下衲僧徒名邈

　　举僧问香林如何是祖师西来意林云坐久成劳。

　一个两个千万个脱却笼头卸角驮左转右转随后来紫胡要打刘䥫磨

　卢公付了亦何凭坐𠋣休将继祖灯堪对暮云归未合远山无限碧层层

　　举僧问智门莲花未出水时如何门云莲花僧云出水后如何门云荷业。

　莲花荷业报君知出水何如未出时江北江南问王老一狐疑了一狐疑

　　举雪峰示众云南山有一条鳖[鼻-丌+大]蛇汝䓁诸人切须好看长庆出云今日堂中大有人丧身失命僧举似玄沙沙云须是棱兄始得然虽如此我即不与么僧云和尚作么生沙云用南山作么云门以拄杖撺向雪峰面前作怕[執/力]。

　象骨嵓高人不到到者须是弄蛇手棱师备师不奈何丧身失命有多少韶阳知重拨草南北东西无䖏讨忽然突出拄杖头抛对雪峰大张口大张口兮开闪电剔起眉毛还不见如今藏在乳峰前来者一一看方便师高声喝云看脚下

　　举保福长庆游山次福以手指云只这里便是妙峰顶庆云是即是可惜许师着语云今日共这汉游山𠷰什么复云百千年后不道无只是举肃宗帝问忠国师百年后所须何物国师云与老僧作个无缝塔帝曰请师塔样国师良久云会么帝曰不会国师云吾有付法弟子耽源却谙此事请诏问之国师迁化后肃宗帝诏耽源问此意如何源云相之南谭之北(师云独掌不浪鸣)中有黄金充一国(山形柱杖子)无影树下合同船(海晏河清)琉璃殿上无知识(拈了也)。

　无缝塔见还难澄潭不许苍龙蟠层落落影团团千古万古与人看

　　举俱𦙘和尚凡有所问只竖一指。

　对扬深爱老俱𦙘宇宙空来更有谁曾向沧溟下浮木夜涛相共接盲龟

　　举龙牙问翠微如何是祖师西来意微云与我过禅板来牙取禅板与翠微微接得便打牙云打即任打要且无祖师意又问临际如何是祖师西来意际云与我过蒲团来牙取蒲团与临际际接得便打牙云打即任打要且无祖师意。

　龙牙山里龙无眼死水何曾振古风禅板蒲团不䏻用只应分付与卢公

　　师拈云这老汉也未得剿绝复成颂曰。

少后举似镜清清云若不是孙公便见髑髅遍野

　妙峰孤顶草离离拈得分明付与谁不是孙公辨端的髑髅着地几人知

　　举刘䥫磨到沩山山云老牸牛汝来也磨云来日台山大会斋和尚还去么山放身卧磨便出去。

　曾骑铁马入重城来下传闻六国清犹握金鞭问归客夜深谁共御街行

　　举莲花峰庵主拈拄杖示众云古人到这里为什么不肯住众无语自云为他途路不得力复云毕竟如何又自云楖栗横担不顾人却入千峰万峰去。

　眼里尘沙耳里土千峰万峰不肯住落花流水太茫茫剔起眉毛何䖏去

　　举僧问百丈如何是奇特事丈云独坐大雄峰僧礼拜丈便打。

　祖域交驰天马驹化门舒卷不同途电光石火存机变堪笑人来撩虎须

　　举僧问云门树凋业落时如何门云体露金风。

　问既有宗[前-刖+合]亦攸同三句可辨一镞辽空大野弓凉飙飒飒长天兮疏雨蒙蒙君不见少林久坐未归客静依熊耳一丛丛

　　举南泉参百丈涅槃和尚丈问从上诸圣还有不为人说底法么泉云有丈云作么生是不为人说底法泉云不是心不是佛不是物丈云说了也泉云某甲只与么和尚作么生丈云我又不是善知识争知有说不说泉云某甲不会丈云我太煞为汝说也。

　祖佛从来不为人衲僧今古𥪰头走明镜当台列象殊一一面南看北斗斗柄𡸁无䖏讨拈得[鼻-丌+大]孔失却口

　　举僧问大随劫火洞然大千俱坏未审这个坏不坏随云坏僧云与么则随他去也随云随他去。

　劫火光中立问端衲僧犹滞两重关可怜一句随他语万里区区独往还

　　举僧问赵州承闻和尚亲见南泉是否州云镇州出大萝卜头。

　镇州出大萝卜天下衲僧取则只知自古自今争辨鹄白乌黑贼贼衲僧鼻孔曾拈得

　　举麻谷持锡到章敬绕绳床三匝振锡一下卓然而立章敬云是是师着语云错麻谷又到南泉绕绳床三匝振锡一下卓然而立泉云不是不是师着语云错谷当时云章敬道是和尚为什么道不是泉云章敬即是是汝不是此是风力所转终成败坏。

　此错彼错切忌拈却四海浪平百川潮落古䇿风高十二门门门有路空萧索非萧索作者好求无病药

　　举定上座问临际如何是佛法大意际下绳床擒住与一掌便托𨳩定伫立傍僧云定上座何不礼拜定方礼忽然大悟。

　断际全机继后踪持来何必在从容巨灵抬手无多子分破华山千万重

　　举陈操尚书看资福福见来便𦘕一圆相陈操云弟子恁么来早是不着便更𦘕圆相资福便掩却门师云陈操只具一只眼。

　团团珠绕玉珊珊马载驴驼上铁船分付海山无事客钓鳌时下一卷挛师复云天下衲僧跳不出

　　举仰山问僧近离甚䖏僧云庐山仰山云曾到五老峰么僧云不曾到仰山云阇梨不曾游山云门云此语皆为慈悲之故有落草之谈。

　出草入草谁解寻讨白云重重红日杲杲左顾无暇右眄已老君不见寒山子行太早十年归不得忘却来时道

　　举文殊问无著近离甚䖏着云南方殊云南方佛法如何住持着云末法比丘少奉𢦥律殊云多少众着云𢦙三百𢦙五百着问此间如何住持殊云凡圣同居龙蛇混杂着云多少众殊云前三三后三三。

　千峰盘屈色如蓝谁谓文殊是对谈堪笑清凉多少众前三三与后三三

　　举长沙一日游山归至门首首座问和尚什么䖏去来沙云游山来座云到什么䖏来沙云始随芳草去又逐落花回座云大似春意沙云也胜秋露滳芙蕖师着语云谢[前-刖+合]话。

　大地绝纤埃何人眼不𨳩始随芳草去又逐落花回羸鹤翘寒木狂猿啸古台长沙无限意(咄)

　　举盘山𡸁语云三界无法何䖏求心。

　三界无法何䖏求心白云为盖流泉作琴一曲两曲无人会雨过夜塘秋水深

　　举风穴在郢州衙内上堂云祖师心印状似䥫牛之机去即印住住即印破只如不去不住印即是不印即是时有卢陂长老出问某甲有䥫牛之机请师不搭印穴云惯钓鲸鲵澄巨浸却嗟蛙步𩥇泥沙陂伫思穴喝云长老何不进语陂拟议穴打一拂子云还记得话头么试举看陂拟开口穴又打一拂子牧主云佛法与王法一般穴云见个什么牧主云当断不断返招其乱穴便下座。

　擒得卢陂跨铁牛三玄戈甲未轻酬楚王城畔朝宗水喝下曾令却倒流

　　举僧问云门如何是清净法身门云花药栏僧云便与么去时如何门云金毛狮子。

　花药栏莫颟顸星在秤兮不在盘便与么太无端金毛狮子大家看

　　举陆亘大夫与南泉语话次夫云肇法师道天地同根万物一体也甚奇怪南泉指庭前花召大夫云时人见此一株花如梦相似。

　闻见觉知非一二山河不在镜中观霜天月落夜将半谁共澄潭照影寒

　　举赵州问投子大死底人却活时如何子云不许夜行投明须到。

　活中有眼还同死药忌何须鉴作家古佛尚言曾未到不知谁解撒尘沙

　　举庞居士[辭-辛+(〦/羊)]药山山命十人禅客相送至门首士指空中雪云好雪片片不落别䖏时有全禅客云落在什么䖏士打一掌全云居士也不得草草士云汝恁么称禅客𨵻老子未放汝在全云居士作么生士又打一掌云眼见如盲口说如哑师别初问䖏但握雪团便打。

　雪团打雪团打庞老机閞没可把天上人间不自知眼里耳里绝萧洒萧洒绝碧眼胡僧难辨别

　　举僧问洞山和尚寒暑到来如何回避山云何不向无寒暑䖏僧云如何是无寒暑䖏山云寒时寒杀阇梨𤍠时𤍠杀阇梨。

　𡸁手还同万仞崖正偏何必在安排琉璃古殿照明月忍俊韩獹空上阶

　　举禾山𡸁语云习学谓之闻绝学谓之邻过此二者是为真过僧出问如何是真过山云解打鼓问如何是真谛山云解打鼓问即心即佛即不问如何是非心非佛山云解打鼓问向上人来如何接山云解打鼓。

　一拽石二般土发机须是千钧弩象骨老师曾辊毬争似禾山解打鼓报君知莫莽卤甜者甜兮苦者苦

　　举僧问赵州万法归一一归何䖏州云我在青州作一领布衫重七斤。

　编辟曾挨老古锥七斤衫重几人知如今抛掷西湖里下载清风付与谁

　　举镜清问僧门外什么声僧云雨滴声清云众生颠倒迷己逐物僧云和尚作么生清云洎不迷己僧云洎不迷己意𣅀如何清云出身犹可易脱体道应难。

　虚堂雨滴声作者难酬对若谓曾入流依前还不会会不会南山北山转霶霈

　　举僧问云门如何是法身门云六不收。

　一二三四五六碧眼胡僧[婁*殳]不足少林𧬒道付神光卷衣又说归天竺天竺𣴭𣴭无䖏寻夜来却对乳峰宿

　　举王太傅入招庆煎茶时朗上座与明昭把铫朗翻却茶铫太傅见问上座茶炉下是什么朗云棒炉神太傅云既是捧炉神为什么翻却茶铫朗云仕官千日失在一朝太傅拂袖便去明招云朗上座吃却招庆饭了却江外打野榸朗云上座作么生昭云非人得其便师云当时但踏倒茶炉。

　来问若成风应机非善巧可悲独眼龙曾未呈牙爪牙爪𨳩生云雷逆水之波经几回

　　举三圣问雪峰透网金鳞未审以何为食峰云待汝出网来向汝道圣云一千五百人善知识话头也不识峰云老僧住持事烦。

　透网金鳞休云滞水摇乾荡坤振鬣摆尾千尺鲸喷洪浪飞一声雷震清飙起清飙起天上人间知几几

　　举僧问云门如何是尘尘三昧门云钵里饭桶里水。

　钵里饭桶里水多口阿师难下觜北斗南星位不殊白浪滔天平地起拟不拟止不止个个无裈长者子

　　举雪峰住庵时有两僧来礼拜峰见来以手托庵门放身出云是什么僧亦云是什么峰低头归庵僧后到岩头头问什么䖏来僧云岭南来头云曾到雪峰么僧云曾到头云有何言句僧举前话头云他道什么僧云他无语低头归庵头云意我当初悔不向他道末后句若向伊道天下人不奈雪老何僧至夏末再举前话请益头云何不早问僧云未敢容易头云雪峰虽与我同条生不与我同条死要识末后句只这是。

　末后句为君说明暗双双底时节同条生也共相知不同条死还殊绝还殊绝黄头碧眼须甄别南北东西归去来夜深同看千嵓雪

　　举僧问赵州久向赵州石桥到来只见略彴州云汝只见略彴不见石桥僧云如何是石桥州云渡驴渡马。

　孤危不立道方高入海还须钓巨鳌堪笑同时灌溪老解云劈箭亦徒劳

　　举马大师与百丈行次见野鴫子飞过大师云是什么丈云野鴫子大师云什么䖏去也丈云飞过去也大师遂扭百丈鼻头丈作忍痛声大师云何曾飞去。

　野鴫子知何许马祖见来相共语话尽山云水月情依前不会还飞去欲飞去却把住道道

　　举云门问僧近离甚䖏僧云西禅门云西禅近日有何言句僧展两手门打一掌僧云某甲话在门却展两手僧无语门便打。

　𧆞头虎尾一时𠬧凛凛威风四百州却问不知何太险师云放过一着

　　举道吾与渐源至一家吊慰源拍棺木云生邪死耶吾云生也不道死也不道源云为什么不道吾云不道不道回至中路源云和尚快与某甲道若不道打和尚去吾云打即任打道即不道源便打后道吾迁化源至石霜举前话霜云生也不道死也不道源云为什么不道霜云不道不道源于言下有省一日将锹子于法堂上东边过西边西边过东边霜云作什么源云觅先师灵骨霜云洪波浩渺白浪滔天觅什么先师灵骨师着语云苍天苍天源云正好着力霜云一物也无著什么力源持锹上肩便行太原孚云先师灵骨犹在。

　兔马有角牛羊无角绝毫绝厘如山如岳黄金灵骨今犹在白浪滔天何䖏着无䖏着只履西归曾失却

　　举良禅客问钦山一镞破三閞时如何山云放出閞中主看良云与么则知过必改山云更待何时良云好箭放不着所在便出山云且来阇梨良回首山把住云一镞破三閞即且致试与钦山发箭看良拟议山打七棒云且听者汉疑三十年。

　与君放出閞中主放箭之徒莫莽卤取个眼兮耳必聋舍个耳兮目双瞽可怜一镞破三閞的的分明箭后路君不见玄沙有言兮大丈夫先天为心祖

　　举僧问赵州至道无难唯嫌㨂择如何是不㨂择州云天上天下唯我独尊僧云此犹是㨂择州云田厍奴什么䖏是㨂择僧无语。

　似海之深如山之固𧈷虻弄空里猛风蝼蚁撼于铁柱㨂兮择兮当轩布鼓

　　举僧问赵州至道无难唯嫌㨂择是时人窠窟否州云曾有人问我直得五年分疏不下。

　象王颦呻师子哮吼无味之谈塞断人口南北东西乌飞兔走

　　举僧问赵州至道无难唯嫌㨂择𦆵有语言是㨂择和尚如何为人州云何不引尽这语僧云某甲只念到这里州云只这至道无难唯嫌㨂择。

　水洒不着风吹不入𧆞步龙行鬼号神泣头长三尺知是谁相对无言独足立

　　举云门以拄杖示众云拄杖子化为龙吞却乾坤了也山河大地甚䖏得来。

　拄杖子吞乾坤徒说桃花浪奔烧尾者不在拏云护雾曝鳃者何必丧胆忘魂拈了也闻不闻直须洒洒落落休更纷纷纭纭七十二棒且轻恕一百五十难放君师蓦拈拄杖下座大众一时走散

　　举风穴𡸁语云若立一尘家国兴盛不立一尘家国丧亡师拈拄杖云还有同生同死底衲僧么。

　野老从教不展眉且𠷰家国立雄基谋臣猛将今何在万里风清秪自知

　　举云门𡸁语云乹坤之内宇宙之间中有一宝秘在形山拈灯笼向佛殿里将三门来灯笼上。

　看看古岸何人把钓竿云冉冉水漫漫明月芦花君自看

　　举南泉一日东西两堂争猫儿南泉见遂提起云道得即不斩众无对泉斩却猫儿为两段。

　两堂俱是杜禅和拨动烟尘不奈何赖得南泉䏻举令一刀两段任偏颇

　　南泉复举前话问赵州州便脱草鞋于头上戴出泉云子若在恰救得猫儿。

　公案圆来问赵州长安城里任闲游草鞋头戴无人会归到家山便即休

　　举外道问佛不问有言不问无言𠀍尊良久外道赞叹云𠀍尊大慈大悲𨳩我迷云令我得入外道去后阿难问佛云外道有何所证而言得入佛云如世良马见鞭影而行。

　机轮曾未转转必两头走明镜忽临台当下分妍丑妍丑分兮迷云𨳩慈门何䖏生尘埃因思良马窥鞭影千里追风唤得回唤得回鸣指三下

　　举僧问大龙色身败坏如何是坚固法身龙云山花𨳩似锦涧水湛如蓝。

　问曾不知答还不会月冷风高古岩寒桧堪笑路逢达道人不将语默对手把白玉鞭骊珠尽击碎不击碎增瑕类国有宪章三千条罪

　　举云门𡸁语云古佛与露柱相交是苐几机自代云南山起云北山下雨。

　南山云北山雨四七二三面相睹新罗国里曾上堂大唐国里未打鼓苦中乐乐中苦谁道黄金如粪土

　　举岩头问僧什么𠁅来僧云西京来头云黄巢过后还[(冰-水+〡)*ㄆ]得剑么僧云[(冰-水+〡)*ㄆ]得岩头引颈近前云㘞僧云师头落也岩头呵呵大笑僧后到雪峰峰问什么𠁅来僧云岩头来峰云有何言句僧举前话雪峰打三十趁出。

　黄巢过后曾[(冰-水+〡)*ㄆ]剑大笑还应作者知三十山藤且轻恕得便宜是落便宜

　　举梁武帝请傅大士讲经大士便于座上挥案一下便下座武帝愕然志公问陛下还会么帝云不会公云大士讲经竟。

　不向双林寄此身却于梁土惹埃尘当时不得志公老也是恓恓去国人

　　举仰山问三圣汝名什么圣云慧寂山云慧寂是我圣云我名慧然仰山呵呵大笑。

　双收双放若为宗骑虎由来要绝㓛笑罢不知何䖏去只应千古动悲风

　　举南泉归宗麻谷同去礼拜忠国师至路南泉于地上𦘕一圆相云道得即去归宗于圆相中坐麻谷便作女人拜泉云漝么则不去也宗云是什么心行。

　由基箭射猿绕树何太直千个与万个是谁曾中的相唤相呼归去来曹溪路上休登陟复云曹溪路坦平为什么休登陟

　　举沩山五峰云岩同侍立百丈百丈问沩山并却咽喉唇吻作么生道沩山云却请和尚道百丈云我不[台*(〦/羊)]向汝道恐已后丧我儿孙。

　却请和尚道𧆞头生角出荒草十洲春尽花凋残珊瑚树林日杲杲

　　举百丈复问五峰并却咽喉唇吻作么生道五峰云和尚也须并却百丈云无人䖏斫额望汝。

　和尚也并却龙蛇阵上看谋略令人长忆李将军万里天边飞一鹗

　　举百丈又问云岩并却咽喉唇吻作么生道云岩云和尚有也未百丈云丧我儿孙。

　和尚有也未金毛师子不踞地两两三三旧路行大雄山上空弹指

　　举僧问马大师离四句绝百非请师直指某甲西来意马师云我今日劳倦不䏻为汝说问取智藏去僧问智藏藏云何不问和尚僧云和尚教来问智藏云我今日头痛不䏻为汝说问取海兄去僧问海海云我到这里却不会僧举似马大师马师云藏头白海头黑。

　藏头白海头黑明眼衲僧会不得马驹踏杀天下人临际未是白拈贼离四句绝百非天上人间唯我知

　　举金牛和尚每至斋时自将饭于僧堂前作舞呵呵大笑云菩薩子吃饭来师云虽然如此金牛不是好心僧问长庆古人道菩薩子吃饭来意旨如何长庆云大似因斋庆赞。

　白云影里笑呵呵两手持来付与他若是金毛师子子三千里外见誵讹

　　举僧问大光长庆道因斋庆赞意旨如何大光作舞僧礼拜光云见个什么便礼拜僧作舞光云这野狐精。

　前箭犹轻后箭深谁云黄业是黄金曹溪波浪如相似无限平人被陆沉

　　举𥂁官一日唤侍者与我将犀牛扇子来侍者云扇子破也官云扇子既破还我犀牛儿来侍者无对投子云不辞将出恐头角不全师拈云我要不全底头角石霜云若还和尚即无也师拈云犀牛儿犹在资福𦘕一圆相于中书一牛字师拈云适来为什么不将出保福云和尚年尊别请人好师拈云可惜劳而无功。

　犀牛扇子用多时问着元来揔不知无限清风与头角尽同云雨去难追师复云若要清风再覆头角重生请禅客下一转语问云扇子既破还我犀牛儿来时有僧出云大众参堂去师喝云抛钩钓鲲鲸钓得个虾䗫便下座

　　举𠀍尊一日升座文殊白槌云谛观法王法法王法如是𠀍尊便下座。

　列圣丛中作者知法王法令不如斯会中若有仙陀客何必文殊下一槌

　　举僧[彳*(前-刖+(之-、))]定州和尚会里到乌臼乌臼问定州法道何似这里僧云不别臼云若不别更转彼中去便打僧云棒头有眼不得草草打人臼云今日打着一个也又打三下僧便出去臼去屈棒元来有人吃在僧转云争奈杓柄在和尚手里臼云汝若要山僧回与汝僧近前夺臼手中棒打臼三下臼云屈棒屈棒僧云有人吃在臼云草草打着个汉僧便礼拜臼云却与么去也僧大笑而出臼云消得漝么消得漝么。

　呼即易遣即难互换机锋子细看劫石固来犹可坏沧溟深䖏立须干乌臼老乌臼老几何般与他杓柄太无端

　　举丹霞问僧甚䖏来僧云山下来霞云吃饭也未僧云吃饭了也霞云将饭与汝吃底人还具眼。

　　新刊四家录后序

　　玉川岛公淂法于　东山退堂东溟老出𠀍累迁大刹所至学者云集清规整肃及住瑞妙之香岩道场大𨳩法旋振起宗风东方学徒如知趣向未几以法弟中峰允堂头领其寺事来谒云山野人曰余以不省忝主香岩有年矣与二三子固守穷山懵无所诣时䏻提奖之以报佛恩自愧见解荒疏不䏻发明之耳而丛林所谓四家录者乃浮门之关键学者之指南其奈板本岁久传写失真未免有乌焉成马之诮加以蓬门下衰宗风凋契况彼偏㪅一隅久失教导虽𩬊白齿黄有不识其面者甚可愍伤今欲重新刊板以广流通庶与后学廓其迳路直趣阃域敢祈大手茟装写𣸪为后序发明佛祖大意以寿永久愿师为我成之余壮玉川之志即应之曰我宗无语句本无一法与人今诸方老宿法录成帙岂止四家而已初妙尧老翁𢙢人溺于文字之学遂至斧其板火其书子𣸪区〃作此他时[前-刖+合]遇上根利智责我以刻划虚空说梦中梦则我与汝未免一场败阙也欤虽然彼以无所录而录我以无所叙而叙所谓不空一切法不法𠀍间相庸何伤手但恨老眼昏花不䏻副其来意故直书其事以纪其岁月云。

　　旹至正壬午蕤宾即日云山野僧慧从书
国家图书馆善本佛典第 49 册 No. 8942 四家录


　　投子山青和尚颂古集序

　　昔大阳山中木人孤坐石女怀胎频年不举山前瑞草付与谁耘岭畔泥牛何人收放空王殿上车轴将摧古佛渡头船舷欲破唯有半穿皮履无缝布衫当时觌面呈人到底承当不下月华圆鉴攒眉浩叹携归金谷岩中分付白云老子于是金鸡抱卵丹凤生雏玉树𨳩花[(乏-之+虫)*(米/田)]桃结子直淂山河震动大地掀腾不妨特地新鲜也是一场奇怪从此卖油市上旧店重开古庙香炉祥𤇆再起胡笳曲子韵出青霄写向无孔笛中未知谁人侧耳诸方传玄各善护持若遇知音大家吹唱。

　　元丰七年四月望日龙眠李冲元序

　　投子青禅师颂古

　　侍者　从圆　编

　　举思和尚问六祖大师当何所务即不落阶级祖云汝曾作什么来思云圣谛亦不为祖云落何阶级思云圣谛尚不为落何阶级祖云如是如是汝善护持吾当有偈。

　心地含诸种普雨𢘻皆萌顿悟花情已菩提果自成

　　无见顶露云攒急　劫外灵枝不带春
　　那边不坐空王殿　争肯耘田向日轮

　　举石头到思和尚䖏思问从什么䖏来头云曹溪来思乃竖起拂子云曹溪还有这个么头云非但曹溪西天亦无思云子莫到西天来么头云若到则有也思云未在更道头云莫全靠某甲和尚也须道一半思云不辞向汝道恐后无人承当。

　　白云藏玉凤　红日照无寥
　　隐隐星攒䖏　无𥝠镇九霄

　　举药山与云岩游山腰间刀响岩云什么物作声山便抽刀蓦口作斫[執/力]。

　　大鹏无伴过天池　师子将儿绝后随
　　昆仑触犯归行路　一吼吞云万象驰

　　举僧问道吾如何是和尚深深䖏吾下禅床作女人拜云谢子远来无可祗待。

　　骊龙海卧瑞云高　四望归宗万派潮
　　木人来问西宫事　回惠东园一颗桃

　　举云岩初参药山山问什么䖏来嵓云百丈来山云百丈有何言句岩云有时云一句子百味具足山云咸即咸味淡即淡味不咸不淡是当味作么生是百味具足底句岩无对山云争奈目前生死何岩云目前无生死山云二十年在百丈俗气也不除又问海兄更说什么法嵓云有时道三句外省去六句外会取山云三千里外且喜没交涉山又问更说什么法嵓云有时上堂了大众下堂次复召大众大众回首乃云是什么山云何不早恁么道嵓于言下有省。

　　行尽千峰路转高　肯归方忆旧云房
　　贪寻古调单于曲　暨蹉胡笳一韵长

　　举夹山参船子船子问𡸁丝千尺意在深潭离钩三寸子何不道师拟𨳩口子便打师落水𦆵出子又云道道师拟𨳩口子又打山豁然大悟乃点头三下子云竿头丝线从君弄不犯清波意自殊山遂进问抛纶掷钓师意如何子云丝悬渌水浮定有无之意速道速道山云语带玄而无路舌头谈而不谈子云钓尽江波金鳞始遇山乃掩耳子云如是如是。

　　泛舟驾险三十春　击䖏竿头活死人
　　夹岭桂分千古韵　朗江山翠万重新

　　举药山问高沙弥云我闻长安甚闹弥云我国晏然山忻然曰子[彳*(前-刖+(之-、))]看经得[彳*(前-刖+(之-、))]请益得弥云不[彳*(前-刖+(之-、))]看经得亦不[彳*(前-刖+(之-、))]请益得山云大有人不看经不请益为什么不得弥云不道他不得自是他不肯承当。

　　兴亡云去与云来　渠无国土绝尘埃
　　须弥顶上无根草　不受春风花自𨳩

　　举僧问石霜如何是和尚深深䖏霜云无须锁子两头摇。

　　三更月落两山明　古道程遥苔满生
　　金锁摇时无手犯　碧波心月兔常行

　　举僧问洞山如何是祖师西来意山云待洞水逆流即向汝道。

　　古源无水月何生　满岸西流一派分
　　葱岭罢询熊耳梦　雪庭休话少林春

　　举僧问夹山如何是佛山云此间无宾主僧云寻常与什么人对谈山云攵殊与吾携水去普贤犹未折花来。

　　亲言言䖏几人知　今古无俦类莫齐
　　玉马雪行归半夜　𦏰羊挂角月沉西

　　举云盖问石霜万户俱𨳩即不问万户俱闲时如何霜云堂中事作么生盖无对经半年方道得语云无人接得渠霜云道则太煞道只道得八成盖云和尚又如何霜云无人识得渠。

　　古殿岩开月锁松　霜凝雪露韵无穷
　　星前人卧千峰室　佛祖无因识得渠

　　举僧问九峰虔和尚一笔丹青为甚么邈志公真不得峰云僧繇却许志公僧云未审僧繇什么人证据峰云乌龟稽首须弥柱。

　　荆山采玉卞人寻　至宝无瑕绝见因
　　铁牛带子踏沧海　撞月石龟长羽鳞

　　举僧问韶山是非不到䖏还有句也无山云有僧云是什么句山云一片孤云不露丑。

　　白云不到中峰顶　满目烟萝景象殊
　　一句曲寒千古调　万重青碧月来初

　　举僧问梁山如何是祖师西来意山云莫乱道。

　　国令严严拟者危　毫𨤲厘𦆵动铁轮随
　　心萌口应三千里　齿露言来苦怨谁

　　举僧问龙牙如何是祖师西来意龙云待石乌龟解语即向汝道。

　　石龟语话是谁闻　无耳髑髅夜听深
　　天晓便藏无影树　太阳虽照不䏻寻

　　举灵云见桃花悟道。

　　山前桃发故园春　花绽红枝省此身
　　证据谢君𠊓着力　笑颜虽展意生瞋
　　烟锁绿杨莺啭缓　雨侵石笋𠋣空邻
　　金乌放去无消息　木马嘶声过汉秦

　　举肃宗帝问忠国师百年后所须何物师云与老僧作个无缝塔帝云请师塔样国师良久云陛下还会么帝云不会师云吾有付法弟子耽源却谙此事请诏问之。

　　古塔踊圣迷　云笼龙凤失
　　香风半夜沉　宝殿无知识

　　举庞居士问马大师不与万法为侣者是什么人师云待汝一口吸尽西江水即向汝道。

　　父母旷来别　得奉当竭力
　　木人半夜言　莫使外人识

　　举僧问长沙本来人还成佛否沙云你道大唐天子还割𦭘刈草否。

　　苔殿重重紫气深　星分辰位正乾坤
　　金轮不御𨵻浮境　岂并诸侯宝印尊

　　举道吾与云嵓到南泉䖏泉问阇梨名什么吾云宗智泉云智不到䖏作么生宗吾云切忌道着泉云酌然道着则头角生异日师与云嵓在后架把针南泉过见再问智头陀前日道智不到䖏切忌道着道着则头角生合作么生行履师乃抽身入僧堂。

　　金刚际下古髑髅　几被人踏血溅空
　　明月任从君自掬　寒松那弃白云封

　　举赵州𦆵见僧来便问曾到此间么僧云不曾到州云吃茶去又问僧曾到此间么僧云曾到州云吃茶去。

　　见僧便问曾到否　有言曾到不曾来
　　留坐吃茶珍重去　青烟暗机绿纹苔

　　举大随与僧行次见一乌龟僧便问一切众生皮裹骨为什么此个众生骨褁皮随以草鞋安龟背上其僧无语。

　　一家有事百家忙　春暖𦆵回草自长
　　东岭月分西涧水　菊残犹自候重阳

　　举南泉有两堂上座争猫儿不止泉升座提起猫儿云大众道得即不斩众无对泉乃挥猫儿赵州至晚方到泉乃举前话州脱一只草鞋戴头上出去泉云子若早来却救得猫儿。

　　临险推人事要知　求村先自露针锥
　　钓鱼尽说谙风势　及至风来波路迷
　　潦倒赵州虽好手　钟鸣斋后赴来迟
　　要知大像嘉州路　铁牛镇断陕閞西

　　举僧问云居弘觉僧家毕竟如何觉云居山好。

　　突兀嵯峨万仞横　四边无路不通行
　　自古两轮光不到　夜深王老入西岑

　　举丹霞和尚一日凝寒经院过宿乃取殿中木罗汉烧向院主致怒乃感屃须堕落。

　　师拈云不会为客劳烦主人。

　　古嵓苔闲冷侵扉　飞者惊危走者迷
　　夜深寒𤑔汀洲火　失晓渔家忙自疑

　　举洛浦初参夹山山云鸡栖凤巢非其同类出去浦云自远趋风乞师一接山云目前无阇梨此间无老僧浦便喝山云住住且莫草草匆匆须知云月是同溪山各异截断天下人舌头即不无争奈无舌人解语浦无语山便打。

　　师拈云到这里作么生道得一句得同身共命一气连枝遂代云无目绣双凤冲虚透碧霄。

　　无伴石人夜入山　云笼红顶绿衣寒
　　喝𨳩劫兆三峰顶　捧出金襕对日看

　　举僧问疏山如何是佛山云何不问疏山老汉。

　　养子方知在上慈　亲言无味外人疑
　　欲穷沧浪深深䖏　听取渔家辄莫迷

　　举僧问重云和尚如何是归根得旨云云早时忘却不忆尘生。

　　家破人亡何䖏依　无心无绪话求归
　　十年忘𥁞来时路　暂忆㱔时总不知

　　举僧问夹山如何是夹山境山云猿抱子归青嶂后鸟𠾑花落碧嵓前。

　　月皎青松鹤梦长　碧云丹桂挂𦏰羊
　　岩高[((辟-辛)/土)*(〦/羊)]仞千峰雪　石笋生条半夜霜

　　举僧问曹山佛未出世时如何山云曹山不如僧云出𠀍后如何山云不如曹山。

　　月隐青山瑞气高　梧藏丹凤觑无寥
　　无端石马潭中过　惊起泥龙翻海潮

　　举僧问云居全无学䖏如何立身居云无立身䖏僧云佛事何劳居云不同兴化。

　　苔殿烟[(冰-水+〡)*ㄆ]紫气旋　拱班宸幄退尧年
　　凤楼不宿桃源客　岂并金光瞩汉天

　　举僧问风穴古曲无音韵如何和得齐穴云木鸡啼子夜刍狗吠天明。

　　古岩月色锁重云　枯木迎芳晓带春
　　昨夜星河转南斗　金乌随凤过天轮

　　举僧问投子劫火洞然时如何投云寒威威地。

　　天地为炉万物燋　石人驾浪渡云霄
　　风生半夜霜威重　月落冰寒逼鬓凋

　　举米胡和尚令僧问仰山今时人还假悟否山云悟即不无争奈落苐二头何胡深肯之。

　　师拈云然仰山与么道即得还免得自己落么若免得更有一人大不肯在若免不得亦落苐二头米胡虽然肯他自己还有出身之路也无诸人试点捡看若点捡得出两人瓦解冰消若点捡不得且莫造次。

　　碧岫峰头借问人　指山穷䖏未安身
　　虽然免得重阳令　争似灵苗不犯春

　　举镜清问雪峰古人有言峰便倒卧良久起云问什么清再问峰云虚生浪死汉。

　　寻常爱客恨无来　及至人来懒诘陪
　　空卧早知眠不当　虚劳红𦦨落寒灰

　　举云门一日问明教今日吃得几个糊饼教云五个门云露柱吃得几个教云请和尚茶堂里吃茶。

　　䓁闹𡸁借问端由　不负平生尽吐酬
　　竭力为人须是彻　方知茶味解人愁

　　举僧问云居六户不明时如何居云不涉缘僧云向上事如何居云慎者不护。

　　春到石人视远山　莺啼花木碧波闲
　　须知云外嵓松瑞　千古迎风任岁寒

　　举风穴初到黄龙龙问石角穿云路𡸁藤意若何穴云红霞笼玉像拥嶂照川原龙云恁么则相随来也穴云和尚低声。

　　无价明珠暗䖏悬　夜深将把木人穿
　　谁知却被泥牛见　吞入红霞碧浪渊

　　举雪峰送南际长老出乃作女人拜际敛手云喏喏峰以手斫额便归。

　　送客随家丰俭施　尽情为饯免生疑
　　却蒙惠重过相赠　敛手遥别向暮归

　　举傅大士见梁王不起公臣问曰大士见王为什么不起士云法地若动一切不安。

　　师拈云然安邦定乱实假良肱立法明宗须凭作者然投机不妙过犯弥天力用不全化风减半若据将高就下即枯木重阳若尽令双趺即哀同万里。

　　梁国令他魏国愁　渡江投水暗随流
　　虽然寸土俱无动　争奈双林树半秋

　　举僧问首山如何是学人亲切䖏山云五九尽日又逢春僧云毕竟如何山云冬去寒食一百五。

　　目暮阴云郊野深　重阳到后菊花新
　　不因西峤残冰𥁞　争得东山一带春

　　举僧问云门如何是超佛越祖之谈门云糊饼。

　　祖佛超谈问作家　困来宜吃建溪茶
　　重阳日近𨳩金菊　深水鱼行暗动沙

　　举僧问玄沙如何是和尚亲传底事沙云我是谢家儿。

　　亲伸端的向君言　莫比流沙少室传
　　昨夜雁回双岭后　谢家人立月明前

　　举僧问赵州如何是祖师西来意州云板齿生毛。

　　九年少室自虚淹　争似当头一句传
　　板齿生毛犹可事　石人踏破谢家船

　　举僧问仰山涌和尚如何是法身宝涌云百舌未休枝上语凤凰𨚗肯共同栖。

　　松生嵓畔鹤停稳　凤出丹山鸾并群
　　面[((辟-辛)/土)*(〦/羊)]尚亏庵外事　净名何苦太言论

　　举僧问云门如何是祖师西来意门云日里看山。

　　坦然曾问老师安　争似韶阳一句传
　　日里华山仙掌露　夜深猿叫月当轩

　　举夹山在沩山作典座沩山问云今日吃什么来夹山云二年同一春沩山云好好修事着夹山云龙宿凤巢。

　　相逢借问众僧糜　莫比庵园香饭施
　　紫气夜随丹凤转　金龙晓缠月中枝

　　举僧问巴陵鉴和尚祖意教意是同是别陵云鸡寒上树鸭寒下水。

　　同别祖意问端由　便将元价与他酬
　　丝纶夜静人𡸁钓　晓得金乌带月收

　　举僧问投子凡圣相去几何投子下禅床立。

　　水出昆仑浪接连　天高地下秀林峦
　　禅床略下云山断　凡圣无踪海岳寒

　　举僧问赵州如何是道州云城外底僧云不问这个道州云问什么道僧云大道州云大道通长安。

　　知道还他潦倒翁　亲言相指自匆匆
　　閞山路远重须去　一径长途君任通

　　举仰山涌和尚示众云一言说尽山河僧便问如何是一言山以火箸插向炉边却[(冰-水+〡)*ㄆ]旧䖏。

　　一句称提万象分　摩竭空自掩重门
　　当初衲子微𨳩眼　插箸炉边当火焚

　　举僧问首山如何是菩提路山云此去襄县五里僧云向上事如何山云来往不易。

　　问路穷途拟进程　绿杨莺语送行人
　　牌标五里向君说　莫道当年不指陈

　　举僧问岩头古㠶不挂时如何岩云后园驴吃草。

　　师拈云寒山睡重拾得起迟。

　　云暗西岩东岭明　汀洲南面起笛声
　　天光睡重和衣润　莺啭高枝柳带春

　　举僧问风穴麈鹿成群如何射得麈中主穴云钓船载到潇湘岸气咽无寥问白鸥。

　　禁殿重闱视听危　侧思偏立绛纶𡸁
　　汉卿云断汀洲迥　岭暮猿啼孤月随

　　举僧问投子三身中那身说法子乃弹𢫾。

　　三身说法问端由　弹指轻轻海岳收
　　金锁塔开红日像　夜深人笑碧峰头

　　举僧问仰山涌和尚曹溪意旨如何山云一锁入寒空。

　　重峰层仞插寒空　塔锁深云[執/力]莫穷
　　千古松声来有韵　万年溪水去无踪

　　举僧问福州灵峰显和尚如何是诸佛向上人峰云白云覆青山僧云莫便是和尚为人䖏也无峰云绿沼徒长蕖。

　　雪峤层层翠锁深　风生寒岫结重云
　　夜来丹凤冲霄汉　听晓樵人逐雁群

　　举僧问蕲州广教志和尚是什么物学人不会志云生在[前-刖+異]州。

　　禁幄重闱苔藓深　金铃不动侍无人
　　谁携班杖来相问　报说东园麦垄青

　　举僧问风穴如何是学人亲切䖏穴云须弥南畔齐打鼓贺兰山上筑皮毬。

　　亲切曾伸问老翁　东山歌唱北山吟
　　弄潮须是江吴客　别语还他汉地人

　　举僧问首山如何是学人用心䖏山云怪你一问迟也。

　　未语难明迷悟情　发言方表赤心人
　　秪贪进步求名玉　争信灵苗不受春

　　举僧问首山一切诸佛皆从此经出如何是此经山云低声佢声僧云如何受持山云不污染。

　　水出昆仑山起云　钓人樵父昧来因
　　只知洪浪嵓峦阔　不肯抛丝弃斧声

　　举僧问郢州赵横山柔和尚如何是佛柔云平地望高坡。

　　江山历𥁞几施㓛　方得逢人话昔同
　　春到洞庭南[((辟-辛)/土)*(〦/羊)]岸　鸟啼西岭月生东

　　举僧问九峰勤和尚如何是西来意峰云一寸龟毛重九斤。

　　䓁闲不语未逢人　语便伤直似太亲
　　不顾火中鸾凤息　惊他石虎暗生瞋

　　举僧问临济如何是吹毛剑济云祸事祸事僧礼拜济便打。

　　剑藏匣冷逼人寒　拟问栖迟过岭南
　　更欲进前求退后　悲风千古绕溪潭

　　举僧问大随如何是室中灯随云三人证龟成鳖。

　　六耳同谋事可成　直言方表赤心人
　　室中灯焰谁来拨　白𩬊童儿两须新

　　举僧问瑞嵓如何是诞生王子嵓云深宫引不出。

　　贵异天然应有时　六宫春苑少相随
　　星攒半夜天轮迥　烛晓东闱帘静𡸁

　　举僧问鼎州文殊和尚古人𡸁一足意旨如何殊云坐久成劳。

　　驰书𦆵去返匆匆　一足𡸁酬继后踪
　　坐久成劳谁委息　红炉点雪自相通

　　举僧问上蓝超和尚善财见攵殊后为什么却往南方蓝云学凭入室知乃通方僧云到苏摩城为什么弥勒却遣见文殊蓝云道旷无涯逢人不尽。

　　师拈云然道无迷悟发证由师不住圣凡庄严妙行是以文殊遣去须弥登山海岸逢师市𨞬礼友𢦙刀山婬舍罪杻王宫𢦙童女童男瞿夷圣后弥勒弹指普贤亲瞻再见攵殊复有何事信知通方知有道旷无涯不昧光踪历穷尽妙诸仁者还知更有一人为什么善财不参且道是什么人良久云满头白𩬊离嵓谷半夜穿云过市廛。

　　日出升空高下周　昆仑源派入川流
　　春山云逗风无尽　雁去回南天地秋

　　举僧问洛浦如何是一大藏教收不得者浦云雨滋三草秀片玉本来辉。

　　毕钵嵓花晓带春　香风时结鹫峰层
　　须知玉像瓶中塔　别有辉天照地灯

　　举僧问芭蕉情和尚如何是透法身句蕉云一不得问二不得休僧云学人不会蕉云苐三度来与你相见。

　　休问维摩卧病城　灵山空自掩光阴
　　流沙欲渡全无难　莫听莺啼在𨚗林

　　举僧问芭蕉彻和尚有一人不舍生死不证涅盘师还提携也无彻云不提携僧云为什么不提携彻云老僧粗识好恶。

　　百岁童儿出户来　满身红烂惹尘埃
　　火中闲步清凉地　识者无因敢近抬

　　举僧问天彭如何是佛彭云亲切不离家寂寞不当户。

　　白云时映旧山青　竹锁薄烟露几[卄/一/八/土]
　　虚室夜寒秋月迥　雁回遥听可三更

　　举僧问禾山即心即佛即不问如何是非心非佛山云解打鼓。

　　布毛拈䖏费人言　争似禾山一句传
　　打鼓一声喧宇宙　冰寒千丈忽生莲

　　举僧问黄连和尚如何是声前一句连云声前无句声后问将来。

　　空劫前时旷路闲　声前无句信人难
　　欲穷沧浪白云曲　且看石人露半颜

　　举僧问吉州资福宝和尚如何是古人歌福𦘕圆相对之。

　　一曲两曲深夜弹　松风和雨过前山
　　可怜卞玉离荆岫　谁是知音却取还

　　举僧问益州崇福志和尚如何是宽廓之言志云无舌人道得。

　　宽廓言时不犯舌　清风高韵碧云斜
　　石人贪话西峰事　不觉东嵓起雾遮

　　举大阳明安和尚问梁山如何是无相道场山𢫾观音云此是吴䖏士𦘕阳拟进语山急索云这个是有相底如何是无相底阳言下有省视拜了乃归本位立山云何不道取一句子阳云道则不辞𢙢上纸墨山呵呵云此语上石去在后果上碑。

　　师拈云然道旷古今行人难渡山危绝𡽗登者无因傥不发问先踪履践无期得入所以悟由自己印乃凭师递代证明续佛寿命此者穷崖问路力𦘕指踪嵓[((辟-辛)/土)*(〦/羊)]无门力穷进退既金龙失水妙翅急提别透波澜复归本位诸仁者正当恁么时还知古人退位䖏么若知得可谓万仞峰𨻵千波竭沸龙宫与天界分[簷-言+(工/口)]凤阁并星辰合彩嵓松笼瑞川雾草薰不犯化门千山迥出若不知落䖏嵓阔无人问龙愁沧海深。

　　路穷崖仞问山翁　别指嵓西岭近东
　　拟进雾𡸁岚色重　回头顶见太阳红

　　举僧问百丈如何是奇特事丈云独坐大雄峰。

　　巍巍峭迥出云霄　顶锁冰寒[執/力]外遥
　　坐观四望烟笼䖏　一带青山万水潮

　　举历村和尚一日煎茶次僧问如何是祖师西来意师举起茶匙子僧云莫这个便当否师掷向火中。

　　煎茶未了人来问　拈起茶匙呈似他
　　当初若遇收燕手　性命难存争奈何

　　举僧问鼎州攵殊和尚万法归一一归何䖏殊云黄河九曲。

　　问法穷因归何䖏　黄河透过碧波澜
　　须知云外千峰上　别有灵松带露寒

　　举雪峰在洞山会下作典座淘米次山问云淘砂去米淘米去砂峰云砂米一时去山云大众吃个什么峰乃覆却盆山云得即得须别见人始得后果嗣德山。

　　师拈云大宗洞山恁么道是甚道理虽然一色乾坤争奈山高水阔所以野人云功夫不到不方圆言语不通非眷属乃代云淘砂去米淘米去砂无影长生桂经霜结子频大众吃个什么金凤采香𠾑不尽玉刍食蕊叶长新。

　　满钵盛来一物无　岂同香积变珍苏
　　日月并轮长不照　木人舞袖向红炉

　　举德山一日上堂云问即有过不问又乖时有僧𦆵出礼拜山便打僧云某甲话也未问为什么便打某甲山云待你开口堪作什么。

　　师拈云然祸因自起伤损他人火发内生𦦨翻林兽既险崖弄巧只可推落洪嵓放转微通却成返遭受屈虽小得便还知德山大错么若知得德山粉碎若不知得棒犹少在。

　　金轮微动吼乾坤　稍逆金躯草卧身
　　更欲发言来拟问　悲风吹尽四绝邻

　　举僧问兴化军旗急速时如何化云日料半斤餐。

　　离城别阁暗愁时　月落星分信马蹄
　　风扫晓霜林木迥　夜深汀岸火生微

　　举僧问长庆如何得不疑去庆展两手。

　　展手之时万仞𨻵　枯河无水月无来
　　若疑别问庞居士　石女黄梅谁共陪

　　举僧问洞山亡僧迁化向什么䖏去山云火后一茎𦭘。

　　野火烧时越转新　至今烟𦦨雨难霖
　　旱地红莲遮日月　无根树长翠成阴

　　举国师三唤侍者话。

　　国师唤侍者　重言不当吃
　　他耳又不聋　自又无䖏雪

　　举幽栖和尚一日敛钟上堂大众𦆵集栖云什么人打钟僧云维𨙻栖云近前来僧近前栖便打却归方丈卧。

　　师拈云然自急须逃古今皆有行穷绝䖏试问傍人不惜下情果然获有既从相问急索端由不顾危亡得他假难虽获小利也是暗地伤人不为好手这僧虽然失利盖为自不守分致祸临身未为分外然虽如是终是平人横遭罗网自有傍人证据在且道证据个甚事乃云东家不了西舍受殃。

　　蓦路相逢借问由　寸心莫便与他酬
　　虽然重檐教人代　终是惭颜暗地义

　　举僧问襄州洞山如何是佛山云麻三斤。

　　三年一闰大家知　也有颟顸不记时
　　昨夜雁回沙塞冷　严风吹绽月中枝

　　举僧问云门如何是透法身句门云北斗里藏身。

　　南岳峰高北岳低　行人泣泪两迟疑
　　火星昨夜移牛斗　照见西瞿人不知

　　举僧问风穴如何是道穴云五凤楼前僧云如何是道中人穴云问取隍城使。

　　师拈云然𢫾道由人行之在己问穷决悟[前-刖+合]以提宗不是当人徒劳进步何故盖向上一路千圣不游拟议之间䘮身失命是以龙楼迎瑞紫殿笼烟苔砌深闱烛香人静正当恁么时还许人喘息么若喘息之间长途万里。

　　深宫禁殿隔重闱　帘静檐楹紫气𡸁
　　苔地不通朝请近　家人指路莫迟疑

　　举仰山插锹话。

　　沩山问䖏少知音　插地酬他佛祖沉
　　[跍-十+水]倒玄沙傍不肯　免教苍翠带春深

　　举僧问法眼如何是佛眼云汝是慧超。

　　𡾟险行时问路难　有人相指北村南
　　长安无限人来往　几个无铃过得閞

　　举赵州勘婆话。

　　灵龟未兆无㐫吉　变动临时在卜人
　　路头问破谁人委　王老东村努目瞋

　　举僧问兴化多子塔前共谈何事化云一人传虚万人传实。

　　师拈云然诸佛不出𠀍亦无有涅槃佛既如是道亦如然是以从上诸圣密证此地所以燃灯不付正觉自成法既无[估-口+(田/寸)]至今续𦦨法既无得更复何谈罔测称杨虚谈𢆰说然到此地者何必塔前相见对众拈花截臂传表方为道矣既不如是因什么大𢈔岭头提不起。

　　于道无所证　方通万法路
　　𢦙明𢦙暗行　不慎亦不护
　　月来松色寒　云去青山露
　　今古天台桥　几人䏻得度

　　举僧问大阳坚和尚如何是玄旨坚云[((辟-辛)/土)*(〦/羊)]上挂钱财。

　　轻轻人问玄中事　便吐肝肠说与他
　　木人暗皱双眉䖏　石女多言争奈何

　　举德山和尚上堂云大众及𥁞去也直得三世诸佛口挂[((辟-辛)/土)*(〦/羊)]上犹有一人呵呵大笑若识此人参学事毕。

　　师拈云然虽如是德山大似藏𥁞楚天月犹存汉地星。

　　双盲入暗路崎岖　日落栖芦暂得苏
　　争似石人眠半夜　免教舜让守林居
　　须知花绽非干木　无脚行时早触途
　　昨朝风起长安道　元是昆仑进国图

　　举僧问投子月未圆时如何子云吞却三个四个圆后如何吐却七个八个。

　　师拈云大众投子恁么道诸人作么生商量若也道得寂住峰前烟云盖地曹溪路上日月同轮若也不会山僧有颂。

　　圆缺曾伸问老翁　石龟㘅子引清风
　　昨朝木马潭中过　[跍-十+水]出金乌半夜红

　　举芭蕉和尚示众云你若有拄杖子我即与汝拄杖子你若无拄杖子我即夺汝拄杖子。

　　师拈云人无远见必有近忧。

　　有无今古两重閞　正眼禅人过者难
　　欲通大道长安路　莫听昆仑叙往还

　　举僧问浮山和尚师唱谁家曲宗风嗣阿谁山云八十翁翁辊绣毬僧云恁么则一句迥然𨳩祖胄三玄戈甲振丛林山云李陵元是汉朝臣。

　　师拈云水深鱼稳业落巢疏。

　　月里无根草　山前枯木花
　　雁回沙塞冷　砧杵落谁家

　　举僧问浮山如何是祖师西来意山云平地起。
国家图书馆善本佛典第 49 册 No. 8942 四家录


　　丹霞山淳禅师颂古集序

　　朝奉大夫前权发遣陕州军府事王采为

　　神冈己禅师撰

　　青原宗派之下十二代所著机缘丹霞杖拂之前七十人见成公案从头拈掇脱体提撕既谐枯木之吟遂入胡笳之曲木人唱䖏石女和时盖同七月陈豳有光周业何异六卿赋晋不出郑〃风欲令后世儿孙认淂自家父祖更须言语道断方乃攵字性空切忌葛藤妄生荆𣗥。

　　东冈老弟清广其传南陔小儒谨为之序　　　　南山书

　　丹霞淳禅师颂古

　　参学比丘僧　庆环　编

　　举清原思禅师问六祖大师当何所务即得不落阶级祖云汝曾作什么来思云圣谛亦不为祖云落何阶级思云圣谛尚不为落何阶级祖云如是如是善自护持吾当有偈心地含诸种普雨悉皆萌顿悟花情已菩提果自成。

　　卓尔难将正眼窥　迥超今古类何齐
　　苔封古殿无人侍　月锁苍梧凤不栖

　　举石头迁禅师问清原云和尚自离曹溪甚时到此间原云我却不知汝甚时离曹溪来头云某甲不从曹溪来原云我已知汝来䖏了也头云和尚幸是大人且莫造次。

　　木人来问青霄路　玉女年尊似不闻
　　携手相将归故国　暮山岌岌锁重云

　　举药山俨禅师一日在石头上坐次石头和尚见乃问云在这里作什么山云一物不为头云恁么则闲坐也山云闲坐即为也头云汝道不为不为个什么山云千圣亦不识石头因以偈赞曰从来共住不知名任运相将秪么行自古上贤犹不识造次凡流岂可明。

　　玄微及尽本翛然　若谓渠闲万八千
　　月印澄江鱼不见　钓人何必更抛筌

　　举船子诚禅师嘱夹山云直须藏身䖏没踪迹没踪迹䖏莫藏身吾三十年在药山秪明斯事。

　　白云槛外思悠㢤　密密金刀剪不𨳩
　　幽洞岂拘閞锁意　纵横无系去还来

　　举椑树省禅师问洞山什么䖏来山云亲近来树云若是亲近用动这两片皮作什么后曹山闻举乃云一子亲得。

　　从来父子不相离　石女何劳更问伊
　　昨夜寒岩无影木　白云深䖏露横枝

　　举高沙弥住庵一日归来值雨药山云甚䖏来弥云窊里来山云可杀湿弥云不打这鼓笛云嵓云皮也无打什么鼓道吾云鼓也无打什么皮山云一场好曲调。

　　偶尔𡸁言借问伊　知音争肯落今时
　　胡笳不犯官商曲　玉笛同将劫外吹

　　举道吾智禅师到五峰峰问还识药山么吾云不识峰云为什么不识吾云不识不识。

　　白云深䖏路难通　拟问踪由已涉㓛
　　挂角𦏰羊无影迹　从容还落正偏中

　　举洞山到北岩哲禅师䖏嵓问甚䖏来山云湖南来嵓云观察使姓什么山云不得姓嵓云名什么山云不得名嵓云还理事也无山云自有廊幕在岩云还出入否山云不出入岩云岂不出入山拂袖出土岩来日侵早入堂召洞山山近前嵓云昨日秪对上座话不称老僧意一夜不安今请上座别下一转语若惬老僧意便𨳩粥相伴过夏山云却请和尚问岩云不出入事如何山云太尊贵生岩乃𨳩粥同过夏。

　　烛香人静杳无声　苔满丹墀皓月明
　　入户当堂慵正坐　出门犹懒下阶行

　　举僧问云嵓晟禅师二十年在百丈巾瓶为什么心灯不续嵓云头上宝花冠僧云头上宝花冠意旨如何嵓云大唐天子及㝠王后僧问九峰虔禅师大唐天子及冥王意旨如何峰云却忆洞上之言。

　　玉鞭高举击金门　引出珊瑚价莫论
　　迥古轮王全意气　不彰宝印自然尊

　　举云嵓道吾自南泉回药山嵓问药山如何是异类中行山云吾今日困倦且待别时来嵓云某甲特为此事来山云且去岩便出道吾在方丈外闻云嵓不荐不觉咬得指头血出吾却下来问岩兄云问和尚那因缘作么生嵓云不为某甲说吾便𠇓头。

　　饥餐嫩草遥山去　渴饮寒泉曲涧回
　　放荡不耕空劫地　暮天何用牧歌催

　　举僧问夹山会禅师如何是夹山境山云猿抱子归青嶂后鸟𠾑花落碧嵓前。

　　蚌含明月珠生腹　龙拥深云雨洒空
　　莫向平田翻巨浪　直须点点尽潮东

　　举僧问夹山会䖏即不问不会䖏请师一言山云户挂凋林影中辨取。

　　威音那畔不䏻行　撒手还家懒问程
　　𥨊殿无人空寂寂　满轩唯有月虚明

　　举夹山上堂云明不越户穴不栖巢目不顾他位脚不踏他位里六户不掩四衢无踪学不停午意不立玄千劫眼不借舌头底万劫舌头不顾眼中明峻机不假锋铓事到这里有个什么事阇梨竿头[糸*系]线从君弄不犯清波意自殊。

　　月沉碧海龙非隐　雾锁苍梧凤不知
　　劫外森森无影木　𡸁阴自有未萌枝

　　举僧问夹山拨尘见佛时如何山云直须挥剑若不挥剑渔父栖巢后僧问石霜拨尘见佛时如何霜云渠无国土何䖏逢渠僧后举似夹山山乃上堂举了云门庭施设不如老僧入理深谈犹较石霜百步。

　　当机一句玉珊珊　内外玲珑溢目寒
　　无漏国中曾不住　月华影里见应难

　　举石霜诸禅师初参道吾如何是触目菩提吾乃唤沙弥弥应喏吾云添净瓶水着良久吾却问霜汝适来问什么霜拟举吾便归方丈霜乃有省。

　　𡸁手还他作者机　寻常语里布枪旗
　　重询拟进归方丈　一句分明更不疑

　　举渐源兴禅师一日持锹上石霜法堂东顾西顾霜见乃云作什么源云觅先师灵骨霜云洪波浩渺白浪滔天觅什么先师灵骨源云正好着力霜云一物也无著什么力源持锹上肩便行太原孚云先师灵骨犹在。

　　本地虚明无一物　几人认得黄金骨
　　持锹肩上便行时　大辩从来还若讷

　　举洞山价禅师解夏上堂云初秋夏末兄弟𢦙东𢦙西直须向万里无寸草䖏去良久云秪如万里无寸草䖏又作么生去顾视左右云欲知此事直须枯木上生花方与也合石霜云出门便是草后明安云真得不出门亦是草曼曼地。

　　归家岂坐碧云床　出户不行青草地
　　南北东西本自由　渠无向背那回避

　　举洞山问僧世间什么物最苦僧云地狱最苦山云不然向此衣线下不明大事始是苦。

　　镬汤炉炭几何般　地狱三涂未苦酸
　　须信新丰亲切语　袈裟之下莫颟顸

　　举僧问洞山和尚寻常令学人行鸟道如何是鸟道山云不逢一人僧云如何行山云直须足下无𥝠去僧云秪如鸟道莫便是本来面目山云阇梨为什么却颠倒僧云甚么䖏是学人颠倒䖏山云若不颠倒为甚么却认奴作郎僧云如何是本来面目山云不行鸟道。

　　古路翛然𠋣太虚　行玄犹是涉崎岖
　　不登鸟道虽为妙　点捡将来已触途

　　举神山密禅师与洞山过独木桥洞山先过了拈起木桥云过来神山云价阇梨洞山乃放下木桥。

　　平地无端凿䧟坈　木桥拈起使人行
　　沉沉寒水如何渡　月夜金鸡报五更

　　举僧问洛浦安禅师众手淘金谁是得者浦云拳中旧宝不假披沙僧云恁么则展手不逢也浦云莫将鹤唳拟当莺啼。

　　淘金岂假披沙得　不触波澜犹费力
　　露柱三更忽放光　此时未审何人识

　　举僧问洛浦如何是祖师西来意浦云青岚覆䖏出岫藏峰白月辉时碧潭无影。

　　群花未发梅先坼　万木凋零柏转奇
　　云淡不彰筛月影　烟轻𨙻露引风枝

　　举僧问洛浦供养百千诸佛不如供养一无心道人百千诸佛有何过无心道人有何德浦云一片白云横谷口几多归鸟尽迷巢。

　　拾得疏慵非觉晓　寒山懒堕不知归
　　声前一句圆音羙　物外三山片月辉

　　举蛤溪道者相看洛浦问云自从梨溪相别今得几年溪云和尚犹记得昔时事浦云见说道者𢝰忘却年月也溪云和尚住持事繁且容子细看浦云打即打会禅汉溪云也不消得浦云道者住山事繁。

　　这般消息不寻常　蟾桂枝枝布远香
　　昨夜姮娥呈巧妙　眼睛直上绣鸳鸯

　　举僧问洛浦一毫吞尽巨海于中更复何言浦云家有白泽之图必无如是妖怪。

　　嵓前虽有云千顷　户内殊无半夜灯
　　极目危峦今古秀　暮天斜照碧层层

　　举僧问洛浦如何是佛法大意浦云雪覆孤峰峰不白雨滴石笋笋须生。

　　海底龙吟云雨润　林中𧆞笑谷风清
　　莫言满路生荆𣗥　况是贫家少送迎

　　举僧问洛浦学人拟归乡时如何浦云家破人亡子归何䖏僧云恁么则不归去也浦云庭前残雪日轮消室内红尘遣谁扫。

　　太平乡国路空赊　归兴悠悠思莫涯
　　撒手到家何所有　琉璃宝殿锁蟾华

　　举僧问洛浦祖意教意是同是别浦云日月并轮辉谁言别有路僧云恁么则显晦殊途是非一揆浦云但自不亡羊何须泣歧路。

　　月筛松影高𠇓树　日照池心上下天
　　赫赫炎空非卓午　团团秋夜不知圆

　　举僧见韶山浦禅师礼拜了义手而立山云大材藏拙户僧又过一边山云丧却栋梁材。

　　义手须知已隔津　更重进步转漂沦
　　顽铜若作黄金货　秪可谩他无眼人

　　举僧问韶山如何是和尚家风山云绝顶无根草无风业自摇。

　　妙峰孤顶偏肥腻　天产灵苗不触地
　　翠业无风常自摇　清香那逐春光媚

　　举黄山轮禅师来参夹山山问什么䖏来轮云闽中来山云还识老僧么轮云和尚还识学人么山云不然子且还老僧草鞋钱了然后老僧还汝庐陵米价轮云恁么则不识和尚未审庐陵米作么生价山云真狮子儿善䏻哮吼。

　　父子相逢眼倍明　灵苗丛里但然行
　　个中若谓金毛子　已是𥂁梅触大羹

　　举僧问上蓝超禅师如何是上蓝本分事蓝云不从千圣借岂向万机求僧云不借不求时如何蓝云不可拈放阇梨手里得么。

　　一片灵明本妙圆　个中非正亦非偏
　　宝峰瑞草无根蒂　不待春㓛色自鲜

　　举僧问四禅禅师古人有请不背今请和尚入井还去也无禅云深深无别源饮者消诸渴。

　　曹溪源𣲖古之今　意识徒将度浅深
　　好事昔人游戏䖏　虽然八井不曾沉

　　举海湖禅师有座主问和尚甚么年行道湖云座主近前来主近前湖云且道憍陈如甚年行道座主忙然无对湖云尿床鬼子。

　　多是从人学得来　一生空把口胡𨳩
　　欲穷此片虚明地　七佛前前揔不该

　　举有一院名无垢净光禅院化浴室有人问既是无垢净光为甚么却造浴室僧无语后天盖代云三秋明月夜不是骋团圆。

　　虽然答𥁞深深意　争奈投机句未亲
　　欲会本来无垢的　更须入水见长人

　　举僧问九峰虔禅师承闻和尚有言诸圣间出只是传语人是否峰云是僧云𠀍尊一手指天一手𢫾地云天上天下唯我独尊和尚为什么却唤作传语人峰云只为一手指天一手𢫾地所以唤作传语人。

　　妙相圆明不可亲　奴儿婢子自殷勤
　　𢫾天指地称尊贵　也是传言送语人

　　举僧问九峰祖祖相传当传何事峰云𥼶迦悭迦叶富僧云如何是𥼶迦悭峰云无物与人僧云如何是迦叶富峰云国内孟常君僧云毕竟传底事作么生峰云百岁老儿分夜灯。

　　寂光影里现全身　贵异天然迥出伦
　　家富儿奴偏得力　夜分灯火照西邻

　　举九峰在石霜作侍者石霜迁化众欲请堂中苐一座接续住持峰不肯乃云待某甲问过若会先师意某甲如先师侍奉遂问首座云先师道休去歇去一念万年去寒灰枯木去古庙里香炉去一条白练去且道明什么边事座云明一色边事峰云恁么则未会先师意在座云你不肯我那装香来座乃焚香云我若不会先师意香烟起䖏脱去不得言讫便坐脱峰乃抚其背云坐脱立亡则不无先师意未会在。

　　戴角披毛异[類-犬+(万-一)]身　寒灰枯木眼中尘
　　虽然未会先师意　争奈临行一句新

　　举僧问大光诲禅师达磨还是祖否光云不是祖僧云既不是祖又来作什么光云为汝不荐僧云荐后如何光云方知不是祖。

　　少林续𦦨事堪奇　[膜-大+(句-口+匕)]夜梅𨳩雪后枝
　　黄檗昔年曾有语　大唐国里没禅师

　　举强德二上座曾参九峰于路次见涌泉忻禅师骑牛不识强云蹄角甚分明争奈骑者不鉴泉拍牛避路二上座至树下憩息煎茶次泉亦至乃问二上座近离甚䖏强云那边泉云那边事作么生强提起茶盏子泉云此犹是这边事𨚗边事作么生强无语泉云莫道骑者不鉴。

　　芳草曼曼岂变秋　牧童白牯恣优游
　　异中有路人难见　却谓骑牛不识牛

　　举僧问文殊禅师僧繇为什么邈志公真不得殊云非但僧繇志公亦邈不得僧云志公为什么邈不得殊云彩绘不将来僧云和尚还邈得也无殊云我亦邈不得僧云和尚为什么邈不得殊云渠不苟我颜色教我如何邈。

　　身光炽盛相巍巍　妙手如何彩绘伊
　　休问僧繇吴道子　志公他自不䏻知

　　举凤翔府石柱禅师游方日到洞山(即青林也)𡸁语云有四种人一人说过佛祖一步行不得一人行过佛祖一句说不得一人说得行得一人说不得行不得那个是其人柱出众对云一人说过佛祖一步行不得者秪是无舌不许行一人行过佛祖一句说不得者秪是无足不许说一人说得行得者秪是函盖相称一人说不得行不得者断命求活如石女儿披枷带锁洞山云阇梨分上又作么生柱云该通分上卓卓宁彰洞山云秪如海上明公秀又作么生柱云幻人相逢抚掌呵呵。

　　水底泥牛耕白月　云中木马骤清风
　　胡僧懒捧西干钵　半夜乘舟过海东

　　举僧问曹山寂禅师五位对宾时如何山云汝今问那个位僧云某甲从偏位中来请师正位中接山云不接僧云为什么不接山云恐落偏位中去山复问僧只如不接是对宾不是对宾僧云早是对宾了也山云如是如是。

　　月中玉兔夜怀胎　日里金乌朝抱𡖉
　　黑漆昆仑踏雪行　转身打破琉璃捥

　　举曹山辞洞山洞山问子向什么䖏去山云不变异䖏去洞山云不变异䖏岂有去耶曹山云去亦不变异。

　　家家门掩蟾蜍月　䖏䖏莺啼杨柳风
　　若谓纵横无变异　犹如掷剑拟挥空

　　举僧问曹山世间什么物最贵山云死猫儿头最贵僧云为什么死猫儿头最贵山云无人着价。

　　腥臊红烂不堪亲　触动轻轻血污身
　　何事杳无人着价　为伊非是𠀍间珍

　　举灵泉问疏山仁禅师枯木生花始与他合是这边句是𨚗边句山云亦是这边句泉云如何是那边句山云石牛吐出三春雾灵雀不栖无影林。

　　沧海无风波浪平　烟[(冰-水+〡)*ㄆ]水色虚含月
　　寒光一带望何穷　谁辨个中龙退骨

　　举僧与疏山造寿塔毕来白疏山山云汝将多少钱与匠人僧云一切在和尚山云为将三攵钱与匠人为将两攵钱与匠人为将一文钱与匠人若道得与吾亲造塔僧无语后举似大岭岭云还有人道得么僧云未有人道得岭云汝回举似疏山道大岭闻举有语云若将三文钱与匠人和尚今生决定不得寿塔若将两文钱与匠人和尚与匠人共出一只手若将一文钱与匠人累他匠人眉须堕落其僧回举似疏山山具威仪望大岭礼拜叹云将谓无人大岭古佛放光射至此间虽然如是也是[膜-大+(句-口+匕)]月莲华大岭后闻此语云我恁么道也是龟毛长三尺。

　　清风吹动钓鱼船　鼓起澄江浪拍天
　　堪笑锦鳞争戏水　到头俱被曲钩牵

　　举云居膺禅师上堂云得者不轻微明者不贱用识者不咨嗟解者无厌恶从天降下则贫寒从地涌出则富贵门里出身易身里出门难动则埋身千文不动则当䖏生苗一言迥脱独拔当时言语不要多多则无用䖏。

　　门头户尾事千差　了尽犹来未到家
　　明月堂前无影木　严凝雪夜忽𨳩花

　　举僧问青林虔禅师学人径往时如何林云死蛇当大路劝子莫当头僧云当头者如何林云丧子命根僧云不当头者如何林云亦无回避䖏僧云正当恁么时如何林云失却也僧云未审向什么䖏去林云草深无觅䖏僧云和尚也须堤防始得林抚掌云一䓁是个毒气。

　　长江澄澈印蟾华　满目清光未是家
　　借问渔舟何䖏去　夜深依旧𪧐芦花

　　举僧问龙牙遁禅师二鼠侵藤时如何牙云须有隐身䖏始得僧云如何是隐身䖏牙云还见侬家么。

　　寒月依依上远峰　平湖万顷练光封
　　渔歌惊起汀洲鹭　飞出芦花不见踪

　　举白水仁禅师上堂云老僧寻常不欲向声前句后鼓弄人家男女何故声且不是声色且不是色时有僧问如何是𠴢不是声水云唤作色得么僧云如何是色不是色水云唤作声得么水复云且道对阇梨话为阇梨说若向这里会得许你有个入路。

　　色自色兮声自声　新莺啼䖏柳烟轻
　　门门有路通京国　三岛横斜海月明

　　举僧问洛京白马儒禅师如何是法身向上事儒云井底虾䗫吞却月。

　　九重深密视听难　玉殿琼楼𪧐雾攒
　　燮理尽归臣相事　轮王不戴宝花冠

　　举九峰䖍禅师示众云举一不得举二放过一着落在弟二云门出众云昨日有人从天台来却往径山去峰云来日不得普请便下座。

　　声前一句口如眉　佛祖从来揔不知
　　昨夜昆仑闲说梦　白头生得黑头儿

　　举僧问天童启禅师如何是应用无[(皮-(〡/又)+(王/丘))*(百-日+ㄎ)]底眼童云恰如瞎一般。

　　盲聋音哑迥天真　眼似眉毛道始邻
　　昨夜东君潜布令　黄莺啼䖏绿杨春

　　举僧问洞山诠禅师清净行者不上天堂破𢦥比丘不入地狱时如何山云度𥁞无遗影还他越涅槃。

　　相好巍巍大丈夫　一生无智恰如愚
　　从来佛祖犹难望　地狱天堂岂可拘

　　举僧问北院静禅师牛头未见四祖时如何院云异境灵枝睹者皆羡僧云见后如何院云叶落已枝催风来不得韵。

　　宝杖亲携挂翠缨　徘徊常绕玉阶行
　　转身就父无标的　拈却花冠不得名

　　举僧问青峰楚禅师大事已成为什么亦如丧考妣峰云不得春风花不𨳩及至花𨳩又吹落。

　　家山归到莫因循　竭力寅昏奉二亲
　　机𥁞㓛忘恩义断　便成不孝阐提人

　　举木平道禅师问洛浦一沤未发时如何辨其水脉浦云移舟谙水势举棹别波澜平不契乃参蟠龙还问前语龙云移舟不辩水举棹即迷源。

　　金乌玉兔两交辉　照破威音未兆时
　　若谓青霄别有路　木人依旧皱双眉

　　举僧问潼泉禅师如何是相传底事泉云龙吐长生水鱼吞无𥁞沤僧云请师挑剔泉云擂鼓转船头棹穿波底月。

　　依依半月沉寒水　耿耿三星碧落攒
　　昔日云嵓曾漏泄　金轮王子宝花冠

　　举僧问百嵓禅师如何是禅嵓云古冢不为家。

　　故国清平久有年　白头犹自恋生缘
　　牧童却解亡㓛业　懒放牛儿不把鞭

　　举僧问百嵓如何是道岩云徒劳车马迹。

　　曹溪古路绿苔生　车马登临已涉程
　　野老痿羸兼跛挈　手携玉杖夜深行

　　举僧问百岩如何是教岩云贝业收不𥁞。

　　四十九年成露布　五千余轴𥁞言诠
　　妙明一句威音外　折角泥牛雪里眠

　　举僧问泐潭明禅师碓捣磨磨不得忘却时如何潭云虎口里活雀儿。

　　一念萧萧不记年　皮肤脱落自完全
　　长天夜夜清如镜　万里无云孤月圆

　　举僧问同安察禅师如何是天人师安云头上角不全身上毛不出。

　　秘殿重帏晓尚寒　丹墀苔润未排班
　　宝香凤烛烟云合　寂寂帘𡸁不露颜

　　举僧问谷山缘禅师如何是祖师西来意山云半夜乌儿头戴雪天明哑子抱头归。

　　瑞雾祥烟锁玉楼　妙年王子恣优游
　　琉璃殿上骑金马　明日堂前辊绣毬

　　举僧问白云藏禅师如何是深深䖏云云矮子渡深溪。

　　白头童子智尤长　半夜三更渡渺茫
　　任运往来无间断　不消舡艇与浮囊

　　举僧问新罗大岭禅师如何是一切䖏清净岭云截琼枝寸寸是宝析栴檀片片皆香。

　　乾坤𥁞是黄金国　万有全彰净妙身
　　玉女背风无巧拙　灵苗花秀不知春

　　举僧问同安丕禅师如何是和尚家风安云金鸡抱子归霄汉玉兔怀胎入紫微僧云忽遇客来如何秪待安云金果早朝猿摘去玉花晚后凤衘来。

　　日午烟凝山突兀　夜央天淡月婵娟
　　混然寂照寒霄𣱵　明暗圆融未兆前

　　举僧问同安依经解义三𠀍佛怨离经一字即同魔说此理如何安云孤峰迥秀不挂烟萝片月横空白云自异。

　　云自高飞水自流　海天空阔漾孤[向-口+┴]
　　夜深不向芦湾𪧐　迥出中间与两头

　　举僧问新罗云住禅师如何是诸佛师住云攵殊耸耳。

　　无相光中未兆身　清虚渺邈岂为邻
　　一轮明月当轩照　玉殿萧萧不见人

　　举僧问云居简禅师孤峰独𪧐时如何居云九间僧堂里不卧谁教你孤峰独𪧐。

　　法尔非修本十成　平常酬答最分明
　　端然𢫾出长安道　无奈游人不肯行

　　举僧问护国澄禅师如何是本来心国云犀因玩月纹生角象被雷惊花入牙。

　　三脚灵龟荒径走　一枝瑞草乱峰𡸁
　　昆岗含玉山先润　凉兔怀胎月未知

　　举僧问护国如何是本来父母国云头不白者僧云将何奉献国云殷勤无米饭堂前不问亲。

　　出门遍界无知己　入户盈眸不见亲
　　虚室夜寒何所有　碧天明月颇为邻

　　举僧问荷玉慧禅师如何是西来的的意玉云不礼拜更待何时。

　　虚堂寂寂夜深寒　携得瑶琴月下[彈-(口*口)+(ㄙ*ㄙ)]
　　不是知音徒测耳　悲风流水岂相干

　　举僧问阿育通禅师如何是和尚家风育云浑身不直五攵钱僧云恁么则太贫寒生育云祖代如此僧云如何施设育云随家丰俭。

　　祖代家风没一攵　清贫终是更清贫
　　着衣吃饭随丰俭　物物头头用最亲

　　举僧问金峰志禅师四海晏清时如何峰云犹是阶下汉。

　　四海烟尘已晏然　当轩皓月照人寒
　　大㓛不赐将军赏　宝马金枪顿懒观

　　举僧问蜀州西禅禅师如何是非思量䖏禅云谁见虚空夜点头。

　　一点灵明六不[(冰-水+〡)*ㄆ]　昭然何用更凝眸
　　个中消息人难委　独有虚空夜点头

　　举僧侍立白[尸@目]霞禅师次[尸@目]云可㬠热僧云是[尸@目]云只如𤍠向什么䖏回避僧云镬汤[爐-(├/七)+王]炭里回避[尸@目]云镬汤炉炭里又作么生回避僧云众苦不䏻到。

　　昆岗片玉火中润　碧落孤蟾水底圆
　　一念翛然无异色　任从沧海变桑田

　　举僧问广德延禅师如何是透法身句德云无力登山水茆户绝知音。

　　体妙探玄𥁞涉程　争如野老异中行
　　㓛忘日用平怀稳　免事君王宠辱惊

　　举僧问石门蕴[禪-(口*口)+(ㄙ*ㄙ)]师如何是和尚家风门云物外独骑千里象万年松下击金钟。

　　夜明帘外月朦胧　骑象翻身击宝钟
　　洪韵上腾三界外　聋夫何事睡犹浓

　　举僧问净众禅师莲华未出水时如何众云𦴻萏满池流僧云出水后如何众云业落不知秋。

　　白藕未萌非隐的　红花出水不当阳
　　游人莫用传消息　自有清风递远香

　　举僧问同安志[禪-(口*口)+(ㄙ*ㄙ)]师二机不到䖏如何举唱安云偏䖏不逢玄中不失。

　　这边那畔𢝰难逢　一句无𥝠不䖏中
　　红日暮沉西嶂外　空𤰛孤影照溪东

　　举僧问广德义[禪-(口*口)+(ㄙ*ㄙ)]师古人云言语道断非去来今此理如何德云弥勒涅盘知几劫护明犹未降迦维。

　　妙湛圆明苐一机　降生成道涅盘时
　　迦维摩竭双林树　认着元来不是伊

　　举僧问广德久负不逢时如何德云扇开人不遇陋巷莫䏻[(冰-水+〡)*ㄆ]。

　　妙体堂堂相好全　青霄独步蹑金莲
　　千华㙜上犹慵坐　弊垢襕衫岂肯穿

　　举僧问广德周[禪-(口*口)+(ㄙ*ㄙ)]师波浪之中如何得妙德云桡棹不施兼底脱往来终不借浮囊。

　　一句相酬难取则　轮王不化𨶒浮国
　　无边刹海浪痕平　独驾泥牛耕月色

　　举僧问石门彻[禪-(口*口)+(ㄙ*ㄙ)]师云光作牛意旨如何门云陋巷不骑金色马回途却着破襕衫。

　　瑞草藂中懒欲眠　徐行䖏䖏迥翛然
　　披毛带角人难识　为报芒童不用鞭

　　举僧问太原隐[禪-(口*口)+(ㄙ*ㄙ)]师[婁*殳]家檀越请未审赴谁家原云月应千江水门门𥁞有僧。

　　妙圆无相劫前人　随[類-犬+(万-一)]权分百亿身
　　月夜御楼𦆵报晓　平明六国𥁞知春

　　举僧问梁山观[禪-(口*口)+(ㄙ*ㄙ)]师如何是日用事山云碧玉点破琉璃色满目红尘不见沙。

　　劫火洞然无相宅　金门不睹玉楼家
　　宝天云淡银河冷　浩浩波澜岂动沙

　　举僧问梁山祖意教意是司是别山云金乌东出人皆贵玉兔西沉佛祖迷。

　　灵山会上言虽普　少室峰前句未亲
　　瑞草蒙茸含月秀　寒松蓊郁出云青

　　举僧问梁山如何是空劫已前事山云击动乾坤鼓时人听不闻。

　　虚空为鼓须弥槌　击者虽多听者稀
　　半夜髑髅惊破梦　满头明月不思归

　　举大阳明安[禪-(口*口)+(ㄙ*ㄙ)]师上堂云嵯峨万仞鸟道难通剑刃轻冰谁当履践宗乘妙句语路难陈不二法门净名杜口所以达磨西来九年面𨐧始遇知音大阳今日也太无端珍重。

　　不挂唇皮一句奇　少林冷坐最慈悲
　　须知此道非传授　立雪神光已强为

　　举僧问大阳如何是和尚家风阳云满瓶倾不出大地没饥人。

　　荆山羙玉何须辨　赤水玄珠不用拈
　　罔象无心黄帝重　卞和有智楚王嫌

　　举僧问投子青[禪-(口*口)+(ㄙ*ㄙ)]师师唱谁家曲宗风嗣阿谁子云威音前一箭射透两重閞僧云如何是相付底事子云全因淮地月得照郢阳春僧云恁么则入水见长人子云秪知荆玉异𨙻辨楚王心子随后以拂子敲[禪-(口*口)+(ㄙ*ㄙ)]床一下。

　　珊瑚枝上玉花𨳩　风递清香遍九垓
　　勿谓乾坤成委曲　韶阳曾见睦州来

　　举投子示众云若论此事如鸾凤冲霄不𤰛其迹𦏰羊挂角那觅其踪金龙不守于寒潭玉兔岂栖于蟾影其或宾主若立须威音路外摇头问答言陈乃玄路傍提为唱若䏻如是犹在半途更乃凝眸不劳相见。

　　水澄月满道人愁　妙尽无依[類-犬+(万-一)]莫[(冰-水+〡)*ㄆ]
　　劫外正偏兼到路　不萌枝上辨春秋

　　举僧问投子和尚适来拈香祝圣寿且道当今皇帝寿年多少子云月笼丹桂远星拱北辰高。

　　六国清平贺圣年　珠帘高卷月明前
　　金轮𨚗肯当堂坐　不用丹墀击静鞭

　　举僧问东京天宁楷[禪-(口*口)+(ㄙ*ㄙ)]师师唱谁家曲宗风嗣阿谁宁云金凤夜栖无影树峰峦𦆵露海云遮。

　　䓁闲无问岂安排　一句全提隐显该
　　薄雾依依笼古径　孤峰终不露崔嵬

　　举僧问天宁夜半正明天晓不露如何是不露底句宁云满船空载月渔父𪧐芦花。

　　星流水国夜燃灯　月印江天明似镜
　　隐显无𥝠位不该　依俙拟动成偏正

　　举天宁上堂云法身者理妙言玄顿超终始之患诸仁者莫是幻身外别有法身么莫即幻身便是法身么若也恁么会去尽是依他作解蒙昧两歧法眼未得通明不见僧问夹山如何是法身山云法身无相如何是法眼山云法眼无瑕所以道吾云未有师在忽有人问老僧如何是法身羊便干䖏卧如何是法眼驴便湿䖏尿更有人问作么生是法身买帽相头作么生是法眼坈坎堆阜若点捡将来夹山秪是学䖏不明如流俗闺合里物不䏻舍得致使情閞固闻识锁难𨳩老僧今日若不当阳显示后学难以知归劝汝诸人不用求真唯须息见诸见若息昏雾不生自然智鉴洞明更无他物诸仁者还会么良久云珠中有火君须信休向天边问太阳。

　　道合平常绝异端　行人何必历艰难
　　从今莫买孙宾卜　龟壳无灵不用钻

　　举大洪保寿㤙[禪-(口*口)+(ㄙ*ㄙ)]师上堂拈拄杖云得自天台绝比伦从来无业又无根有时扶过断桥水几度伴归明月村虽然如是也不得放过击禅床一下便下座。

　　此杖不从天地得　登山涉水乘渠力
　　如今掷向乱峰前　免致丛林为轨则

　　举保寿上堂云三界唯心万法唯识槛外云生檐头雨滴涧水湛如染野花𨳩似织此时若不究根源𧬒向当来问弥勒还会么不劳久立。

　　灵然不涉去来今　三界都卢一点心

　　丹霞山淳禅师颂古序

　　参学比丘僧正觉述

　　岭南之后派列歧分曹洞一宗门庭孤峻月钩云饵不犯清波意自殊玉线金针宛转虔玄锋不露正偏兼到妙尽忘功明晦叶通力穷转位绵绵乎克当其[由/日]者爰有
丹霞淳禅师欤师一日退居无住庵慨宗风之欲坠乃采摭从上机缘首自清源下之保寿总一百则集而为颂俾乎至道垂裕后昆其明宗也潜通于未兆之前其立𣅀也密契于无功之后𤇆笼古路乘玉马以践苔纹月锁沧溟驾泥牛而耕练色全体即用岂滞虚凝全事即真不彰影迹琉璃殿上臣退位以朝君翡翠帘前子转身而就父借功明位撒手回途幽岩枯木腾芳古涧寒冰发[燄-臼+(〡*日)]密云致雨济万物以无心杲日丽天落百川而非照无弦曲调不属宫商自有知音递相证据。

　　谨序
