国家图书馆善本佛典第 09 册 No. 8790 佛性观（前残）


　　名想或名㱕或名▆…▆见之分齐者见有多种或有闻见比见证见至见相貌见了了见若就凡夫分齐说以正因佛性迢然别故或是证见其十地𦬇见性不了如罗谷者是果满行性然是至见共正因佛性全别不同问佛性之体无名无相离四句八非不可以智知不可以识识言语道断心行𩂜灭所以自性波若名为中道故论云㝎有即着常㝎无即着断般若波罗蜜犹如大火聚四边不可触远离于四句云何可见夫眼见者即是色法佛性非色如何得见答但无言之法必待言诠无名相法寄名相说见体终湏约相得𣅀自可忘诠岂可悬头即生疑或既知凡夫得见所以𦬇劝进学之虽则不可智知约相就诠而亦可见故涅槃经云佛性非色亦不离色即其[美-(王/大)+(又*?)]也如看水湿湏约泥团相显然云何不见今欲见者湏去人法二执寂照分明破彼名相除其妄念合于中道理事俱融闻其不闻见其不见即可见也故涅槃经云见不见闻不闻䓁信㢤验之今就见性分齐复有多种或有废缘谈体见谓蕳真异妄见见体不见相或有以体从缘见谓以真收妄真妄俱真四大五阴䓁㧾是佛性或有离四句八非见谓合中道理事俱融蕳异诸外道见或说人死神灭更无来生断见外道也佛性尽未来际无有穷尽或说聚散不穷心神无蕳性䓁虚空凝然不断常见外道也佛性乃不守自性从法界缘或云吉凶苦乐皆天所为他因外道也佛性乃与法界法之为因本或云诸法自然不由因得天因得外道也佛性乃任业迁流从缘转变因果善𢙣依之建立故优婆塞戒经云如合石因缘故而得有金若说石中先有金性者是名外道佛性不然无有自性从缘起作或见经文道佛性者名苐一义空即作空解者是义不然此是空见摄常湏即空起有普遍法界又见经文道佛性常住不变即作常解者此亦不然乃是有见摄即湏见性无自性故维摩经云从无住本立一切法常湏见自性住佛性性无自性即空是有即有是空不断不一不异离能取所取绝四句八非故涅槃经云佛性者是一切诸佛阿耨多罗菩提中道种子名为佛性是名离四句八非合于中道见或就三宝三重真同一性相见或就法身报身通别见或就即敬即蕳浅深见或就正因缘同异见或就摄入一[千-〡+(、*ㄅ*、)]见或就普亲父母见就其[美-(王/大)+(又*?)]取舍多端禅中要妙不可穷尽又作佛性观见佛性时伏心㝎住者是义不然湏运转三业精勤恭敬譬如织绢有经无纬终不能成就佛性如经敬心如纬智者因喻岂不然乎又心虽恭敬见体不明是亦不然可执名相病终归不破会湏见性明了将心敬真又虽见佛性道理分明而心无恭敬者是亦不然何以故不免轻𢢔作一阐提故必湏尽心恭敬除其憍𢢔若有说言我见佛性不可思议自说功能心生我𢢔将谓他人不见不解者是𡖋不然常湏如贫得宝如民见王大喜大舍大惧深生恭敬又道佛性非名相即离名相别见体者此𡖋不然是譬如看水若就水看即不见湿若就泥团即见水湿故知亦赖名相得见佛性又见佛性非名非相即谓离佛性外别有名相者是亦不然即湏见佛性体起成缘无别名相故胜鬘经云以有如来藏故说生死是名善说又维摩经云一切诸法示出于如故知佛性之外更无别法即佛性与法界法常不相离故又于经教上具见佛性道理众生境上即𡨋然不见者此全未是违根作解病不破故会湏以义摄文安心境上又作佛性观对境即被名相违顺或乱过后始道是佛性者此全未是会湏境翻心悟举目即见又于不相识境上似见相识𩂜贪记名相即不见疏𩂜似见亲𩂜贪起顺情即不见者亦全未是会湏识与不识亲之与疏平䓁㧾见又知佛性平䓁无二即作一解者是亦不然若是一者一人成佛一切众生㧾应成佛即湏见佛性故非一故涅槃经云佛性者不名一法又见众生又得成佛有不成佛即谓佛性又二者是𡖋不然即湏见佛性非二常住之法无二种故即维摩经云夫如者不二不异常湏见佛性不去不来非一非异故不从外来非如鸟迁树一故不从内出非如蛇处冗又见佛性不来不去无作无生寂然不动不舍生向涅槃者是亦不然即湏见佛性体成缘变小成大变凡成圣长因成果乃至成佛故楞伽经云七识及心法智不能厌苦非涅槃因唯有如来藏能厌众生苦乐求涅槃又知佛性能厌苦乐求涅槃即谓佛性能言能语能行能坐种种皆能者是亦不然即湏见佛性常寂不作不生故涅槃经云佛性不作不生若言佛性能作能生是则名为谤佛法僧又见经文一切众生烦𢙉身中有卅二相即相可见者是亦不然此乃因中立果凡夫假想亦未相当即湏见相无名无相无相之相又知佛性法界平䓁一切众生同共有之即向自身上看者是亦不然此即揽境从心正见人法耶人长病不得自见于自身上常湏见𢙣又佛性在缠即翻真成妄名性八识出缠即覆妄成真名智八识八识为体六七为相如旋火轮火头为体火轮为相又佛性喻火以𤍽为体以烧为相以𤍽为因以烧为缘亦同体体相同体因缘同体之中复有别体之义废缘谈体名同体以体从缘名别体又四阴为同体色阴为别体三宝为别又正报为同体依报为别体又不断不[六/集]为同体断[六/集]异外为别体㧾而言之法界三宝四谛因缘果报䓁法界法体为同体法界法相为别体故涅槃经云是人虽信佛法僧宝不信三宝同一性相是则名为信不具足又起信论云始觉之义还同本觉及了觉故知佛性与法界法同体别义具足又喻喻佛性五种义八部大乘明佛性八种义又七普明佛性异七别义又作佛性观湏知境普别上下内外浅深耶正若不解者途费功夫又若于境上见不净解人天缚不解二乘缚若于境上见佛性即解二乘缚浓血身相迷凡夫为烦𢙉鄣四大名相迷二乘是为智鄣会湏心境调停莫为人天二乘三鄣迷缚然可出离仍湏见佛性境界上至诸佛下至众生法性平䓁敬心唯一始可得与佛法相当问一切众生界与诸佛界既体性平䓁云何于上起业乃有罪福轻重不同答由不达平䓁心依相生见相凡圣高下䓁异依其名相获罪获福所以罪福轻重不同又问其佛性观作与不作有何损益答且依净度三昧经云众生一日一夜有八亿五千万念一念是其一身故知若不作佛性观即与名相观相当一日一夜即薰成八亿五千万个杂类𢙣种子次苐而受之若与佛性观相当一日一夜即薰成八亿五千万念菩提涅槃种子渐至成佛又于境上作名相解即为染污识故十地论云识为种子无明土覆我心溉灌生名色牙故知于境上作佛性解即为清净智即佛性为田正智为种子慈心溉灌生正觉牙又若不作佛性观即十二种颠倒常起不灭何以故由其心颠倒常错不谬故以心颠倒故所出言不称法性所以常行诽谤语乃至能成七种大损趣向两遍十方一切阿鼻地狱若作佛性观即十二种颠倒常灭不起其八种佛性功德善根运运增长又禅师集录云作此如来藏佛八种佛法观者即得无始已来一切𢙣顿断永与生死别即淂入𦬇位从一佛国至佛国乃至成佛又裴公云顿除往𢙣入大位遍游净𠛴远结菩提又占察经云若能作此真如观者速疾淂入𦬇种性又佛性论云为除五种过失五种功德故湏作此佛观下除下劣心过生菩提心功德于诸众生不生下劣心故二除轻𢢔众生过生恭敬功德三除执虚妄过失波若惠功德四除诽谤真实功德过生阇那智功德五除自我爱过生大悲爱他功德又此佛性观月灯经名诸法体性平䓁无戏论三昧经中说偈赞云。

　佛眼所见诸众生　　假使一时成佛道
　彼一一佛各寿命　　二万亿[婁*支]难思劫
　彼佛各有无量头　　犹如大海诸沙[婁*支]
　一头各有无量舌　　其[婁*支]亦如大海沙
　彼一一佛各称扬　　持㝎一偈之功德
　说其少分不能𥁞　　何况书写及受持

　　以上经论文义验之故知故作佛性观功德利益不可思议既有如损益应求应学此就一往赞其佛性功德利益如是若𢴃能破苐三阶邪见颠倒众生金刚偏病此之利益更何可论。
