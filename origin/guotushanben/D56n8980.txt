国家图书馆善本佛典第 56 册 No. 8980 冥枢会要


　　𡨋枢会要序

　　晦堂𦒳人。以善权方便接物利生。随机浅深。应病与药。虽九流异习。辩剧连环。折伏慢幢。涣然冰释。故名公钜人宰官居士以见晚为恨。唱导之暇。取宗镜录揔括精微缀为一集。命之曰𡨋枢会要。庶学者简而易览。助发上机。默契正宗。不堕邪见。可谓因风吹火融入光明藏中。心法双忘。凡圣平等。一薄伽梵。门人普灯以是镂板。谒予为序。因笔三昧。少助赞扬。

　　荥阳潘　(兴嗣)　述

　　凡遇标起处是宗镜录中卷轴。

　　板数如欲广览请自寻检本文。

　　𡨋枢会要卷上

　　黄龙庵主　(祖心)　集

　　第一卷

　　【十板】

　　若欲研究佛乘。披寻宝藏。一一湏消归自己。言言使𡨋合真心。但莫执义上之文随语生见。直湏探诠下之旨契会本宗。则无师之智现前。天真之道不昧。如华严经云。知一切法。即心自性。成就慧身。不由他悟。

　　【十一板】

　　我此无碍广大法门。如虚空非相。不拒诸相发挥。似法性无身。匪碍诸身䪺现。湏以六相义该摄。断常之见方消。用十玄门融通。去取之情始绝。又若实得一闻千悟获大揔持。即胡假言诠无劳解释。船筏为渡迷津之者。导师因引失路之人。凡关一切言诠。于圆宗所示。皆为未了。文字性离。即是解脱。迷一切诸法真实之性。向心外取法而起文字见者。今还将文字对治示其真实。若悟诸法本原即不见有文字及丝毫发现。方知一切诸法即心自性。则境智融通。色空俱泯。当此亲证圆明之际。入斯一法平等之时。又有何法是教而可离。何法是祖而可重。何法是䪺而可取。何法是渐而可非。则知皆是识心撗生分别。所以祖佛善巧。密布权门。广备教乘。方便逗会。才得见性。当下无心。乃药病俱消。教观咸息。

　　【十一板】

　　大涅槃经云。若人闻说大涅槃一字一句。不作字相。不作句相。不作闻相。不作佛相。不作说相。如是义者名无相相。释曰。若云即文字无相是常见。若云离文字无相是断见。若执有相相亦是常见。若执无相相亦是断见。但亡情即离断常四句百非一切诸见。其旨自现。当现入宗镜之时。何文言识智之能诠述乎。所以先德云。若觅经。了性真如无可听。若觅法。鸡足山中问迦𦰧。大士持衣在此山。无情不用求专甲。斯则岂可运见闻觉知之心。作文字句义之解。若明宗达性之者。虽广披寻。尚不见一字之相。终不作言诠之解。以迷心作物者。生斯纸墨之见耳。

　　【十二板】

　　以要言之。但一切无边差别佛事皆不离无相真心而有。如华严经颂云。佛住甚深真法性。寂灭无相同虚空。而于第一实义中。示现种种所行事。所作利益众生事。皆依法性而得。有相与无相无差别。入于究竟皆无相。

　　第三卷

　　【一板】

　　问悟道明宗。如人饮水。冷暖自知。云何说其行相。答诸佛方便。不断今时。密布深慈。不令孤弃。已明达者终不发言。只为因疑故问。因问故答。楞伽会上。为求法者亲说二通。宗通为菩薩。说通为童蒙。祖佛俯为初机。少𡸁开示。此约说通。只为从他觅法随语生解。恐执方便为真实。迷于宗通。是以分开二通之义宗通者。谓缘自得胜进相。远离言说文字妄想。乃至缘自觉趣。光明辉发。若亲到自觉地光明发时。得云如人饮水。冷暖自知。如群盲眼开。分明照境。验象真体。终不摸其尾牙。见乳正色。岂在谈于鹄雪。当此具眼人前。若更说示。则非知时大法师也。

　　第四卷

　　【七板】

　　百门义海云。入法界者。即尘缘起是法。法随智显。用有差别是界。此法以无性故。则无分剂融无二相。同于真际。与虚空等。遍通一切。随处显现无不明了。然此一尘与一切法。各不相见。亦不相知。何以故。由各各全是圆满法界普摄一切。更无别法可知见也。经云。即法界无法界。法界不知法界。若如是。更无别法可知见者。云何言入。以悟了之处。名为入故。又𨿽入而无所入。若有所入。则失诸法性空义。以无性理同故。则处处入法界。若约情智。凡小所见。随染净缘成十法界者。即成其过。若依华严性起法门。悉为真法界。若成若坏。若垢若净。全成法界。如经云。分别诸色无量坏相。是名上智者。古释云。六道之色坏善坏定。二乘之色坏因。坏果。菩薩之色坏有坏无。佛色者坏上诸坏。坏为法界。非坏非不坏。悉是法界。

　　第五卷

　　【六板】

　　随染缘之时。迷作阿赖耶。随净缘之时。悟成如来藏。本末展转。唯是一心。毕竟无别。如无生义云。众生身中有涅槃。即是末中含有本。众生是涅槃家用。即是本中含有末。贪欲即是道。即是末中含有本。贪欲即是道家用。即是本中含有末。故经云。一切凡夫。常在于定。问言常在何定。答言以不坏法性三昧故。此是末中含有本。法性中含有众生。即是本中含有末。如冰与水。

　　【八板】

　　胜思惟梵天所问经云。梵天谓文殊言。仁者所说皆是真实。文殊曰。善男子。一切言说皆是真实。问曰。虚妄言说亦真实耶。答曰。如是。何以故。是诸言说皆为虚妄。无处无方。若法虚妄无处无方。即是真实。以是义故一切言说皆是真实。善男子。提婆达多所有言说与如来语。无异无别。何以故。诸有言说皆是如来言说。不出如故。诸有言语所说之事。一切皆以无所说故得有所说。

　　○先德云。未念之时。念则未生。未生则是不有。不有之法亦无自相。现在之念。从缘而生。念若自有。不应待缘。待缘生故。即无自体。故知心无自性。缘起即空。如欲断其流但塞其源。欲免其生。但断其根。不用多功。最为省要。

　　第六卷

　　【八板】

　　问。不觉妄心元无自体。今已觉悟妄心起时无有初相。则全成真觉。此真觉相。为复随妄俱遣。为当始终建立。答。因妄说真。真无自相。从真起妄。妄体本虚。妄既归空。真亦不立。

　　【九板】

　　问。既云真心绝迹。理出有无。云何教中广说无生无相之旨。答。一心之门微妙难究。功德周备。理事圆通。知解罕穷。分别不及。目为无相实无有法可称无相之名。詺作无生亦无有法以显无生之理。

　　【十板】

　　问。以心为宗。禅门正脉。且心是名。以何为体。答。近代以来今时学者。多执文背旨昧体认名。认名忘体之人岂穷实地。徇文迷旨之者何契道原。则心是名以知为体。此是灵知性自神解。不同妄识。仗缘托境作意而知。又不同太虚空廓断灭而无知也。

　　○问。诸法所生。唯心所现者。为复从心而变。为复即心自性。答。是心本性。非但心变。华严经云。知一切法即心自性。成就慧身不由他悟。法华经偈云。三千世界中。一切诸群萌。天人阿修罗。地狱鬼畜生。如是诸色像。皆于身中现。即知心性遍一切处。所以四生九类。皆于自性身中现。以自真心为一切万有之性。故随为色空。周遍法界。循业发现。果报不同。处异生。则业海浮沉。生死相续。在诸圣。则法身圆满。妙用无穷。隐显虽殊。一性不动矣。

　　○问。若一切法即心自性。云何又说性亦非性。答。即心自性。此是表诠。由一切法无性故。即我心之实性。性亦非性者。此是遮诠。若能超遮表之文诠。泯即离之情执。方为见性。己眼自然圆明。

　　第七卷

　　【三板】

　　。夫无常有二。一者败坏无常。二者念念无常。人只知败坏无常。而不觉念念无常。论云。若动而静似去而留。经说无常速疾犹似流动。据理虽则无常前后不相往来故如静也。虽则念念谢往。古今各性而住。当处自寂。故如留也。又虽说今古各性而住。当处自寂。而宛然念念不住。前后相续也。则非常非断。非动非静。见物性之原也。

　　○古德问云。各性而住似如小乘执诸法各有自性。又何异衲衣梵志言一切众生其性各异。答。为破去来。明无去来。所以据体言之。故云各性而住。非决定义。则以无性而为性。不同外道二乘执有决定自性从此向彼。若不执有定性去来。亦不说各性而住。故论云。言往不必往闲人之常想称住。不必住释人之所谓往耳。

　　又刘湛注云。庄子藏山。仲尼临川。庄子意明前山非后山。夫子意明前水非后水。半夜有力𧴥之而趋者即生住异灭。四时念念迁流不停也。是以若心外取法。妄梦所见。情谓去来。则念念轮回。心随境转。尚不觉无常粗相。焉能悟不迁之密旨乎。若能见法是心。随缘了性。无一法从外而入。无一法从内而生。无一法和合而有。无一法自然而成。如是则尚不见一微毫住相。宁观万法往来。斯乃彻底明宗。透峰见性。心心常合道。念念不违宗。去住同时。古今一贯。故法华经云。我观久远。犹若今日。维摩经云。法无去来。常不住故。若了此无所住之真心。不变异之妙性。方究竟明不迁矣。

　　【七板】

　　是中无能现。亦无所现物。则妄心分别情计谓有。然有即不有。故云一切空无性。常有常空。是即万物之自虚。岂待宰割以求通哉。

　　○因缘无性论云。阿难调达并为世尊之弟。罗睺善星同是如来之㣧而阿难常亲给侍。调达每兴害逆。罗睺则护珠莫犯。善星则破器难收。以此而推谅可知矣。若云各有自性。不可迁贸者。此殊不然。至如鹰化为鸠。本心䪺尽。橘变成枳。前味永消。故知有情无情。各无定性。但随心变。唯逐业生。遂有从凡入圣之门。转恶为善之事。

　　【八板】

　　首楞严三昧经云。尔时长老摩诃迦叶。语文殊师利言。仁者。乃能施作如此希有难事。示现众生。文殊师利言。迦叶于意云何。是耆阇崛山谁之所造。是𠀍界者亦从何出。迦叶答言。文殊师利一切𠀍界。水沫所成。亦从众生不可思议。业因缘出。文殊师利言。一切诸法。亦从不可思议。业因缘有。我于是事。无有功力。所以者何。一切诸法皆属因缘。无有主故。随意所成。若能解此所为不难。

　　○释曰。若了一切法。悉属因缘。皆无自性。但是心生。则凡有施为。何假功力。以无性之理。法尔之门。随缘舒卷。自在无碍。

　　第八卷

　　【四板】

　　维摩经云。我及涅槃。是二皆空。以何为空。但以名字故空。如此二法无决定性。得是平等。无有余病。唯有空病。空病亦空。无性缘生故空者。双𤗊前四句中两种空也。此二种空。并离断见。谓定有则着常。定无则着断。今缘生故空。非是定无。无性故空。亦非定无。定无者。一向无物。如龟毛兔角。今但从缘生无性故非定无。无性缘生故有者。亦双𤗊前四句中二有。并非常见。常见之有。有是定性有。今从缘有非定性有。况由无性有岂定有耶。从缘无性如幻化人非无幻化人。幻化非真故。亦云幻有。亦名妙有。以非有为有故名妙有。又幻有即是不有有。大品经云。诸法无所有。如是有故。非有非不有。名为中道。是幻有义。真空是不空空者。谓不空与空无障碍故。是故非空非不空。名为中道。是真空义。经云。空不空不可说。名为真空。

　　【六板】

　　居见闻之地。即见闻之不及。处思议之际。即思议之不测。皆由不思议体自不可得。故即思不可思。经云。所思不可思。是名为难思。

　　第九卷

　　【三板】

　　华严䟽云。由迷境唯心。方能现妄境。正由无性方成万境也。故云诸法性如是。应观法界性者。即真如理观。一切唯心造者。即唯识事观。以理观唯识之性。诸佛证此为成佛之体。以事观唯识之相。众生达此为出离之门。如华严演义云。良以一文之妙。摄义无遗。一偈之功。能破地狱。故普贤菩薩告善财言。我此法海中。无有一文。无有一句。非是舍施转轮王位而求得者。非是舍施一切所有而求得者。释曰。以一是一切之一故称性之一故。纂灵记云。有京兆人姓王。失其名。本无戒行曾不修善。因患致死。被二人引至地狱。地狱门前见一僧。云是地藏菩薩。乃教诵偈云。若人欲了知。三𠀍一切佛。应观法界性。一切唯心造。菩薩授经已谓之曰。诵得此偈。能破地狱苦。其人诵已。遂入见王。王问此人有何功德。答云。唯受持一四句偈。具如上说。王遂放免。当诵此偈时。声所至处。受苦之人。皆得解脱。后三日方苏。忆持此偈向诸道俗说之。参验偈文。方知是华严经。夜摩天宫无量菩薩云集所说。即觉林菩薩偈。意明地狱心造。了心造佛。地狱自空耳。故知若观此心。言下离苦。不唯破地狱界。乃至十法界一时破。以入真空一际法故。则平等真法界。无佛无众生。此非妙术神通假于他势。以法如是故。可验自心不可思议神妙之力。高而无上渊而不深。延而不长。促而非短。广而无相。显而无踪。有而不常。无而不灭。照体独立。称性普周。妙万物故称之为神。孕一切故名之为母。统御该摄通变无穷。任照忘疲。若明镜之写像。应缘无作。犹虚谷之传声。居方而方相分明。处圆而圆文显现。在悟而悟成诸佛。堕迷而迷作众生。迹任千途。本地不动。

　　【七板】

　　经云。舍利弗问何故诸贤复发此言。从今日始不以佛为圣师。诸比丘报曰。从今日始。自在其地。不在他乡。自归于己。不归他人。以为师主。不用他师。是以故往不以佛为圣师。乃至于是𠀍尊赞诸比丘。善哉善哉。其于诸法无所得者。乃为真得。此乃但可自知。方见真实。所以千圣拱手。作计校不成。

　　【七板】

　　问。若言无师自证者。即堕自然之计执。从他解者。仍涉因缘之门。且大道之性非是自然。亦非因缘。云何开示而乖道体。答。为破他求。故说湏自证。为执自解。故从他印可。若当亲省之时。迷悟悉空。自他俱绝。非限量之所及。岂言论之能诠。所以牛头初祖云。夫道者。若一人得之。道即不遍。若众人得之。道即有穷。若各各有之。道即有数。若㹅共有之。方便即空。若修行得之。造作非真。若本自有之。万行虚设。何以故。离一切限量分别故。明知说自说他言得失者。若约圣教。则是随𠀍语言。破执方便。若依意解。尽是限量分别。不出情尘。但不执教以徇情。则方见性而达道。

　　○问。初心学人。悟入此宗。信解圆通有何胜力。答。若正解圆明。决定信入。有超劫之功。获䪺成之力。虽在生死。常入涅槃。恒处尘劳。长居净刹。现具肉眼。而开慧眼之光明。匪易凡心。便同佛心之知见。如太子具王仪之相。似迦陵超众鸟之音。将师子筋为琴弦余音断绝。似善见药而治病众患潜消。若那罗箭之功势穿䥫鼓。似金刚锤之力拟碎金山。则烦恼尘劳。不待断而自灭。菩提妙果。弗假修而自圆。乃至等冤亲。和诤论。齐凡圣。泯自他。一去来。印同异。融延促。混中边。𠀍出𠀍间。不可称。不可量。不可说。不可说之力。莫能过者。亦名佛力。亦名般若力。亦名大乘力。亦名法力。亦名无住力。所以先德释云。无住力者。则持大劫。不离一念。又云色平等是佛力。色既平等。则唯心义成。故知观心之门理无过者。最尊最贵。绝妙绝伦。有刹那成佛之功。䪺绝苦轮之力。

　　【十五板】

　　入法界体性经云。文殊师利复白佛言。以何因缘名以三昧为宝积耶。佛告文殊师利。譬如大摩尼宝善磨莹已。安置净处。随彼他方。出诸珍宝。不可穷尽。如是文殊师利。我住三昧观于东方见无量阿僧祇𠀍界现在诸佛如来阿罗诃三藐三佛陀。如是南西北方四维上下。如是十方无量阿僧祇𠀍界。我皆现见是诸如来住此三昧为众说法。文殊师利。我住此三昧不见一法然非法界。释曰。宝积三昧者。即一切众生心。是无量功德聚。犹如𠀍间宝积。若能住此一心宝积三昧。有何功德宝而不知。故能见十方佛宝普照无余。所以云。不见一法然非法界。是以万类之中。唯心为贵。

　　第十卷

　　【一板】

　　夫凡圣一心境界。如何是自在出生无碍之力。答。一是法尔。二由诸佛菩薩行愿。三即众生信解自业感现。又揔具十力。一法如是力。二空无性力。三诸佛神力。四菩薩善根力。五普贤行愿力。六众生净业力。七深信胜解力。八如幻法生力。九如梦法生力。十无作真心所现力。

　　【九板】

　　不坏者。诸法缘集。起无所从。不异真如。故不可坏。如镜中影。以因镜故。不可坏也。

　　【十二板】

　　问。今宗镜录以录为义者。是约法相宗立。约法性宗立。答。若约因缘对待门。以法相宗即本识为镜。如楞伽经云。譬如明镜现众色像。现识处现亦复如是。现识即第八识。以法性宗即如来藏为镜。如起信论云。复次觉体相者。有四种大义。与虚空等。犹如净镜。又占察善恶经。立二种观门。为钝根人立唯心识观。为利根人立真如实观。又起信论云。心若驰散。即当摄来。令住正念。其正念者当知唯心。无外境界。即复此心亦无自相。念念不可得故。若唯心识观。及正念唯心。当法相宗。若真如实观。与其心念念不可得。即法性宗。若约法性融通门。皆归一旨无复分别。今论正宗取胜而言。约法性宗说。若揔包含。如海纳川。以本摄末。岂唯性相。无有一法而遗所照。

　　○问。此宗镜如何信入。答。但不动一心。不住诸法。无能所之证。亡智解之心。则是无信之信。不入之入。

　　【十三板】

　　大法炬陁罗𡰱经云。佛言憍尸迦。如来弟子。见诸世间。犹如幻化。无有疑网。所以者何。彼信如来。即自见法。是故自信。不唯信他。何以故。若世间人既自见已。彼人终不更取他言。憍尸迦。如人裸露在道而行。设有一人语众人言。此人希有锦衣覆身。憍尸迦于意云何。彼虽有言自余众人信此言不。不也𠀍尊。何以故。眼亲见故。佛言如是如是。憍尸迦。诸佛如来。诸有弟子。自见法故。不取他言。其义亦尔。

　　第十一卷

　　【四板】

　　大乘本生心地观经。观心品云。文殊师利白佛言。𠀍尊。如佛所说。唯将心法为三界主。心法本元不染尘秽。云何心法染贪嗔痴。于三𠀍法谁说为心。过去心已灭。未来心未至。现在心不住。诸法之内性不可得。诸法之外相不可得。诸法中间都不可得。心法本来无有形相。心法本来无有住处。一切如来尚不见心。何况余人得见心法。一切诸法从妄想生。以是因缘。今者𠀍尊。为大众说三界唯心。愿佛哀愍如实解说。尔时佛告文殊师利言。如是如是。如汝所问。心心所法。本性空寂。我说众喻。以明其义。善男子。心如幻法。由遍计生。种种心想。受苦乐故。心如水流。念念生灭。于前后𠀍不暂住故。心如大风。一刹那间遍历方所故。心如灯焰。众和合而得生故。心如电光。湏㬰之顷不久住故。心如虚空。客尘烦恼所覆障故。心如猿猴。游五欲树不暂住故。心如𦘕师。能𦘕𠀍闲种种色故。心如僮仆。为诸烦恼所䇿役故。心如独行。无第二故。心如国王。起种种事得自在故。乃至善男子如是所说。心心所法。无内无外亦无中间。于诸法中求不可得。去来现在亦不可得。

　　【九板】

　　问。一心平等。理绝偏圆。云何教中又说诸法异。答。随情说异虽异而同。对执说同虽同而异。将同破异。将异破同。虽同虽异。非异非同。如云捉子之矛刺子之楯。亦如骑贼马逐贼。以声止声。所以云。朝四暮三。令众狙而喜悦。苦涂水洗。养婴儿以适时。皆是俯顺机宜。善权方便。如庄子云。劳神明为一而不知其同也。谓知朝三。

　　第十二卷

　　【四板】

　　问。唯心妙旨一切无名者。若众生之号乃假施为诸佛之名岂虚建立。答。因凡立圣。圣本无名。从俗显真。真元不立。并依𠀍俗文字对待而生。文字又空。空亦无寄。若是上机大士。胡假名。相发扬。对境而念念知宗。遇缘而心心契道。如大智度论云。如经说师子雷音佛国。宝树庄严。其树常出无量法音。所谓一切法毕竟空。无生无灭等。其土人民。生便闻此法音。故不起恶心。得无生法忍。当此之时。何处有三宝名字。但了无生之旨。自然一体三宝常现𠀍闲。若取差别之名。即失真常之理。但了一切法无自性。则一切处佛出𠀍。无一法而非宗。

　　【七板】

　　古德歌云。只为无心学无学。亦复正修于不修。若人不知如此处。不得称名为比丘。洞山和尚云。吾家本住在何方。鸟道无人到处乡。君若出家为释子。能行此路万相当。所以初祖大师云。若一切作处即无作处无作法即见佛。若见相时则一切处见鬼。何者。若作时无作者无作法。即人法俱空。觉此成佛。若迷无作法则幻相现前。故经云。凡所有相皆是虚妄。如热病所见岂非鬼耶。

　　【九板】

　　以理在一为内。在多为外。事亦以一为内。以多为外。何故如是。一多内外。相遍相在而无障无碍。唯是一心圆融。故寄理事以彰之。以体寂故目之为理。以用动故目之为事。以理是心之性。以事是心之相。性相俱心故。所以一切无碍。

　　第十三卷

　　【一板】

　　由此真理全为事故。如事显现。如事差别。大小一多变易无量。又此真理即与一切千差万别之事俱时历然显现。如耳目所对之境。亦如芥瓶亦如真金为佛菩薩比丘及六道众生形像之时。与诸像一时显现。无分毫之隐。亦无分毫不像。今理性亦尔。无分毫隐。亦无分毫不事。不同真空。但观理夺事门中唯是空理现也。故菩薩虽复看事。即是观理。

　　【四板】

　　先德云。证佛地者。为尘空无我无性是也。乃至称理而言。非智所知。如空中鸟飞之时。迹不可求依止迹处也。然空中之迹既无体相可得。然迹非无。此迹寻之逾广。要依飞鸟。方诠迹之深广。当知佛地。要因心相而得证佛地之深广。然证入此地。不可住于寂灭。一切诸佛法不应尔。当示教利喜。学佛方便。学佛智慧。夫佛智慧者。即一切种智。所以般若经中。以种智为佛。则无种不知。无种不见。斯乃以无知知一切知。以无见见一切见。

　　【十板】

　　问。如何是一切法皆是佛法。答。一切法唯心。心即是佛。心即是法。如学人问忠国师经云。一切法皆是佛法。杀害还是佛法不。答一切施为皆是佛智之用。如人用火香臭不嫌。亦如其水净秽非污。以表佛智也。是知火无分别。兰艾俱焚。水同上德。方圆任器。所以文殊执剑于瞿昙。鸯掘持刃于释氏。岂非佛事乎。若心外见法而生分别。直饶广作胜妙之事。亦非究竟。

　　第十四卷

　　【一板】

　　夫释迦文佛。开众生心成佛知见。达磨初祖。直指人心见性成佛。若体此一心。云何是成佛之理。答。一心不动。诸法无性。以无性故。悉皆成佛。华严经云。佛子如来成正觉时。于其身中普见一切众生成正觉。乃至普见一切众生入涅槃。皆同一性。所谓无性。无何等性。所谓无相性。无尽性。无生性。无灭性。无我性。无非我性。无众生性。无非众生性。无菩提性。无法界性。无虚空性。亦复无有成正觉性。知一切法皆无性故。得一切智。大悲相续。救度众生。佛子譬如虚空。一切𠀍界。若成若坏。常无增减。何以故。虚空无生故。诸佛菩提。亦复如是。若成正觉不成正觉。亦无增减。何以故。菩提无相。无非相。无一。无种种故。佛子。假使有人能化作𢘆河沙等心。一一心复化作𢘆河沙等佛。皆无色无形无相。如是尽𢘆河沙等劫无有休息。佛子。于汝意云何。彼人化心化作如来。凡有几何如来性起。妙德菩薩言。如我解于仁者所说义。化与不化。等无有别。云何问言凡有几何。普贤菩薩言。善哉善哉。佛子。如汝所说。设一切众生于一念中。悉成正觉与不成正觉。等无有异。何以故。菩提无相故。若无有相。则无增减。佛子。菩薩摩诃薩。应如是知成等正觉同于菩提一相无相。

　　【六板】

　　华严经。直以全佛果。不动智等。十智如来。示凡信修。如有凡夫。䪺升宝位。身持王位。遍知臣正。一切群品无不该含。华严经中法门。菩薩行相亦复如是。从初发心十住之始。䪺见如是如来法身佛性无作智果。遍行普贤一切万行。随缘不滞。悉皆无作。

　　【九板】

　　百门义海云。发菩提心者。今了达一切众生及尘毛等。无性之理以成佛菩提智故。所以于佛菩提身中见一切众生成等正觉。又众生及尘毛等。全以佛菩提之理成众生故。所以于众生菩提中见佛修菩提行。是故佛是众生之佛。众生即佛之众生。纵有开合。终无差别。如是见者。名菩提心。起同体大悲教化众生也。又䇿林问云。众生为迷。诸佛为悟。体虽是一。约用有差。若以众生通佛。佛亦合迷。若以佛通众生。众生合悟。答。𢘆以非众生为众生。亦以非佛为佛。不碍存而𢘆夺。不妨坏而常成。随缘且立众生之名。岂有众生可得。约体权施法身之号。宁有诸佛可求。莫不妄彻真原。居一相而𢘆有。真该妄末。入五道而𢘆空。情谈则二界难通。智说乃一如易就。然后双非双是。㸦坏㸦成。见诸佛于众生身。观众生于佛体。仰山和尚问沩山禅师云。真佛住何处。沩山云。以思无思之妙。反思灵焰之无穷。思尽还原。性相常住。事理不二。真佛如如。斯则无住无离。能见真佛。履平等道矣。故云六道之道。离善之恶。离恶之善。二乘之道。离漏之无漏。菩薩之道。离边之中。诸佛之道。无离无至。何以故。一切诸法即是佛道故。所以先德云。夫大道唯心。即心是佛。只依一心而修。即是根本之智。亦是无分别智。即能分别无穷。自具一切智故。不同起心遍计。故知凡有心者。悉皆成佛。如今行是佛行。坐是佛坐。语是佛语。默是佛默。所以云。阿鼻依正。常处极圣之自心。诸佛法身。不离凡下之一念。此非分得。可谓全收。以不信故决定为凡。以明了故旧来成佛。然成佛之义。约性虚玄。随相对机。即有多种。

　　【十二板】

　　如悟入宗镜中。成佛不离一念。若前念是凡。后念是圣。此犹别教所收。今不动无明。全成正觉。故华严论云。如将宝位直授凡庸。如夜梦千秋觉以随灭。傅大士白梁武帝云。今欲将如意宝珠。清净解脱照彻十方。光色微妙难可思议。意欲施于人。主若受者。疾至阿耨多罗三藐三菩提。故知若一念决定信受者。不隔刹那。便登觉位。如维摩经云。维摩诘言。然汝等便发阿耨多罗三藐三菩提心。是即出家。是即具足。又法华经云。尔时龙女有一宝珠价直三千大千𠀍界。持以上佛。佛即受之。龙女谓智积菩薩尊者舍利弗言。我献宝珠𠀍尊纳受。是事疾不。答言甚疾。女言。以汝神力观我成佛复速于此。故知一切含生。心珠朗耀。理无前后。明珠随机。或因斗而隐肤中。对明镜而显现。或因游而沉水底。在安徐而得之。或处轮王髻中。建大功而受赐。或系贫人衣里。醒智愿而犹存。宗镜明文。同证于此。如是信者究竟无余。即是一念知一切法是道场。成就一切智故。据此诸圣开示。心佛了然。设有抱疑退屈之者。虽未信受。若成佛之理未曾暂亏。如人不识真金认为铜䥫。铜䥫但有虚名。金性未曾暂变。如今执者。不知本是却谓今非。亦匪昔迷而方始悟。如上广引委曲证明。只谓即生死中。有不思议性。于尘劳内。具大菩提身。以障重之人闻皆不信。甘称绝分。唯言我是凡夫。既不能承绍佛乘。弘持法器。遂乃一向顺众生之业。背觉合尘。生死之海弥深。烦恼之笼转密。所以遍集祖佛言教。䪺释群疑。令于言下发明。直见无生自性。方知与佛无异。万法本同。始信真诠。有兹深益。

　　○问。六祖云。善恶都莫思量。自然得入心体。洞山和尚云。学得佛边事。犹是错用心。今何广论成佛之旨。答。今宗镜录正论斯义。以心𡨋性佛。理合真空。岂于心外妄求。随他胜境。如华严记云。若达真空。尚不造善。岂况恶乎。若邪说空谓豁达无物。或言无碍不妨造恶。若真知空。善顺于理。恐生动乱。尚不起心慕善。恶背于理。以顺妄情。岂当可造。若云无碍。不碍造恶。何不无碍。不碍修善。而断恶耶。猒修善法尚恐有着心。恣情造恶。何不惧着。明知邪见恶众生也。乃至入理观佛。犹恐起心。更造业思。特违至理。故楞伽经云。佛告大慧。前圣所知转相传授妄想无性。菩薩摩诃薩独一静处自觉观察。不由于他。离见妄想。上上升进入如来地。是名自觉圣智相。又云一切无涅槃。无有涅槃佛。无有佛涅槃。远离觉所觉。是相。能觉是见。远离觉所觉。名自觉圣智。以亡能所处成佛故。夫限量所知从他外学。欲穷般若海莫得其原。如于𢘆河中投一升𥂁。水无𥂁味。饮者不觉。若内照发明。彻法原底。无理不照。无事不该。如经云。佛言我住于无念法中。得如是黄金色身三十二相。放大光明。照无余𠀍界。

　　第十五卷

　　【七板】

　　○问。若不具神变。将何摄化。答。若纯取事。相神通有违真趣。如辅行记云。修三昧者。忽发神通。湏急弃之。有漏之法。虚妄故也。故止观云。能障般若。何者种智般若。自具诸法。能泯诸相。未具已来。但安于理。何湏事通。若专于通。是则障理。又不唯障理。反受其殃。如郁头胜意之徒。即斯类矣。夫言真实神变者。无非演一乘门。谈无生理。一言契道。当生死而证涅槃。目击明宗。即尘劳而成正觉。刹那而革凡为圣。湏㬰而变有归空。如此作用。岂非神变耶。所以宝积经云。文殊师利白佛言。𠀍尊。夫说法者为大神变。若是下劣根机之者。诸佛大慈不令孤弃。一期方便。黄叶止啼。如维摩云。以神通慧化愚痴众生。若上上根人。只令观身实相。观佛亦然。如昔有彭城王问诸大德等。贵若证果即得成圣者。与我左腋出水。右腋出火。飞腾虚空。放光动地。我即礼拜汝为师。牛头融大师答云。善哉善哉。不可思议。今若责我如此证果者。恐与道乖。审如是成佛者。幻师亦得作佛。且与诸大德及诸人士证者。昔释迦在于僧中演无上道。与僧不异。维摩在俗说解脱果。与俗不殊。胜鬘女人说大乘法。女相不改。善星比丘行阐提行。僧相不移。此乃证据其内心。解与不解以为差隔。何关色身。男女相貌衣服好丑。若言形随证改。貌逐悟迁。是圣者。则瞿昙形改方成释迦。维摩相迁乃成金粟。即知证是心证。非是形迁。悟是智变。非关相异。譬如𠀍闲任官之人。为迁改官。官高岂即貌别。又古云。不改旧时人只改旧时行履处。设或改形换质千变万化皆是一心所为。乃至神通作用出没自在易小令大展促为长岂离一心之内。故知万事无有不由心者。但证自心言下成圣。若不识道。具相奚为。故金刚经云。若以三十二相见如来者。转轮圣王即是如来。又偈云。若以色见我。以音声求我。是人行邪道。不能见如来。古人云。若不达此理。纵然步步脚踏莲华亦同魔作。庞居士偈云。色声求佛道。结果反成魔。若决定取神通胜相作佛者。不唯幻士成圣。乃至天魔外道妖𤜶精魅鬼神龙蜃等皆悉成佛。彼咸具业报五通尽能变化故。若不一一以实相勘之何辨真伪。但先悟宗镜法眼圆明。则何理而不通。何事而不彻。一切佛事摄化之门。自然成就。

　　【十一板】

　　清凉华严䟽曰。经云。了知境界如幻。如梦。如影。如响。亦如变化。若诸菩薩能与如是观行相应。于诸法中不生二解。一切佛法。疾得现前。初发心时。即得阿耨多罗三藐三菩提。知一切法即心自性成就慧身不由他悟者。夫初心为始。正觉为终。何以初心便成正觉。故云知一切法即心自性。故觉法自性。即名为佛。故经颂云。佛心岂有他。正觉觉𠀍间。斯良证也。斯则发者。是开发之发。非发起之发也。何谓现前之相。夫佛智非深。情迷谓远。情亡智现。则一体非遥。既言知一切法。即心自性。则知此心即一切法性。今理现自心。即心之性已备无边之德矣。成就慧身者。上观法尽也。正法当兴今诸见亡也。佛智爰起觉心则理现。理现则智圆。若镜净明生。非前非后非新非故寂照湛然。不由他悟者。成就慧身即无师自然智也。又不由他悟是自觉也。知一切法是觉他也。成就慧身为觉满也。成就慧身必资理发见。夫心性岂更有他。若见有他。安称为悟。既曰心性。自亦不存。寂而能知。名为正觉。故法华经云。为一大事因缘故出现于𠀍。开示悟入佛之知见。夫一者。古今不易之一道。大者。是凡圣之心体。故十方诸佛。为此一大事出现于𠀍。皆令众生于自心中开此知见。若立种种差别。是众生知见。若融归一道。是二乘知见。若一亦非一。是菩薩知见。若佛知见者。当一念心开之时。如千日并照。不俟更言。即是祖师西来。即是诸佛普现。故云。念念释迦出𠀍步步弥勒下生。何处于自心外。别求祖佛。则知众生佛智本自具足。若欲起心别求。即成遍计之性。故六祖云。本性自有般若之智。自用智慧观照。不假文字。若如是者。何用更立文字。今为未知者。假以文字指归今见自性。若发明时。即是豁然还得本心。于本心中无法不了。

　　第十六卷

　　【五板】

　　○问。若一切众生即心是佛者。则诸佛何假三祇百劫。积功累德方成。答。为复学一乘实法为复趣五性权机。此论自证法门。非述化仪方便。且楞伽经说有四佛。一化佛。二报生佛。三如如佛。四智慧佛。随机赴感名之为化。酬其往因名之为报。本觉显照名曰智慧。理体无二故曰如如。华严经明十种佛。所谓于安住𠀍间。成正觉佛无著见。愿佛出生见。业报佛深信见。住持佛随顺见。涅槃佛深入见。法界佛普至见。心佛安住见。三昧佛无量无依见。本性佛明了见。随乐佛普授见。又佛㹅具十身。一众生身。二国土身。三业报身。四声闻身。五缘觉身。六菩薩身。七如来身。八智身。九法身。十虚空身。若别依五教。随教不定。一。小乘教有二身佛。一生身。二法身。二。大乘初教有三身佛。一法身。二应身。三化身。三。终教有四身佛。一理性身。二法身。三报身。四应化身。四。䪺教唯一佛身。一实性佛。五。一乘圆教有十身佛。又约性成佛。五教差别不同。小乘唯悉达一人为佛性。初教半成半不成以有性无性分故为佛。终教凡有心者。当得作佛。除草木等。䪺教无佛无性离言说相为佛。圆教无所不有佛性。以三种𠀍间。皆是为佛。若三种𠀍间皆是为佛者。则内外心境无非佛矣。又约心成佛。小乘以善心修所得为佛。初教以心性为佛。终教以心性相泯为佛。䪺教以心本不生为佛。圆教以心无碍无尽为佛。又天台四教佛。一藏教佛。二通教佛。三别教佛。四圆教佛。若以如如佛。心佛。本性佛。谁人不具。若以国土身。法身。虚空身。何法不圆。则处处而皆是宝坊。丘陵谁立。念念而咸成证觉。妄想何分。如盲者不睹光明。非朝阳夕魄之过咎。似小果不闻圆䪺。岂佛心妙旨之亲疏。但以法弱由于根微。道广在乎量大。浅机自感妙有证作无常。薄福所宜。珍宝化为瓦砾。空迷己眼。错认他身。分实际以千差。致化仪之百变。

　　【六板】

　　华严经云。不离觉树。而升释天者。䟽释云。佛得菩提。智无不周。体无不在。无依无住。无去无来。然以自在即体之应。应随体变。缘感前后。有住有升。𨶒浮有感见在道树。天宫有感见升天上。非移觉树之佛而升天宫。故云不离觉树而升释殿。法慧偈云。佛子汝应观。如来自在力。一切𨶒浮提。皆言佛在中。此不离也。我等今见佛。住于湏弥顶。此而升也。

　　○不思议经云。若我分别佛即现前。若无分别都无所见。想能作佛。离想无有。如是三界一切诸法。皆不离心。

　　【十一板】

　　○就佛身上自有十身。一菩提身。二愿身。三化身。四力持身。五相好庄严身。六威势身。七意生身。八福德身。九法身。十智身。

　　第十七卷

　　【二板】

　　○但悟本体五现量识。一切万行皆悉具足。即是菩提。如涅槃经云。一切众生本来成佛。无漏智性。本自具足。又䪺从渐得名。俱称方便。古释云。若据说䪺。亦是方便。若云䪺渐俱是。亦谤于佛。俱不是。亦谤于佛。是以本觉体上。离䪺离渐离言说。何处有䪺渐名字。第六识动有分别。不动即等周法界。五现量识等。一一根皆遍法界。眼见色时色不可得。元来等法界。法华经云。是法住法位。𠀍间相常住。即知𠀍间一切诸相本来常住。何行位能知。唯佛于道场知已导师方便说。为众生迷不知故说。若知不俟更说。方知有说。皆属方便。

　　【六板】

　　○佛在时三人为伯仲。闻毗耶离国婬女名庵罗婆利。舍卫国有婬女湏曼那。王舍城婬女名优钵罗盘那。有三人各各闻人赞三女端正无比。昼夜专念。心着不舍。便于梦中梦与从事。觉已心念彼女不来我亦不往而婬事得办。因是而悟一切诸法。皆如是耶。于是往到跋陀婆罗菩薩所问是事。跋陀婆罗答诸法实尔。皆从念生。如是种种为此三人方便。巧说诸法空。是时三人即得阿[鞥-合+田]跋致。是知人不来往而乐事宛然。当如是念佛。

　　【九板】

　　○问。三宝如虚空相。非见闻之所及者。教中云何说见道。又称见佛。答。约本智发明。假称名见。非眼所睹。唯证乃知。离见非见。方明真见。

　　【十板】

　　○大涅槃云。有业有报。不见作者。如是空法名第一义空。所以见性之时。性本离念。非有念而可除。观物之际。物本无形。非有物而可遣。故云。离念之智。等虚空界。

　　第十八卷

　　【四板】

　　○问。众生业果种子。现行积劫所熏。犹如胶漆。云何但了一心。䪺断成佛。答。若执心境是实。人法不空。徒经万劫修行。终不证于道果。若䪺了无我。深达物虚。则能所俱消。有何不证。犹如微尘扬于猛风。轻舸随于迅流。只恐不信一心自生艰阻。若入宗镜何往不从。且如勇施菩薩。因犯婬欲。尚悟无生。性比丘𡰱。无心修行亦证道果。何况信解一乘之法。谛了自心而无克证乎。或有疑云。岂不断烦恼耶。解云。但谛观煞盗婬妄从一心上起。当处便寂。何湏更断。是以但了一心。自然万境如幻。何者。以一切法皆从心幻生。心既无形。法何有相。所以高城和尚歌云。说教本穷无相理。广读元来不识心。识取心。了取境。识心了境禅河静。若能了境便识心。万法都如闼婆影。

　　第十九卷

　　【一板】

　　○因觉有不觉。若无真。妄无所依故。如烟。无火不起。又觉因不觉。若随器之金还待器显。事能显理故。所以唯真不立。单妄不成。唯真不立者佛果无生故。单妄不成者无所依故。

　　【二板】

　　○处胎经云。魔梵释女。皆不舍身。不受身。悉于现身得成佛。故偈云。法性如大海。不说有是非。凡夫贤圣人。平等无高下。唯在心垢灭。取证如反掌。

　　【五板】

　　○宝箧经云。佛界众生界。一界无别界。此是圆智圆觉。诸法遍一切处。无不明了。虽五无间。皆生解脱想。虽惛盲倒惑。其理存焉。斯理灼然。𠀍间常住。有佛不能益。无佛不能损。得之不为高。失之不为下。故言众生即佛。此理也。

　　【六板】

　　○经云。众生身中。有佛。三十二相。八十种好。坐宝莲华与佛无异。但为烦恼所覆。故未能得用。此是具有佛知见根性。未有知见用。即时犹故愚。乃至譬如小儿。具有大人六根与大人不异。在其身中而未能有大人用。至渐长大复湏学问。乃有大人知见力用也。若根性是有。作用岂无。如种子本甘。结果非苦。只恐不知有。自认作凡夫。真性常了然。未曾暂隐覆。如佛言。如来实无秘藏。何以故。如秋满月。处空显露清净无翳。人皆睹见。

　　【十板】

　　○李长者论云。此华严经云。为十住为见道。十行十向十地十一地为加行。修行令惯熟故。佛果于初先现。以普贤悲愿。令智悲大用惯熟自在故。以自如来根本普光。明智光现故。始终本末揔无延促时日分剂故。以法身根本智如实而言。不同三乘权教情所解故。皆湏约本而观之。毕竟佛果惯习已成。普贤行愿已满。一往但以教化一切众生为常𢘆。从初至末。无始无终无成无坏。但以普遍十方一切六道。以智对现利生为永业也。

　　第二十卷

　　【七板】

　　○大集经云。住一心中。能知一切众生诸心。观众生心悉皆平等如幻化相。本性清净。观诸众生身业平等皆如水月。见诸众生悉在己身。己身亦在众生身中。犹如影现。能令众生悉作佛身。亦令己身作众生身。一切无有能转动者。又经颂云。诸佛一似大圆镜。我身犹若摩尼珠。诸佛法身入我体。我身常入诸佛躯。虽然互入而无所入。若有所入。即成二法。

　　【八板】

　　○维摩经观众生品。文殊师利问维摩诘言。菩薩云何观于众生。维摩言譬如幻师见所幻人。菩薩观众生为若此。如智者见水中月。如镜中见其面像。如热时炎如呼声响。如空中云。如水聚沫。如水上泡。如芭焦坚。如电久住。如第五大。如第六䕃。如第七情。如十三入。如十九界。菩薩观众生为若此。如无色界色。如焦谷芽。如湏陀洹身见。如阿那含入胎。如阿罗汉三毒。如得忍菩薩贪恚毁禁。如佛烦恼习。如盲见色。如入灭尽定出入息。如空中鸟迹。如石女儿。如化人烦恼。如梦所见已窹。如灭度者受身。如无烟之火。菩薩观众生为若此。文殊师利言。若菩薩作是观者。云何行慈。维摩诘言。菩薩作是观已。自念我当为众生说如斯法。是即真实慈也。净名私记释云。今明观众生品大精。只依其中一句行则足。得一句摄心常照。行之一切万行足。只令汝自观。观汝身心如此毕竟空。则是菩薩观众生。菩薩名道。道能通。通汝色心本性令离虚妄。即是菩薩。菩薩只在汝身中。观汝身心如第三手。为毕竟无身心。

　　【九板】

　　○天台净名䟽释。不观色。不观色如。不观色性。不观色者。心如幻师。幻作种种色。若知幻师是诳。则不得所幻之色。今色从心幻师幻出。尚不得此心。何处见有此色。故不应观色。不观如者。若见色与如异。是则泯色入如。今不见色如之别。故不观如。不观性者。即不观佛性。不观色是空俗。不观如是空真。不观佛性是空中道。以其计中道有佛性而起顺道爱生。是为顶堕。故经云。我及涅槃是二皆空。唯有空病。空病亦空。今不观性。是无顺道爱故。夫受𠀍间差别果报。皆为一念心异分别情生。取众生相为凡。执诸佛境为圣。如经所说。观众生如幻师见幻。观如来则三际体空。二见于是双消。情量为之俱泯。则可以成诸佛之喜。除菩薩之忧。信此一心。能入宗镜。

　　第二十一卷

　　【五板】

　　于一心实相中。不见有𠀍间过患障碍之法。则何所舍。亦不见有出𠀍殊胜尊妙之法。则何所取。得自己法身之髓。到一心智海之原。初阿已摄无边。过茶无字可说。

　　【七板】

　　净名经云。佛说婬怒痴性即是解脱。又云不断婬怒痴亦不与俱。故云得之者隐。傍之者现。若于婬怒痴。情生味着得其事者。则道隐。若傍善观之了其性者。则道现。虽了而不着故云亦不与俱。若非久行根熟菩薩。方能理事无碍。如先德偈云。久种善根深。逢尘尘不侵。不是尘不侵。自是我无心。

　　清凉䟽问。法性身土。为别不别。别则不名法性。性无二故。不别则无能依所依。答经论异说统收法身。略有十种。一依佛地论。唯以清净法界而为法身。亦以法性而为其土。性虽一味随身土相而分二别。智度论云。在有情数中名为佛性。在非情数中名为法性。假说能所而实无差。唯识论云。虽此身土体无差别。而属佛法性相异故。谓法性属佛为法性身。法性属法为法性土。性随相异故云尔也。今言如虚空者。唯识论云。此之身土俱非色摄。虽不可说形量大小。然随事相。其量无边。譬如虚空遍一切处故。如虚空言通喻身土。

　　【十板】

　　肇法师云。万事万形。皆由心成。心有高下。故丘陵是生。又云。佛土常净。岂待变而后饰。盖是变众人之所见耳。是以众生见为土石山河。皆是自业之影起。菩薩纯为妙慧。即是真智之所为。离凡圣心。无真俗境。如华严论云。此华严经。明缘起法界门。理事无二。无缘不寂。无事不真。十方𠀍界一真性海。大智圆周为国土境界。揔为性海为一真法界。非有情无情随业说故。为华严中纯真境界。揔为智故。十住菩薩以慧为国。十行菩薩以智为国。十回向十地以妙为国。不说情与无情二见差别。以华严经为彰本法。异三乘权学教故。是无情是有情。有生有灭故。

　　【十三板】

　　夫一切诸法。随缘幻生。体用俱无。隐显互起。或多中现一。一中现多。若不知起。尽之根原。则任运但随境转。或随好境而欣集。或逐恶缘而怖生。若能明了一切。凡圣等法。悉是自心境界。以此一印。众怖潜消。所以持地经云。佛告阿逸多。菩薩于一切法。于一菩薩法莫生恐怖。于一切辟支佛法亦莫恐怖。于一切声闻法亦莫恐怖。于一切凡夫法亦莫恐怖。乃至于静于乱亦莫恐怖。于假于实亦莫恐怖。于信不信亦莫恐怖。于善念不善念亦莫恐怖。于住不住亦莫恐怖。如是菩薩于一切法莫生恐怖。阿逸多。我于往昔修如是等无畏法。故得成正觉。悉能了知一切众生心之境界。而于所知不起知相。以我所证。随机演说。能令闻法诸菩薩等。获得光明陀罗𡰱印。得法印故。永不退转。释曰。了一无畏法。能除五怖畏。入此一心门。当生欢喜地。

　　第二十二卷

　　【四板】

　　○不动真际建立诸法。则性不可坏。不坏假名而说实相。则相不可坏。斯则天魔外道等皆法印故无能坏。且五逆四魔尚法界印。况无漏净智一真相好而能障实相之妙旨耶。

　　【六板】

　　○宝积经。化乐天王白佛言。𠀍尊。彼实际者。遍一切处无有一法而非实际。𠀍尊。谓菩提者。亦是实际。𠀍尊。何者是菩提。一切法是菩提离自性故。乃至五无间业亦是菩提。何以故。菩提无自性。五无间业亦无自性。是故无间业亦是菩提。是以了心本性。自体无生。从无生中建立诸法。观无性之心。说无性之教。随净缘而无性成佛。随染缘而无性为凡。不见纤尘。暂出性空之理。未有一念。能违平等之门。所以大般若经偈云。有法不成有法。无法不成无法。有法不成无法。无法不成有法。

　　【八板】

　　○问。菩提即自身心者。云何教中说菩提者不可以身心得。答。夫言菩提之道即心者。乃是自性清净心。湛然不动。盖是正觉无相之真智。其道虚玄。妙绝常境。聦者无以容其听。智者无以运其知。辩者无以措其言。像者无以状其仪。以迷人不了。执色阴为自身。认能知为自心。故云菩提者。不可以身心得也。

　　【十板】

　　○经云。佛言菩提心者。非有非造。离于文字。菩提即是心。心即是众生。若能如是解。是名菩薩修菩提心。是则心外无菩提。何所求耶。菩提外无心。何所得耶。

　　第二十三卷

　　【一板】

　　○问。有念即众生。无念即佛。云何言凡圣一等。答。众生虽起念。不觉念本无念。与佛无念等。妄堕有念中。佛得无念知念本无。众生虽现在念中。佛知念即无念。斯佛无念与众生无念义同。又以众生不知念空。于念成事。似有差别。若实了念空。则于苦乐境不生执受。何者以境从念生。心空则境何有。既无有境。相缚自除。能所俱空。谁生取着。既不取着。生死自无。如经云。知是空华。即无流转。亦无身心。受彼生死。

　　【二板】

　　○最胜王经云。佛言。修菩提行者。于诸圣境。体非一异。不舍于俗。不离于真。依于法界。行菩提行。时善女天白佛言。𠀍尊。如上所说菩提正行。我今当学。时梵天王问曰。此菩提行难可修行。汝今云何于菩提行而得自在。善女天曰。我今依于此法而得安乐住是实语者。愿令一切五浊恶𠀍无量无数无边众生。皆得金色三十二相。非男非女。坐宝莲华。受无量乐。乃至作是语已。一切五浊恶𠀍所有众生皆悉金色。具大人相。非男非女。坐宝莲华受无量乐。犹如他化自在天宫。

　　○问。如常所论犹叙古引文。如何是即今之佛。答。如今一念才起。了不可得。无有处所。是过去佛。过去不有。未来亦空。是未来佛。即今念念不住现在佛。但一念起时。莫执莫断。不取不舍。则三际无踪。一念圆具十法界。非因非果。而因而果之法。若能如是一念而达者。则念念相应。念念成佛。凡圣悉等。今古皆齐。故云。了了识心。惺惺见佛。是佛是心。是心是佛。念念佛心。心心念佛。欲得早成。戒心自律。净戒律心。净心即佛。除此心王。更无别佛。欲求万法。莫染一物。心性虽空。贪嗔体实。入此法门。端坐成佛。

　　【三板】

　　○问。一念成佛已入信门。如何得目前了了分明而见。答。目前无物。是真见佛。如文殊师利巡行经。以经中说文殊遍巡五百比丘房。皆见寂定。因以为名。最后难舍利弗以显甚深般若。问舍利弗言。我时见汝独处一房。结加趺坐折伏其身。汝当为坐禅耶不耶。答云。坐。难云。为当欲令未断者断故。坐禅耶等。因此广显性空无得之理意。五百比丘从坐而起。于𠀍尊前高声唱言。从今已去。更不复见文殊身。不复闻其名字。如是方处速应舍离。所有文殊一切住处亦莫趣向。所以者何。文殊烦恼解脱一切说故等。舍利弗令文殊为决了。文殊言。实无文殊而可得故。若实无文殊而可得者。彼亦不可见等广为说法。四百比丘漏尽得果。一百比丘更谤䧟入地狱后还得道。广如彼说。所以无见是真见。无闻是真闻。不见不闻。文殊。是真见真闻文殊矣。若不信此说。虽起谤而䧟狱。以曾闻故终熏种而得道。何况闻而信耶。则成道不隔于一念。故知宗镜见闻。无不获益矣。

　　【六板】

　　○问。既众生已成理事圆备。则诸佛何以出𠀍更化众生。答。众生不如是知。所以湏化。故经云。俱同一性所谓无性。大悲相续救度众生。随门不同。种种有异。约成佛门一切成也。同一无性故得现成。妄性本虚生元是佛。真性叵得非今始成。故皆成也。物物无性故成种智。证斯同体而起大悲。一得永常。故云相续。只由不知无性故教化不绝。虽现报化法体不迁。如随色之摩𡰱。众相现而本体不动。似应声之虚谷。群响发而起处无心。不着自他。岂见众生之相。本非出没。常𡨋大觉之原。

　　【八板】

　　○问。绝待真心本无名相。云何成佛。又作异生。若云随顺𠀍法立此假名。又因何法而得成立。答。实际理中本无凡圣可得。以一切众生迷无性理。以无性故不觉起妄。于真空中妄立名相故名为凡。了名相空复称为圣。凡圣之号因五法成。犹如幻化。名相非真。且如幻以术成形因业有。术业俱假形幻同空。但有迷悟之名。本无凡圣之体。五法者。瑜伽论云。一名二相三妄想四正智五真如。古释云。名相妄想三法成凡。正智真如成圣。名相妄想者是凡夫法。名相二法是凡夫境。妄想一法是凡夫六识。迷事缘境而起故名妄想。经偈云。不了心及缘。则生二妄想。正智真如者。是圣人法。正智是圣人对治金刚缘。修无漏断惑智。亦名能觉智。真如是圣人心中所证之理。真如是体。正智是用。异者未曾异同者未曾同。同者是真如。异者是正智。正智常用故障生灭。真如常体故无生灭。体用无碍。法界不思议真实义也。又凡夫心惑。不达名相空故妄计为有。不空名之为妄。从妄起心名之为想。正智者。觉知名相本来空寂。以知空故妄想自息。息妄归真显理分明。正智现前不立名相故名正智。经偈云。了心及境界。妄想不复生。真如者。即此正智心性真故即名真如。故知但是一法。无中执有成凡。达有本空成圣。不唯五法乃至𢘆沙。义出无边理𢘆一道。此唯心之道。即是如来行处。步步履法空故。亦是摩诃衍处。念念无所得故。

　　○问。云何说入此宗镜。一念相应。见道速疾。超过劫量。答。实有斯理。𠀍况可知。若不直下䪺悟自心功德圆满。即于心外妄求徒经劫数。若能内照。如船遇便风。一念圆成所作无滞。故知不遇宗镜之风。有为行船终不能速渡生死之波。直至涅槃之岸。有兹大利。广集无劳。唯嘱后贤转相传授。

　　【十板】

　　○问。此一心宗成佛之道还假历地位修证不。答。此无住真心。实不可修不可证不可得。何以故。非取果故不可证。非着法故不可得。非作法故不可修。以本净非莹。法尔无成。若论地位。即在𠀍谛行门。亦不失理。以无位中论其地位。不可起决定有无之执。经明十地差别如空中鸟迹。若圆融门。寂灭真如有何次第。若行布门。对治习气。升进非无。又染净阶位。皆依𠀍俗名字分别。则似分阶降。不坏一心。譬如众生位如土器。菩薩位如银器。诸佛位如金器。土银金等三种。器量虽殊。然一一器中虚空遍满平等无有差别。虚空即喻一心法身平等之理。诸器即况根器地位阶降不同。道本无差。随行有异。

　　【十四板】

　　○不思议佛境界经云。尔时湏菩提又问言。大士汝决定住于何地。为住声闻地。为住辟支佛地。为住佛地耶。文殊师利菩薩言。大德汝应知我决定住于一切诸地。湏菩提言。大士汝可亦决定住于凡夫地耶。答曰如是。何以故。一切诸法及以众生。其性即是决定正位。我常住此正位。是故我言决定住于凡夫地也。湏菩提又问。若一切法及以众生即是决定正位者。云何建立诸地差别而言。此是凡夫地。此是声闻地。此是辟支佛地。此是佛地耶。文殊师利言。大德譬如𠀍闲以言说故。于虚空中建立十方。所谓此是东方。此是南方。乃至此是上方。此是下方。虽虚空无差别。而诸方有如是如是种种差别。此亦如是。如来于一切法。决定正位中。以善方便立于诸地。所谓此是凡夫地。此是声闻地。此是辟支佛地。此是菩薩地。此是佛地。虽正位无差别而诸地有别耳。所以天台云。四教如空中四点。四点虽历然不坏虚空性。然此地位至究竟位中。若理若行方可穷尽。

　　【十七板】

　　○问。若即心是佛者。则一切含生皆有此心尽得成佛。教中云何不见授劫国名号之记。答。劫国名号。乃是出𠀍化门之中现前别记。欲知真记者。净名经云。一切众生亦如也。一切法亦如也。华严经颂云。显佛自在力。如说圆满经。无量诸众生。悉受菩提记。又颂云。一一心念中。普观一切法。安住真如地。了达诸法海。又颂云。一一微尘中。能证一切法。如是无所碍。周行十方国。斯则人法心境。悉记成佛。以一念具足。一尘不[虛*(前-刖+ㄅ)]。念念证真。尘尘合体。同居常寂光土。俱号毗卢遮那。终无异土别身。圣强凡劣。与三𠀍佛一时成道前后情消。共十类生同日涅槃。始终见尽。免起有情无情之妄解。不生心内心外之邪思。可谓上无所求。下无可化。𡨋真履实。得本归宗。俱登一际解脱之门。尽授平等菩提之记。又古德问。既色心不二。修性一如。何不见木石受菩提记耶。答。一一诸色但唯心故。心外无法。岂唯心灭。而色犹存。但佛记有情摄无情也。譬如幻事要藉幻心。心在幻中能持幻事。若其心灭幻事同无。故但灭心不复灭事。众生色心亦复如是。皆如幻相。一切外境从幻心生。岂犹灭心而存幻色。此则有情得记无情亦然。是故无情不湏别记。夫立劫国名号。授记作佛者。为引未发心者。令向慕耳。

　　第二十四卷

　　【一板】

　　○夫成佛本理。但是一心者。云何更立文殊普贤行位之因。释迦弥勒名号之果。乃至十方诸佛国土。神通变现种种法门。答。此是无名位之名位。无因果之因果。是心作因是心成果。是心摽名。是心立位。普贤观经云。大乘因者即是实相。大乘果者亦是实相。释论云。初观实相名因。后观境名果。故知初后皆心。因果同证。只为根机莫等所见不同。若以一法逗机。终不齐成解脱。湏各各示现引物归心。虽开种种之名。皆是一心之义。若违自心。取外佛相胜妙之境。则是颠倒。所以华严经颂云。若以威德色种族。而见人中调御师。是为病眼颠倒见。彼不能知最胜法。

　　【八板】

　　○香积佛国之香饭经云。无尽戒定慧解脱解脱知见功德具足者。所食之余终不可尽。以一心真如无尽之理。五分法身资熏之功。自体性空。无作妙用。岂有尽乎。又云食此饭者。发大乘意。乃至一生补处。然后乃消。犹饮药攻毒。毒灭药消耳。诸大菩薩虽复舍生受生。后身之中识中有种子。种子遇缘还生香饭。相续不断。流至初地。发无漏心。断惑证真名之为消。非是食灭名为消也。故知食此饭何法不消也。

　　【九板】

　　○华严经中。具足优婆夷得菩薩无尽福德藏解脱门。能于如是一小器中。随诸众生种种欲乐。出生种种美味饮食。又如明智居士得随意出生福德藏解脱门。尔时居士知众普集。湏㬰系念仰视虚空。如其所湏。悉从空下。一切众会普皆满足。然后复为说种种法。且如优婆器内。明智空中。随意而出无限珍羞。系念而雨众多美食。凡来求者。皆赴所湏。得之者尽证法门。食之者咸成妙道。可谓无一尘而不具足佛事。无一法而不圆满正宗。但随众生心应所知量。循业发现。所见不同。外道见为自然。凡夫见为生死。声闻见为四谛。缘觉见为因缘。小菩薩见为但空。大菩薩见为中道。诸佛见为实相。若入宗镜诸见并融色尘为佛事也。

　　【十五板】

　　○现相品云。尔时诸菩薩光明中。同时发声说此颂言。诸光明中出妙音。普遍十方一切国。演说佛子诸功德。能入菩提之妙道。乃至逆顺善恶无非佛事。如从二乘至佛是顺行。从地狱至魔王是逆行。又如释迦纯行善。调达纯行恶。身子志诚信。善星坚不信等。妍丑同归无非佛事。故经云。平等真法界。诸佛不能行不能到。又云实际理地。大魔王不能行不能到。以佛魔俱不出法界之门实际之地。以是一法故。若有行有到。则有人有法在法之外。成二见故。

　　第二十五卷

　　【三板】

　　○维摩经者。此云净名。即是一切众生自性清净心。此心弗澄而自清。弗磨而自莹。处凡而不垢。在圣而不净。故云自性清净。所言名者。以心无形但有名故。文中所说以四海之渺弥摄归毛孔。用湏弥之高广纳入芥中。飞佛土于十方未移本处。掷大千于界外。含识莫知。日月悬于毫端。供具现于体内。腹纳劫烧之焰。火事如然。口吸十方之风。身无损减。斯皆自心转变不动而远近俄分。一念包容无碍而大小相入。天台䟽云。以湏弥之高广纳芥子中无所增减。湏弥山王本相如故。而四天王不觉不知己之所入。唯应度者乃见。湏弥入芥子中是名不可思议解脱法门。又以四大海水入一毛孔等。此是明不思议大用也。正以实慧与真性合。故得有斯莫测之用。此如大智论偈云。水银和真金。能涂诸色像。功德和法身。处处应现往。若湏弥高广纳于芥子而无增减。亦不迫迮。不觉不知者。具不思议解脱者。迹居依报之境得自在也。此义难解。有师言神力能尔。今谓不思议性。非天人修罗佛之所作。神力何能尔。有师言小无小相大无大相故得入也。今谓小是小大是大是自性小大。不得相入者小大大小既是他性之小大何得入也。今解华严经。明一微尘有大千经卷。观众生一念无明心即是如来心。若见此心则能以湏弥入芥子无相妨也。下诸不思议事穷劫说不能尽。皆是此意耳。

　　【四板】

　　○辅行记释云。且约一念刹那心所起。故言小也。即此一念。具足法身一切佛法。即是能容湏弥之大。大小常遍。理事无碍。本来相即故。所以不断烦恼而入涅槃。只指凡夫一念刹那心具足。难思法身之体。本来相在故。

　　【六板】

　　○经云。凡所有相皆是虚妄。若见诸相非相。即见如来。以瞥有一毫起处悉落见闻。从分别生俱非真实。若不达无相即相则是取相。凡夫若了相即无相则成唯心大觉。既不可取相求悟亦不可离相思真。不即不离。觉性自现入宗镜中理当绝学。百氏之说一教能明。万化之端一言可蔽。

　　【八板】

　　华严经云。一念于一切处为一切众生示成正觉。是菩薩园林。法身周遍尽虚空一切𠀍界故。又云。一切菩薩行游戏神通皆得自在。是菩薩宫殿。善游戏诸禅解脱三昧智慧故。是以正报依报。皆成佛法。所以净名𥝠记云。取妙喜来此土者。辩于净秽无二也。虽来入此土亦不增减。本性如故。虽来毕竟不动。何意如此。好自思之。故知万法施为。隐显往复。若事若理。皆不出一真心矣。

　　【九板】

　　○华严颂云。金刚铁围数无量。悉能置在一毫端。若明至大有小相。菩薩以此初发心。以大小无性。广狭随缘。若能明见至大无外之相。即至小无内之相。皆是一毫端心地法门名为见道。故云菩薩以此初发心。如是解者。不易凡身生如来家。成佛真子。

　　问。如上所说芥纳湏弥毛吞巨海。既唯一心。湏弥为复入芥子不入芥子。若言入。经何故云湏弥本相如故。若言不入。又云唯应度者见之。答。若有所入处。即失诸法自性。若言不入。又成二见。或又云小是大家之小。大是小家之大。或云芥子湏弥各无自性。此皆是以空纳空有何奇特。故知未入宗镜。情见难忘。𢩁大小于方隅。立见闻于妙道。致使一真潜隐。万法不融。今明正义者。所谓入而不入即识湏弥之本相。不入而入能了诸法之自宗。还原观云。所言入者。性相俱泯。体同法界。入无入相名为入也。经偈云。如来深境界。其量等虚空。一切众生入。而实无所入。华严经云。悉入法界而无所入。若别有一入处。则入时失本相。不得说种种诸法。以当体自虚名入法界无别可入。则不坏种种。又经云。虽诸法无一。无异而说一异。故知要由事相历然不入。方得相资相遍耳。若入则失缘则无诸缘各异义。不入则坏性用。不得力用交彻。则无互遍相资义。若具入。不入则成俱存无碍义。具此三缘方成缘起。了此缘性则能变通。遂乃方而能圆小而能大狭而能广短而能长。无非我心神德自在则触目皆是湏弥入芥。举足住不思议解脱矣。故云。吾心之常分。岂假于他术也。

　　【十二板】

　　○若实亲省现证自宗。尚无能证之智心。及所证之妙理。岂况更存能知能解有得有趣之妄想乎。近代或有滥参禅门不得旨者。相承不信即心即佛之言。判为是教乘所说未得幽玄。我自有宗门向上事在。唯重非心非佛之语。并是指鹿作马。期悟遭迷。执影是真。以病为法。只要门风紧峻。问答尖新。发狂慧而守痴禅。迷方便而违宗旨。立格量而据道理犹入假之金。存[失*見]矩而边隅如添水之乳。一向于言语上取办。意根下依通。都为能所未忘。名相不破。若实见性。心境自虚。匿迹韬光潜行密用。是以全不悟道。唯逐妄轮回。起法我见而轻忽上流。恃错知解而摧残未学。毁金口所说之正典。拨圆因助道之修行。[后-口+十]二乘之菩提。灭人天之善种。但欲作探玄上士。效无碍无修。不知返堕无知。成空见外道。唯观影迹。莫究圆常。积见不𠇲。徒自疲极。如孔子迷津问渔父。渔父曰。人有畏影恶迹。疾走不休绝力而死。不知处阴以𠇲影。之静处以息迹。愚亦甚矣。何不以一心为道。息诤除非。自然过量超情还淳返朴。若以道自养则不失。以道济他则不诳。以道治国则国泰。以道修家则家安。故不可湏刻忘道矣。所以道德经云。故失道而后德。失德而后仁。失仁而后义。失义而后礼。夫礼者。忠信之薄。日以衰薄而乱之首。庄子云。五色不乱。孰为文彩。五声不乱。孰为六律。白玉无瑕孰为圭璋。残朴以为器者。工匠之罪也。毁道德而为仁义者。圣人之罪也。君能焚符破玺贼盗自止。剖斗折衡而民不诤。圣人生而贼盗起。圣人死而贼盗止。故知仁义礼智信而利天下者少。害天下多矣。曷如开示如是不思议大威德广大法门。普荫十方群生等润。可谓深达妙旨。𡨋合真归。如香象渡河步步到底。似养由驾箭一一穿杨。尽为破的之文。皆是穷原之说。此是圆䪺义。非权宜门如水月䪺呈更无来去。犹明镜䪺照。岂有前后。

　　第二十六卷

　　【十四板】

　　○经云空心不动具足六波罗蜜何者。经云。无可与者名为布施。岂心外有法可住相耶。经偈云。戒性如虚空。持者为迷倒。宁执事法分持犯耶。经云。忍者于一刹那尽一切相及诸所缘。又云何谓菩薩能行忍辱。佛言见心相念念灭。岂可伏捺自心对治前境而为忍受耶。经偈云。若能心不起。精进无有涯。又云何谓菩薩能行精进。佛言求心不可得宁著有为妄兴劳虑耶。经云。不见心相名为正定。岂避喧杂而守静尘耶。经云。不求诸法性相因缘是名正慧。宁外徇文言强生知解耶。

　　第二十七卷

　　【一板】

　　○天台教云。观于一心。欻有一切心。观一切心。倏无诸心。心无有无。通至实相。即神通也。义海云。谓此尘无体。不动尘处𢘆遍十方刹海。无来去之相是神足通。不起子本座遍游于十方。又见尘法界无际。而有理事教义。一切菩薩皆同证入。皆同修习此法更无别路是他心通。见尘法界解行现前之时。即知过去曾于佛所亲闻此法。以观心不断是故今日得了。是宿命通。又见尘性空寂无相可得。即不二见。若见相即为二也。由无相即无有二。名天眼通。经云。不以二相见。名真天眼。又了尘无生无性空寂即执心不起。是漏尽通。经云。断结空心我是则无有生。又闻说尘法界差别之声。即知一切声全是耳不复更闻也。然此闻无缘无得。于声悟一切法是常闻一切佛法为天耳通。

　　【二板】

　　○于一心正观之中最为枢要。少用心力成大菩提。故华严𥝠记云。此经中揔是法身作多种名字。如人天十善五戒为身。声闻四谛。缘觉十二因缘。菩薩六度。佛种智为身。身是聚义。于法身中随行位功德聚处名身。若有情身相皆是法身所起。若无情国土尽从佛智所现。终无纤毫于宗镜外。别有异体。而能建立故。

　　【七板】

　　○华严经云。文殊师利问德首菩薩言。佛子。如来所悟。唯是一法。云何乃说无量诸法。现无量刹。化无量众。演无量音。示无量身。知无量心。现无量神通。普能震动无量𠀍界。示现无量殊胜庄严。显示无边种种境界。而法性中此差别相皆不可得。时德首菩薩以颂答曰。佛子所问义。甚深难可了。智者能知此。常乐佛功德。譬如地性一。众生各别住。地无一异念。诸佛法如是。亦如火性一。能烧一切物。火𦦨无分别。诸佛法如是。亦如大海一。波涛千万异。水无种种殊。诸佛法如是。亦如风性一。能吹一切物。风无一异念。诸佛法如是。亦如大云雷。普雨一切地。雨滴无差别。诸佛法如是。亦如地界一。能生种种芽。非地有殊异。诸佛法如是。如日无云曀。普照于十方。光明无异性。诸佛法如是。亦如空中月。𠀍间靡不见。非月往其处。诸佛法如是。譬如大梵王。应现满三千。其身无别异。诸佛法如是。故知此宗镜一心之旨名具足道。是圆䪺门。就缘起则无边。约真性则无二。一多交彻。存泯同时。

　　第二十八卷

　　【一板】

　　○华严经有十种无碍。今于事法上辨此十无碍。例余法准知。

　　○一性相无碍者。如经云此莲华𦰧即具此十义。谓此华𦰧即同真性。不碍事相宛然。

　　○二广狭无碍。即此华𦰧其心普周无有边际。而𢘆不舍本位分剂。此则分即无分。无分即分。经云。此诸华𦰧普覆法界。

　　○三一多无碍。即此华𦰧。具无边德。不可言一。融无二相。不可言多。

　　○四相入无碍。此一华𦰧舒已。遍入一切差别法中。复能摄取彼一切法令入己内。是故即舒𢘆摄。同时无碍。

　　○五相即无碍。此一华𦰧必废已。同他举体全是彼一切法。而𢘆摄他。同己令彼一切即是己体。是故己即是他。己不立他。即是己他不存。他己存亡。同时显现。

　　○六隐显无碍。此华𦰧既遍一切。彼一切法亦皆普遍。此能遍彼。则此显彼隐。彼能遍此。则彼显此隐。如是彼此各有隐显无碍。

　　○七微细无碍。又此华𦰧中悉能显现微细刹土。炳然齐现无不具足。经云。一尘中微细国土。旷然安住。

　　○八帝网无碍。又此华𦰧一一尘中各有无边诸𠀍界海。𠀍界海中复有微尘。此微尘内复有𠀍界。如是重重不可穷尽。非是心识思量境界。

　　○九十𠀍无碍。此一华𦰧撗遍十方竖该九𠀍。以时无别体。依华以立。华既无碍。时亦如之。

　　○十主伴无碍。又此华𦰧理无孤起。必摄无量眷属围绕。经云。此莲华有𠀍界海微尘数莲华以为眷属。此经中所有眷属互为主伴。具德圆满。

　　【三板】

　　○会通纯杂文云。万行纷披。比华开锦。上者。意取五彩相宣。华色虽异。一一之线。皆悉通过。通喻于纯。异喻于杂。故常通常异。名为无碍。不同绣𦘕但异不通。释曰。若异而不通失一性圆融之道。若通而不异。无万行庄严之门。常异常通无间无断。则真体𡨋寂。不碍随缘。大用现前无妨正性。可比华开锦上。犹云起长空矣。

　　【四板】

　　○三摩地经云。于其一切有情身中。普能示现一有情身。又能于一有情身中。普现一切有情之身。有情身中能现法身。又能于法身中现有情身。乃至能以一身随念悟入一切众生无际劫数。普现所作业果异熟。随其所应开悟有情。悉令现见皆得善巧。

　　【九板】

　　○此重玄门名言路绝。随智所演。以广见闻。唯证方知。非情所解。若亲证时悉是现量之境。处处入法界。念念见遮那。若但随文义所解。只是䕃识依通。当逆顺境时还成滞碍。遇差别问处皆堕疑情。如𥂁官和尚勘华严大师云。华严经有几种法界。对云。略而言之有十种法界。广而言之则重重无尽。师竖起拂子云。是第几种法界。当时低头拟祗对次。师呵云。思而知。虑而解。是鬼家活计。日下孤灯。果然失照出去。

　　【十一板】

　　○首楞严三昧经云。文殊言。若人得闻一句之法。即解其中千万句义。百千万劫敷演解说智慧辩才不可穷尽。是名多闻。大涅槃经云。若见如来常不说法。是名具足多闻。又云宁愿少闻。多解义理。不愿多闻。于义不了。即是入此宗镜一解千从。虽广引文只证此理。上根一览已断纤疑。中下再披方能具信。对根故耳。非法合然。所以胜天王般若经云。佛复告善思惟菩薩言。贤德天子。已于过去无量百千亿劫修习陀罗尼门。穷劫说法亦无终尽。善思惟菩薩白佛言。𠀍尊。何等陀罗𡰱。佛言。善男子。名众法不入陀罗𡰱。善男子。此陀罗𡰱过诸文字。言不能入。心不能量。内外众法皆不可得。善男子。无有少法能入此者。故名众法不入陀罗𡰱。何以故。此法平等无有高下。亦无出入。无一文字从外来入。亦无一字从此法出。又无一字住此法中。亦无文字共相。见者亦不分别法与非法。是诸文字说亦不减。不说无增。从本已来无起造者。无坏灭者。善男子。如文字心亦如是。如心一切法亦如是。何以故。法离言语。亦离思量。本无生灭。故无出入。是名众法不入陀罗尼。若能通达此法门者。辩才无尽。何以故。通达不断无尽法故。善男子。能入虚空者。则能入此陀罗𡰱门。

　　【十四板】

　　○问。信入此法还有退者不。答信有二种。一若正信坚固。谛了无疑。理观分明乘戒兼急。如此则一生可办。谁论退耶。二若依通之信。观力粗浮。习重境强。遇缘即退。如华严论云。如涅槃经闻常住二字。尚七𠀍不堕地狱。如华严经云。设闻如来名及所说法。不生信解。亦能成种。必得解脱至成佛故。何故经言第六住心。及从凡夫信位犹言有退。此意若为和会。解云。十信之中胜解未成。未得谓得。便生憍慢。不近善友。不敬贤良。为慢怠故。久处人天。恶业便起。能成就大地狱业。若一信不慢。常求胜友。即无此失。若权教中第六住心可有退位。实教中为稽滞者责令进修。如舍利弗是示现声闻。非实声闻。所作方便皆度众生使令进䇿。如权教中第六住心可说实退。何以故。为权教中地前三贤揔未见道。所修作业皆是有为。所有无明皆是折伏。功不强者便生退。还若折伏有力亦不退失。如蛇有毒为咒力故毒不能起。但于佛法中种于信心。谦下无慢。敬顺贤良。于诸恶人心常慈忍。于诸胜己者咨受未闻。所闻胜法奉行无妄。所有虚妄依教蠲除。于三菩提道常勤不息。夫为人生之法。法合如然。但不长恶而生何湏虑退。华严䟽云。深心信解常清净者。信烦恼即菩提方为常净。由称本性而发菩提心。本来是佛更无所进。如在虚空退至何所。

　　第二十九卷

　　【一板】

　　○问。法唯心说者。云何教立五时。听分四众。答。诸佛无有色声功德。唯有如如及如如智独存。凡有见闻皆是众生自心影像。则说唯心说听唯心听。离心之外何处有法。如思益经云。梵天言何故说不听法者乃为听经。文殊言。眼耳鼻舌身意不漏是听经法也。所以者何。于内六入不漏色声香味触法乃为听经。乃至梵天问得忍菩薩。汝等岂不听是经耶。答。如我等听。以不听为听。古德如来演出八辩洪音。闻者托起自心所现。如依状貌变起毫端。本质已无影像。如在群贤结集自随见闻。依所闻见结集自语。良以离自心原无有外境。离境亦无内心可得。诸传法者。非授与他。但为胜缘令自得法。自解未起。无以悟他。自解不从他来。他解宁非自起。是故结集及传授者。皆得影像。不得本质。无有自心得他境故。是知结集乃是自心所变之经。至传授者。传授自心所变之法。得影非质。思而可知。若能常善分别自心所现。能知一切外性非性。此人知见可与佛同。所说之法与佛无异。悟入自觉圣智乐故。宝性论偈云。天妙法鼓声。依自业而有。诸佛说法者。众生自业闻。如妙声远离。功用处身心。令一切众生。离怖得寂静。佛声亦如是。离功用身心。令一切众生。得证寂灭道。又偈譬如虚空中。雨八功德水。到咸等住处。生种种异味。如来慈悲云。雨八圣道水。到众生心处。生种种解味。释曰。如天鼓声应诸天所知之量。犹龙王雨。随𠀍间能感之缘。证自法而不同。成异味而有别。法亦如是。随见差殊。于一乘而开出诸乘。从一法而分成多法。

　　【三板】

　　○说听全收。生佛相在者。略举二喻。一者如一明镜。师弟同对说听。以师取之即是师镜。弟子取之是弟子镜。镜喻一心。师弟喻生佛。是谓弟子镜中和尚为和尚镜中弟子说法。和尚镜中弟子听弟子镜中和尚说法。诸有知识。请祥斯喻。此喻犹恐未晓。又如水乳同和一处而互为能和所和。且顺说以能和为说。所和为听。且将水喻于佛。乳喻众生。应言乳中之水和水中之乳。水中之乳受乳中之水。虽同一味。能所宛然。虽能所宛然而互相在相遍相摄。思以准之。又众生心中佛者。此明众生称性普周而佛不坏。相在众生心内。言为佛心中众生说法者。此明佛心称性普周而众生不坏相在佛心内也。更无别理但说听之异耳。是知一切众生语言皆法轮正体。若离众生言说即佛无所说。

　　【四板】

　　昔人颂云。说通宗不通如日被云曚。宗通说亦通。如日处虚空。故知若先了宗。说则无过。又凡有证表形于言教者。皆是明心。不诠余法。或言广大自在。此约德相以明心。或言寂灭无为。此约离过以明心。乃至或说事是心之事。或说理是心之理。故千经万论皆是言心。岂止宗镜耶。如法华经云。为一大事因缘故出现于𠀍。凡言大者。莫越于心。于五大中虚空最大。尚为心之所含。故首楞严经云。空生大觉中。如海一沤发。又云。寂照含虚空。此大非对数量称大。又非形待称大。故云一大事。又此一非一。如法句经颂云。森罗及万像。一法之所印。一亦不为一。为破诸数故。是知诸佛出𠀍。祖师西来。皆明斯旨。非为别事矣。

　　【八板】

　　○如尺蠖。虫食黄而身黄。食苍而身苍。且八识藏中十法界种子具有随所闻法。即发起现行。若闻宗镜之文。即熏起佛乘种子。然湏染神入心穷源见性。不俟耳入口出但记浮言。如孙𡖖子云。君子之学乎神。着乎心。布乎四支。动静皆可为法。小人之学。入乎耳。出乎口。口耳之间则四寸耳。何足美七尺之躯者哉。

　　【十板】

　　○维摩经云。法施会者无前无后一时供养。一切众生是名法施之会。什法师云。若一起慈心则十方同缘。施中之最。莫先于此。故曰无前后也。肇法师云。夫以方会人不可一息期。以财济物不可一时周。是以会通无隅者弥纶而不漏。法泽𡨋被者不易时而同覆。故能即无疆为一会而道无不润。虚心怀德而物自宾。曷为存濡沫之小慧。舍江海之大益。置一时之法养而设前后之俗施乎。夫财养养身。法养养神。养神之道存乎𡨋益。何则群生流转以无穷。为尘路𡨋𡨋相承莫能自返。故大士建德不自为身。一念之善皆为群生。以为群生故行愿俱果。行果则己功立。愿果则群生益。己功立则有济物之能。群生益则有返流之分。然则菩薩始建德于内。群生已蒙益于外矣。何必待哺养启导然后为益乎。菩提者弘济之道也。是以为菩提而起慈者。一念一时所益无际矣。则是承宗镜之光遍法界之照宁有遗余乎。

　　【十二板】

　　○大庄严论偈云。远离于法界无别有贪法。是故诸佛说。贪出贪余尔。如佛先说我不说有异贪之法能出于贪瞋痴亦尔。此义是经旨趣。又偈云。于贪起正思。于贪得解说。故说贪出贪瞋痴出亦尔。

　　【十三板】

　　○楞伽经偈云。不生现于生。不退常现退。同时如水月。万亿国土现。一身及无量。然火及霔雨。心心体不异。故说但是心。心中但是心。心无心而生。种种色形相。所见唯是心。又偈云。心中无断常。身资生住处。唯心愚无智。无物而见有。又偈云。佛子见𠀍间。唯心无诸法。种类非身作。得力自在成。何以故。若得心王一切自在。要成即成。非他所碍。

　　第三十卷

　　【九板】

　　○众生心行中求得三种解脱。众生心性即真性解脱。痴爱即实慧解脱。诸不善行即是方便解脱。是知此一心真性解脱。能空烦恼系缚九结十使等。如一旃檀树改四十。由旬伊兰林悉皆香。能能令烦恼即菩提故。又若断惑忏罪比余渐教。如㲲华千斤不如真金一两。故云若欲忏悔者。端坐念实相。则直了无生之心。当处解脱。

　　第三十一卷

　　【一板】

　　○经云。知见立知见即无明本。知见无见斯则涅槃无漏真净。云何是中更容他物。是知𠀍间生死出𠀍涅槃等无量差别之名。皆从知见文字所立。若无知见文字名体本空。于妙明心中更有何物。如六祖偈云。菩提本无树。明镜亦非台。本来无一物。何用拂尘埃。

　　【十板】

　　○迦叶问涅槃解脱之义。𠀍尊答。一百句解脱。释曰。上来百句解脱文现不繁更释大意只明一心真性解脱。以实慧解脱显此真性。然后成方便慧解脱。故能自觉觉他名之为佛。即是平等法身。天真之佛。

　　第三十二卷

　　【四板】

　　○华严论云。若也但修空无想法身即于智不能起用。若但一向生想不见无相法身。即纯是有为。又云如是大悲。如是智慧。如是万行。但为长养初发心住。初生佛家之智慧大悲令惯习自在故时亦不改。法亦不异。智亦不迁。犹如竹苇依旧而成。初生与终无有粗细。亦如小儿初生而后长为大无异大也。是知差别行门皆入毕竟空中无有分别。如龙树菩薩问曰。若菩薩知佛是福田。众生非福田。是非菩薩法。菩薩以何力故能令佛与畜生等。答曰。菩薩以般若波罗蜜力故一切法中修毕竟空心是故于一切法无分别。如畜生五䕃十二入十八界和合生名为畜生。佛亦如是从诸善法和合假名为佛若人怜愍众生。得无量福德。于佛着心起诸恶因缘得无量罪。是故知一切法毕竟空故不轻畜生不着心贵佛。复次。诸法实相是一切法无相。是无相中不分别是佛是畜生。若分别即是取相故。

　　第三十三卷

　　【六板】

　　○论偈云。不生亦不灭。不常亦不断。不一亦不异。不来亦不去。能说是因缘。善灭诸戏论。我稽首礼佛。诸说中第一今以因果会释八不义。言不生者。如二十时为因。三十时为果。若离二十有今三十可言有生。若离二十则三十不可得是故不生。故中论云。离劫初谷。今谷不可得是故不生不灭者。则二十时不无故不灭。若二十时灭今不应有三十时。中论云。若灭今应无谷而实有谷。是故不灭也。不常者。则三十时无二十时。是故不常。中论云。如谷芽时种则变坏是故不常。不断者。因二十有三十相续是故不断。中论云。如从谷有芽。是故不断。若断不应相续。不一者。二十不与三十同体各性而住。故不一。中论云。如谷不作芽。芽不作谷。是故不一。不异者。不离二十有三十。若二十姓张。三十不异。中论云。若异何故分别谷芽谷茎谷叶是故不异。不来者。二十不至三十时是故不来。不去二十时当处自寂不复更生故不去也。达此理者。则离一切戏论。契会中道。则真谛矣。

　　【十二板】

　　○问。诸佛单住真如名无垢识者。无垢净识即是常住真心。为复诸佛决定有心决定无心。答。据体则言亡四句。意绝百非。约用则唯智能明。非情所及。华严云。佛子。如来心意识俱不可得。但应以智无量故知如来心。

　　第三十四卷

　　【一板】

　　○夫境识俱遣。众生界空。诸佛究竟。成得何法。答。一切异生因识对境。于生死中妄生执着起常等四倒。二乘之人于涅槃中妄求解脱。起无常等四倒。诸佛如来因境识俱空。能离八倒。成得真常乐我净四波罗蜜。宝性论云。依二种法如来法身有净波罗蜜。一者本来自性清净以同相故。二者离垢清净以胜相故。有二种法如来法身有我波罗蜜。一者远离诸外道边以离虚妄我戏论故。二者远离诸声闻边以离无我戏论故。有二种法如来法身有乐波罗蜜。一者远离一切苦。二者远离一切烦恼习气。有二种法如来法身有常波罗蜜。一者不灭一切诸有为行。以离断见边故。二者不取无为涅槃。以离常见边故。胜鬘经云。𠀍尊。见诸行无常是断见非正见。见涅槃常是常见非正见。妄想见故。作如是见。所以如来唯证四德涅槃。秘密之藏。

　　【三板】

　　○起信论云。或有众生无善根力。则为诸魔外道鬼神之所惑乱。若于坐中现形恐怖。或现端正男女等相。常念唯心境界。则灭终不为恼。是知圣者正也。心正则圣。故云心正可以辟邪。如日月正当天。草木无邪影。故知此心是凡圣之宅。根境之原。只为凡夫执作赖耶之识成生死苦恼之因。圣者达为如来藏心。受涅槃常乐之果。

　　【五板】

　　○佛言。但觉自心现量。妄想不生。安隐快乐。𠀍事永息。安隐快乐者。则寂静妙常。𠀍事永息者。则攀缘已断。可谓遇圆满宝藏。顿绝希求。到常乐涅槃。更无所至。是凡圣之际。如达家乡。为迷悟之依已穷根本。

　　【六板】

　　○心垢则娑婆现相。心净则华藏含空。回转而常起识轮。交罗而匪离心网。故海幢不起寂定。广作十方佛事之门。善财不出道场。遍历一百十城之法。是以文殊即自心能证之妙慧。善财至弥勒一心佛果满后却令见文殊。因位将极。令返照心原更无有异。未始动念故。再访文殊。不见其身者。但了自心空般若故。是真见文殊。普贤是自心所证法界无尽妙行。善财虽遍法界参诸善友欲见普贤。不假别指。便于初会始成之处如来座前而起念求。随念即见普贤在如来前初无动移。此正显观心即见希奇之相。见闻证入。由睹前相即是见心。所以普贤身相如虚空遍一切处。故以普眼等入百千三昧求觅普贤不见。只谓离念入定猒境求真。不知尘尘是文殊。念念即普贤故。是以善财一人运悲智而撗广十方。修愿行而竖穷三际。从初至后。因满果圆。明显一心。以为榜样。

　　【八板】

　　○法华经云。智者可以譬喻得解。今但取正解圆明。非论法说喻说。若不悟道。徒执绝言。今所言者。皆是提宗唱道之言。极妙穷原之说。如云。万句浮言。不及一句妙理。千般鱼目。不及径寸明珠。夫一句妙理者。即宗镜之言也。斯言不可辩而自通。不可解而自释。所以云。善言不辩。辩言不善。

　　【十一板】

　　○宝藏论云。知有有坏。知无无败。其知之知。有无不计。既不计有。无即自性无分之知。是以此真心自体之知。即无缘心。不假作意。任运常知。非涉有无。永超能所。又云。即体之用。曰。知即用之体为寂。如即灯之时即是光。即光之时则是灯。灯为体。光为用。无二而二也。又云。知之一字众妙之门。如是开示灵知之心。即是真性。与佛无异。故名显示真心即性教全同禅门第三直显心性之宗。故西域传心多兼经论无二途也。但以此方迷心执文以名为体。故达磨善巧拣文传心。摽举其名(心是名也)。默示其体。(知是心也。)喻以壁观令绝诸缘。绝诸缘时问断灭否。答虽绝诸念亦不断灭。问以何证验云不断灭。答了了自知言不可及。师即印云。只此是自性清净心。更勿疑也。若所答不契。即但遮诸非。更令观察。毕竟不与他先言知字。直待他自悟。方验真实是亲证其体。然后印之令绝余疑。故云默传心印。所言默者。唯默知字。非揔不言。六代相传。皆如此也。至荷泽时他宗竞起。欲求默契不遇机缘。又思惟达磨悬丝之记。恐宗旨灭绝。遂言知之一字。众妙之门。问。悟此心已如何修之。还依初说相教中令坐禅否。答。若惛沉厚重难可䇿发。掉举猛利不可𢬃伏。贪瞋炽盛触境难制者。即用前教中种种方便随病调伏。若烦恼微薄慧解明利。即依本宗一行三昧。

　　【十三板】

　　○遮诠表诠异者。遮谓遣其所非。表谓显其所是。又遮者拣却诸余。表者直示当体。如诸经所说真如妙性。每云不生不灭。不垢不净。无因无果。无相无为。非凡非圣。非性非相等。皆是遮诠。遣非荡迹。绝相祛情。若云。知见觉照灵鉴光明朗朗昭昭堂堂寂寂等。皆是表诠。若无知见等体显何法为性。说何法不生不灭等。必湏认得现今了然而知。即是我之心性。方说此知不生不灭等。如说盐云不淡是遮云咸是表。说水云不干是遮云湿是表。空宗但遮性宗有遮有表。今时人皆谓遮言为深。表言为浅。故唯重非心非佛。无为无相。乃至一切不可得之言。良由只以遮非之词为妙。不欲亲自证认法体。故如此也。又若实识我心不同虚空。性自神解。非从他悟。岂藉缘生。若不对机随𠀍语言。于自性上。尚无表示真实之辞。焉有遮非方便之说。如今实未亲证见性之人。但效依通情传意解。唯取言语中妙。以遮非泯绝之文而为极则。以未见谛故不居实地。一向托空随言所转。近来尤盛莫可遏之。若不因上代先贤多闻广学。深入教海。妙达禅宗。何能微细指陈。始终和会。显出一灵之性。剔开万法之原。是以具录要文。同明宗镜。

　　○认名认体异者谓佛法𠀍法一一皆有名体且如𠀍间称大。不过四物。如智论云。地水火风是四物名。坚湿暖动是四物体。今且说水。设有人问每闻澄之即清。混之即浊。堰之即止。决之即流。而能溉灌万物。洗涤群秽。此是何物(举功能义用而问之)。答云。是水(举名答之)。愚者认名为己解。智者应更问云何者是水(征其体也)。答云。湿即是水(克体指也)。佛法亦尔。设有人问每闻诸经云迷之即垢。悟之即净。纵之即凡。修之即圣。能生𠀍出𠀍间一切诸法。此是何物(此举功能义用问也)。答云是心(举名答也)。愚者认名便为己识。智者应更问何者是心(征其体也)。答云。知即是心(指其体也)。此一言最亲最的。余字余说皆疏。如云非性非相能言能语等是体。缘虑动用等是心。即何异他之所问也。以此而推水之名体名唯一字。余皆义用。湿之一字贯于清浊等万用万义之中。心之名体亦然。知之一字亦贯于贪瞋慈忍善恶苦乐万用万义之处。直湏悟得水是名不是水。湿是水不是名。即清浊凝流无义不通也。以例心是名不是心。知是心不是名。即真妄善恶无义不通也。空宗相宗为对初学及浅机恐随言生执。故但摽名而遮其非。唯广义用而引其意。性宗为对久学及上根令忘言认体。故一言直示。(达磨云。指一言以直示。即是知字一言。若言即心是佛此乃四言矣。)若领解不谬。亲照灵知之性。方于体上照察义用。故无不通矣。

　　【十六板】

　　○湏先约三种佛教证三宗禅心。然后禅教双亡。佛心俱寂。俱寂即念念皆佛。无一念而非佛心。双亡即句句皆禅。无一句而非禅教。如此则自然闻泯绝无寄之说。知是破我执情。闻息妄修心之言。知是断我习气。执情破而真性显。即泯绝是显性之宗。习气尽而佛道成。即修心是成佛之行。顿渐互显空有相成。若能如是圆通。则为他人说无非妙方。闻他人说无非妙药。药之与病。只在执之与通。故先德云。执则字字疮疣。通则文文妙药。如上依教依宗撮略和会。挑抉宗旨之本末。开扸法义之差殊。校量顿渐之异同。融即真妄之和合。对会遮表之回互。褒贬权实之浅深。可谓卷教海之波澜湛然掌内。蔟义天之星象奂若目前。则顿释群疑豁然妙旨。若心外立法立境。起斗诤之端倪。识上变我变人。为胜负之由。渐遂乃立空。破有宾有非空。崇教毁禅。宗禅[后-口+十]教。权实两道常为障碍之因。性相二宗永作冤仇之见。皆为智灯焰短。心镜光昏。终不能入无诤之门。履一实之道矣。

　　𡨋枢会要卷上
国家图书馆善本佛典第 56 册 No. 8980 冥枢会要


　　𡨋枢会要卷中

　　黄龙庵主　(祖心)　集

　　第三十六卷

　　【十五板】

　　○圣心无有取相之知。故云无知。非谓无真知也。何者般若灵鉴。无种不知。不同太虚。一向无知也。然则断见无知。略有十一种。论中略言三种。十一种。一者太虚。一向空故。二者木石。谓无情故。三者聋𥌒。谓根不具无见闻故。此上三种是论所破。四者愚痴。谓无智慧于境不了故。五者颠狂。恶鬼惑心失本性故。六者心乱境多惑心不能决断故。七者闷绝心神暗黑如死人故。八者昏醉。为药所迷故。九者睡眠。神识困熟故。十者无想定。外道伏惑心想不行故。十一者灭尽定。二乘住寂心智止灭故。此上并是惑倒。非般若无知也。

　　第三十七卷

　　【五板】

　　○初破无明。见佛性。开宝藏。显真如。名发心住。乃至等觉。无明微薄。智慧转着。如从初月至十四日。月光𡸁圆。暗𡸁尽。若人应以佛身得度者。即八相成道。应以九法界身得度者。以普门示现。如经广说。是名分真菩提。亦名分真止观。分真智断究竟即菩提者。等觉一转入于妙觉。智光圆满。不可复增。名菩提果。大涅槃断。更无可断名果果。等觉不通。唯佛能通。过等无道可说。故名究竟菩提。

　　【十板】

　　原夫立教。皆为对机。机宜不同。教分多种。且如观色一性。五教证入不同。

　　初小乘见是实色。不说性空。

　　始教见此色法。随缘所成。必无自性。即空无所有。如波归水。

　　终教见色空无碍。以真空不守自性。随缘成色。即是幻色。遂赖空成。即此赖空之色。虚相无体。𢘆自性尽而空现。是故色即空而常泯。空即色而常存。要由自尽之色。方是空色。成色之空。乃是真空。举体互融。无有障碍。如水入波。

　　顿教一色法。无非真理所收。是故此色即真理一味等。更无别法而可显说。水波双绝。

　　○圆教起即全收。一多互摄。同时成立一块圆明。随举即色。随举即空。义味自在。随智取用。何以故。随举一门。无不显现。古德云。皆本一心而贯诸法。夫一心者。万法之揔也。分而为戒定慧。开而为六度。散而为万行。万行未尝非一心。一心未尝违万行。然则一心者。万法之所生而不属于万法。得之者则于法自在矣。见之者则于教无碍矣。

　　○本非法。不可以法说。本非教。不可以教传。岂可以䡄迹而寻哉。故知但研精一法。内照分明。自然柔软入神。顺法界之性。无心合道。履一际之门。华严𥝠记云。无缚无著回向者。只了一切皆如故。所以无缚着耳。知一切皆无缚脱。一法既尔。一切法皆然。所以一切法即一法。一法即一切法。若一切法皆无性。即是分身佛集。宝塔出现。湏弥入芥耳。如是洞达。一解千从。则知佛向无所有中出生。法于毕竟空中建立。以无生无性故。回转由心。遂得集散同时。大小即入。所以森罗义趣。报化影像。乃至无量德业。广大神通。于宗镜中。一时显现。且如龙蜃等类。全是业果生死之身。尚现不思议之力用。何况悟根本心。具如实智。而不能现广大之神用乎。

　　【八板】

　　○华严经云。佛子。如罗睺阿修罗王。本身长七百由旬。化形长十六万八千由旬。于大海中出其半身与湏弥山而正齐等。佛子。彼阿修罗王。虽化其身长十六万八千由旬。然亦不坏本身之相。诸蕴界处悉皆如本。心不错乱。不于变化身而作他想。于其本身生非己想。本受生身恒受诸乐。化身常现种种自在神通威力。佛子。阿修罗王。有贪恚痴。具足憍慢。尚能如是变现其身。何况菩薩摩诃薩。能深了达心法如幻。一切𠀍间皆悉如梦。一切诸佛出兴于𠀍皆如影像。一切𠀍界犹如变化。言语音声悉皆如响。见如实法。以如实法而为其身。知一切法本性清净。了知身心无有实体。其身普住无量境界。以佛智慧广大光明。净修一切菩提之行。乃至如有幻师随于一处。作诸幻术。不以幻地故坏于本地。不以幻日故幻于本曰。菩薩摩诃薩亦复如是。于无国土现有国土。于有国土现无国土。于有众生现无众生。于无众生现有众生。无色现色。色现无色。初不乱后。后不乱初。菩薩了知一切𠀍法悉亦如是。同于幻化。知法幻故知智幻。知智幻故知业幻。知智幻业幻已。起于幻智观一切业如𠀍幻者。不于处外而现其幻。亦不于幻外而有其处。菩薩摩诃薩亦复如是。不于虚空外入𠀍间。亦不于𠀍间外入虚空。何以故。虚空𠀍间无差别故。住于𠀍间。亦住虚空。菩薩摩诃薩。于虚空中能见能修一切𠀍间种种差别妙庄严业。于一念顷。悉能了知无数𠀍界若成若坏。亦知诸劫相续次第。能于一念现无数劫。亦不令其一念广大。菩薩摩诃薩。得不思议解脱幻智。到于彼岸。住于幻际。入𠀍幻数。思惟诸法。悉皆如幻。不违幻𠀍尽于幻智。了知三𠀍与幻无别。决定通达心无边际。如诸如来住如幻智其心平等。菩薩摩诃薩亦复如是。知诸𠀍间皆悉如幻。于一切处。皆无所著。无有我所。如彼幻师作诸幻事。虽不与彼幻事同住。而于幻事。亦无迷惑。菩薩摩诃薩。亦复如是。知一切法到于彼岸。心不计我能入于法。亦不于法而有错乱。

　　【十一板】

　　○略明无分别智。证理法界。以为五门。

　　○一能所历然。谓以无分别智。证无差别理。如日合空。虽不可分。而日非空。空非日光。

　　○二能所无二。以知一切法即自心性。以即体之智还照心体。举一全收。举理收智。智非理外。举智收理。智体即寂。如一明珠。珠自有光。光还照珠。

　　○三能所俱泯。由智即理。故智非智。以全同理无自体故。由理即智。故理非理。以全同智无自立故。如波即水。动相便虚。如水即波。静相亦隐。动静两亡。性相齐离。

　　○四存泯无碍。离相离性。则能所双泯。不坏性相。能所历然。如波与水。虽动静两亡。不坏波湿。

　　○五举一全收。上列四门。欲彰义异。理既融摄。曾无二原。如海一滴。具百川味。

　　【十四板】

　　华严䟽云。生之无生。真性湛然。无生之生。业果宛然。是知若即念存有念。即是常见。离生求无生。即是断见。皆不达实相无生无灭之理。若正了无生。则无生无不生。岂定执有生无生之二见乎。所以云。谁无念。谁无生。若实无生无不生。唤取机关木人问。求佛施功早晚成。若以息念归无念。如同寒木死灰。与木人何别。岂有成佛之期耶。斯乃尚未知即念而无念。宁知一念顿圆乎。

　　第三十八卷

　　【二板】

　　○昔佛在𠀍时。有一道人。在河边树下学道。十二年中贪想不除。走心散意。但念云。欲目色耳声鼻香口味身受心法。身静意游。曾无宁息。十二年中不能得道。佛知可度。化作沙门往至其所树下共宿。湏㬰月明。有龟㺃相逢。便欲啖龟。龟缩其头尾及其四脚藏于甲中。不能得啖。水㺃少远。复出头足行步如故。不能奈何。遂便得脱。于是道人问化沙门。此龟有护命之铠。水㺃不能得其便。沙门答言。吾念𠀍人不如此龟。不知无常。放恣六情。外魔得便。形坏神去。生死无端。轮转五道。苦𢙉百千。皆意所造。宜自勉励。求灭度安。于是化沙门即说偈言。藏六如龟。防意如城。慧与魔战。胜则无患。是以意地若息。则六趣俱闲。一切境魔。不能为便。如龟藏六。善护其命。

　　【八板】

　　十玄门者。一同时具足相应门。智俨法师释云。此约相应无前后说。此十玄门。一一皆具十法。同时具足。一教义。二理事。三境智。四行位。五因果。六依正。七体用。八人法。九逆顺。十感应。随有一处即具此十法。悉皆同时具足。

　　【十一板】

　　○十定品云。譬如有人为鬼所持。其身战动不能自安。鬼不现身令他身然。菩薩摩诃薩住此三昧。亦复如是。自身入定他身起。他身入定自身起。佛子。譬如死尸。以咒力故而能起行。随所作事皆得成就。尸之与咒。虽各差别。而能和合成就彼事。菩薩摩诃薩。住此三昧亦复如是。同境入定异境起。异境入定同境起。佛子。譬如比丘得心自在。或以一身作多身。或以多身作一身。非一身没多身生。非多身没一身生。菩薩摩诃薩。住此三昧亦复如是。一身入定多身起。多身入定一身起。佛子。譬如大地其味一种。所生苗稼种种味别。地虽无差别。然味有殊异。菩薩住此三昧亦复如是。无所分别。然有一种入定多种起。多种入定一种起。

　　【十四板】

　　○问。若此宗明即入不论神力。乃言自体常如此者。斯则浑无疆界。无终无始。何缘得辩因果教义等十法耶。答。即以随智差别。故举一为主。余皆为伴。犹如帝网。举一孔为首。众孔现中。一孔既尔。一切孔现亦如是。又如诸方菩薩皆来证诚同其名号。一切十方证诚皆亦如是。所以成其无尽。复无尽而不失因果先后次第而体无增减。故经云。一切众生成佛。佛界不增。众生界不减。

　　【十六板】

　　○理事融通。非一非异。非有非无。不坠边邪。方能悟入。如理无分限。揔曰无边。事有分限。故名有边。若依理成事。理性全隐。则无边即边。若会事归理。事相全尽。则边即无边。今则不尔。不失理而事现云无边之边。不坏事而理显云边之无边。若定言一异非一非异。非非一非非异等。尽同戏论。不契真如。故三无性论。复次。无戏论故名为真实。无戏论者。于相等离一异虚妄故。乃至若真如与相等异。即有三过失。一者此真如即非相等实体。二者修观行则不依相等为方便得通达真如。三者觉真如已则应未达相等诸法不相关故也。若真如与相等是一。亦有三过。一者真如既无差别。相等亦应无差别。二者若见相等即见真如。三者若见真如不能清净如见相等。则无有圣人。无得解脱。无有涅槃。𠀍出𠀍异。是故由离一异等无戏论故无变异。无变异故即是真实性也。是知非一非异。非有非空。此宗镜之文理事玄奥。如弄珠铃之者。其珠不住空中。不落地上。不在手里。既不在三处。亦不住一处。不住空中即喻不住空观。不落地上即喻不住假观。不在手里即喻不住中观。既不住三。亦不成一。则非一非三而三而一。斯为妙矣。若未偶斯旨。所有见闻皆堕断。常不成玄妙。若入宗镜无往不真。昔所不知而今得知。昔所不见而今得见。如大涅槃经云。于一心中则具足现五趣身。所以者何。以得如来大涅槃经之势力故。是则名为昔所不得而今得之。乃至于一念中遍知六趣众生之心。是名菩薩昔所不知而今得知。

　　第三十九卷

　　【一板】

　　夫觉王明来。大教指归。末法比丘。须依四念处修道。其旨如何。答。此出大般涅槃经最后𡸁示。揔前教迹。同此指归。以四念处。即是宗镜所明一切众生身受心法。如经云。佛告阿难。如汝所问。佛涅槃后依何住者。阿难。依四念处严心而住。观身性相同于虚空。名身念处。观受不在内外。不住中间。名受念处。观心但有名字。名字性离。名心念处。观法不得善法。不得不善法。名法念处。阿难。一切行者。应当依此四念处住。

　　【四板】

　　○圆教四念处者。念是观慧。大论云念想智皆一法异名。初录心名念。次习行名想。后成办名智。处者境也。皆不离薩婆。若能观之智照而常寂名之为念。所观之境寂而常照名之为处。境寂智亦寂。智照境亦照。一相无相。无相一相。即是实相。实相即是一实谛。亦名虚空佛性。亦名大般涅槃。如是境智无二无异。如如之境。即如如之智。智即是境。说智及智处。皆名为般若。亦例云说智及处智皆名为所谛。是故非境之境而为境。非智之智而为智。亦名心寂三昧。亦名色寂三昧。亦是明心三昧。亦是明色三昧。

　　【八板】

　　○若不依宗镜中四念处行道。设有智解修行。皆成外道。所以云。若无念慧。一切行法皆非佛法。非行道人皆空剃头。如放收者。空着染衣。如木头挂幡。虽执瓶锡。如病人乞具。虽读诵经书。如盲人诵赋。虽复礼拜。如碓上下。虽复兴造。媒炫客作。种树易货。沉沦生死。如蚕自缠无解脱期。舍身命财但得名施。非波罗蜜。虽复持戒不免鸡㺃。虽复精进精进无秀媚。虽复坐禅如彼株𣐎。虽复知解狂颠智慧。常在此岸不到彼岸。不降爱见。不破取相。不得入道品。非贤圣位。

　　○问。此平等法性。一乘妙心。一切众生。声闻缘觉。菩薩诸佛。悉皆共禀。云何于异生界。等此一灵性。念念处轮回。于声闻乘同共一法中。而不得此事。答。如黄石中金。以福德炉火因缘成就。若大福人得金。中福人得银。下福人得铜。此亦如是。凡夫唯得烦恼无明。声闻人但证无常生灭。唯佛菩薩究竟常乐涅槃。大集经云。如然灯器。金则黄光。铜则赤光。其色虽异。灯无差别。

　　【九板】

　　○普贤行愿品颂云。智海广难量。不测反增谤。牛饮水成乳。蛇饮水成毒。智学成菩提。愚学为生死。如是不了知。斯由少学过。大涅槃经云。或有服甘露伤命而早夭。或有服甘露寿命得长存。或有服毒生。有缘服毒死。无碍智甘露。所谓大乘典。如是大乘典。亦名杂毒药。如酥醍醐等。及以诸石蜜。服消则为药。不消则为毒。方等亦如是。智者为甘露。愚不知佛性。服之则成毒。

　　【十一板】

　　○问。既以真心为宗为本。如何辩其功能。湛然常住尽未来际。答。此心法妙故如神不可测。无依无住。非古非今。只是有而不可见闻。非是一向空寂。蕴无尽之妙用。不断不常。具莫测之灵通。非隐非显。古德云。因虽涅槃永寂而智体不无。不尔将何穷未来际。故知此之心神。凡圣之本。尽未来际。无有断绝。诸佛常正念此法。祖师唯的指此宗。斯乃无相之真。真何有尽。无为之道。道何有穷。如幽谷之风。相续而微声不断。若洪钟之响。随扣而清韵常生。

　　【十二板】

　　○无生义云。若无有妙神一向空寂者。则不应有佛出𠀍说法度人。故知本地有妙神。不空不断。乃至师子吼言。佛性者名第一义空。第一义空名为智慧。智慧即是妙神。故云因灭是色。获得常住解脱之色。故知如中含有妙色五䕃常住不动。

　　第四十卷

　　【一板】

　　○问。有何胜义广集一心正宗。于末学进修。得疾入道不。答。若以宗镜示人。直至道场疾证菩提。更无迂曲。法华经偈云。演唱实相义。开阐一乘法。广导诸众生。令速成菩提。此是千圣入道之门。诸诸佛证真之路。若有入者。一入全真。博地凡夫位齐诸佛。法华经云。乘此宝乘直至道场。可谓顿入顿超诸乘匪及。以三乘之人。不知诸尘唯是识故。执心外实有境界。凡夫二乘虽有发心趣向解脱。而犹有生死可猒。涅槃可欣。不了唯心道理。若知一切法唯是识量。舍彼事识外计分别。既了唯心。趣理速疾。异前渐悟。故论云。速趣涅槃。又云。凡夫二乘不觉赖耶但依分别事识资持力故。而发心修行。以不达本故向大菩提疏而且远。故云渐也。菩薩既了赖耶本识。则依此识资持力故而发心修行。以了本故向大菩提亲而且近。故云速也。此宗镜中开示大意。唯论自心妙达。何待他文。为未荐者。假以文言示令亲悟。才闻便入目击道存。故正观云。直闻其言。病即除愈。

　　【三板】

　　○未入兹门。触途虚幻。待真立俗。对色名空。才证斯宗。万缘俱寂。如异色之鸟。投须弥而纯变金光。犹三十三天。入杂林而更无分别。是以诸法无体。相待而成。皆无待而成待。若执有法互相待成。则不成待。以有自体各定。不假相待。故中观论偈云。若法有待成。未成云何待。若成已有待。成已何用待。若法因待成。是法先未成。未成则无。无则云何有因待。若是法先已成。已成何用因待。是二俱不相因待。是知未成已成俱无有待。若悟入宗镜之时。了知虚空尚是幻生。岂更有法可为对待。是知一切诸法皆以实际为定量。则无变异。

　　【四板】

　　○如经问何等是真智慧。答曰。无变异相。如众生无变异相。真智慧亦无变异。又问云。何是众生相。答。假名字毕竟离是众生相。如是相则无变异。乃至如虚空无变异相。一切诸法亦无变异相。云何无变异。以无二故。亦无无二。方成真智。但云无有二。非是有无二。如华严经偈云。常于诸法不作二。亦复不作于不二。于二不二并皆离。知其悉是语言道。是知一切言语皆从觉观而生。才有觉观便形纹彩。发萌芽于境上。起朕兆于心中。心境对治便为质碍。若入宗镜。自绝言思妙旨潜通。了无所得。又若一切修行趣佛乘人。但先得旨之后。方可以佛知见。治诸余习。以正定水莹净禅支。用多闻慧助生观力。乃至习诵熏修。万行严饰。若未入宗镜。不了自心。纵多闻习诵。俱不成就。

　　【五板】

　　○如说海幢身分之上。善见一念之中。普贤毛孔之内。尽十方法界虚空界所有一切凡圣境界净秽国土靡所不现。可证宗镜无外。无法不含。如卷大海之波澜。收归一滴。犹撮十方之刹土。指在一尘。

　　【九板】

　　○虽一切时演说开示。而𢘆远离妄想分别。虽知诸法无作。而能示现一切作业。虽知诸佛无有二相。而能显示一切诸佛。虽知无色而演说诸色。

　　第四十一卷

　　【一板】

　　○一切法性皆离言故。亦通四种法界皆不可说。名无得物之功。物无当名之实。理本无言。故事理交彻。不可作事理说。事事相即不可作一多说。如楞伽虽明五法．名相．妄想．正智．如如。五皆空寂。何者。谓迷如理以成名相。妄想是生。悟名相之本如。妄便称智。则无名相妄想。唯如智矣。智因如立。智体亦空。如假智明。本来常寂。故并空矣。

　　【三板】

　　○夫入宗镜。法尔亡言。非智所知。唯信所及。如赞般若偈云。若人见般若。论义心皆绝。犹如日出时。朝露一时失。故祖师云。论即不义。义即不论。若欲论义。终非义论。昔梁武帝于华林园重云殿集四部众自讲三慧般若经时。傅大士在会。太子遣问大士。何不论义。答曰。皇帝菩薩所说。非长非短。非广非狭。非有边非无边。如如正理。复有何言。刘中丞又问大士。何不往复。众所愿闻。答曰。日月停景。四时和适。又中天竺有出家外道马鸣𠀍智辩才。善通言论。唱言。若诸比丘能与我论义者。可打揵捶。如其不能。不足公鸣揵捶。受人供养。时长老𦚰到彼国言但鸣揵捶。设彼来者。吾自对之。即鸣揵捶。外道乃问今日何故打此木耶。答言。北方有长老沙门来鸣揵捶。外道问言。欲论义耶。答曰。然于是广备论场。大众云集。乃至长老胁言。吾既年迈。故从远来。又先在此座。理应先语。外道言。亦可尔现所说吾尽当破。长老胁即言。当令天下太平。大王长寿。国土丰乐。无诸灾患。外道默然。不知所言。论法无对。即堕负处。伏为弟子。剃除须发。度为沙弥。受具足戒。又有学人请忠国师和尚立义。师云。立了也。学人罔措。被师喝出。非公境界。故知若入宗镜玄鉴豁然。如临镜中自见面像。见即便见。更俟发言耶。

　　【六板】

　　○问。若如上所说道体自然。则祖佛何烦出𠀍。答。教云。不得一法疾与授记。祖师云。不得一法号曰传心。了烦恼性空。即佛出𠀍。故经云。贪瞋痴出。即是佛出。但令众生绝凡圣之情。无出没之相。闲居静处。无所施为。达斯法门。是真佛出。说如斯事。是真实慈。

　　○问。既无心念。木石何殊。又绝见闻。如何觉悟。答。只为强觉妄知。而能障道。唯当脱粘内伏。发自灵知。根尘既消。光明顿发。

　　【十板】

　　○今立第一心法能变识有三。一第八异熟识变。二第七思量识变。三第六了别境识变。既唯识变。我法皆虚。因此二空。故契会玄旨。以我空故。烦恼障断。以法空故。所知障消。烦恼障断。故证真解脱。所知障断。故获大菩提。然后行满因门。心𡨋果海。则境识俱寂。唯一真空。

　　○问。从上宗乘。唯令绝学。单刀直入。教外别传。何假智慧多闻。广论性相。言繁理隐。水动珠昏。答。显宗破执。权柫学路。讨论达旨融通。非离文字解脱。法华经云。若有利根。智慧明了多闻强识。乃可谓说。大凡参玄之士。须具二眼。一己眼明宗。二智眼辩惑。所以禅宗云。单明自己。不了目前。如此之人。只具一眼。理孤事寡。终不圆通。只翼单轮。岂能飞运。若执只要单刀直入。不用广参者。则善财初见妙德。发明之后。不合遍参法界。故知初后心等。理行同时。所以善财至弥勒佛果圆后。却指再见初友文殊。如先德云。文殊之妙智宛是初心。普贤之玄门曾无别体。是则理事𡨋齐于一指。本末非越于刹那。曷乃守一疑诸。顿迷法界。舍此取彼。宰割虚空。又若以智慧为非。则大智文殊不应称法王之子。若以多闻是过。则无闻比丘不合作地狱之人。应须以智慧合其多闻。终不执诠而认指。以多闻而广其智慧。免成孤陋而面墙。所以云有智无行国之师。有行无智国之用。有智有行国之宝。无智无行国之贼。是以智应须学。行应须修。阙智则为道之仇。无行乃国之贼。当知名相关锁。非智钥而难开。情想勾[去/(冗-几+手)]。匪慧刀而莫断。应须责己。策发进修。是以履圆通之人。岂堕绝言之见。发菩提之者。不生断灭之心。若能直了自心。即是单刀直入。最为省要。以一解千从。摄法无余故。亦是教外别传。离此别无奇特。又此宗镜大意。以妙悟见谛为期。不取依通齐文作解。法既真实。行须契同。唯在心知。不俟言说。为未了者。亦不绝言。究竟相应。终须亲省。此是十方诸佛同证同说。古今不易一际法门。如经云。我不见有一佛国土其中如来不说此法。是以佛佛道同。心心理合。故知离宗镜外无法可说。以凡有言教俱不出平等性故。终无有二。所以经云。如大师子杀香象时。皆尽其力。杀兔亦尔。不生轻想。诸佛如来亦复如是。为诸菩薩及一阐提演说法时。功用无二。仰惟圣旨。鉴戒昭然。岂可于平等至教之中起差别解耶。于一真众生界中生胜劣见耶。若入宗镜之中。自免斯咎。今所录者。一一皆是古佛圣教。于无量亿劫。舍无数身命。普为一切众生求此难得阿耨菩提法。付嘱诸大菩薩为末代求无上菩提之人。千途异说。共显一心。云何负恩。不生信受。

　　【十二板】

　　○善知识者。难得遭逢。譬如梵天投一芥子。安下界针锋之上犹易。值明师道友。得闻正法甚难。如西天九十六种外道。皆求出离。因遇邪师。反沉生死。是以涅槃经云。具四因缘。能证涅槃之道。一者亲近善友。二者听闻正法。三者如理思惟。四者如说修行。若不遇善友。不得闻正法。何者因闻正法。则能思惟信入正念修行。有如是法利。应须殷重。生难遭想。

　　第四十二卷

　　【三板】

　　○华严经因果同时者。俱无前后因果。及同时情量系着妄想。有无俱不俱常不常等系着因果。但了法体非所施设。非因果系名为因果。非情所立同时前后之妄想也。

　　【四板】

　　○华严经中无有假法。诸法揔真。纯真无假。更无相似。存真存假。经云。众生界即佛界也。如文殊以理会行。普贤以行会理。二人体用相彻。以成一真法界。前后相收。品品之中互相该摄。前后相彻文义更收。一法门中具多法也。是故经偈云。于多法中为一法。于一法中为众多。然此心是法界之都。无法不摄。非但凡圣因果乃至逆顺善恶同归。若一一悟是自心。则事事无非正理。如经云。提婆达多不可思议。所修行业。皆同如来。六群比丘实非弊恶所行之法。皆同佛行。有修善者。地狱受果。恶行之人。天上受报。如不达斯文。则逆顺分𡵨。焉能羙恶同化。然初章之内。已述正宗。若上上机人。则一闻千悟。斯皆宿习。见解生知。若是中下之根。须凭开导。因他助发。方悟圆成。为此因缘。微细纂集。所以云。若有一微尘处未了。此犹有无明在。以不了处为障翳故。何况自身根门之内。日用之中。有无量应𢚩法门全未明一。如生盲人。每日吃一百味饭。虽然得吃。品馔何分。若言无分。又每日得吃。若言有分。设问揔不知。若欲为未了之人凭何剖㭊。只成自诳。反堕无知。自眼未开。焉治他目。是以善财首见文殊。已明根本智。入圣智流中。然后遍参道友。为求差别智。习菩薩行门。遇无猒足国王。如幻法门。见胜热婆罗门。无尽轮解脱。尚乃迷宗失旨。对境茫然。故知佛法玄微。非浅智所及。何乃将蚊子足拟穷沧溟之底。用蜘蛛丝欲悬妙高之山。益抱惭颜。须申忏悔。

　　【五板】

　　问。依上标宗。甚谐正脉。何用更引言诠。广开诸道。答马鸣祖师。虽标唯心一法。开出真如生灭二门。达磨直指一心。建立随缘无碍四行。详夫宗本无异。因人得名。故云。祖师顿悟直入名禅宗。诸佛果德根本名佛性。菩薩万行原冗名心地。众生轮回起处名识藏。万法所依名法性。能生般若名智海。不可定一执多。生诸情见。是以金光明经云。法性甚深无量。无量者。非别有一法名为无量。毗卢遮那遍一切处。一切诸法皆是佛法。甚深者。非别有一法名为甚深。即事而真。无非实相。可谓一中之多。当存而正泯。多中之一。在卷而亦舒。

　　【八板】

　　经云。纵此心者。丧人善事。制之一处。无事不办。是故比丘。当勤精进。折伏汝心。故知生死难出。应须兢慎。且如二乘圣人。及自在菩薩。俱出三界之外。尚有变易之身。四种生死。何况三界之内。现行烦恼业系。凡夫分段死乎。四种生死者。则是一切阿罗汉。辟支佛。大地菩薩。由四种障不得如来四德。一方便生死。二因缘生死。三有有生死。四无有生死。无上依经云。佛告阿难。于三界中有四种难。一者烦恼难。二者业难。三者生报难。四者过失难。无明住地所起方便生死。如三界内烦恼难。无明住地所起因缘生死。如三界内业难。无明住地所起有有生死。如三界内生报难。无明住地所起无有生死。如三界内过失难。应如是知。阿难。四种生死未除灭故。三种意生身。无有常乐我净。波罗蜜果。唯佛法身。是常是乐是我是净波罗蜜。汝应知爱别离苦者。大涅槃经。因爱生忧。因爱生怖。若离于爱。何忧何怖。法华经云。诸苦所因。贪欲为本。净名经云。从痴有爱则我病生。怨憎会苦者。大涅槃经云。观于五道一切受生。悉是怨憎合会大苦。若未了无生。于所生之处。无非是怨。无非是苦。何者。为境所缚不得自在故。求不得苦者。有其二种。一者所希望处。求不能得。二者多役功力。不得果报。五盛䕃苦者。生苦老苦病苦死苦。爱别离苦。怨憎会苦。求不得苦。是名为五盛䕃苦。以执䕃是有。为䕃所笼。便成䕃魔。众苦所集。

　　五浊者。一劫浊。四浊增剧聚在此时。瞋恚增剧刀兵起。贪欲增剧饥饿起。愚痴增剧疾疫起。三灾起故烦恼倍隆。诸见转炽。粗弊色心。恶名秽称。摧年减寿。众浊交凑。如水奔昏。风波鼓怒。鱼龙搅挠。无一𣽓赖。时使之然。如劫初光音天堕地。地使有欲。如忉利天入粗涩园。园生斗心。是名劫浊相。

　　○烦恼浊者。贪海纳流。未曾饱足。瞋虺吸毒。烧诸𠀍间。痴闇顽嚚。过于漆墨。慢高下视。陵忽无度。疑网无信。不可告实。是为烦恼浊相。

　　○见浊者。无人谓有人。有道谓无道。十六知见。六十二见等。犹如罗网。又似稠林。缠缚屈曲。不能得出。是见浊相。

　　○众生浊者。揽于色心。立一宰主。譬如黐胶。无物不着。流浪六道。处处受生。如贫如痤。名长名富。是为众生浊相。

　　○命浊相者。朝生暮殒。昼出夕没。波转烟回。眴息不住。是命浊相。居此浊乱之时。遮障增剧。境飘识焰烧尽善根。业动心风吹残白法。着瞋魑魅之鬼趣。堕痴罗刹之网中。为贪爱王之拘留。被魔怨主之驱役。孰能䪺省。效此圆修。

　　【十二板】

　　○首楞严经云。如第四禅无闻比丘。妄言证圣。天报已毕。衰相现前。谤阿罗汉。身遭后有。堕阿鼻狱。又云。善星比丘妄说一切法空。生身䧟入阿鼻地狱。故知若未入宗镜。先悟实相真心。假饶大辩神通长劫禅诵。终不免斯𠧨。若达此旨。凡所施为。举足下足。自然不离一心涅槃之道。

　　○如月上女经云。舍利弗告月上女言。汝于今者欲何所去。月上女报言。汝问今欲向何所去者。我今亦如舍利弗去。作如是去耳。舍利弗报月上女言。我今欲入毗耶离城。汝于今者乃从彼出。云何报言。我今乃如舍利弗去。作如是去。尔时月上复报舍利弗言。然舍利弗举足下足凡依何处。舍利弗言。我举足下足并依虚空。女言。我亦如是。举足下足悉依虚空。而虚空界不作分别。是故我言亦如舍利去作如是去耳。女言。舍利弗此事且然。今舍利弗行何行。舍利弗言。我向涅槃如是行也。月上女言。舍利弗一切诸法岂不向涅槃行也。我今者亦向涅槃行也。舍利弗问月上。若一切法向涅槃者。汝今云何不灭度。月上女言。舍利弗若向涅槃即不灭度。何以故。其涅槃行不生不灭。不可得见。体无分别。无可灭度者。释曰。其涅槃行不生不灭者。即自心无生之义。纵千途出没。匪离涅槃之门。任万法纵撗。岂越无生之道。故法华经偈云。佛子住此地。即是佛受用。常在于其中。经行及坐卧。

　　第四十三卷

　　【四板】

　　○大涅槃经云。复次。菩薩修于死想。观是寿命常为无量怨仇所绕。念念损减。无有增长。犹山瀑水不得停住。亦如朝露势不久停。如囚趋市。步步近死。如[去/(冗-几+牛)]羊诣于屠所。迦叶菩薩言。𠀍尊。云何智者观念念灭。善男子。譬如四人皆善射术。聚在一处。各射一方。俱作是念。我等四箭俱发俱堕。复有一人作是念言。如是四箭及其未堕我能一时以手接取。善男子。如是之人可说疾不。迦叶菩薩言。如是𠀍尊。佛言。善男子。地行鬼疾复速是人。有飞行鬼复速地行。四天王疾复速飞行。日月神天复速四天王。坚疾天复速日月。众生寿命复速坚疾。善男子。一息一眴众生寿命四百生灭。智者若能观命如是。是名能观念念灭也。善男子。智者观命系属死王。我若能离如是死王。则得永断无常寿命。

　　【七板】

　　○楞伽经云。心外见法。名为外道。若悟自心。即是涅槃。离生死故。论云。心外有法。生死转回。若了一心。生死永绝。若悟自心。即是实相。离虚妄故。法华经云。唯此一事实。余二则非真。若悟自心。即是智诚。离愚痴故。

　　【九板】

　　○华严论云。大光王入菩薩大慈。为首三昧。显所行慈心。业用饶益自在。令后学者仿之。以明无依之智。入一切众生心。与之同体。无有别性。有情无情。皆悉同体。入此三昧。所感业故。令一切众生。及以树林涌泉。悉皆归流。悉皆𠇓枝。悉皆稽首。夜义罗刹。悉皆息恶。以明智随一切众生。皆与同其业用。一性无二。如𠀍间帝王有慈悲于人。龙神顺伏。凤集麟翔。何况人焉而不归仰。况此大光王智彻真原。行齐法界。慈心为首。神会含灵。与众物而同光。为万有之根末。如摩尼宝与物同色而本色不违。如圣智无心以物心为心而物无违也。明同体大慈悲心与物同用。对现色身而令发明。故山原及诸草树。无不回转。向王礼敬。陂池泉井及以河海。悉皆腾溢。注王前者。以智境大慈。法合如此。若众生情识所变之境。即众生不能为之。如莲华藏𠀍界中境界。尽作佛事。以是智境非情所为故。圣者以智归情。令有情众生报得。无情草木山泉河海。悉皆随智回转。以末为本故。如𠀍间有志孝于心。冰池涌鱼。冬竹抽笋。尚自如斯。况真智从慈者欤。故知得法界之妙用。用何有尽。从真性中缘起。起无不妙。则理无不事。佛法即𠀍法。岂可拣是除非。邪事无不理。𠀍法即佛法。宁须[后-口+十]俗崇真耶。但是未入宗镜。境智未亡。兴梦念而异法现前。发焰想而殊途交应。致兹取舍。违背圆常。所以不能喧静同观。善恶俱化者。未闻宗镜故耳。

　　【十一板】

　　○十地菩薩座体但言。满三千大千𠀍界之量。普贤座量。量等虚空。一切法界。大莲华藏。故明知十地菩薩智量犹隔。以此来升此座。如许乖宜。入出如许不可说三昧之门。犹有寂用。有限障。未得十地果位。后普贤菩薩大自在故。故三求普贤。三重升进。却生想念方始现身。及说十三昧境界之事意。责彼十地犹有求于出𠀍间生死境界。未得等于十方任用自在。以此如来教令却生想念。去彼十地中染习出𠀍净心故。此明十地缘真俗出𠀍余习气惑故。已上意明治十地菩薩缘真俗二习未忘。寂乱二习未尽。于诸三昧有出入习故。未得常入生死犹如虚空无作者而常普遍非限量所收。

　　第四十四卷

　　【一板】

　　○忠国师临终之时。学人乞师一言。师云。教有明文依而行之。即无累矣。吾何言哉。如斯殷勤。真实付嘱。岂𡱈己见生上慢心。终不妄[后-口+十]如来无上甘露。不可思议大悲所薰金口所宣难思圣教。如云依而行之者。且依何旨趣。不可是依文字语句而行。不可是依义路道理而行。直须亲悟其宗。不可辄生孟浪。若决定信入者。了了自知。何须他说。闻甚深法。如清风届耳。

　　【三板】

　　○但随生灭之缘。遗此妙明之性。是以一切祖教。皆指见性识心。不从生因之所生。唯从了因之所了。相粗易辨。性密难明。随转处而莫知。在照时而方了。如今不见者。皆被三惑心[去/(冗-几+牛)]。六尘境换。不知境元是我。翻成主被客迷。但能随流得性之时。自然无惑。复有云。般若唯以心神契会。以心传心。方成密付。

　　【六板】

　　○经云。我正梦时。惑此舂音将为鼓响。阿难。是人梦中岂忆静摇。开闭通塞。其形虽𥧌。闻性不昏。纵汝形销。命光迁谢。此性云何为汝消灭。故知不认自体𢘆常之闻性。却徇声尘生灭之闻相。遂乃闻赞而生喜。闻毁而起瞋。以迷本闻。故随声流转。

　　【七板】

　　经云。生灭既灭。寂灭现前。忽然超越𠀍出𠀍间。十方圆明。获二殊胜。一者上合十方诸佛本妙觉心。与佛如来同一慈力。二者下合十方一切六道众生。与诸众生同一悲仰。是以初从闻性入时。先亡动静声尘之境。次亡能闻所闻之心。既心境俱亡。又不住无心境及能觉所觉之智。则觉智俱空。此空亦空。方成圆觉。故云空觉极圆。空所空灭。始尽生灭之原。到寂灭本妙觉心之地。

　　【八板】

　　若不观心内证。法师律师禅师。各有十种过患。如像法决疑。经云。三师破坏佛法。略各有十过。

　　法师十过者。一、但外求文解而不内观修心。释论云。有论而无慧。所说不应受。二、不融经意息争趣道。但执己非他。我慢自高。不识见心苦集。三、不遵遗嘱。不依念处修道。不依木义而住。非佛弟子。四、非禅不慧。偏慧不禅。一翅一轮。岂能远运。五、法本无说。说破贪求名利。弘宣宁会圣旨。六、贵耳入口出。何利于己。经云。如人数他宝。自无半钱分。无行而宣。何利于他。七、设证得法。不过义解。意根卜度。非解脱道。非究竟法。八、又多加水乳。无道之教。教误后生。九、四众失真法利。转就浇漓。十、非但不能光显佛法。亦乃破于佛法也。

　　禅师十过者。一经云。假名阿练若。纳衣在空闲。自谓行真道。好说我等过。二者恃行陵他。不识戒取苦集烦恼。三无慧修定。音禅无目。宁出生死耶。四不遵遗嘱。不依念处修道。不依木义而住。非佛弟子。五无慧之禅。多发鬼定。生破坏佛法。死堕鬼道。六名利坐禅。如扇提罗死堕地狱。七设证得禅。即堕长寿天难。八加水乳禅。教授学徒。绍三涂种子。九四众不沾真法之润。转就浇漓。十非止不能光显三宝。亦乃破佛法也。

　　律师十过者。一但执外律。不识内戒。故被净名诃。二执律名相。诤计是非。不识见心苦集。三然戒定慧相资方能进道。但律不慧不禅。何能进道。四弘在名誉。志不存道。果在三涂。五不遵遗嘱。不依念处修道。不依木义而住。六执律方便小教以为正理。而障大道。七师师执律不同弘则多加水乳。八不依圣教传授。误累后生。九四众不沾真法。转就浇漓。十非止不能光显三宝。亦乃破佛法也。是知若不观心。具如上之大失。

　　第四十五卷

　　【四板】

　　前据台教。明五百番安心法门。皆为逗机。对病施药。今依祖教。更有一门最为省要。所为无心。何者。若有心则不安。无心则自乐故。先德偈云。莫与心为伴。无心心自安。若将心作伴。动即被心谩。

　　【五板】

　　大宝积经。佛言。文殊汝入不思议三昧耶。文殊师利言。不也。𠀍尊。我即不思议。不见有心能思议者。云何而言入不思议三昧。我初发心欲入是定。而今思惟。实无心相而入三昧。如人学射。久习则巧。后虽无心。以久习故。箭发皆中。我亦如是。初觉不思议三昧系心一缘。若久习成就。更无心想𢘆与定俱。

　　【六板】

　　问。本自无心。妄依何起。答。为不了本自无心名妄。若知本自无心。则妄无所起。真无所得。

　　问。何故有心即妄。无心即无妄。答。以法界性空寂无主宰故。有心即有主宰。有主宰即有分剂。无心即无主宰。无主宰即无分剂。无分剂即无生死。

　　问。无心者。为当离心是无心。即心得无心。答曰。即心得无心。问。即心是有心。云何得无心。答。不坏心相而无分别。

　　问。岂不辩知也。答。即辩知无能所是无心也。岂浑无用。始是无心。譬如明镜照物。岂有心耶。当知一切众生𢘆自无心。心体本来常寂。寂而常用。用而常寂。随境鉴辩。皆是实性自尔。非是有心方始用也。只为众生不了自心常寂。妄计有心。心便成境。以即心无心故。心𢘆是理。即理无理故。理𢘆是心。故不动心相心𢘆是理。故不得心相。不得心相故。即是众生不生不动心相故。即是佛亦不生。以生佛俱不生故。即凡圣常自平等法界性也。纯一道清净。更无异法。当知但有心分别作解之处。俱是虚妄。犹如梦中。若未全觉。所见纤毫亦犹是梦中事。但得无心即同觉后绝诸境界。但有一微尘可作修证不思议解处。俱不离三界梦中所见。经云。无有少法可得。佛即授记。

　　【七板】

　　又且无心者。不得作有无情见之解。若将心作无。此即成有。若一切处无心。如土木瓦砾。此成断灭。皆属意根强知妄识边事。是以称不思议定者。以有无情见不及故。又澄湛是事。当体是理。事有显理之功。亦有覆理之义理。有成事之力。亦有夺事之能。各取则两伤。并观则俱是。何谓显理。若妙性未发。须假事行助显庄严。如水澄清。鱼石自现。何谓成事。若功行未圆。必伏理观。引发开导。何谓覆理。若一向执事坐禅。返迷己眼。未识玄旨。徒劳念静。何谓夺事。若天真顿朗。如日消冰。何须调心[(冰-水+〡)*ㄆ]摄伏捺。故经偈云。若学诸三昧。是动非是禅。心随境界流。云何名为定。

　　问。既不得作有无之解。如何是正了无心。答。石虎山前斗。芦华水底沉。

　　【九板】

　　若不先轸候。察其病原。何以依方施其妙药。只如净名居士。位临等觉。尚有原品无明实因疾未尽。现受后有生死实果疾犹存。如净名䟽问。实报无障碍土何得犹有烦恼四分之缘疾。答。开菩薩自体法界缘集。即有四分。所以然者。取自体一实谛。即是贪爱。舍二边生死。即是瞋断。迷一实谛无明未尽故犹有痴也。三分等取。即是等分。此即是根本之三毒。故请观音经云。净于三毒根。成佛道无疑。何况业系凡夫分段生死之病。然今时多不就己子细推寻。及广披圣典。教观俱昧。理行全亏。唯尚随语依通。一时遣荡拂迹而迹不泯。归空而空不亡。以不出法尘全为影事。

　　【十二板】

　　华严经云。佛子。譬如金师。善巧炼金。数数入火。转转明净。调柔成就。随意堪用。菩薩亦复如是。供养诸佛。教化众生。皆为修行清净法地。所有善根悉以回向一切智地。转转明净。调柔成就。随意堪用。然虽万行磨炼。皆是自法所行。如先德云。一切佛事。无边化门。皆依自法融转而行。即自心中有真如体大。今日体解引出法身。由心中有真如相大。今日了达引出报身。由身中有真如用大。今日修行引出化身。乃至十波罗蜜。一切尘沙万行。但是自心中引出。未曾心外得一法。行一行。若言更有从外新得者。即是魔王外道说。

　　第四十六卷

　　【八板】

　　易云。寂然不动。感而遂通天下之故。礼云。人生而静。天之性也。感物而动。性之欲也。后儒皆以言词小同。不观前后本所建立。致欲浑和三教。但见言有小同。岂知义有大异。是知不入正宗。焉知言同意别。未明己眼。宁鉴名异体同。所以徇语者迷。据文者惑。恐参大旨。故录示之。且如外道说自然以为至道。不成方便。仍坏正因。佛教亦说自然。𨿽成正教。犹是悉檀对治。未为究竟。以此一例。其余可知。

　　【十二板】

　　略标一百二十种见解。并是迷宗失旨。背湛乖真。捏目生华。迷头认影。若敲冰而索火。如缘木以求鱼。畏影逃空。扪风捉电。苦非甘种。砂岂饭因。皆不能以法性融通。一旨和会。尽迷方便。悉入见缠。不达正宗。皆投见网。绵密难出。如曲木曳于稠林。势猛力强。犹浚河漂于香象。所以天魔外道本无其种。修行失念。遂派其原。故知但有所重所依。立知立解。丝毫见处不亡。皆成外道。如华严经颂云。以法无性故。无有能了知。如是解诸法。究竟无所解。以法无自体。凭何所作解。如辩兔角之大小。了龟毛之短长。理事俱虚。可取笑于天下。情尘自隔。实丧道于目前。如华严论云。见在即凡。情亡即佛。祖师云。不用求真。唯须息见。

　　【十三板】

　　佛藏经云。佛言。舍利弗诸佛阿耨多罗三藐三菩提。唯是一义。所谓离也。何等为离。离诸欲诸见。欲者。即是无明。见者。即是忆念。何以故。一切诸法忆念为本。所有念想。即为是见。见即是邪。是以若能离见即成诸佛。十方稽首。万类归依。如中观论云。瞿昙大圣主。怜愍说是法。悉断一切见。我今稽首礼。

　　【十四板】

　　若究竟欲免断常边邪之见。须明华严六相义门。则能任法施为。身亡能所。随缘动寂。不坏有无。具大揔持。究竟无过矣。此六相义。是辩𠀍间法。自在无碍。正显缘起无分别理。若善见者。得智揔持门。不堕诸见不可废一取一。双立双亡。虽揔同时繁兴不有。纵各具别𡨋寂非无。不可以有心知。不可以无心会。详法界内无揔别之文。就果海中绝成坏之旨。今依因门智照。古德略以喻明六相义者。一揔相。二别相。三同相。四异相。五成相。六坏相揔相者。譬如一舍是揔相。椽等是别相。椽等诸缘。和同作舍。各不相违。非作余物。故名同相。椽等诸缘。递互相望。一一不同。名异相。椽等诸缘。一多相成。名成相。椽等诸缘。各自住法。本不作。故名坏相。

　　第四十八卷

　　【十一板】

　　问。佛种从缘起者。即是熏习义。约法报化三身中。是何佛种从缘起。答。是报身佛由熏成故以智为种。法身是无为断惑所显。不从种子生。以法报具足能起化现。即化身是法报之用。唯报佛性即是一切众生闻熏种子。且如𠀍间甘露叶上雾露润湿滴入土中。一滴成一连珠。又更湿润生长芽茎。报佛性亦尔。我等第六识见分及耳识见分如同甘露叶。如来大乘教法如似雾露。耳识第六识熏得大乘种子似润湿。落在第八识中如入土中生得连珠。后数资熏至成自受用报身佛。更遇湿润生起芽茎。故知佛种全自薰成。初学之人争不仗于闻法之力。且众生虽有正性因。须假缘因发起。

　　第四十九卷

　　【二板】

　　问。此第八识有几种执受。答。有二种。摄论云。一切种子心识成熟展转和合增长广大依二执受。一者有色诸根及所依执受。二者相名分别言说戏论习气执受。

　　【六板】

　　金刚经云。如来说一合相即非一合相。以从缘合即无性故。无性之性是所证理。如是知者是正智生。是自相处转名真现量。又拂能所证迹为真现量。谓若有如外之智与如合者。犹有所得非真实证。能所两亡方为真现。唯识论云。若时于所缘智都无所得。尔时住唯识离二取相故。经云。亦无如外智能证于如。乃是为真现量也。是以诸佛施为悉皆现量。如守护国界主。陀罗尼经云。如来悉知彼诸众生出息入息。种种饮食。种种资具。种种相貌。种种根器。种种行解。种种心性。死此生彼。刹那流注。生灭相续。如来悉知。如是一切现量所得非比量知。云何现量。谓不动念如实即知。非流注心入于过去。如是知时智慧具足。随众生心。种种说法。

　　【十二板】

　　问。阿赖耶识若常则无转变。若断则不相续。如何会通。得合正理。答。不一不异非断非常。方契因缘唯识正理。

　　问。此识既云𢘆转如流。定有生灭去来不。答。此识不守自性随缘变时。似有流转。而实无生灭。亦非去来。如湛水起沤。沤全是水。华生空界。华全是空。识性未尝去来。虚空何曾生灭。如马祖大师云。若此生所经行之处。及自家田宅处所父母兄弟等举心见者。此心本来不去。莫道见彼事则言心去。心性本无来去。亦无起灭。所经行处及自家父母眷属等今所见者。由昔时见故。皆是第八含藏识中忆持在心非今心去。亦名种子识。亦名含藏识。贮积昔所见者。识性虚通念念自见。名巡旧识。亦名流注生死。此念念自离。不用断灭。若灭此心名断佛种性。此心本是真如之体甚深如来藏而与七识俱。傅大士云。心性无来亦无去。缘虑流转实无停。又心无处所故云无停。心体实无来去。昔所行处了了知见。性自虚通体无去住。不用除灭此心。若识此心本是佛体不须怕。今有不识心人。将此为妄。终日除灭。亦不可得灭。纵令得灭证声闻果。亦非究竟。只如过去诸佛𢘆沙劫事见如今日。真如之性。灵通自在照用无方。不可同无情物。佛性是生气物。不可[一/几]尔无知。但无心量种种施为如幻如化。如机关木人。毕竟无有心量。于一切处无执系无住着无所求。于一切时中更无一法可得。

　　第五十卷

　　【一板】

　　夫此第八识为定是真是假。答。是真是假不可定执。首楞严经云。陀那微细识。习气成瀑流。真非真恐迷。我常不开演。释曰。梵语阿陁那者。此云执持识。此识体净被无明熏习。水乳难分。唯佛能了。以不觉妄染故。则为习气变起前之七识瀑流波浪鼓成生死海。若大觉顿了故。则为无漏净识。执持不断尽未来际作大佛事。能成智慧海。真非真恐迷者。佛意我若一向说真。则众生不复进修堕增上慢。以不染而染。非无客尘垢故。又外道执此识为我。若言即是佛性真我。则扶其邪执有滥真修。我若一向说不真。则众生又于自身拨无生断见故。无成佛之期。是以对凡夫二乘前不定开演。恐生迷倒。不达如来密旨。以此根本识微细难知故。

　　【二板】

　　○问。受生命终。既依本识。生时死时复住何心。答。夫论生灭之事。必住散动之心。经云。有念即魔网。不动即法印。魔网立生死之道。法印成涅槃之门。故知散乱寂静二途。皆依本识而有。

　　【三板】

　　○增一经云。𠀍尊告阿那律曰。一切诸法由食而住。在眼以眠为食。耳以声为食。鼻以香为食。舌以味为食。身以细滑为食。意以法为食。涅槃以无放逸为食。尔时佛告诸比丘如此妙法。夫饮食有九事。人间有四食。一段食。二更乐食。三念食。四识食。复有五种是出𠀍闲食。一禅食。二愿食。三念食。四八解脱食。五喜食。是出𠀍间之食。当共专念舍除四种之食。求办出𠀍之食。所以维摩经云。迦叶住持等法应次行乞食。为不食故。应行乞食。为坏和合相应取抟食。为不受故应受彼食。斯皆是破五䕃法。成涅槃食。

　　【七板】

　　○阿陁那此云执持识。能执持种子根身生相续义。即是界趣生义。此通一切位。执持有三。一执持根身令不烂坏。二执持种子令不散失。三执取结生相续者。即有情于中有身。临末位第八识。初一念受生时。有执取结生相续义。结者系也。属也。于母腹中一念受生便系属彼故。亦如磁毛石吸䥫。䥫如父母精血二点。第八识如磁毛石。一刹那间便揽而住。同时根尘等种从自识中。亦生现行名为执取结生故。在胎五位者。初七日内名杂秽。状如薄酪。父精母血相和名杂。自体不净名秽。二七日内名疱。犹如豌豆疮疱之形。表里如酪。未生肉故。三七日内名凝结。谓稍凝结形如就了血。四七日内名凝厚。渐次坚硬。五七日内名形位。内风所吹生诸根形。一身四肢生差别故。用此三十五日尽其五根皆足。六七日内名发毛爪齿位。七七日内名具根位。以五根圆满渐次生识。即未具空明等缘。或名种子识。问。此识与心义何别。答。种子与心义别。即取第八识现行。亦名种子故。但是种能生现行。故名种子识。此识现行能起前七识。即有能生法种功能义边第八识名种子识。前言心者。但是积习。习起义名心。又第八识而随义别立种种名。

　　【十二板】

　　○九识中揔分四段。每识别立十名。

　　○一第六识十名者。一对根得名。名为六识。二能筹量是非。名为意识。三能应涉应境。名攀缘识。四能遍缘五尘。名巡旧识。五念念流散。名波浪识。六能辩前境。名分别事识。七所在坏他。名人我识。八爱业[去/(冗-几+牛)]生。名四住识。九令正解不生。名烦恼障识。十感报终尽心境两别。名分段死识。

　　○二第七识十名者。一六后得称。名为七识。二根尘不会。名为转识。三不觉习气忽然念起。名妄想识。四无间生灭。名相续识。五障理不明。名无明识。六返迷从正能断四住烦恼。名为解识。七与涉玄途顺理生善。名为行识。八解三界生死尽是我心更无外法。名无畏识。九照了分明如镜显像。名为现识。十法既妄起恃智为怀令真性不显。名智障识。

　　○三第八识十名者。一七后得称名为八识。二真伪杂间名为和合识。三蕴积诸法名为藏识。四住持起发名熏变识。五转凡成圣名为出生识。六藏体无断名金刚智识。七体非静乱名寂灭识。八中实非假名为体识。九藏体非迷名本觉识。十功德圆满名一切种智识。

　　○四第九识。十名者。一自体非伪名为真识。二体非有无名无相识。三䡄用不改名法性识。四真觉常存体非隐显名佛性真识。五性绝虚假名实际识。六大用无方名法身识。七随流不染名自性清净识。八阿摩罗识此翻名无垢识。九体非一异名真如识。十胜妙绝待号不可名目识。

　　【十三板】

　　○一法应机。乃立异号。如天帝释千名。名虽不同。终是目于天主。岂有闻异名故而言非实相理。如人供养帝释毁憍尸迦。供养憍尸迦毁于帝释。如此供养未必得福。末代弘法者亦尔。或信赖耶自性清净心。而毁毕竟空。或信毕竟空无所有毁赖耶识自性清净心。或言般若明实相。法华明一乘。皆非佛性。此之求福。岂不虑祸。若知名异体一。则随喜之善遍于法界。何所诤乎。又诸经内逗缘称机更有多名随处安立。以广大义无边目之为海。以圆明理显称之曰珠。以万法所宗号之曰王。以能生一切名之曰母。但是无义之真义。多亦不多。无心之真心。一亦不一。故华严𥝠记云。取决断义以智言之。取能生长以地言之。取其高显以山言之。取其深广以海言之。取其圆净以珠言之。

　　第五十一卷

　　【十二板】

　　○问。今谈宗显性。云何广引三支比量之文。答。诸佛说法尚依俗谛。况三支比量理贯五明。以破立为宗。言生智了为体。摧凡小之异执。定佛法之纲宗。所以教无智。而不圆。木非绳而靡直。比之可以生诚。信伏邪倒之疑心。量之可以定真诠杜狂愚之妄说。故得正法之轮永转。唯识之旨广行。则事有显理之功。言有定邦之力。如慈恩大师云。因明论者。元唯佛说。文广义散。备在众经。

　　第五十二卷

　　【三板】

　　○问。末那心所。何性所摄。论答云此意相应四烦恼等是染法。故障碍圣道。隐蔽真心。说名有覆非善不善故名无记。若已转依。唯是善性。密严经偈云。末那缘藏识。如磁石吸䥫。如蛇有二头。各别为其业。染意亦如是。执取阿赖耶。能为我事业。增长于我所。复与意识俱。为因而转谢。于身生暖触。运动作诸业。饮食与衣裳。随物而受用。腾跃或歌舞。种种自嬉游。持诸有情身。皆由意功力。如火轮𡸁发。𠃵闼婆之城。不了唯自心。妄起诸分别。身相器𠀍间。如动秋千势。无力不坚固。分别亦复然。分别无所依。但行于自镜。譬如镜中像。识种动而见。愚夫此迷惑。非诸明智者。仁主应当知。此三皆识现。于斯远离处。是即圆成实。

　　【八板】

　　○问。若无末那有何等过。答。若无第七则无凡可猒。无圣可欣。凡圣不成。染净俱失。论云。是故定应别有此意。又契经说。无想有情。一期生中。心心所灭。若无此识彼应无染。谓彼长时无六转识。若无此意。我执便无。乃至故应别有染污末那。于无想天𢘆起我执。由斯贤圣同呵猒彼。又契经说。异生善染无记心时。𢘆带我执。若无此识。彼不应有。谓异生类三性心时。虽外起诸业。而内𢘆执我。内执我故。令六识中所起施等不能亡相。故瑜伽说。染污末那为识依止。彼未灭时。相了别缚。不得解脱。末那灭已相缚解脱。言相缚者。谓于境相不能了达如幻事等。由斯见分相分所拘。不得自在。故名相缚。依如是义有伽陀言。如是染污意。是识之所依。此意未灭时。识缚终不脱。释云。于无想天𢘆起我执。由斯贤圣同呵猒彼者。有第七于彼起我执。是异生故。出定已后。复沉生死。起诸烦恼。圣贤呵彼。若无第七不应呵彼无过失果。犹执我故。令六识中所起施等不能妄相者。此我外缘行相粗动非第七起。由第七故第六起。此全由七生增明为论第六识中我执体有间断。通三性心间杂生故。第七不缘外境生故。已上略录第七末那。诸教同诠。群贤共释。创入道者此意须明。是起凡圣之因宜穷体性。乃立解惑之本可究根原。迷之则为人法执之愚。悟之则成平等性之智。于诸识内独得意名。向有漏中作无明主。不闲不断无想定治而不消。常审常𢘆四空天避而还起。虽有覆而无记。不外执而内缘。常起现行。能蔽真而障道。唯称不共。但成染而润生。是以欲透尘劳须知要径。将施妙药先候病源。若细意推寻𡨋心体察。则何尘而不出。何病而不消。断惑之门。斯为要矣。

　　第五十四卷

　　【一板】

　　○密严经偈云。是时金刚藏复告大众言。赖耶无始来。为戏论熏习。诸业所系缚。轮转无有穷。亦如于大海。因风起波浪。𢘆生亦𢘆灭。不断亦不常。由不悟自心。随识境界现。若了于自心。如火焚薪尽。通达于无漏。则名为圣人。藏识变众境。弥纶于𠀍间。意执我我所。思量𢘆流转。诸识类差别。各各了自境。积习业为心。遍积习名意。了别名为识。五识取现境。如翳见毛轮。随见而迷惑。于似色心中。非色计于色。譬如摩尼珠。日月光所照。随其所应现。各雨自类物。阿赖耶亦尔。如来清净藏。和合于习气。变现周𠀍间。与无漏相应。雨诸功德法。譬如乳变异。成酪至酪浆。藏识亦如是。变似于众色。如翳见毛轮。有情亦复尔。以恶习气翳。住藏识眼中。于诸非色处。此所见诸色。犹如于阳焰。远离于有无。皆赖耶所现。仁者依眼色。而生似色识。如幻住眼中。飘动犹热𦦨。色皆是藏识。与色习相应。变似体非有。愚夫妄分别。诸昏醉放逸。坐卧及狂走。顿起诸事业。皆是赖耶识。犹如盛赫日。舒光照于地。蒸气如水流。渴兽望之走。赖耶亦复尔。体性实非色。而似于色现。恶觉妄生着。如磁石吸䥫。迅速而移转。虽无于情识。似情识而动。如是赖耶识。为生死所摄。往来于诸趣。非我而似我。如海中漂物。无思随流水。赖耶无分别。依身而运动。譬如二象斗。被伤者永退。赖耶亦如是。断染无流转。譬如净莲华。离泥而皎洁。人天皆受用。莫不咸珍敬。如是赖耶识。出于习气转。依得清净佛。菩薩所熏习。譬如殊胜宝。野人所轻贱。若用饰冕旒。则为王顶戴。如是赖耶识。是清净佛性。凡位𢘆杂染。佛果常宝持。如羙玉在水。苔衣所缠覆。赖耶处生死。习气萦不现。于此赖耶识。有二取相生。如蛇有二头。随乐而同往。赖耶亦如是。与诸色相具。一切诸𠀍间。取之以为色。恶觉者迷惑。计为我我所。若有若非有。自在作𠀍间。赖耶虽变现。体性𢘆甚深。于诸无智人。悉不能觉了。譬如于幻师。幻作种种兽。或行而或走。似有情非实。赖耶亦如是。幻作于𠀍间。一切诸有情。体性无真实。凡愚不能了。妄生于取着。起微尘胜性。有无异分别。及与于梵天。丈夫等诸见。

　　又识之于根乍出乍入。如鹿在网。犹鸟处笼。啄一舍一。周而复始。无暂𠇲息。识在根笼。亦复如是。或在于耳。或在于眼。来去无定。不可执常。虽复无定。相续不断。何为不断。以妙用无间故。若凡夫为色尘所缚。不得自在。若见一法。则被一法碍。不能圆通法界。是以金刚经云。若菩薩心住于法而行布施。如人入暗。则无所见。首楞严经云。由尘发知。因根有相。相见无性。犹若交芦。由尘发知者。即见分。因根有相者。即相分。相见无性者。心境互生各无自体。心不自立由尘发知。境不自生因根有相。二虚相𠋣。犹若交芦。知见立知。即无明本。知见无见。斯即涅槃。但了了见无可见。无可见即通法界见。即是涅槃。若了了闻无可闻。无可闻即通法界闻。即是涅槃。一切诸法本来涅槃。以分别心妄见所隔。不知自识。翻作无明。

　　【五板】

　　还原集自他观门云。两身为自他。彼身为他。己身为自。一身复为自他。色身为他。心即为自。心复为自他。心即为他。智即为自。智复有自他。有所得智为他。无所得智为自。无所得智复有自他。净智为他。是净亦净为自。观身实相。观佛亦然。稽首如空无所依。心净已度诸禅定。无住则无本。觉此名为佛。假名名为佛。亦无佛可成。无成可成。无出可出。是名佛出。无所见了了见。了了见无所见。但有名字。名字性空无所有。镜像如虚空。虚空如镜像。色心如虚空。虚空如色心。色心如镜像。镜像身无二。亦复非是一。若能如是解。诸佛从中出。诸佛为有名。如空应响声。无心究竟道。法法自然平。平处亦无平。无平作平说。此中言语断。心行处亦灭。眼空保色空。色空保眼空。两空自相保。则无眼识贼。耳空保声空。声空保耳空。两空自相保。则无耳识贼。鼻空保香空。香空保鼻空。两空自相保。则无鼻识贼。舌空保味空。味空保舌空。两空自相保。则无舌识贼。身空保触空。触空保身空。两空自相保。则无身识贼。心空保法空。法空保心空。还是一空能保二空。亦能保一空。是故号空空。假名说见谛。若知六根净。即无六尘贼。若无六尘贼。心王自清净。方便持化凡。题名号佛性。释曰。是以若眼空色不空。色空眼不空。则不可相保。以根境异故必为侵𡧱。若同一性。即无疑矣。如𠀍间作保之人。若是忠良人。即可忠良人作保。若是恶行人。则不可保。以情性异故。六种根尘和合既尔。一切万法顺旨亦然。故首楞严经云。佛告阿难根尘同原。缚脱无二。识性虚妄。犹如空华。

　　【七板】

　　○夫宗镜所录。皆是现证法门。一入全真。更无前后。如或不信。但静思看。若见一念无生自然与经𡨋合。如菩薩念佛三昧经偈云。此身常无知。如草木瓦砾。菩提无形色。寂灭相不生。身不触菩提。菩提不触身。心不触菩提。菩提不触心。而能有相触。实谓不思议。释曰。故知色不至眼。耳不倒声。而有见闻。是不可思议。以自性离中而有显现。故知六根无对。皆是无诤法门。诸境含虚。尽𡨋不二之道。即今众生境界真不可思议矣。曷用远求诸圣作用。而自鄙劣者哉。此宗镜是照众生之痴闇。同诸佛之光明使法界含生一时圆证。如法集经云。须菩提白佛言。𠀍尊。眼色二法无所诤竞。以不和合故。以此二法不相到故。夫不合不到。法皆无违诤。𠀍尊。法无有二。是故不诤。

　　【九板】

　　○佛母经云。阿姊。眼不见色。乃至意不知法。如是菩提离故眼色离。乃至菩提离故意法离等。入楞伽经偈云。如水流枯竭。波浪则不起。如是意识灭。种种识不生。又偈云。此中无心识。如虚空阳焰。如是知诸法。而不知一法。究竟一乘宝。宝性论偈云。如一切𠀍闲。依虚空生灭。依于无漏界。有诸根生灭。火不烧虚空。若烧无是处。如是老病死。不能烧佛性。地依于水住。水复依于风。风依于虚空。空不依地等。如是䕃界根。住烦恼业中。诸烦恼业等。住不善思惟。不善思惟行。住清净心中。自性清净心。不住彼诸法。䕃入界如地。烦恼业如水。不正念如风。净心界如空。依性起邪念。念起烦恼业。能起䕃界入。依止于五䕃。界入等诸法。有诸根生灭。如𠀍界成坏。净心如虚空。无因复无缘。及无和合义。亦无生住灭。如虚空净心。常明无转变。为虚妄分别。客尘烦恼染。又五现识不动。唯意识分别。

　　【十板】

　　○问。意识缘境多少。三境三量如何分别。答。古德云。第六意识即比量意识。能缘三𠀍法三性法三界法一百法等。法尔皆是第六意识缘也。有二。一明了。二独头。且明了者。唯于五根门中取五尘境。是初念与五同缘时。率尔心中唯是现量缘其实五尘境。若后念已去不妨通比量非量作行解缘其长等假色即比量。或于五尘上起执时便是非量即明了意识前后许通三量。三境中若缘五尘实法时是性境。若后念行解心缘长等假色时即真独影似带质。二独头意识有三。一梦中独头亦缘十八界法。唯是独影境非实。此梦中境唯是法处收。亦无本质。二觉窹独头。而缘一切法。有漏无漏。有为无为𠀍出𠀍间。有体无体。空华兔角三𠀍一切法皆悉缘得。问。此觉窹意识一念缘十八界时。有几相分。几本质几见分。答。本质相分各有十八。见分唯一。问。如何有十八相分。答。十八相分从十八本质起。即有十八相分。如一面镜中观无量人影。外边有十八实人。镜即是一。于镜上现有十八人影像。见分亦尔。一见分能缘得十八相分。若质影有十八。以是所缘境则无过。若一念有十八见分。便有多心过。三定中独头亦缘十八界一百法过未境及真如等。若假若实。皆能缘故。三量分别者。若是明了意识前后念通三量。梦中独头。唯非量以不称境故。觉窹通三量。若缘有体法时缘五境界等通现量故。若缘五根界七心界等是比量。若缘空华过未境等通比量非量。若定中唯是现量。虽缘假法以不妄执无计度。故唯现量。又独头意识即独生散意缘影像门。影像者诸有极微是极迥极略二色皆是假影色也。但于观心扸粗色至色边际。假立极微。唯观心影像。都无实体。

　　第五十五卷

　　【九板】

　　问。随境各立六识之名。此依五色根未自在说于自在位如何分别。答。若自在位中。则诸根互用。如法华经明鼻根即能见色观心等。论云。若得自在诸根互用。一根发识缘一切境。但可随根无相滥矣。乃至佛地经说。成所作智决择有情心行差别起三业化作四记等。若不遍缘无此能故。释云。三业化合有十种。佛地经云。身化有三。一现神通化。二现受生化。三现业果化。语化亦有三。一庆慰语化。二方便语化。三辩物语化。意化有四。一决择意化。二造作意化。三发起意化。四领受意化。受化中四记者。一谓一向记。二分别记。三反问记。四默置记。已上六识之相。㹅成三业之门。未转依中。随流徇境。发杂染之种。结生死之根。唯起盖缠。但萦苦集。背清净之觉性。合界处之妄尘。立三有之垣墙。作四流之波浪。至转依位。𡨋真反流。随智慧行。成无漏善。道谛所摄。正理相应。现妙观察。心决四生之疑网。为成所作智起三轮之化原。若也究之于心。尘劳为菩提之妙用。失之于旨。常乐作生灭之苦轮。故知染净非他。得丧在我。似手反覆。如人醉醒。何者。反亦是手。覆亦是手。要且反时非覆时。覆时非反时。然俱不离手。醉亦是人。醒亦是人。要且醉时非醒时。醒时非醉时。然不离醉有醒。亦不即醉是醒。如迷亦是心。悟亦是心。要且迷时。非悟时。悟时非迷时。然迷悟非别即。时节有异。唯在般若转变临时。一体匪移。千差自别。迷之枉遭沉没。念念成凡。悟之本自圆明。心心证圣。

　　【十板】

　　○问。如何是诸识遍计有无。答。古德云。五八识无执。以因缘变故唯现量。夫为执者。必须强思计度。等有执也。唯第六第七有遍计分别故。即六七二识有执也。又四句。一遍而非计。即第六独头意识。遍缘一切不计执故。二计而非遍。即第七识。唯缘赖耶起计度故。三亦遍亦计。第六识。因中有周遍计度。四非计非遍。即五识。唯缘五尘。无计度故。前五识任运证境。不带名言。唯现量故。第八亦然。

　　第五十六卷

　　【七板】

　　○如是七识于阿赖耶识中尽相应起。如众影像俱现镜中。亦如众浪同集一水。乃至如此识转。不离二义。一能分别。二所分别。所分别既无能分别亦无。无境可取。识不得生。以是义故。唯识义得成。何者。立唯识义意。本为遣境遣心。今境界既无唯识又泯。即是说唯识义成也。

　　【八板】

　　○楞伽经偈云。譬如巨海浪。斯由猛风起。洪波鼓溟壑。无有断绝时。藏识海常住。境界风所动。种种诸识浪。腾跃而转生。

　　【九板】

　　云何名为境界之风。其形状当如何耶。谓青黄等种种显色。能起眼识。宝珂等珠出现种种胜妙音声。能起耳识。檀乳等香熏布种种芬。芬香气能起鼻识。木罗石蜜等诸安触着和种种善美乐具能起身识。甘淡等味。随其所应出种种味。能起舌识。现在之华未来之果。种种法尘随为彼识所缘境界。能起意识。今此文中举尘取识。应审观察。彼末那识。即是意微细分位无别体耳。如是六尘。能动心体。令使散乱。譬如猛风故名为风。如经青赤种种色。珂乳及石蜜。淡味众华果。如是七识及与藏识同耶异耶。答。非同非异。离二边故。譬如日与光明。水与波浪。非同非异。七识藏识非同非异义亦复如是。如经日月与光明。非异非不异。海水起波浪。七识亦如是。心俱和合生。如是七识从何处所来入藏识。作七种数。流转起动。无断绝时。如是七转识。不从内来。不从外来。不从中间来。唯藏识体变作七识。譬如海水变作波浪。如经譬如海水变。种种波浪转。七识亦如是。心俱和合生。谓彼藏识处。种种诸识转。谓以彼意识。思惟诸相义。如是现识及七转识八种心识。唯有生灭无常相耶。亦有实相常住相耶。如是八识从无始来。三际不动。四相不迁。真实常住。自性清净。不坏之相。具足圆满。无所阙少。而如是等一切功德同法界故。无有二相。无二相故。唯是一相。唯一相故。亦是无相。皆以无相故。无相亦无相。

　　【九板】

　　又华严论云。𠀍尊。于南海中楞伽山说法。其山高峻。下瞰大海。傍无门户。得神通者。堪能升往。乃表心地法门。无修无证者。方能升也。下瞰大海表其心海本自清净。因境风所转。识浪波动。欲明达境心空。海亦自寂。心境俱寂。事无不照。犹如大海无风。日月森罗奂然明白。此经意。直为根熟顿说种子业识为如来藏。异彼二乘灭识趣寂者故。亦为异彼般若修空菩薩空增胜者故。直明识体本性全真。便明识体即成智用。如彼大海无风即境像便明。心海法门亦复如是。了真即识成智。此经异彼深密经意别立九识。接引初根渐令留惑长大菩提。故不令其心植种于空。亦不令心犹如败种解深密经乃是入惑之初门。楞伽维摩直示惑之本实。楞伽即明八识为如来藏。净名即观身实相观佛亦然。净名与楞伽同。深密经文与此二部少别。当知入胎出胎。少年老年。乃至资生住处。若色若空。若性若相。皆是自识。唯佛能知。

　　【十一板】

　　大乘论云。又此识皆唯有识都无义故。此中以何为喻显示。应知梦等为喻显示。谓如梦中都无其义。独唯有识。虽种种色声香味触舍林地山似义影现而于此中都无有义。由此喻显。应随了知。一切时处。皆唯有识。夫从心现境。结业受生。不出三细六粗九相之法。如石壁释云。唯一梦心。喻如有一人。忽然睡著作梦见种种事。起心分别念念无间。于其违顺深生取着。为善为恶是亲是疏。于善于亲则种种惠利。于恶于疏则种种陵损。或有报恩受乐。或有报怨受苦。忽然觉来上事都遣。如有一人者。即真如一心也。忽然睡著者。即不觉无明忽起也。作梦者。最初三细业识相也。见者。第二转识相也。种种事者。第三现识相也。起心分别者。最初六粗境智相也。念念无间者。第二相续相也。于其违顺深生取著者。即第三执取相也。为善为恶是亲是疏者。第四计名字相也。于善于恶得损益者。第五起业相也。受苦乐报者。业系苦相也。忽然觉来上事都遣者。即觉唯心得入宗镜。故云。佛者觉也。如睡梦觉。如莲华开也。

　　第五十七卷

　　【一板】

　　夫楞伽经所明三种识。谓真识现识分别事识。此中三识于八识中如何分别。答。真谓本觉。现谓第八。余七俱名分别事识。虽第七识不缘外尘。缘第八故。名分别事。真谓本觉者。即八识之性。经中有明九识。于八外立九识名。即是真识。若约性收亦不离八识。以性遍一切处故。问。但说赖耶等八识。俗谛已显。云何说十一种识。又究竟指归唯一真实性。复云何说广略等诸识。答。因相显性。非无所以。摄末归本。自有端由。摄大乘论云。若不定明一切法唯有识。真实性则不得显现。若不具说十一种识。说俗谛不尽。若止说前五识唯得俗谛根本。不得俗谛差别义。若说俗谛不遍真识则不明了。真不明了即遣俗不尽。是故具说十一种识通摄俗谛。是以了俗无性即达真空。真空虽空而不坏相。俗有虽有𢘆常体虚。是知随缘不有之真谛。𢘆不异事而显现。寂灭非无之俗谛。𢘆不异真而成立。上来所引诸识。不出一心宗。

　　【二板】

　　问。境不离识。识不离境者。何只名唯识不名唯境。答。虽互相生。境从识变。然古释。境由心分别方生。由心生故名唯识。识不由境分别生。不由境故不可名唯境。问。心是境家增上缘。境假心生名唯识。境是心家所缘缘。心假境生应名唯境。答。离心执境是虚妄。为遮妄心名唯识。悟心无我出沉沦。不约二缘名唯境。又有境无境。皆是自心。其心悉生。一若缘有境生心者。即是自识相分。一切实境不离能缘之心。于自识外实无其境。二若缘无境生心者。如独生散意。缘过去未来空华兔角一切无法时。心亦起故。

　　【四板】

　　问。觉海澄源。一心湛寂。云何最初起诸识浪。答。虽云识浪。起处无从。无始无生。能穷识性。只为不觉忽尔念生。犹若澄澜欻然风起。不出不入汹涌之洪浪滔天。非内非外颠倒之狂心遍境。起信论云。以不知真法一故。心不相应。忽然念动。名为无明。此是现根本无明最极微细。未有能所王数差别。故云不相应。非同心王心所相应也。唯此无明为染法之原。最极微细。更无染法能为此本。故云忽然念起也。

　　【六板】

　　问。经明初刹那识。异于木石。得生染净。各自能为。无量无数染净识本。从初刹那不可说劫。乃至金刚定中。一刹那有不可说不可说识生诸有情色心二法者。则有染有净。有生有灭。此识约生灭门中有几种生灭。答。真门顺性。妙合无生。𠀍相随缘。似分起尽。楞伽经云。大慧菩薩白佛言。𠀍尊。诸识有几种生住灭。佛告大慧。识有二种生住灭。非思量所知。谓流注生住灭。相生住灭。古释云。言流注者。唯目第八三相微隐种现不断名为流注。由无明缘初起业识故说为生。相续长劫故名为住。到金刚定等觉一念断本无明流注灭。相生灭住者。谓余七识心境粗显。故名为相。虽七缘八望六为细。具有四惑。亦云粗故。依彼现识自种。诸境缘合生七说为相生。长劫熏习名为相住。从末向本渐伏及断至七地满名为相灭。依前生灭立迷悟依。依后生灭立染净依。后短前长事分二别。即是流注生住灭。相生住灭。是以海水得风变作波涛之相。心水遇境。密成流注之生。前波引后波。鼓沧溟而不绝。新念续旧念。腾心海以常兴。从此汩乱澄源。昏沉觉海。

　　【六板】

　　问。宗镜搜玄。云何说识。答。只为识性幽玄。难穷本末。唯佛能了。下位莫知。以无迹无形为万有之本。唯深唯妙作众圣之原。如菩薩处胎经五道寻识品云。尔时𠀍尊。将欲示现识所趣向。道识俗识。有为识无为识。有漏识无漏识。华识果识。无报识天识龙识。鬼神阿修罗迦楼罗紧那罗摩睺罗伽人非人识。上至二十八天识。下至无救地狱识。尔时𠀍尊。即于胎中现勾𤨏骸骨遍满三千大千𠀍界。佛告阿祁陀能别此骸骨识耶。对曰。不别。何以故。未得通彻行力未至。佛告弥勒菩薩。汝此天中未得神通耶。弥勒白佛言。有成就者。有不成就者。佛告弥勒汝观勾𤨏骸骨。令一切众生知识所趣。分别决了令无疑滞。尔时弥勒菩薩即从座起。手执金刚七宝神杖。搅勾𤨏骸骨。听彼骨声。即白佛言。此人命终。瞋恚结多。识堕龙中。次复搅骨。此人前身十迹行具。得生天上。次复搅骨。此人前身破戒犯律。生地狱中。如是搅骨有漏无漏。有为无为。从二十八天下至无救地狱。知识所趣。善恶果报。白黑行报。有一全身舍利无有缺减。尔时弥勒以杖搅之。推寻此识。了不知处。如是三搅。前白佛言。此人神识了不可知。将非如来入涅槃耶。佛告弥勒。汝绍佛位。当于来𠀍当得作佛。成无上道。何以搅舍利而不知识处耶。弥勒白佛言。佛不可思议。不可限量。非我等境界所能筹量。今有狐疑。唯愿𠀍尊。当解说之。五道神识。尽能得之。彼善恶所趣。不敢有疑。于如来所今此舍利无有缺减。愿说此识。令我等知。佛告弥勒。过去未来现在诸佛舍利流布非汝等境界所能分别。何以故。此舍利即是吾舍利。何能寻究如来神识。今当与汝分别如来上中下识。菩薩茫然。各各不同。初住菩薩。未立根德力。虽得神通。二住菩薩。以天眼观知识所趣。退不退地。亦复观见欲界色界无色界者。或复观见生东方无数𢘆河沙佛刹。供养诸佛。奉律无碍。亦复知彼受记劫数。一劫二劫。乃至百千亿劫。或有菩薩住于三地。观见舍利知识所趣。于有余涅槃。无余涅槃。然复不见四住所行识趣所向。四住菩薩。见一见二三住识法。然复不见五住舍利识法所趣。乃至唯佛知佛神识所念。又偈云。识神无形法。五大以为家。分别善恶行。去就别真伪。识示善道处。永到安隐道。识为第六王。余大最不如。

　　【八板】

　　问。前已广明识相。如何是智。答。分别是识。无分别是智。如大宝积经云。佛言。所言识者。谓能了别眼所知色。耳所知声。鼻所知香。舌所知味。身所知触。意所知法。是名为识。所言智者。于内寂静不行于外。唯依智不于一法而生分别。及种种分别。是名为智。

　　又月灯三昧经偈云。不寂者是想。寂灭者是智。若知想自性。便离于诸想。若有想可遣。是则还有想。彼行想戏论。是人不离想。若人作是心。是想谁所起。是想谁能证。谁能灭是想。起想之法者。诸佛莫能得。即于此处有。无我离取着。若其心不生。何由得起想。若心得解脱。彼则无由起。若证于解脱。心则不思议。心不思议故。成就不思议。我本作是念。安住心地已。弃舍一切心。愿成不思议。白净法果报。睹见于无为。一念能了知。一切众生念。众生即是心。心即是如来。诸佛不思议。显了于此心。

　　第五十七卷

　　【十一板】

　　问。十烦恼何识相应。答。第八藏识全无。第七末那有四。第六意识具十。前五识唯三。古释云。五识但三。以无分别故无慢等。慢等必由有随念计度。分别生故。又由慢于称量门起劣胜𧴥故疑犹豫简择门起见推求门起。故立识无此等行相。故七识具我痴等四烦恼。犹具审决故。疑无容起由爱着我瞋不得生无。一心王中有二慧。故余见不生。随烦恼有二十。释论云。唯是烦恼分位差别等流性故名随烦恼。此二十种类别有三。谓忿等十各别起故名小随烦恼。无惭等二遍不善故名中随烦恼。掉举等八遍染心故名大随烦恼。一忿谓于现在违缘令心愤发为体。能障无瞋为业。二恨谓于过去违缘结怨不舍为体。能障无瞋为业。三覆谓于过犯若他谏诲秘所作恶为体。能障发露悔过为业。四恼谓于过犯若他谏诲便发粗言心暴不忍为体。能障善友为业。五嫉谓于他所有功德名誉心妒不悦为体。能障仁慈为业。六悭谓积聚吝着为体。能障无贪为业。七诳谓惑乱于他现不实事心诡为体。能障爱敬为业。八[言*(采-木+(〡*日))]为欺彼故诈现恭顺心曲为体。能障爱敬为业。九憍谓恃𠀍间兴盛等事心恃高举无所忌惮为体。能障猒离为业。十害谓逼恼有情无悲无愍无哀无怜无恻为体。能障不害为业。十一无惭谓不耻过恶为体。能障惭为业。十二无愧谓于𠀍增上不耻过恶为体。能障愧为业。十三昏沉谓令心懵董为体。能障毗钵舍那为业。十四掉举谓依不正寻求心不寂静为体。能障奢摩他为业。十五不信谓于有体有德有能心不净信为体。能障信为业。十六懈怠谓心不勉励为体。能障发起正勤为业。十七放逸谓揔贪瞋痴懈怠为体。能障不放逸为业。十八失念谓染污不记为体。能障不妄念为业。十九散乱谓于所修善心不喜乐为依止故驰散外缘为体。能障等持业。二十不正知谓于三业不正了住染污慧为体。能障正知为业。

　　第五十八卷

　　【一板】

　　夫不定有四。悔眠寻伺于善染等皆不定故。非如触等定遍心故。非如欲等定遍地故。立不定名。一恶作。谓于已作未作善不善事。若染不染。怅怏追变为体。能障奢摩他为业。又识论称悔。此即于果假立因名。先恶所作业。后方追悔故。二睡眠。谓略摄于心不自在转为体。能障毗钵舍那为业。三寻。谓或时由思于法造作。或时由慧于法推求。散行外境。令心粗转为体。能障心内净为业。四伺。谓从阿赖耶识种子所生。依心所起。与心俱转相应于所寻法略行外境。令心细转为体。能障心内净为业。释云。寻即浅推。伺即染度。寻于粗发言。伺则细发语。

　　【四板】

　　古释云。烦恼为能染。众生是所染。一即能所不成异。即如同水火。俱无合义。止观云。若一念烦恼心起具十法界百法不相妨碍。虽多不有。虽一不无。多不积。一不散。多不异。一不同。多即一。一即多。亦如初灯与暗共住。如是明暗不相妨碍。亦不相破。如是了达烦恼性空。则四种瀑流。唯正法行日之能竭。七重慢阜。因平等慧风之所摧。能害所害俱消。自缚他缚同解。逢缘犹莲华上之水。历事若虚空中之风。一切时中常居宗镜。见万法无异如太虚空。因分别识生。名色影现。分别不起。名色本虚。向性空地中。羙恶平等。

　　【七板】

　　问。色法有几义。答。有四义。百法云。一识所依色唯属五根。二识所缘色唯属六境。三揔相而言质碍名色。四别相而言略有二种。一者有对。若准有宗极微所成。大乘即用能造色成。二者无对。非极微成即法处所摄色。如上地、水、火、风一切色法。因缘似有。体用俱虚。何者。自体他体。皆悉性空。能缘所缘。俱无有力。以自因他立。他因自生。他是自他。自是他自。㸦成㸦夺。定性俱无。又能因所成。所从能立。能无有力则入所。所无有力则入能㸦摄㸦资。悉假施设。缘会似有。缘散还无。以惟识所持。终归空性。

　　第五十九卷

　　【六板】

　　问。三性中遍计是妄想即无。依他属因缘是有不。答。此二性能所相生。俱无自体。何者。因妄想故立名相。因名相故立因缘。若妄想不生名相何有。名相不有。因缘即空。以万法不出名故。楞伽颂云。譬如修行事。于一种种现。于彼无种种。妄想相如是。释云。此破妄想遍计性也。如二乘修诸观行。若作青想。观时天地万物莫不皆青也。以无青处见青。由心变故于一色境种种不同。譬如凡夫妄见生死。亦是无生死处。妄见生死也。又经颂云。譬如种种翳妄想众色现。翳无色非色。缘起不觉然。此破因缘依他起性也。如目翳所见。差别不同。彼实非有。缘所起法。斯则妄想体空。因缘无性。即是圆成究竟一法。如明眼人见净虚空。况一真心更无所有。

　　问。此三性中。几法是假。几法是实。答。识论云。遍计所执妄安立故。可说为假。无体相故非假非实。依他起性有实有假。聚集相续分位性故说为假有。心心所色。从缘生故说为实有。若无实法。假法亦无。假法依实因而施设故圆成实性唯是有实。不依他缘而施设故。释云。遍计有名无体。妄情安立可说为假。谈其法体既无有相。非假非实非兔角等可说假实必依有体揔别法上立为假实故。依他假有三种。一聚集假者。如瓶盆有情等是聚集法。多法一时所集成故。能成虽实所成是假。二相续假者。如过未等𠀍。惟有因果。是相续性多法。多法上立一假法。如佛说言。昔者鹿王今我身是。所依五蕴刹那灭者。虽体是实。于此多法相续假立一有情至今犹在故。三分位假者。如不相应行是分位性故皆是假。一时一法上立。如一色上名有漏可见有对亦名色等。并是于一法上假施设故。若彼实者应有多体。其忿恨等皆此假摄。心心所色从因缘种生。故说为实。

　　又三性者。即是一性。一性者即是无性。何者。遍计无相。依他无生圆成无性。解深密经云。翳眼人如遍计。现青黄如依他。净眼如圆成。摄论云。分别性如蛇。依他性如藤。若人缘四尘相分扸此藤。但见四相不见别藤。但是色香味触相故。藤非实有。以离四尘外无别有藤。所以论偈云。于藤起蛇知。见藤则无境。若知藤分已。藤知如蛇知。若知藤之性分是空。则例如藤上妄生蛇相。

　　问。我见所缘影像。若是依他有者。应有依他性实我。答。此相仗因缘生。但是依他性幻有之法而非是我。由彼妄执为我故名妄执。此有两重相。约此相从因缘生有力能生心。此乃是有。名依他性法。于此不称所执法义边。名遍计所执乃名为无。如人昏𡨋。执石为牛。石体不无。我见所缘。缘依他相有。如石本非牛。妄心执为牛。此所执牛其体全无。如相分本非我。妄心执为我。此所执我其体全无。但有能执心而无所执我。谓于此石处有所缘石而无所执牛。于此相分上有所缘法而无所执我。又况云。如南方人不识驼毛。曾于一处闻说龟毛。后忽见驼毛。由不识故。妄谓驼毛以为龟毛。此所见驼毛是有故。如依他性法。其驼毛上无龟毛。妄心谓为龟毛。如所执实我法。故论云。有义一切及心所法。由熏习力所变。二分从缘生故名依他起遍计。依斯妄执。定实有无一异俱不俱等。此二名遍计所执性。

　　【八板】

　　问。依他起相。但是自心妄分别有。理事双寂。名相俱虚。云何有忧喜所行境界。答。譬如夜行。见杌为鬼。疑绳作蛇。蛇之与鬼名体都无。性相𢘆寂。虽不可得而生怖心。以体虚而成事故。

　　问三性中几性不可灭。几性可灭耶。答。准佛性论云。二性不可灭一性可得灭。何以故。分别性本来是无。故不可灭。真实性本来是真。故不可灭。依他性虽有不真实。是故可灭。

　　第六十卷

　　【一板】

　　夫此三性法。为当是一是异。若道是一。不合云依圆是有遍计是无。若道是异又云皆同一性。所谓无性。答。此三性法门。是诸佛密意所说诸识起处。教网根由。若即之取之即落凡常之见。若离之舍之俱失圣智之门。所以藏。法师依华严宗释三性同异义。一圆成真如有二义。一不变。二随缘。二依他二义。一似有。二无性。三遍计所执。二义。一情有。二理无。由真如不变依他无性所执理无。由此三义。故三性一际。又约真如随缘。依他似有。所执情有。由此三义亦无异也。是故真该妄末。妄彻真原。性相融通。无障无碍。

　　【五板】

　　是以三性无际。随一全收。真妄互融。性相无碍。如来一代时教。𢘆沙义门。密意揔在三性门中。真俗本末一时收尽。以显唯识正理更无异辙。以依他性是唯识体。从依他起分别即是遍计。从依他悟真实即是圆成。由分别故一分成生死。由真实故一分成涅槃。了分别性空即生死成涅槃。迷真实性有即涅槃成生死。都是一法随情显义成三。三非三而一理圆。一非一而三性具。卷舒不失。隐显常如。非一非三泯性。相于实地。而三而一耀行布于义天。撮要所归。莫先斯旨。

　　第六十一卷

　　【三板】

　　又立况解自证分见相二分者。且如自证分起见相二分。更执二分为我法。如结巾成兔。手巾是有喻自证分。结手巾为兔头。手巾上本无兔头。今结出之是故名无。如自证分上本无见相。二分。由不证实故似二分起。是故名无。如所结手巾为兔头。已是一重假。更结出二耳。又是一重假。如从自证分变起见相二分已是一重假。更执二分为我法。又是一重假。则见相二分虽假。似从种生故。其我法二执非有。是遍计妄执故。

　　【五板】

　　天王般若经偈云。揔持无文字。文字显揔持。大悲方便力。离言文字说。思益经云。汝等比丘当行二事。一圣说法。二圣默然。但正说时了不可得。即是默然。不是杜口无说。故昔人云。幻人说法幻人听。由来两个揔无情。说时无说从君说。听处无听一任听。

　　楞伽经云。大慧复白佛言。如𠀍尊说我从某夜得最正觉。乃至某夜入般涅槃。于其中间不说一字。亦不已说当说不说是佛说。大慧白佛言。𠀍尊。如来应正等觉。何因说言不说是佛说。佛告大慧。我因二法故作是说。云何二法。谓缘自得法。及本住法。是名二法。因此二法故我作如是说。云何缘自得法。若彼如来所得我亦得之无增无减缘自得法究竟境界。离言说妄想。离文字二趣。云何本住法。谓古先圣道。如金银等性。法界常住。若如来出𠀍若不出𠀍法界常住。如趣彼城道。譬如士夫行旷野中。见向古城平坦正道。即随入城受如意乐。偈云。我某夜得道。至某夜涅槃。于此二中间。我都无所说。缘自本住故。我作如是说。彼佛及与我悉无有差别。释云。此有二因。一即缘自得法。自所得法。即是证道证法。在己离过显德。二即缘本住法。本住即古先圣道传古非作。此上是据理约证云不说。若但是自心闻。则佛常不说。

　　【七板】

　　问。但云方便。说则无妨。若约正宗。有言伤𣅀。答。我此圆宗。情解不及。岂同执方便教人空有不融通体用两分。理事成隔。说常住则成常见。说无常则归断灭。[后-口+十]边则成边执。存中则着中理。今此圆融之𣅀。无碍之宗。说常则无常之常。说无常则常之无常。言空则不空之空。言有则幻有之有。谈边则即中之边。谈中则不偏之中。立理则成事之理。立事则显理之事。是以卷舒在我。隐显同时。说不乖于无说。无说不乖于说。

　　【八板】

　　胜天王般若经云。尔时众中有一菩薩名须真𦙘。白胜天王言。如来为大王受记乎。胜天王答言。善男子。我受记如梦相。又问大王。如此受记。当得何法。答曰。佛授我记。竟无所得。又问。无所得者。为是何法。答曰。不得众生寿者我人养育䕃界入悉无所得。若善不善。若染若净。若有漏若无漏。若𠀍间若出𠀍间。若有为若无为。若生死若涅槃。悉无所得。又问。若无所得。何用受记。答曰。无所得故。则得受记。

　　【九板】

　　问。虚妄分别以何为本。答攀缘为本。又问。何所攀缘。答。缘色声香味触法。又问。云何不缘。答。若离爱取则无所缘。以是义故。如来常说诸法平等。是以法平等。故说无差别。此方说法。十刹皆然。即一处遍一切处故。所以同证同宣。互为主伴。

　　若论至理。无佛无众生。岂云感应。若于佛事门中机应非一。若无众生机诸佛则不应。岂可执自执他。论内论外而生边见耶。如法华云。玄义问众生机圣人。应为一为异。若一则非机应。若异何相交关而论机应。答。不一不异。理论则同如。是故不异。事论有机感。是故不一。譬如父子。天性相关。骨肉遗体。异则不可。若同者父即子。子即父。同又不可。只不一不异而论父子也。众生理性与佛不殊。是故不异而众生隐如来显是故不一。不一不异而论应机也。又同是非事非理故不异。众生得事。圣人得理。又圣人得事凡夫有理故论异。问为用法身应。用应身应。若应身应无本何能应。若用法身应。应则非法。答。至论诸法。非去来今。非应非不应而能有应。亦可言法应。亦可言应应法应则𡨋益应。应则显益。

　　【十二板】

　　众生根性百千。诸佛巧应无量。即是机应不同意也。今略言为四。一者𡨋应。二者𡨋机。三者显机显应。四者显机𡨋应。其相云何。若言修三业现在未运身口籍往善力此名为𡨋机也。虽不相见灵应而密为法身所益。不见不闻而觉而知。是为𡨋益也。二𡨋机显益者。过去植善而𡨋机已成。便得值佛闻法。现前获利。是为显益。如佛最初得度之人。现在何常修善。诸佛照其宿机自往度之。即其义也。三显机显应者。现在身口精勤不懈而能感降。如须达长跪佛往祇洹。月盖曲躬圣居门阃。如即行人道场礼忏能感灵瑞。即显机显应也。四显机𡨋应者。如虽一𠀍勤苦。现善浓积而不显感。𡨋有其利。此是显机𡨋益。若解四意。一切低头举手。福不虚弃。终日无感。终日无悔。若见喜杀寿长。好施贫乏。不生邪见。不解此者谓其徒功丧计忧悔失理。释论云。今我病苦。皆由过去。今生修福。报在当来。正念无僻。得此四意也。

　　第六十二卷

　　【一板】

　　广略之教。遮表之诠。虽开合不同。揔别有异。然皆显唯心之旨。终无识外之文。证若𢘆沙。岂唯一二。所以法华经偈云。知第一寂灭。以方便力故。虽说种种道。其实为佛乘。又偈云。今我亦如是。安隐众生故。以种种法门。宣示于佛道。释曰。知第一寂灭者。真如一心是本寂灭。非轮回生灭之灭。亦非观行对治之灭。故称第一。于一寂灭之中。即无法可敷扬。无道可建立。为未了者以方便大慈力故。虽说种种别门异道。若克而论唯但指归一心。佛乘更无余事。今我亦如是者。今我与十方佛同证此法悉皆如是。以此安乐一切有情。示三乘五性种种法门。宣扬于唯心佛道。

　　【二板】

　　文说所缘唯识所现者。汝谓识外所缘。我说即是内识上所现。𠀍亲说谓识所缘唯识所现。乃至佛告慈氏无有少法能取少法。无作用故。但法生时缘起力大。即一体上有二影生。更互相望。不即不离。诸心心所由缘起力。其性法尔如是而生。心意识所缘皆非离自性者。自性即自心法。或理体。即义之所依。

　　【三板】

　　非唯佛教以心为宗。三教所归。皆云反己为上。如孔子家语。卫灵公问于孔子曰。有语寡人为国家者。谨之于庙堂之上则政治矣。何如。孔子曰。其可也。爱人者则人爱之。恶人者则人恶之。所谓不出圆堵之室而知天下者。知反己之谓也。是知若定己以徇物。则无事而不归。自然取舍忘怀羙恶齐旨。

　　【九板】

　　阿毗达磨经说。菩薩成就四智。能随悟入唯识无境。即是地前小菩薩虽未证唯识之理。而依佛说及见地上菩薩成就四般唯识之智。遂入有漏观。观彼十地菩薩所变大地为黄金。搅长河为酥酪。化肉山鱼米等事。此小菩薩入观。观已。即云如是所变实金银等皆不离十地菩薩能变之心。更无外境。既作观已。亦能随顺悟入真唯识理。又如胜论祖师为守六句义故变身为大石。此有实用。若定实境者。不应随心变身境为石。

　　问。且如变大地为金时。为灭却地令金种别生。为转其地便成金耶。答。唯识镜云。为佛菩薩以妙观察智系大圆镜智及异熟识。令地种不起。金种生现。以此为增上。能令众生地灭金生名之为变。非为便转地成金。又天人鬼鱼所见随业差别。但唯境识变。若识外别有实境。云何随变。木石等亦然。又如一羙色。淫人见之。以为净妙。心生染着。不净观人观之。种种恶露。无一净处。等妇人见之妒瞋憎恶。目不欲见。以为不净。淫人观之为乐。妒人观之为苦。净行之人观之得道。无预之人观之无所适莫。如见土木。若此羙色实净。四种人观皆应见净。若实不净。四种人观皆应不净。以是故知好丑在心。外无定也。

　　第六十三卷

　　【三板】

　　诸经要集云。夫云罪行。妄见境染。执定。我人。取着违顺。便令自他皆成恶业。是以经偈云。贪欲不生灭不能令心脑。若人有我心。及有得见者。是人为贪欲。将入于地狱。是故心外虽无别境称彼迷情强见起染。如梦见境起诸贪瞋。称彼梦者谓实不虚。理实无境。唯情妄见故。

　　【五板】

　　问。若众生恶业心感现地狱事理即可。然且如观佛心时。云何纯现地狱。答。此略有二义。一若约理而观。佛之心性本含法界。无一尘而不遍。无一法而不通。二若约事而观。佛唯用救苦为意。以物心为心。则地狱界全是佛心。运无缘慈不间同体。所以观佛心品云。佛告大王。欲知佛心光明所照。常照如此无间无救诸苦众生。佛心所缘。常缘此等极恶众生。以佛心力自庄严故。过算数劫。令彼罪人发菩提心。

　　第六十四卷

　　【二板】

　　○论主言外色实无。是内识之境者即可。然且如他人心是实有。岂非自心所缘耶。意云。且如此人心若亲缘得他人心着。即离此人心别有心为境。若此人心缘他人心不著者。即有境而不缘。若缘着即乖唯识义。若缘不著者。即何成他心智耶。论主答。虽说他心非自识境。但不说彼是亲所缘。意云。虽说他人心非此人境。若此人亲缘他人心。即不得。若托他人心为质。自变相分缘亦有他心智。但变相分缘时。即不得他人本质。但由他人影像相自心上现名了他心。即知他心相分不离自心亦唯识。意云。此人心缘他人心时。变起相分当情相分无实作用。非如手等执物。亦非如日舒光亲照其境。缘他人心时。但如镜中影似外质现。镜中像亦无实作用。缘他人心时。亦复如是。非无缘他人心体。故名了他心。非亲能了。亲所了者。谓自所变。

　　言识之一字者。非是一人之识。㹅显一切有情。各各皆有八识。即是识之自体。五十一心所识之相应。何独执一人之识。

　　【四板】

　　○问。观他心智者。为实知他心。为不实知。二俱有过。答。如前已说。若立自他。于宗俱失。此皆约𠀍谛识心外分别故。识论颂云。他心知于境。不如实觉知。以非离识境。唯佛如实知。他心智者。不如实知。以自心内虚妄分别以为他心。以自心意意识杂故。如彼佛地。如实果体。无言语处。胜妙境界。唯佛能知。余人不知。以彼𠀍间他心智者。于彼二法不如实知。以彼能取境界虚妄分别故。此唯是识。无量无边。甚深境界。非是心识。可测量故。如上约法。相宗说。若约法性宗。先德云。知他心者。皆如实知。审于事实见理实故。亦非心外可见。亦非无境可知。若自他相绝。则与众生心同一体故无心外也。不坏所故能知也。

　　【六板】

　　不知外质即佛心故。所以诸佛如来。随多心念意能顿了。如金刚经云。尔所国土中所有众生。若干种心。如来悉知。华严颂云。无量亿劫勤修学。得是无上菩提智。云何不于一念中。善知一切众生心。此是意圆对。如来一念之中皆一时顿应。无一不应。故名圆对。斯乃了心非心。方能遍应。若心在有无。则成隔碍。

　　【六板】

　　问。众生缘佛身时。是识所变。只如佛缘所化有情身土之时。是何所变。答。若众生见佛。是有漏转识所变。相分等流色摄。若佛缘有情。是无漏智所变。定果色摄。识智虽殊。俱不出自心之境。并是增上缘力。互令心现。

　　第六十五卷

　　【一板】

　　夫能所之见。则心境宛然。圣人知见如何甄别。答。双照有空不住内外似谷。答声而绝虑。如镜鉴像而无心。妙湛圆明寂而常照。故云常在正念。亦名正知。非是有念有知。亦非无念无知。有无皆想。俱非正知。但无念而照。名曰正照。无知而知。名曰正知。若唯无念寂而失照。若但照体照而失寂。并称不正。正在双行。

　　【四板】

　　问。圣人见实相之妙色。惑情还见不。答。唯见不实。不见不实之实。如见杌为贼。不见杌也。又如一真空理见成二谛。若𠀍人知者名为𠀍俗谛。出𠀍人知名第一义。其所知处未必悬殊。其所知境各从心现。如翳目见明珠有颣净眼观莹净无瑕。羙恶唯自见殊。珠体本末如一。

　　【十二板】

　　复次。四大及造色围虚空故名为身。是中内外入因缘和合生识种身。得是种和合作种种事。言语坐起去来空。六种和合中。强名为男。强名为女。若六种是男应有六男。不可以一作六。六作一。既于地种中无男女相。乃至识种亦无男女相。若各各中无。和合中亦无。如六㺃各各不能生师子。和合亦不能生无性故。

　　【十三板】

　　佛言。从本已来。无我无人无有丈夫。但是内心见有我人。内心起时彼已害我即名为害。乃至是中无有一法和合聚集。决定成就。得名为佛名法名僧名父名母名阿罗汉定可取者。

　　第六十六卷

　　【二板】

　　如人远行独宿空亭。夜中有一鬼担一死尸来放亭前。复有一鬼从后而来瞋骂其鬼云。是我尸何以担来。前鬼复言本是我物自担来。二鬼各以一手争之。前鬼语曰。可问此人。后鬼即问。是谁死人。谁担将来。是人思惟。此之二鬼。皆有大力。实语虚语皆不免死。我今不应妄语答鬼。便答后鬼。前鬼担来。后鬼大瞋㧞其手足出着地上。前鬼愧之取尸补之。补之便着。臂手足等举身皆易。于是二鬼共食所易活人之身。各各拭口。分首而去。其人思惟父母生身眼见食尽。我今此身尽是他肉。为有身耶。为无身耶。如是思惟心怀迷乱。不知所措。犹如狂人。天既明矣。寻路而去。至前国土见有佛塔。凡见众僧不论余事。但问己身为有为无。诸比丘问汝何人耶。答曰。我亦不知是人非人。即为众僧广说上事。众僧皆云。此人自知己身无我。易可化度。即语之言。汝身本来𢘆自无我。但以四大和合聚集计为本身。如汝本身与今无异。时诸比丘度为沙门。断烦恼尽得阿罗汉。是故有时于他人身亦计为我已无我故。有时于我谓为他人。故文殊问经云。有老人夜卧。手捉两𦡀而便问云。那得有此两小儿耶。身若有我。云何不识。谓为小儿。故知撗计皆无定实。

　　【三板】

　　王正论偈云。如人依净镜。得见自面影。此影但可见。一向不真实。我见亦如是。依䕃得显现。如实检非有。犹如镜面影。

　　【四板】

　　古师云。众生为善恶而受其报者。皆由众生心识三𠀍相续。念念相传。如今𠀍现行五蕴。犹前𠀍识种为因起今𠀍果。今𠀍有作业熏种而为来𠀍现行因。展转相续为因果故。

　　【十板】

　　大涅槃经云。外道先尼言。瞿昙。若无我者。谁见谁闻。佛言。善男子。内有六入外有六尘。内外和合生六种识。是六种识。因缘得名善男子。譬如一火因木得故名为木火。因草得故名为草火。乃至众生意识亦复如是。因眼因色因明因欲名为眼识。善男子。如是眼识。不在眼中。乃至欲中。四事和合故生是识。乃至意识亦复如是。

　　【七板】

　　问。既无我无人。云何有生有死。答。但生是空生。死是空死。毕竟无有我人可得。如经云。一切𠀍间法唯因果无人。但是依空法。还生于空法。是知众生界中但有名数。名数本空。万法何有。

　　第六十六卷

　　【十一板】

　　夫外计内执我者。皆于地水火风空识六大种中。及身内识暖息三事等起执。今观六大三事内。唯是识之一大𠀍多坚执以为实我。今只用于内外三𠀍中推。自然无我无识。且内外推者。只如执识实在身内者。且何者是识。若言(推破云云)四大各离。唯是空大。何者是识。

　　【十三板】

　　○凡夫迷梦。怕怖生老病死。

　　○二乘偏见猒离成住坏空。若顿悟之时不猒不怖。全将生死法。度脱于群生。以生死性空故。如释迦如来不离不着。生则王宫降诞演独尊之文。老则寿八十年示迁坏之法。病则背痛偃卧警泡幻之身。死则示灭双林显无常之苦。令小根者悟其迁变。俾大器者顿了圆常。故知生老病死之中尽能发觉。行住坐卧之内俱可证真。岂同怖猒凡小之见乎。

　　第六十七卷

　　【三板】

　　○如缘真如。作有如解。即是法执。若作无解。虽不称如。仍因成圣。释曰。若作如解即是法执者。若起能解之心即立所证之理。所境既立。迷现量心。知解才生。便成比量。皆为法执失唯识宗。所以华严经云。智外无如。为智所入。如外无智。能证于如则心境如如一道清净。

　　【三板】

　　○问。涅槃经佛说有真我佛性之理。诸菩薩等皆伸忏悔。我等无量劫来常被无我之所漂流。今广说无我者。莫不违涅槃之教不。答。今言无我者。谓破凡夫外道迷唯识理。妄执心外实有我法。如外道所执略有三等。一僧佉等执我体常周遍量同虚空。随处造业受苦乐等。二尼𠃵子执我其体虽常而量不定。随身大小有卷舒故。三遍出执我体常至细如一极微。潜转身中作事业故。余九十种所计我等。不异此三。故此等妄执俱无道理。唯成五见之邪思。岂同四德之真我。

　　涅槃经云。如出𠀍人之所知者名第一义谛。𠀍间人知者为𠀍谛。仁王经云。于解常自一。于谛常自二。所以人王虽分二谛。智照常一。涅槃本唯一谛。解惑分二。斯则二而不二不二而二。一二自在。为真二谛故昔人颂云。二谛并非双。𢘆乖未曾各。即其义也。

　　𡨋枢会要卷中
国家图书馆善本佛典第 56 册 No. 8980 冥枢会要


　　𡨋枢会要卷下

　　黄龙庵主　(祖心)　集

　　【十板】

　　夫经论异说。悉是如来善权方便。知根知欲种种不同。略有三异。一谓随情。二随情智。三随智。随情说者情性不同说随情异。如毗婆沙明𠀍第一法有无量种真际尚尔。况复余耶。如顺盲情种种示乳。盲闻异说而诤。白色岂即乳耶。众师不达此意。各执一闻。自起见诤。互相是非。信一不信一。浩浩乱哉。莫知孰是。若𠀍三说及能破者有经文证。皆判是随情二谛意耶。无文证者悉是邪见。谓同彼外道非二谛摄也。随情智者。情谓二谛。二皆是俗。若悟谛理乃可为真。真则为一。如五百比丘各说身因。身因乃多。正理唯一。经云。𠀍人心所见名为𠀍谛。出𠀍人心所见名第一义谛。如此说者即随情智二谛。随智者。圣人悟理。非但见真亦能了俗。如眼除瞙见色见空。又如入禅者。出观之时。身虚心豁。似轻云蔼空。已不同散心。何况悟真而不了俗。毗昙云。小云发障。大云发障。无漏逾深。𠀍智转净。故经偈云。凡人行𠀍间。不知𠀍间相。如来行𠀍间。明了𠀍间相。此是随智二谛也。若解此三意。将寻经论。虽说种种于一一谛皆备三意也。

　　第六十八卷

　　【六板】

　　问。𠀍间依想建立。有为之法皆虚俗谛从识施为。无体之门尽伪。且如圣教文句能诠乃广长舌相之所宣。妙观察智之所演。云何俱称不实咸是虚耶。答。诸圣演教谈诠。是依𠀍俗文字。所以佛告三乘学者。只令依义不依语。权藉教以明心。是以文字俱无自性。亦从识变。广百门论云。然诸𠀍间随自心变。为有众字和合为名。复谓众名和合为句。谓此名句。能有所诠。能诠所诠。皆自心变。诸心所变。情有理无。圣者于中。如实知见。云何知见。谓彼法皆是愚夫虚妄识心分别所作。假而非实俗有真无。随顺𠀍间。权说为有。

　　【八板】

　　西域记第七云。昔有隐士结庐并迹。博习伎艺。究极神理。能使瓦砾成宝。人畜变形。但未能驭风云陪仙驾。阅图考古更求仙法。遂得求仙方云。将欲求仙当筑坛场。命一烈士按长剑立坛隅。并息绝言。自昏达署。求仙者坛中而坐。按长剑颂神咒。收视返听。达署登仙。既得此方。数年之间求烈士不得。后遇一人先为人佣力艰辛五载。一且违失遂被笞辱。又无所得悲号巡路。隐士见命数加优赠。烈士欲求报效。隐士曰。我弥历多年幸而遇会。奇貌应图。非有他故。愿一且不语耳。烈士曰。死尚不辞。何况不语。于是隐士立坛受仙。依事行之。日暮之后各思其事。隐者诵咒。烈士按剑。俟将晓矣。烈士忽然大𠮧。时空中火下烟𦦨云蒸。隐士疾引此人入池避难。问曰。诫子无声何乃惊𠮧。烈士曰。受命之后至夜昏然若梦。见昔所事主人躬来至傍。感厚恩而不语。被打振怒而见致害。遂要托生南印土大婆罗门家。受生乃至出胎苦厄。被受荷恩不语。洎乎受冠生子。每念前恩而不语。阖家亲戚咸见怪矣。年过六十而有一子。其妻谓曰。汝若不语我杀汝子。我自怀念今已隔生。唯有一子。宁忍令煞。因止其妻。遂发此言。隐士曰。我之过也。被魔所挠。烈士感激其事忿恚而死。故知睡梦与觉。所见唯心。延促之时。不离一念。

　　【九板】

　　远近𠀍界。佛及众生。三𠀍一切事物。莫不于一念中现。何以故。一切事法依心而现。念既无碍。法亦随融。是故一念即见三𠀍事物显然。所以经偈云。一念普观无量劫。无去无来亦无住。如是了知三𠀍事。超诸方便成十力。又云。始从一念成终劫。悉从众生心想生。一切刹海劫无边。以一方便皆清净。

　　第六十九卷

　　【三板】

　　问。何因界唯十八。答。杂集论云。由身具等能持过现六行受用性故。身者。谓眼等六根。具者谓色等六境。过现六行受用者。谓六识能持者谓六根六境能持六识所依所缘故。过现六识能持受用者。不舍自相故。当知十八以能持义故说名界。

　　【九板】

　　十八界中。皆因意识建立根本。立处尚空。所生枝末何有。既无处所可得。又无界分可凭事诳理虚。情危执劣恶见之根株尽㧞妄识之巢冗齐倾。独朗真心。圆周法界。

　　【十一板】

　　楞严经云。性火真空者。古释云。性是本觉性。火是本觉火。皆是众生心变。如第六识心热遍身即狭。若第八识中变起即遍同法界。悟法界性皆是我心中所变之火。

　　【十五板】

　　其妄最初。因自心动有风。因执有金。因爱有水。因求有火。皆是自心变起四大。还自分别结业受生。故非他累觉明为咎者。由强觉了本体明为咎。则无知觉明。有知明觉。如人见不净便生猒心由分别故。以猪㺃见便生净想。皆由强觉无明。但无分别妄见。唯见法性净土。

　　第七十卷

　　【四板】

　　问。𠀍间无有一法不从缘生。具几因缘能生万法。答。曾无心外法。能与心为缘。但是自心生。还与心为相。义海云。明缘起者。如见尘时。此尘是自心现。由自心现即与自心为缘。由缘现前心法方起。故名为缘起法也。经云。诸法从缘起。无缘即不起。乃至则知尘体空无所有。今悟缘非缘。起无不妙。但缘起体寂。起恒不起。达体随缘不起恒起。如是见者名实知见。何谓实知见。若见缘而不见体。即是常见若见体而不见缘。即是断见。今从因缘而见性。则不落常。于真性中而缘起则不堕断见。名实知见。所以广辩因缘行相者。谓因事而显理令理不孤。因理而成事令事融即然。

　　第七十一卷

　　【十板】

　　若起一念善。如将甜种子下于肥田内。或生一念恶。似植苦种子下向瘦田中。以水土因缘时节际会。则抽芽布叶次第而生。华发果成积渐而熟。此染净种子异熟亦然。若作善因下人天之乐种。或兴恶行生四趣之苦田。靡起善恶因。终无苦乐报。不下粗好种。岂有华果生。故知因果相酬。唯识变定。如镜现像。似影随形。无有影而不随形。无有镜而不现像。斯则无有作而不受报。无有果而不酬因。法尔如然。𠀍所共悉。唯有不作者业果定难羁。但了一心宗。诸缘皆䪺息。是以了唯识理无所用心。终不妄兴三界业果以唯识变定故。惧业之人方能信受。如前定录云。昔晋韩公滉之在中书也。尝召一吏不时而至。怒将鞭之。吏曰。某别有所属。不得遽至。晋公曰。宰相之吏更属何人。吏曰。某不幸兼属阴官。晋公以为不诚。怒曰。既属阴司有何所主。吏曰。某所主三品已上食料。晋公曰。若然某明曰当以何食。吏曰。此虽细事不可显言。乞䟽于纸。过后为验。乃如之。而系其吏。明旦遽有诏命。既对。适遇太官进食糕糜一器。上以其半赐晋公。晋公食之羙。又以赐之。既退而腹胀归于私弟召医视之曰。食物所壅。宜服少橘皮汤。至夜可饮浆水。明旦疾愈。思前吏言召之。视其书云。明晨相公只食一饤半糕糜橘皮汤一碗浆水一瓯。则皆如其言。公固复问人间之食皆有籍耶。答曰。三品已上日支。五品已上有权者旬支。无则月支。凡六品至一命皆季支。其不食禄者年支耳。故知饮啄有分丰俭无差。所谓玉食锦袍。鹑衣藜藿。席门金屋。千驷一瓢。皆因最初一念而造。心迹才现。果报难逃。以过去善恶为因。现今苦乐为果。丝毫匪滥。孰能免之。犹响之应声。影之随形。此必然之理也。唯除悟道定力所排。若处幻𠀍之中。焉有能脱之者。

　　第七十二卷

　　【七板】

　　问。般若无相不受一尘。云何广辩四缘及诸因果。答。夫佛道正法。皆从缘生。故云心法四缘生。色法二缘起。若执不从缘生者。皆非正法。悉属外道。自然邪见。且心之一法。若无第一因缘者。无有亲生现行果之义。则诸法不成立。若无第二等无间缘者。则无开导引后生义。无有相续全成间断。若无第三所缘缘者。则心无所虑处。不能牵心用。心无所托。乃心境俱成断灭。若无第四增上缘者。虽具前三缘。若无增上即成障碍。法亦不生。四缘具足。方成心法。若能明了𠀍间因缘所生之法。方乃见无生之旨。以即生法达无生故。且生法尚不知正因。云何能了无生妙理。

　　第七十三卷

　　【一板】

　　问。一切𠀍间因果相酬。生死不绝。于诸识中何识为主。答。生灭因缘最初依阿赖耶识为体。以意识为用。如是三𠀍因果流转不绝。功在意识。以是义故意名相续识。

　　【三板】

　　问。生灭因缘。别以何为因。以何为缘。而得生起。答。古师释云。生灭因缘体相有二。阿赖耶心体不守自性变作诸法是生灭因。根本无明熏动心体是生灭缘。又复无明住地诸染根本起诸生灭故说为因。六尘境界能动七识波浪生灭是生灭缘。依此二义以显因缘诸生灭相聚集而生。故名众生而无别体。唯依心体。故言依心。即是阿赖耶自心相也。

　　【四板】

　　问。生灭门中。有漏位内。约教所论有几种生死。答。略有二种。一分段。二变易。识论云。一分段生死。谓诸有漏善不善业。由烦恼障缘助势力所感三界粗异熟果身命短长。随因缘力有定剂限故名分段。二不思议变易生死。谓诸无漏有分别业。由所知障缘。助势力所感殊胜细异熟果。由悲愿力改转身命无定剂限故名变易。无漏定愿正所资感妙用难恻名不思议。或名意生身。随意愿成故如契经说如取为缘。有漏业因续后有者而生三有如是无明习地为缘。无漏业因有阿罗汉独觉已得自在菩薩三种意生身。亦名变化身。无漏定力转令异本如变化故。

　　【八板】

　　若未触途成观谛了自心。皆对境生疑执有前法。一切生死尽是疑情。但了唯心自然无咎。若疑蛇得病岂有实境居怀。犹悬砂止饥。但是自心想起。

　　【九板】

　　问。生死之法是有是无。答曰。非有非无何者。若言是有。一身内外地、水、火、风各各性空。未曾聚散。所以无生之生可说为生。无灭之灭可说为灭。如庵提遮女师子吼了义经云。若能明知地、水、火、风四缘毕竟未曾自得。有所和合而能随其所宜。有所说者是为生义。乃至若能明知地、水、火、风毕竟不自得。有所散坏而能随其所宜。有所说者是为死义。若言是无。以染净真如不守自性不觉随缘起幻生灭。故云。法身流转五道号曰众生。如上所明凡圣二种生死。湏知生死中道方离断常。是以生之无生真性湛然。无生之生业果宛然。真性湛然不可执常。业果宛然不可执断。又复诸佛出𠀍尚如空华乱生乱灭。况众生颠倒生死。但如妄梦如狂醉。岂是实耶。

　　第七十四卷

　　【三板】

　　般若灯论偈云。生死有际不。佛言毕竟无此生死无际。前后不可得。如般若经云。复次极勇猛如涅槃无际。一切法亦无际。何者。生死以涅槃为际。涅槃以生死为际。既不得生死亦不得涅槃。生死涅槃既不可得。则一切法悉无际。如是但了本觉一心。念念契圆常之道。若逐无明散意。尘尘成生死之轮。得失在人。法无邪正。取舍任己。道绝升沉。但自内观。蹑普门而顿入。唯当正眼。履一道以圆成。

　　【四板】

　　经偈云。非空非海中。非入山石间。无有地方所。脱之不受业唯除不作则无果。得道则业亡。如气歔旃陁罗造恶业而得生天。鸯掘魔罗作逆罪而得解脱果。是知受身已来无有不作业者。设今生不作过去曾为。但悟此宗无不解脱。

　　【九板】

　　问。于中有身。处中有住。及欲趣生时行相如何。答。准二十四不相应行中有势速一法。于势速中有士用势速。古释云。士用势速者。如中有身往当受生处迅疾名士用势速。所言中者对前后以得名。有则有其情识身。为此五趣有情身。在死有后生有前两形中间故名中有。亦以异熟五蕴为体。为同本有身。是业招故。其中有身便如当生本有身。形状如人。中有似于人等。五趣亦尔。但如五六岁等孩儿大。其形量虽小。然诸根猛利如本有身。能作诸事业。于父母起颠倒想而生爱恶。此中有身唯同类及净天眼者见。于中有中唯食香气。在中有住时。其不善不恶中容性者。在中有位极迟受生不过四十九日。剂此无有缘不会者。

　　第七十五卷

　　【五板】

　　显识经云。佛告贤护识之自性遍入诸处。不为诸处之所染污。六根六境五烦恼䕃。识遍止之不为其染。由此而显识之事用。贤护。如木机关系执一所。作种种业。或行走腾跃。或跳踯戏舞。于意云何。机关所作是谁之力。贤护白佛言。智慧狭浅非所能了。佛告贤护。当知皆是作业之力。作业无形但智运耳。如是身之机关以识之力作诸事业。仙通𠃵闼婆龙神人天阿修罗等种种趣业。咸悉依之。识能生身。如工作机关识无形质普持法界。智力具足乃至能知宿命之事。

　　【七板】

　　问。外之境色因识分别故名唯识。只如梦中无境唯识。云何梦中识见种种。答。显识经云。佛言贤护。色有二种。一内二外。内谓眼识。眼则为外。乃至身识为内。身则为外。贤护。如生盲人梦见羙色手足面目形容姝丽。便于梦中生大爱悦。及睡觉已冥无所见。乃至此生盲人未曾见物。云何梦中而能见色。贤护白佛言。惟愿开示。佛告贤护。梦中见者名内眼。所是慧分别。非肉眼见。其肉眼所以念力故盲者梦中须㬰而现。复以念力觉而忆之。识之内色亦复如是。故于所见唯识闻嗅尝触亦然。见有境界但是念慧分别。若离念慧分别。决定无有前尘毫末之相。

　　【八板】

　　显识经云。大药白佛言。云何识离于身。便速受身。识舍故身。新身未受。当尔之时。识作何相。佛言大药。如有丈夫长臂勇健。着坚甲胄。马疾如风。乘以入阵。干戈既交。心乱坠马。武艺劲捷。还即跳上识。弃于身速即受身亦复如是。又如怯人见敌怖惧乘马退走。识资善业见天父母同座而座。速托生彼。亦复如是。大药。如汝所问识弃故身。新身未受当尔之时。识作何相。大药。譬如人影现于水中无质可取。手足面目及诸形状与人不异。体质事业影中皆无。无冷无热及与诸触。亦无疲乏肉段诸大。无言苦乐之声。识弃故身。新身未受相亦复如是。

　　【九板】

　　般若灯论云。言从死有相续至生有时。如授经如传灯。如行印如镜像现。如空声响。如水中日月影。如种子生芽。如人见酸口中生涎。如是后䕃相续起时。无有中䕃往来传此向彼。是故智者应如是解。故知识托业现境逐心生。刃利刀山谁人锻炼。华含德水非彼开敷。辨果知因见末识本。故云心能作佛。心作众生。心作天堂。心作地狱。心异则千差竞起。心平则法界坦然。心凡则三毒萦缠。心圣则六通自在。心空则一道清净。心有则万境纵撗。如谷应声语雄而响厉。似镜鉴像形曲而影凹。以知万行由心一切在我。内虚外终不实。外细内终不粗。善因终值善缘。恶行难逃恶境。蹈云霞而饮甘露非他所授。卧烟焰而啖脓血皆自能为。非天之所生。非地之所出。只在最初一念致此升沉。欲外安和。但内宁静。心虚境寂念起法生。水浊波昏潭清月朗。修行之要靡出于斯可谓众妙之门。群灵之府。升降之本。祸福之原。但正自心。何疑别境。

　　第七十六卷

　　【一板】

　　夫论一期真妄生死约事而言还有终始不。答。第一义中尚无生死。何有始终。顺𠀍谛门中。随众生见而妄说生死。如古德云。真妄相循。难穷初后者。释云。若言先妄后真。真则有始。若谓先真后妄。妄由何生。若妄依真起。真亦非真。若妄体即真。则妄亦无始。为破始起立无始言。始既不存。终从何立。无始无终。岂有中间。

　　【三板】

　　华严经云。佛子菩薩有十种魔。何等为十。所谓蕴魔生诸取故。烦恼魔𢘆杂染故。业魔能障碍故。心魔起高慢故。死魔舍生处故。天魔自娇纵故。善根魔𢘆执取故。三昧魔久耽味故。善知识魔起着心故。菩提法智魔不愿舍离故。是为十。菩薩摩诃薩应作方便速求远离。䟽释云。一蕴魔者。身为道器体与佛同。岂即是魔。蕴魔之名。特由取着。下九例尔。

　　【五板】

　　今且观心王置于心所。则一念心。十界三科如丈。一界五蕴如尺。唯在识心如寸。若达心具一切法已。方能度入一切色心。如一一尺无非是寸。及一一丈无非是尺。是故丈尺全体是寸。故知若真谛。若俗谛。若有为。若无为。一刹。一尘。无非心矣。今宗镜撮其枢要。盖为斯焉。

　　分段生死从正使有即是凡夫变易生死从习气生即是二乘。虽断正使不断习气。于中有二。一烦恼习气。二业习气。一烦恼习气者。如难陀有欲习。往昔数生身为国王习近五欲故。舍利弗有瞋习。往昔数生曾受蝎身。毕陵伽婆蹉有慢习。往昔数生身是大婆罗门博学多才我慢轻物。乃至槃特比丘有痴余习等。二业习气者。如牛呞比丘往昔是牛身。林间奔走触着遗弃故破袈裟。以是因缘虽获道果。以业习故使之然也。又如迦叶闻琴起舞。阿难常好歌吟。俱以往昔曾为乐人。以业习之余故。若烦恼余习是变易缘。有业余习是变易因。感变易生死即是果报。此二乘人未得如来一心三点涅槃。于无学位虽见修惑尽。所有无知皆是无明之余习。亦名无明住地。亦名所知之障。亦名尘沙无知。又菩薩约化门有十种习气。

　　华严经离𠀍间品云。佛子菩薩摩诃薩有十种习气。何等为十。所谓菩提心习气。善根习气。教化众生习气。见佛习气。于清净𠀍界受生习气。行习气。愿习气。波罗蜜习气。思惟平等法习气。种种境界差别习气。是为十。若诸菩薩安住此法。则永离一切烦恼习气。得如来大智习气非习气智。故知染净二业升沉两门。皆从熏习而生。不是无因而得。应须勤修白业。净法时熏。念念功夫。自成妙果。所以一一众生八识藏中各具十法界种子。本自具足非从新生。虽常内熏须假外缘熏发。若闻十恶熏发三涂种子。若闻戒善熏发人天种子。若闻谛缘熏发二乘种子。若闻六度熏发菩薩种子。若闻一乘熏发诸佛种子。各随习熟浓厚处先发。如今多习三涂种子。人天尚少。岂况佛乘。然地狱现行时佛种子亦不没。只是转更赊远。如今既在人天直须努力。常亲知识乐听一乘。内外资熏。一生取办。故佛诫罗睺罗颂云。十方无量诸众生。念念已证善誓果。彼既丈夫我亦尔。何得自轻而退屈。

　　【十板】

　　法华经偈云。更以异方便。助显第一义。又云。唯此一事实。即是无作一实谛也。以真如之性是自心之实。名一实谛。念念圆成。更何所作。名无作四谛。所以八千声闻于法华会上。见如来性如秋收冬藏更无所作。以达本故。法尔如斯。若未见性人不可安然拱手。效无作无修。直须水到渠成。自然任运。故又但了一心自然无作。非是强为。故云䕃入皆如。无苦可舍。无明尘劳即是菩提。无习可断。边邪皆中正。无道可修。生死即涅槃。无灭可证。无苦无集故无𠀍间。无道无灭故无出𠀍间。纯一实相。实相外更无别法。

　　第七十七卷

　　【五板】

　　问。一念无明心起十二有支。为自生他生共生无因生。答。缘起甚深。非四句能测。了则一心𡨋寂。迷则六道轮回。非妄非真不常不断。若云是妄妄不可得。若云是真复能流转。若云是断相续𢘆生。若云是常念念起灭。所以从心生故生无能生。无有定性。

　　【六板】

　　问。万境无明与一心法性。为是一为是二。若是一不合分染净二名。若是二云何教中说无明即法性。答。体一是真。名二是假。名因情立。真以智明。情智自分。真原不动。不可定同不坏𠀍谛故。不可定异不失真谛故。涅槃经云。明与无明愚人为二。智者了达其性无二。无二之性。即是实性。

　　【六板】

　　问。三界初因四生元始。莫穷本末罔辩根由。庄𦒳𢫾之为自然。周孔詺之为混沌。最初起处如何𢫾南。答。欲知有情身土真实端由无先我心更无余法。谓心法刹那自类相续无始时界展转流来。不断不常凭缘凭对。非气非禀唯识唯心。肇论钞云。𦒳子云无名天地之始有名万物之母。若佛教意则以如来藏性转变为识藏从识藏变出根身器𠀍间一切种子。推其化本即以如来藏性为物始也。无生无始物之性也。生始不能动于性。即法性也。

　　【八板】

　　经论有二种觉。一性觉。二本觉。又有二种般若。一本觉般若。二始觉般若。又有二种心。一自性清净心。二离垢清净心。又有二种真如。一在缠真如。二出缠真如。此四种名随义异。体即常同。今一切众生只具性觉清净本觉自性清净心在缠真如等。于清净本然中妄忽生于山河大地。以在缠未离障故。未得出缠真如等。若十方诸佛二觉俱圆。已具出缠真如等。无有妄想尘劳。永合清净本然。则不更生山河大地诸有为相等。

　　【十板】

　　佛证真际实不见明。若见于明即是所明。既立所明便有能觉。但除能所之明方称妙明。此妙之明是不明之明。不同所明因明起照。故般若无知论云。难曰圣智之无。惑智之无。俱无生灭。何以异之耶。答。圣智之无者。无知惑智之无者。知无其无虽同。所以无者异也。何者。夫圣心虚静无知可无。可曰无知。非谓知无。惑智有知故有知可无。可谓知无。非曰无知也。

　　第七十八卷

　　【一板】

　　夫言一觉一切觉。云何教中分其多种。答。觉体是一。随用分多。用有浅深。觉无前后。如璎珞经云。妙觉方称照寂等觉照寂。又觉有三义。一觉察如睡梦觉。亦如人觉贼。贼无能为妄。即贼也。二觉照即照理事也。亦如莲华开。照见自心一真法界𢘆沙性德。如其胜义觉诸法故。三妙觉即上二觉离觉所觉故为妙耳。非更别觉。故经云。无有佛涅槃。远离觉所觉。又觉性无觉即根本智。觉相历然即后得智。

　　【二板】

　　有情无情究其初原。皆不出一心本际。如法性论云。问本际可得闻乎。答。理妙难观。故有不知之说。旨微罕见。故发幢英之问。有天名曰幢英。问文殊师利。所言本际为何谓乎。文殊师利答曰。众生之原名曰本际。又问众生之原为何谓乎。答生死之本为众生原。又问于彼何谓为生死本。答曰。虚空之本为生死原。幢英于是抱玄音而辍问。始悟不住之本。若然则因缘之始可闻而不可明。可存而不可论问。虚空有本乎。答。无问。若无有本何故云虚空之本为生死原。答。此犹本际之本耳。则于虚空无本为众本之宗。化表无化为万化之府矣。

　　【三板】

　　问。内外唯识。心境皆空。云何教中又立外相。答。因了相空方谈唯识。若执有相。唯识义不成。若执无相。则真空理不显。以无相即相方达真空。相即无相始明唯识。

　　【四板】

　　摄论云。如观行人定中。所见色相境界。识所显现。定无境界。此青等色相是定境。非所忆持识。忆持识有染污。此起现前所见分明清净。则唯识之旨于此弥彰。如依镜面但有自面无有别影。何以故。诸法和合道理难可思议。不可见法而令得见。定心亦尔。定心有二分。一分似识。一分似尘。此二种实唯是识。若忆持识是过去色。此定中色。若在散心五识可言缘现在外尘起。若散意识缘过去尘起。若在观中必不得缘外色为境。色在现前又非缘过去境。当知定心所缘色即见自心。不见别境。以定中色比定外色。应知亦无别境。是知一心即万法。万法即一心。何者。以一心不动。举体为万法故。

　　【五板】

　　问。既称唯有识。何得立色名。答。一切名皆是客义。名中无法。法中无名。名不当法。法不当名。经云。是自性无生无灭无染无净。此色无所有为通相。若有生即有染。若有灭即有净。由无此四义故色无别相。

　　【六板】

　　问。论唯有内心。实无外境者。如修十善业受天堂乐。作五逆罪受地狱苦。升忉利则五欲悦目。堕泥𥠖则万苦攒身。悦目有灵凤翔鸾作欢乐之事。攒身有铁蛇铜㺃为逼恼之殃。明知非但内心。实有外境。答。天堂地狱苦乐之相皆是自心果报业影。既以自心所作为因。还以自心所受为果。故经云。未有自作他受。今且约地狱界受苦以证唯心。十法界中例皆如是。识论问云何名为四大转变。彼四大种种转变动手脚等。及口言说令受罪人生于惊怖。如有两羊从两边来共杀害彼。地狱众生。见有诸山或来或去刹害众生。以是义故。不得说言唯有内心无外境界。答曰。偈言。若依众生业。四大如是变。何故不依业。心如是转变。汝向言彼罪人业外四大等如是转变。何故不言依彼众生罪业力故内自心识如是转变。又偈言。业熏于异法。果云何异处。善恶熏于心。何故离心说。故偈言业熏于异法果云何异处者。此以何义。彼地狱中受苦众生所有罪业依本心作。还在心中不离于心。以是义故。恶业熏心还应心中受苦果报。何以故。以善恶业熏于心识。不熏彼外四大等。以四大中无所熏事。云何虚妄分别说言四大转变。于四大中受苦果报。是故偈言善恶熏于心。何故离心说。

　　【九板】

　　问。地狱既是非情云何动作。答。是有情不思议业力所感。令受罪众生自见有如是事。如成劫风。虽是无情亦能成劫。如磁毛石岂有识想令䥫转移。设使众生轮回六趣。善恶升沉。实无主宰。人法俱空。所以先德云。往复无际。动静一原。含众妙而有余。超言思而迥出者。其唯法界乎。

　　问。凡所施为皆是自心者。云何杀生而得杀罪也。答曰。皆是依于自心分别。强执善恶之因。妄受苦乐之果。若究三轮之体。能杀所杀本空。

　　【十一板】

　　问。经中所云。一切法如梦。以证唯心者。云何梦中事虚。窹中事实。果报不等。法喻不齐。云何引证。答。所伸譬况。皆为不信之人假此发明。所以智不难喻。但求见道证会自心。何用检方便之诠。执圆常之理。此梦喻一法证验最亲。识论答外难云。汝言梦中所见饮食饥饱刀杖毒药如是等事皆悉无用。窹时所见如是等事皆悉有用。此义不然。颂云。如梦中无女。动身失不净。如梦交会漏失不净。众生如是无始𠀍来。虚妄受用色香味等外诸境界皆亦如是。实无而成。又问若梦中无境。窹亦尔者。何故梦中窹中行善恶法。受与不受果报不等。答。唯有内心无外境界。以梦窹心差别不同。是故不依外境成就善不善业。是以在梦位心由睡眠坏势力羸劣。心弱不能成善恶业。觉心不尔故所造行当受异熟胜劣不同非由外境。设觉中所受苦乐实果报。亦无作者受者。悉如幻梦。

　　第七十九卷

　　【一板】

　　夫心外无法。法外无心。如是了知则真善知识。一心妙理圆证无疑。何故闻外善恶知识而生听受。答。皆是增上因缘和合虚妄分别而成。彼此情生无有真实。识论问云。何故遇善知识闻说善法。值恶知识闻说恶法。若无一切外境者。彼云何说。若不说者云何得闻。若不闻者此云何成。偈答。带共增上因。彼此缘心合。以一切众生虚妄分别思惟。忆念彼说我闻而实无有彼前境界。是以若执内外则心境对治。尚未入于信门。何乃称于听法。

　　【三板】

　　问。若约见闻外境。则色不至眼。眼不至色。可谓唯心无相可得。只如饮啖之时根境相入。若言无相不可以心吃心。答。六根六境虽则离合不同。皆唯识变。味性本空若非是识谁知咸淡。古师云。只吃相分本质自在。问。如吃了质亦亡如何。答。能随既亡所随亦灭。如二十人共一株树。一人伐之十九人所随亦灭。又唯识义镜释云。共果同在一处不相障碍者。问。且如一树有情共变。而一有情伐用之时。为用自变为兼用他。若唯自者余人变者应存不亡。树何不见。若亦用他何名唯识。答。有云树等既是共相种生。皆相随顺。互相增益。彼一有情自所变者所缘亲用。他所变者与自所变为增上缘亦疏缘用一切相望。自为所顺。他为能顺。由所顺无能顺亦灭。由斯树丧唯识亦成。问。何以得知互相增益。答。对法论云。有情共业为增上缘。

　　【六板】

　　大乘本生心地观经云。尔时佛告弥勒菩薩摩诃薩言。汝善男子当修学者。但有一德是人应住阿兰若处求无上道。云何为一。谓观一切烦恼根原即是自心。了达此法。堪能住止阿兰若处。

　　【七板】

　　问。内外唯心是平等理。云何身土不同。内身有觉外境无知。答。𠀍界身土法尔如然。不可执一执异自生情见。若言法尔者即法如是。或云法性者。若是法性即以本识如来藏身为所依持。𢘆䪺变起外诸器界。不出此二。一法应如是。二藏识变起。又众生业力。亦菩薩万行为因等。所现世界皆是藏识相分。相分之中半为外器而不执受。半为内身执为自性生觉受故。如来藏识何缘如此。法如是故。行业引故。上虽分执受不执受二义俱无自性。全以佛法界如如一真心为体。当知依即正。正即依。不出一心真性矣。

　　【八板】

　　问。世人多执有情动作有识。无情不动作无识且如葵藿向日而转。芭蕉闻雷而生。橘得尸而敷荣。䥫因石而移动。又如麹发酒醋火𤑔山林。此等皆是无情。云何动作。答。有情无情各有二义。若有情生死。一是众生业力所为。二是法界性自然生。若无情转动。一是异法性自尔。二是法作。故知法法无心尘尘本寂。寂而常用用而常寂。法无心而随缘成坏。人无心而诸行迁流。如芭蕉闻雷。葵藿向日。无明不取诸行。诸行不吸识心。则法法不相到。法法不相知。法法不相待。法法不相借。皆性自尔故。法法如是故。是以金刚三昧经云。心不生境。境不生心。何以故。凡所见境。唯所见心。即不相到也。华严经颂云。诸法无作用。亦无有体性。是故彼一切。各各不相知。即不相知也。维摩经云。一切法生灭不住如幻如电。诸法不相待。乃至一念不住。即不相待也。宝藏论云。火不待日而热。风不待月而凉。坚石处水天鼓游光明暗自尔。干湿同方。物尚不相借。岂况道乎。即不相借也。如火以热为性。风以凉为性。岂假藉他缘乎。天鼓者日也。常游光照四天下。日出即明。日没即暗。皆是法尔非关造作。坚石处水者。石虽处水。水不入石。虽同一处。石自干而水自湿。故知法法标宗。尘尘绝待。则非因缘。亦非自然矣。

　　【十板】

　　华严经颂云。世间种种法。一切皆如幻。若能如是知。其心无所动。诸业从心生。故说心如幻。若离此分别。普灭诸有趣。譬如工幻师。普现诸色像。徒令众贪乐。毕竟无所得。世间亦如是。一切皆如幻。无性亦无生。示现有种种。度脱诸众生。令知法如幻。众生不异幻。了幻无众生。众生及国土。三世所有法。如是悉无余。一切皆如幻。幻作男女形。及象马牛羊。屋宅泉池类。园林华果等。幻物无觉知。亦无有住处。毕竟寂灭相。但随分别现。菩薩能如是。普见诸世间。有无一切法。了达悉如幻。众生及国土。种种业所造。入于如幻际。于彼无依着。如是得善巧。寂灭无戏论。住于无碍地。普现大威力。

　　【十三板】

　　即有之空。方为具德之空。即空之有。方为具德之有。又尽有之空。尽空之有。方为具德。又四句齐照成解境故。四句齐泯。成行境故。皆言忘虑绝方为具德耳。所以昔人云。巫山台上托云雨以去来。舒姑水侧寄泉流而还往。故知聚沫之身非有。如幻之心本空。岂有欲情而成实事。

　　【十四板】

　　问。一切法如幻。云何有垢净能所对治。答。只为如幻故垢净不定。由心回转凡圣法生。故思益经云。垢法说净。见垢实性故。净法说垢。贪着净相故。又庄严经论云。问。若诸法同如幻。以何义故一为能治。一为所治。偈答云。譬如强幻王。令余幻王退。如是清净法。能令染法尽。

　　第八十卷

　　【二板】

　　问。若一切法皆空如化。何以故有种种说法别异。答曰。如佛所化及余人所化。虽不实而有种种形相别异。梦中所见种种亦如是。人见梦中好恶事有生喜者。有生怖者。如镜中像虽无实事而随本形像有好丑。诸法亦如是。虽空而各各有因缘。如佛此中说。于是化法中。有声闻变化。有辟支佛变化。有菩薩变化。有佛变化。有烦恼变化。有业变化。又云。如化者化主无定物。但以心生便有。所作皆无有实。人身亦如是。本无所因。但从先世心生。今世心身。皆无有实。以是故。诸法如幻化。

　　问。凡有相法皆从变化。心无形相云何化现。答。心本是化理不思议。从心现心如化起化。佛地论云。心化唯二。一自身相应。谓自心上化现种种心及心法影像差别。二他身相应。谓令他心亦现种种心及心法影像差别。此并相分似见分现有义。定力能令自心解非分法名化自心。加被有情令愚昧者解深细法。令失念者得正忆念。名化他心。

　　【七板】

　　经云。三世佛种以无性为性。一切处随了无性即为佛性。不以有性故有。不以无情故无。今独言有情者。遍世劝人为器常于一毛一尘之处。明见一切理事无非如来性。是开如来性起功德名为佛性。是知六道四生。山河大地。情与非情。皆同一性。如世尊最后垂示应尽还原品三告之文。经云。𠇍时世尊。如是逆顺入诸禅已。普告大众。我以甚深般若遍观三界一切六道。诸山大海大地含生。如是三界根本性离。毕竟寂灭同虚空相。无名无识。永断诸有本来平等。无高下想。无见无闻。无觉无知。不可系缚。不可解脱。无众生。无寿命。不生不起。不尽不灭。非世间非非世间。涅槃生死皆不可得。二际平等。诸法如故。

　　【十一板】

　　佛说佛性生五种功德。一起正勤心。二生㳟敬事。三生般若。四生阇那。五主大悲。由五功德能翻五失。由正勤故翻下劣心。由恭敬故翻轻慢意。由般若故翻妄想执。由生阇那俗智能显实智。及诸功德故翻谤真法。由大悲心慈念平等故翻我执。乃至由般若故不舍涅槃。由大悲故不舍生死。由般若故成就佛法。由大悲故成就众生。是以若了一切众生皆有佛性。自然不谤不慢。无失无违。何者。以众生妙故。皆不可思议故。

　　【十二板】

　　慧眼所见无法可见。故名为见者。见法空故。名为慧眼。非独慧眼能见。五眼俱现。如是五眼照如千日。十方之中无𠁅不见。于一眼䖏地平如掌无诸秽恶。若有可见即是生盲。何以故。无所有故。当知无空。色空俱遣。

　　【十三板】

　　问。佛眼者。皆是圆修圆证方具。十住菩薩尚未分明。云何无明烦恼凡夫尚未得天眼。云何得同佛眼。答。如来五眼众生悉具。非待证圣方有。涅槃经云。若学大乘人。虽是肉眼而明佛眼。二乘虽具天眼不明佛眼。又云见如来性者。虽有烦恼如无烦恼。若实明宗见性。即肉眼而明佛眼。以智照为眼故。台教约五品。初位中以凡夫心同佛所知。用所生眼齐如来见。若论明昧浅深即落修证。今直论见性。即无前后。

　　第八十一卷

　　【四板】

　　经云。虽赞发菩提心而知心性即是菩提。虽赞大乘经而知一切诸法皆是大相。虽说菩薩道而不分别阿罗汉辟支佛诸佛。摩诃衍论释云。若真若伪唯自妄心现量境界无有其实。无所著故。又若真若伪皆一真如。皆一法身。无有别异。不断除故。是以但了一心不忘正念。一切境界自然消灭。可谓应念断除岂劳功行。此乃西来的旨。诸佛正宗。圆信圆修不同权渐。直下得力如师子就人。一捶便成犹王之宝器。可谓等赐高广大车。悉与如来平等灭度。岂同贫所乐法。下劣之乘者哉。

　　【六板】

　　思惟彼我。哽痛自他。即起大悲。兴两誓愿。众生无边誓愿度。烦恼无边誓愿断。虽知众生如虚空誓度如虚空之众生。虽知烦恼无所有誓断无所有之烦恼。虽知众生数甚多而度多多之众生。虽知烦恼无边底而断无底之烦恼。虽知众生如如佛如而度如佛如之众生。虽知烦恼如实相而断如实相之烦恼。何者。若但㧞苦因㧞苦果此誓杂毒。故湏观空。若偏观空。则不见众生可度是名著空者。诸佛所不化。若偏见众生可度。即堕爱见大悲非解脱道。今则非毒非伪。故名为真。非空边非有边。故名为正。

　　【八板】

　　楞严三昧经。问诸佛法中有合散耶。答曰。凡法尚无合散。况佛法耶。云何修习。若见凡法佛法不二是名修习。是以了一心成现之门。则无修而修。达万法具足之体。乃不习而习。出入无际心境一如。即于一切差别法中。念念入念念起。

　　问。一心旨趣盖是揔门。法义难明广须开演。如何是法。如何是义。答。法本无差随义有别。从法生义差别难明。因义显法。一心易了。

　　第八十二卷

　　【五板】

　　普贤品明一障一切障经云。以普贤眼见一切众生皆已究竟矣。故知但了真心。无惑可断。设有余习。还以一心佛知见而治之。不入此宗。皆成权渐。以此忏罪。何罪不消。除三毒根。如翻大地。以此发行。何行不成。彻十地源。似穷海底。游行奋迅犹师子之王。自在翱翔。若金翅之鸟。

　　【八板】

　　居一切时不起妄念者。念虽即空不可故起。或串习而生。或接续而起。或觉前念非别生后念改悔。揔皆是病。但一坐之时内外心不生。即是真如定。设有异境[去/(冗-几+牛)]生唯明正念。正念者。即一心本法。心境俱虚。了无所得。于诸妄心亦不息灭者。即推初念不见起处。何须断灭。不见起处是名真灭。住妄想境不加了知者。妄想内外诸境皆空。何须强生分别。则不取不舍妙定相应。于无了知不辨真实者。亦不住无分别非实非虚心无所寄。则得本之正宗。还原之妙性矣。

　　【九板】

　　首楞严经云。一切众生。从无始来。迷己为物。乃至含受十方国土。夫转物者。物虚非转。唯转自心。以一切法皆从分别生。因想而成。随念而至。所以金刚三昧经偈云。法从分别生。还从分别灭。灭诸分别法。是法非生灭。

　　第八十三卷

　　【一板】

　　问。摩诃衍论云。一即是心。心即是一。无一别心。无心别一。一切诸法平等一味。一相无相。作一种光明心地之海者。云何复说同相异相。答。若同若异俱一心作故。如海涌千波。千波即海。以众生差别性故不能同种。以如来平等性故不能异种。众生虽差别不能自异。如来虽平等不能自同。不能自异故即异无异也。不能自同故即同非同也。

　　【三板】

　　起信论云。譬如种种瓦器皆同微尘性相。如是无漏无明种种业幻。皆同真如性相。是故契经中佛问文殊。汝久远来𢘆无休息。普遍游行十方刹中见何殊事。文殊答曰。我久远来不见余事。唯见微尘。又佛问言。汝百年中居于轮家不见种种瓦器相耶。文殊对曰。我唯见尘不见瓦器。又佛问言。汝实不见地水火风山川树等种种相耶。对曰。我实不见如是等相。唯见微尘。如是如是。𠀍尊问讫。文殊答曰。至一百数。佛问文殊见微尘耶。文殊对曰。我久远来不见微尘。尔时𠀍尊告文殊言。善哉善哉。汝是大士。能觉一相。能觉一相即无相法。

　　【七板】

　　有识之身。无情之士。皆是内外四大悉皆无体。且如地大唯依风轮众微所成。本无自性但是有情心变。更无异理。安庠动止。皆在心中。似鸟飞空不离空界。如鱼潜水。岂越水源。

　　【八板】

　　问。楞伽经云。佛语心为宗。既立一心为宗。云何复云无心是道也。答。心为宗者。是真实心。此心不是有无。无住无依。不生不灭。有佛无佛性相常住。为一切万物之性。犹如虚空体非一切而能现一切。只为众生不了此常住真心。以真心无性不觉而起妄识之心。遂遗此真心妙性。逐妄攀缘。只令息缘心。所以云无心是道也。

　　第八十四卷

　　【五板】

　　但了一念空。诸尘自然破。所依既不有能依何得生。如源尽流干根危叶谢。所以阿难七处执而无据。故知邪法难扶。二祖直下求而不生。可验解空方悟祖佛大约。只指斯宗。既不得能起之心。亦不得所生之境。心不可得故即我丧。境不可得故即法亡。若能人法俱空。即显一心妙理。

　　【六板】

　　问人法俱空识又不立。即今见闻从何而有。答。一切前尘所现诸法。尽随念而至皆对想而生。念息境空意虚法寂。故知见闻但是缘起。见毕竟空。可明起处。

　　【八板】

　　问。论云。说智及智处俱名为般若。智处即是境云何成般若。答。般若有二种。一真实常住般若。二观照有用般若。若真实般若。性遍一切处。寂而常照。唯一真心不分能所。即不同𠀍间顽境。以为所照。亦不同偏小妄心。以为所照。又亦不同假立真如。以为所照。今则一体潜通。心心互照。以无心外境。亦无境外心。以心是境心。境是心境故。如是融镕岂非般若乎。

　　第八十五卷

　　【三板】

　　问。虽然心即是业。业即是心。既从心生还从心受。如何现今消其虚妄业报。答。但了无作自然业空。所以云。若了无作恶业一生成佛。又云。虽有作业而无作者。即是如来秘密之教。又凡作业悉是自心撗计外法。还自对治。妄取成业。若了心不取境。自不生无法[去/(冗-几+牛)]情。云何成业。

　　【四板】

　　学人问安国和尚云。若未悟时。善恶业缘是有不。答。非有。喻如夜梦被恶人逐。或作梵王帝释。将为是有。豁然睡觉寂然无事。信知三界本空。唯是一心。又有问大珠和尚若为得知业尽。答。现前心通。前生后生。犹如眼见。前佛后佛。万法同时。

　　【五板】

　　太虚空藏菩薩所问经云。山相击王菩薩曰。譬如有孔隙处。风入其中摇动于物有往来相。菩薩亦尔。若心有间隙。心则摇动。以摇动故魔则得便。是故菩薩守护于心不令间隙。若心无间隙则诸相圆满。以相圆满故。则空性圆满。是为菩薩超魔法门。

　　【六板】

　　问。入唯识门。观一切境自然无相。何用更言破相显理。复有弃有观空。若有所破之宗。则立能空之理。既存空法。还成有相之因。若守观门。岂合无为之道。答。夫言破相者。是未入唯识。去其妄执。虽言破相实无所破。既无所破之有。亦无能破之空。情执若消空有俱寂。前尘无定。破立随心。迷真之妄不生。对妄之真亦绝。

　　【七板】

　　问。见闻觉知。不出俗谛心量。真谛无得无生。还出心量不。答。夫量者是能缘心。但有对俗说真。因虚立实。[后-口+十]差别论平等。遣异相建如如。尽是对待得名。破执设教。若能真俗双拂。空有俱消。了边即中。无边可离。达中即边。无中可存。能证之智既亡。所证之理亦寂。方超心量入绝待门。若有得无得有生无生。尽不出于心量。

　　【九板】

　　问。本始二觉从何立名。答。本觉者。因始得名。始觉者从本而立。如起信钞云。未审始觉从何而生。为本所对故此云也。原其始觉是本所生。斩新而有故名为始。反照其体元来有之。敌对于始故名为本。苟无其始何所待耶。如母生子对子称母。乃至问本觉始觉既殊。何因无二。又既同本觉。因何名始。答。即是本觉初显相用名为始觉。相用非别外来故得融同一体。又若非本觉举体之相用。即不是始觉。以心外有法故。若不然者。但名相似觉。亦名随分觉。是知直待合同本体方得名真始觉也。既合于本。始即非始。既无于始。即无于本。本始之名既丧。但可名为觉焉。

　　【九板】

　　问。上说真心无生。妄念起灭。如何会妄归真。入一乘平等之道。答。妄元无体。本自全真。何须更会。今谓情见妄执之人。引祖佛善巧。洞心原之智。搜经论微细穷性海之诠。令顿豁情尘便成真觉。如释摩诃衍论云。一心真如体大。通于五人平等。平等无差别故。云何名为五种假人。一者凡夫。二者声闻。三者缘觉。四者菩薩。五者如来。是名为五。如是五名。人自是五。真自唯一。所以者何。真如自体。无有增减。亦无大小。亦无有无。亦无中边。亦无去来。从本以来一自成一。同自作同猒异舍别。唯一真如。是故诸法真如。一相三昧。契经中作如是说。譬如金刚作五趣像。五人平等亦复如是。

　　第八十九卷

　　【九板】

　　问。既是真如。何分身土耶。答。据义立之于真如中。以性成万德为身。以空之理为土。约义即别。体不相离。又真理中具四德。常净二德为土。我乐二德为身。故云我此土净而汝不见。则真身含万法为土耳。若心外取土见。相迷真。成妄想之垢故称为秽。若见心性则名净耳。是以一法不动异见常生。迷有作尘劳。悟空成佛国。非移妙喜匪变娑婆。亦非神力所为。法性何曾迁变。犹眩翳之者同处。各观蝇发毛轮所见差别。如执外境界。皆是妄心。如经云。例如今目睹山河。皆是无始见病。

　　问。心外无法。道外无心。云何诸佛自称出𠀍得道。广说教门。答。只为众生不了唯心。妄生外境。以不实故。所以诸佛出𠀍。若有一法是实。则诸佛终不出𠀍。所说方便教门不为知者说。但为未知者破执除疑。似形言教。若执丧疑消。则无道可得。无法可说。思益经云。佛言我坐道场时。唯得颠倒所起烦恼。毕竟空性。以无所得故得。以无所知故知。

　　第八十九卷

　　【十板】

　　众生者。即是诸杂杂心识。念念起灭。故号众生。经云。佛告比丘。汝等日夜常生无量百千众生。若能智照不起相续之念。即是度众生。又了念即空。无有起处。即是度尽无量百千众生。不见有一众生而得灭度者。台教云。无明为父。贪爱为母。六根为男。六尘为女。识为媒嫁。出生无量烦恼为子孙。故经云。有念即生死。无念即泥洹。

　　【十一板】

　　问。若如上说成佛度众生不离一念。诸佛何以发愿更度他众生。答。虽发愿度生。皆令仿此真修究竟。同此指归一念。所以先发誓度尽一切众生方成正觉。则念尽心澄天真独朗即成佛义也。先佛已如是自度竟。然后转示他人。即是真实之慈。离此兴悲皆成妄想。如舍利弗问庵提遮女何不转女身。偈答言。自男生我女。徒生妄想悲。则是不了自是非男错认众生之相。却乃执生他女徒兴彼我之情。于一真内而妄立自他。向同体中而强分爱见。如古师云。有二义门俱无可度。一契空如性空寂灭故无可度。二契不空同一法性。法性平等故无可度。故金刚三昧经云。若化众生无生于化。不生于化其化大焉。又大虚空藏菩薩所问经偈云。犹如于幻师。害多幻化众。实无有所害。所度生亦然。幻化及有情。诸佛法亦尔。若悟同一性。无自性为性。所以先德云。八地已上菩薩得无生忍。𢘆河沙𠀍界外有众生求救。菩薩都不起念众生自然见菩薩到其前。与其说法四事供养菩薩得如是智。由是无心之心量故我说为心量。亦为无量之量耳。

　　第九十卷

　　【一板】

　　问。如上所说涅槃非有。故经云。设有一法过涅槃者。我亦说如幻如梦。即后学之人徒劳景慕。答。斯言破着。非坏法性。如观和尚云。难一切法如幻者。妄法缘生可许如幻。涅槃真实又不从缘如何同幻。故牒释有二意。一明虽真而亦从缘。虽非缘生而是缘显。亦空无性。二明涅槃非幻。为破着涅槃心。云如幻耳。是则破心中涅槃。亦显涅槃体即真而成妙有。故知四种涅槃初后俱有。所以唯识论云。一本来自性清净涅槃。谓一切法相真如理。虽有客尘而本性净。具无数量微妙功德无生无灭湛若虚空。一切有情平等共有。与一切法不一不异。离一切相一切分别寻思路绝名言道断。唯真圣者自内所证。其性本寂。故名涅槃。二有余依涅槃。谓即真如出烦恼障。虽有微苦所依未灭而障永寂。故名涅槃。三无余依涅槃。谓即真如出生死苦。烦恼既尽余依亦灭。众苦永寂。故名涅槃。四无住处涅槃。谓即真如出所知障。大悲般若常所辅翼。由斯不住生死涅槃。利乐有情。穷未来际。用而常寂。故名涅槃。

　　问。夫言法身者。心为法家之身。身是积聚义。积集含藏一切万法故名为心。即何用更立般若及解脱二法。答。法身即是人人须有灵智故名般若。若得般若照则显现法身。故经云。隐名如来藏。显名为法身。又若得般若。则一切处无著。不为境缚即是解脱。若显法身得解脱功全由般若。非唯此二法一切万行皆因般若成立。故五度如盲。般若如导。若布施无般若唯得一𠀍荣。后受余殃债。若持戒无般若暂生上欲界还堕泥犁中。若忍辱无般若。报得端正形不证寂灭忍。若精进无般若。徒兴生灭功。不趣真常海。若禅定无般若。但行色界禅。不入金刚定。若万善无般若。空成有漏因。不契无为果。故知般若是险恶径中之导师。迷闇室中之明炬。生死海中之智楫。烦恼病中之良医。碎邪山之大风。破魔军之猛将。照幽途之赫日。警昏识之迅雷。抉愚盲之金鎞。沃渴爱之甘露。截痴网之惠刃。给贫乏之宝珠。若般若不明万行虚设。祖师云。不识玄旨徒劳念静。不可刹那忘照率尔相违。以此三法不纵不撗。非一非异。能成涅槃秘藏。如大涅槃经云。佛言我今当令一切众生及以我子四部之众。悉皆安住秘密藏中。我亦复当安住是中入于涅槃。何等名为秘密之藏。犹如伊字。三点若并则不成伊。纵亦不成。如摩䤈首罗面上三目乃得成伊。三点若别亦不得成。我亦如是。解脱之法亦非涅槃。如来之身亦非涅槃。摩诃般若亦非涅槃。三法各异亦非涅槃。我今安住如是三法为众生故名入涅槃。所以云。法身常种智圆解脱具一切皆是佛法无有优劣故不纵。三德相𡨋同一法界。出法界外何处别有法故不撗。能种种建立不一同归第一义故不异。虽三而一。虽一而三。一则坏于三谛。异则迷于一实。在境则三谛圆融。在心则三观俱运。在因则三道相续。在果则三德周圆。如是本末相[(冰-水+〡)*ㄆ]。方入大涅槃秘密之藏。古德云。此之三德不离一如。德用分异。即寂之照为般若。即照之寂为解脱。寂照之体为法身。如一明净圆珠。明即般若。净即解脱。圆体法身。约用不同。体不相离。故此三法不纵不撗不并不别。如天之目。似𠀍之伊。名秘密藏为大涅槃。

　　【三板】

　　净名经云。诸佛解脱。当于众生心行中求。若不观自心非己智分。不能开发自身宝藏。今欲论凡夫地之珍宝。即闻修故明观心也。

　　第九十一卷

　　【一板】

　　夫凡圣之道同一法身。彼此俱亡。物我咸绝。则心内无得身外无余。如何起应化之身摄机宜之众。答。只为众生不了自他唯心。撗生彼此。若自达真空。则诸佛终不出𠀍。菩薩亦无功夫。古德问云。若言自他俱是自心现。离心无实我人者。诸佛亦见有众生。岂可有妄心未尽耶。答。诸佛见有众生俱是缘生幻有。不知谓实有我所以造业受报枉有轮回。此由无实我感诸佛慈悲。若实有我非是妄有者。诸佛何故妄救众生。以我实有不可救故。今为救者定知无我妄计有也。故知众生不离佛界。迷不觉知。

　　古德云。十方诸佛皆我本师海印顿现。且法华分身有多净土如来。何不𢫾己净土而令别往弥陁妙喜。思之故知贤首弥陁等佛皆本师矣。复何怪哉。言贤首者。即寿量品中过百万阿僧祇刹最后胜莲华𠀍界之如来也。经中偈云。或现莲华胜妙刹。贤首如来住其中。若此不是叹本师者。说他如来在他国土为何用耶。且如揔持教中亦说三十七尊皆遮那一佛所现。谓毗卢遮那如来内心证自受用成于五智。从四智流出四如来。谓大圆镜智流出东方阿閦如来。平等性智流出南方宝生如来。妙观察智流出西方无量寿如来。成所作智流出北方不空成就如来。法界清净智即自当毗卢遮那如来。又问若依此义。岂不达于平等意趣。若言即我者依于平等意趣而说非即我身。如何皆说为本师耶。答。平等之言乃是一义。唯识尚说一切众生中有属多佛。多佛共化以为一佛。若属一佛佛能示现以为多身。十方如来一一皆尔。今正一佛能为多身。依此而赞本师耳。如华严不思议解脱境界品颂云。佛智通达净无碍。刹那普了三𠀍法。皆从心识因缘现。生灭无常无自性。于一刹中成正觉。一切刹处悉亦然。一切入一一亦尔。随众生心而示现。

　　【四板】

　　大乘大集经云。佛告贤护。如火未生。或时有人发如是言。我于今日先灭是火。贤护于意云何。彼人是语为诚实不。贤护答言。不也。𠀍尊。佛告贤护。如是诸法从本已来毕竟无得。云何于今乃作斯说我能证知一切诸法。我能了达一切诸法。我能觉悟一切诸法。我能度脱一切众生于生死中。此非正言。所以者何。彼法界中本无诸法亦无众生。云何言度。但𠀍谛中因缘度耳。故知心外无法何所得耶。佛身无为但随缘现。

　　问。经云。菩薩关闭一切诸恶趣门者。夫一切众生随自心业各受苦报。所以经偈云。假使百千劫。所作业不亡。因缘会遇时。果报还自受。云何菩薩能关一切恶趣门。答。只约自心常开六识门何曾暂闭。日夜计校缘想。一切不善事遍诸境界念念𢘆造生死地狱。经云。集起心想名为地狱。若能观自心识性无所有。即是开善趣门。若不起心想。即是闭恶趣门。若得自在智现前。即现身生五道入地狱饿鬼畜生等界救苦众生。故禅门中立无念为宗以为要学。故经偈云。勤念于无念。佛法不难得。何谓不难得。以无念故万境不生。当处解脱。若有念起非独开恶趣之门。二十五有一时俱现。故知万质皆从念异十二之类纵撗。千差尽逐想生八万之门竞起。如信心铭云。眼若不睡诸梦自除。心若不异万法一如。以诸法无体从自心生。心若不生。外境常寂。故云万法本闲时人自闹。

　　【六板】

　　问。如上所说众生自心造业自受苦报。又云何说代一切众生苦。答。约古德释代苦有七意。一起悲意乐事未必能。二修诸苦行能与物为增上缘即名代苦。三留惑润生受有苦身为物说法令不造恶因亡果。丧即名代苦。四若见众生造无间业。当受大苦无畏方便要须断命自堕地狱。令彼脱苦。五由初发心常处恶道。乃至饥𠀍身为大鱼即名为代。六大愿与苦皆同真性。今以即真之大愿潜至即真之苦。七法界为身自他无异众生受苦即是菩薩。初唯意乐。次二为缘。次二实代。后二理观。然约有缘方能代耳。还原观云。普代众生受苦德者。谓菩薩修诸行法不为自身。但欲广益群生。怨亲平等。普令断恶。备修万行速证菩提。又是菩薩本行菩薩道时大悲大愿以身为质。于三恶趣救赎一切受苦众生要令得乐尽未来际。心无退屈。不于众生希望毛发报恩之心也。经颂云。广大悲云遍一切。舍身无量等刹尘。以昔劫海修诸行。令此𠀍界无诸垢。谓众生妄执念念迁流名之为苦。菩薩教令了蕴空寂自性本空故言离苦。问曰。众生无边苦业亦无边。云何菩薩而能代受。答。菩薩代众生受苦者。由大悲方便力故。但以众生妄执不了业体。从妄而生无由出苦。菩薩教令修行止观两门心无暂[(天*天)/日]因亡果。丧苦无由生。但念不入三涂名为代众生受苦也。是以三界生死之苦者。皆是众生妄受。以不了根尘无性本末常空。于毕竟无中执成究竟之有。因资贪取结业受生。于无量劫来受轮回苦。无明所罩莫省莫知。菩薩于是𡸁大悲心愍兹颠倒。说性空之法药。破情有之病根。则达苦无。生不造恶业。知诸受互起能破惑因。妄受之苦既空。对治之药自绝。所以先德云。苦是乐。乐是苦。只个修行断门户。亦无苦。亦无乐。本来自性无绳索。以兹妙悟入一际门。遂得人法俱空。不为心境所缚。当处解脱。永出苦原。岂非代苦乎。又经云。说法是大神变。能令即凡成圣。变祸为祥。于地狱火轮之中踊净刹莲台之上。岂非神变耶。

　　问。一切境界因心分别。若有分别即属无明。故云无心分别一切法正。有心分别一切法邪。诸佛如来已断无明无有心相。云何能知真俗差别之境名一切种智。答。以法无自体故。即分别无分别。以体不碍缘故。无分别即分别。

　　第九十二卷

　　【一板】

　　夫约𠀍谛门中凡圣夭绝。凡夫心外立法妄执见闻。圣人既了一心云何同凡知见。答。圣虽知见常了物虚。如同幻生无有执着。如大涅槃经云。迦叶菩薩白佛言𠀍尊。若以因此烦恼之想。生于倒想。一切圣人实有倒想而无烦恼。是义云何。佛言。善男子。云何圣人而有倒想。迦叶菩薩言𠀍尊。一切圣人牛作牛想。亦说是牛。马作马想。亦说是马。男女大小。舍宅车乘。去来亦尔。是名倒想。善男子。一切凡夫有二种想。一者𠀍流布想。二者着想。一切圣人唯有𠀍流布想。无有着想。一切凡夫恶觉观故于𠀍流布生于着想。一切圣人善觉观故于𠀍流布不生着想。是故凡夫名为倒想。圣人虽知不名倒想。又以境本自空何须坏相。以心灵自照岂假缘生。不同凡夫能所情执知见故。

　　【二板】

　　净名经云。所见色与盲等者。崇福䟽云。譬如五指涂空。空无像现。不以空无像现便言指不涂空。岂以五指涂空便欲令空中像现。事亦不然。不妨炽然涂空。空中元无像现。岂以眼根见色便令如盲。岂以眼根如盲而便都无所见。不妨满眼见色了色本自性空。虽然见色之时元来与盲无异。但息自分别心非除法也。法本自空无所除也。又所闻声与响等者。岂是不闻。但一切声皆如谷响无执受分别也。所以满眼见色。满耳闻声。不随不坏了声色之正性故。何者。若随声色之门即堕凡夫之执。分别研丑之相深着爱憎。领受毁赞之音妄生欣猒。若坏声色之相即同小乘之心则有三过。一色等性空无可坏故。若坏方空非本空故。二由空即真同法性故。若坏方真事在理外故。三由即空不待坏故。坏则断灭。是以如来五眼洞照无遗。岂同凡夫生盲。二乘眇目。都无见耶。但不随不坏离二见之边邪。非有非空。契一心之中理。则逢缘无碍。触境无生矣。

　　【三板】

　　大智度论云。佛有不言无。无不言有。但说诸法实相。譬如日光不作高下平等一照。佛亦如是。非令有作无非令无作有。是知若迷大旨。则见有无。

　　【四板】

　　问。六尘境界但依妄念而有差别。若无念之人还见一切境界不。答。妄念执有前尘作实知解妙性不通遂成差别。若无念之人非是离念。但是即念无念。念无异相。虽有见闻皆如幻化。又一念顿圆常见十法界万法中道之理。古德问云。若言念唯无念。岂得揔不见不闻人畜声色等耶。答。𢘆闻见以闻见即不闻见故。何者。以但闻见声色等法即是眼耳等识见闻也。知是畜等色声自是意识分别也。然眼等识见闻性无别。但称色等法得更无异缘也。意识妄有了知无体。所知如幻也。故云所见色与盲等。

　　【六板】

　　华严经颂云。若有知如来。体相无所有。修习得明了。是人疾作佛。故经云。一切众生无始已来常入涅槃。菩提非可修相非可生相毕竟无得无有色相而可得见。见色相者。当知皆是随染幻用。非是智色不空之相。以智相不可得故。

　　问。一切众生无始无明。种子坚牢。现行浓厚。云何一念而得顿除。答。根随结使体性本空。愚夫不了自生缠缚。若明佛知见开悟本心。更有何尘境而能障碍乎。

　　【八板】

　　华严论问。一切众生本有不动智。何故不应真常。何故随染。答。一切众生以此智故而生三界者。为智无性不能自知是智非智善恶苦乐等法。为智体无性但随缘现。如空中响应物成音。无性之智但应缘分别。以分别故痴爱随起。因痴爱故即我所病生。有我所故自他执业便起。因执取故号曰末那。执取不断名之为识。因识种子生死相续。以生死故众苦无量。以苦无量方求不苦之道。迷不知苦者。不能发心。知苦求真者还是本智。会苦缘故方能知苦。不会苦缘不能知苦。故知苦缘故方能发心求无上道。有种性菩薩以宿𠀍先已知苦发信解种。强者虽受人天乐果亦能发心求无上道。是故因智随迷。因智随悟。是故如人因地而倒。因地而起。正随迷时名之为识。正随悟时名之为智。

　　【九板】

　　问。此自他权实二门。于正理中决定耶。答。但随化门无有决定。经云。无有定法故号阿耨菩提。若执一门皆成外道。或定一相即是魔王。是以一切法权一切法实。一切法亦权亦实。一切法非权非实。台教云。若一切权法何所不破。如来有所说尚复是权。况复人师。若一切法皆实者何所不破。唯此一事实。但一究竟道宁得众多究竟道耶。若一切法亦权亦实复何所不破。一切悉有权有实不得一向权一向实。若一切法非权非实复何所不破。何得纷纭强生建立。古德云。即实而权则有而不有。即权而实则无而不无。若双遮权实即有无俱非。若双照权实则有无俱是。若非遮非照则是非俱非。而遮而照则是非俱是。若是非俱是终日非而不非。若是非俱非终日是而不是。若是而不是。则非是非非之非。若非而不非。则非是是是之是。是则心该色末色彻心原。心色一如何。非何是。故知心外有法是非竞生。法外无心取舍俱丧。

　　问。此宗镜录何教所摄。答。直唯识性理无偏圆。约见不同略分五教。一小乘教。唯说六识不知第八赖耶。二初教。说有赖耶生灭亦不言有如来藏。三终教。有如来藏生灭不生灭和合为赖耶识。四顿教。揔无六七八识等。何以故。以一心真实从本已来无有动念体用无二。是故无有妄法可显。五一乘圆教。说普贤圆明之智不言唯识次第。又言佛子。三界虚伪唯一心作。亦摄入故。此宗则圆教所摄。乃是如来所说法门之根本。以如来依此心成佛。故此心得为如来根本之义。无有一法不收。无有一理不具。如明镜照物。曷有遗余。若宝印文成。更无前后。

　　问。凡立五乘之道皆为运载有心。若境识俱忘。则无乘可说。今约方便乘理不无此宗究竟何乘所摄。答。于诸乘中一乘所摄。亦云最上之乘出过诸法顶故。亦云不思议乘非情识测量故。今所言一乘者。即一心也。以运载为义。若攀缘取境则运入六趣之门。若妄想不生运至一实之地。

　　【十四板】

　　首楞严经云。诸可还者自然非汝。不汝还者非汝而谁。则知汝心本妙明净。汝自迷闷。丧本受轮。于生死中常被漂溺。是故如来名可怜愍。故知一切众生即今见精明心。非定真妄昧之则粗。明之则妙。只于八种不还之中。了了见性常住。云何随境流转失本真常。永没苦轮常漂死海。大圣怜愍非不惊嗟。阿难示起疑心寄破情执。释迦微细开演直指觉原。可谓不易凡身顿成圣体。现于生灭显出圆常。宗镜前后明文一一全证于此。又江西马祖问亮座主蕴何经业。对云。讲三十本经论。师云。正讲时将什么讲。对曰。将心讲。师云心如工伎儿。意如和伎者。争解讲他经。对云。不可是虚空讲也。师云却是虚空讲得。座主于言下大悟。遂下阶礼拜蓦目汗流。师云这钝根阿师用礼拜作什么。其座主却回本寺语学徒言。某一生学业将谓天下无人敌者。今日被开元寺尊宿一唾净尽。我尔许多时皆是诳啼汝。遂散学徒一入西山更无消息。又如有学士问马祖云。如水无筋骨。能胜万斛舟时如何。师云。我这里水亦无舟亦无。说什么筋骨。又学人问龙潭和尚云。久响龙潭及至到来为什么龙亦不现潭又不见。师云。却是子亲到龙潭。又俗官王常侍问先洞山。五十二位菩薩中为什么不见妙觉菩薩。师云。却是常侍亲见。所以智者大师一生弘教。虽广垂开示。唯显正宗。如止观中云。究竟指归何处。言语道断。心行处灭。永寂如空。又观心论中云。复以伤念。一家门徒。随逐积年看心稍久。遂不研核问心。是以不染内法。着外文字。偷记注而奔走。负经论而浪行。何不绝言语置文。破一微尘读大千经卷。若能如上听法讲经。提宗问答。方谐祖意称可佛心。如遇此机可归宗镜。

　　第九十三卷

　　【一板】

　　夫宗镜是实相法门。若信得何福若毁得何罪。答。此一心实相之门。般若甚深之旨。于难信之中或有信者法利无尽。唯佛能知。若有毁者谤般若罪过莫大焉。现𠀍受殃生身䧟狱。何以受报如此广大。以般若是一切𠀍出𠀍间凡圣之母。犹如大地无物不从地生。或若谤之则谤一切佛地三宝功德。如十法界中一切众生若升若沉若愚若智。无不皆从般若中来。若不得般若威光实无一尘可立。如般若经云。欲尊贵自在乃至欲得菩提当学般若。又云若欲得六根完具当学般若。乃至鬼畜亦要完具。以此鬼畜皆从学般若来。故知不信宗镜。无有是处。

　　如诸法无行经云。尔时文殊师利言。𠀍尊。师子吼鼓音王如来灭度之后。尔时有菩薩比丘名曰喜根。时为法师。质直端正。不坏威仪不舍𠀍法。尔时众生普皆利根乐闻深论。其喜根法师于众人前不称赞少欲知足细行独处。但教众人诸法实相。所谓一切法性即是贪欲之性。贪欲性即是诸法性。瞋恚性即是诸法性。愚痴性即是诸法性。其善根法师以是方便教化众生。众生所行皆是一相。各不相是非。所行之道心无瞋碍。以无瞋碍因缘故逮得法忍。于佛法中决定不坏。世尊。尔时复有比丘法师行菩薩道名曰胜意比丘。护持禁戒得四禅四无色定。行十二头陁。世尊。是胜意比丘有诸弟子。其心轻动乐见他过。世尊。后于一时。胜意菩薩入聚落乞食。误至喜根弟子家。见舍主居士子。即到其所敷座而坐。为居士子称赞少欲知足细行。说无利语过赞叹远众乐独行者。又于居士子前。复说喜根法师过失。是比丘不实。以邪见道教化众生。是杂行者。说婬欲无碍瞋恚无障碍。愚痴无障碍。一切诸法皆无障碍。是居士子利根得无生法忍即语胜意比丘。大德。汝知贪欲为是何法。胜意言居士我知贪欲是烦恼。居士子言。大德是烦恼为在内在外耶。胜意言。不在内不在外。大德若贪欲不在内不在外。不在东西南北四维上下即是无生。若无生者云何说。若垢若净。尔时胜意比丘瞋恚不喜。从座起去。作如是言是喜根比丘以妄语法多惑众人。是人以不学入音声法门。故闻佛音声则喜。闻外道音声则瞋。于梵行音声则喜。于非梵行音声则瞋。以不学入音声法门故。乃至尔时喜根菩薩于众僧前说是诸偈云。贪欲是涅槃。恚痴亦如是。如此三事中。有无量佛道。若有人分别。贪欲瞋恚痴。是人去佛远。譬如天与地。菩提与贪欲。是一而非二。皆入一法门。平等无有异。凡夫闻怖畏。去佛道甚远。贪欲不生灭。不能令心恼。若人有我心。及有得见者。是人为贪欲。将入于地狱。贪欲之实性。即是佛法性。佛法之实性。亦是贪欲性。是二法一相。所谓是无相若能如是知。则为𠀍间导。若有人分别。是持戒毁戒。以持戒诳故。轻篾于他人。是人无菩提。亦无有佛法。但自安住立。有所得见中。若住空闲处。自贵而贱人。尚不得生天。何况于菩提。皆由着空闲。住于邪见故。邪见与菩提。皆等无有异。但以名字数。语言故别异。若人通达此。则为近菩提。分别烦恼垢。即是着净见。无菩提佛法。住有得见中。若贪着佛法。是则远佛法。贪无碍法故。则还受苦恼。若人无分别。贪欲瞋恚痴。入三毒性故。则为见菩提。是人近佛道。疾得无生忍。若见有为法。与无为法异。是人终不得。解于有为法。若知二性同。必为人中尊。佛不见菩提。亦不见佛法。不着诸法故。降魔成佛道。若欲度众生。勿分别其性。一切诸众生。皆同于涅槃。若能如是见。是则得成佛。其心不闲静。而现闲静相。是于天人中。则为是大贼。是人无菩提。亦无有佛法。若作如是愿。我当得作佛。如是之凡夫。无明力所[去/(冗-几+牛)]。佛法湛清净。其喻如虚空。此中无可取。亦无有可舍。佛不得佛道。亦不度众生。凡夫强分别。作佛度众生。是人于佛法。则为甚大远。若见众生苦。则是受苦者。众生无众生。而说有众生。住众生相中。则无有菩提。若人见众生。是毕竟解脱。无有淫恚痴。知是为𠀍将。若人见众生。不见非众生。不得佛法实。佛同众生性。若能如是知。则为𠀍间将。乃至说是诸偈法时。三万诸天子得无生法忍万八千人漏尽解脱。即时地裂胜意比丘堕大地狱以是业障罪因缘故。百千亿那由他劫于地狱受诸苦毒。从地狱出七十四万𠀍常被诽谤。若千百千劫乃至不闻佛之名字。自是已后。还得值佛出家学道而无志乐。于六十二万𠀍常返道入俗。亦以业障余罪故于若干百千𠀍诸根闇钝。𠀍尊。尔时喜根法师。于今东方过十万亿佛土有国名宝庄严于中得阿耨多罗三藐三菩提。号曰胜光明威德王如来。应供正遍知。今现在彼。其胜意比丘今我身是。𠀍尊。我未入如是法相门时。受如是苦。分别苦。颠倒苦。是故若发菩薩心者。若发小乘心者。不欲起如是业障罪。不欲受如是苦恼者。不应拒逆佛法。无有处所可生瞋痴。佛告文殊。汝闻是诸偈得何等利。𠀍尊。我毕是业障罪已。闻是偈因缘故。所在生处。利根智慧。得深法忍。巧说深法。文殊师利。为谁力故能忆如是无量阿僧祇劫罪业因缘。𠀍尊诸菩薩有所念有所说有所思惟。皆是佛之神力。所以者何。一切诸法皆从佛出。故知若不信宗镜中所说实相之理。则如胜意比丘没䰟受裂地之大苦。若有信如是说。则如文殊师利智慧演深法之妙辩。信毁交报。因果无差。普劝后贤应深信受。

　　【十板】

　　华严经中真如相回向。有一百句。一一句中无不同旨。皆为成就一心妙门。释曰。是知百句之内一一义中。无一字而不约心明。无一行而不随性起。可谓真该行末。无一一行而非真。行彻真原。无一一真而非行。如是则理事周备心境融通。匪著有以凝空。免滞真而染俗。能令顿生正信。步步成菩薩之因门。直显圆修。念念满诸佛之果海。所以具录百句广大全文究竟证明宗镜妙旨。今则普劝十方学士一切后贤。但愿道富人贫情疏德厚。以法为侣。以智为先。用慈修身。开物成务。为法施主。匪吝家风。无问不从。有疑咸决。则履佛行处免负本心。妙行𢘆新至道如在。所以证道歌云。穷释子。口称贫实是身贫道不贫。贫则身常披缕褐。道则心藏无价珍。无价珍。用无尽利物应时终不吝。三身四智体中圆。八解六通心地印。斯则以法界为身虚空为量。情亡取舍。见泯自他。以物心为心何门不顺。以彼意为意何法能违。入宗镜中法尔如是。故书云。以兆人之耳听。以四海之目视。以己身知人身。以己心知人心。圣人无常心。以百姓心为心。又云。摄己从他万事消和。摄他从己诸事竞起。则内外指归。证明无尽。

　　问。信受毁谤此宗镜法。罪福何重。答。此乃群贤之父。诸佛之母。万善由生。信谤岂不获报重耶。所以法华经云。又如大梵天王一切众生之父。此经亦复如是。一切贤圣学无学及发菩薩心者之父。起信钞云。若谤此法以深自害亦害他人。断绝一切三宝之种。一切如来皆依此法得涅槃故。一切菩薩因之修行得入佛智故。

　　第九十四卷

　　【一板】

　　大涅槃经云。信于二谛一乘之道。更无异趣。为是众生速得解脱。又云。道者虽无色像可见。称量可知。而实有用。善男子。如众生心。虽非是色。非长非短。非粗非细。非缚非解。非是见法而亦是有。

　　【二板】

　　知幻即离。不作方便者。以幻无定相自性常离。离即空也。即一切凡圣垢净万法皆同幻如空故。何用更作方便而求离。离幻即觉亦无渐次者。当离之时全成大觉。即离即觉平等一照。既无前后。岂有渐次耶。

　　【四板】

　　金刚三昧经云。如是众生之心实无别境。何以故。心本净故。理无秽故。以染尘故名为三界。三界之心名为别境。是境虚妄从心化生。心若无妄即无别境。大力菩薩言。心若在净诸境不生。此心净时应无三界。佛言如是。菩薩心不生境。境不生心。何以故。所见诸境唯所见心。心不幻化。则无所见。

　　【七板】

　　虚空孕菩薩经偈云。一切诸法相。真实无知者。若人住诸䕃。六根皆蔽塞。释曰。故知诸法皆真。无知无见。才有知见即落识䕃。则一心不通六根闇塞。终不能见无见之见。知无知之知。若有见之见则不见一切。若无知之知则无所不知。所以贤护经云。若菩薩观四念处时。无法可见。无声可闻。无闻见故则无有法可得分别。亦无有法可得思惟。而亦非瞽盲聋故。但是诸法无可见故。以唯一真心见外无法。

　　【八板】

　　须真天子经云。须真天子问文殊师利菩薩。不从三解脱门而求道耶。文殊答言。天子。不可从空而成道。亦不可于无相而成道。亦不可于无愿而成道也。所以者何。于是中无心意识念亦无动故。有心意识念念动者乃成其道也。释曰。若取三解脱门作证。即是溺实际之海。背灵觉之原。遗性徇空何成大道。若直了神解心性。念念菩提果圆。不堕断见之邪无。岂涉常见之实有。介尔起意大用现前。无得无依非取非舍。从真起行体用相收。以行契真卷舒一际。可谓心心合道。念念𡨋真矣。故还原观云。用则波腾海沸全真体以运行。体则镜净水澄举随缘而会寂。斯则不离体之用。乃波腾不离用之体。体常湛寂。体虽湛寂常在万缘。用虽波腾𢘆𡨋一际。

　　大方广师子吼经云。佛告电鬘菩薩。善男子。法唯一字所谓无字。本无言说何所言说。善男子。当知无说是为真说。尔时净身菩薩。承佛威神白佛言𠀍尊。若无所说是为真说。哑默不言皆应说法。佛言如是。善男子。如汝所说非唯哑默者说法。不哑默者亦皆说法而不知法。𠀍尊。云何一切众生说法而不知法。善男子。如生盲人处日光中而不见日。傍人为说。以他声故乃知有日。如是诸法悉入法界。法界无字离诸字性。非诸众生而能宣辩。释曰。审知未达宗人。依通见解随他语转妄有所说。如彼盲者不见日光听傍人声岂穷日体。若眼开亲见即知本无名字言说。故知有言伤旨。不达法界。是以经云。如是诸法悉入法界。法界无字离诸字性。若能深达一字唯心法界。自然言语道断法尔知解情亡。岂是无辩智不能穷也。如肇论云。释迦掩室于摩竭。净名杜口于毗耶。须菩提唱无说以显道。释梵绝听而雨花。斯则理为神御。故口以之而默。岂曰无辩。辩所不能言也。

　　普超三昧经决狐疑品云。于是阿阇𠀍王曰。唯愿濡首解我狐疑。濡首答言。大王所疑𢘆河沙等诸佛𠀍尊所不能决。时王自省无救护。从榻而堕。如断大树摧折躄地。大迦叶曰。大王自安。莫怀恐据。勿以为惧。所以者何。濡首童真被大智铠。善权方便而设此言。可徐而问。时王即起问濡首曰。向者所说𢘆河沙诸佛不能为我而决狐疑。濡首报曰。王意云何。假若有人而自说言。我以尘[目*(宜/八)]灰烟云雾。污染虚空宁堪任乎。答曰。不能污。濡首又问。设令大王取此空洗之使净。宁堪任乎。答曰。不能净。濡首报曰。吾以是向者说言𢘆河沙等诸佛𠀍尊所不能决也。释曰。一切众生不了自性清净心故。妄生垢净迷悟自没。遂于无疑中起疑。于无决中求决。若能谛了豁尔意消。即见一切染净诸法皆同虚空性。既达虚空性不可染净。方悟本心未曾迷悟。设有说无生无得之理。皆是一期随宜方便。若入宗镜妙旨了然。尚无疑与无疑。何怀决不决耶。

　　第九十五卷

　　【二板】

　　大树紧那罗王所问经云。尔时天冠菩薩问于大树紧那罗王。如是琴中妙偈从何而出。答言。善男子。从诸众生音声中出。又问。诸众生音声从何而出。答言。善男子。众生音从虚空出。乃至当知是声即虚空性。闻已便灭。若其灭已同空性住。是故诸法若说不说同虚空性。是故应当不舍空际如音声分。诸法亦尔。乃至又以音声名为言语。然是音声无有住处。若无住处则无坚实。则名为实。若其是实则不可坏。若不可坏则无有起。若无有起则无有灭。若无有灭是名清净。若是清净是则白净。若是白净是则无垢。若是无垢则是光明。若是光明则是心性。若是心性则是出过。若是出过则出过诸相。若出过诸相则是正位。若菩薩在正位是则名得无生法忍。释曰。入一心正位。是究竟𢫾归最后𡸁示。言穷理极。更无过矣。

　　【三板】

　　佛升忉利天为母说法经云。佛告月氏天子。何谓菩薩晓了一切犹如虚空。其三界者心之所为。不计斯心无有色像。亦不可睹。无有处所。无有教令。犹如幻化。因其心本而求诸法则不可得。若以于心不求于心则无所获。心不可逮以不得心一切诸法亦不可得。诸法则无有。法无形类。想亦无有影而无所有。及与实谛亦无所睹。无所睹者于一切法心无所入。知一切法无所成就亦无所生。譬如虚空。

　　演道俗业经云。佛告长者。智慧有四事。一曰解于身空。四大合成。散坏本无主名。二曰其生三界皆心所为。心如幻化𠋣立众形。三曰了知五蕴本无处所。随其所著因有斯情。四曰晓十二缘本无根原。因对而现。是为四。佛于是颂曰。悉解其身空。四大而合成。散灭无处所。从心而得生。五䕃本无根。所著以为名。十二缘无端。了此至大安。

　　【四板】

　　但了无生即入平等。言平等者即一切有为无为如实之性。见此性故以无住义住一切法中。若不远一切法是一心真如平等无生之性。在染离染俱为烦恼所染。若了诸法无生。则一切有为无为皆是菩提之道。何所染耶。

　　【五板】

　　大庄严法门经云。佛言复次。长者子。清净攀缘方便行。菩薩于一切众生心法中悉有菩提。何以故。若彼心无色离色分别体性如幻。彼此内外不相续者是名菩提。复次长者子。菩薩不应觉于余事。但觉自心。何以故。觉自心者。即觉一切众生心故。若自心清净即是一切众生心清净故。如自心体性即是一切众生心体性。如自心离垢即是一切众生心离垢。如自心离贪即是一切众生心离贪。如自心离瞋即是一切众生心离瞋。如自心离痴即是一切众生心离痴。如自心离烦恼即是一切众生心离烦恼。作此觉者名一切智知觉。释曰。若了一心遍知一切。夫一切者是一之一切。故名一切智知觉。若各随相解则不得名一切智知觉。以不觉诸法自性故。

　　【六板】

　　大乘本生心地观经云。善男子。自觉悟心有四种义。云何为四。谓诸凡夫有二种心。诸佛菩薩有二种心。善男子。凡夫二心其相云何。一者。眼识乃至意识同缘自境名自悟心。二者。离于五根心心所法和合缘境名自悟心。善男子。贤圣二心其相云何。一者。观真实理智。二者。观一切境智。善男子。如是四种名自悟心。释曰。凡夫二心者。一根境同缘心。此则和合而生。无有自体。凡夫执实故说为空。二离根境心。即是真心。不从缘生。若了此心即真发菩提之道。贤圣二心者。一理智心。即第一义谛空有两亡性相俱寂。二境智心。即随缘俗谛真俗双照理事相含。若入宗镜之中揔前凡圣四心。或入相资门。若圣若凡交彻无碍。或入相泯门。若一若多𡨋同性海。

　　第九十五卷

　　【七板】

　　文殊悔过经云。文殊师利言。人民所作众得本者。志性各异。使入揔持光明之慧。其有诸天一切人民愁忧苦恼为除众患。悉入揔持光明之耀。一切诸论文字本际入于揔持光明之耀。一切诸行诸想所应悉入揔持光明之耀。使致普门诸根转轮使入揔持光明之门。一切庄严清净众饰。使入揔持光明之门。乃至住于一事普见众事。住于众事悉见一事。以一事入一切事。以一切事入于一事。则以一义告诲开化一切诸义。以一切义兴发一义。以无因缘入于诸缘。化于诸缘令入无缘。以无事法入于众生性行各异。从其相行而教诲之。释曰。夫能泯异性永拔苦轮。融诸行门清净严饰者。悉令入一心揔持之门。被宗镜光明之耀。故能住一事而见众事。以一成多。用诸义而发一义。以多成一。一成多而用遍。多成一而体融。体用交罗。一多自在。

　　【九板】

　　宝顶经云。佛言迦叶。譬如有人怖畏虚空。捶[(凵@又)/月]𠮧呼作如是言。善友汝等为我除此虚空。迦叶于汝意云何。此空为可除不。迦叶言不可。𠀍尊。佛言迦叶。若有如是沙门婆罗门怖畏性空。我说是人失心狂乱。所以者何。迦叶。一切诸法并是说空方便。若畏此空云何不畏一切诸法。若惜诸法云何不惜此空。佛性论问云。此经为显何义。答。为示一切诸法本性非有。故说法空。非关法灭然后得空。故于空性不应生怖。释曰。一切诸法并是说空方便者。夫有所说皆为显空。所以空则一切法。法则一切空。非先有而后无宁归断灭。岂先无而后有不堕无常。是以性本常空空无间断。应诸有有自繁兴。能入斯宗。闻诸法空。心大欢喜。不了此义。闻诸法空。心大怖畏。以不了法空违现量境执为外解。闻说唯心之旨恐堕空见之门。心境俱迷。遂生怖畏。

　　度一切诸佛境界经云。佛言文殊师利。菩提者无相无缘。云何无相无缘。不得眼识是无相不见色是无缘。不得耳识是无相不闻声是无缘。乃至意法亦如是。释曰无相则无能缘之心。无缘则无所缘之境。能所俱亡。真心自现。

　　文殊师利行经偈云。过现未来法。唯语无真实。彼若于实处。一相无差别。释曰。若说三𠀍所有之法皆是𠀍谛语言。若了一心真实之处一道自无差别。何言之所议。意之所缘耶。

　　第九十六卷

　　【一板】

　　菩薩处胎经云。譬如泉源陂池五河驶流各各有名。悉归于海便无本名。亦如须弥跱立难动。杂色众鸟往依附山。皆同一色便无本色。菩薩摩诃薩教化众生净佛国土亦复如是。众生心识所念不同若干思想。能令一切至解脱门。想定意灭便无本念。同一解脱。

　　十善业道经云。尔时𠀍尊告龙王言。一切众生心想异故。造业亦异。由是故有诸趣轮转。龙王汝见此会及大海中形色种类各别不耶。如是一切靡不由心造。乃至又观此诸大菩薩妙色严净。一切皆由修集善业福德而生。又诸天龙八部众等大威势者。亦因善业福德所生。今大海中所有众生。形色粗鄙。或大或小。皆由自心种种想念。作身语意诸不善业。是故随业各自受报。

　　【二板】

　　文殊菩薩问法身经云。如言摩𡰱宝舍有四角。从一角视悉见诸角无所缺减。是故见诸本际。释曰。若了一心本际何法不通。以诸法从心所生皆同一际。住此际中一一圆满举目咸是何待意思。智不能知言不能及。故云金刚宝藏无所缺减无所希望。经云。时舍利弗知诸众会心之所念。即时告此诸比丘言。仁等何故发于斯言。吾等之身从今已往无佛𠀍尊因从异学出为沙门。时诸比丘报舍利弗。吾从今始敬事六师一切所归为一相耳。不𠋣六入是以不见若千种师不想出家沙门也。释曰。𠋣六入而为差妄分邪正。归一相而为本彼我双亡。如是解者。可谓真出家矣。

　　【四板】

　　宝网经偈云。普遍诸佛土。法王之境界。释师子人尊。一毛光所照。释曰。如无量无边诸佛土。不出一毛头心地。以智了达者。故云光所照。

　　【五板】

　　若欲除结当于结心。释曰。左右偏掣况有无二见。当于结心即正明中道。所以昧真空而有无情起。执根尘而一六义生。谛了自心解缚俱泯。故知垢净解缚悉从自心。以心垢故见垢。心净故见净。心缚故见缚。心解故见解。若无于心。何垢何净。

　　【六板】

　　守护国土陀罗𡰱经云。尔时𠀍尊。告一切法自在王菩薩摩诃薩言。此深三昧以菩提心而为其因。以大慈悲而为根本。方便修习无上菩提以为究竟。善男子。此中何者名为菩提。善男子。欲知菩提当了自心。若了自心即了菩提。何以故。心与菩提真实之相毕竟推求俱不可得同于虚空。故菩提相即虚空相。是故菩提无所证相。无能证相。亦无能所契合之相。何以故。菩提毕竟无诸相故。善男子。以一切法即虚空相。是故菩提毕竟无相。尔时一切法自在王菩薩复白佛言。𠀍尊。若此菩提同虚空。一切智体当何所求。云何证得菩提现前一切智智当于何生。佛告一切法自在王菩薩言。善男子。一切智体当于心求。一切智智及与菩提从心而生。何以故。心之实性本清净故。善男子。此心之性不在外不在内不在中间。善男子。一切如来说此心相。非青非黄。非赤非白。非红非紫。亦非金色。非长非短。非圆非方。非明非暗。非男非女。非非男女。亦复非是亦男亦女。善男子。此心非欲界性。非色界性。非无色界性。非天龙。非夜义。非𠃵闼婆。非阿修罗。非迦楼罗。非紧那罗。非摩睺罗伽人非人等。一切同类。善男子。此心不住于眼。亦复不住耳鼻舌身意。于三𠀍中亦不可见。何以故。此心同于虚空相故。以是义故远离一切粗细分别。何以故。此虚空性即心性故。如其心性即菩提性。如菩提性即陀罗𡰱性。善男子。是故此心虚空菩提陀罗𡰱性无二无二分。无别无断。如是一切皆以大慈大悲而为根本。方便波罗蜜之所摄受。善男子。是故当知我今于此诸菩薩等大众之中。说如是法为净广大菩提心故。为令一切了自心故。是故一切法自在王。若有善男子善女人。欲知菩提真实性者。当了自心。如其心性即菩提性。云何而能了知心性。谓此心性于一切相。若形若显。乃至若五䕃。若六入。若十二处。若十八界。如是等法观察推求。竟不可得。善男子。若诸菩薩如是了知即得成就第一清净法光明门。住此门已。任运得此不可思议。一切智智诸佛境界甚深三昧。

　　文殊般若经云。佛告文殊师利。汝已供养几所诸佛。文殊师利言。我及诸佛如幻化相。不见供养及与受者。佛告文殊师利。汝今可不住佛乘耶。文殊师利言。如我思惟不见一法何当得住于佛乘。佛言文殊师利。汝不得佛乘乎。文殊师利言。如佛乘者但有名字。非可得亦不可见。我云何得。佛言文殊。汝得无碍智乎。文殊师利言。我即无碍。云何以无碍而得无碍。佛言汝坐道场乎。文殊师利言。一切如来不坐道场。我今云何独坐道场。何以故。现见诸法住实际故。释曰。若了一心实际。则一切无所得。于无所得中故能成办无边佛事。于事事中皆不违实际故。若如是解者。未必是不坐道场是坐道场。当坐道场时是不坐道场矣。何以故。道场等不出实际故。

　　【九板】

　　杂藏经云。譬如两木相揩。则自生火还烧其木。火不从风出。不从水出。不从地出。其四魔者亦复如是。皆从心生不从外来。譬如𦘕师𦘕作形像随手大小。虽因缘合有彩有板有笔。𦘕师不𦘕不能成像。四魔如是。心已坚固便无所起。释曰。是以一心不动法不现前。如𦘕师不𦘕且无形像。故不动一心有大功德。如法句经云。佛言善男子。善知识者。有大功德能令汝等于贪欲瞋恚愚痴邪见五盖五欲众尘劳中建立佛法。不起一心得大功德。譬如有人持坚牢舡度于大海。不动身心而到彼岸。

　　第九十八卷

　　【二板】

　　高僧解脱和尚。依华严作佛光观于清霄月夜光中忽见化佛说偈云。诸佛秘密甚深法。旷劫修行今乃得。若人开明此法门。一切诸佛皆随喜解脱。和尚乃礼拜问云。此法门如何开示于人化佛遂隐身不现。空中偈云。方便智为灯。照见心境界。欲知真实法。一切无所见。

　　【七板】

　　高城和尚歌云。无相心能运耀。应声应色随方照。虽在方而不在方。任运高𠇓揔能妙。寻无头。复无尾。𦦨光晕晕从何起。只这如今全是心。心用明心心复尔。不居方。何处觅。运用无踪复无迹。识取如今觅底人。终朝莫谩别求的。勤心学。近丛林。莫将病眼认花针。说教本穷无相理。广读元来不识心。识取心。了取境。识心了境禅河静。若能了境便识心。万法都如闼婆影。

　　【九板】

　　牛头下佛窟和尚云。若人不信一文殊说十方文殊一时说一佛涅槃一切诸佛俱涅槃。何以故。不达色根本故。问。了色性无所有是本不。答。此是住观语。非是即事见根本。若即事见者。只汝生老病身及无明。婬怒是色根本。事外无理故。是以若了一色根本即举十方色同。名为一说一切说一涅槃一切涅槃。当知色体无性。性无不包。又云。虽同凡夫而非凡夫。不得凡夫不坏凡夫。谓别有殊胜在心外者即堕魔网。我今自观身心实相作佛。即是见十方佛同行同证处。问。佛身无漏戒定熏修。五䕃不缚不脱不敢有疑。且如大品经云。众生不善五䕃之身亦不缚不脱。甚令人惊疑。答。若向众生五䕃外别有诸佛解脱无有是处。只了众生自性从本已来无有一法可得谁缚谁脱。何得更有缚脱之异。问。经云。众生与佛平等无有缚脱。何得六道众生沉沦不得解脱。答。众生不了色心清净。妄想颠倒不得解脱。若知人法常空其中实无缚脱。问。作何观行忏悔临终免被业[去/(冗-几+牛)]。答。汝须深信诸佛所行所说处与我今日所行所说处无别。乃至成佛尚不得涅槃相。何况中间罪福妄业可得。此是真实正知正见。真实修行。真实忏悔。但于行住坐卧不失此观。临终自然不失正念。

　　【十板】

　　大珠和尚云。心性无形即是微妙法身。心性体空即是度空无边身。示行庄严即是功德法身。此法身是万化之本。随处立名智用无尽。是无尽藏。问。何者是法身。答。心能生𢘆沙万法故号法家之身。经云。一念心尘中。演出𢘆沙偈。时人自不识。问。真法幻法各有种性不。答。佛法无种应物而现。若心真也。一切皆真。若有一法不真真义则不圆。若心幻也。一切法皆幻。若有一法不是幻。幻法则有定。若心空也。一切皆空。若有一法不空空义则不圆。迷时人逐法。悟了法由人。森罗万像至空而极。百川众流至海而极。一切圣贤至佛而极。十二部经五部毗𡰱四围陁论至心而极。心是揔持都院万法之原。亦是大智慧藏。无住涅槃。百千名号皆是心之异名。灵辩和尚云。夫一心不思议妙义无定相。应时而用不可定执。经云。一切贤圣皆以无为法而有差别。用有差别随处得名。究竟不离自心。此心能坏一切。能成一切。故云一切法皆是佛法。心作天。心作人。心作鬼神。畜生地狱皆心所为。好恶皆由心。要生亦得。要不生亦得。即是无碍义。只今一切施为行住坐卧即是心相。心相无相故名实相。体无变动亦名如来。如者不变不异也。无中现有。有中现无。亦曰神变。亦曰神通。揔是一心之用。随处差别即多义。一中解无量。无量中解一。了彼互生起。当成无所畏。又东方入正定。西方从定出。若了心外无法。一切唯心。即无一法当情。无有好恶是非。即不怖生死。一切处皆是解脱。故云。当成无所畏。纵然心外有一切境法。亦从自心妄想因缘而生。无有自性。其体本空。如幻如化。

　　先云居和尚云。佛法有什么多事。行得即是。但知心是佛莫愁佛不解语。欲得如是事。还须如是人若知如是人。愁个什么。若云如是事即不难。自古先德淳素任真。元来无巧。设有人问如何是道。或时答㼾砖木头作么。众仰皆重。元来他根本脚下实有力。即是不思议人。把土成金。若无如是事。饶你说得蔟花蔟锦相似。直道我放光动地𠀍间更无过也。尽说却了合杀头人揔不信受。元来自家脚下虚无力。释曰。云居和尚乃物外宗师。此土七生为善知识。道德孤迈。智海弘深。具大慈悲。常盈千众。所示徒云。但知心是佛莫愁佛不解语者。此为今时学人一向外求但学大乘之语。不能返本内自观心明见天真之佛。若了此心佛即自然智无师之智现前。何烦外学。如云从门入者非宝。又云。从天降下即贫穷从地涌出即富贵。若从心地涌出智宝有何穷尽。故云无尽之藏。但若得心真实去。根脚下谛去。自然出语尽与实相相应。言下𣪋人生死。变凡为圣。捉砾成金。道有亦得。道无亦得。句句悉成言教。若也心中未谛。圆信不成。空任虚浮。只成自狂直饶辩说纵撗。只增狂慧。设或说得天花乱坠顽石点头。事若不真揔成妖幻。所以志公见云光法师讲法华经感得天华乱坠云。是咬𧎮之义。是以先圣诚言。实为后学龟镜。可以刻骨。可以书绅。今遍搜扬。深有意矣。

　　第九十九卷

　　【二板】

　　俱舍论云。眼所现见名为所见。从他传闻名为所闻。自运己心诸所思构名为所觉。自内所受及自所证名为所知。佛地论云。现见虚空虽与种种色相相应而无诸色种种相故。如烟雾等共相应故有时见空有种种相。由虚妄分别力故但见烟等有种种相非见虚空。以虚空性不可见故。乃至心净法界离名言故。一切名言皆用分别所起为境。然诸法教亦不唐捐。是证法界展转因故。如见字书解所说义。由此法教是诸如来大悲所流。能展转说离言说义。如以众彩彩𦘕虚空甚为希有。若以言说说离言义。复过于彼。

　　【三板】

　　释摩诃衍论云。一切诸法一心量无心外法。以无心外法故。岂一心法与一心法作障碍事。亦以一心法作解脱事。无有障碍。无有解脱。一心之法。一即是心。心即是一。无一别心。无心别一。一切诸法平等一味。一相无相。作一种光明心地之海。宝生论偈云。微笑降伏大魔军。明智觉了除众欲。于此大乘能善住。深识爱源为自心。

　　【六板】

　　顿教五位门云。第一识心者。语是心。见是心。闻是心。觉是心。知是心。此是第一悟。一一能知如许多心皆是一心。一心能遍一切处。第二知身同无情身不知痛痒好恶。一切皆是心。不干身事。心能作人畜。心能作鱼鸟。第三破四大身。身即是空。空即是无生。空无内外中间离一切相。第四破五䕃。色䕃若有四䕃不虚。色䕃若无四䕃何有。第五见性成佛湛然常住。十住经序云。以灵照故统名一心。以所缘故揔号一法。若夫名随数变则浩然无际。统以心法则未始非二。十二门论序云。论之者。欲以穷其心原尽其至理也。若一理之不尽。则众异纷然有惑趣之乖。一原之不穷。则众途扶疏有殊致之迹。殊致之不夷。乖趣之不泯。大士之忧也。

　　般若灯论序云。始夫万物非有。一心如幻。心如幻故虽动而𢘆寂。物非有故虽起而无生。是以圣人说如幻之心。鉴非有之物。了物非物。则物物性空。知心无心则心心体寂。达观之士得其会归而忘其所寄。于是分别戏论不待遣而自除。无得观门弗假修而已入。荡荡焉不出不在无住无依者也。

　　【九板】

　　安乐集云。问。何因一念佛之力能断一切诸障。答。如经云。譬如有人用师子筋以为琴弦。音声一奏一切余弦悉皆断坏。若人菩提心中行念佛三昧者。一切烦恼一切诸障悉皆断灭。亦如有人[((土/口)*殳)/牛]取牛羊驴马一切诸乳置一器中。若将师子乳一滴投之直过无难。一切诸乳悉皆破坏变为清水。若人但能菩提心中行念佛三昧者。一切诸恶魔诸障直过无难。

　　第一百卷

　　【一板】

　　复礼法师云。观业义者。夫业因心起。心为业用。业引心而受形。心随业而作境。然则因业受身。身还造业。从心作境。境复生心。若影随形而曲直犹响随声而大小矣。慧集法师悟道颂云。普光初学道。无边𠀍界动。回天复转地。并入一毛孔。

　　【三板】

　　跋陀三藏云。理心者。心非理外。理非心外。心即是理。理即是心。心理平等。名之为理。理照能明名之为心。觉心理平等名之为佛。心会实性者。不见生死涅槃有别。凡圣无异。境智一如。理事俱融。真俗齐观圆通无碍名修大道。

　　【四板】

　　如上所引祖佛言教。委曲披陈。可以永断纤疑。圆成大信。若神珠在掌宝印当心。诸佛常现目前。法界不离言下。是以从初摽宗于一心演出无量名义。无量名义不出理智。非理不智。故理外无智。非智不理。故智外无理。亦摄智从理。离体无用摄用归体。体性自离。故体即非体。即一切法如虚空性。空性亦空毕竟寂灭。斯灭亦灭。不知以何言故强名之无尽真心耳。今还摄无量义海揔归一句。乃至无句。一字一点卷舒自在。不动一心。究竟指归。言思绝矣。又此乃是内证自心真性绝待无依平等法门。

　　【五板】

　　问。如上解释引证皆是祖佛之言。何不自语。答。我若自语。一切茫然罔措津涯。岂有申问之处。设祖佛之教皆是随他意语。曲顺时机。是以𠀍尊言三𠀍诸佛所说之法。吾四十九年不加一字。又经云。先佛已说。后佛随顺。若能如是了达。则知佛语是自语。自语是佛语。故本师云。一切外道经书皆是佛说。非外道说。又云。释迦如来语。提婆达多语。无二无别。若于此不信不明。皆成二见。常萦分别凡圣之想。𢘆生取舍自他之情。欲绍吾宗。无有是处。

　　【九板】

　　问。如何得形迹俱亡。答。本无朕迹。云何欲亡。问。如是则如人饮水冷暖自知。当大悟时方合斯旨。答。我此门中亦无迷悟合与不合之道理。撒手似君无一物。徒劳谩说数千般。此事万种况不成。千圣定不得。大地载不起。虚空包不容。非大器人无由担荷。如古德云。尽十方𠀍界觅一人为伴不得。又云。只有一人承绍祖位。终无第二人。若未亲到徒劳神思。直饶说玄之又玄。妙中更妙。若以方便于称扬门中助他信入一期傍赞即不然。若于自己分上亲照之时。特地说玄说妙起一念殊胜不可思议之解皆落魔界。所以圆觉经云。虚伪浮心多诸巧见。不能成就圆觉。又先德偈云。得之不得天魔得。玄之又玄外道玄。抛却父娘村草里。认他黄叶作金钱。百丈竿头快散手。不须观后复观前。如今但似形言迹纹彩生时皆是执方便门。迷真实道。并是认他黄叶唤作金钱。若大悟之时似百丈竿头放身更不顾于前后。此宗镜中是一切凡圣大舍身命之处。不入此宗皆非究竟。问。毕竟如何。答。亦无毕竟。问。前云不入此宗皆非究竟。此又云何称无毕竟。答。前对增上慢人未得为得。认虚妄为真实。执颠倒作圆常。为破情尘权称究竟。今论见性岂言虚实耶。问。以此通明之后如(何履践。答。教谁履践。问。莫)不成断灭不。答。尚不得常住云何断灭。问。乞最后一言。答。化人问幻士。谷响答泉声。欲达吾宗旨。泥牛水上行。问。此录括略微细理事圆明。于慕道人得何资益。答。若第一义中无利无功德。就𠀍俗门内似有于称扬。揔有二涂能禅初学。一者。为未信人令成正信摄归一念不外驰求。二者。为己信人助成观力理行坚固疾证菩提。步步而不滞宝所功程。念念而流入薩婆若海。似乘广大之辇立至宝坊。如驾坚牢之舡坐登觉岸。

　　𡨋枢会要卷下

　　四溪比丘　　了义　书

　　湖州报恩光孝禅寺住持嗣祖比丘(道枢)重开

　　时绍兴十五年岁次乙丑端午日谨题

　　<PIC>D56p0234_01.gif</PIC>

　　元祐六年。夏龙庵
𦒳师阅宗镜录。怗其要处欲钞之。以久弃笔墨兼倦于删择莫即成也。七年春门人惟清敬承
师意适毕上呈乃奉　慈旨。离为三𠕋而目之曰𡨋枢会要集。于是学者争传。因遂流行而转写滋误。侍者普灯患之将丐金镂版故来请校勘。为取京浙二印本同三四衲子逐一点对。文参理证。反覆精详。无容误矣。灯用饬工。乞聊叙夤缘并列施者姓名于其后。是与书之云尔。

　　绍圣三年二月二十五日　惟清　谨[顥-京+正]

　　宗镜录智觉寿禅师之所作也。禅经论律与𠀍间文字圆融和会。无心外法自非妙觉应身。集佛大成。孰能与此哉。彦元祐九年。痛失慈恃哀荒中获见此书。如登宝山聚。如涉华藏海。根羸识陋莫可测量。惟增重赞叹。非宿植善因。乃至不闻此书名字。何况深解义谛。今晦堂心公所集𡨋枢会要。实宗镜录之妙义也。词约而旨全。门该而帙省。普劝𠀍人受持读诵。若于一句一义不作文字见。不作理见。不作事见。顿念回光。指忘而月现。则超如来地入庄严门。当知是人决定成佛。愿此胜缘资我先妣寿光君明灵不昧。得法净土。

　　吴郡朱彦叙

　　<PIC>D56p0235_01.gif</PIC>

　　<PIC>D56p0236_01.gif</PIC>

　　<PIC>D56p0236_02.gif</PIC>

　　<PIC>D56p0237_01.gif</PIC>

　　<PIC>D56p0237_02.gif</PIC>

　　<PIC>D56p0238_01.gif</PIC>

　　<PIC>D56p0238_02.gif</PIC>

　　宋本冥枢广要六本向淂之同里张氏纸墨完好洵为善本藏之有年矣三峰寺
药龛大和尚深明内典雅好古书今夏为　先人礼忏入山特携呈
药公为结夏参观之助非同友朋间泛然之投赠也。

　　时同治庚午五月二十五日(宗建识于悦生斋中)
