国家图书馆善本佛典第 52 册 No. 8951 如来香


　　如来香序

　　客曰。禅悦罢来无正句。岂非一色一香。无非中道。佛法世法。总是法身㢤。今子专摘义味之语。以为如来之香。母乃未圆乎。菩萨乐成佛。乐度众生。即是贪瞋痴。况专摘义味。非贪乎。专取义味之语而拣其平薄之言。非瞋乎。如来无定法可说。而㝎取其有义味者。非痴乎。三障宛然。胡以度世。答曰。凡夫起心动念。即是尘劳。贪瞋痴之过。何敢辞也。祇为我辈生〃死〃于贪瞋痴海中。欲出甚难。莫若就贪瞋痴寻一出头之路。怜予自幼堕入笔墨知见中。贪着滋味。一生受其钝置。然却忘笔墨中人。与余同病者不少。非义味不能摄其心猿。非义味不能折其慢幢。非义味不能使其倒心塌地。毕命皈依。故欲即从义味。引之深入。冀其耽味之深。乃或与无义味者穆然相会耳。昔孟子告齐宣王。好色可王。好货可王。好勇可安天下。好乐惟恐其不甚。而又曰。今之乐犹古之乐。夫诚使好色。而见天下之瘝寡。好货而见天下之饥寒。好勇而见。天下郁抑。无聊之气。好乐而见。天下忧愁。痛苦之声。则贪瞋痴之作。略与戒定慧之作。略奚别。岂非就贪瞋痴中。指一出头之路。但此等道理。若不曾听孟子说过。不知声色货利中。有转身之路。则千古来。沉湎于声色。以致败亡者。接踵而是。岂可谓。好货好色𥁞是兴王之具也㢤。人不学佛法。岂知贪瞋痴即戒定慧乎。客曰。夫学则何可废也。但入有利钝。而学之深浅随之。是故。中士学而后知。上士知而后学。〃在知先。便须由小教入。如行人未见大路。历险阻过重关。始达国都耳。胡不直提向上。乃尚语言。答曰。孔子曰。为之不厌。诲人不倦。可谓云尔。他日又曰。默而识之。学而不猒。诲人不倦。何有于我。夫既任不厌不倦。而又辞默识之。不厌不倦。岂非知在学先者。学则无相。诲则如如。虽上圣犹难之㢤。今天下即不乏聦慧之士。何至远轶仲尼。不由学问。顿见法身者。𢫾不胜屈也。且圆与不圆存乎其人。岂在句㢤。谓孟子货色。通王道之语为圆。而孔子远色贱货戒斗放郑之语非圆。谓圆觉经淫房酒肆无非道场之语为圆。而楞严经先佛如来决㝎明戒之语非圆。可乎。世尊阿含小教之会。何尝不华严㢤。又仲尼六十而耳顺。尔时风声鸟语。无非法音。假若蒙童初上学时。便谓不必读古人书。一味吟风听鸟。谓是法音。岂有少分之干涉乎。吾幼喜读苏子瞻之文。经时不读。觉手腕𢫈涩。辄饱读𢿘日。如病后服补中益气汤。肺气一充。四脏皆有生色。文字尚能补策。岂不能补理㢤。吾辈无始以来。六尘外感。六识内伤。其耗理也久矣。人参本草云。患人[雨/(並-(前-刖))]而多梦。加而用之。气满则梦歇。此补中之验也。人以气虚作梦者。夜间晷刻而已。只今刹那皆梦。都从理虚淂来。非佛法岂能峻补其根本乎。理足则内壅。自通向来。三万六千毛孔中。邪气充塞久矣。若淂大补之剂。冲其壅蔽。忽开遍满界。一草一木。皆作如来香。与吾毛孔。吞吐动荡。便从一切毛孔出。过人天优钵罗华。上妙香气。普熏法界。尔时。病去药亡。一字不立可矣。

　　七十朽人唐时力疾题于龙潭之上妙意庵中

　　黄山查士标书

　　如来香序二

　　余生平笔墨。孟浪居多。惟如来香一书。似略有补助。尝谓。宇宙间若无佛法。遍大地无快活人矣。揔贫贱患难与富贵功名。各有戚〃者存。谁是解脱者。自佛法流通。但沾其纤毫㳙滴。皆有转身之地甚矣。佛法之不可不知也。夫佛法之在人。如水之行地。虽不读佛经。佛经故在。然不读佛经。不能知身中有佛法。如盲人行地。不知地中有水也。甚矣。佛经之不可不读也。而世间之不能读佛经者。盖有多种之人焉。少年进取。自有功名之书。一登王途。遂有职掌之事。富翁理家。不胜会稽之苦。即有志看经。而无清净之时矣。即有间暇之时。而无㓗净之地矣。如外典盈几。可与佛经溷杂乎。如荤酒满座。可与佛经对越乎。如贵人传驿皇程。如啇贾骑骡肖。卧[打-丁+(姊-女)]𦨞展佛经于何地乎。夫此数种之人。几乎半天下之聦明才智。可以入佛乘。半天下之权力资财。可以庄严佛事之人也。而皆不能与于佛经之观。岂不重可惜㢤。予因妄思如来密语。㝎湏斋戒沐浴。方可持诵。否则招愆。而世间攵人。富贵人。骤难斋戒。几妄缘入。佛法之阃奥矣。世尊特开准提咒一门。谓不持斋戒。苟一念净心。一水漱口。即房闱之中。许其持念。此如来方便中之方便也。而恰合于不分净秽之大乘。然则别有一书焉。不出于一时之金口。而半满无非如来之意。独非方便之津梁乎㢤。藏中有弘明两集。梅氏有释文纪。颇具精言。苐弘明集主于卫注。辨诤之文居多。释文纪兼之记事。𠬧罗不淂不广。二端略𧺫读者之厌惓。况二书皆止于六朝。唐宋以来之佳文。未载读者。又有夷犹未畅之感焉。予故不揣于弘明文纪中。𠜂其辨诤纪事之言。而抽其至精至微之语。其唐宋以至于今。则䖍咨耆宿。旁搜典籍。拈其秘妙。以成一书。展卷之间。世尊一代之时教。周秦以来。𢿘千年善知识之精神。帝王卿相阐扬道法之义味粲然毕陈于前矣。览此书者。虽未能读大藏。而三藏之大意。居然可见。虽未能斋戒。而持戒之萌孽。油然而兴。虽未能澄佛知见。而慧命之正知。跃然欲露。若谓读此书竟。而犹之未读之时。吾不信也。至于文士淂之。而思入玄㣲。茟无肤语。仕路淂之。而襟期开拓。事无难处。巨室淂之。而因果了然。钱无业事。特此书之剩事耳。譬之准提咒力。原是明心地取净土之权舆。然求寿求子求科。名求富贵。皆可如意而淂。不为准提之所摈弃。譬如江海巨浸。不拒沟壑之润。此书亦有然者欤。又况置此书于外典之林。览此书于簿书之暇。携此书于车尘马足之间。皆未若亵内典之招愆也。然则此书流通于人间。岂不略师准提咒之遗意乎。此予辑如来香之初意也。忆十年前。豫章杨内美。屡遗书萧伯玉。向余取此书。欲梓于淮上。尔时。序部失于襄阳乱离之际。传部未有㝎本。不便付梓。荏苒十年。庚寅冬。予力补序部竟。辛卯重病频危。不能亲笔石。每以此为未了之愿。幸语幻师兄。怜我病中绻念。禅㝎之余。相助料理。又淂雪照故人之莲史。于道友菡生家。虽其佛菩萨纪中。裁节佛经以成篇。非予初意。而慧日炳然。庶几成书矣。安淂内美伯玉其人。忽然来吾眼底。使此书沛然流通。俾天下读书人。皆淂入佛法海中。岂不大快矣乎。

　　有缘念佛众生唐时又题

　　康熙丙午修褉月
查士标载书

　　如来香凡例各部皆以作者之时代为先后唯序部以世尊说法之时为先后。一华严时序二阿含时序三方等时序四般若时序五法华时序六净土乃为如来异方便另为一门序七附论序集序诗文诸序。集中惟佛经不敢拟议去取其经叙论说碑铭之类皆通选于藏内藏外之书独纪传一门则宗门之传浩繁将欲尽载则不胜其载将欲选择又恐有遗珠之恨且世间既有五灯会元指月录传灯录僧宝传诸书昭然揭日月而行矣兹单拈净土一门发皇提唱以绍云栖之意云。净土纪传如佛祖统纪中之净土志云栖之往生录所载姓名详矣第二书皆详于人而略于事盖欲见往生者之多动人欣羡又节略简要使观者一见了然也今予此集详于事而略于人苐择其姓名之最著者详载其始末使览者阅一传即见其人之用心处得力处可依样修行也。向闻佛经不可节略取舍故诸门中不敢载佛经也顷欲辑净土纪传于道友丁菡生处见故友雪照之莲史良工苦心不忍使其泯没苐雪照引用经文间有裁节以成篇者揆之以律未知有过无过若不以过论则仍其旧贯可矣若以过论则望海内大知识融会经文运以己笔如佛祖统纪中载释迦佛本纪之例以行世(某)教典未精年又衰迈不敢动笔不能不翘首于法门之尊宿也凡宗门正脉与弘法大僧暨高僧神僧之类大藏中皆有成书行世故此集专纪净土之一门惟迩来二三修行大僧云栖已入净土矣而达观憨山普门诸师未经入藏恐后来或致遗忘将录其传附于此焉。

　　如来香目录大纲三藏选叙第一莲池海会纪略第二佛法中论辨第三佛法中书启表答第四佛法中碑铭赞偈颂文第五佛法中说记疏祭文纪事等第六

　　如来香卷之一目录序大方广佛华严经合论序　　　　李通玄(唐)(附)唐沙门志宁序(附)唐沙门慧研序(附)明李贽小序(附)李长者事迹华严经修行次第决疑论序　　　　李通玄(唐)大方广佛华严经疏序　　　　释澄观(唐)(附)清凉国师疏钞缘起(附)诏清凉讲华严宗旨(附)上问华严法界华严经纲要序　　　　释观衡(明)安般守意经序　　　　康僧会(吴)安般守意经序　　　　谢　敷(𣈆)安般注序　　　　释道安(𣈆)法镜经序　　　　康僧会(吴)正法念处经序　　　　失　名(后魏)阴持入经序　　　　释道安(𣈆)了本生死经序　　　　释道安(𣈆)大十二门经序　　　　释道安(𣈆)缘生经并论序　　　　失　名佛说兴起行经序　　　　失　名比丘尼大戒序　　　　释道安(𣈆)八关斋制序　　　　简文帝(梁)比丘尼戒本所出本末序　　　　竺法汰(𣈆)阿毗昙心序　　　　释慧远(𣈆)庐山出修行方便禅经统序　　　　释慧远(𣈆)舍利弗阿毗昙序　　　　释道标(后秦)关中出禅经序　　　　释僧睿(后秦)内典序　　　　沈　约(梁)金光明经序　　　　释宗𧷤(宋)胜鬘经序　　　　释慧观(宋)十法句义经序　　　　释道安(𣈆)刻千佛名经序　　　　释观衡(明)刻月上女经序　　　　管志道(明　　　　终)

　　如来香卷之一

　　西吴唐　时宜之父手辑

　　序(上)

　　大方广佛华严经合论序

　　李通玄(唐)

　　［论］夫以有情之本。依智海以为源。含识之流。总法身而为体。只为情生智隔。想变体殊。达本情亡。知心体合。今此大方广佛华严经者。明众生之本际。示诸佛之果源。其为本也。不可以功成。其为源也。不可以行得。功亡本就。行尽源成。源本无功。能随缘自在者。即此毗卢遮那也。以本性为先智。随根应大悲济物。以此为名。依本如是设其教泽。滂流法界。以润含生。于是寄位四天。示形八相。菩提场内。现兰若以始成。普光法堂。处报身之大宅。普贤长子。举果德于藏身。文殊小男。创启蒙于金色。以海印三昧。周法界而降灵。用普眼之法门。睹尘中之刹海。依正二报。身土交参。因果两门。体用相彻。以释天之宝网。彰十刹以重重。取离垢之摩尼。明十身而隐隐。无边刹境。自他不隔于毫端。十世古今。始终不移于当念。其为广也。以虚空而为量。其为小也。处极微而无迹。十方无卷。匪亏于小相之中。纤尘不舒。含十方而非碍于智海。果德殊分。于五位之门。常住法堂。示进修于九天之上。此方如是。十刹同然。圣众如云。海会相入。智凡不碍。状多镜以纳众形。彼此无妨。若千灯而共一室。此经总有四十品之胜典。玄开果德之门。百万亿之妙言。咸举佛华之行海。十身十会。阐十十之法门。十处十方。启十通而疏十辩。出现品内示因果以结始终。给孤独园利人天之明法界。目连鹙子。隔视听于对颜。六千比丘启十明于路上。觉城东际。五众咸臻。古佛庙前。同登十智。善财𤼵明。导首用彰。来众齐然。又成五位法门。具德行其轨范。令使启蒙易达。解行无疑。还信首文殊之前。正证妙峰之顶。经过五众。成一百一十之法门。至慈氏之园。结会一生之佛果。返示文殊之初友。明以果同因。后入普贤之妙身。彰体用圆极。此经名大方广佛华严经者。大以无方为义。方以理智为功。广则毫刹相含。佛乃体用无作。华喻行门可乐。能敷理事之功。严即依正庄严。经即贯穿缝缀。世主妙严品者。菩萨示生。皆为世主。同臻海会。故号妙严品者。类会同流。法门均隔。为品此经。总有四十品之胜典。此品建初。故称第一。是故言大方广佛华严经。世主妙严品第一。

　　(附)唐沙门志宁序

　　大中载福州开元寺。沙门志宁复以论入经。仍自述曰。华严经者。盖非罗汉结集。亦非小圣传持。大本华严。非佛不能知见。中本华严。住地菩萨乃知。小本华严。即十万之偈。今之所传。只获四万五千余偈经云。如人化心。化作佛化与不化等无异。一切诸佛成菩提。成与不成无差别。善财童子成道。只在一生。六千比丘。𤼵智不因多劫。白牛之驾将悟。即以超于大乘金色世界现前。文殊之智全证。法华龙女成佛只在刹那。妙峰见佛光明便登正觉。大唐忻代之间。有长者李通玄。造斯经论四十卷。志宁览此论文。得其大意。今见此方君子。以论与经。难为和会。志宁不揆衰迈。将此论文。注于经下。使后之览者。无费乃心。才始开经。便得见论。论从第八卷起。注入经。兼论与经。共成一百二十卷。其会释七卷。写附于前。

　　(附)沙门慧研序

　　乾德岁。沙门慧研。又撰为序曰。此教非贝岩所编。乃文殊结集。总三部。一部有十三千大千世界微尘数偈。一四天下微尘[婁*支]品。一部有四十九万八千八百偈。一千二百品。一部有十万偈。四十八品。隐乎龙藏。未擅阎浮。逮从正法光余。年将五百。则第十四代祖师龙树。运神海藏。观前二部。非世人所及。乃诵后部。归于五天。传布千年。方垂华夏。东晋初译。地涌灵泉。唐朝次翻。天降甘露。玄宗开元中。太原有逸士李通玄者。穷八十卷之真诠。括四十轴之玄论。夜驱神笔。舒玉齿之祥光。日探幽玄。感天童之给膳。张皇教海。罗列义天。大中载。无诸有高僧志宁。缅思后进之披寻。难测法门之丰富。遂合经论。文旨相须。然其义类繁衍。未圆品藻。慧研因参云水。叨览指归。敢揾笺毫𨤲斯漏略列经论以标举。彰教理而相[(冰-水+〡)*ㄆ]。义朗文清。不假猊台而抱帙。神辉智𤼵。何劳鹫岭以寻师。

　　(附)明李卓吾小序

　　卓和尚曰备矣。先佛为经。后佛为论。佛志宁合经论而为一。佛慧研𨤲经论以标纲。皆不过为后代佛子。便于观览故耳。其用心勤矣。然一百二十卷之繁。吾恐一切贤圣。终未敢轻易也。破夏以来。获听学佛者袁文炜。细读华严合论一遍。乃知善说华严。无如长者因简其尤要者录之。倘有大心众生。欲乘如来乘。直至道场。则此二百纸简要之论文。便是华严无尽藏之法界也。自心是毗卢遮那佛智。自眼。是佛文殊根本智。自身是佛普贤差别万行智。自诵。是佛音声。自听。是佛观世音力。自语。是佛开不二之法门。自念。是佛不思议神通自在功德。皆佛也。吾何幸身亲见之。

　　(附)李长者事迹

　　李长者。讳通玄。莫详所自。或有询其本者。但言沧州人。开元二十七年三月望日。曳策荷笈。至于太原盂县西四十里。同颍乡村名大贤。有高山奴者。尚德慕士。长者诣其门。山奴谛瞻神仪。知非常器遂罄折礼接。请归安居。每旦惟食枣十颗。柏叶饼子如七大者一枚。自尔不交外人。掩室独处。含毫临纸。曾无虚时。如是三稔。一旦舍山奴南去五六里。至马氏古佛堂。自构土室。寓于其侧。端居宴默。亦又十年。后复囊挈经书。遵道而去。二十里余。次韩氏别业。即今冠盖村焉。忽逢一虎。当涂驯伏。如有所待。长者语之曰。吾将著论释华严经。可与吾择一栖止。言毕。虎起。长者徐而抚之。遂将所挈之囊。挂于虎背。任其所止。于是虎望神福山原。直下三十余里。当一土龛前。便自蹲驻。长者旋[(冰-水+〡)*ㄆ]囊装。置于龛内。虎乃屡顾。妥尾而去。其龛莹洁圆回。广袤寻丈。自然而有。非人力成。龛之四傍。旧无泉涧。长者始来之夕。风雷暴作。拔去一古松。高三百余尺。及旦。松根之下。化为一潭。深极数寻。回环五十余步。甘逾瑞露。色夺琉璃。时人号为长者泉。至今澄明。未曾增减。𠎝阳之岁。祈之必应。长者制论之夕心穷玄奥。口出白光照耀龛中。以代灯烛。居山之后。忽有二女子容华绝世。皆可笄年。俱依大布之衣。悉以白巾幪首。姓氏居处。一无所言。常为长者。汲木焚香供给纸笔。卯辰之际。辄具净馔。甘珍毕备。置长者前。斋罢撤器。莫知所止。历于五祀曾不阙时。及著论将终。遂尔绝迹。谨按华严旧。传东晋三藏佛䭾跋陀罗于江都谢司空寺译经。有二青衣童子。忽自庭沼而出。承事梵僧。𤑔香添瓶。不离座右。每欲将夕。还潜沼中。日日皆然。率为常事。及译毕写净。沉默无迹。长者感通。事符曩昔。长者身长七尺二寸。广眉朗目。丹唇紫肥。长须美茂。修臂圆直。发彩绀色。毛端右旋。质状无伦。风姿特异。殊妙之相。靡不具足。首冠桦皮之冠。身披麻衣。长裙博袖。散腰而行。亦无韦带。居常跣足。不务将迎。放旷人天。无所拘制。忽一日出山。访旧址之里。适值墅人。聚族合乐。长者遍语之曰。汝等好住。吾将归去。众乃罢乐。惊惶相顾。咸皆恻怆。必谓长者却还沧州。挥涕同词。恳请留止。长者曰。纵在百年。会当归去。于是举众却送长者入山。至其龛所。复语之曰。去住常然耳。汝等可各还家。及众旋踵之顷。岚雾四起。景物不分。行路之人。咸共骇异。翌日。长叟结徒登山礼候。但见姿容端俨。已坐化于龛中矣。时当三月二十八日。报龄九十六。有一巨蛇。蟠当龛外。张目呀口。不可向近。众乃归诚。致祝某等今欲[(冰-水+〡)*ㄆ]长者全身将营𣩵藏。乞潜威灵。愿得就事。蛇因摄形不现。𦒿旧潸泣舆荷。择地于大山之阴。累石为坟。即神福山逝多兰若。今方山是也。初长者隐化之日。及成坟之时。烟云凝布。岩谷震荡。有二白鹤。哀唳当空。二鹿相叫连夕。其余飞走悲鸣满山。乡原之人。相率变服。追攀孺慕。若丧所天。每当建斋。即坟上云起。七七如是。至大历九年二月六日。有僧广超。于逝多兰若。获长者所著论二部。一是大方广佛新华严经论四十卷。一是十二缘生解迷显智成悲。十明论。一卷。传写扬显。遍于并汾。广超门人。道光能继师志。肩负二论同游燕赵。昭示淮泗。使后代南北学人。悉得参阅论文。宗承长者。皆超光二僧流布之功。比岁僧元觇。特抵方山。求长者遗迹。初礼石坟。次寻龛址。龛前有松三株。俱是长者手植。长者将化之月。一株遂枯。至今二株。常有灵鹤。结巢于顶。又于寿阳南界解愁村。遇李士源者。乃传论僧广超之犹子也。示长者真容图瞻礼而回。斯为满愿矣。云居散人马支纂录。

　　略释新华严经修行次第决疑论序

　　李通玄(唐)

　　夫大方广佛华严经者。是一乘圆教。佛果之门。佛果者。体无成坏。以化众生故。示现自成正觉佛果之样。举自五位因果。及摄化境界。报得庄严。示与后人。令其𤼵志。依法仿学。令修行者。所归不疑。若不晓解𤼵心初因。如何𤼵意。修其成佛之道。设畏罪修福。及息妄住心。及愿生净土。乃至二乘得果。永超三界。且是求自免苦之心。未有以十方三涂。人天苦道。及自心之境。便成智境。与一切众生及以诸佛同一智海之门。三乘之流。但且说空破有。说一切众生有自性清净。又说三千大千世界。为一佛报境。又云无𢿘劫修菩萨行成佛。又说他方有净土。此间是秽土。皆是随情接引。皆是化城。非真实说。此一乘智境。皆非边量。云十佛刹微尘数。身土交参意明。如虚空无尽无限。智境相入。故化仪利物皆如是。故三世劫量。无去无来。无时可迁。不见三世。不见世间及以众生。不见成佛及不成佛。不见有佛处无佛处。亦无正法像法。末法时分法故。但以自性普光明无作大智如虚空平等无作大悲住众生见应根利物而无失时无所造作法如是故。智由三昧观照。迷解显得。不是修成。悲由愿兴。不是自然。以愿兴成。功终愿废。五位之中。十住第八。十行第八。十回向第八。十地第八。分分无功智悲。任运利物。故皆至等觉方终。智悲道满。时亦不改。法亦不移。但为生熟不同。时法元来不异。如三乘一乘。境界殊别。事广难量。今但略叙纪纲。广申难尽意。令行者顺辙不枉其功。于此一部之经。略立十门。以知进修之轨。望得免其未得。识过归真约立十门者。

　　长者言西方净土。是权非实。情存取舍。非法界如如之体也。然华严本经中。善财初𤼵心悟道时。德云比丘。教以忆念一切诸佛法门。及入弥勒阁后。普贤菩萨为𤼵十大愿王。导生极乐。即本经已如此矣。何况诸大乘经。赞叹净土乎。所以古人辨论至详。宗镜录云。初心成佛者。经云。初𤼵心时。便成正觉。譬众川如海。才入一滴。即称周大海。无始无终。如经说普庄严童子。一生得闻善熏习。二生成其解行。三生得入果海。同一缘起。而此三生。只在一念。犹如远行。到在初步。然此初步之到。非谓无于后步也。盖初念即成者。与佛同位。未具究竟。禅门悟达之士。正当亲觐弥陀。直至成佛。故经曰。亲睹如来无量光。现前授我菩提记。蒙彼如来授记已。化身无数百俱胝。智力广大遍十方。普利一切众生界。夫华藏世界。一刹一尘。具含无量国土。岂有西方不入尘刹。尘刹不含西方耶。斯不必泥于权实之论矣。宋陈瓘云。普贤大士亲睹无量光。解脱长者。不往安乐土。亲睹者。初无动移。不往者。如是而往。旨哉言乎。

　　大方广佛华严经疏序

　　释澄观(唐)

　　往复无际。动静一源。含众妙而有余。超言思而迥出者。其唯法界欤。剖裂玄微。昭廓心境。穷理尽性。彻果该因。汪洋冲融。广大悉备者。其惟大方广佛华严经焉。故我世尊。十身初满。正觉始成。乘愿行以弥纶。浑虚空为体性。富有万德。荡无纤尘。湛智海之澄波。虚含万象。皎性空之满月。顿落百川。不起𣗳王。罗七处于法界。无违后际。畅九会于初成。尽宏廓之幽宗。被难思之海会。圆旨落落。该十刹而顿周。主伴重重。极十方而齐唱。虽空空绝迹。而义天之星象灿然。湛湛亡言。而教海之波澜浩瀚。若乃千门潜注。与众典为洪源。万德交归。摄群经为眷属。其为旨也㝠真体于万化之域。显德相于重玄之门。用繁兴以恒如。智周鉴而常静。真妄交彻。即凡心而见佛心。事理双修。依本智而求佛智。理随事变。则一多缘起之无边。事得理融。则千差涉入而无碍。故得十身历然而相作。六位不乱以更[(冰-水+〡)*ㄆ]。广大即入于无间。尘毛包纳而无外。炳然齐现犹彼芥瓶。具足同时。方之海滴。一多无碍。等虚室之千灯。隐显俱成。似秋空之片月重重交映。若帝网之垂珠。念念圆融。类夕梦之经世。法门重叠。如云起长空。万行芬披。比花开锦上。若夫高不可仰。则积行菩萨。曝鳃鳞于龙门。深不可窥。则上德声闻。杜视听于嘉会。见闻为种。八难超十地之阶。解行在躬。一生圆旷劫之果。师子奋迅。众海顿证于林中。象王回旋。六千道成于言下。启明东庙。智满不异于初心。寄位南求。因圆不逾于毛孔。剖微尘之经卷。则念念果成。尽众生之愿门。则尘尘行满。真可谓常恒之妙说。通方之洪规。称性之极谈。一乘之要轨也。寻斯玄旨。却览余经。其犹杲日丽天。夺众景之耀。须弥横海。落群峰之高。是以菩萨搜秘于龙宫。大贤阐扬于东夏。顾惟正法之代。尚匿清辉。幸哉像季之时。偶斯玄化。况逢圣主。得在灵山。竭思幽宗。岂无庆跃。题称大方广佛华严经者。即无尽修多罗之总名。世主妙严品第一者。即众篇义类之别目。大以旷兼无际。方以正法自持。广则称体而周。佛谓觉斯玄妙。华喻功德万行。严谓饰法成人。经乃注无竭之涌泉。贯玄凝之妙义。摄无边之海会。作终古之常规。佛及诸王并称世主。法门依正。俱曰妙严。分义类以彰品名。冠群篇而称第一。斯经有三十九品。此品建初。故云大方广佛华严经。世主妙严品第一。

　　清凉国师疏钞缘起

　　清凉国师澄观。字大休。会稽人。姓夏侯氏。生于开元戊寅。身长九尺四寸。垂手过膝。口四十齿。目光夜𤼵。昼乃不眴。天宝七年出家。至肃宗二年丁酉。受具。是年奉诏入内。敕译华严。初至德中。即以十事自励曰。体不捐沙门之表。心不违如来之制。坐不背法界之经。性不染情碍之境。足不履尼寺之尘。胁不触居士之榻。目不视非仪之彩。舌不味过午之肴。手不释圆明之珠。㝛不离衣钵之侧。从牛头忠。径山钦。问西来宗旨。授华严圆教于京都诜禅师。至是大历三年代宗诏入内。与大辩正三藏译经为润文大德。既而辞入五台大华严寺。覃思华严。以五地圣人。栖身佛境。心体真如。犹于后得智起世俗心。学世间解。繇是博览六艺图史。九流异学。华夏训诘。竺经梵字。及四围五明。圣教世典等书。靡不该洽。至建中四年。下笔着疏。先求瑞应。一夕梦金容当阳山峙。光相颙颙。因以手捧咽面门。既觉而喜。以谓获光明遍照之征。自是落笔无停思。乃以信解行证。分华严为四科。理无不包。观每慨旧疏。未尽经旨。唯贤首国师。颇涉渊源。遂宗承之。制疏凡历四年而文成。又梦身为龙。矫首南台。尾蟠北台。宛转凌虚。鳞鬣耀日。须臾变百千数蜿蜒青𡨕。分散四方而去。识者以为流通之象也。初为众讲之。感景云凝停讲堂庭前之空中。又为僧睿等着随疏演义四十卷。随文手镜一百卷云。

　　诏清凉讲华严宗旨

　　己卯十五年。清凉受镇国大师号。进天下大僧录。四月帝诞节。敕有司备仪辇迎教授和尚澄观入内殿。阐扬华严宗旨。观升高座。曰。大哉真界。万法资始。包空有而绝相。入言象而无迹。妙有得之而不有。真空得之而不空。生灭得之而真常。缘起得之而交映。我佛得之。妙践真觉。廓尽尘习。寂寥于万化之域。动用于一虚之中融身刹以相含流声光而遐烛。我皇得之。灵鉴虚极。保合太和。圣文掩于百王。淳风扇于万国。敷玄化以觉梦。垂天真以性情。是知不有太虚。曷展无涯之照。不有真界。岂净等空之心。华严教者。穷斯旨趣。尽其源流。故恢廓宏远。包纳冲邃。不可得而思议矣。指其源也。情尘有经。智海无外。妄惑非取。重玄不空。四句之火莫分。万法之门皆入。𡨕二际而不一。动千变而非多。事理交涉而两忘。性相融通而无尽。若秦镜之互照。犹帝珠之相含。重重交光。历历齐现。故得圆至功于顷刻。见佛境于尘毛。诸佛心内众生新新作佛。众生心内诸佛念念证真。一字法门。海墨书而不尽。一毫之善。空界尽而无穷。语其定也。𡨕一如于无心。即万法动而常寂。海湛真智。光含性空。星罗法身。影落心水。圆音非扣而长演。果海离念而心传。万行忘照而齐修。渐顿无碍而双入。虽四心被广。八难顿超。而一极唱高。二乘绝听。当其器也。百城询友。一道栖神。明正为南。方尽南矣。益我为友。人皆友焉。遇三毒而三德圆入。一尘而一心净。千化不变其虑万境顺通于道。契文殊之妙智。宛是初心。入普贤之玄门。曾无别体。失其旨也。徒修因于旷劫。得其门也。等诸佛于一朝。谛观一尘。法界在掌。理深智远。识昧辞单。尘黩圣聪。退座而已。帝时默湛海印朗然大觉。顾谓群臣曰。朕之师。言雅而简。辞典而富。扇真风于第一义。天能以圣法清凉朕心仍以清凉赐为国师之号。朕思从来执身心我人及诸法定相。斯为甚倒。群臣再拜稽首。顶奉明命。由是中外台辅重臣。咸以八戒礼而师之。凡历九朝。为七帝门师。是为六祖(玄宗至文宗)。

　　上问华严法界

　　帝问国师澄观曰。华严所诠。何谓法界。奏曰。法界者。一切众生之身心本体也。从本以来。灵明廓彻。广大虚寂。唯一真境而巳。无有形貌而森罗大千。无有边际而含容万有。昭昭于心目之间而相不可睹。晃晃于色尘之内而理不可分。非彻法之慧目离念之明智。不能见自心如此之灵通也。故世尊初成正觉叹曰。奇哉。我今普见一切众生具有如来智慧德相。但以妄想执着而不能证得。于是称法界性。说华严经。全以真空简情。事理融摄。周遍凝寂。帝天纵圣明。一听玄谈。廓然自得。于是敕有司备礼铸印。迁国师统冠天下缁徒。号僧统清凉国师。

　　华严经纲要序(删)

　　释观衡(明)

　　华严大经者。乃毗卢遮那佛称法界量显现自性因果本妙庄严究竟圆顿总持法门也。文丰义富。事渺宗玄。要而[(冰-水+〡)*ㄆ]之。不出四法界而巳。盖四法界者。一理法界。此界也。真性法中。本无生佛名言。岂有自他影像。世出世法。染净因缘。当体全空。究竟清净。不可思议。是谓理法界也。二事法界。斯界也。即理法界。至虚而灵。净极而妙。不动本然。循业𤼵现。顿变相见二分。幻开迷悟两途。情与非情。圣凡依正。炽然同异。究竟所有。不可思议。是谓事法界也。三理事无碍法界。是界也。即理外无事。事外无理。理不拒事。缚脱历然。事不拒理。生灭寂尔。波涛万殊而全彰水体。水性一味而遍示波澜。空有并施。性相不二。不可思议。是谓理事无碍法界也。四事事无碍法界。兹界也。合上三界。圆入一真。理事既不相违。彼此自是无碍。以事入理。理无尽而事事无尽。以理[(冰-水+〡)*ㄆ]事。理无殊而事事无殊。举一念而三世圆明。吹一毛而十方炳现。正中有依。一毛孔中有无量无边世界。依中有正。一微尘里有无穷无尽如来。一多互融。延促自在。不可思议。是谓事事无碍法界也。是则世出世间。色心诸法。不出此四种法界。又此四界。唯是一心。离心之外。无法可言。此心亦是强名。不可言议。不可思议。即一真大法界也。如来证此法界性。示此法界相。广此法界量。放此法界光。摄此法界机。彰此法界会。尽此法界理。演此法界经。是经一名而有三部。品偈既广。卷𢿘胜多。人间难于秘藏。龙宫久为密护。像法住世。龙树大师。博尽世间琅函。因搜海中宝藏。逢斯妙典无上真乘。慨大法不闻。何以见自心现量。圆宗未会。岂能开法性光明。注神渊记。得下部之始终。竭力宣扬。广上根之知见。初流布于于阗。次传演于支那。自经出兴。此方禅教。𤼵无碍辩才。得无师智慧。皆从此经法化而出者也。或在诸余经典。及师友因缘。一念相应。得见自性。亦须从此经印证。方能弘自性圆通。所以古人云。无不出乎此法界。无不还归此法界。斯之谓欤。是经疏论。代有当家。唯清凉大师。独超越诸作。体法界观。开合此经。实文殊之应身。乃毗卢之遍照。以六相十玄。𤼵其幽旨。以五周四分。[(冰-水+〡)*ㄆ]其全文。分章剔义。逐句揭宗。是疏钞与经。可谓君臣道合也。疏钞一出。自唐至明。代不虚讲。至于我朝神宗年次。亦讲未歇时。奈何二十年来。皆贵指点本文。讲解渐于虚浮。疏钞将同湮没。使如来一字法门。书海墨而不尽。破尘经卷。包法界以无余。全若无闻。良可惜哉。我憨山大师。乘法界大愿。示生此际。痛惜时蔽。注意大经。游心古疏。提纲挈要。断义分文。全经大旨。首尾昭然。此纲要之所以作也。是清凉大师为本经之勋臣。我憨山大师。又为疏钞之导师也。正阁笔之日。适曹溪坚请。经疏源流未叙。纲要起止无题。不期大师示寂曹溪。此种公案。遂成缺典。幸益公法属。竭力募刻。丁丑春衡为大师扫塔因缘。特之匡山法云兰若。得此新刻。如获旧藏。法法现前。受用不尽。感斯大惠。无可为酬。罄此微言。用以鸣后云尔。

　　安般守意经序

　　康僧会(吴)

　　夫安般者。诸佛之大乘。以济众生之漂流也。其事有六。以治六情。情有内外。眼耳鼻口身心。谓之内矣。色声香味细滑邪念。谓之外也。经曰。诸海十二事。谓内外六情之受邪行。犹海受流。饿夫梦饭。盖无满足也。心之溢荡。无微不浃。恍惚仿佛。出入无间。视之无形。听之无声。逆之无前。寻之无后。深微细妙。形无丝发。梵释仙圣。所不能照明。默种于此。化生乎彼。非凡所睹。谓之阴也。犹以晦曀。种夫粢芬。闿手覆种。孳有万亿。旁人不睹其形。种家不知其𢿘也。一朽乎下。万生乎上。弹指之间。心九百六十转。一日一夕。十三亿意。意有一身。心不自知。犹彼种夫也。是以行寂。系意着息。𢿘一至十。十数不误。意定在之。小定三日。大定七日。寂无他念。泊然若死。谓之一禅。禅弃也弃十三亿秽念之意。已获数定。转念着随。蠲除其八。正有二意。意定在随由在数矣。垢浊消灭。心稍清净。谓之二禅也。又除其一。注意鼻头。谓之止也。得止之行。三毒四趣。五阴六𡨕。诸秽灭矣。焸然心明。逾明月珠。淫邪巧心。犹镜处泥。秽垢污焉。偃以照天。覆以临土。聪睿圣达。万土临照。虽有天地之大。靡一夫而能睹。所以然者。由其垢浊。众垢污心。有逾彼镜矣。若得良师。刬刮莹磨。薄尘微曀。荡使无余。举之以照。毛发面理。无微不察。垢退明存。使其然矣。情溢意散。念万不识一矣。犹若于市。驰心放听。广采众音。退宴存思。不识一夫之言。心逸意散。浊翳其聪也。若自闲处。心思寂寞。志无邪欲。侧耳靖听。万句不失。片言斯着。心靖意清之所由也。行寂止意。悬之鼻头。谓之三禅也。还观其身。自头至足。反覆微察。内体污露。森楚毛竖。犹睹脓涕。于斯具照。天地人物。其盛若衰。无存不亡。信佛三宝。众𡨕皆明。谓之四禅也。摄心还念。诸阴皆灭。谓之还也。秽欲寂尽。其心无想。谓之净也。得安般行者。厥心即明。举眼所观。无幽不睹。往无数劫。方来之事。人物所更。现在诸刹。其中所有世尊法化。弟子诵习。无遐不见。无声不闻。恍惚仿佛。存亡自由。大弥八极。细贯毛牦。制天地住寿命。猛神德坏天兵动三千。移诸刹。八不思议。非梵所测。神德无限。六行之由也。世尊初欲说斯经时。大千震动。人天易色。三日安般。无能质者。于是世尊化为两生。一曰何等。一曰尊主。演于斯义出矣。大士上人六双十二辈。靡不执行。有菩萨者安清。字世高。安息王嫡后之子。让国与叔。驰避本土。翔而后进。遂处京师。其为人也。博学多识。贯综神模。七正盈缩。风气吉凶。山崩地动。针脉诸术。睹色知病。鸟兽鸣啼。无音不照。怀二仪之弘仁。愍黎庶之顽闇。先挑其耳。却启其目。欲之视听明也。徐乃陈演正真之六度。译安般之秘奥。学者尘兴。靡不去秽浊之操。就清白之德者也。余生未踪。始能负薪。考妣徂落。三师凋丧。仰瞻云日。悲无质受。眷言顾之。潸然出涕。㝛祚未没。会见南阳韩林。颍川皮业。会稽陈慧。此三贤者。信道笃密。执德弘正。烝烝进进。志道不倦。余从之请问。规同矩合。义无乖异。陈慧注义。余助斟酌。非师不传。不敢自由也。言多鄙拙。不究佛意。明哲众贤。愿共临察。义有肱腨。加圣删定。共显神融矣。

　　(会其先康居人。世居天竺。移交趾。出家。砺行。博览。属文。吴孙权赤乌中。至建业。为营建初寺。由是江左失法遂兴。晋武初卒。时于吴朝。注安般守意。法镜。道树。三经。并制经序。辞趣雅赡。义旨微密。并见重后世。)。

　　安般守意经序

　　谢　敷(晋)

　　夫意也者。众苦之萌基。背正之元本。荒迷放荡。浪逸无涯。若狂夫之无所丽。爱恶充心。耽昏无节。若戎狄之无君。微矣哉。即之无像。寻之无朕。则毫末不足以喻其细。迅矣哉。偾跷惚恍。煦匝宇宙。则奔电不足以比其速。是以弹指之间。九百六十转。一日一夕十三亿想念。必响报成生死栽。一身所种。滋蔓弥劫。凡在三界倒见之徒。溺丧渊流。莫能自反。正觉慈愍。开示慧路。防其终凶之源。渐塞忿欲之微兆。为启安般之要径。泯生灭以𡨕寂。伸道品以养恬。建十慧以入微。絷九神之逸足。防七识之洪流。故曰。守意也。若乃制伏粗垢。拂刬漏结者。亦有望见贸乐之士。闭色声于视听。遏尘想以禅寂。乘静泊之祯祥。纳色天之嘉祚。然正志荒于华乐。昔习没于交逸。福田矜执而日零。毒根迭兴而罪袭。是以轮回五趣。亿劫难拔婴罗。欲网有剧深牢。由于无慧乐定。不惟道门使其然也。至于乘慧入禅。亦有三辈。或畏苦灭色。乐㝛泥洹。志存自济。不务兼利者。为无著乘。或仰希妙相。仍有遣无。不建大悲。练尽缘缚者。则号缘觉。菩萨者。深达有本。畅因缘无达本者。有有自空。畅无者因缘常寂。自空故不出有以入无。常寂故不尽缘以归空。住理而有非所缚。非缚故无无所脱。苟厝心领要。触有悟理者。则不假外以静内。不因禅而成慧。故曰。阿惟越致不随四禅也。若欲尘翳心。慧不常立者。乃假以安般息其驰想。犹农夫之净地。明镜之莹刬矣。然则耘耨不以为地。地净而种滋。莹刬非以为镜。镜净而照明。故开士行禅。非为守寂。在游心于玄𡨕矣。肇自𤼵心悲盟弘普。秉权积德。忘期安众。众虽济而莫脱。将废知而去筌矣。是谓菩萨不灭想取证也。此三乘虽同假禅静。至于建志厥初。各有攸归。故学者宜恢心宏模。植栽于始也。汉之季世。有舍家开士安清。字世高。安息国王之太子也。审荣辱之浮寄。齐死生乎一贯。遂脱屣于万乘。抱玄德而游化。演道教以𤼵朦。表神变以源之。于时俊乂归宗。释华崇实者。若禽兽之从麟凤。鳞介之赴[乳-孚+(乏-之+虫)]蔡矣。又博综殊俗。善众国音。传授斯经。变为晋文。其所译出百余万言。探畅幽赜。渊玄难测此安般典。其文虽约。义关众经。自浅至精。众行具举。学之先要。孰逾者乎。行者欲凝神反朴。道济无外。而不循斯法者。何异刖夫之陟太山。无翅而图升虚乎。释迦如来。妙慧足于曩劫。历无𢿘以潜化。至于众生运会。圆满告成。而犹现行六年以为教端者。诚以镇一纷邪。莫尚兹也。由是而观。可不务欤。敷染习沈𡨕。积罪历劫。生与佛乖。弗睹神化。虽以微祚。得禀遗典。而情想繁芜。道根未固。仰欣圣轨。未一暂履。夕惕战惧。惄焉如俦。是以诚心讽诵。以钟识习。每遭明睿。辄咨凝滞。然𡨕宗已远。义训小殊。乃采集英彦。戢而载焉。虽粗闻大要。未悟者众。于是复率愚思。推检诸数。寻求明证。遂相继续。撰为注义。并抄撮大安般修行诸经事相应者。引而合之。或以隐显相从。差简搜寻之烦。经道弘深。既非愚浅所能裁衷。又辞意鄙拙。万不畅一。祇增理秽。敢云足以阐融妙旨乎。实欲私记所识。以备遗忘而巳耳。傥有览者。愿亮不逮。正其愚谬焉。

　　安般注序(禅定)

　　释道安(晋)

　　安般者出入也。道之所寄。无往不因。德之所寓。无往不托。是故安般寄息以成守。四禅寓骸以成定也。寄息故有六阶之差。寓骸故有四级之别。阶差者。损之又损之。以至于无为。级别者。忘之又忘之。以至于无欲也。无为故。无形而不因。无欲故。无事而不适。无形而不因。故能开物。无事而不适。故能成务。成务者。即万有而自彼。开物者。使天下兼忘我也。彼我双废者守乎。唯守也。故修行经以斯二法而成寂。得斯寂者。举足而大千震。挥手而日月扪。疾吹而铁围飞。微嘘而须弥舞。斯皆乘四禅之妙止。御六息之大辨者也。夫执寂以御有。崇本以动末。有何难也。安般居十念之一。于五根则念根也。故撰法句者。属唯念品也。昔汉氏之末。有安世高者。博闻稽古。特专阿毗昙学。其所出经。禅数最悉。此经其所译也。兹乃趣道之要径。何莫由斯道也。魏初康会为之注义。义或隐而未显者。安窃不自量。敢因前人。为解其下。庶欲蚊翮。以助随蓝。雾润以增巨壑也。

　　(安姓卫。常山扶柳人。穷览经典。注般若道行密迹安般诸经。序致渊富。妙尽深旨。博涉经义。南投襄阳化行樊沔。后归符坚建元中终长安五级▆。)。

　　法镜经序

　　康僧会(三国)

　　夫心者。众法之原。臧否之根。同出异名。祸福分流。以身为车。以家为国。周旋十方。禀无倦息家欲难足。犹海吞流。火之获薪。六邪之残已甚于蒺藜。网之贼鱼矣。女人佞等三[(魅-ㄙ)-未+勿]其善伪而信寡。斯家之为祸也。尊邪秽。贱清真。连藂琐。谤圣贤。兴狱讼。丧九亲。斯家之所由矣。是以上士。耻其秽。惧其厉。为之慑慑如也。嘿思遁迈。由明哲之避无道矣。鬄发毁容。法服为珍。靖处庙堂。练情攘秽。怀道宣德。开导聋瞽。或有隐处山泽。漱石枕流。专心涤垢。神与道俱。志寂齐乎无名。明化周乎群生。贤圣竞于清净。称斯道曰大明。故曰法镜。骑都尉安玄。临淮严浮调。斯二贤者。年在束龁。弘志圣业。钩𣸧致远。穷神达幽。愍世蒙惑。不睹大。雅竭思译传斯经。景谟都尉口陈。严调笔授。言既稽古。义又微妙。然时干戈未戢。志士莫敢或遑。大道陵迟。内学者寡。闻睹其景化。可以拯涂炭之尤险然义壅而不达。因闲竭愚。为之注义。丧师历载。莫由重质心愤口悱。停笔怆如。追远慕圣涕泗并流。今记识阙疑。俟后明哲庶有畅成。以显三宝矣。

　　正法念处经序(小教)

　　失名(后魏)

　　夫域中之名四等。道之所生万殊。名盖众名之所生。非有生之寔。然则修促共尽。小大同期。而金字丝编。缃文素篆。分途列道。门张户设。既昧断惑之境。未接息言之路。讵能探神测妙。苞总无边。有圣将应。灵因旷远。志遗发肤。施单城国。及繁星驻彩。夕马腾空。出四门以结念。属三夜而圆果。十力在己。八解俱照。智兼一切。慈洽万方。既而法吼傍震。甘露降洒。鹫山祗𣗳之下。鹿苑连河之地。众出恒沙。徒繁林竹。反穷迷于升极。启重昏于灯炬。虽鹄林兴暮。檀薪已燃。教义不忘。风声逾被。寿陵仰丹素之工。清台写金玉之质。冰骨流辉。园间加等。遗𢍆余旨。薄传前载。幽宗绝唱。方备兹辰。使持节大将军领中书监摄吏部尚书京畿大都督渤海王世子高公。道风虚迈。神衿峻远。负日月于中衢。击雷霆于上路。德表生民。作舟梁于华夏。器含群物。制天渊于庙堂。殊流共委。酌而不竭。异轸同骛。仰以知归。黄扉南辟。铃阁东启。则有高士通才。幽人伟器。懱其汉爵之重。鄙其南岳之游。曳裾高步。自得门下。俱申前趣之礼。并应却行之眷。盖以书奏多方。术呈异等。或披卷而止。或一贯独得。每留神释典。洞叩玄门。以夫照壁泻瓶。遗文必举。非徒九部。宁止十二。逖矣西方。路超百㝛。精力苦心。不惮重𥀹。故能法藏流行。异闻俱凑。爰有舍城妙说。时将感通。法螺良药。响授斯在。从善业之本。极身念之际。标品有七。明义者五。至如违俗绝世。托想菩提。眷彼天人。深嗟鬼畜。鉴兹因果。𡨕心是缘。笃诚修行。又悟前旨载怀依仰。形殊理一。大觉下临。照然独晓。四摄六通。网罗群智。赞扬妙德。事属斯文。直以风殊俗舛。词翰乖绝。倾耳注目。隔若山河。将恐灵教有亏。玄旨多坠。有婆罗门人瞿昙流支。比丘昙林僧昉等。钩深索隐。言通理接。延居第馆。四事无违。乃译明兹典。名正法念处。起自兴和岁阳玄黓。终于武定渊献之年。条流积广。合七十卷。微言不沫。弘之在我。大崇觉典。克宣灵迹。此乃济四部于法桥。涮六尘于定水。心般业重。无德而言。龙𣗳不追。马鸣日远。申法尊道。夫岂异昔。所以缁素击节。雅俗倾首。义有存焉。永法三界云尔。

　　阴持入经序

　　释道安(晋)

　　阴持入者。世之深病也。驰骋人心。变德成狂耳。聋口爽耽醉荣宠抱痴投𡨕酸号三趣。其为病也。犹癞疾焉。入骨彻髓。良医拱手。犹蹎蹶焉。来则𡨕然。莫有所识。大圣悼兹。痛心内𤼵。忘身安。赴涂炭。含厚德。忍舞击。观罗密于重云。止𦊨网于八极。洪痴不得振其翼。巨爱不得逞其足。采善心于毫𦬆。拔凶顽于虎口。以大寂为至乐。五音不能聋其耳矣。以无为为滋味。五味不能爽其口矣。曜形浊世。拯擢难计。陟降教终。潜沦无名。诸无著等。寻各腾逝。大弟子众。深惧妙法混然废没。于是令迦叶集结阿难所传。凡三藏焉。该罗幽廓。难度难测也。世雄授药。必因本病。病不能均。是故众经相待乃备。非彦非圣罔能综练。自兹以后。神通高士。各为训释。或揽撰诸经。以为行式。譬璎玑欤。择彼珠珍。以色相𤼵。佩之冠之为光为饰。喻绘事欤。调别众彩。以图晖列。诸明睿者。所撰亦然。此经则是其数也。有舍家开士。出自安息。字世高。大慈流洽。播化斯土。译梵为晋。微显阐幽。其所敷宣。专务禅观。醇玄道数。深矣远矣。是经其所出也。阴入之弊。人莫知苦。是故先圣。照以止观。阴结日损。成泥洹品。自非知机。其孰能与于此乎。从首至于九绝。都是四十五药也。以慧断知。入三部者。成四谛也。十二因缘讫净法部者。成四信也。其为行也。唯神矣。故不言而成。唯妙矣。故不行而至。统斯行者。则明白四达。立根得眼。成十力子。绍胄法王夺泽大千。若取证则拔三结。住寿成道。径至应真。此乃大乘之舟楫。泥洹之关路。于斯晋土。禅观弛废。学徒虽兴。蔑有尽漏。何者。禅思守玄。练微入寂。在取何道。犹觇于掌。堕替斯要。而希见证。不亦难乎。安末近积罪。生逢百𦌐。戎狄孔棘。世乏圣导。潜遁晋山。孤居离众。幽处穷壑。窃览篇目。浅识独见。滞而不达。夙宵抱疑。咨诹靡质。会太阳比丘竺法济。并州道人支昙讲。陟岨冒𡨥。重茧远集。此二学士。高朗博通。诲而不倦者也。遂与㭊槃畅碍。造兹注解。世不值佛。又处边国。音殊俗异。规矩不同。又以愚量圣。难以逮也。冀未践绪者。少有微补。非敢自必㭊究经旨。

　　了本生死经序(四谛)

　　释道安(晋)

　　夫四信妙舆者。众祐之宝轩也。以运连缚倒见众生。凡在三界。罔弗冠痴佩婴行舞生死。而趋阴堂。揖让色味。骖惑载疑。驱驰九止者也。既则狎贤侮圣。从其奸慝。贪剑恚戚。枭截玄路。群诽上要。殃祸备尝矣。世雄顾愍。深图变谋法旍曜于重霓。道鼓震于雷吼。寂千障乎八纮。慧戈陷乎三有。于是碎痴冠决婴佩。升信车入谛轨。则因缘息。成四喜矣。故曰。了本生死也。了犹解也。本则痴也。元也。如来指举一隅。身子伸敷高旨。引兴幽赞。美矣盛矣。夫计身有命。则随缘缚。𧩂佛毁信。若弥纶于幽室矣。夫解空无命。则成四谛。照然立信。若日殿之丽干矣。斯乃五十六药之崇基。渊乎盖众行之宗也。开微成务。孰先者乎。佛始得道。隆建大哀。此经则十六之一也。其在天竺三藏圣师。莫不以为教首而研几也。汉之季世。此经始降兹土。雅䆳奥邈。少达旨归者也。魏代之初。有高士河南支恭明为作注解。探玄畅滞。真可谓入室者矣。俊哲先人。足以折中也。然童蒙之伦。犹有未悟。故仍前迹附释末训。非苟穿凿。以紫乱朱也。傥孤居始进者。可以辩惑焉。

　　大十二门经序(禅定)

　　释道安(晋)

　　夫淫息存乎解色。不系防闲也。有绝存乎解形。不系念空也。色解。则冶容不能缚。形解则无色不能滞。不缚者。虽天魔玉颜。窈窕艳姿。莫足倾之。之谓固也。不滞者。虽游空无识。泊然永寿。莫足碍之。之谓真也。何者。执古以御有。心妙以了色。虽群居犹刍灵。泥洹犹如幻。岂多制形而重无色哉。是故圣人以四禅防淫。淫无遗焉。以四空灭有。有无现焉。淫有之息要在明乎。万行之未始有百化犹逆旅也。怨憾之兴。兴于此彼。此彼既兴。遂成仇敌。仇敌适成。勃然赫怒。赫怒已𤼵。无所不至。至不可至。神幽想狱。乃毒乃辛。欣之甘之。是以如来训之以等。等所难等。何往不等。等心既富。怨本息矣。岂非为之乎。未有图难于其易者乎。夫然则三事凶耽废然息矣。十二重关廓然辟矣。根立而道生。觉立而道成。莫不由十二门立乎。定根以逆道休也。大人挥变。荣光四塞。弹撇安明。吹沫千万。默动异刹。必先正受。明夫匪禅无以统乎。无方而不留。匪定无以周乎。万形而不碍。禅定不愆于神变乎何有也。至矣尽矣。蔑以加矣。此经世高所出也。辞旨雅密。正而不艳。比诸禅经最为精悉。案经后记云。嘉禾七年在建邺周司𨽾舍写。缄在箧匮。向二百年矣。𡨕然不行。无闻名者。比丘竺道护。于东垣界贤者经中得送诣濩泽乃得流布。得经之后。俄而其家遇火。护若不睹为灰炭矣。自然将丧斯禅也。后死者不得与闻此经也。此经也八音所诲。四道作训。约无乏文重无简矣。精义入神何以上乎。前世又为悬解一家之传。故筌而次之。然世高出经。贵本不饰。天竺古文。文通尚质。仓卒寻之。时有不达。今为略注。继前人之末。非敢乱朱。冀有以寤焉。

　　缘生经并论序(大藏华字函亦载云缘生论序)

　　失名

　　原是一心。积为三界。痴流漫远。苦树郁高。欲讨其际。难测其本。理极实相之门。筌穷假名之域。五因七果。十有二分缘生之法。总备于此。凡则迷而起妄。圣则悟以通真。下似兔浮上如象。度大哉妙觉。渊乎洞尽。十地与双林俱畅。闻城共稻芊咸敷。至若此经。独苞彼例。彼所未说。此乃具演。攀缘为首。对治为末。总则一十一门。别则百二十门。其旨微而密。其词约而隐。经之纲目摄在兹焉。并有圣者郁楞迦。附此经旨作论显𤼵。其论也遍取三乘之意。不执一部之筌。先立偈章。后兴论释。偈有三十。故亦名三十论也。大业二年十月南贤豆国(旧名天竺者讹也)三藏法师达摩笈多。与故翻经法师彦琮。在东都上林园。依林邑所获贤豆梵本译为隋言。三年九月其功乃竟。经二卷。论一卷。三藏师究论闲明。义解沉密。琮法师博通经论。兼善梵本。共对华本更相扣击。一言靡违。三覆逾审。辞颇简质。意存允正。比之昔人。差无尤失。真曰法灯。足称智藏。愿穷后际。常益世间云尔。

　　佛说兴起行经序(说戒)

　　失名

　　所谓昆仑山者。则阎浮利地之中心也。山皆宝石。周匝有五百窟。窟皆黄金。常五百罗汉居之。阿耨大泉外周围山。山内平地。泉处其中。泉岸皆黄金以四兽头出水。其口各绕一匝已。还复其方。出投四海。象口所出者。则黄河是也。其泉方各二十五由延。深三厥劣。一厥劣者七里也。泉中有金台。方一由延。台上有金莲华。以七宝为茎。如来将五百罗汉常以月十五日于中说戒。因舍利弗问佛十事㝛缘。后以十五日时。将本弟子说讫乃止。如是至九往。所以十问而九答者。以木锵之对。人间偿之。欲示人㝛缘不可逃避故也。又阿耨泉中。非有漏碍形所可周游。虽有阿难为如来所接也。所以𣪞勤告舍利弗者。欲化诸龙故也。

　　比丘尼大戒序

　　释道安(晋)

　　世尊立教法有三焉。一者戒律也。二者禅定也。三者智慧也。斯三者至道之由户。泥洹之关要也。戒者断三恶之干将也。禅者绝分散之利器也。慧者齐药病之妙医也。具此三者。于取道乎何有也。夫然用之有次。在家出家。莫不始戒以为基址也。何者。戒虽检形。形乃百行舟舆也。须臾不矜不庄。则伤戒之心入矣。伤戒之心入。而后欲求不入三恶道。未所前闻也。故如来举为三藏之首也。外国重律。每寺立持律月。月相率说戒。说戒之日。终夜达晓。讽乎切教以相维摄。犯律必弹。如鹰隼之逐鸟雀也。大法东流。其日未远。我之诸师始秦受戒。又乏译人考校者鲜。先人所传相承谓是。至澄和上多所正焉。余昔在邺少习其事。未及检戒。遂遇世乱。每以怏怏不尽于此。至岁在鹑火。自襄阳至关右。见外国道人昙摩侍讽阿毗昙于律特善。遂令凉州沙门竺佛念写其梵文。道贤为译。慧常笔受。迳夏渐冬。其文乃讫。考前常行世戒。其谬多矣。或殊失旨。或粗举意。昔从武遂法潜得一部戒。其言烦直。意常恨之。而今侍戒规矩与同。犹如合符出门应辙也。然后乃知淡乎无味。乃真道味也。而嫌其丁宁文多反复称。即命慧常令斥重去复。常乃避席。谓大不宜尔。戒犹礼也。礼执而不诵。重先制也。慎举止也。戒乃迳广长舌相。三达心制。八辈圣士。珍之宝之。师师相付。一言乖本。有逐无赦。外国持律。其事实尔。此土尚书及与河洛。其文朴质无敢措手。明祇先王之法言。而慎神命也。何至佛戒圣贤所贵。而可改之以从方言乎。恐失四依不严之教也。与其巧便。宁守雅正。译梵为秦东教之士。犹或非之。愿不刊削以从饰也。众咸称善。于是案梵文书。唯有言倒时从顺耳。前出戒十三事。中起室与檀越议三十事。中至大姓家及绮红锦绣衣及七因缘法。如斯之比。失旨多矣。将来学者。审欲求先圣雅言者。宜详揽焉。诸出为秦言。便约不烦者。皆蒲萄酒之被水者也。外国云戒有七篇而前出戒皆八篇。今戒七悔过。后曰尸义罽赖尼。尸义罽赖尼有百七事。明也如斯则七篇矣。又侍尸义罽赖尼。有百一十事。余嫌其多。侍曰我持律许口受十事一记无长也。寻僧纯在丘慈国。佛陀舌弥许得比丘尼大戒来。出之正与侍同百有一十。尔乃知其审不多也。然则比丘戒不止二百五十。阿夷戒不止五百也。

　　比丘大戒本。欲说戒。维那出堂前。唱不净者出。次曰庾跋门怒钵罗鞞处。然后入唱行筹曰。頞簸含陀阿素舍罗遮丽吏布萨陀心密栗楴娑㯓鞞度舍罗姞隶怒说戒者乃曰僧和集会。未受大戒者出。僧何等作为答说戒不来者。属授清净说。说已。那春夏冬若干日已过去。僧尽共思惟。一切生死过。求于度世道。若精进持戒。同亦当归死。不精进持戒。同亦当归死。宁持戒而死。不犯戒而生。譬如驶水流。日月不常住。人命疾于彼。去者不复还。

　　八关斋制序

　　简文帝(梁)

　　夫五宅易昏。四流不泊。业动心风。情漂爱焰。自非识达真空。照灵珠于难晓。神缘妙境。蓄慈根于未化。无以却此四魔。登兹十善。今列筵肃静。高宇闲邃。香吐六铢。烟浮五色。目对金容。耳餐玉韵。无容使情缘异染。形不肃恭。类倚于鸳宫。同力于羊角。宜制此心蛇。袪斯醉象。立制如左。咸勉听思。谨条八关斋制如左。睡眠筹至不觉。罚礼二十拜。擎香罏𦗟经三契。一出不请刺罚礼十拜。二出过三契经不还。罚礼十拜。三邻座睡眠。维那至而不语者。罚礼十拜。四邻座睡眠私相容隐不语维那者。罚礼十拜。五维那不勤𦗟察。有犯制者不即纠举。为众座所𤼵觉者。维那罚礼二十拜。擎香罏𦗟经三契。六白黑维那更相纠察。若有阿隐。罚礼二十拜。七听经契终有不唱赞者。罚礼十拜。八请刺无次第罚礼十拜。九请刺白黑刺有误者罚礼十拜。十。

　　比丘尼戒本所出本末序

　　竺法汰(晋)

　　拘夷国寺甚多。修饰至丽。王宫雕镂。立佛形像。与寺无异。有寺名达慕蓝。(百七十僧)北山寺名致[(匕/禾)*(企-止+米)]蓝。(六十僧)剑慕王新蓝。(五十僧)温㝛王蓝。(七十僧)。

　　右四寺佛图舌弥所统。寺僧皆三月一易屋。床坐或易蓝者。未满五腊。一㝛不得无依止。

　　王新僧伽蓝。(九十僧有年少沙门。字鸠摩罗。乃才大高。明大乘学。与舌弥是师徒。而舌弥阿含学也。)阿丽蓝。(百八十比丘尼)轮若干蓝。(五十比丘尼)阿丽跋蓝。(二十尼道)。

　　右三寺比丘尼。统依舌弥受法戒。比丘尼外国法不得独立也。此三寺尼。多是葱岭以东王侯妇女。为道远集斯寺。用法自整。大有捡制。亦三月一易房。或易寺出行。非大尼三人不行。多持五百戒。亦无师一㝛者。辄弹之。今所出比丘尼大戒本。此寺常所用者也。舌弥乃不肯令此戒来东。僧纯等求之至勤。每嗟此后出法整唯之斯戒。末乃得之。其解色以息淫。不在止冶容也。不欲以止窃。不在谨封藏也。解色则无情于外形何计饰容与不饰乎。不欲则无心于珠玉。何须慢藏与缄縢乎。所谓无关而不可开。无约而不可解也。内健既尔。外又毁容粗服。进退中规非法不视。非时不餐。形如朽柱。心若湿灰。斯戒之谓也。岂非圣人善救人。故无弃人也哉。然女人之心。弱而多放。佛达其微。防之宜密。是故立戒每倍于男也。大法流此。五百余年。比丘尼大戒了余其文以此推之。外国道士亦难斯人也。法汰顷年鄙当世为人师处。一大域而坐视令无一部僧法。推求出之。竟不能具。吾昔得大露精比丘尼戒。而错得其药方一匣。持之自随。二十余年。无人传译。近欲参出。殊非尼戒。方知不相关通至于此也。赖僧纯于拘夷国来。得此戒本。令佛念昙摩侍慧常传。始得具斯一部法矣。然弘之由人。不知斯人等。能遵行之不耳。

　　阿毗昙心序

　　释慧远(晋)

　　阿毗昙心者。三藏之要颂。咏歌之微言。管统众经领其宗会。故作者以心为名焉。有出家开士。字曰法胜。渊识远鉴。探深研机。龙潜赤泽。独有其明。其人以为阿毗昙经。源流广大。难卒寻究。非赡智宏才。莫能毕综。是以探其幽致。别撰斯部。始自界品。讫于问论。凡二百五十偈以为要解。号之曰心。其颂声也。拟象天乐。若灵籥自𤼵仪形群品。触物有寄。若乃一吟一咏。状鸟步兽行也。一弄一引。类乎物情也。情与类迁。则声随九变而成歌。气与数合。则音协。律吕而俱作。拊之金石。则百兽率舞。奏之管弦。则人神同感。斯乃穷音声之妙会。极自然之象趣。不可胜言者矣。又其为经。标偈以立本。述本以广义。先弘内以明外。譬由根而寻条。可谓美𤼵于中。畅于四肢者也。𤼵中之道要有三焉。一谓显法相以明本。二谓定己性于自然。三谓心法之生。必俱游而同感。俱游必同于感。则照𢿘会之相因。己性定于自然。则达至当之有极。法相显于真境。则知迷情之可反。心本明于三观。则睹玄路之可游。然后练神达思。水镜六府。洗心净慧。拟迹圣门。寻相因之数即有以悟无。推至当之极。动而入微矣。罽宾沙门僧伽提婆。少玩兹文。味之弥久。兼宗匠本正。关入神要。其人情悟所参。亦已涉其津矣。会遇来游。因情令译。提婆乃手执梵本。口宣晋言。临文诫惧。一章三复。远亦宝而重之。敬慎无违。然方言殊韵。难以曲尽。傥或失当。俟之来贤。幸诸明哲。正其大谬。

　　(远姓贾。雁门楼烦人。少为诸生。与弟慧持受业道安。义熙十二年终于庐山。)。

　　庐山出修行方便禅经统序

　　释慧远(晋)

　　夫三业之兴。以禅智为宗。虽精粗异分。而阶藉有方。是故𤼵轸分逵。涂无乱辙。革俗成务。功不待积。静复所由。则幽绪告微。渊博难究。然理不云昧。庶旨统可寻。试略而言。禅非智。无以穷其寂。智非禅。无以深其照。则禅智之要。照寂之谓。其相济也。照不离寂。寂不离照。感则俱游。应必同趣。功玄于日用。交养于万法。其妙物也。运群动以至壹而不有。廓大象于未形而不无。无思无为而无不为。是故洗心静乱者以之研虑。悟彻入微者。以之穷神也。若乃将入其门。机在摄会。理玄数广。道隐于文。则是阿难曲承音诏。遇非其人。必藏之灵府。何者。心无常规。其变多方。𢿘无定像。待感而应。是故化行天竺。缄之有匠。幽关莫开。罕𨶳其庭。从此而观。理有行藏。道不虚授。良有以矣。如来泥洹未久。阿难传其共行。弟子末田地。末田地传其那婆斯。此三应真。咸乘至愿。𡨕契于昔。功在言外。经所不辨。必闇轨元匠孱焉无差。其后有优波崛。弱而超悟。智终世表。才高应寡。触理从简。八万法藏。所存唯要。五部之分。始自于此。因斯而推。固知形运。以废兴自兆。神用。则幽步无迹。妙动难寻。涉粗生异。可不慎乎。可不察乎。自兹以来。感于事变。怀其旧典者。五部之学。并有其人。咸惧大法将颓。理深其慨。遂各述赞禅经。以隆盛业。其为教也。无数方便以求寂然。寂乎唯寂。其揆一耳。而寻条求根者。众统本运末者寡。或将暨而不至。或守方而未变。是故经称满愿之德。高普事之风。原去圣旨。非徒全其长。亦所以救其短。若然五部殊业。存乎其人。人不继世。道或隆替废兴有时。则互相升降。小大之目。其可定乎。又达节善变。出处无际。晦名寄迹。无闻无示。若斯人者。复不可以名部分。既非名部之所分。亦不出乎其外。别有宗明矣。每慨大教东流。禅数尤寡。三业无统。斯道殆废。顷鸠摩𦒿婆。宣马鸣所述。乃有此业。虽其道未融。盖是为山于一篑。欣时来之有遇。感寄趣于若人。舍夫制胜之论。而顺不言之辩。遂誓彼僧那。以至寂为己任。怀德未忘。故遗训在兹。其为要也。图大成于末象。开微言而崇体。悟惑色之悖德。杜六门以寝患。达忿竞之伤性。齐彼我以宅心。于是异族同气。幻形告疏。入深缘起。见生死际。尔乃辟九关于龙津。超三忍以登位。垢习凝于无生。形累毕于神化。故曰无所从生。靡所不生。于诸所生。而无不生。今之所译。出自达摩多罗。与佛大先。其人西域之俊。禅训之宗。搜集经要。劝𤼵大乘。弘教不同。故有详略之异。达摩多罗。阖众篇于同道。开一色为恒沙。其为观也。明起不以生。灭不以尽。虽往复无际。而未始出于如。故曰色不离如。如不离色。色则是如。如则是色。佛大先以为澄源引流。固宜有渐。是以始自二道。开甘露门。释四义以反迷。启归涂以领会。分别阴界。导以正观。畅散缘起。使优劣自辩。然后令原始反终。妙寻其极。其极非尽。亦非所尽。乃曰无尽。入于无尽法门。非夫道冠三乘。智通十地。孰能动玄根于法身。归宗一于无相。静无遗照。动不离寂者哉。

　　舍利弗阿毗昙序

　　释道标(后秦)

　　阿毗昙。秦言无比法。出自八音。亚圣所述。作之虽简。成命曲备。重徽旷济。神要莫比。真祗洹之微风。反众流之宏趣。然佛后闇昧。竞执异津。或有我有法。或无我有法。乖忤淳风。亏蒙圣道。有舍利弗。玄哲高悟。神贯翼从。德备左面。智参照来。其人以为是非之越大猷将隐。既曰像法任之益滞是以敢于佛前所闻经法。亲承即集。先巡堤防。摭抑邪流。助宣法化。故其为经也。先立章以崇本。后广演以明义。明义之体四焉。问分也非问分也。摄相应分也。绪分也。问分者寄信扣击。明夫应会。非问分者。假韵默通。唯宣法相。摄相应分者。总括自他释非相无。绪分者远述因缘以彰性空。性空彰则反迷至矣。非相无则相与用矣。法相宣则邪观息矣。应会明则极无遗矣。四体圆足。二谛义备。故称无比法也。此经于先出阿毗昙。虽文言融通而旨格各异。制又载自空以明宗极。故能取贵于当时。而垂轨于千载。明典振于远维。四众率尔。同仰是使。狥有者袪妄见之惑。向化者起即隆之动。迢迢焉故𡨕宗之遗绪也。亹亹焉故归轮之所契也。此经标明曩代。灵液西畛。淳教弥于阆风。玄问扇于东岭。虽秦天王冲姿睿圣。𡨕根树于既往。实相结于皇极。王德应符。阐扬三宝。闻兹典诰。梦想思览。虽曰悠邈。感之愈勤。会天竺沙门昙摩崛多。昙摩耶舍等。义学来游。秦主既契㝛心。相与辩明经理。趣起清言于名教之域。散众微于自无之境。超超然诚韵外之致。愔愔然覆美称之实。于是诏令传译。然承华天哲。道嗣圣躬。玄味远流。妙度渊极。特体明旨。遂赞其事。经师本虽闇诵。诚宜谨备。以秦弘始九年。命书梵文。至十年寻应令出。但以经趣微远。非徒关言所契。苟彼此不相领悟。直委之译人者。恐津梁之要。未尽于善。停至十六年。经师渐𡢃秦语。令自宣译。皇储亲管理味。言意兼了。复所向尽。然后笔受。即复内呈上。讨其烦重。领其指归。故令文之者修饰。义之者缀润。并校至十七年讫。若乃文外之功。胜契之妙。诚非所阶。未之能详。并求之众经。考之诸论。新异之美。自宣之文。惟法住之实。如有表里。然原其大体。有无兼用。微文渊富。义旨显灼。斯诚有部之永涂。大乘之靡趣。先达之所宗。后进之可仰。标以近质。综不及远。情未能已。猥参斯典。希感之诚。脱复微序。庶望贤哲。以恕其鄙。(出三藏记集　大藏群字函)。

　　关中出禅经序

　　释僧睿(后秦)

　　禅法者向道之初门。泥洹之津径也。此土先出修行大小十二门。大小安般虽是其事既不根悉。又无受法学者之戒。盖阙如也。鸠摩罗法师。以辛丑之年。十二月二十日。自姑臧至长安。予即以其月二十六日。从受禅法。既蒙启授。乃知学准。法有成修。首楞严经云。人在山中学道无师。道终不成。是其事也。寻蒙抄撰众家禅要。得此三卷。初四十三偈。是鸠摩罗罗陀法师所造。后二十偈是马鸣菩萨之所造也。其中五门。是婆须蜜僧伽罗叉。沤波崛僧伽斯那勒比丘。马鸣罗陀禅要之中抄集之所出也。六觉中偈。是马鸣菩萨修习之。以释六觉也。初观淫恚痴相。及其三门。皆僧伽罗叉之所撰也。息门六事。诸论师说也。菩萨习禅法中后更依持世经。益十二因缘一卷。要解二卷。别时撰出。夫驰心纵想。则情愈滞而惑愈㴱。系意念明。则澄鉴朗照。而造极弥密。心如水火。拥之聚之则其用弥全。波之散之则其势弥薄。故论云质微则势重。质重则势微。如地质重。故势不如水。水性重。故力不如火。火不如风。风不如心。心无形故。力无上神通变化入不思议。心之力也。心力既全。乃能转昏入明。明虽愈于不明。而明未全也。明全在于忘照。照忘然后无明非明。无明非明尔乃几乎息矣。慧之功也。故经云无禅不智。无智不禅。然则禅非智不照。照非禅不成。大哉禅智之业可不务乎。出此经后。至弘始九年闰月五日重求检挍。惧初受之不审。差之一毫。将有千里之隔。详而定之。辄复多有。所正既备。无间然矣。

　　内典序

　　沈　约(梁)

　　尚矣哉。群生之始也。义隐三藏之外。事非二乘所窥。自并识同奔。随缘受业。人天异轨。蠉动殊贯。苦乐翻回。智愚相袭。莫不宅火轮骛。拟焰飙迁。以寸阴之短。晷驰永劫之遥路。精灵起伏。万绪千名。如来𤼵源恒品。盖亦含生之一。至于并首争驰。斯固未或异也。至于覆篑无始之初。成功断筹之末。涂遥业远。妙轸遐长。累明积慧。灵觉独晓。妙法轮转。甘露启霏。舟舆六趣。津梁五道。斯既已事盈方等。义满神宣逮于大权协化。对扬宗极。狥物兆于慈悲。亡身着乎非已。行符四等。道升十地。遥然自得漏累烟销。且精心适道。功非一业。虽会理共源。而萌情或异。是故高心邈行。分路同趋。忘怀屏欲。殊途一致。安忍与金石同固。戒行与宝珠色等。虽秋禽年至。春鲔时登。而耿介长蔬。忡怛在念。故能藉智探虚。乘心照理。包括四天。卷舒万劫。闻片义而陟道场。受一言而升彼岸。长夜未开。心关自晓。淹回圣迹。寝息神光。妙吼遐彻。鸾音自远。权迹四门。既非悟道之始。假灭双𣗳。宁有薪尽之穷。而天人瞻慕。仿佛兴情。范金琢玉。图容写状。灵仪炫日。宝刹临云。莫不龙章八彩。琼华九色。至乃齿发传灵。衣履遗证。感降参差。云霏雾委此。又昭被象译。辉映缣图。夫秉牍书事。其流已远。盖所以彪着往迹。焕述遐声。虽篆籀异文。胡华舛则至于叶畅心灵。抑扬训义。固内外同规。人神一揆。坟典丘索域中之史策。本起下生。方外之纪传。统而为言。未始或异也。而经纪繁广。条流舛散。一事始末。帙理卷分。或词义离断。或文字互出。甫涉后条。已昧前览。寻源讨流。未知攸适。虽精理莹。心止乎句偈。而初悟始学。致惑者多。是故曲辨情灵。栖心妙典。伏膺空有之说。博综兼忘之书。该括群流。集成兹典。事以例分。义随理合。功约悟广。莫尚于斯。可以理求。证成妙果。若乃载司南之车。犹称靡惑。服四照之草。得用不迷。况乎六马同镳。万流共贯日月经天。方斯未已。河海带地。夫岂足云。盖入道之筌蹄。群生有悟于此也。

　　金光明经序

　　释宗𧷤(宋)

　　夫灵心绝待。泯万物而独存。妙行难思。诸缘普现。则实际理地。虽不受于一毫。而事相门中。亦不舍于一法。故如来出世。说金光明经。依清净心。建解脱行。显出尘之经卷。𣱵廓迷情。示伏藏之宝王。顿圆大用。夫以信相为起教之人。则菩萨无滞空之行。于坚牢有赞空之颂。则法身非有相之求。性相该通。有无互建。则一经之要义在于斯。至于明诸佛法性之源。探如来寿量之本。金光普照。发扬一切智门。金鼓腾声。显示无边妙用。则菩萨发行之源也。忏除罪障。本如梦之法门。赞叹如来。举修行之妙果。摩诃萨埵之饲虎。能舍能行。长者流水之济鱼。有始有卒。则菩萨依真之行也。譬之明月当天。影沉众水。真金作器。体应万形。主伴圆融。一多自在。能于一法受一切法。则信如来之秘藏。实为三界之宝乘。庄严性海之门。趣向觉王之本。是以十千天子。闻而顿证于菩提。一切众生。入者皆同于甘露。则见闻随喜。读诵受持。于一念具了无上法门者。岂小缘哉。凡我同俦。勉思佛意。

　　胜鬘经序(方广)

　　释慧观(宋)

　　胜鬘经者。盖方广之要略。超升之洪轨。故其为教也。创基覆篑而云峰已构。冲想一兴。而渊悟载豁。言逾常训。旨越旧篇。故𤼵心希圣。而神仪跃灵。归无别章。而叹德斯备。诚感声𤼵。而尊号响集。然后勒心切戒。旷志僧那。善摄靡遗。大乘斯御。驰轮幽辙。长驱永路。期运克终。诞登玄极。玄极无二。故万流归一。故曰。二乘皆入一乘。所谓究竟第一义乘。一诚无辨而义有区分。名曰义生。故称谓屡转。三五之兴。盖繇此也。尔其奥也。穷无始之前。以明解惑之本。究来际之味。挹泥洹之妙。文寡义丰。弥纶群籍。宇宙不足以拟其广。太虚不能以议其量。渊兮其不可测也。廓兮其不可极也。将求本际之源。追返流之极者。必至于此焉。

　　十法句义经序

　　释道安(晋)

　　夫有欲之激。百转千化。摇荡成教。亦何得一端乎。是故正觉因心所迁即名为经。邪止名正。乱止名定。方圆随器。合散从俗。随器。故因质而立名。从俗。故缘对而授药。立名无常名则神通矣。授药无常药。则感而通故矣。即已不器。又通其故。则诸行泛然因法而结也。二三至十。在乎其人。病有众寡以人为目耳。譬药分剂。有单有复。诊脉视色。投药缘疾。法参相成。不其然乎。自佛即幽。阿难所传。分为三藏。纂乎前绪。部别诸经。小乘则为阿含四行。中阿含者数之藏府也。阿毗昙者。𢿘之苑薮也。其在赤泽。硕儒通人。不学阿毗昙者。盖阙如也。夫造舟而济者。其体也安。粹𢿘而立者。其业也美。是故般若启卷。必𢿘了诸法。卒𢿘以成经。斯乃众经之㗋襟。为道之枢极也。可不务乎。可不务乎。於戏。前徒不忘玄𢿘者。鹙鹭子也。于兹继武。有自来矣。笃斯业者。或不成也。爰晋土者。世高其俊也。伟哉数学。渊源流清。抱德惠和。播馨此域。安虽希高迹。末由也已。然旋焉周焉。藏焉修焉。未坠地也。并一不惑。以成积习移志。蹈远移质。绿以高尚。欲疲不能也。人亦有言曰。圣人也者。人情之积也。圣由积靡。炉锤之间。恶可已乎。经之大例。皆异说同行。异说者。明夫一行之归致。同行者其要不可相无。则行必俱行。全其归致。则同处而不新。不新故顿至而不惑。俱行故丛萃而不迷也。所谓知异知同。是乃大通。既同既异。是谓大备也。以此察之。义焉廋哉。义焉廋哉。夫玄览莫美乎同异。而得其门者或寡矣。明白莫过乎辩数。而入其室者鲜矣。昔严调撰十慧章句。康僧会集六度要目。每寻其迹。欣有寤焉。然犹有阙文行未录者。今抄而第之。名曰十法句义。若其常行之注解。若昔未集之。贻后同我之伦。傥可察焉。

　　刻千佛名经序

　　释观衡(明)

　　世界以音声为体。道德以名言为用。而纲常伦理非名言无以立矣。名言于世大矣哉。是以古圣先贤。垂名万世。千载之下。俗流常品。仰名寻德。以革凡习。则知圣贤非名无以垂化。凡愚非名无以导心。而成圣成贤。不可不知名言为重矣。乃至出家妙法。诸佛菩萨亦以名言为常住法身。名字不朽。即广长舌常转法轮也。原其三劫三千佛。因闻五十三佛名而𤼵菩提心。俱成正觉。而三千诸佛。亦以洪名。展转开悟众生佛佛道同。名于世亦一也。有罪障之辈。经微尘劫。不闻佛名字。菩提种子。何由生焉。悲夫。我辈何幸得遇释迦法中。感我觉皇。宣说诸佛名字。凡一历耳根。永为道种。况复称扬赞叹。唱和礼拜。各自净信。成佛无疑矣。病僧自建五台以来。每率清众。日课千佛名经。兼修诸佛忏法。有俞居士。㝛植德本。感悟佛恩。刻千佛名经。一报佛恩。一化群品。一自为佛种。此居士刻经之本意。余因言此。使傍观出家儿。日日翘勤五体。和声礼拜。知非虚劳也。

　　刻月上女经序

　　管志道(明)

　　余留心大藏久矣。未闻有所谓月上女经也。岁乙酉秋七月。里人盛在德为厉鬼所祟。再绝再苏。苏后自言。为一皂衣𨽾摄去赴一公廨。门堂阶庑。略如郡大夫治事厅。而弘厂过之。上有绯衣贵人。威棱懔懔然。则所谓郡隍大神者也。庭列吏卒。两造具备。鞫讯拷掠。较人间加烈焉。盛子所对厉鬼。则其族仇盛之化。云其人桀黠亡赖。盛子曾讦其不法事。毙诸狱。越八祀矣。犹从东岳投牒。下郡隍逮对。株连颇众。神核先年案牍。呵厉鬼曰。若憝重法无赦。何得挟私憾。辄诬䧟人。责之二十下。禁狱。而命一吏捡盛子善恶簿。盛子故贤大夫严州郡守应阳子也。雅好善。尝参善知识莲池。受优婆塞戒。立法名曰广存。又习䁥讲师悬明。与闻法要。名在善簿中。吏捡簿以上。神喜。命吏引入后堂。则西方三大圣尊像在焉。左钟右磬。供具甚都。旁列黄白楮二榜。书八属善士姓名。黄者俱冠盖。约有数人。其姓名用金朱墨错书。白者。举通举监生儒农圃医卜等流。约百有余人。其姓名概用墨书。而广存名预其中。吏称神事佛甚谨。晨起必礼拜三圣。因向两旁善士合掌作礼。而后出视厅事。一切祷祀。受斋供。不受牲供。饬内外十乡诸𡨕属悉如之。视事毕。仍回礼西方。以为常。且曰神虽尊。尚属鬼趣。今皈依三宝。求往生路耳。神命前𨽾引盛子纵观狱囚。狱去公廨颇远。盛子随𨽾迤逦行。若涉氤雾中。不辨天日。阒阒腥秽不可闻。忽见大坑星列。群僧蹲其下。裸裎垢腻。行者溺粪。僧即接食。盛子诧问狱卒曰。此皆破戒僧也。已而洞辟犴门。狱累累不可穷。盛子所历狱凡六。男妇杂沓。而髡流居半意斯土。大都为佛门魔子地耶。中有一狱。号转轮司。囚徒充斥。至不可𢿘。错叠马牛犬豕等百兽皮。主者三日一入判事。盖驱恶业罪人。转入畜生道者也。其他剉烧舂磨。等等具足。波吒叫嗥。声彻远迩。盛子不禁凄怆。辞出复反前廨。四顾森森。士女手握念珠。若动若定。有冷然御风之状。岂求往生而犹未至者耶。𨽾率盛子复命。神顾盛子曰。是不嫌宣播阳世。为作善者劝。因诫曰。勉旃勤修善果。可越吾籍。不者。大限届期。吾不汝贷。𨽾乃引盛子趋出。循故道还入户内。若有人推背。仆槛而苏。则家人已移尸地上。绝两昼夜矣。往复𡨕司。恍如半晌。苏无何。前𨽾复以神命来召。经一宿而复绝。神降阶温论曰。吾生前荆州人。姓曹氏。自登神箓。而吾母张太夫人。三转人世矣。并受女身而并弗育。若为我叮咛悬明和尚。䖍诵月上女经五百部。祈吾母转男。且渠既踞讲师座。而辄游俗姓家拜忏。何也。渠往岁狥枫桥牙行陆某请。讲弥陀四十八愿。迁就染缘。与污戒沙门同调。吾重谴陆某。亦谴渠病足三年。尚不悔乎。速忏前愆。听吾所嘱。足瘳可待。又曰。法席毋轻踞哉。人天礼拜未易承也。讲师入境。不问有行无行。费吾曹若干文移。申请上神。允其代佛宣化则终席。否则中废。又曰大哉昙阳。度人无量。三百年为一劫。慎勿蹉此机缘。盛子因请于神曰。某受仇鬼所构。自分必死。幸不死。愿跪诵法华经十二部。酬再生之德。神曰。可哉。诵须高朗。解义寻思。彼此俱益。盛子唯唯辞去。至仪门。见一罪人反缚。悬两楹间。楚甚。问门卒为谁。曰。此齐关内宗罗道五部教弟子倪打纸是也。衣食于外道。而假法华经以诳俗。故受斯罚耳。盛子苏。亟令侦倪打纸作何状。则患重疟昏聩𢿘日。亦自恍惚。如受𡨕罚然者。哉而悬明至。盛子为述前因。悬明愕然良久。随捡藏函。果得月上女经。展读再三。且悚且跃。谓其事奇而核。着而可风。属同衣书写已。将梓以行。谒余一言为征。余索经寻𢿘一遍。而知月上女因地远矣。自揣凡心漏习。何足以仰摹神圣之踪。而敢张皇变幻。立左道帜乎。噫嘻。因果之说。拘儒之疑冰也。史牒中所纪。男化女。女变男之异。漫曰不祥云尔。至如履帝武。锡九龄。载在六籍。尚持疑信于其间。乌知有诸佛菩萨解脱神通不可思议之用哉。则于盛子所述种种。将又诋为矫诬附会之谭。未必信也。易不云乎。神也者。妙万物而为言者也。寿禅师之论曰。鹰化为鸠。本性顿尽。橘变成枳。前味永消。故知有情无情。各无自性。但随心变。唯逐业生。然则转女为男。奚足怪者。而况因地菩萨。乘佛威神。以不思议力。示现世间希有事。尤不当以情见窥求也。原夫四圣六凡。不离因缘。因本自心。而缘从外合。以月上女之旷劫修证。不难自转其身。我郡隍之孝感阴骘。不难转母之身。此非因乎。然月上女。必受如来记。兼与诸大菩萨𤼵明印证。而女身顿转。郡隍必资月上女经。仍托净行比丘[言*奉]持回向。而母身斯转。此非缘乎。虽有正因。匪缘不𤼵。虽有胜缘。匪因弗召。因缘相感而三世成焉。沦而之分段者谓之凡。超而之变易者谓之圣。等分段变易。皆以无余涅槃而灭度之。其唯圣中之圣欤。今有宗正学者。守灵明而拨因果。渐投于阐提之坑。殆未知因之藉乎缘也。皈佛乘者滞色相而迷性宗。误入于天魔之网。殆未知缘之本乎因也。甚者入主出奴。斗诤日固。相驱而堕泥犁。尤有𢡖于盛子之所观者。得无重大神之悲愍欤。其标斯经以风世。岂专为度一母氏已也。世多疑女身不得作佛。迹月上女之事。正与龙女献珠一律。由斯以观。盖作佛不受女身。岂女身果不作佛哉。夫女身须㬰转男则转恶而善。转凡而圣。转小乘而大乘。亦在刹那顷耳。余故表而出之。以足大神劝诫之意。

　　如来香卷之一(终)
国家图书馆善本佛典第 52 册 No. 8951 如来香


　　如来香卷之二目录序毗摩罗诘提经义疏序　　　　释僧睿(后秦)维摩诘所说经序　　　　释僧肇(后秦)楞伽阿跋多罗宝经序　　　　苏　轼(宋)刻楞伽阿跋多罗宝经序　　　　蒋之奇(宋)(附)德清观楞伽宝经阁笔记圆觉经序　　　　释宗密(唐)圆觉经略疏注序　　　　裴　休(唐)首楞严经义海总序　　　　曾　怀(宋)(附)宋沙门惟净谢王随为楞严义疏序书首楞严经通议序　　　　释德清(明)首楞严悬镜序　　　　虞淳熙(明)首楞严经悬镜序　　　　释德清(明)(附)王应干楞严见道分说楞严经玄义序　　　　释智旭(明)首楞严经四依解序　　　　释观衡(明)道行般若波罗蜜经序　　　　释道安(𣈆)合放光光赞略解序　　　　释道安(𣈆)摩诃钵罗若波罗蜜经抄序　　　　释道安(𣈆)大般若经初会序　　　　释玄则(唐)大般若经第二会序　　　　释玄则(唐)大般若经第三会序　　　　释玄则(唐)大般若经第四会序　　　　释玄则(唐)大般若经第五会序　　　　释玄则(唐)大般若经第六会序　　　　释玄则(唐)大般若经第七会序　　　　释玄则(唐)大般若经第八会序　　　　释玄则(唐)大般若经第九会序　　　　释玄则(唐)大般若经第十会序　　　　释玄则(唐)大般若经第十一会序　　　　释玄则(唐)大般若经第十二会序　　　　释玄则(唐)大般若经第十三会序　　　　释玄则(唐)大般若经第十四会序　　　　释玄则(唐)大般若经第十五会序　　　　释玄则(唐)大般若经第十六会序　　　　释玄则(唐)般若波罗蜜多心经略疏序　　　　释法藏(唐)心经修行会义序　　　　唐　时(明)心经修行会义序　　　　冒起宗(明)金刚般若经论疏纂要序　　　　释宗密(唐)七译金刚经序　　　　杨　𩕍(唐)金刚经修行会义序　　　　唐　时(明)何疏园金刚经偈论合注序　　　　唐　时(明)

　　如来香卷之二目录终

　　如来香卷之二

　　西吴唐　时宜之父手辑

　　序(中)

　　毗摩罗诘提经义疏序

　　释僧睿(后秦)

　　此经以毗摩罗诘所说为名者。尊其人。重其法也。五百应真之所称述。一切菩萨之所叹伏。文殊师利对扬之所明答。普现色身之要言。皆其说也。借座于灯王。致饭于香积。接大众于右掌。内妙药于忍界。阿难之所绝尘。皆其不可思议也。高格迈于十地。故弥勒屈之而虚已。崇墉超于学境。故文殊已还并未有窥其庭者。法言恢廓。指玄门以忘期。观品夷照。总化本以㝠想。落落焉声法鼓于维耶。而十方世界莫不悟其希音。恢恢焉感诸佛于一室。而恒沙正觉无不应其虚求。予始𤼵心启蒙于此。讽咏研求以为㗋襟。禀玄指于先匠。亦复未识其绝往之通塞也。既蒙鸠摩罗什法师。正玄文。擿幽指。始悟前译之伤本。谬文之乖趣耳。至如以不来相为辱来。不见相为相见。未缘法为始神。缘合法为止心。诸如此比。无品不有。无章不尔。然后知边情譣诐。难可以参契真言厕怀玄悟矣。自慧风东扇。法言流咏已来。虽曰讲肆格义。迂而乖本六家偏而不即性空之宗。以今验之。最得其实。然罏冶之功。微恨不尽。当是无法可寻。非寻之不得也。何以知之。此土。先出诸经于神识性空明言处少。存神之文其处甚多。中百二论文未及此。又无通鉴。谁与正之。先匠所以辍章于遐慨。思决言于弥勒者。良在此也。自提婆以前。天竺义学之僧。并无来者。于今始闻宏宗高唱。敢预希位之流。无不竭其聪而注其心。然领受之用易存。忆识之功难掌。自非般若朗其闻慧。总持铭其思府。焉能使机过而不遗。神会而不昧者哉。故因纸墨以记其文外之言。借众听以集其成事之说。烦而不简者。贵其事也。质而不丽者。重其意也。其指微而婉。其辞博而晦。自非笔受。胡可胜哉。是以即于讲次。疏以为记冀通方之言。不咎其烦而不要也。

　　维摩诘所说经序

　　释僧肇(后秦)

　　维摩诘不思议经者。盖是穷微尽化。绝妙之称也。其旨渊玄。非言象所测。道越三空。非二乘所议。超群𢿘之表。绝有心之境。渺漭无为而无不为。罔知所以然而能然者。不思议也。何则。夫圣智无知而万品俱照。法身无象而殊形并应。至韵无言而玄籍弥布。𡨕权无谋而动与事会。故能统济群方。开物成务。利见天下。于我无为。而或者观感照因谓之智。观应形则谓之身。觌玄籍便谓之言。见变动而谓之权。天道之极者。岂可以形言权智而语其神域哉。然群生长寝。非言莫晓。道不孤运。弘之由人。是以如来命文殊于异方。召维摩于他土。爰集毗耶。共弘斯道。此经所明。统万行则以权智为主。树德本。则以六度为根。济蒙惑。则以慈悲为首。语宗极。则以不二为门。凡此众说。皆不思议之本也。至若借座灯王。请饭香土。手接大千。室包乾象。不思议之迹也。然幽关难启。圣应不同。非本无以垂迹。非迹无以显本。本迹虽殊。而不思议一也。故命侍者。标以为名焉。大秦天王。隽神超世。玄心独悟。弘至治于万机之上。扬道化于千载之下。每寻玩兹典。以为栖神之宅。而恨支竺所出。理滞于文。常恐玄宗。坠于译人。北天之运运通有在也。以弘始八年岁次鹑火。命大将军常山公右将军安成侯。与义学沙门千二百人于长安大寺。请罗什法师重译正本。什以高世之量。𡨕心真境。既尽寰中。又善方言。时手执梵文。口自宣译。道俗䖍䖍。一言三复。陶冶精求。务存圣意。其文约而该。其旨婉而彰。微远之言。于兹显然矣。余以闇短。时预听次。虽思乏参玄。然粗得文意辄顺所闻。为之注解。略记成言。述而无作。庶将来君子。异世同闻焉。

　　维摩诘自云。众生病故。菩萨亦病。若众生不病者。菩萨无病。一经之旨尽于此矣。当知菩萨现病。都如幻化。实无病相可得。病相既然。则所行六度。所运慈悲。所谈不二法门。亦如幻化。借座灯王。请饭香土。手接大千。室包乾象。亦如幻化。无本可据。无迹可寻。若言实有是事。即为谤不思议经。病比丘真一识。

　　楞伽阿跋多罗宝经序

　　苏　轼(宋)

　　楞伽阿跋多罗宝经先佛所说微妙第一真实了义。故谓之佛语心品。祖师达磨以付二祖。曰。吾观震旦所有经教。惟楞伽四卷。可以印心。祖师相授。以为心法。如医之难经。句句皆理。字字皆法。后世达者。神而明之。如槃走珠。如珠走槃。无不可者。若出新意。而弃旧学。以为无用。非愚无知则狂而巳。近岁学者各宗其师。务从简。便得一句一偈。自谓了证。至使妇人孺子抵掌嬉笑争谈禅。悦高者为名。下者为利。余波末流。无所不至。而佛法微矣。譬如俚俗医师。不由经论直授方药。以之疗病。非不或中。至于遇病。辄应悬断死生。则与知经学古者。不可同日语矣。世人徒见其有一至之功。或㨗于古人。因谓难经不学而可。岂不误哉。楞伽义趣幽𦕈。文字简古。读者或不能句。而况遗文以得义。忘义以了心者乎。此其所以寂寥于世。几废而仅存也。太子太保乐全先生张公安道。以广大心。得清净觉。庆历中尝为滁州。至一僧舍。偶见此经入手恍然。如获旧物。开卷未终。夙障冰解。细视笔画。手迹宛然。悲喜太息。从是悟入。常以经卷四偈。𤼵明心要。轼游于公之门三十年矣。今年二月过南都。见公于私第。公时年七十九。幻灭都尽。慧光浑圆。而轼亦老于忧患。百念灰冷。公以为可教者。乃授此经。且以钱三十万。使印施于江淮间。而金山长老佛印大师了元。曰。印施有尽。若书而刻之。则无尽。轼乃为书之。而元使其侍者晓机。走钱塘求善工刻之板。遂以为金山常住。

　　刻楞伽阿跋多罗宝经序

　　蒋之奇(宋)

　　之奇尝苦楞伽经难读。又难得善本。会南都太子太保致政张公施此经。而眉山苏子瞻为书而刻之板。以为金山常住。金山长老佛印大师了元。持以见寄之奇为之言曰。佛之所说经。总十二部。而其多至于五千卷。方其正法流行之时。人有闻半偈。得一句。而悟入者。盖不可为量𢿘。至于像法末法之后。去圣既远。人始溺于文字。有入海算沙之困。而于一真之体。乃漫不省解。于是有祖师出焉。直指人心。见性成佛。以为教外别传。于动容𤼵语之顷。而上根利器之人。已目击而得之矣。故云门至于骂佛。而药山至戒人不得读经。皆此意也。由是去佛而谓之禅。离义而谓之玄。故学佛者必诋禅。而讳义者亦必宗玄。二家之徒更相非。而不知其相为用也。且禅者。六度之一也。顾岂异于佛哉。之奇以为禅出于佛。而玄出于义。不以佛废禅。不以玄废义。则其近之矣。冉求问闻斯行诸。孔子曰闻斯行之。子路问闻斯行诸。曰有父兄在。如之何其闻斯行之。求也退故进之。由也兼人故退之说。岂有常哉。救其偏而巳。学佛之敝。至于溺经文惑句义。而人不体玄。则言禅以救之。学禅之敝。至于驰空言玩琦辩。而人不了义。则言佛以救之。二者更相救而佛法完矣。昔达磨西来。既已传心印于二祖。且云吾有楞伽经四卷。亦用付汝。即是如来心地要门。令诸众生开示悟入。此亦佛与禅并传。而玄与义俱付也。至五祖始易以金刚经传授。故六祖闻客读金刚经。而问其所从来。客云。我从蕲州黄梅县东五祖山来。五祖大师常劝僧俗但持金刚经。即自见性成佛矣。则是持金刚经者。始于五祖。故金刚以是盛行于世。而楞伽遂无传焉。今之传者。寔自张公倡之。之奇过南都。谒张公。亲闻公说楞伽因缘。始张公自三司使翰林学士出守滁。一日入琅玡僧舍。见一经函。𤼵而视之。乃楞伽经也。恍然觉其前生之所书。笔画宛然。其殆神先受之甚明也。之奇闻羊叔子五岁时。令乳母取所弄金镮。乳母谓之汝初无是物。祜即自诣邻人李氏。东垣桑木中探得之。主人惊曰此吾亡儿所失物也。云何持去。乳母具言之。知祜之前身。为李氏子也。白乐天始生七月。姆指之无两字。虽试百𢿘不差。九岁谙识声律。史氏以为笃于才章。盖天禀然。而乐天固自以为宿习之缘矣。人之以是一真不灭之性。而死生去来。于天地之间。其为世𢿘。虽折天下之草木以为筹[筋-月+耳]。不能算之矣。然以沦于死生。神识疲耗。不能复记。惟圆明不昧之人知焉。有如张公以高文大册。再中制举。登侍从。秉钧轴。出入朝廷。逾四十年。风烈事业。播人耳目。则其前身。尝为大善知识。无足疑者。其能记忆前世之事。岂不谓信然哉。故因读楞伽新经。而记其因缘于经之端云。

　　(附)释德清观楞伽宝经阁笔记

　　观楞伽宝经记。盖为观经而作也。以此经直指众生识藏。即如来藏显𤼵日用。现前境界。令其随顺观察自心现量。顿证诸佛自觉圣智。故名佛语心。非文字也。又岂可以文字而解之哉。故今不曰注疏。而曰观经记。盖以观游心。所记观中之境耳。此经为𤼵最上乘者说。所谓是法甚深奥。少有能信者。以文险义幽。老师宿学。读之不能句。况遗言得义。以入自心现量乎。昔达磨授二祖以此经为心印。自五祖教人读金刚。则此经不独为文字。且又束之高阁。而知之者希。望崖者众矣。惟我圣祖以广大不二真心御寰宇。修文之暇。乃以楞伽金刚佛祖三经。以试僧得度。如儒科。特命僧宗泐等注释之。颁布海内。浸久而奉行者亦希。清幼入空门。切志向上事。愧未多历讲肆。尝见古人谓文字之学。不能洞当人之性源。贵在妙悟自心。心一悟。则回观文字。皆如推门落臼。固不难矣。因入山习枯禅。直至一字不识之地。一旦脱然自信。回视诸经。果了然如视归家故道。独于此经苦不能句。余居海上时。万历壬辰夏。偶患足痛不可忍。因请此经置案头。潜心力究忽寂尔亡身。及开卷读百八义。了然如𦕑白黑。因忆昔五台梵师言。遂落笔记之至生灭章。其患即愈。及乙未春。因弘法𦌐难。幽囚困楚中。一念孤光未昧。实仗此法门威德力也。顷蒙恩遣雷阳。丙申春过吉州。遇大行王公性海。于净土中请益是经。因出前草二章。公首肯遂以正受注。并三择本。稽首属余。请卒业焉。余携之。以是年三月十日抵戍所。于四月朔即命笔。时值其地饥且疠。死伤蔽野。余坐毒雾尸陀林中。日究此经。至忘寝食。了然如处清凉国。至七月朔甫完卷半。比与柯孝廉复元率诸父老。掩胔骼至四千头有奇。建盂兰会。说幽𡨕戒。普济之时。天乃雨。而疠遂止。遂令蔑戾车地。大生欢喜心。无乃借此性海一滴。润此焦枯乎。余亦奉镇檄来五羊。憩东郭垒壁间。又首事于十月朔。至明年佛成道日乃阁笔焉。愚窃思多生以谤法因缘。今感斯报。荷蒙圣慈。以万里之行而调伏之。使入其难入。期年之内。奔走居半。而能了此积劫广大因缘。非荷诸佛神力加持。何能以思惟心测度如来自觉圣智境界乃尔。以是弥感圣恩。析骨难报也。稿成观察海门周公欲梓之。以入贺未果。戊戌冬。适侍御樊公友轩。以建储议谪雷阳。与余同伍。道过仙城见访。问雷阳风景何如。余笑曰。在人不在境。因出此草示之曰。此余雷阳风景也。公叹曰。信光明幢哉。愿广法施。遂为疏募众。幸诸宰官长者居士。各欢喜成之。愿将此胜因。回向楞伽法性海中。仰凭慧光圆照。破此夙愆。蚤登解脱。冀见闻随喜。用入自心现量。共转此法轮。直至未来际。以斯功德。上报圣恩。下拔苦趣。齐登涅槃彼岸耳。苐此经单破外道二乘偏邪之见。令生正智以一心为真宗。以摧邪显正为大用。其所破之执。各有所据。皆载彼宗。以瘴乡苦无经论察考。即所引证。咸以起信唯识提挈纲宗。务在融会三译。血脉贯通。若夫单提向上。直指一心。枝词异说。刷洗始尽。𡨕契祖印。何敢让焉。因为述其始末如此。万历己亥季夏。望日海印沙门德清记。

　　圆觉经序

　　释宗密(唐)

　　元亨利贞干之德也。始于一气。常乐我净佛之德也。本乎一心。专一气而致柔。修一心而成道。心也者。冲虚妙粹。炳焕灵明。无去无来。𡨕通三际。非中非外。洞彻十方。不灭不生。岂四山之可害。离性离相。奚五色之能盲。处生死流。骊珠独耀于沧海。踞涅槃岸。桂轮孤朗于碧天。大矣哉。万法资始也。万法虚伪。缘会而生。生法本无。一切唯识。识如幻梦。但是一心。心寂而知。目之圆觉。弥满清净。中不容他。故德用无边。皆同一性。性起为相。境智历然。相得性融。身心廓尔。方之海印。越彼太虚。恢恢焉。晃晃焉。迥出思议之表也。我佛证此。悯物迷之。再叹奇哉。三思大事。既全十力。能摧树下魔军。爰起四心。欲示宅中宝藏。然迷头舍父。悟有易难。故仙苑觉场。教兴顿渐。渐设五时之异。空有迭彰。顿无二谛之殊。幽灵绝待。今此经者。顿之类欤。故如来入寂光土。凡圣一源。现受用身。主伴同会。曼殊大士创问本起之因。薄伽至尊首提究竟之果。照斯真体。灭彼梦形。知无我人。谁受轮转。种种幻化。生于觉心。幻尽觉圆。心通法遍。心本是佛。由念起而漂沉。岸实不移。因舟行而鹜骤。顿除妄宰空不生华。渐竭爱源。金无重矿。理绝修证。智似阶差。觉前前非。名后后位。况妄忘起灭。德等圆明者焉。然出厩良驹。已摇鞭影。薶尘大宝。须设治方。故三观澄明。真假俱入。诸轮绮互。单复圆修。四相潜神。非觉违拒。四病出体。心华𤼵明。复令长中下期。克念摄念而加行。别遍互习。业障惑障而销亡。成就慧身。静极觉遍。百千世界。佛境现前。是以闻五种名。超刹宝施福。说半偈义。胜河沙小乘。实由无法不持。无机不被者也。噫巴歌和众。似量腾于猿心。雪曲应稀。了义匿于龙藏。宗密髫专鲁诰。冠讨竺坟。俱溺筌罤。唯味糟粕。幸于涪上。针芥相投。禅遇南宗。教逢斯典。一言之下。心地开通。一轴之中。义天朗耀。顷以道非常道。诸行无常。今知心是佛心。定当作佛。然佛称种智。修假多闻。故复行诣百城。坐探群籍。讲虽滥泰。学且师安。叨沐犹吾之纳。谬当真子之印。再逢亲友。弥感佛恩。久慨孤贫。将陈法施。采集般若。纶贯华严。提挈毗尼。𤼵明唯识。然医方万品。宜选对治。海宝千般。先求如意。观夫文富义博。诚让杂华。指体投机。无偕圆觉。故参详诸论。反复百家。以利其器。方为疏解。𡨕心圣旨。极思研精。义备性相。禅兼顿渐。勒成三卷。以传强学。然上中下品。根欲性殊。今将法彼曲成。从其易简。更搜精要。直注本经。庶即事即心。日益日损者矣。

　　大方广圆觉修多罗了义经略疏注序

　　裴　休(唐)

　　夫血气之属必有知。凡有知者必同体。所谓真净明妙。虚彻灵通。卓然而独存者也。是众生之本源。故曰心地。是诸佛之所得。故曰菩提。交彻融摄。故曰法界。寂静常乐。故曰涅槃。不浊不漏。故曰清净。不妄不变。故曰真如。离过绝非。故曰佛性。护善遮恶。故曰总持。隐覆含摄。故曰如来藏。超越玄閟。故曰密严国。统众德而大备。烁群昏而独照。故曰圆觉。其实皆一心也。背之则凡。顺之则圣。迷之则生死始。悟之则轮回息。亲而求之。则止观定慧。推而广之。则六度万行。引而为智。然后为正智。依而为因。然后为正因。其实皆一法也。终日圆觉而未尝圆觉者。凡夫也。欲证圆觉而未极圆觉者。菩萨也。具足圆觉而住持圆觉者。如来也。离圆觉无六道。舍圆觉无三乘。非圆觉无如来。泯圆觉无真法。其实皆一道也。三世诸佛之所证。盖证此也。如来为一大事出现。盖为此也。三藏十二部。一切修多罗。盖诠此也。然如来垂教。指法有显密。立义有广略。乘时有先后。当机有深浅。非上根圆智。其孰能大通之。故如来于光明藏。与十二大士。密说而显演。潜通而广被。以印定其法。为一切经之宗也。圭峰禅师得法于荷泽嫡孙南印上足道圆和尚。一日从众僧斋于州民任灌家。居下位以次受经。遇圆觉了义卷未终轴。感悟流涕。归以所悟告其师。师抚之曰。汝当大弘圆顿之教。此经诸佛授汝耳。禅师既佩南宗密印。受圆觉悬记。于是阅大藏经律。通唯识起信等论。然后顿辔于华严法界。宴坐于圆觉妙场。究一雨之所沾。穷五教之殊致。乃为之疏解。凡大疏三卷。大钞十三卷。略疏两卷。小钞六卷。道场修证仪一十八卷。并行于世。其序教也圆。其见法也彻。其释义也端如析薪。其入观也明若秉烛。其辞也极于理而巳不虚骋。其文也扶于教而已不苟饰。不以其所长病人。故无排斥之说。不以其未至盖人。故无胸臆之论。荡荡然实十二部经之眼目。三十五祖之骨髓。生灵之大本。三世之达道。后世虽有作者。不能过矣。其四依之一乎。或净土亲闻乎何尽其义味如此也。或曰道无形。视者莫睹。道无方。行者莫能至。况文字乎。在性之而巳。岂区区[婁*支]万言而可铨之哉。对曰。噫。是不足以语道也。前不云乎。统众德而大备。烁群昏而独照者。圆觉也。盖圆觉能出一切法。一切法未尝离圆觉。今夫经律论三藏之文。传于中国者五千余卷。其所诠者。何也。戒定慧而已。修戒定慧而求者。何也。圆觉而已。圆觉一法也。张万行而求之者何。众生之根器异也。然则大藏皆圆觉之经。此疏乃大藏之疏也。罗五千轴之文。而以数卷之疏通之。岂不至简哉。何言其繁也。及其断言语之道。息思想之心。忘能所。灭影像。然后为得也。固不在诠表耳。呜呼。生灵之所以往来者。六道也。鬼神沉幽愁之苦。鸟兽怀獝[狂-王+戊]之悲。修罗方瞋。诸天正乐。可以整心虑。趣菩提。唯人道为能耳。人而不为。吾末如之何也已矣。休常游禅师之阃域。受禅师之显诀。无以自效。辄直赞其法而普告大众耳。其他备乎本序云。

　　按圆觉科分正宗十一章。文殊一章。令信解正法成本起因。普贤十章。令依解修行随根证入。而十章之内。又以普贤一章为顿悟法门。曰知幻即离。不作方便。离幻即觉。亦无渐次者是也。普眼四章。为上根修证。威德四章。为中根修证。圆觉章净居净观。乃下根修证。其说似矣。苐参证修持。元是合并工夫。最上知幻即离。不谓一知便可歇手。无修持中尽有修持。最下安居修行。不谓戒定中全无慧照。念佛人即是本来人。以修持言则上根亦可言渐。以参证言。则下根未尝无顿。故余止欲随章领略。不分上中下三根。而袁生德玄。谓当仍旧。亦未为不可。但要识得此意。则无问分合矣。观心居主人。睢陵王应干识。

　　首楞严经义海总序

　　曾　怀(宋)

　　大佛顶首楞严经。是诸佛之法印。群生之心宗。得此印者。成正觉于十方。迷此心者。沦生死于尘劫。是以释迦如来。独佩此最上乘之法印。而出现于世。全提直指。曲折开遮。五十年间。普印群生心地。末后再垂洪范。重起真慈。故以阿难示遭魔娆。而启𤼵宣明。遂有楞严经王无见顶法之称。审问心见。拣辨圆通。宣胜义中真胜义性。是故于中。一为无量。现宝刹于毫端。无量为一。转法轮于尘里。全彰顿悟。并销权乘。𤼵真归元。入如来藏以至天魔外道。咸悟心宗。无量法门。一印印定。所谓是名无上宝印者。不虚语也。已而般剌蜜谛持此印。逾海越漠。弥伽释迦用此印。译梵成华。相国房公秉笔授而润其文。主法璇师立科条而疏其义。自唐至宋。阅五百年。凡笺注解释者。故不可胜数。皆此印之力也。今有闽僧咸辉上人念佛祖之嘱累。慨法道之陵夷。力于禅学之余。综集多书。圆成大部。且以楞严义海为题。求檀镂板。确志流通。实有助于王化。而补于宗教。以开悟后来。若非乘曩愿力。安能及此。华严主山之神。所得法门。名出现无边大义海者诚有在于是焉。比因姑苏定慧长老显公。特以此经远来相示。余三复其文。究其深旨。随喜赞扬。乃爰笔乐与叙其大略。书以授之。伟乎义海冲深。法流弥漫。事理俱备。性相混融。唯心法之大旨。尽于兹矣。后世读是经者。能颖脱名相。旋复根尘。翛然游戏宝明空海。而直下取证楞严。圆照三昧。岂非悟自本心。而得此法印者欤。旹皇宋乾道八年十一月十五日左太中大夫参知政事鲁郡开国侯食邑一千一百户食实封三百户赐紫金鱼袋曾怀序。

　　(附)宋沙门惟净谢王随为楞严义疏序书

　　译经三藏朝散大夫。试鸿胪卿光梵大师赐紫惟净谨上书于中丞阁下。近蒙新制首楞严经疏序。特赐宠示者鸿儒大士。嘉赞宝乘。浅学缁流。叨窥法句。身心适悦。种智增明。顶奉依归。不任庆幸。窃以大佛顶如来密因修证了义。诸菩萨万行首楞严经者。菩萨行门。诸佛心印。开有为。即尘沙妙用。归无相即法界真源。不有不空。绝名相于言罤之外。现因示果。分阶位于神化之中。境不碍心。惑不碍智。七大之性。大无所待。八还之法。还无所从。所以了真如心。息虚妄本。起方便慧。宣秘密言。万法以之圆融。诸佛以之自在。入不二之二谛。悟不空之三空。伟矣真宗。不可思议。聿有高士。著述疏章。焕决秘诠。简谈佛旨。恭惟中丞。入佛知见。解法因缘。学佛修行。祛拂有空之病。宣法性相。融明起灭之端。为护法城。作不请友。高制序引。恢阐教乘。永代作程。长𡨕示炬。惟净夙承道顾。忝玩奇文佩戴恩私。不任忭跃。不宣惟净顿首。

　　首楞严经通议序

　　释德清(明)

　　首楞严经者。诸佛如来大总持门。秘密心印。总摄一大藏教。五时三乘。圣凡真妄。迷悟因果。摄法无遗。修证邪正之阶差。轮回颠倒之情状。了然目前。如观掌果。可谓澈一心之源。该万法之致。无尚此经之广大悉备者。如来以一大事因缘。出现世间。舍此外无开导矣。故判教者。局于一时一教。岂非管窥蠡测哉。自入中土。解者凡十余家。如会解之外。近世缁白。各出手眼。而弘通者非一。崇尚已极。刻意已深。而披文释义。靡不参详精确。𤼵无余蕴。又何俟其蛇足哉。但历览诸说。有所未惬者。独理观未见会通。故言句虽明。而大旨未畅。是于学者。未免摸象之叹。余昔居五台冰雪中。参究向上。以此经印证。坚凝正心。以照烛之。豁然有得。及至东海。枯坐三年。偶阅此经一夕于海湛空澄。雪月交光之际。恍然大悟忽身心世界。当下平沉。如空华影落。是夜秉烛述悬镜一卷。乃依一心三观。融会一经。谓迷悟不出一心。究竟不离三观。以提大纲。但以理观为主。于文。则略如华严法界之设。意在得义而言可忘也。说者又以文字为障。不能融入观心。犹以为缺。故予久有议。蕴藉胸中。及投炎荒。虽波流瘴海。而一念不忘者。二十余年。至万历甲寅。以投老南岳。寓灵湖之万圣兰若。结夏时。粤门人超越。侍予最久。甘苦疾病患难。靡不同之。予感其精诚。因入室请益悬镜。触𤼵先心。遂直笔成帙。较悬镜虽多。无非广𤼵一心三观之旨。而文不暇详释。题曰通议。盖取春秋经世先王之法。议而不辨之意。所谓议其条贯。而通其大纲。是于向上一路。实以为赘。其于初机之士。可以饮海一滴。而吞百川之味也。或曰佛不思议。法可得而议之耶。曰。不然。法本离言。而坚执邪见者。非言不破。佛说优波提舍。名为论议。以折邪慢之幢。良以此经。摧九界之邪锋。折圣凡之执垒。靡不毕见于广长舌端。种种坚壁。一镞而破之。直使智竭情枯。降心归顺而后已。以经尽𤼵其情。苟不议明正令。无因以净法界之妖氛。彰觉皇之大化。是可以文字目之哉。得意遗言。是在金刚正眼。

　　首楞严悬镜序

　　虞淳熙(明)

　　首楞严者。大定之总名也。而世之受此经者。有不定之疑二焉。其一曰传经不定。唐神龙初般剌密谛三藏。潜将梵筴私入广州。译而授房相国融。时本国责其违制。持筴遁去。融亦奏上不行。外则梵本无征。内则目录失载。已不能无疑。而智升又谓沙门怀迪。遇梵僧于广州。共译十卷。较之融本。并不差异。岂迪与融同时笔授耶。智升所记不详如此。何以传信。及考法显诵之于晋。法聪持之于梁。智者不得见之于隋。而融等乃始授之于唐。或彼或此。或隐或显。其传经不定。起后世之疑一也。二曰判经不定。五时四教之目。摄一切经。无不各从其判者。而独此经。最为难判。环师判入般若。璇师判入方等。智圆诸师判入法华涅槃之间。夫不夭慧命。未获法身。非般若矣。楞伽山上。破外自然。非方等矣。匿王父子。生不逢受命之年。非法华涅槃间矣。非渐非顿。非秘密非不定。非藏通别圆。如真觉百问所列始终前后。恍惚难凭。其判经不定。起后世之疑。二也。宣洒常举秀师内道场之所书。悫师故相家之所得。相质以释传经之疑。窃意世人皆信二师。亦皆信此经。无惑也。乃今四众之信憨师如二师。则判以为非一时顿说也者。顾不足信哉。室罗筏城之说一时也。迦毗罗城之说。又一时也。结集者直欲显一心三观之指。即十世古今不离当念。而例何足以拘之虽然。师已显真心。明大定几无余蕴矣。又必名之曰悬镜者。岂无其意欤。空中之镜悬而照坛中之镜。盖持心咒之轨仪也。昔者阿难与摩登伽乘此咒心。一念薰修。超有漏而证无学。世尊将欲敷演大陀罗尼。先顺其多闻之习。种种开示。复铲落其所闻于佛。如语四众文殊大慧比丘等。种种多法。使之泰然荡然。皎然了然。而终则快然于此金刚三昧闻薰闻修之秘。此惟能说神咒。若观世音始为当机。故历选圆通。取其梵音潮音。一形一咒。可从中修证者为法耳。如是修。如是证。获金刚心中初干慧地。地地皆以金刚观察。而此金刚心。金刚观察。乃金刚三昧。自旦至暮。音声相联。从耳根入者也。因门而入。得陀罗尼。入佛知见。不然。心有未通。佛为妄语矣。魔有未降。咒为唐捐矣。独不观世尊自立之五名乎。曰宝印。曰救护。曰密因。而终之曰陀罗尼咒灌顶章句。所云灌顶者。经中凡三四见焉。岳师判为天竺灌顶部。诚有见于三藏所传。必为密宗。此之圆圆果海。讵有时量。而可以一时一教[(冰-水+〡)*ㄆ]之耶。或谓五密部中无此显说。殊不知彼云夜𠳐。即如是我闻。我已闻佛金口诚言曰灌顶章句矣。而难信受奉行。岂不谬哉。是故憨师信受而标悬镜也。得此咒心。无论登刀入火。虽安公破句读经。圭公诋佛妄说无不可者。舍咒心而谈真心。是增益多闻。非世尊意。亦非憨师之意矣。

　　首楞严经悬镜序

　　释德清(明)

　　原夫首楞严经者。乃诸佛之秘藏。修行之妙门。迷悟之根源。真妄之大本。而其所谈。直指一味清净如来藏真心为体。盖此心体。本自灵明廓彻。广大虚寂。平等如如。绝诸名相。圣凡一际。生佛等同。然迷之则生死无端。悟之则轮回顿息。是以吾佛证此。愍物迷之。故假大权。𤼵启斯教。大开修证之门。曲示归家之路。是以一部所诠。从始洎终。不出迷悟真妄二法。然迷途万状。悟有多门。若克体穷源不无其要至若从迷至悟之方。返妄归真之指。端在楞严大定三。观妙门若欲洞观法界。彻见自心。觌体还源。莫斯为要。慨夫文词简奥。义理幽深。虽诸家注疏。精畅𤼵明。而学者贪程。罔知㨗径。致使理观昧于陈言。修习失于正受。清不揆固陋。志尝刻意斯文。杜绝见闻。穷历冰雪。顾智识暗昧。非敢妄拟圣心。每于一线通途。粗述鄙意。庶潜修之士。若揽镜以照形。愿即事安心。顿融藏性者矣。

　　(附)王应干楞严见道分说

　　楞严妙义。悉具见道分。此处参透。其余可沛然解矣。盖楞严广含法界。细剖邻虚。而其大要。在于破世相之幻。显常住之真。故𤼵端征心。而即约眼见归心。见因眼根。有因则有还。如头自动。摇手自开合。面有童[唆-口+芻]。是物非物。是见非见。非因缘自然和合等论。皆以破世相之幻也。心为见精。无因亦无还。如见无所动。见无卷舒。见性不[唆-口+芻]。不汝还者。非汝而谁。自然非物。云何非汝。但一月真。中间自无是月非月等论。皆以显常住之真也。此常住真性。空言之则本来无物而色言之。则物物具备。故以五阴六入。十二处。十八界七大。皆归之如来藏中妙真如性。所以𤼵明色身。外洎山河虚空大地。咸是妙明真心中物之旨也。阿难乃始身心荡然。不更认缘影幻。聚一尘一沤之身心矣。夫清净本然则宜无诸相流迁。既有诸相流迁。则宜相陵不相容矣。胡各各周遍无碍若是。此富楼那𤼵问意也。不知清净本然。觉明为咎。能所既立。尘劳斯起。于是有世界。于是有众生。有因果。三种颠倒。轮回相续。诸有为相。次第流迁。而如来妙觉明空。并不复生。山河大地。金纯不杂。木灰不燃。诸佛如来亦复如是。第此流迁之相。原属幻妄。妄本无体。如何得相陵灭。此观相之性。原是真常。真非滞象。云何复不相容。总之背觉合尘。则见诸相相拒。离尘合觉。则见太虚融通。于一毛端现宝王刹。坐㣲尘里转大法轮。非心非空。无之而非非也可。即心即空。无之而非即也可。离即离非。是即非即。无之而非离。无之而非非离也可。此能转物而不转于物之妙也。阿难仍执因缘自然之说。故如来复以演若达多之狂明之。而以因缘和合自然等说。归於戏论。以多闻自欺。深警阿难。可谓老婆心切矣。中间反覆辩论。或离妄以明真。或即妄以明真。而究至于离即是非。无处摸索。文义环回。首尾照应。如层波叠浪。无可分拆。温陵见道分内。又科三分。恐启学人拘泥支离之病。余所为不揣而漫言之也。

　　大佛顶如来密因修证了义诸菩萨万行首楞严经玄义序

　　释智旭(明)

　　大佛顶者。即心自性之理体也。随缘不变。融四科而惟是本真。不变随缘。妙七大而各周法界。喻冰水之始终。惟是湿性。譬太虚之群相。不拒𤼵挥。十界一心。事造与理具。遍摄遍含。一境三谛。横辩与竖历。非并非别。依此成自行因果。故名如来密因修证了义。即此为化他因果。故名诸菩萨万行首楞严。因果妙修。全归性具。化他力用。宁隔体宗。二本明而金沙立辨。二义决而华屋有门。圆通既陈。信方便之无非圣性。圆根既选。知耳门之独利此方。明诲殷勤。戒乘俱急。道场安立。显密互资。无渐次而立渐次。能历之正助圆彰。即位次而非位次。所历之转依如幻。精研七趣。只因迷此大佛顶理而妄受轮回。谁达空华无别体。详辨五魔。本求悟此大佛顶理而中途成惑。那知妄想作根源。是诚一代时教之精髓。成佛作祖之秘要。无上圆顿之旨归。三根普被之方便。超权小之殊胜法门。摧魔外之实相正印也。所以一念示人。灭业障如翻大地。依教行道。成菩提如观掌果。智者大师。闻名遥礼。不惮其劳。般剌尊者。剖膊远传。不辞其苦。智旭生逢像季。获遘雄诠。自非大士神功。曷繇染指。特以文圆义妙。旨远趣深。注疏虽多。宗极未立。悲了义之尚隐。痛迷津之孰告。不辞固陋。聊殚隙明。遍采众长。折衷一理。研精竭思。再述玄文。不敢与前人苦较是非。但自向斯经深求脉络。愿我同仁。虚心着眼。必有知其同异浅深。违顺得失者矣。

　　首楞严经四依解序

　　释观衡(明)

　　夫首楞严者。乃人人日用能见能闻能觉能知之自性也。盖此性即是常住真心。一真法界。圣凡不二。物我同源。如是广大圆明妙性。而众生用之能见能闻。能觉能知。而不识知广大圆明实自狭自小。自私自昧。可谓日用而不知也。圆觉序云。终日圆觉而未尝圆觉者。凡夫也。斯之谓欤。原此见闻知觉。常住真心。照而常寂。名为奢摩他。而世出世间一切诸法皆非即空如来藏。又此常住真心。寂而常照。名为三摩提。而世出世间一切诸法皆即。即不空如来藏又此常住真心。寂照不二。名为禅那。而世出世间一切诸法。离即离非。是即非即。即空不空如来藏。是则三藏本乎一心。三观原无二体。究竟常住。无坏无杂。故名首楞严苟。能于此见闻觉知。荐得常住真心。性净明体。而首楞严大定。备在我而不在于经也。若然者。心外无法。法外无心。举心则念念真诠。观经则字字本性。岂容心法能所对待之分哉。孰能达此。又不唯一经之文义。不属于他。盛矣。尽眼之所见。耳之所闻。鼻之所嗅。舌之所尝。身之所觉。意之所知。尽于虚空。遍于法界。尘尘刹刹。事事法法。亦不出此见闻觉知六湛圆明之外。是则十方法界乃吾见闻觉知之性量。十方诸佛乃吾见闻觉知之心光。诸佛于众生心中。转大法轮。众生于诸佛光中。闻第一义。斯则一为无量。无量为一。小中现大。大中现小。不动道场。遍十方界。身含十方无尽虚空。于一毛端现宝王刹。坐微尘里转大法轮。如是妙用。众生日用。个个圆成。岂唯诸佛独能哉。若尔广大性量。广大真用。即此日用见闻觉知。而不知不觉。不能广大真实受用。孰之过欤。经云。汝复欲知无始无明使汝轮转生死结根。唯汝六根。更非他物。汝复欲知无上菩提。令汝速证安乐解脱寂净妙常。亦汝六根。更非他物。知此离吾见闻觉知。别无片事可得。岂非十方世界。囫囫囵囵是一轮见闻觉知妙真如性耶。苐众生日用不知。劳我觉皇出现于世。将错就错。从迷指迷。将此见闻觉知分作五时名教。总欲生住异灭。复归一性圆常。因当机有浅深。故乘时有先后。至于斯经也。开三乘之区宇。统五教之宏纲。权实并融。性相俱彻。初标常住真心。分别为二种根本。后明二决定义。究竟归常住真心。其究妄也。即处即体以推心。心本非心若同若别以分见。见亦非见其究真也。无内无外以示圆。圆自何圆。不动不变以显常。常如所常。或举拳。或垂手。满盘托放阿难目前。或交光。或灌顶。亲手拨在大众口里。或剖剥于物象。或直指于见精。非因缘非自然非和合非不和合。扫除戏论而妄想自空。曰清净。曰本然。曰周遍。曰不动摇。但不分别而实相全露。𤼵挥三种藏性。细释深妙疑惑。以应妙奢摩他之请。详明二决定义。继选耳根圆通。以满最初方便之酬。复示坛仪法行。以为末世摄心。重宣秘密伽陀。以作当来护念。见闻之真宅既悟。庄严之妙门已知。借路还家。由因达果。立三渐次。灭二倒因。番十二类生日用不知之沉习。成十二圣位称性圆明之妙觉。当机举果求因。问答事讫。世尊依因示果。修证义周。随请真诠之名。便示了义之目。阿难末问七趋情想之升降。如来自说五阴迷悟之浅深。总是日用不知。未全道力。是知一经所示所说大意。不出当机所恨所请二关。精研所恨。未全道力之致使尽日用不知之愚。𤼵明所请。得成菩提之因。便克自性圆明之妙。全经之旨。旨尽于斯。要其如来种种方便。费尽多少婆心。不过指示人人日用。见闻觉知。就是如来成佛真体。如能极尽担当。不唯当下与诸佛把手共行。便能高跳毗卢顶𩕳上去也。可不快哉。可不快哉。是经自唐译已还。千有余载。传疏相继二十余家。犁文搜义。曲尽幽微。究妄研真。了无滞碍。大观诸疏。似乎白日之下。弗藉剔灯。细阅本经。实矣太虚之中。不劳施点。何乃自见未圆。不能如龙游空。超超于文义之外。钝根不猛偏好犹虫蛀木。曲曲于字句之中。兹不揣沉𡨕。妄作分释。自知不免聚笑于大方之口。且图取快于偏陋之心。知我罪我。我心一如。是我非我。各有高见。衡不敢强知焉。开章分门。不越古式。节文𤼵义。唯依本经。故以四依名之。

　　道行般若波罗蜜经序(智观)

　　释道安(晋)

　　大哉智度。万圣资通。咸宗以成也。地合日照。无法不周。不恃不处。累彼有名。既外有名。亦病无形。两忘玄莫。块然无主。此智之纪也。夫永寿莫美乎上干。而齐之殇子神伟莫美于凌虚而同之涓滞。至德莫大乎真人。而比之朽种高妙莫大乎世雄而喻之幻梦。由此论之。亮为众圣宗矣。何者执道御有。𤰞高有差。此有为之域耳。非据真如。游法性𡨕然无名也。据真如游法性。𡨕然无名者。智度之奥室也。名教远想者。智度之蘧庐也。然存乎证者。莫不𢍆其无生而煌眩。存乎迹者。莫不忿其荡𡨕而诞诽。道动必反。优劣致殊。眩诽不其宜乎。不其宜乎。要斯法也。与进度齐轸。逍遥俱游。千行万定。莫不以成。众行得字而智进全名诸法参相成者。求之此列也。且其经也。进咨第一义以为语端。追述权便以为谈首。行无细而不历。𢿘无微而不极。言似烦而各有宗。义似重而各有主。璅见者。庆其迩教而悦寤。宏喆者。望其远标而绝目。陟者弥高而不能阶。涉者弥深而不能测。谋者虑不能规。寻者度不能尽。暨杳𡨕矣。真可谓大业渊薮。妙矣者哉。然凡谕之者。考文以征其理者。昏其趣者也。察句以验其义者。迷其旨者也。何则。考文则异同每为辞。寻句则触类每为旨为辞。则丧其卒成之致。为旨则忽其始拟之义矣。若率初以要其终。或忘文以全其质者。则大智玄通。居可知也。从始𤼵意。逮一切智。曲成决着。八地无染。谓之智也。故曰远离也。三脱照空。四非明有。统鉴诸法。因后成用。药病双亡。谓之观也。明此二行。于三十万言。其如视诸掌乎。颠沛造次。无起无止也。佛泥洹后。外国高士。抄九十章。为道行品。桓灵之世。塑佛赍诣京师。译为汉文。因本顺旨转音如已。敬顺圣言。了不加饰也。然经既抄投。撮合成章。音殊俗异。译人口传。自非三达。胡能一一得本缘故乎。由是道行颇有首尾隐者古贤论之。往往有滞。仕行耻此。寻求其本。到于阗。乃得送诣仓垣。出为放光品。斥重省删。务令婉便。若其悉文。将过三倍。善出无生。论空持巧。传译如是。难为继矣。二家所出。足令大智。焕然阐幽。支谶全本。其亦应然。何者抄经删削所害必多。委本从圣。乃佛之至诫也。安不量末学。庶几斯心。载咏载玩。未坠于地。检其所出。事本终始。犹令折伤玷缺戢然无际。假无放光。何由解斯经乎。永谢先喆。所蒙多矣。今集所见为解句下。始况现首终隐现尾出经见异。铨其得否。举本证抄敢增损也。幸我同好饰其瑕谪也。

　　合放光光赞略解序(删)

　　释道安(晋)

　　般若波罗密者成无上正真道之根也。正者等也。不二入也。等道有三义焉。法身也。如也。真际也。故其为经也。以如为首。以法身为宗也。如者尔也。本末等尔。无能令不尔也。佛之兴灭。绵绵常存。悠然无寄。故曰如也。法身者。一也。常净也。有无均净。未始有名。故于戒则无戒无犯。在定则无定无乱处智。则无智无愚。泯尔都忘。二三尽息。皎然不缁。故曰净也。常道也。真际者。无所著也。洎然不动。湛尔玄齐。无为也。无不为也。万法有为而此法渊默。故曰无所有者是法之真也。由是其经。万行两废。触章辄无也。何者痴。则无往。而非徼。终日言尽物也。故为八万四千尘垢门也。慧则无往而非妙。终日言尽道也。故为八万四千度无极也。所谓执大净而万行正。正而不害。妙乎大也。凡论般若。推诸病之疆服者。理彻者也。寻众药之封域者。断迹者也。高谈其辙迹者。失其所以指南也其所以指南者。若假号章之不住。五通品之不贡高。是其涉百辟而不失午者也。宜精理其辙迹。又思存其所指。则始可与言智已矣。何者。诸五阴至萨云若则是菩萨来往所现法慧。可道之道也。诸一相无相则是菩萨来往所现真慧。明乎常道也。可道故后章或曰世俗。或曰说已也。常道。则或曰无为。或曰复说也。此两者同谓之智。而不可相无也。斯乃转法轮之目要。般若波罗蜜之常例也。

　　摩诃钵罗若波罗蜜经抄序

　　释道安(晋)

　　昔在汉阴十有五载。讲放光经。岁常再遍。及至京师渐四年矣。亦恒岁二。未敢墯息。然每至滞句。首尾隐没。释卷深思。恨不见护公叉罗等。会建元十八年正车师前部王名弥第来朝。其国师字鸠摩罗跋提。献梵天品一部四百二牒言二十千首卢。首卢三十二字梵𢿘经法也。即审数之。凡十七千二百六十首卢残二十七字。都并五十五万二千四百七十五字。天竺沙门昙摩[蜱-(白-日)]执本。佛护为译。对而检之慧进笔受。与放光光赞同者。无所更出也。其二经译人所漏者。随其失处。称而正焉。其义异不知孰是者。辄并而两存之。往往为训其下。凡四卷。其一纸二纸异者。出别为一卷。合五卷也。译梵为秦。有五失本也。一者梵语尽倒而使从秦。一失本也。二者梵经尚质。秦人好文。传可众心非文不合。斯二失本也。三者梵经委悉。至于叹咏叮咛反覆。或三或四不嫌其烦。而今裁斥。三失本也。四者梵有义说。正似乱辞。寻说向语。文无以异。或千五百。刬而不存。四失本也。五者事已全成。将更傍及。反腾前辞已乃后说。而悉除此。五失本也。然般若经。三达之心。覆面所演。圣必相因。时俗有易。而删雅古以适今时。一不易也。愚智天隔。圣人叵阶。乃欲以千岁之上微言。传使合百王之下末俗。二不易也。阿难出经。去佛未久。尊者大迦叶。令五百六通迭察迭书。今离千年而以近意量裁。彼阿罗汉。乃兢兢若此。此生死人。而平平若此。岂将不知法者勇乎。斯三不易也。涉兹五失。经三不易。译梵为秦。讵可不慎乎。正当以不闻异言传令知会通耳。何复嫌大匠之得失乎。是乃未所敢知也。前人出经。攴谶世高。审得梵本难系者也。又罗攴越。斫凿之巧者也。巧则巧矣。惧窍成而混沌终矣。若夫以诗为烦重。以尚书为质朴。而删令合今。则马郑所深恨者也。近出此撮。欲使不杂。推经言旨。唯惧失寔也。其有方言古辞。自为解其下也。于常首尾相违句不通者。则𡨕如合符。厌如复㭊。乃见前人之深谬。欣通外域之嘉会也。于九十章。荡然无措疑。毫芒之间。泯然无微疹已矣乎。

　　大般若经初会序

　　释玄则(唐)

　　大般若经者。乃希代之绝唱。旷劫之遐津。光被人天。括囊真俗。诚入神之奥府。有国之灵镇。自非圣德远覃。哲人孤出。则玄音罕贸。圆教岂臻。所以帝叙金照。皇述琼振。事邈千古。理镜三辰。郁矣斯文。备乎兹日。然则部分二四。昔徒掌其半珠。会兼十六。今乃握其全宝。窃案诸会别起。每比一部。辄复本以殊迹。各申一序。至如灵峰始集。宏韵首驰。控荡身源。敷弘心要。何者。夫五蕴为有情之封。二我为有封之宅。宅我而举。则逐焰之水方深。封蕴以居。则寻香之堞弥峻。焉识夫我之所根者想。想妄而我不存。蕴之所系者名。名假而蕴无托。故即空之谈启。亡言之理畅。阅纷俗于非动。置蠢徒于不生。齐谷响于百名。俦镜姿于万像。筌宰失寄而后真宰独融。规准莫施而后冲规妙立。虑涂千泯言术四穷。使夫浅躁投机。拘挛解桎。媲司南之有在。同拱北以知归。义既天悠。词仍海溢。且为诸分之本。又是前古未传。凡勒成四百卷八十五品矣。或谓权之方土。理宜裁译。窃应之曰一言可蔽而雅颂之作联章。二字可题。而涅槃之音积轴。优柔啴缓。其慈诲乎。若译而可削。恐贻患于伤手。今传而必本。庶无讥于溢言。况搦扎之辰。慨念增损。而䰟交之夕。炯戒昭彰。终始感贶。具如别录。其有大心茂器。久闻历奉者。自致不惊不怖。爰咨爰度矣。

　　大般若经第二会序

　　释玄则(唐)

　　观夫委契中道。摅妙轨于无垠。流赏一归。漾玄津于有截。何尝不首情而汲悟。即事以排疑。疑繁而诲自广。悟初而访逾笃。所以重指鹫阿。再扣龙众。慧命相聚。则善现居宗。法忍为群。则妙祥端首。既而摇区示警。辟㝢开严。舌掩大千身分巨亿。光泛慈影。而六趣沾和。声飏法言。而十方动讯。既骇殊观。方希秘奖。或谓迹高类诞。情昏伫析。故尝言曰。殉蠡管之察。是病高深执蟪菌之辰。终欺岁祀。夫以浅定微术。犹擅五通小善片言。实应千里。况埏孕群品。弹厌众灵。万期一会。穷𡨕极远。是使微尘刹土。不动而游恒沙诸佛。不谋而证。非般若至赜。其孰能致此。是用十空莹晒。七如朗听虽恼趣森横。寂岸层迥。莫不同幻。蕊之开落。不灭不生。比梦象之妍蚩。无染无净。猋谷投响则誉毁共销。月池浸色则物我俱谢。文优理诣感通悟永。凡有八十五品七十八卷。即旧大品光赞放光。然大品之于光赞。词倍丰而加美。即明此分之于大品。文益具而弥正。攒辉挍宝。岂不盛欤。

　　大般若经第三会序

　　释玄则(唐)

　　夫正理晦于率情。而情由理镜。妙观暌于循迹。而迹以观𡨕。然情迹两崇。假名相而耽习。则理观双拔。资渐渍于多闻。王城所以亟迂。圣席于兹复坦。是用入游戏定。摛前会之神踪。出微妙音。集向时之遥证。光敷法润。藻沃心源。将欲利无利于情区。度不度于生品。运六通于即寂。流四辩于忘言。固当住不思议。得无分别。至如梦中重梦。尚萦驰狥之劳。即明觉后复觉。乃有𤼵蒙之庆。何物物之殊炫。而如如之罕觏哉。彼如复如者。非异所异也。在缠出缠而性净。有佛无佛而体常。会之则归来号如来矣。乖之则流异。称异生焉。前际空而累尽。后际空而德满。尔其辟甘露门。坐金刚座。假名法外。无色而庄严。胜义谛中。无心而启悟。故能断以空滞空之恶取。开无说假说之善权。熙妙色之殊对。霈圆音之各解。莫非自般若以为源。依般若以成学。譬山王之高妙。谷王之宗长。义必重深。辞亦丰秘。凡五十九卷三十一品。于旧无涉。号单译焉。

　　大般若经第四会序

　　释玄则(唐)

　　若夫识之所识。曷尝非识。如之所如。未始不如。是故能行与所行兼空。则摄受之理废。自性与无性不异。则执取之念忘。若忘执而有恃。或存概以隳业。知盛修而不行。乃虚己而制胜。恐野马之情未戢。故灵鹫之谈复敞。或曰其在名也。每切有行之诫。其于实也。必警无行之怠。涂致或𠁊。折中奚归。窃应之曰。一切凡夫。剖名相之符。保痴爱之宅。所以措怀有着。拟议必违。至真反此。动寂斯会。由此言之。行亦不行。不行亦不行。而宛然行矣。宛然不行矣。以假名般若。授假名菩萨。是持幻法与幻人。故无作亦无得。此又晨蜉之语岁。梦蝶之议觉乎。慨斯取之未倾。欣此教之方渐。凡二十九品。一十八卷。即旧小品道行。新道行明度经。品之为言分也。分有长短。故有大品小品焉。道行即分中之初品。译者取以别经。明度乃智度之异言。即就总目为号。实由残缺未具。故使名题亦差。今大教克圆。鸿规允布。心术之要。可复道哉。

　　大般若经第五会序

　　释玄则(唐)

　　盖闻申申夭夭。宴居而欲流诲。愤愤悱悱离座而思请益。况深慈之远鞠。遍知之委照。妙感之潜通。玄机之盛扣。其于说也。何能已乎。神运之来。亟谐景集灵山之上。复动希声。良由心涂易芜。情霭难拂。滞识象之为识。昧空色之即空。岂知夫法。体法如不一不二。性相唯寂。言虑莫寻。既无一在而可舒。又无不在而可卷。谅非兆朕之可[恭-共+道]。又非尘躅之可随。斯则行不行矣。住不住矣。观无二之性与二不二。则非一之。名在一恒一。故纷之则万舛。澄之则一如。一如未限而义区之。一义未易而名异之。一名未改而想贸之。一想未派而取乱之。过此已往。其不涯矣。故正乘之与大心。回向之与随喜忘之。则戒定慧蕴存之。则想心见倒。夫见生死者三有。着涅槃者二乘。是故知生死空。斯出三界矣。知涅槃空。斯过二地矣释五花之授记。乃证菩提。𢮎七宝之校量。方深福德。天供天护。加顶赞而徒𣪞。神咒神珠语灵祥而不极。痛惟此会。未传兹壤。凡二十四品。今译充十卷。其亹亹通韵。新新渴奉者。固当不以抵羽而轻积珍矣。

　　大般若经第六会序

　　释玄则(唐)

　　原夫控归涂以弥纶。践要极而端务。莫若警十度于一施。披六蔽于三檀。矧般若之大猷。固总领而高视。诚庶心之扄牖。积行之枢轴。故能范围真际。充塞尘区。泛之则无缘。绥之则无动。大悲抗其首。大舍维其末。恬五痛之苦修。倏三祗之遥序。愿无近远遇物成资。善靡鸿纤触涂必衍。凭无象而永日。辍有轮于长夜。穷幽尽妙。其般若之致乎。粤有天王。是为最胜。捐乐宫而下拜。泛嘉名而上表。念兹在兹。爰究爰度。然以位悬道隔。非目击之能存。所以轨众谐辰。寄言提而取悟。即旧胜天王般若。今译成八卷。一十七品。其𤼵明弘旨。敞拔幽关。固已法宝骈映。义林交积。自性三种。郁无性以芊眠。果德万区。𣪞不德而辉焕。凡鼓箧之士。犹希取质。况乘杯之客。如何勿思。

　　大般若经第七会序

　　释玄则(唐)

　　闻夫即相无睹。挺真如之壮观。即虑无知。成种智之默识。但二尘且落。时逐见以轻浓。五翳将披。复因疑而聚散。是以骤明空道。给孤总旋憩之场。历选时徒。妙吉升对扬之重忽无觐以瞻仰。俄不聆以餐悟。既泯修而造修。亦绝学而趋学。状其区别。则菩提万流。断其混𣴭。则涅槃一相一相则不见生死。万流则无非佛法。不坏假名之繁总。而开实相之沉寥。正明如来法无。况菩萨法。菩萨法无。况二乘法。二乘法无。况凡夫法。法尚不有。何有菩提。尚无菩提。云何可趣。尚无可趣。何有证得。尚无证得。何有证者。是故有之斯殊无之斯贯洞之斯远沮之斯局。豁尔夷荡而无懈。炽然翘励而不精。恼祲与慈渰分华。剑林将玉毫比色。皆其所也。何以易诸。观其假言路以便便。仰真宗而止止。奕奕珠转。冷冷玉振。起予圣旨。莫尚于兹。晞体法王。不亦宜乎。然则探其义也。𤼵秘藏之玄局。味其谈也。包蜜语之殊辙。词婉而旨蜜。即旧文殊般若矣。虽双轴成部。而警策备彰。庶七众所归。较然(无远)。

　　大般若经第八会序

　　释玄则(唐)

　　载惟清规外涤。乃照晋于襟灵。神理内康。俄𤼵挥于事业。若不讯诸动寂。将或谬以随迎。是故妙祥资舍卫之禀。龙祥扣分卫之节。挫举下而迂足措屈伸而矫手。虑不虑以思惟。行无行以𤼵趣。食夫幻食。反类悬匏。资以无资翻同冽井。俄而纵观空术。澄襟海定。孕生灵为水性。罄功德为珍府。晏六动而不摇。走三乘以终驻。无宰不宰黜心王而利见。无亲不亲恢善友而遥集。是令近事取钵。骇循臂之不存。应供投襟。兀抚心其已灭。譬蜃楼切景。知积气以忘跻。鸾镜舍姿。悟惟空而辍揽。故能自近而鉴远。由真以立俗。识危生之露集。知幻质之泡浮。电倏青紫之辉。云空轩盖之影。文约理赡。昔秘今传。虽一轴且单译。而三复固多重味矣。

　　大般若经第九会序(能断金刚)

　　释玄则(唐)

　　窃寻浩汗其源者。必总灵怪之。储纷纠其峰者。自动郁𡨕之观。况冲照倬存。逸韵遐举。规真附体。纽玄立极。根大衍于初会。革小成于后心。蓄灵蕴福。信哉宜矣。故其承闲语要。三问桀其标节理情涂两如。肃其致穷。非想以布想。弘不济之大勋。摄众度以檀度。励无行之广德。愿侔皦日。格虚空而未量。信异随风。泛声香而不住。忘法身于相好。岂见如来。分刹土于微尘。谁为世界。河沙数非多之多福。山王比非大之大身。法性绝言。谓有说而便谤。菩提离取。知无授而乃成。皆所以拂霭疑津。剪萌心径。赏触类而不极。吝缘情而必尽。然金刚之𨦣。赏二物之可销。对除之猛。虽一念其无𦊱。词必举凡。故率言每约。理好钩赜。故属意多迷。前圣由之著论。后贤所以𣪞学。非直有缘震旦。实亦见重昌期。广略二本前后五译。无新无故。逾炼逾明。然经卷所在。则为有佛。故受持之迹其验若神。传之物听。具如别录。尔其刷荡二边。彰明九观。云飘丝𩯭。愁含变灭之影。电转珠目。荣迁倏忽之光。星夜编而晓落。则邪见难保。露阴泫而阳晞则色蕴方促。以有为之若此。加无相之如彼。宁不荷付嘱之遥恩。躬受行之美证矣。

　　大般若经第十会序

　　释玄则(唐)

　　般若理趣分者。盖乃核诸会之旨归。绾积篇之宗绪。𦕈词筌而动眷。烛意象以兴言。是以瞬德宝之所丛。则金刚之慧为极。晞观照之攸炫。则圆镜之智居尊。所以上集天宫。因自在而为心表。傍开宝殿。寄摩尼而作说标。明般若之胜规。乃庶行之渊府。故能长驱大地。抗策上乘。既得一以仪真。且吹万以甄俗。行位兼积。耸德山而秀峙。句义毕圆。吞教海而澄廓。尔其摄真净器。入广大轮。性印磊以成文。智冠嶷以腾质。然后即灌顶位。披总持门。以寂灭心。住平等性。涤除戏论。说无所说。绝弃妄想。思不可思。足使愉忿共情。亲怨等观。名字斯假。同法界之甚深。障漏未销。均菩提之远离。信乎心凝旨夐。义皎词明言理。则理邃环中。谈趣则趣冲垓表。虽一轴单译。而具该诸分。若不留连此旨。咀咏斯文。何能指悟迷津。搜奇密藏矣。

　　大般若经第十一会序(布施)

　　释玄则(唐)

　　盖万德相照。统之者三身。万行相资。都之者六度。若冲虚之六翮。伺尘之六情矣。故每因别会。各彰其分焉。至如利物之基。舍着之渐。详其要也。无出施乎。但施有沦升良资诱折。所以室罗复集。檀那肇唱。欲令三坚失守十度成津。即当摄四誓之修期。排七空之秘键。轹二乘之直上。摧三轮以遐鹜。纠以唯识。何国城之可依。斥以假名。岂头目之为我。推之以随喜。则不植而自滋矣。终之以回向。则不劝而自覃矣。控之以菩提。则不迁而自致矣。权之以方便。则不念而自融矣。故不患物之少也。患夫用心之不弘。不患施之难也。患夫忘取之不易。其有严心以为净。是未臻其严矣。趣寂以为真。是未会其寂矣。又况名誉福乐之求。王贼水火之虑。其于致极。不亦弥远。然则大觉之士。弘愿所归。其财施也毕生品以充足其法施也。罄含识而出离。然后忘其所以为之。失其所以利之。洎乎无感矣。巍乎有成矣。惟斯文之允被。欣此念之方恢。虽卢至之不拔。卜商之难假。亦冀慈音渐染。鄙吝推移。自此而还。孰能无变。其文句赡溢。诲喻殷明。凡勒成五卷。非重译矣。

　　大般若经第十二会序(净戒)

　　释玄则(唐)

　　夫欲储净法。先涤身器。将越爱流。前鸠行楫。居其选也。特有戒焉。所以复指名区。更申玄集。切身口而流训。则一言一行斯佛事矣。因动静以研机。则举足下足斯道场矣。诚险道之夷隥。闇室之凝[卸-ㄗ+工]。度疾之仙丸。出苦之神驭。鉴德者之明镜。严心者之宝鬘。涉象季之大师。处尘俗之善友。虽目之无朕。搏之不触。而芬郁布写。类迷迭之盈空。洁映澄华。比醍醐之洞色。含灵所以埏埴。法界所以弥纶。善逝法王抗之以为明足。具寿尊者。养之而为净命。但简以行处。或非处而难遵。格以正乘。或他乘而致爽。十七群之喧俗。尚动王机。五百生之掉影。仍贻佛诫。矧复嗅莲馥而为盗。分钏响以成淫。涅槃为求。保专精而尚犯。菩提入愿。受欲乐而犹持。轻嫌与重性同科。意防与身遮共品。谛故住故。能行所行。导以随喜。融以法性。岂止草系情𣪞。木义义远。毒龙卷毒。怖鸽忘怖。将被之黎蠢。栖之常乐。使八寒流煦。五热浮凉。薜荔失其炎河。轮围𤼵其闇渚。行门允备。种智克圆。其五轴单译。一如施分。凡息心之士。岂不诹焉。

　　大般若经第十三会序(安忍)

　　释玄则(唐)

　　惟夫擅等觉之灵根。膺广慈之奥主。冯闇海而利往。笼苍品以遐征。则忍波罗蜜。为无与竞。是以玄明踵萃。神谟继阐。将夷道梗。为沮心怨播亲亲于蠢徒。辟荡荡于情路。虽毁甚矛箭。害穷齑粉。必当内触我想。外抵人相目邻虚之有间。投刃曷伤。念机关之无主触舟奚若。我无自我。物复谁物。譬夫大浸稽空而空无溺惧积洿归泽而泽无垢忿。况已谢之声。毁誉一贯。既迁之色。损益同科。大欲饶之以乐。岂复加之以苦。不有来损。则摄受之路无从。不有往慈。则菩提之行无主。翻为善友。更领深恩。闻詈剧丝竹之娱得捶逾捧戴之悦。太子之二目兼丧。曾靡二心仙人之七分支解。方酬七觉。其感通也。则百矛集体。百福之相开。万恼婴身。万德之基立。其致用也。则远契无生。俯远尘于证净。遥资大舍。均左涂于右。割比惭愧而为衣。则龙衮不侔其丽。御烦恼而成铠。则犀渠有谢其坚。语其大力则拔山无以喻。谈其无畏。则贾勇弗之伦。始即事而为三。卒阶行而成五。莫不具依方便。斯着圆音。词旨殷勤。理义详核。一轴单译。比于勤分。䂓弼之美。不其要欤。

　　大般若经第十四会序(精进)

　　释玄则(唐)

　　观夫至运无动。妙警伊寂。梵轮𡨕退转之规。慈航虚下济之影。斯进德所以为贵勤音所由而作也。其有揭情区而远荷。指觉地以高骧。比擐甲之精坚。同策驷之遄夙。则必任善以为轭。引之无穷之路。委身而作𨽾。驱之罔极之期。微五欲之宴安。乃三涂之酖毒。从四修之劳悴。实万德之光敷。惟夫浅溜穿石。小滴盈器。钻燧之勤。断干之渐。皆积微不已。故在着可观。蚓弱质而饮泉。蟹壮容而寄穴。骅镳怠矣。驽驾先之。矧乎摩诃衍心。波罗蜜行。其于勉刻。岂忘动静。故能千界如毁。询一句以投之。万流方割。拯一命而派之。假使驻补处以三祗。终竞勇于初𤼵。虽复澹即空于万行。乃均炽于昔耽。不端倪其所欲行。不翘伫其所当证。抚尘劫之修如瞬。仍如渴日视沙界之赴若邻犹𣪞夙夜。故精进之于诸度也。若衔捶之在群驭焉。正勤之于道品也。若盐梅之资列鼎焉。正法源底。由之而至。圣人能事。于兹而毕。然后闻舍利之谈觉支。则辍赏无地。忆底沙之流赞颂。则勃兴斯在。三练之业允该。六意之修奚极。缅惟景躅。岂遑宁处。载咏玄章。益荷昭趣。文乃单卷。事非重译。庶将贸寸阴以尺璧。甘夕死于朝闻矣。

　　大般若经第十五会序(静虑)

　　释玄则(唐)

　　夫心之用也。其大矣哉。动之则舛竞聿兴。静之则众变几息。大之则充乎法界。细之则入于邻虚。故海岳寰区心之影也。形骸耳目心之候也。生死邅回。心之迷也。菩提昭旷。心之悟也。三界唯此。寔曰难调。一处制之。斯无不办。所以仍给孤之胜集。开等持之妙门。明夫定品克迁。心源允晏。沉掉双斥。止观两澄。朋栖欲界之表。孤骞有顶之外。境焰灭而逾明。因枝翦而更肃。湛乎累尽。动与德会。故统之则一如。权之则二相。敞之则三脱。依之则四神。行之则五印。检之则六念。聚之则七善。流之则八解。阶之则九次。肆之则十遍。其余四念四等之俦。五根五力之类。莫不亘诸禅地。茜萰乎根本。储之定潋。磊砢乎边际。譬泥之在均。金之在锻。唯所用耳岂有限哉。故能力味精通。神妙挥忽。日月上掩。川岳下摇。身遍十方。声覃六趣。水火交质。金土易形。殚变化之涂。出思议之表。具微妙定。不受快己之胜生。关恶趣门而甘利他之狱苦。至有八禅分用。三昧异名日旋星光。月爱花德。游戏奋迅。清净照明。或百或千。难阶难极。咸资说力。具启嗣编。凡勒成两卷。亦未经再译。𦊱入禅秘。其谁舍诸。

　　大般若经第十六会序(般若)

　　释玄则(唐)

　　寻夫理殊凑以司方。坦一归而揆务。何尝不镕想真际。弭执幻尘。虽檀戒之崇严。忍进之调𨦣卒悟宠于实慧。假道于真诠。将开象触之迷。复有鹭池之会。所以光导五之迹。升第一之乘。甄陶二边。洞希微而眷睇。拟议四句。仰涔寂以韬音。剪诸见之萌。则繄蕊星落。褰积疑之网。则障縠云披。了性空而常修。悟生假而恒利。四魔由之乱辙。六度因而汇征。施以之不捐。而难舍能舍。戒以之不检。而难护能护。忍以之无受。而堪于不堪。进以之无行。而𤼵于不𤼵。定以之亡静。而三相不相。慧以之亡照。而三轮不轮。故体之则动而逾寂。谬之则寂而弥动。法不即离于非法。行岂一异于无行。其觉证也。真心混而一观。其出生也。法宝骈而万区。故有二智焉。三身焉。四辩焉。五眼焉。六通焉。七觉焉。八正焉。九定焉。十力焉。加十八不共八十随相十二缘智二十空心。皆挺以呬多成之罗。若聚以玉毫之表。流之金吻之诲。勒成八卷。元非再译。则以不敏。谬齿译徒。缅诸会之昌筵。嗟既往而莫奉。眷言殊奖。载表遗音。本慈吹以纷腾。因圣期而顶戴。将使家传妙宝。人握灵珠。洗客尘于八区。霈玄滋于万叶。福庇宸极。帝后延龄。庆洽黎蒸。法教增阐。庶狭中之士。摆疑于惊怖之辰。上慢之宾。辍谤于充诎之际。自非恒沙历奉宿代累闻。何能启篇投吝忘言入赏者哉。悲夫。

　　般若波罗蜜多心经略疏叙

　　释法藏(唐)

　　夫以真源素范。冲漠隔于筌罤。妙觉玄猷。奥赜超于言象。虽真俗双泯。二谛恒存。空有两亡。一味常显。良以真空未尝不有。即有以辨于空。幻有未始不空。即空以明于有有空有故不有。空有空故不空。不空之空。空而非断。不有之有。有而不常。四执既亡。百非斯遣。般若玄旨。斯之谓与。若历事备陈。言过二十万颂。若撮其枢要。理尽一十四行。是知诠真之教。乍广略而随缘。超言之宗。性圆通而俱现。般若心经者。实谓曜昏衢之高炬。济苦海之迅航。拯物导迷。莫斯为最。然则般若以神鉴为体。波罗蜜多以到彼岸为功。心显要妙所归。经乃贯穿言教。从法就喻。诠旨为目。故言般若波罗蜜多心经。

　　心经修行会义叙

　　唐　时(明)

　　如来说法总要众生自见本心。故不空译此经云。菩萨有般若波罗蜜多心。名普遍智藏。又云。菩萨白言。我欲于此会中。说诸菩萨普遍智藏般若波罗蜜多心。蒙佛听许。则般若波罗蜜多心七字。是观世音菩萨所安之名。不当舍此义而别求心字之解明矣。经言色空不异。即楞严经中所谓性色真空。性空真色。非普遍智藏之义乎。

　　何以谓之智藏。此心遍满法界第。非观不照见。非般若不能观。非深般若不能观之彻底。菩萨依此观门。即五蕴以究竟涅槃。诸佛如来依此观门。即五蕴而成正等正觉。然则曰五蕴。而世间法尽矣。曰照见五蕴皆空。而出世间法尽矣。是五蕴皆空一语。即金刚经佛法非佛法。一切法皆是佛法。即法华经是法住法位。世间相常住之义。可见得此一观遍法界。总是一个光明藏海。故曰大神曰大明。岂非普遍智藏哉。所以千圣修行离不了观字。故唐译开卷第一个字。即出一观字。谓其为修行之要义也。特为文简易持。未见此经之源委。骤然读之。不知此经为佛语。为观世音语。西竺施护译。世尊入甚深光明。宣说正法。观世音在此会中。已能修行甚深般若。舍利子承佛威神。为众生启请修学之法。大士代佛宣扬。世尊出定赞叹。可见观正是修行。则修行二字。仍宜拈出者也。贤首大师深领此义。略疏中。释色空相即与生灭垢净等。频举天台观门。盖色是假观。空是真观。空色相即是中观。三观圆修即是如来出现于世。故尽力𤼵明。而连珠慧灯二记。又𤼵明贤首之意。皆于修行二字。不轻易放过者也。恐读经者求速解。倘见经简而疏繁。疏叙又繁。二记繁而又繁。不无望洋之叹。

　　故予小子。以三译先列于前。而经中名相。则引他经以解之。随拣近解之精要者以翼之。是为一卷。此经之源委了然。而后读贤首三家之疏记。自津津其有味矣。贤首疏全载不遗。连珠慧灯二记。集其精言。附于贤首疏下。虽未知于佛旨如何。而贤首家精意粲然。毕陈于前矣。是为二卷。

　　此经解者甚多。予从道友丁菡生借阅诸解。但曾见贤首书者。解多可观。出自胸臆者。则有以蜂蜜之蜜解蜜多者。或有以房舍之舍解舍利子者。伪为大颠吕祖之笔。殊可浩叹。予因勖𠁼法师之语。细看贤首疏记。始知解经毕竟让修行人出口深厚。

　　心经修行会义叙

　　冒起宗(明)

　　金刚经结句一个观字。押底心经开首一个观字。领头三世诸佛法门。尽未来际修行人入路出路约略可见。愚谓佛门之观照。即儒家之致知。夫知也。何以谓之致。故曰在格物。盖观不空立。即观五蕴。照见五蕴。是致知在格物也。照见五蕴皆空。是物格而知至也。一人𤼵真归元。十方世界永消陨。是国治而天下平也。菩萨即五蕴而证涅槃。如来即五蕴而成正觉。圣人即好色恶臭而与民同好恶。其道一而巳矣。五蕴者。众生之生死海也。迷五蕴而无观。则随众生于生死海矣。避五蕴而立观。既避生死岂能出众生于生死海中乎。凡夫迷蕴。到处𦊱碍。无非恐怖。所谓苦厄众生也。浅智空蕴。如𤼵兵讨贼。贼退严守。然时时防贼。此便是𦊱碍。此便是恐怖。深智照见于未五蕴之先。纯一妙明真性。因一念妄动而成蕴。则蕴原是妙明中出。知贼原由子作。则子不复为贼。不动干戈。世界太平。此谓深般若耳。以其彻尽源底。故谓之深也。然则观之一字。非即菩萨之行乎。所以古人言心经数百字。能包举大藏。而心经首三句。能包举全经。职此故也。此经解者多。而会心者鲜。道友唐宜之。首列三译以明出经之本。随引诸经中佛说以证此经之义。又全载贤首之疏。取精连珠慧灯之解。以悉此经之蕴。予反复览贤首家疏纪。频举天台圆观以释色空不二。可见千古圣贤传心之法一观字而已矣。

　　金刚般若经论疏纂要叙

　　释宗密(唐)

　　镜心本净。像色元空。梦识无初。物境成有。由是惑业袭习。报应纶轮。尘沙劫波。莫之遏绝。故我满净觉者。现相人中。先说生灭因缘。令悟苦集灭道。既除我执。未达法空。欲尽病根。方谈般若。心境齐泯即是真心。垢净双忘。一切清净。三千瑞焕。十六会彰。今之所传。即第九分句偈隐略。旨趣深微。慧彻三空。檀含万行。住一十八处。密示阶差。断二十七疑。潜通血脉。不先遣遣。曷契如如。故虽策修。始终无间。由斯教理皆密。行果俱玄。致使口讽牛毛。心通麟角。或配入名相着事乖宗。或但云一真。望源迷派。其余胸谈臆注。不足论矣。河沙珍宝。三时身命。喻所不及。岂徒然哉。且天亲无着。师补处尊。后学何疑。或添或弃。故今所述。不攻异端。疏是论文。乳非城内。纂要名意。及经题目。次下即释。无烦预云。稽首牟尼大觉尊。能开般若三空句。𤼵起流通诸上士。𡨕资所述契群机。将释此经。未入文前悬叙义门。略开四段。第一辨起教因缘。第二明经宗体。第三分别处会。第四释通文义。初总论诸教。谓酬因酬请。显性度生也。若据佛本意。则惟为一大事因缘故。出现于世。后别显此经有五。一为对治我法二执。故由此二执。起烦恼所知二障。由烦恼障障心。心不解脱。造业受生。轮转五道。由所知障障慧。慧不解脱。不了自心。不达诸法性相纵出三界。亦滞二乘不得成佛。故名障也。二执若除。二障随断。为除二执。故说此经。二为遮断种现二疑故。遮未起种子之疑。断现起现行之疑。即经中答所问已便蹑迹。节节断疑。乃至经终二十七段。三为转灭轻重二业故。转重业令轻受。灭轻业令不受。四为显示福慧二因故。佛成正觉未说般若之前。众生由无妙慧。施等住相。皆成有漏。或滞二乘。故谈般若。显示妙慧为法身因。五度为应身因。若无般若则施等五。非波罗蜜不名佛因。故须福慧二严。方成二足尊矣。五为𤼵明真应二果。故未闻般若之前。但言色相是佛。不知应化惟真之影。不如实见真身应身。故此𤼵明二果。令知由前二因。证得第二明经之宗体有二。初宗统论佛教因缘为宗别显此经。则实相般若。观照般若。不一不二。以为其宗。以即理之智。观照诸相故。如金刚能断一切。即智之理。是为实相。故如金刚坚牢难坏万行之中一一不得昧此。是故合之以为经宗。二体。文字般若即是经体。文字。即含声名文句。文字性空。即是般若。无别文字之体。故皆含摄。理无不尽。统为教体。第三分别处会。有二。初总明佛说大部处会六百卷文。四处十六会说。一。王舍城鹫峰山七会。二。给孤独园七会。三。他化天宫摩尼宝藏殿一会。四。王舍城竹林园白鹭池侧一会。此经。则第处第九会第五百七十七卷后。别明传译。此卷时王前后六译。一后秦罗什。二后魏菩提流支。三陈朝真谛。四隋朝笈多。五唐初玄装。六大周义净。上六人皆三藏。今所传者。即罗什。弘始四年于长安草堂寺所译。天竺有无着菩萨。入日光定。上升兜率。亲诣弥勒。禀受八十行偈。又将此偈转授天亲。天亲作长行解释。成三卷论。约断疑执以释。无着又造两卷论。约显行位以释。今科经唯约天亲。释义即兼无着。亦傍求余论。采集诸疏。题云纂要。其在兹焉。

　　七译金刚经序

　　杨　𩕍(唐)

　　金刚经前后六译。各有异同。然贝叶皆自西来。而五天音韵非一。传授者所贵道存褒贬。义切锱铢。如小失佛心即大讹秘印。今合诸家之说。择言寡而理长。语近而意远者。即当纂集。况如来演教。本为大乘之人。中下狐疑。闻法不能晓了。或立无破有。或取实捐空。争驰妄车背迹中道。曾不知有为者。是无为之体。无为者是有为之用。若以有实有。此见未常。以无实无。此心断灭。夫真如之理。都在有法无法之间证现。涅槃不离妄相实相之内。似考击金石。知理乱之风者。声本乎乐而应在音。非乐不能流其声。非声不能振其音。非音不能显其乐。音之者入耳不知所自。无象而感人。心求之于乐。无声何以审音。求之于声。无乐声从何有。善趣其用者。不可舍其声。不可舍其乐。善得其理者。不可取其声。不可取其乐。今者以乐比法教。以声同修行。以音喻佛性。如光焰合体。明在其中。绝焰求光明不可得。即老圣有无相生我佛。非法非非法之义也。是故全功者物。证理者心。心昧即物无所归。物昧即心无所守。是以心因法悟。离法而存心。佛在法中。有法而非佛。诸入菩萨乘者。但勤修一切善法。于此见中而不取相。即合无生最上之理。𩕍迷夫也。小渚倾襟。岂淘尘惑众。源润想方洗繁疑。燃入闇之宝灯。获在领之无价。所学为己。不足教人时太和元年也。

　　金刚经修行会义序

　　唐　时(明)

　　无修无证。此是绝顶之谈。然不善理会。皆成毒药。思益经云。诸佛出世不为令众生出生死入涅槃。但是度众生生死涅槃之二见。故此经反反覆覆𤼵明实无众生得灭度。然所以实无众生者。特谓众生住于四相之中。故见有众生耳。而四相本空。故众生可以成佛。若四相是实相则佛当原亦是众生何由成佛。故达得四相本空自然无众生。无众生自然无佛。无众生之妄想。自然无世界。此所谓实相也。然此实相决非住色声香味触法中人。能悟能解。心不清净。不见实相。自然堕于胎卵湿化之中。其望三十二相之佛自然迢然远隔万重。岂有住色声香味之中可漫言无佛无众生者乎。

　　予初读此经。每疑恒河沙身命布施之语。窃疑一人那得许多身命作布施。后读悲华经。载世尊为转轮圣王时。以愿力故。自成肉山。布施耳目鼻齿血肉身皮。如恒河沙。方知是世尊因中亲行之事。又复疑世界非世界。三十二相非三十二相之语。窃谓世界见成是世界。如何言非世界。窃谓佛现有三十二相如何云非三十二相。后一日礼长干塔。见塔光如镜如雪如银。有金佛趺座光中。又一日开窗。见钟山化大为小。化远为近。生于金海之中。金光浮艳。尔时一切颓垣破麓。卉木丛林皆悉不见。始感叹相好山河俱是虚幻不实之事。恒沙身命布施。俱是虚幻不实之法。一切有为法。如梦幻泡影。山河与佛相皆如此矣。然则众生在六道中幻苦幻乐。岂有实众生者哉。众生无实灭度又岂有实乎。

　　又复疑经云。一切法皆是佛法。经又云。所谓佛法者。即非佛法。夫一切法。皆是佛法。则淫房酒肆。皆佛法矣。所谓佛法。即非佛法。则六度万行。皆非佛法矣。此不可大疑乎。无行经云。贪欲即是道。恚痴亦复然。如是三法中。具一切功德。文殊云。我是贪欲尸利。我是瞋恚尸利。我是愚痴尸利。正谓贪瞋痴中。性德具在。示人于色声香味触法之中。当下开眼。证知实相。勿被世界众生三十二相。庄严佛土诸相所眩乱。岂许其竟住三惑十恶之中乎。法华经言。是法住法位。世间相常住。是即一切法皆是佛法之义。然欲说法华者。必安住四法。金刚经后文云。是法平等无有高下。此即一切法皆是佛法。佛法即非佛法之本原。而随继之曰。以无我无人无众生无寿者。修一切善法。即得阿耨多罗三藐三菩提。何不言修一切恶法。即得阿耨多罗三藐三菩提乎。

　　又复疑经中。凡受持诵读之下。必有为人演说之句矣。却乃又云如来无所说。若人言如来有所说。即为谤佛。何故佛频频教持经者。为人演说而佛则无说。及味经末云。如何为人演说曰。不取于相如如不动。乃稍稍醒悟。释迦佛于菩提𣗳下。成正觉时。凡蚤虱之类。皆自见佛为蚤虱王。佛亦不离菩提树。而现身于蚤虱中说法。又华严经云。菩萨坐道场。一切草木丛林。皆屈身低影。归向道场。观经云。观世音身光中。五道众生。一切色相。皆于中现。夫不如蚤虱。安能为蚤虱说法。不如草木。安能为草木说法。不如五道众生。安能为五道众生说法。若不空四相。岂能法界为身。不能以法界为身。则度生岂能不作度生想。有想即是动心。岂能度众生入于不动。可见不证实无众生。不能度众生。不证如来如所说。不名为人演说也。岂有住色声香味触法之人可漫言为人说法。可漫言度众生哉。

　　所以须菩提代众生𤼵问。问住。问降伏。问修行。而佛亦三答之。其问应住之下。必有云何修行之句。佛答应如住之下。必有如是修行一句。五译皆然。魏译凡说受持读诵之后。必有修行二字。一经中数见焉。中间再言修行是经。又言。若有我见众生见人见寿者见于此法门能受持读诵修行为人解说者无有是处。可见通经所重。在无我无人无众生无寿者修一切善法之句。前后随说随扫总洗𤼵以无四相为修行而巳。秦译以无住是降心。无住降心。正是修行实处。故去修行而存降住。正其深于言修行者也。第经文止说大义。浑含不露。而阐𤼵修行之最深者。无过于弥勒之偈。阐𤼵弥勒之最精者。无过无著天亲功德施之论。阐𤼵偈论之最明者。无过于圭峰之疏。长水之记。惟诸菩萨之偈论。与魏经同。故载于魏译之下。圭峰长水之疏记。与天台无闻。及后来诸法师之解。皆宗秦经。故载于秦译之下。其余四译。不能尽载。其间有小小异同。可与魏秦二译互相𤼵明者。则载之。又大藏诸经所说。与此经相为证佐者。并载之。务使先圣后圣之意。了然指掌之间。以羽翼修行之义而巳。呜呼。如来之千言万语。菩萨之各吐胸怀。若除却为修行人作眼目。岂复有他意乎。呜呼。不空四相。何以言修行哉。

　　何疏园金刚经偈论合注序

　　唐　时(明)

　　佛以法界为佛法。凡一切法界。无非佛法。凡夫认名。世界为实世界。小乘认名佛法为实佛法。唯未见实相故。经言。佛说一切法。无我无人无众生无寿者。昆虫草木。地狱饿鬼。山河大地。尽无我人众生寿者之相。唯其尽无四相。故实无众生得度。唯其尽无四相。故皆是佛法。唯其尽无四相。故皆是法身。弥勒偈云。不达真法界。起度众生想。及清净国土生心。即是倒果达真法界。则岂但恒沙宝施。不足为喻。即恒沙命施。亦不足为喻矣。但众生现在四相之中而佛言无四相。难信难解。然假若四相果实。则昆虫常为昆虫。地狱常为地狱。谁是成佛者。以此见实无四相。较然不疑。但不入佛知见。不能亲证。不以无相修行。不能开佛知见。故无著入日光定。上升兜率亲诣弥勒。禀受偈语。转授天亲。天亲约二十七疑以释矣。无著又自为一论。约十八住以释。既于无说中通语言之脉。又于无相中建修行之幢。菩萨之婆心如此。凡以开凡夫四相之执。开小乘认名。四相为实。四相之执也。第兄住弟疑。各标旨趣。各分科段。或一疑之中。有四住五住。或一住之中。有二疑三疑。兹欲会归一冶。良难措手。疏园先生。静心凝虑。会祖宗伯叔之精义于一堂。[(冰-水+〡)*ㄆ]江淮河汉之法流于一海。清藤葛于深文。出坦词于奥义。使初机了然可寻。而深研积学之士。沉潜其中。会无相修行之义。生净心以见实相。岂非继往开来之书乎。立乎释迦以视乎兜率。则弥勒为见知。无著为闻知。立乎疏园以仰乎弥勒。则无著天亲为见知。而先生其为闻知矣乎。

　　如来香卷之二(终)
国家图书馆善本佛典第 52 册 No. 8951 如来香


　　如来香卷之三目录序妙法莲华经弘传序　　　　释道宣(唐)妙法莲华经添品序　　　　失　名(隋)法华经后序　　　　释僧睿(后秦)法华宗要序　　　　释慧观(宋)(附)德清法华经悬判(附)德清释法华题张邈姑书法华经序　　　　唐　时(明)观无量寿佛经疏序　　　　释智顗(隋)华严念佛三昧无尽灯序　　　　释义和(宋)净业礼忏仪序　　　　释元照(宋)阿弥陀佛新疏序　　　　释仁岳(宋)四十八愿后序　　　　释齐玉(宋)天台净土十疑论序　　　　杨　杰(宋)净土十疑论后序　　　　陈　瓘(宋)直指净土决疑集序　　　　杨　杰(宋)宝城易记录序　　　　陈　瓘(宋)净土宝珠集序　　　　王　古(宋)龙舒净土文序　　　　张孝祥(宋)净土警策序　　　　释元颖(宋)净土自信录序　　　　王　阗(宋)西方合论序　　　　袁宗道(明)西方合论引　　　　袁宏道(明)往生西方略传序　　　　释遵式(宋)净土往生传序　　　　释戒珠大智论抄序　　　　释慧远(𣈆)中论序　　　　释昙影(后秦)百论序　　　　释僧肇(后秦)抄成实论序　　　　周　颙(齐)大乘唯识论序　　　　失　名(魏)成唯识论证义自序　　　　王肯堂(明)成唯识论观心法要序　　　　释智旭(明)弘明集目录序　　　　释僧祐(梁)弘明集后序　　　　释僧祐(梁)出三藏记集序　　　　释僧祐(梁)出三藏记集杂录序　　　　释僧祐(梁)法集总目录序　　　　释僧祐(梁)十诵义记目录序　　　　释僧祐(梁)释迦谱目录序　　　　释僧祐(梁)世界记目录序　　　　释僧祐(梁)洛阳伽蓝记序　　　　杨炫之(后魏)重刻五灯会元序　　　　释廷俊(元)念佛三昧诗集序　　　　释慧远(𣈆)游石门诗序　　　　庐山诸道人释子须知序　　　　李　贽(明)莲华世界诗序　　　　唐　时(明)诗意法音序　　　　唐　时(明)

　　如来香卷之三目录终

　　如来香卷之三

　　西吴唐　时宜之父手辑

　　序(下)

　　妙法莲华经弘传序

　　释道宣(唐)

　　妙法莲华经者。统诸佛降灵之本致也。蕴结大夏。出彼千龄。东传震旦。三百余载。西晋惠帝永康年中。长安青门炖煌菩萨竺法护者。初翻此经。名正法华。东晋安帝隆安年中。后秦弘始龟兹沙门鸠摩罗什次翻此经。名妙法莲华。隋氏仁寿大兴善寺北天竺沙门阇那笈多后所翻者。同名妙法。三经重沓。文旨互陈。时所宗尚。皆后秦本。自余支品别偈。不无其流。具如序历。故所非述。夫以灵岳降灵。非大圣无由开化。适化所及。非昔缘无以导心。所以仙苑告成。机分小大之别。金河顾命。道殊半满之科。岂非教被乘时。无足核其高会。是知五千退席。为进增慢之俦。五百受记。俱崇密化之迹。所以放光现瑞。开𤼵请之教源。出定扬德。畅佛慧之宏略。朽宅通入大之文轨。化城引昔缘之不坠。系珠明理性之常在。凿井显示悟之多方。词义宛然。喻陈惟远。自非大哀旷济拔滞溺之沉流。一极悲心。拯昏迷之失性。自汉至唐。六百余载。总历群籍四千余轴。受持盛者。无出此经。将非机教相扣。并智胜之遗尘。闻而深敬。俱威王之余绩。辄于经首。序而综之。庶得早净六根。仰慈尊之嘉会。速成四德。趣乐土之玄猷。弘赞莫穷。永贻诸后云尔。

　　妙法莲华经添品序

　　失名(隋)

　　妙法莲华经者。破二明一之指归也。降神五浊。弘道三乘。权智不思。大悲难极。先设化城之迹。后示髻珠之本。车虽有异。雨实无差。记以正觉之名。许以真子之位。同入法性。归之于此。

　　昔炖煌沙门竺法护。于晋武之世。译正法华。后秦姚兴。更请罗什。译妙法莲华。考详二译。定非一本。护似多罗之叶。什似龟兹之文。余检经藏。备见二本。多罗则与正法符会。龟兹则共妙法允同。护叶尚有所遗。什文宁无其漏。而护所阙者。普门品偈也。什所阙者。药草喻品之半。富楼那及法师等二品之初。提婆达多品普门品偈也。什又移嘱累在药王之前。二本陀罗尼并置普门之后。其间异同。言不能极。窃见提婆达多及普门品偈。先贤续出。补阙流行。余景仰遗风。宪章成范。大隋仁寿元年辛酉之岁。因普曜寺沙门上行所请。遂共三藏崛多笈多二法师于大兴善寺。重勘天竺多罗叶本。富楼那及法师等二品之初。勘本犹阙药草喻品。更益其半。提婆达多通入塔品。陀罗尼次神力之后。嘱累还结其终。字句差殊。颇亦改正。傥有披寻幸勿疑惑。虽千万亿偈。妙义难尽。而二十七品。本文且具。所愿四辩梵词。遍神州之域。一乘秘教。悟象运之机。聊记翻译序之云尔。

　　法华经后序

　　释僧睿(后秦)

　　法华经者。诸佛之秘藏。众经之实体也。以华为名者。照其本也。称分陀利者。美其盛也。所兴既玄。其旨甚婉。自非达识传之。罕有得其门者。夫百卉药木之英。万物实之本也。八万四千法藏者。道果之源也。故以喻焉。诸华之中。莲华最胜。华而未敷。名屈摩罗。敷而将落。名迦摩罗。处中盛时名分陀利。未敷喻二道。将落譬泥洹。荣曜独足以喻斯典。至如般若诸经。深无不极。故道者以之而归。大无不该。故乘者以之而济。然其大略。皆以适化为本。应务之门。不得不以善权为用。权之为化。悟物虽弘。于实体不足。皆属法华。固其宜矣。寻其幽旨。恢廓宏邃。所该甚远。岂徒说实归本毕定殊途而巳耶。乃实大明觉理。囊括古今云。佛寿无量。永劫未足以明其久也。分身无数。万形不足以异其体也。然则寿量定其非数。分身明其无实。普贤显其无成。多宝昭其不灭。夫迈玄古以其今。则万世同一日。即百化以悟玄。则千途无异辙。夫如是者。则生生未足以言其在。永寂亦未可言其灭矣。寻幽宗以绝往。则丧功于本无。控心辔于三昧。则忘期于二地。经流兹土。虽复垂及百年。译者昧其虚津。灵关莫之或启。谈者乖其准格。幽迹罕得而履。徒复搜研皓首。并未有窥其门者。秦司𨽾挍尉左将军安城侯姚嵩。拟韵玄门。宅心世表。注诚斯典。信诣弥至。每思寻其文。㴱识译者之失。既遇鸠摩罗法师。为之传写。指其大归。真若披重霄而高蹈。登昆仑而俯盻矣。于时听受领悟之僧。八百余人。皆是诸方英秀。一时之杰也。是岁弘始八年。岁次鹑火。

　　法华宗要序

　　释慧观(宋)

　　夫本际𡨕湛则神根凝一。涉动离淳则精粗异陈。于是心辔竞策。尘想诤驰。翳有浅深则昏明殊镜。是以从初得佛。暨于此经。始应物开津。故三乘别流。别流非真。则终期有会。会必同源。故其乘唯一。唯一无上。故谓之妙法。颂曰。是乘微妙。清净第一。于诸世间。最无有上。夫妙不可明。必拟之有像。像之美者。莲华为上。莲华之秀。分陀利为最。妙万法而为言。故喻之分陀利。其为经也。明𤼵蒙不可以语极。释权应之所由御。终不可以秘深。则开实以显宗致。权应既彰。则𡱈心自废。宗致既显。则真悟自生。故能令万流合注。三乘同往。同往之三。会而为一。乘之始也。觉慧成满。乘之盛也。灭景澄神。乘之终也。虽以万法为乘。然统之有主。举其宗要。则慧[(冰-水+〡)*ㄆ]其名。故经以真慧为体。妙一为称。是以释迦玄音始𤼵。赞佛智甚深。多宝称善。叹平等大慧。颂曰。为说佛慧。故诸佛出世间。唯此一事实。余二则非真。然则佛慧乃一之正实。乘之体成。妙之至足。华之开秀者也。虽寄华宣微。而道玄像表。称之曰妙。而体绝精粗。颂曰。是法不可示。言词相寂灭。二乘所以息虑。补处所以绝尘。唯佛与佛。乃能究尽。故恒沙如来。感希声以云萃。已逝之圣。振余灵而现证。信佛法之奥区。穷神之妙境。其此经之谓乎。此经之谓乎。观少习归一之言。长味会通之要。然缅思愈勤。而幽旨弥潜。未尝不面灵鹫以遐想。临词句而增怀。谅由枝说差其本。谬文乖其正也。有外国法师鸠摩罗什。超爽俊迈。奇悟天拔。量与海深。辩流玉散。继释踪以嗣轨。秉神火以霜烛。纽颓纲于将绝。拯漂溺于已沦。耀此慧灯。来光斯境。秦弘始八年夏。于长安大寺集四方义学沙门二千余人。更出斯经。与众详究。什自手执梵经。口译秦语。曲从方言。而趣不乖本。即文之益。亦已过半。虽复霄云披翳。阳景俱晖。未足喻也。什犹谓语现而理沉。事近而旨远。又释言表之隐。以应探赜之求。虽𡨕扉未开。固已得其门矣。夫上善等润灵液尚均。是以仰感嘱累。俯慨未闻。故采述旨要。流布未闻。庶法轮遐轸。往所未往。十方同悟。究畅一乘。故序之云尔。

　　宋释慧观。姓崔。清河人。初咨慧远。北访罗什。时称精难。宋元嘉中终京师道场寺观以序咨什。什曰。所论甚快。君当南游江汉。善务弘通。乃适荆州。

　　(附)德清法华经悬判

　　佛说一代时教。古德分判浅深多少不一。贤首大师。分而为五。谓小始终顿圆以此经为终教。以华严为圆教。天台智者大师分而为四。谓藏通别圆以此经为纯圆。以华严为别圆。谓带别明圆。是则二师似有相左。盖各有所尊耳。天台以为纯圆者。意谓此经纯谈实相。如大白牛。纯一无杂。三乘同归。五性齐入。理无不彻。事无不尽。究竟为圆。而以华严为别圆者。以四十二位之行布。谓借别明圆。此则未尽圆融果海。事事无碍称性之极谈。故独尊此经。不无贬损。以天台亲悟法华三昧。得处称尊。以显法胜妙非谓抑扬。贤首以华严为圆。此经为终者。盖华严乃报身佛。据实报土。称性所演。圆圆果海。法界圆融。自在法门。依正尘毛。一一称性周遍。虽言诸位义彰。因果交彻。无障无碍。故称为圆。而以法华为终者。以此经乃化佛所说据方便土。曲引三乘。同归一极。所谓如来以一大事因缘故出现于世。欲令众生开示悟入佛之知见。然佛知见者。乃一真法界。如来藏心。舍那证之为法界海慧普光明智。是谓一乘常住真心。初成正觉。于菩提场。即称此心。演说华严。顿彰圆融无碍法界。独被大机。而小根在座。如盲如聋。所化不广。所谓一门狭小。未尽本怀。故观树经行。三七思惟。将一乘法。分别说三。故以同体大悲。不起于座。遍现十方。垂应化身。示从兜率降王宫八相成道于鹿野苑。说四谛法。度诸众生。而诸声闻。虽证涅槃。而于一乘佛之知见。杳然绝分。因此费佛四十年中权巧方便。弹呵陶汰之功。至此法华会上。众志贞纯。才信佛心。乃有成佛之分。故一一授记。方遂如来出世本怀。至此利生之缘将终。故云终教。此约化仪事毕为终。而称圆者。乃[(冰-水+〡)*ㄆ]因结果。究竟摄入果海之圆。非自住圆融果海之圆也。故华严为顿。圆如日初出。先照高山。此经为渐圆。如合殊流而归于海。若龙女成佛。亦名圆顿。大论所明二经归趣。皎如日星。请观方便一品。则如来出世本怀。具可见矣。是知经中喻称长者威德特尊。指佛报身而言也。一真法界。长者家也。华藏世界。无量庄严。长者之富也。一乘因果。大白牛车也。前至宝所法界归宁之地。即所谓妙庄严海也。凡所施设。皆归法界。种种𤼵露。何所不明。是故古德有判华严为根本法轮。诸方便教为枝末法轮。法华为摄末归本法轮。而教中所显。不出理行因果。以理行为因。证入为果。愚谓四十年前方便引摄。至楞伽会上说。自觉圣智识藏即如来藏。显理圆心妙。经云。我大乘。非乘。已有开权显实之意。至法华会上。纯谈实相。一色一香。皆归中道。显行圆境妙。理行既圆心。境皆妙。佛之知见。了此而巳。如来出世本怀。无余事矣。故三乘人开此知见。故一一授记即入涅槃。所以为终引归法界。方为究竟。此贤首约化仪判。为终教极为尽理。温陵约与华严相为始终最为有见。苐未尽𤼵扬耳。但谛观经旨。融会教观。妙契佛心。则了无剩法矣。

　　(附)德清释法华题

　　题称妙法莲华经者。乃直指一真法界如来藏心以立名也。论云。所言法者。谓众生心。是心总摄世出世间一切诸法。而为法界之全体。一切圣凡染净因果。无不包含融摄。在圣不增。在凡不减。处染不垢。出尘不净。是以舍那如来。证穷此心。故心境一如。圣凡平等。众生本具。故曰奇哉奇哉。一切众生具有如来智慧德相。但以妄想颠倒执着而不证得。良由诸佛悟之而为普光明智。名佛知见。众生迷之而为无明业识。生死根株一见。此心当下是佛。此心之妙也。华藏世界。依正庄严。重重无尽。微妙圆融。尘毛草芥。依心而立。实相无相。此境之妙也。心境不二。纯是一真。故称妙法。然此妙法。众生迷之。名为藏识。诸佛悟之。名如来藏。依此一心。建立法界。名莲华藏。是以真妄交彻。染净融通。因果同时。始终一际。故约喻则取象莲华。约法则直指心体也。然而此心。在佛则为普光明智。亦名实智。又名一切种智。亦名自觉圣智。故名佛知见。在众生则为根本无明。以众生本具佛之知见。但以无明葑部而不知。故诸佛出世。单为揭示此心。使其众生自知自见而悟入之。故曰。诸佛如来唯一大事因缘故出现于世。所谓开示众生佛之知见。使得清净。故唯以此事为大更无余事。是为如来出世本怀甚矣。此心之难悟也。惟我舍那如来。初成正觉。于菩提场。顿示此心。演大华严。名曰普照法界修多罗。名为一乘。独大根众生。见闻得益。而下根劣解。身虽在座。如盲如聋。故兴同体大悲。观树经行。将一乘法。分别说三。故现应化身。双垂两相。二始同时。于鹿野苑说四谛法。度诸声闻。原其本怀。特为开示佛知见也。以众生根钝。自兹以来。经四十年。劳佛种种无量方便。群机不悟。久被弹呵。方有信佛之心。直至法华会上。见其根机既纯。谛信此心。即为一一授记成佛。所谓知一切法。即心自性。成就慧身不由他悟。释迦出世本怀今日方遂。故尽情吐露。历叙一往同患之苦心。以了利生之能事。于此不久。即入涅槃。所谓应迹之终也。故如长者将终。委付家业。是知此经如付家业之嘱。书乃为一代时教之流通。以一向不说。谓之护念。今日乃说。是为付嘱。故事该已往。义在言外。苟非圆照法界。妙𢍆佛心。而以区区文字求之。则渺无归宿。了此一题则于全经之旨思过半矣。

　　张藐姑书法华经序

　　唐　时(明)

　　释迦如来出现于迦夷。先说华严后说法华。始终并出本怀。乃判教者。谓法华是化身佛所说。华严是毗卢遮那理智真身所说。以至放光。及世界弟子等。种种不同。然世尊云。我所说诸经。法华最第一。则世尊先已自判之矣。盖法华非止一经。乃是一化之总结。经中急追穷子。机生闷绝。即其现卢舍那身。与法身大士。宿世根熟天龙八部。说圆满修多罗。而小机未入。如聋如哑者也。经中着粗垢衣。令穷子除粪。是其现丈六身。说四谛十二因缘六度等教于鹿野苑者也。经中心相体信。所止犹在本处。是其说方等抽大出小。犹非佛本怀者也。经中穷子通泰。自鄙先心。一切财物。皆是子有。则其说法华。而日光普照。高下均平。低头小音。微善散乱。皆成佛道者也。前贤言之详矣。而愚观经中。释迦分身诸佛。在于十方说法华经。则是经不但此土释迦之谱亦十方无量释迦如来之总谱矣。又观经中云。一切世间。皆谓我今方始成佛。我实成佛那由他劫。又云。我实曾于二万佛所。常教大法。则是经不但此时释迦之谱亦无量劫来释迦如来之总谱矣。又观经中言。十方菩萨影向者。多是释迦昔日同业。则是经不但一佛之谱。亦十方菩萨如来同此谱矣。岂可执定释迦如来成道之四十二年。始说法华经乎。如但以世间流传之法华经。为释迦之说法华。则佛为十六王子时。八万四千劫之说法华。大通智胜如来二万劫之说法华。多宝佛之说法华。二千亿日月灯明佛之说法华。二千亿云自在灯王佛之说法华。其文字岂皆今日所流传之法华经乎。盖性本惟智体性无染。但迷悟不同。无有二性此千佛如来同一道理。同一本怀。同一说法。而众生机缘各别无可奈何。所以大通智胜如来亦先说四谛十二因缘。而后说法华。此即是释迦如来之家法。威音王如来亦先说四谛十二因缘而后说法华。此即是释迦如来之师承。本经言善男子善女人。信如来智慧者。为演说此法华经。令其人得佛慧。若有众生不信受者。当于如来余深法中。示教利喜。则为已报诸佛之恩。此又是释迦如来以后诸弟子说法之轨则也。故善解法华者。岂但佛得之而教化。菩萨得之而利生。即三皇之开天。尧舜之授禅。汤武之征诛。伊周之相。孔子之师。夷齐之饿。不拘一法。皆是此法。本经言世间相常住。金刚经言。一切法皆是佛法。则百姓日用而不知。皆是此法。故云妙耳。然则如来之说法。宁独四十九年鹿苑方等。无非一乘。当其示现兜率。为天主说。在母胎中。为诸天鬼神说。往昔因中。八千返来此娑婆世界。以世界言之。何处非华严。以佛慧言之。何时非法华哉。是故学者自顾根茎。苟能一念顿悟自心与佛无二。当下顿断无始无明。弹指之顷。历亿万劫。岂不休哉。若其未能顿领。则从阿含诸典渐入法华。政是报佛深恩处。仲尼以天纵之圣人。然既现学者身。其自叙学问之侯。自十五三十四十以至七十阶次历然。况我辈足色凡夫。通身在五浊中。岂敢避除粪之位次。不一抖搜垢衣哉。拘拘之见。笑于通人。适藐姑先生。见予所书法华经。即自书一册。令予叙之。先生谓予学人。宜先读阿含楞严诸经。后读法华。方不生谤。正与鄙意相合。又与予言佛经中法华。如儒书中大易。都是几个图象。令人自会。予谓古人左图右书。固谓图不能言者。书能言之。又谓书不能尽者。图能涵之耳。即如周易一书。文中之义。岂能尽意。所以有一圣人。各自说一番道理不相沿袭。虽然各圣人各说一番。而图中之义。仍未有尽。故善观易者。未观圣言。先观大象。如华严楞严。皆以诸大菩萨。诸大弟子言音。共为一图。共演如来第一乘法。先生观象玩图之语。又为看经者。开一法门矣。故并记之。

　　观无量寿佛经疏序

　　释智顗(隋)

　　夫乐邦之与苦域。金宝之与泥沙。胎狱之望华池。棘林之比琼树。诚由心分垢净。见两土之升沉。行开善恶。睹二方之粗妙。喻形端则影直。源浊则流昏。故知欲生极乐国土。必修十六妙观。愿见弥陀世尊。要行三种净业。然化因事渐。教藉缘兴。是以阇王杀逆。韦提哀请。大圣垂慈。乘机演法。曜玉相而流彩。耸珍台而显瑞。虽广示珍域。而宗归安养。使末法有缘。遵斯妙观。落日悬鼓。用标送想之方。大水结冰。实表琉璃之地。风迎宝叶。共天乐而同繁。波动金渠。将契经而合响。观肉髻而瞻侍者。念毫相而睹如来。及其[目*(宜/八)]目告终。上珍台而高踊。文成印坏。坐金莲而化生。随三辈而横截。越五苦而长鹜。可谓微行妙观。至道要术者哉。师弘法缘毕。在剡东石城寺。将入灭。谓弟子曰。吾知命在此。不复前进。辍斤绝弦。于今日矣。唱观无量寿佛经题竟。复曰。四十八愿。庄严净土。华池宝树。易往无人。火车相现。一念改悔者。尚得往生。况戒定熏修。圣行道力。功不唐捐矣。智朗请云。未审大师。证入何位。没此何生。师曰。吾不领众。必净六根。损己利人。但登五品。汝问何生者。吾诸师友侍从观音皆来迎我。言讫。唱三宝名。如入三昧。

　　华严念佛三昧无尽灯序

　　释义和(宋)

　　六道凡夫。三乘贤圣。其根本悉是灵明清净一法界心。性觉宝光。各各圆满。本不名诸佛。亦不名众生。但此心灵妙自在。不守自性。故随迷悟之缘。作业受苦。名曰众生。修道证真。遂名诸佛。佛悯众生。颠倒妄想。执着而不证得。于是称法界性。说华严经。欲令众生知一切法。即心自性。成就慧身。不由他悟。至于善财证入法界。参诸知识。最初吉祥云比丘。教以无碍智慧念佛门。又解脱长者。教以唯心念佛门。又普遍吉净光夜神。教以观德相念佛门。其后华严诸祖。虑念佛者莫得其要。于善知识解脱门中。复设诸门。意使诸佛与众生交彻。净土与秽土融通。法法彼此皆[(冰-水+〡)*ㄆ]。尘尘悉包遍法界相即相入。无碍圆融。傥得其门。则等诸佛于一朝。不得其门。则徒修因于旷劫。夫不龟手之药一也。有终身洴澼洸者。有裂土而封者。盖用有工拙。而利有大小。念佛法门一也。有涉时之久。致力之多。而平素失其指归。逮乎垂亡。他境强夺。鲜能超迈。此终身不免于洴澼洸之谓也。唯华严观行。得圆至功。于顷刻见佛境于尘毛。诸佛心内众生新新作佛众生心中诸佛念念证真。至简至易。虽然。诸佛拔苦与乐之心一也。不思议力一也。唯西方弥陀世尊。接引娑婆众生。愿力偏重。即本师故。是以流通经中普贤行愿。独指弥陀。极为至切。于是备录法门。着为一编。使见闻者。不动步而归净土。安俟阶梯。非思量而证弥陀。岂存言念。诸佛则背尘合觉故明。众生则背觉合尘故昏。欲使𡨕者皆明。明终无尽。因目其篇曰。无尽灯云尔。

　　念佛三昧。深广微密。世但以音声为佛事。此书既出。当有知津者。乾道丁亥季夏七日吴郡范大成书。

　　净业礼忏仪序

　　释元照(宋)

　　元照自下坛来。便知学律。但禀性庸薄。为行不肖。后遇天台神悟法师。苦口提诲。始知改迹。遂乃深求祖教。博究佛乘。而于佛祖微言。薄有所领。窃自思曰初心晚学。宁无夙善。但不遇良导。作恶无耻。虚丧一生。受苦长劫。于是𤼵大誓愿。常生娑婆五浊恶世。通达佛理。作大导师。提诱群生。令入佛道。复见高僧传慧布法师云。方土虽净。非吾所愿。若使十二劫莲华中受乐。何如三涂极苦处救众生也。由是坚持所见。历涉岁年。于净土门。略无归向。见修净业。复生轻谤。后遭重病。色力痿羸。神识迷茫。莫知趣向。既而病差。顿觉前非。悲泣感伤。深自克责。志虽洪大。力未堪任。仍览天台十疑论。初心菩萨。未得无生忍。要须常不离佛。又引智度论云。具缚凡夫。有大悲心。愿生恶世。救苦众生无有是处。譬如婴儿。不得离母。又如弱羽。只可传枝。自是尽弃平生所学。专寻净土教门。二十余年。未尝暂舍。研详理教。披括古今。顿释群疑。愈加深信。复见善导和尚。专杂二修。若专修者。百即百生。若杂修者。万千一二。心识散乱。观行难成。一志专持。四字名号。几生逃逝。今始知归。仍以所修。展转化导。尽未来际。洪赞何穷。方便多门。以信得入。如大势至以念佛心。获悟圆通。入三摩地。复自思念。已前所造无量罪业。不信净土。谤法毁人。业因既成。苦果必克。纵百千劫。所作不亡。业性虽空。果报不失。内怀惭耻。晓夕兢惶。于是躬对圣前。吐露肝胆。五体投地。苦倒忏悔。仍𤼵大愿。普摄众生。同修念佛。尽生净土。欲常修习。须立轨仪。故集诸文。布成此法。从始至末。第列十门。并准圣言。咸遵古式。事从简要。法在精专。所贵自备修持。岂敢贻诸先达。后贤披览知我志焉。

　　阿弥陀经新疏序

　　释仁岳(宋)

　　或曰。虚空无涯。世界无量。其间有凡有圣。有净有秽。何为其然乎。曰。𡚶念而然也。真则不然。诸佛证真。空界殒裂。至论应化身土之事。亦随众生妄念所感。盖使夫革凡成圣。舍秽取净。然后纯纯乎如诸佛之证也。噫。众生之妄也久矣。故我佛能仁氏。起无缘慈悲。出堪忍世界。以若干方便。开诸度门。繇是五时设教。三乘授道。虽顿渐不同。同归于理。其有我佛未度而度在他佛者。则曰补处之有慈氏。极乐之有弥陀。乃至十方净佛国土。示若镜像。导如津梁。随其所应。利有攸往。然而补处虽近。十方俱远。诸大乘经。莫不称赞乎。极乐为最。弥陀为胜。依正既异。寿命且长。众生信而愿生者多矣。神化之迹。粲在群籍。佛言。将来法灭。唯留无量寿经。住世百年。天台云。当知彼佛于此恶世。偏有缘尔。兹经也。始慈恩法师。常有撰释。复有疏本。亦题基公之名。相传云。此无名师假托而行也。校其文旨。实大同而小别。洎孤山中庸子章句后出。盛传于时。以病中援毫。词简意略。凡用敷训。似未尽于方等之诠乎。走不敏探智者之教。颇历岁纪。常欲以一字法要。并净土诸说。覆述斯文。窃避人之多忌。未果所志。年逼耳顺。退藏故园。伏念玉泉报恩。九旬挥于犀柄。圭峰思孝。七月荐于兰盆。缅挹清芬。遂获操染。卷成析为上下。以新疏目之别旧章也。若乃言之无文。吾何敢以前说并驾。或言下之理。粗通大方。亦所不让云。

　　四十八愿后序

　　释齐玉(宋)

　　或曰净土乃圣人之权方。所以接钝根化凡器也。苟能一超直入如来地。何藉于他力乎。对曰佛世文殊普贤。灭后马鸣龙树。此土智者智觉。皆愿生净土。应尽是钝根乎。释迦劝父王净饭。并六万释种。亦愿生净土。应尽是凡器乎。此等圣贤。应皆不逮今日之利。根胜器乎。况若以此为权。指何为实。权实之判。非止一途。自非教眼了焉。何以甄别。咨尔有识。当信佛言。招报非轻。切勿容易。昔孙莘老学士。始以此疑之。因会杨次公主客。王敏仲侍郎。论道𢍆合。遂释其疑。故莘老云。四方言禅者。唯黄檗慧林为最盛。临济之后。有慈明。慈明传江西黄檗之道。次公实传之。云门之后唯雪窦。雪窦传怀。怀传本。本公居慧林时敏仲早得其法。次公敏中皆儒者。学禅得师如此。方且汲汲以净土为依归。则知净土非圣人之权设。直禅侣之栖止也。苟能即心净土。本性弥陀。生则随念往生。去则实无所去。则亦焉有彼此之异。而横相是非于其间也哉。观夫莘老之言。则信真善知识。不违佛训。不欺自心。事理俱圆。实可宗仰。愿诸仁者。当以死生大事为心。无以人情取舍自碍。赖如是愿力。念阿弥陀佛。𤼵决定信诚。超娑婆险恶之程。作净土水云之客。濯足于八种功德池水。挂锡于七重行树丛林。入清净海众中。参弥陀善知识。览胜境而得不退转。闻妙法而易悟无生。七宝楼边。四华池畔。优游泮涣。乐莫大焉。庶以此愿为凭。前程定无间阻。苟或谓之不然。则吾末如之何也矣。

　　天台净土十疑论序

　　杨　杰(宋)

　　爱不重不生娑婆。念不一不生极乐娑婆秽土也。极乐净土也。娑婆之寿有量。彼土之寿则无量矣。娑婆备诸苦。彼土则安养无苦矣。娑婆随业轮转生死。彼土一往则永证无生法忍。若愿度生。则任意自在。不为诸业转矣。其净秽寿量苦乐生死。如是差别而众生𡨕然不知。可不哀哉。阿弥陀佛净土摄受之主也。释迦如来。指导净土之师也。观音势至助佛扬化者也。是以如来一代教典。处处丁宁。劝往生也。阿弥陀佛。与观音势至。乘大愿船。泛生死海。不着此岸。不留彼岸。不止中流。唯以济度为佛事。是故阿弥陀经云。若有善男子善女人。闻说阿弥陀佛执持名号。若一日乃至七日一心不乱。其人临命终时阿弥陀佛与诸圣众现在其前。是人终时心不颠倒即得往生极乐国土。又无量寿经云。十方众生闻我名号。忆念我国。植诸德本。至心回向。欲生我国不果遂者。不取正觉。所以祗洹精舍无常院。令病者面西。作往生净土想。盖弥陀光明。遍照法界。念佛众生。摄取不舍。圣凡一体。机感相应。诸佛心内。众生尘尘极乐。众生心中净土。念念弥陀。吾以是观之。智慧者易生。能断疑故。禅定者易生。不散乱故。持戒者易生。远诸染故。布施者易生。不我有故。忍辱者易生。不瞋恚故。精进者易生。不退转故。不造善不作恶者易生。念纯一故。诸恶已作。业报已现者易生。实惭惧故。虽有众善。若无诚信心。无深心。无回向𤼵愿心者。则不得上上品生矣。噫。弥陀甚易持。净土甚易往。众生不能持。不能往。佛如众生何。夫造恶业入苦趣。念弥陀生极乐。二者皆佛言也。世人忧堕地狱而疑往生者。不亦惑哉。晋慧远法师博通教乘。出称夙德。尝与耶舍尊者。刘遗民诸英豪等。结白莲社于庐山。盖致精诚于此耳。其后七百年。梁周隋唐以至于国朝。其僧俗修奉获感应者非一。咸见于净土传记。岂诬也哉。然赞辅弥陀教观者。其书山积。唯天台智者大师净土十疑论。最为首冠。援引圣言。开决群惑。万年闇室。日至而顿释群阴。千里水程。舟具而不劳自力。非法藏后身不能至于是也。杰倾于都下。尝获斯文。读示所知。无不生信。自遭酷罚。感悟益深。愿广其传。因为序引。熙宁九年仲秋述。

　　净土十疑论后序

　　陈　瓘(宋)

　　人心无常。法亦无定。心法万差。其本在此。信此则遍信。华严所以说十信。疑此则遍疑。智者所以说十疑。出疑入信。一入永入。不离于此。得究竟处。净土者。究竟处也。此处有说法之主。名无量寿。此佛说法。未尝间断。疑障其耳。则聋而不闻。疑障其心。则昧而不觉。不闻不觉。安住恶习。赞叹不念。随喜粗心。妄指莲胞。以为虚诞。终不自念。此分段身。从何而得。自何而来。胎狱秽浊。真实安在。信凭业识。自隔真际。于一幻境。非彼执此。生生不灵。永绝圣路。以如是故。释迦如来。起大慈悯。于秽浊中𤼵大音声。赞彼净土上妙之乐。于生死中为大船师。载以法船。令趍彼岸。昼夜度生。无有休息。然而弥陀之岸。本无彼此。释迦之船。实非往来。譬如一灯。分照八镜。镜有东西。光影无二。弥陀说法。遍光影中。而释迦方便。独指西镜。故已到彼岸者。乃可以忘彼此。未入法界者。何自而泯东西。于此法中。若未究竟。勿滞方隅。勿分彼此。但当正念谛信而巳。此二圣之意。而智者之所以信也。信者万善之母。疑者众恶之根。能顺其母。能锄其根。则向之所谓障缘众生。聋可复闻。昧可复觉。未出生死得出生死。未生净土得生净土。顺释迦之诲。往面弥陀。随弥陀之愿。来助释迦。在此而遍历十方。即西而普入诸境。自二圣建立以来。如是之人。如河沙𢿘。云何不信。云何而疑。能自信已。又作方便。令诸未信。无不信者。此则智者之所以为悲也。明智大师中立学智者之道。不顺其文而顺其悲。所以又印此论。冠以次公之序。而请予申广其说以助其传。元祐八年七月十一日左宣义郎前佥书镇东军节度判官𠫊公事陈瓘序。

　　直指净土决疑集序

　　杨　杰(宋)

　　大愿圣人。从净土来。来实无来。深心凡夫。往净土去。去实无去。彼不来此。此不往彼。而其圣凡。会遇两得。交际者何也。弥陀光明。如大圆月。遍照十方。水清而静。则月现全体。月非趣水而遽来。水浊而动。则月无定光。月非舍水而遽去。在水则有清浊动静。在月则无取舍去来。故华严解脱长者云。知一切佛犹如影像。自心如水。彼诸如来。不来至此。我不往彼。我若欲见安乐世界。阿弥陀如来。随意即见。是知众生注念定见弥陀。弥陀来迎。极乐不远。乃称性实言。非权教也。

　　夫行海无尽。普贤愿见弥陀。佛国虽空。维摩常修净土。十方如来有广舌之赞。十方菩萨。有同往之心。试自忖量。孰与诸圣。谓不足生者。何其自欺哉。至如龙树祖师也。楞伽经有预记之文。天亲教宗也。无量论有求生之偈。慈恩通赞。首称十胜。智者㭊理。明辨十疑。彼皆上哲。精进往生。谓不必生者。何其自慢哉。般舟三昧经云。跋陀和菩萨。请问释迦佛。未来众生。云何得见十方诸佛。佛言。念阿弥陀佛。即见十方一切诸佛。又大宝积经云。若他方众生。闻无量寿如来名号。乃至能𤼵一念。净信欢喜爱乐。所有善根。回向愿生无量寿国者。随愿皆生。得不退转。此皆佛言也。不信佛言。何言可信。不生净土。何土可生。自欺自慢。自弃己灵。流入轮回。是谁之咎。四十八愿。悉为度生。一十六观。同归系念。一念既信。已投种于莲池。众善相资。定化生于金地。无辄悔堕误认疑城。即时莲开。得解脱道。唯心净土。自性弥陀。大光明中。决无魔事。直指净土决疑集者。吾友王古敏仲之所编也。博采教典。该括古今。开释疑情。径超信地。其载圣贤之旨。在净土诸书。最为详要。盖安养国之乡导也。若登彼岸。舟固可忘。来者问津。斯言无忽。元丰七年九月十日序。

　　宝城易记录序

　　陈　瓘(宋)

　　安养不在彼。浮云非我有。此涑水公所谓安乐土也。余既得罪台州。自壬辰八月捐书。不复为文。革心改过。专趣此土。路长身老。恨𤼵心之晚也。比阅晁文元公道院集。论空不空三昧。因系之以辞。而曰辞者。贯心而易记耳。其辞则四句偈也。文元公深入佛海。言无枝叶。至于贯心之辞。则亦未忘。而且欲其易记焉。公之所谓易记者。岂主于记其辞而巳哉。余窃慕焉。凡贯心之辞。欲已而未能已者。笔之于此。名之曰宝城易记录云。

　　了斋依延庆明智法师。得台教渊源。晚岁专意西方。诚为得所。其纪所行之法。拟晁公贯心易记之辞者。彼曰吾即今自定日用之法。先入空三昧旋灭一切妄念。如空花谷响。经视听而无流碍也。又入不空三昧安住一真法界。如额珠髻宝。常爱戴而无失坠也。此法交济。更不异时。精密久长。百法无敌。贯心易记。因系之以辞曰。心空如太空。豁然无可触。一真法界中。灵照常安住。

　　净土宝珠集序

　　王　古(宋)

　　众生心净则佛土净。法性无生。则无不生。有佛世尊。今现说法。在极乐国。号阿弥陀。缘胜劫长。悲深愿大。无边际光明。摄受不思议。净妙庄严。珠网丽空。瑶林矗地。池含八德。华𤼵四光。韵天乐于六时。散裓华于亿刹。诸佛共赞。十方来归。弥陀心内众生。新新摄化。众生心中净土。念念往生质托宝莲。不离当处。神超多刹。岂出自心。如镜含万象。而无有去来。似月印千江。而本非升降。被圆顿机。则皆一生补处。明方便门。则有九品阶差。念本性之无量光。本来无念。生唯心之安养国。真实无生。解脱苦轮。十念亦超于宝地。会归实际。三乘终证于菩提。如大舟载石而遂免沉沦。若顺风扬帆而终无留难。悟之则甚近而不远。迷之则益远而无人。嗟夫。学寡障多。疑深观浅。斥为权小。阒若存亡。则以马鸣龙树为未然。天台智觉为不逮。不信当受菩提记。不肯顿生如来家。笼鸟鼎鱼翻为游戏。隙驹风烛。妄记久长。虚受一报身。枉设诸苦趣。岂知大雄赞劝。金口叮咛。侣圣贤于刹那。具相好于俄顷。乐受则永抛五浊。悲增则回救三涂。于此不知是为可悯。自魏晋大经初出。则有远显。诸贤继修。事列简编。验彰耳目。福唐释戒珠。采十二家传记。得七十五人。搜补阙遗。芟夷繁长。该罗别录。增广新闻。共得一百九人。隐显毕[(冰-水+〡)*ㄆ]。缁素并列。会江河淮济于一海。融瓶盘钗钏无二金。标为险道之津梁。永作后来之龟鉴。元丰七年八月十五日记。

　　龙舒净土文序

　　张孝祥(宋)

　　阿弥陀如来以大愿力摄受群品。系念甚简。证果甚速。或者疑之。余尝为之言。阿弥陀佛即汝性是极乐国土。即汝心是。众生背觉合尘。沦于七趣。立我与佛。天地悬隔佛为是故。慈悲方便。开示悟入。现诸无量如幻三昧。庄严其国。备极华好。复以辩智而为演说。令诸众生欢喜爱乐。于日用中能𤼵一念。念彼如来欲生其国。即此一念。清净坚固。还性所有。与佛无异。当是念时。不起于座。阿弥陀佛。极乐国土。悉皆现前。如是修习。乃至纯熟。幻身坏时。此性不坏。金莲华台。由性种生。往生其中。如归吾庐。诸佛菩萨。即我眷属。性无异故。自相亲爱。友人龙舒王虚中。端静简洁。博通群书。训传六经诸子数十万言。一旦捐之。曰是。皆业习非究竟法。吾其惟西方之归。自是精进。惟佛惟念。年且六十。布衣蔬茹。重趼千里。以是教人。风雨寒暑弗遑恤。闲居日课千拜。夜分乃寝。面目奕奕有光。望之者。信其为有道之士也。绍兴辛巳秋过家君于宣城留两月。始见其净土文。凡修习法门。与感验章着。具有颠末。将求信道者锓木传焉。诿余序其书。故为之题其端云。虚中名日休十月旦历阳张孝祥序。

　　净土警策序

　　释元颖(宋)

　　一切诸佛。历劫修行。所成国土。安立众生。盖以众生流转生死。未遇知识。阻闻法要。不获脱苦也。而众生或宜以苦事迫切者。则圣人于大悲心。行折伏也。众生或宜以乐事诱引者。则圣人于大悲心。行摄受也。摄受。则有殊胜庄严。珍妙楼阁。大丈夫相安隐之事也。折伏。则有胎卵湿化。四生九有。百忧九恼。五蕴八苦之相也。然于圣人之心。岂曰差别乎。且释迦牟尼亦有清净国土。如西方极乐。阿弥陀佛。必有五浊世界。如娑婆堪忍也。所以一期化物。有彼有此。有净有秽者。由诸佛结缘异也。由众生誓愿异也。若达彼岸登果位无必固也。世智下凡。不曰分别。其可知觉乎。不曰取舍。其可造措乎。群经广有警策之语。偏赞西方阿弥陀佛所居净土。今纂集之。庶[示*(卑-(白-日))]补遗化。激劝士俗。呜呼。死生亦大矣。岂不痛哉。而世人或没于苦海。则自甘其分。或迷于富贵。则自逞其得。而不知生生死死于瞬息间也久矣。至有谓心净佛土净。空身即法身。及大期忽终。无所安立。当是时也。与夫守志淳一。著相修行之人。亿劫不逮。故览斯文其有𤼵未𤼵之心欤。

　　净土自信录序

　　王　阗(宋)

　　古之大圣人。立言垂教。被于百世之下。其志犹郁而未畅。晦而未明者。盖有之矣。即吾佛净土法门是也。余遍览诸经。深求其旨。往生功德。一言以蔽之曰。在凡夫获不退而巳矣。何则。此土修行圆教与小乘。初果人。其邪见及邪三毒。皆永不起。此为断惑𤼵悟。创入圣流。则越生不昧其所证。斯超四趣。不失人天。至于凡夫地中。虽伏惑𤼵悟菩萨。一经生死非常之变。则忘其所证所修。是故遇缘或退仍堕苦涂者容有之。乃若凡圣同居净土。如极乐国等。虽具三界。唯有人天。故一切含识获生者。即长辞四趣。又助缘大备。寿数莫量。纵至钝根。一生熏修。无不证圣果。宁复有退失事乎。如来赞劝之本意。不过如此。且圆机体道。是最上净业。苟加愿导之。即预优品。若夫愚朴辈。但能称佛𤼵愿者。而莫不往生。呜呼。观净土一门。则知圣人无弃物矣。彼守痴空之徒。效无碍无修。起自障心。绝他学路。乃高其言曰。净土。末事也。何足道哉。可不哀邪。

　　西方合论序

　　袁宗道(明)

　　香光子避嚣山刹。修习净业。有一禅人阔视高步。过舍而谭。见案上有石头居士新撰净土合论。阅未终篇。抗声言曰。若论此之法门。原用接引中下之根。何者。中下根人。智慧轻微。业力深重。以忆佛念佛。获生净土。如顽石附舟。可以到岸。诚宜念佛。至于吾辈。洞了本源。此心即是佛。更于何处觅佛。此心即是土。更于何处见土。于实际理中。觅生佛去来。生死三世之相。无一毛头可得。才说成佛。已是剩语。何得更有分净分秽。舍此生彼之事。若于此处悟得。是自在闲人。即淫怒痴。皆是阿弥平等道场。如如不动。何乃舍却己佛。拜彼金铜。且谓悟与未悟。皆宜修习。无事生事。吾所不晓。香光子闻而太息曰。若汝所言。止图口角圆滑。不知一举足将坠于火坑也。生死无常。转盼即至。如何熟记宗门现成相似之语。以为究竟。都云我已成佛。不必念佛。若约理而言。世间一蚤一虱。皆具有如来清净觉体。无二无别。乃至诸佛成等正觉。证大涅槃。本体未常增得一分。众生堕三涂趋生死海。本体未常减却一分。如如之体。常自不动。生死涅槃。等是妄见。亦无如来。亦无众生于此证入。亦无能证之人。亦无所证之法。泯绝心量。超越情有。大地无寸土。佛之一字。向何处安着。至于进修法门。于无修证中修证。于无等级中等级。千差万别。虽位至等觉。尚不知如来举足下足之处。从上祖师所以呵佛斥教。一切皆遮者止因人心执滞教相。随语生解。不悟言外之本体。漫执语中之方便。数他家宝。已无分文。于是诸祖知其流弊。遂用毒手。刬其语言。塞其解路。拶其情识。令其苦参密究。逆生灭流。生灭情尽。取舍念空。始识得亲生父母。历劫宝藏。却来看经看教。一一如道家中事。然后如说进修。以佛知见净治余习。拜空花之如来。修水月之梵行。登阳焰之阶级。度谷响之众生。不取寂证。是谓佛种。正如杲日当空。行大王路。不同长夜趋走。攀荆堕棘。岂谓一悟之后。即同极果。若论诸祖师为人之处。壁立万仞。未曾开口。已隔千里万里。至机缘之外。平实商量。未尝尽绝阶级尽遮修行。传灯录中。分明详悉。何曾言一悟之后。不假修行。后世不识教意。不达祖机。乃取喝佛骂祖破胆险句。以为行持。昔之人为经论所障。犹是杂食米麦。不能运化。后之人饱记宗门语句。排因拨果。越分过头。是日取大黄巴豆以为茶饭也。自误误人。弊岂有极。是以才入此门。便轻十方如来。莫不自云无佛可成。无行可修。见人念佛。则曰自性是佛。见人修净土。则曰即心是净。言参禅则尊之九天之上。言念佛则蹂之九地之下。全不思参禅念佛。总之为了生死。同是出苦海之桥梁。越界有之宝筏。事同一家。何胜何劣。参门之中。所悟亦有浅深。念佛之众。所修亦有高下。如何执定参者即是上根。念者便为中下。自达磨西来。立此宗门。已云二百年后。明道者多。行道者少。说理者多。通理者少。今传灯录中。如麻似粟。同云入悟。其实迥别。至如般若缘深。灵根夙植。迦陵破卵。香象绝流。或见根宗于片言。或显威用于一喝。一闻千悟。得大总持。或有怀出世之心。具丈夫之志。舍彼尘情。究此大事。不怙小解。惟求实知。卧薪尝胆。饮冰吞檗。如此三十年四十年后。或遇明师。痛与针劄。偷心死尽。心华始开。此后又须潜行密修。销融余习。法见尚舍。何况非法。若赵州除粥饭是杂用心。涌泉四十年尚有走作。香林四十年打成一片。兢兢业业。如护头目。直至烟销灰灭。自然一念不生。业不能系。生死之际。随意自在。诘其所证。恐亦未能超于上品上生之上。何以明之。龙树菩萨。宗门之鼻祖也。得大智慧。具大辩才。住持佛法。故世尊𢿘百年前。于楞伽会上。遥为授记。然亦不过曰证初欢喜地。往生安乐国而已。而观经中上品上生。生于彼间。一刹那顷。亦证初地。今宗门诸大祖师。纵使见离盖缠。语出窝臼。岂能即过龙树。龙树已悟无生无相之义。已具不堕阶级之见。而生于安养。与上品上生所证之果正等。则禅门诸人所证。岂能独过。盖上品上生。解第一义。还同禅门之悟。深信因果。还同禅门之修。止是念佛往生别耳。然禅门悟修之士。既不能取无余涅槃。同于如来。又不肯取有余涅槃。同于二乘。必入普贤行愿之海。若不舍一身受一身。济度众生。则当从一刹至一刹。供养诸佛。既见诸佛。还同往生。究竟与上品上生。止在雁行伯仲之间。何以高视祖师。轻言净侣。其或悟门已入。休歇太早。智不入微。道难胜习。一念不尽。即是生死之根。业风所牵。复入胞胎。如五祖戒出为东坡。青草堂再作鲁公。隔阴之后。随缘流转。道有消而无长。业有加而无减。总般若缘深不落三途。而出房入房。亦大辛苦。还视中下往生之众。已天地不足喻其否泰矣。况后世宗风日衰。人之根器。亦日以劣。𤼵心既多不真。功夫又不纯一。偶于佛祖机锋知识语言。或悟得本来成佛处。当下即是处。意识行不到。语言说不及处。一切不可得。即不可得亦不可得处。将古人语句和会。无不相似。即得此相似之解。即云驰求已歇。我是无事道人。识得烦恼如幻。则恣情以肆烦恼。识得修行本空。辄任意以坏修行。谓檀本空也。反舍檀而取悭。谓忍本空也。反听随而置忍。言戒。则曰本无持犯。何必重持轻犯。言禅。则曰本无定乱。何必舍乱取定。听情顺意。踏有谭空。既云法尚应舍。何为复取非法。既云真亦不求。胡为舍之求妄。既云修观习定。属有为之迹。何独贪名求利。偏合无为之道。爱憎毁誉之火。才触之而即高。生老病死之风。微吹之而巳动。争人争我。说是说非。甚至以火性为气魄。以我慢为承当。以谲诈为机用。以诳语为方便。以放恣为游戏。以秽言为解粘。偏显理路。故穷玄极妙。莫之踪迹。尽刬行门。故纵意任心。无复规矩。使后生小子。专逞聪明。惟寻见解。才有所知。即为一超直入。更复何事。轻狂傲慢。贡高恣睢。口无择言。身无择行。父既报仇。子遂行劫。写乌成马。展转差谬。不念世间情欲无涯。堤之尚溢。如何日以圆滑之语。大破因果之门。决其防藩。导以必流。自误误人。安免沦坠。若不为魔所摄。定当永陷三途。刀山剑树。报其前因。披毛戴角。酬还宿债。莫云我是悟达之人。业不能系。夫谓业不能系。非谓有而不有。正以无而自无。生既随境即动。死安得不随业受生。眼前一念嗔相。即是怪蟒之形。眼前一念贪相。即是饿鬼之种。无形之因念甚小。有形之果报甚大。一念之微。识田持之。历千万劫。终不遗失。如一比丘以智慧故。身有光明。以妄语故。口流蛆虫。一言之微。得此恶果。虽有智慧。终不能消。况今无明烦恼炽然不断。欲以相似见解消其恶业。冀出三涂无有是处。向使此等。不得少以为足。常如说以修行。终不自言我已悟了即心是佛。岂可复同中下念佛求生。了达生本无生。不妨炽然求生。即心是土。莲邦不属心外。不释礼拜。不舍念诵。智力行力。双毂并进。方当踞上品之莲台。坐空中之宝阁。朝饭香积。夕游满月。回视胎生之品。彳亍宝地。不闻法语。不见法身。象马难群。鸡凤非类。何况人天小果。瓮中蚊虻者哉。而乃空腹高心。着空破有。卒以偏执之妄解。撄非常之果报。不与阿弥作子。却为阎罗之囚。不与净众为朋。却与阿旁为伍。弃宝林而行剑树。舍梵音而听叫号。究其所受。尚不能与世间无知无见之人。行少善事。作少功德。生于人天者等。毫发有差。天地悬隔。可不哀欤。然则。宗门中人。上之未必能超于上品上生。而下之已堕三涂。故知此道险难。未易行游。成则为佛。败则为魔。王虏分于弹指。卿烹别于[糸*系]毫。苦乐之分。宜早择矣。况今代悟门一脉。不绝如线。禅门之中。寂寥无人。止有二三居士。在家路途端直。可以流通此法。既然为居士。不同沙门释子。犹有戒律缚身。方置身大火之中。浸心烦恼之海。虽于营干世事内。依稀得一入门。而道力甚浅。业力甚深。即极粗莫如淫杀之业。犹不能折身不行。何况其细生死之间。安能脱然。徒见豪奢如于頔。奸恶如吕惠卿夏竦。躁进如张天觉。风流艳冶如白乐天苏子瞻等。皆列于传灯。便谓一切无碍。不知从上诸人。虽具正见。若谓其从此不受分段。业不能系。吾未敢许。方当长夜受报。未有了期。故知念佛一门。于居士尤为吃紧。业力虽重。仰藉佛力。免于沉沦。如负债人。藏于王宫。不得抵偿。既生佛土。生平所悟所解。皆不唐捐。生死催人。出息难保。早寻归路。免致𢗅乱。纵使志在参禅。不妨兼以念佛。世间作官作家。犹云不碍。况早晚礼拜念诵乎。且借念佛之警切。可以提醒参禅之心。借参门之洞彻。可以坚固净土之信。适两相资。最为稳实。如此不信。真同下愚。石头居士。少志参禅。根性猛利。十年之内。洞有所入。机锋迅利。语言圆转。寻常与人论及此事。下笔千言。不踏祖师语句。直从胸臆流出。活虎生龙。无一死语。遂亦自谓了悟。无所事事。虽世情减少。不入尘劳。然嘲风弄月。登山玩水。流连文酒之场。沉酣骚雅之业。懒慢疏狂。未免纵意如前之病。未能全脱。所幸生死心切。不长陷溺。痛念见境生心。触途成滞。浮解实情。未能相胜。悟不修行。必堕魔境。佛魔之分。只在顷刻。始约其偏空之见。涉入普贤之海。又思行门端的。莫如念佛。而权引中下之疑。未之尽破。及后博观经论。始知此门。原摄一乘。悟与未悟皆宜修习。于是采金口之所宣扬。菩萨之所阐明。诸大善知识之所𤼵挥。附以己意。千波竞起。万派横流。诘其汇归。皆同一源。其论以不思议第一义为宗。以悟为导。以十二时中持佛名号一心不乱念念相续为行持。以六度万行为助因。以深信因果为入门。此论甫成。而同参𤼵心持戒念佛者。遂得五人。共欲流通。以解宗教之惑。香光识劣根微。久为空见所醉。纵情肆志。有若狂象。去年沉湎之夜。亲游鬲子地狱。烈火洞然。见所熟谭空破戒亡僧。形容尪羸。跛足而过。哭声震地。殆不忍闻。及寤。身毛为竖。遂亦𤼵心归依净土。然读此论。宿疑冰释。所以今日不惮苦口。病夫知医。浪子怜客。汝宜尽刬旧日知见。虚心诵习。自当有入。生死事大。莫久迟疑。于是禅人悲泪交集。自云若不遇子。几以空见赚过一生。子生我矣。恳求案集。作礼而去。时万历庚子仲春之廿有三日也。

　　西方合论引

　　袁宏道(明)

　　夫滞相迷心。有为过出。着空破有。莽荡祸生。达磨为救执相之者。说罪福之皆虚。永明为破狂慧之徒。言万善之总是。灭火者水。水过即有沉溺之灾。生物者日。日盛翻为枯焦之本。如来教法。亦复如是。五叶以来。单传斯盛。迨于今日。狂滥遂极。谬引惟心。同无为之外道。执言皆是。趋五欲之魔城。不思阿难未得尽通。头陀摈斥。摩达微牵结使。尊者呵讥。蝉翅薄习。宝所斯遥。丘山丛垢。净乐何从。至若楞伽传自达磨。悟修并重。清规创始百丈。乘戒兼行。未闻一乘纲宗。呵叱净戒。五灯嫡子。贪恋世缘。昔有道士夜行。为鬼所著。宛转塳间。有田父见之。扶掖入舍。汤沃乃醒。道士临别。谓田夫曰。羁客无以赠主人。有辟鬼符二张。愿以为谢。闻者笑之。今之学者。贪嗔邪见炽然如火。而欲为人解缚。何其惑也。余十年学道。堕此狂病。后因触机。薄有省𤼵。遂简尘劳。皈心净土。礼诵之下。取龙树天台长者永明等论。细心批读。忽尔疑豁。既深信净土。复悟诸大菩萨差别之行。如贫儿得伏藏中金。喜不自释。会愚庵和尚与平倩居士。谋余裒集西方诸论。余乃述古德要语。附以己见。勒成一书。命曰西方合论。始于己亥十月二十三日。成于十二月二十二日。既寡检阅。多所脱漏。唯欲方便初心。尚期就正有道。

　　往生西方略传序

　　释遵式(宋)

　　维西方净土者。琼林宝网。珠阁瑶池。超亿刹于玉毫。耀千光于沙界。诸佛同赞。群贤所宗。遍吉曼殊。咸愿生乎其国。天亲弥勒皆誓往于彼方。大圣尚然。况常后者也。至若散因定业。少善多福。截五道而长鹜。眷九品以高升。直到萨云无复退转。故彼佛本愿云。设我得佛。十方众生。至心信乐。欲生我国。乃至十念。若不生者。不取正觉。唯除五逆诽谤正法。(五逆者出佛身血破和合僧杀阿罗汉杀父杀母也)今既幸无逆罪。不谤大乘。岂有愿求而不遂也。况复十六观云。下品下生者。具足诸罪四重五逆。谤方等法。地狱火现。十念称佛。地狱猛火。化为凉风。即生彼土。斯则又许逆罪之辈十念得生。况无此罪者乎。推此而言。宜各自信。凡愿生者。无不遂心。故天台智者临终赞曰。四十八愿。庄严净土。华池宝树。易往无人。火车相现一念改悔。尚得往生。况戒定熏修。净行道力。实不唐捐。又本愿云。十方众生闻我名号。系念我国。回向欲生。若不果遂者。誓不成佛。又应校量。业行久近者。十念信乐。尚生彼国。况复一日信乐者。况复一月一年一生而信乐者邪。又应校量灭罪轻重者。一念灭八十亿劫生死重罪。(重罪者即前五逆也)一念称佛。灭罪既尔。况复十念所灭罪邪。况复一日一月一年一生念佛所灭罪邪。重逆尚灭。况轻罪乎。又应校量念佛功德。比余善根优劣之相者。经云。若人以四事极好之物。供养三千大千世界满中阿罗汉辟支圣人。所得福德。不如有人一合掌一称南无佛陀。如彼大千圣福。假使百分千分百千亿分算数譬喻皆所不及。一称佛名者。功德无量。一称佛名功德尚尔。况复十念佛者。况复一日一月一年一生念阿弥陀佛者所得功德邪。复次应知念佛之人现世安隐。众圣守护。离诸灾厄。且近校量。今时风俗。兢祭鬼神。求其福祐。望得安隐。信邪杀命。造罪结冤。必无福庆。而可利人。虚招来生地狱罪报。易曰。积不善之家。必有余殃。杀生害命。祖承祭法。非一朝一夕。岂非积不善邪。殃咎何疑也。夫天趣在上。人居其次。修罗处中。鬼畜斯下。今以人事鬼。其犹俯首就足。抑君奉民。何逆之甚也。又鬼有邪力。事之既久。物党方类。死堕其中。世其迷哉。且三界大师。万亿慈父。归之者罪灭。尚之者福生。诸经具说。若能暂归三宝。受持一佛名者。现世当获十种胜利。一者昼夜常得一切诸天大力神将河沙眷属隐形守护。二者常得二十五大菩萨。如观世音等及一切菩萨常随守护。三者常为诸佛昼夜护念。阿弥陀佛常放光明摄受此人。四者一切恶鬼若夜叉若罗刹皆不能害。一切毒蛇毒龙毒药悉不能中。五者一切火难水难冤贼刀箭牢狱枷杻横死枉死悉皆不受。六者先所作罪。皆悉消灭。所杀冤命。彼蒙解脱更无执对。七者夜梦正直或复梦见阿弥陀佛胜妙色像。八者心常欢喜。颜色光泽气力充盛。所作吉利。九者常为一切世间人民恭敬供养欢喜礼拜犹如敬佛。十者命终之时。心无怖畏。正念欢喜。现前得见阿弥陀佛。及诸圣众持金莲台接引往生西方净土。尽未来际受胜妙乐。诸有智人请观念佛。所获现世福利功德。岂同世人祠祀之法。现无福利。未来受苦邪。又复当信一切大乘经典。皆赞西方庄严净土。劝令往生。若华严方等。般若。法华。涅槃诸部诸经。皆示行相。及赞功德。又诸菩萨天亲龙树。皆各造论。称赞净土。又此方诸法师禅师各造论著疏光赞西方。道安法师往生论十卷。慧远法师造观经疏一卷。天台智者造十疑论。观经疏。弥陀经疏。各一卷。道绰禅师撰安乐集三卷。善导和尚立五会教。劝人念佛。造观经疏一卷。二十四赞。六时礼文各一卷。怀感法师得念佛三昧。造决疑论七卷。慈愍三藏撰净土慈悲集三卷。慈恩法师造弥陀经疏二卷。镇国沙门澄观造观经疏一卷。有谁闻此众圣称扬诱劝往生而不信乐。除彼不肖人。痴[目*(宜/八)]无智者。斯更复引自古及今西天东夏。道俗士女。往来高人。三十三条显验之事。具示将来。诸有贤达。愿共往生云也。

　　净土往生传叙

　　释戒珠

　　给孤园中圣贤之众毕集。是时众无一词之请。如来遽然而告曰。过是西方十万亿国有净土焉。其土广博百宝成焉。又曰众生思焉念焉。求而以生者皆如愿焉。说者曰十二分教。以罗万有。此乃无问自说之一分也。其义云何。犹母之拊婴儿。不俟其请。但欲顾其手足。乳而哺之。腹而拥之也。然如来舍兜率降迦维。其说法五十年。流慈振毓。随机有授。其间龙天释梵声闻缘觉大菩萨众。弃头目捐髓脑外。于国城珍宝𣪞勤三请者非一。如来或辞或默止。止而不说者有之。至是而乃自说。诚悲五浊异生。流浪而不息者长劫。夫将厌五浊期生于净土。必在乎专念。念专之至以系乎想。十六观。所以第资焉。经称诸佛正遍知海。从心想生。其故何哉。明其始也。举其渐之之谓也。行始于有修。智始于有习。无上极果。必始于深心。深心者。确乎其不可拔者也。故一念转三涂之苦。十念阶九品之华。此虽大乘方等诸经皆所互陈。而互𤼵非止一经言而𤼵之也。汉魏已来。翘诚西向。蔑闻其有人者。实以大法初流。经文之未备矣。西晋时刘曜𡨥荡京雒。僧显避地江东。始由三事因愿。骤感祥异。然其拳拳之志。以遭乱世。遗风胜业。代或无闻。东晋之末。远师憩迹庐阜。其同意法师释道炳。竺道生。佛陀邪舍。洎在家英豪刘遗民雷次宗周续之等一百二十有三人。缔结方外之游。希风来集。远以幻集之期。不克以常保梦游之躯。不可以长存。因指无量寿国。结之遐游焉其已也。又言其国清净无三涂。无六趣。众生依向不二。往而生者。宝幢为之前导。金莲为之受质。于是相与而有莲社之称焉。今之以莲社云云。盖其始也。或时以为净社。义亦详矣。自远而下。净土之修益振。故宋有昙弘。齐有慧进。梁有道珍。李唐之间。颖悟通识之士。如道绰善导者。累复有焉。余以像季之余。值佛遗法。缅怀净业。其亦有年。每以前贤事迹。散于诸传。沦于异代。不得类例相。从条然以见。繇是历考梁隋而下。慧皎道宣诸师所传撰记。十有二家。洎大宋通慧大师新撰。且得显等七十五人共传之作。理或有所暗昧。词或有所丛脞。因复修正而𤼵明之。外有鸿业慧明等六十二人在其生平想像。至于舍生之际不尝以瞩胜相备之不足起深信。乃无以备之。后之明哲或患其所不足。摭而备之者。亦余之阙有补焉。

　　大智论抄序

　　释慧远(晋)

　　夫宗极无为以设位。而圣人成其能。昏明代谢以开运。而盛衰合其变。是故知险易相推。理有行藏。屈伸相感。数有往复。由之以观。虽𡨕枢潜应。圆景无穷。不能均四象之推。移一其会通。况时命纷谬。世道交沦而不深根固蒂。宁极以待哉。若达开塞之有运时来非由遇。则正觉之道不虚凝于物表。弘教之情亦渐可识矣。有大乘高士厥号龙树。生于天竺。出自梵种。精诚曩代。𢍆心在兹。接九百之运。抚颓薄之会。悲蒙俗之茫昧。蹈险迹而弗吝。于是卷阴衡门。云翔赤泽。慨文明之未𤼵。思或跃而勿用。乃喟然叹曰。重夜方昏。非萤烛之能照。虽白日寝光。犹可继以朗月。遂自誓落簪表容玄服隐居林泽。守闲行禅。靖虑研微。思通过半。因而悟曰。闻之于前论。大方无垠。或有出乎其外者。俄而回步雪山。启神明以诉志。将历古仙之所游。忽遇沙门于岩下。请质所疑。始知有方等之学。及至龙宫。要藏秘典。靡不管综。滞根既拔。则名冠道位。德备三忍。然后开九津于重渊。明鳞族而俱游。学徒如林。英彦必集。由是外道高其风。名士服其致。大乘之业。于兹复隆矣。其人以般若经。为灵府妙门宗一之道。三乘十二部。由之而出。故尤重焉。然斯经幽奥。厥趣难明。自非达学。鲜得其归。故叙夫体统。辩其㴱致。若意在文外。而理蕴于辞。辄寄之宾主。假自疑以起对。名曰问论其为要也。𤼵轸中衢。启惑智门。以无当为实。无照为宗。无当则神凝于所趣。无照则智寂于所行。寂以行智。则群邪革虑。是非息焉。神以凝趣。则二谛同轨玄辙一焉。非夫正觉之灵。抚法轮而再转。孰能振大业于将颓。纽遗纲之落绪。令微言绝而复嗣。玄音辍而复咏哉。虽弗获与若人并世。叩津问道至于研味之际。未尝不一章三复。欣于有遇其中可以开蒙朗照。水镜万法。固非常智之所辩。请略而言。生涂兆于无始之境。变化构于倚伏之场。咸生于未有而有。灭于既有而无。推而尽之。则知有无回谢于一法相待而非原。生灭两行于一化映空而无主。于是乃即之以成观。反鉴以求宗鉴明则尘累不止。而仪像可睹。观㴱则悟彻入微。而名实俱玄。将寻其要。必先于此。然后非有非无之谈。方可得而言。尝试论之。有而在有者。有于有者也。无而在无者。无于无者也。有有则非有。无无则非无。何以知其然。无性之性谓之法性。法性之性因缘以之生。生缘无自相。虽有而常无。常无非绝有。犹火传而不息。夫然则法无异趣。始末沦虚。毕竟同争有无交归矣。故游其奥者。心不待虑。智无所缘。不灭相而寂。不修定而闲。非神遇以期通焉。识空空之为玄。斯其至也。斯其极也。过此以往。莫之或知。又论之为体。位始无方。而不可诘。触类多变。而不可穷。或开远理以𤼵兴。或导近习以入深。或阖殊涂于一法而弗杂。或辟百虑于同相而不分。此以绝夫垒瓦之谈。而无敌于天下者也。尔乃博引众经以赡其辞。畅𤼵义音以弘其美。美尽则智无不周。辞博则广大悉备。是故登其涯而无津。挹其流而弗竭。汪汪焉莫测其量。洋洋焉莫比其盛。虽百川灌河。未足语其辩焉。虽涉海求源。未足穷其邃矣。若然者。非夫渊识矌度。孰能与之潜跃。非夫越名反数。孰能与之淡漠。非夫洞幽入𡨕。孰能与之冲泊哉。有高座沙门字曰童寿。宏才博见。智周群籍。玩服斯论。佩之弥久。虽神悟𤼵中。必待感而应。于时秦主姚王。敬乐大法。招集名学以隆三宝。德洽殊俗。化流西域。是使其人闻风而至。既达关右。即劝令宣译。童寿以此论㴱广。难卒精究。因方言易省。故约本以为百卷。计所遗落。殆过叄倍。而文藻之士。犹以为繁。咸累于博。罕既其实。譬大羹不和。虽味不珍。神珠内映。虽宝非用。信言不美。固有自来矣。若遂令正典隐于荣华。玄朴亏于小成。则百家竞辩。九流争川。方将幽沦长夜。背日月而昏逝。不亦悲乎。于是静寻所由。以求其本。则知圣人依方设训。文质殊体。若以文应质。则疑者众。以质应文。则悦者寡。是以化行天竺。辞朴而义微。言近而旨远。义微则隐昧无象。旨远则幽绪莫寻。故令玩常训者。牵于近习。束名教者。惑于未闻。若开易进之路。则阶藉有由。晓渐悟之方。则始涉有津。远于是简繁理秽。以详其中令。质文有体。义无所越。辄依经立本。系以问论。正以位分。使类各有属。谨与同止诸僧。共别撰以为集要。凡二十卷。虽不足增晖圣典。庶无大谬。如其未允。请俟来哲。

　　中论序

　　释昙影(后秦)

　　夫万化非无宗。而宗之者无相。虚宗非无𢍆。而𢍆之者无心。故至人以无心之妙慧。而𢍆彼无相之虚宗。内外并𡨕。缘智俱寂。岂容名数于其间哉。但以悕玄之质。趣必有由。非名无以领数。非数无以拟宗。故遂设名而召之。立数而辩之。然则名数之生。生于累者。可以造极而非其极。苟曰非极。复何常之有耶。是故如来始逮真觉。应物接粗。启之以有。后为大乘。乃说空法。化适当时。所悟不二。流至末叶。像教之中。人根肤浅。道识不明。遂废鱼守筌。存指忘月。睹空教便谓罪福俱泯。闻说相则谓之为真。是使有无交兴。生灭迭争。断常诸边。纷然竞起。时有大士厥号龙树。爰托海宫逮无生忍。意在傍宗。载隆遗教。故作论以折中。其立意也则无言不穷。无法不尽。然统其要归。则会通二谛。以真谛故无有。俗谛故无无。真故无有。则虽无而有。俗故无无。则虽有而无。虽有而无则不累于有。虽无而有则不滞于无。不滞于无则断灭见息。不存于有。则常等冰消。寂此诸边。故名曰中。问答㭊微。所以为论。是作者之大意也。亦云中观。直以观辨于心。论宣于口耳。

　　百论序

　　释僧肇(后秦)

　　百论者。盖是通圣心之津涂。开真谛之要论也。佛泥洹后八百余年。有出家大士。厥名提婆。玄心独悟。俊气高朗。道映当时。神超世表。故能辟三藏之重关。坦十二之幽路。擅步迦夷。为法城堑。于时外道纷然。异端竞起。邪辩逼真。殆乱正道。乃仰慨圣教之凌迟。俯悼群迷之纵惑。将远拯沉沦。故作斯论。所以防正闲邪。大明于宗极者矣。是以正化以之而隆。邪道以之而替。非夫领括众妙。孰能若斯。论有百偈。故以百为名。理致幽玄。统群籍之要。文旨婉约。穷制作之美。然至趣幽简。鲜得其门。有婆薮开士者。明慧内融。妙思奇拔。远契玄踪。为之训释。使沉隐之义。彰于微翰。讽味宣流。被于来叶。文藻焕然。宗涂易晓。其为论也。言而无当。破而无执。傥然靡据而事不失真。萧焉无寄。而理自玄会。返本之道。着乎兹矣。有天竺沙门鸠摩罗什。器量渊弘。俊神超邈。钻仰累年。转不可测。常味咏斯论。以为心要。先虽亲译。而方言未融。致令思寻者。踌躇于谬文。标位者。乖迕于归致。大秦司𨽾校尉安城侯姚嵩。风韵清舒。冲心简胜。博涉内外。理思兼通。少好大道。长而弥笃。虽复形羁时务。而法言不辍。每抚兹文。所慨良多。以弘始六年。岁次寿星。集理味沙门。与什考较正本。陶练覆疏。务存论旨。使质而不野。简而必诣。宗致划尔。无间然矣。论凡二十品。品各有五偈。后十品其人以为无益此土。故阙而不传。冀晓识君子详而览焉。(出三藏记集　大藏守字函划作画)。

　　抄成实论序

　　周　颙(齐)

　　寻夫数论之为作也。虽制兴于晚集。非出于一音。然其所以开家命部。莫不各有弘统。皆足以该领名数。隆赞方等。契阔显益。不可訾言。至如成实论者。总三乘之秘数。穷心色之微阐。标因位果。解惑相驰。凡圣心枢。罔不毕见乎其中矣。又其设书之本位论为家。抑扬含吐。咸有宪章。则优柔窥探动开奖利。自𤼵聚之初首。至道聚之本章。其中二百二品。鳞彩相综。莫不言出于奥典。义溺于邪门。故必旷引条绳。碎陈规墨。料同洗异。峻植明涂。裨济之功。寔此为著者也。既效宣于正经。无染乎异学。虽则近派小流。实乃有变方教。是以今之学众。皆云志存大典。而𤼵迹之日。无不寄济此涂。乘津骛永。本期长路。其书言精理赡。思味易耽。顷遂赴蹈争流。重趼相蹑。又卷广义繁。致功难尽。故夐往不旋。终妨正务。迩泥洹法华。虽或时讲。维摩胜鬘。颇参余席。至于大品精义。师匠盖疏。十住渊弘。世学将殄。皆由寝处于论家。永均于弱丧。是使大典榛芜。义种行辍。兴言怅悼。侧寐忘安。成实既有功于正篆。事不可阙。学者又遂流于所赴。此患宜裁今欲内全成实之功。外蠲学士之虑。故铨引论才。备详切缓。刊文在约。降为九卷。删赊采要。取效本根。则方等之助无亏。学者之烦半遣。得使功归至典。其道弥传。波若诸经。无坠于地矣。业在心源。庶无裁削之累。令典故全。岂有妨于好学。相得意于道心。可不谋而随喜也。(出三藏记集)。

　　大乘唯识论序

　　失　名(魏)

　　唯识论者。乃是诸佛甚深境界。非是凡夫二乘所知。然此论始末明三种空。何者为三。一者人无我空。二者因缘法体空。三者真归佛性空。我空者我本自无。但凡夫之人。愚痴颠倒。于五阴中妄计为有。何以知无。凡夫依心识妄想分别。于五阴因缘法中。见我为有。然此我相于五阴中实不可得。若尔般若观此五阴中一二离二。实体不可得。犹如兔角。若有此我于一中住者。应于一中见。应于异中见。应于和合中见。云何一中无我者。以有常无常过故。若有我与五阴一者。五阴无常。我亦应无常。复有我若与阴一者。我是常故。阴亦应常。若我与阴二者。一边即同前无常。一边即同前常。若离二边者。此亦不然。离于二边。别相不可得。是故实无神我。如是知者。名入人无我空因缘法体空者。谓诸色等因缘法。以随俗因缘起。云何随俗因缘起。世人见牛起于牛想不起马想。见马起于马想不起牛想。色等法中亦复如是。见柱起柱想不起色想。见色起色想不起柱想。如薪火相待。无实薪火。以离于薪。更无实火。以离于火。更无实薪。于薪更无实火以离于火更无实薪于薪更无实火能作薪因。以离于火更无实薪能作火因。而见火说假名薪。见薪说假名火。以相待成故。如是能成所成。而不离能成因。而有所成。不离所成因。而有能成。如彼薪火能成所成亦实无。是名因缘法体空。真如法空者。所谓佛性清净之体。古今一定。故经云佛性者名为第一义空。所言空者。体无万相故言其空。无万相者。无有世间色等有为法。故无万相。非是同于无性法。以其真如法体。是故。经云去八解脱者名不空空。是故不同无法空也。若如是观。是名解真如法空。

　　唯识论言唯识者。明但有内心。无色香等外诸境界。何以得知。如人目有肤翳。妄见毛轮。犍闼婆城等种种诸色。实无前境界。但虚妄见有如是诸众生等外诸境界。故言唯识。若尔但应言破色。不应言破心。此亦有义。心有二种。一者相应心。二者不相应心。相应心者。谓无常妄识虚妄分别。与烦恼结使相应。名相应心。不相应心者。所谓常住第一义谛。古今一相自性清净心。今言破心者。唯破妄识烦恼相应心。不破佛性清净心。故得言破心也。(大藏都字函○一名破色心论天亲造魏国沙门统菩提流支译)。

　　成唯识论证义自序

　　王肯堂(明)

　　唯识证义。何为而作也。为慈恩之疏。亡失无存。学唯识者。伥伥乎莫知所从而作也。然则不名补疏。何也。曰。补疏则恶乎敢吾敢。自信无一语之与慈恩抵牾乎哉。有一语与慈恩抵牾。而谓之补疏。乌乎敢且吾犹冀古疏之万一复出云尔。其名证义何也。曰。取大藏中大小乘经论。及华严疏钞。宗镜录诸典正释唯识之文。以证成论之义。而非敢以己意为之注也。所以然者。为八识四智。行相微细。难可了知。乃圣智所知之境。非凡夫心量可测。故不以至教量定之。未有不郢书而燕说者。今之师心自用。解释纷纷。能无一得乎哉。然有一语之不经印证。不通商略。则皆非量。而不为比量。乌能窥测现量境界也耶。心一而已。裂而为八为九。不病支离何也。曰一心之德。名为真如。真如具有不变随缘二义。以不变之心言。一不可得况有八乎。以随缘之心言。八万四千。不足以尽之。乃以八为支离哉。夫真心即事即理。即相即性。即空即色。即智即如。即圆融即行布。即真如即生灭。所谓一法界也。迷一法界。而宛然成二矣。由是能取为见分。所取为相分。见分为自内我。相分为他外我。我相一立而此相遂。为举意动念之根。于是乎起一念。作一事。虽淑慝攸分。薰莸各别。而要之同归于有我。即勉力而修六度万行。亦凡夫之六度万行。而非圣人之六度万行也。流浪生死之海。不得出离。转徙白黑之涂。无时休息。三教圣人。深知病根在此。故不约而同。曰无我。盖善医者。必药其病根而去之。不得不同焉耳。大学言正心必先诚意。诚意必先致知。而致知在格物。物者对我而言之也。物我对峙。如二山然。彼此各不相到。格者到也。峙则宛然成二。到则一矣。故格物亦无我之别号也。向非我为之祟。则心何待正之而后正。意何待诚之而后诚哉。孟子以孩提之爱亲敬长。为良知良能。而他日又曰大人者不失其赤子之心者也。赤子之心。有俱生而无分别。正七识用事时也。喜则人固爱其亲。谓之俱生贪。怒则兽亦憎其亲。谓之俱生瞋。以此为仁义。与孔门无我之旨悖矣。西方圣人悯贼与子之难辩。而真与妄之易淆也。故不得已而分一心为八九识。就其迷一法界处而立为第七识。就其举心动念处而立为第六识。就其不变之体。受熏持种处。而立为第八识。又以第八识之行相微细。难可了知也。就其在外门转处。而分为眼耳鼻身五识。以对色声香味触。而成色心二法。以使人了知第八识本无垢。以第七识执之而垢。故得赖耶名。圣人舍之故立圣人之第八识。为第九识。谓圣人不得已而强分之可也。然实有迷一法界处。寔有举心动念处。寔有不变之体持种受熏处。寔有在外门转处。则谓八种识。自然而然。而非圣人强分之亦可也。此如黄帝岐伯论阴阳。着藏腑经络之原委。俞跗之。湔肠浣胃。扁鹊之洞见五脏症结。华陀内照之图。医者不知此。则亦不可以言医。而疗病起死人矣。故学道者。不明唯识之旨。则虽聪明辨才。笼盖一世而终不免为儱侗真如。颟顸佛性。今谈道者满天下。而见道者绝无一人。非此之故哉。然此九识举其体。则一第八识足以该之。何者。五识即相分。六七识即见分。八识即自证分。而九识即谓自证分也。举其用则一第六识足以尽之。何者三性。三量。三境。五十一心所。无不具。而凡圣染净。无不备。故由散入定。由凡入圣。皆由六识。能观之力。非余识能也。则虽分八分九。而亦何尝不一乎。又何支离之有。或曰。俗诠之刻也。子序之。集解之刻也。子又序而若深许之。则证义可以无刻矣。而汲汲事力疾校订。涸精竭虑以阽于危。虽曰为法捐生。能免啖名之疑哉。曰。吾向于答蕴璞简中及之矣。谈佛法于今之世。犹大市中卖平天冠。有何人理着。吾以老病一措大。博得会禅之名满天下欲何为乎。俗论之作。吾尝预商订焉。及其刻则从与不从。盖参半也。集解之见。与吾合处为多。而不合处亦时有之。吾见之未定者。不敢不舍己而从。而吾见之已定者。亦不敢以苟同也。此证义之所以刻也。向使余不病。得与二师反复研究辩论以归于一以成一家言。则证义果可以无刻。而竟至不惜捐生校订。以为流通计。若与二师竞名然者。岂余之得已哉。学者鉴吾之诚而一刳心焉。即他日龙华会上之羔雉。而此册亦吾之缟带纻衣也。吾即旦夕溘先朝露。胜于骖鸾。驾鹤凌倒景而朝太清。不啻多矣。

　　成唯识论观心法要序

　　释智旭(明)

　　夫万法唯识。虽驱乌亦能言之。逮深究其旨归。则耆宿尚多贸贸。此无他依文解义。有教无观故也。然观心之法。实不在于教外。试观十卷论文。何处不明心外无法。即心之法。是所观境。了法唯心。非即能观智乎。能观智起。则二执空而真性现。所以若境若教若理若行若果。皆名唯识。而五位五观一以贯之。纷而不杂。赜而不乱者也。慨自古疏失传。人师异解。文义尚讹。理观奚赖。钝者既望洋而退。利者复蔑裂而求。四分之旨未谙。一心之宗徒设。三性之理未究。二谛之致安归。赖有开蒙问答。梗概仅存。大钞宗镜。援引可据。而溯流穷源。则瑜伽显扬诸论。尤似黄河之有宿海。于是绍觉法师为之音义。一雨法师为之集解。宇泰居士为之证义。无不殚精竭思。极深研几。然教道已明。观道未显。嗣有新伊法师。为之合响。力陈五观。冠罩诸家。以其尚未刊行流布。故仅获染指。不克饱餐。适二三同志。拟从能变所变差别之途。以开性具性遍圆融之钥。漫尔饶舌。兼命管城。不敢更衍繁文。只图直明心观。随讲随录。用质大方。

　　弘明集目录序

　　释僧祐(梁)

　　夫觉海无涯。慧镜圆照。化妙域中。实陶铸于尧舜。理擅系表。乃埏埴乎周孔矣。然道大信难。声高和寡。须弥峻而蓝风起。宝藏积而怨贼生。昔如来在世化震大千。犹有天魔稸忿。六师怀毒。况乎像季其可胜哉。自大法东渐。岁几五百。缘各信否。运亦崇替。正见者敷赞。邪惑者𧩂讪。至于守文典儒则拒为异教。巧言左道则引为同法。距有拔本之迷。引有朱紫之乱。遂令诡论稍繁。讹辞孔炽。夫鹖鴠鸣夜。不翻白日之光。精卫衔石无损沧海之势。然以闇乱明。以小罔大。虽莫动毫发。而有尘𦕝𦗟。将令弱植之徒。随伪辩而长迷。倒置之伦。逐邪说而永溺。此幽涂所以易坠。净境所以难陟者也。祐以末学。志深弘护。静言浮俗。愤慨于心。遂以药疾微间。山栖余暇。撰古今之明篇。总道俗之雅论。其有刻意剪邪。建言卫法。制无大小。莫不毕采。又前代胜士书记文述。有益三宝亦皆编录。类聚区分列为十卷。夫道以人弘。教以文明。弘道明教。故谓之弘明集。兼率浅怀。附论于末。庶以涓埃。微[示*(田/廾)]瀛岱。但学孤识寡。愧在褊𡱈。博练君子。惠增广焉。

　　弘明集后序

　　释僧祐(梁)

　　余所集弘明。为法御侮。通人雅论。胜士妙说。摧邪破惑之冲。弘道护法之堑。亦已备矣。然智者不迷。迷者乖智。若导以深法。终于莫领。故复撮举世典。指事取征。言非荣华。理归质实。庶迷涂之人。不远而复。总释众疑。故曰弘明论云。夫二谛差别。道俗斯分。道法空寂。包三界以等观。俗教封滞。执一国以限心。心限一国。则耳目之外皆疑。等观三界。则神化之理常照。执疑以迷照群。生所以永沦者也。详捡俗教。并宪章五经。所尊唯天。所法唯圣。然莫测天形。莫窥圣心。虽敬而信之。犹蒙蒙弗了。况乃佛尊于天。法妙于圣。化出域中。理绝系表。肩吾犹惊怖于河汉。俗士安得不疑骇于觉海哉。既骇觉海。则惊同河汉。一疑经说迂诞。大而无征。二疑人死神灭。无有三世。三疑莫见真佛。无益国治。四疑古无法教。近出汉世。五疑教在戎方。化非华俗。六疑汉魏法微。晋代始盛。以此六疑信心不树。将溺宜拯。故较而论之。若疑经说迂诞大而无征者。盖以积劫不极世界无边也。今世咸知百年之外必至万岁。而不信积万之变至于旷劫。是限心以量造化也。咸知赤县之表必有四极。而不信积极之远复有世界。是执见以判太虚也。昔汤问革曰。上下八方有极乎。革曰。无极之外复无无极。无尽之中复无无尽。朕是以知其无极无尽也。上古大贤据理酬圣。千载符契悬与经合。井识之徒何智得异。夫以方寸之心。谋己身而致谬。圆分之眸。隔墙壁而弗见。而欲侮尊经。背圣说。诬积劫。罔世界。可为愍伤者一也。若疑人死神灭无有三世。是自诬其性灵。而蔑弃其祖祢也。然则周孔制典。昌言鬼神。易曰游魂为变。是以知鬼神之情状。既情且状。其无形乎。诗云三后在天。王配于京。升灵上旻。岂曰灭乎。礼云夏尊命是鬼敬神。大禹所祇宁虚诞乎。书称周公代武。云能事鬼神。姬旦祷亲可虚罔乎。苟亡而有灵。则三世如镜。变化轮回。孰知其极。俗士执礼而背叛五经。非直诬佛亦侮圣也。若信鬼于五经。而疑神于佛说。斯固聋瞽之徒。非议所及。可为哀矜者二也。若疑莫见真佛无益国治。则禋祀望秩亦宜废弃。何者。苍苍积空。谁见上帝之貌。𣴭𣴭累块。安识后祇之形。民自躬稼。社神何力。人造庸畷。蜡鬼奚功。然犹盛其牺牲之费。繁其岁时之祀者。岂不以幽灵宜尊。教民美报耶。况佛智周空界。神凝域表。上帝成天。缘其陶铸之慈。圣王为人。依其亭育之戒。崇法则六天咸喜。废道则万神斯怒。今人莫见天形而称郊祀有福。不睹金容而谓敬事无报。轻本重末。可谓震惧者三也。若疑古无佛教近出汉世者。夫神化隐显。孰测始终哉。寻羲农缅邈。政绩犹湮。彼有法教。亦安得闻之。昔佛图澄知临淄伏石有旧像露盘。犍陀勒见槃鸱山中有古寺基墌。众人试掘。并如其言。此万代之遗征。晋世之显验。谁判上古必无佛乎。列子称周穆王时。西极有化人来。入水火。贯金石。反山川移城邑。乘虚不坠。触实不碍。千变万化。不可穷极。既能变人之形。又且易人之虑。穆王敬之若神。事之若君。观其灵迹乃开士之化。大法萌兆已见周初。感应之渐非起汉世。而封执一时。可为叹息者四也。若疑教在戎方化非华夏者。则是前圣执地以定教。非设教以移俗也。昔三皇无为。五帝德化。三王礼刑。七国权势。地当诸夏而世教九变。今反以至道之源。镜以大智之训。感而遂通。何往不被。夫禹出西羌。舜生东夷。孰云地贱而弃其圣。丘欲居夷。聃适西戎。道之所在。宁选于地。夫以俗圣设教。犹不系于华夷。况佛统大千。岂限化于西域哉。案礼王制云。四海之内方三千里。中夏所据亦已不旷。伊洛本夏而鞠为戎墟。吴楚本夷而翻成华邑。道有运流而地无恒化矣。且夫厚载无疆。寰域异统北辰西北故知天竺居中。今已区分中土称华以距正法。虽欲距塞而神化常通。可为悲凉者五也。若疑汉魏法微。晋代始盛者。道运崇替未可致诘也。寻沙门之修释教。何异孔氏之述唐虞乎。孔修五经。垂范百王。然春秋诸侯莫肯遵用。战伐蔑之将坠于地。爰至秦皇复加燔烬。岂仲尼之不肖。而诗书之浅鄙哉。迩及汉武。始显儒教。举明经之相。崇孔圣之术。宁可以见轻七国。而遂废后代乎。案汉元之世。刘向序仙云。七十四人出在佛经。故知经流中夏。其来已久。逮明帝感梦。而傅毅称佛。于是秦景东使。而摄腾西至。乃图像于关阳之观。藏经于兰台之室。不讲深文。故莫识奥义。是以楚王修仁洁之祠。孝桓建华盖之祭。法相未融。唯神之而巳。至魏武英鉴书述妙化。孙权雄略崇造塔寺。晋武之初机缘渐深。𦒿域耀神通之迹。竺护集法宝之藏。所以百辟缙绅。洗心以进德。万邦黎宪。刻意而迁善。暨晋明睿悟。秉壹栖神。手画宝像。表观乐览。既而安上弘经于山东。什公宣法于关右。精义既敷。宝相弥照。英才硕智。并验理而伏膺矣。故知法云始于触石。慧水流于滥觞。教必有渐。神化之常。感应因时。非缘如何。故儒术非愚于秦而智于汉。用与不用耳。佛法非浅于汉而深于晋。明与不明耳。故知五经恒善而崇替随运。佛化常炽而通塞在缘。一以此思。可无深惑。而执疑莫悟。可为痛悼者六也。夫信顺福基。迷谤祸门。而况蒙蒙之徒。多不量力。以己所不知。而诬先觉之遍知。以其所不见。而罔至人之明见。鉴达三世反号邪僻。专拘目前自谓明智。于是迷疑塞胸。谤讟盈口。轻议以市重苦。显诽以贾幽罚。言无锱铢之功。虑无毫厘之益。逝川若飞。藏山如电。一息不还。奄然后世。报随影至。悔其可追。夫神化𣴭𣴭。幽明代运。五道变化。于何不之。天宫显验。赵简秦穆之锡是也。鬼道交报。杜伯彭生之见是也。修德福应。殷代宋景之验是也。多杀祸及。白起程普之证是也。现世幽征。备详典籍。来生𡨕应。布在尊经。但缘感理奥。因果义微。微奥难领。故略而不陈。前哲所辨。关键已正。聊率鄙怀。继之于末。虽文非圭璋。而事足盘鉴。惟恺悌君子。自求多福焉。(大藏驾字函　出三藏记集未载)。

　　出三藏记集序

　　释僧祐(梁)

　　夫真谛玄凝。法性虚寂。而开物导俗。非言莫津。是以不二默酬。会于义空之门。一音震辩。应乎群有之境。自我师能仁之出世也。鹿苑唱其初言。金河究其后说。𢍆经以诱小学。方典以劝大心。妙轮区别。十二惟部。法聚总要。八万其门。至善逝晦迹而应真结藏。始则四含集经。中则五部分戒。大宝斯在含识资焉。然道由人弘。法待缘显。有道无人。虽文存而莫悟。有法无缘。虽并世而弗闻。闻法资乎时来。悟道藉于机至。机至然后理感。时来然后化通矣。昔周代觉兴而灵津致隔。汉世像教而妙典方流。法待缘显信有征矣。至汉末安高宣译转明。魏初康会注述渐畅。道由人弘于兹验矣。自晋氏中兴。三藏弥广。外域胜宾。稠叠以总至。中原慧士暐晔而秀生。提什举其宏纲。安远震其奥领。渭濵务逍遥之集。庐岳结般若之台。像法得人。于斯为盛。原夫经出西域。运流东方提挈万里。翻转梵汉。国音各殊。故文有同异。前后重来。故题有新旧。而后之学者鲜克研核。遂乃书写继踵。而不知经出之岁。诵说比肩。而莫测传法之人。授之受道亦已阙矣。夫一时圣集。犹五事证经。况千载交译。宁可昧其人世哉。昔安法师以鸿才渊鉴。爰撰经录。订正闻见。炳然区分。自兹以来。妙典间出。皆是大乘宝海。时竞讲习。而年代人名。莫有铨贯。岁月逾迈。本源将没。后生疑惑。爰所取明。祐以庸浅。豫凭法门。翘仰玄风。誓弘大化。每至昏晓讽持。秋夏讲说。未尝不心驰庵园。影跃灵鹫。于是牵课羸恙。㳂波讨源。缀其所闻。名曰出三藏记集。一撰缘记。二铨名录。三总经序。四述列传。缘记撰则原始之本克昭。名录铨则年代之目不坠。经序总则胜集之时足征。列传述则伊人之风可见。并钻析内经。研镜外籍。参以前识。验以旧闻。若人代有据则表为司南。声传未详则文归盖阙。秉牍凝翰志存信史。三复九思事取实录。有证者既标。则无源者自显。庶行潦无杂于醇乳。燕石不乱于荆玉。但井识管窥。多惭博练。如有未备。请寄明哲。(大藏迹字函)。

　　(祐姓俞其先彭城人世居建业大精律部造立经藏齐梁间见重宫省抄撰三藏记法苑记世界记释迦谱弘明集等行世天监中终建初寺)。

　　出三藏记集杂录序

　　释僧祐(梁)

　　夫灵源启润。则万流脉散。玄根毓萌。则千条云积。何者本大而末盛。基远而绪长也。自尊经神运。秀出俗典。由汉届梁。世历明哲。虽复缁服素饰。并异迹同归。讲议赞㭊代代弥精。注述陶练人人竞密。所以记论之富。盈阁以牣房。书序之繁。充车而被轸矣。宋明皇帝。投心净境。载餐玄味。乃敕中书侍郎陆澄。撰录法集。陆博识洽闻。苞举群籍。铨品名例。随义区分。凡十有六帙。一百有三卷。其所阅古今亦已备矣。今即其本录以相缀附。虽非正经。而毗赞道化。可谓圣典之羽仪。法门之警卫。足以辉显前绪。照进后学。是以寄于三藏集末。以广枝叶之览焉。

　　法集总目录序

　　释僧祐(梁)

　　尝闻沥泣助河之谈。捧土埤岱之论。虽诮𤼵于古。而愧集于今矣。僧祐漂随前因。报生阎浮。幼龄染服早备僧数。而慧解弗融禅味无纪。刹那之息徒积。锱毫之勤未基。是以惧结香朝。惭动钟夕。𣴭𣴭尘劫。空阅斩筹。然窃有坚誓。志是大乘。顶受方等。游心四含。加以山房寂远。泉松清密。以讲席间时。僧事余日。广评众典。披览为业或专日遗餐。或通夜继烛。短力共尺波争驰。浅识与寸阴竟晷。虽复管窥迷天。蠡测惑海。然游目积心。颇有微悟。遂缀其闻。诫言法宝。仰禀群经。傍采记传。事以类合。义以例分。显明觉应。故序释迦之谱。区辩六趣。故述世界之记。订正经译。故编三藏之录。尊崇律本。故诠师资之传。弥纶福源。故撰法苑之篇。护持正化。故集弘明之论。且少受律学。刻意毗尼。旦夕讽持四十许载。春秋讲说七十余遍。既禀义先师。弗敢坠失。摽括章条为律记十卷。并杂碑记撰为一帙。总其所集凡有八部。冀微启于今业。庶有籍于来津。岂曰善述。庶非妄作。但理远识近。多有未周。明哲傥览。取诸其心。使道场之果异迹同臻焉。

　　十诵义记目录序

　　释僧祐(梁)

　　夫戒律者。盖四双之云梯。五众之镕范也。性以止制为本。体以无作为相。始祛十恶。终圆万善。在昔觉世。因事制戒。心迹俱防。轻重备设。持戒坚净。则罗𥈑惟最。晓律精明。则波离为首。至于泥洹。遗嘱殷勤。金色迦叶。结集斯藏。洲渚所依。莫逾兹典。逮至中叶。学同说异。五部之路。森然竞分。仰惟十诵源流。圣贤继踵。师资相承。业盛东夏。但至道难凝。微言易爽。果向之人犹迹有两说。况在凡识孰能壹论。是以近代谈讲多有同异。大律师颖上。积道河西。振德江东。综学月朗。砥行冰洁。行以尸罗为基。学以十诵为本。且幼选明师。历事名胜。校理精密。无幽不贯。常以此律广授二部。教流于京㝢之中。声高于宋齐之世。可谓七众之宗师。两代之元匠者矣。是以讲肄之座环春接冬。禀业之徒云聚波沓。僧祐藉法乘缘。少预钻仰。扈锡待筵二十余载。虽深言远旨未敢庶几。而章条科目。窃所早习。每服佩思寻。惧有坠失。遂集其旧闻。为义记十卷。夫心识难均。意见多绪。窃同刍荛。时缀毫露。辄布其别解录之。言未尽意。率其木讷。指序条贯而已。昔少述私记。辞句未整。而好事传写数本兼行。今削繁补略。以后撰为定。敬述先师之旨。匪由庸浅之说。明哲傥览。采其正意焉。

　　释迦谱目录序

　　释僧祐(梁)

　　盖闻菩提之为极也。神妙寂通圆智湛照。道绝于形识之封。理毕于生灭之境。形识久绝。岂实诞于王宫。生灭已毕。宁真谢于坚固哉。但群萌长寝。同归大觉。缘来斯化。感至必应。若应而不生谁与悟俗。化而无名何以导世。是以标号释迦。擅种刹利。体域中之尊。冠人天之秀。然后脱屣储宫。贞观道树。舍金轮而御大千。明玉毫而制法界。此其所以垂迹也。爰自降胎。至于分塔。玮化千条。灵瑞万变。并义炳经典。事盈记传。而群言参差。首尾散出。事绪舛驳。同异莫齐。散出首尾。宜有贯一之区。莫齐同异。必资会通之契。故知传讯难该。而总集易览也。祐以不敏。业谢多闻。时因疾隙。颇存寻玩。遂乃披经案记。原始要终。敬述释迦谱记。列为十卷。若夫𠉥裔托生之源。得道度人之要。泥洹塔像之征。遗法将灭之相。总众经以正本。缀世记以附末。使圣言与俗说分条。古闻共今迹相证。万里虽邈。有若躬践。千载诚隐。无隔面对。今抄集众经。述而不作。庶脱寻访。力半功倍。敬率丹心。略敷誓愿。僧祐前礼最胜尊。稽首清净无比法。次归离垢应真僧。三宝慈护永住世。像末少信信不纯。邪见迷没陷众苦。三藏遐旷难究寻。懈怠障碍令法没。故集本师源缘记。经律传证增信根。仰承大士誓愿心。敢厝弘意于后世。愿同见闻随喜福。法灯延照尽来际。

　　世界记目录序

　　释僧祐(梁)

　　夫三界定位。六道区分。粗妙异容。苦乐殊迹。观其原始。不离色心。捡其会归。莫非生灭。生灭轮回是曰无常。色心影幻。斯谓苦本。故涅槃喻之于大河。法华方之于火宅。圣人超悟。息驾反源。拔出三有。然后为道也。寻世界立体。四大所成。业和缘合。与时而兴。数盈灾起。复归乎灭。所谓寿短者谓其长寿。长者见其短矣。夫虚空不有。故厥量无边。世界无穷。故其状不一。然则大千为法王所统。小千为梵主所领。须弥为帝释所居。铁围为藩墙之域。大海为八维之浸。日月为四方之烛。总总群生于兹是宅。𤨏𤨏含识莫思涂炭。沈俗而观。则迂诞之奢言。大道而察。乃掌握之近事耳。但世宗周孔。雅伏经书。然辩括宇宙。臆度不了。易称天玄。盖取幽深之名。庄说苍苍。近在远望之色。于是野人信明。谓旻青如碧。儒士据典。谓干黑如漆。青黑诚异。乖体是同。儒野虽殊。不知一也。是则俗尊天名而莫识天实。岂知六欲之严丽。十梵之光明哉。至于准步地势。则虚信章亥。图度日月则深委算术。未值一隅。差以千里。虽复夏革说地。不过户牖之间。邹子谈天甫在奥突之内。炼石既诬。鳌足亦诡。俗书徒繁。竟无显说。世士蒙昧。莫详厥体。是以凭惠独虑。閟六合之相持。桓谭拒问。率五藏以为喻。通人硕学。思郁理穷。况乃墙见其能辩乎。嗟夫。区界现事。犹莫之知。不思妙义。固其已矣。窃惟方等大典多说深空。惟长鋡楼炭辩章世界。而文博偈广。难卒捡究。且名师法匠。职竞玄义。事源委积。未必曲尽。祐以庸固。志在拾遗。故抄集两经。以立根本。兼附杂典。互出同异。撰为五卷名曰世界集记。将令三天阶序。焕若披图六趣群分。照如临镜。庶溺俗者𤼵蒙。服道者莹解。共建慧眼之因。俱成觉智之业焉。

　　洛阳伽蓝记序

　　杨炫之(后魏)

　　三坟五典之说。九流百代之言。并理在人区。而义兼天外。至于一乘二谛之原。三明六通之旨。西域备详。东土靡记。自顶日感梦。满月流光。阳门饰毫眉之像。夜台图绀发之形。迩来奔竞。其风遂广。至晋永嘉惟有寺四十二所。逮皇魏受图。光宅嵩洛。笃信弥繁。法教逾盛。王侯贵臣。弃象马如脱履。庶士豪家。舍资财若遗迹。于是招提栉比。宝塔骈罗。争写天上之姿。竞模山中之影。金刹与灵台比高。宫殿共阿房等壮。岂直木衣绨绣土被朱紫而巳哉。暨永熙多难。皇舆迁邺。诸寺僧尼。亦与时徙。至武定五年岁在丁卯。余时行役。重览洛阳。城郭崩毁。宫室倾覆。寺观灰烬。庙塔丘墟。墙被蒿艾。巷罗荆棘。野兽穴于荒阶。山鸟巢于庭树。游儿牧竖。踯躅于九逵。农夫耕老。艺黍于双阙。始知麦秀之感。非独𣪞墟黍离之悲。信哉周室。京城表里。凡有一千余寺。今日寥廓。钟声罕闻。恐后世无传。故撰斯记。然寺数最多。不可遍写。今之所录。止大伽蓝。其中小者。取其祥异。世谛事因而出之。先以城内为始。次及城外。表列门名。以记远近。凡为五篇。余才非著述。多有遗漏。后之君子。详其阙焉。

　　重刻五灯会元序

　　释廷俊(元)

　　原夫菩提达磨。溯大龟氏于释迦文佛。眴青莲目而得教外别传之旨之二十八代之祖也。既佩佛心印。于梁普通之初。至东震旦。时学者方以讲观相高。乃曰吾不立文字。直指人心。见性成佛之为宗。六传至曹溪大鉴。支而为南岳青原。又分而为云门临济曹洞沩仰法眼五宗。支分派列。演溢于天下矣。圭峰密公禅原诠曰。禅之目有五。曰外道禅。曰凡夫禅。曰小乘禅。曰大乘禅。曰最上乘禅。若古高僧之功用。与夫他宗之所谓禅者。则皆前四种禅。惟达磨展转相传者。顿同佛体。迥异诸门。盖最上乘禅也。紫阳朱文公曰。达磨尽翻窠臼。倡为禅宗。视义学尤为高妙矣。又曰。顾盻指心性。名言超有无。用是知文公深明别传之旨。要非言教所及。世之人徒见公卫道植教之语。而于吾氏未能窥斑尝脔。辄肆诋訾。是不知公也。近时浙人黄氏。自负博洽。以教外别传。为非佛氏之学。而别为一学。吁得称通儒哉。是又朱子之罪人矣。别传之道。本无言说。然必因言显道。顾虽明悟如释迦文佛。亦由然灯记别。故知祖祖授受机语。不得无述焉。宋景德间吴僧道原作传灯录。真宗诏翰林学士杨亿裁。正而叙之。天圣中驸马都尉李遵勖为广灯录。仁宗御制叙。建中靖国元年佛国白禅师成续灯录。徽宗作序。淳熙十年净慈晦翁明禅师作联灯会要。淡斋李泳序之。嘉泰中雷庵受禅师作普灯录。陆游叙斯五灯之所由。始与藏典并传。宋季灵隐大川禅师济公。以五灯为书浩博。学者罕能通究。乃集学徒作五灯会元。以惠后学。恩至渥也。国朝至元间于越云壑瑞禅师作心灯录。最为详尽。特援丘玄素所制塔铭。以龙潭信公出马祖下。致或人沮抑。不大传于世。识者惜焉。法华经曰。世尊放眉间白毫相光。照东方万八千世界。慈氏𤼵问。文殊决疑。以谓日月灯明佛。本光瑞如此。维摩经云。有法门名无尽灯。无尽灯者。如一灯然百千灯。冥者皆明。明终不尽。昔王介甫吕吉甫同在译经院。介甫曰。所谓日月灯明佛为何义。吉甫曰。日月迭相为明。而不能并明。其能并日月之明。而破诸幽暗者。惟灯为然。介甫击节称善。吾宗以传灯喻诸心法。而相授受者其有旨哉。会稽开元大沙门业海清公。蚤参佛智。熙公于南屏。既得其旨复典其藏教久而归故隐辟一室以禅燕自娱广智。诉公题之曰。那伽室而铭之。其乡先生韩庄节公为之记。公今年及八十。每慨五灯会元板毁。学者于佛祖机语无所考见。于是罄衣钵之资。以倡施者。惟是太尉开府仪同三司上柱国江浙等处行中书省左丞相兼知行枢密院领行宣政院事康里公首捐俸资。而吴越诸师闻而翕然相之。版刻既成。使其参徒妙严征言叙其端。予视清公。盖诸父也。尝承其教戒。挹其高风。兹复乐公之所以为惠来学之志有成。用不辞芜陋而序之云尔。

　　念佛三昧诗集序

　　释慧远(晋)

　　序曰。夫称三昧者何。专思寂想之谓也。思专。则志一不分。想寂则气虚神朗。气虚。则智恬其照。神朗则无幽不彻。斯二者。是自然之玄符。会一而致用也。是故靖恭闲宇而感物通灵。御心惟正。动必入微。此假修以凝神。积习以移性。犹或若兹。况夫尸居坐忘。𡨕怀至极。智落宇宙。而闇蹈大方者哉。请言其始。菩萨初登道位。甫窥玄门。体寂无为而无弗为。及其神变也。则令修短革常度。巨细互相违三光回景以移照。天地卷而入怀矣。又诸三昧其名甚众。功高易进。念佛为先。何者。穷玄极寂。尊号如来。体神合变。应不以方。故令入斯定者。昧然忘知。即所缘以成鉴。鉴明则内照交映。而万像生焉。非耳目之所暨。而闻见行焉。于是睹夫渊凝虚镜之体。则悟灵相湛一。清明自然。察夫玄音之叩心听。则尘累每消。滞情融朗。非天下之至妙。孰能与于此哉。以兹而观。一觌之感。乃𤼵久习之流覆。豁昏俗之重迷。若以匹夫众定之所缘。固不得语其优劣。居可知也。是以奉法诸贤。咸思一揆之契。感寸阴之颓影。惧来储之未积。于是洗心法堂。整襟清向。夜分忘寝。夙宵惟勤。庶夫贞诣之功。以通三乘之志。临津济物。与九流而同往。仰援超步拔茅之兴。俯引弱进垂策其后。以此览众篇之挥翰。岂徒文咏而巳哉。

　　游石门诗序

　　庐山诸道人(晋)

　　石门在精舍南十余里。一名障山。基连大岭。体绝众阜。辟三泉之会并立。而开流倾岩玄映其上。蒙形表于自然。故因以为名。此虽庐山之一隅。实斯地之奇观。皆传之于旧俗。而未睹者众。将由悬濑险峻。人兽迹绝。迳回曲阜。路阻行难。故罕经焉。释法师以隆安四年仲春之月。因咏山水。遂杖锡而游。于时交徒同趣。三十余人咸拂衣晨征。怅然增兴。虽林壑幽䆳而开涂竞进。虽乘危履石。并以所悦为安。既至则援木寻葛。历险穷崖猿臂相引。仅乃造极。于是拥胜𠋣岩。详观其下。始知七岭之美。蕴奇于此。双阙对峙其前。重岩映带其后。峦阜周回以为障。崇崖四营而开宇。其中则有石台石池宫馆之象。触类之形至可乐也。清泉分流而合注。渌渊镜净于天池。文石𤼵彩。焕若披面。柽松芳草。蔚然光目。其为神丽。亦已备矣。斯日也。众情奔悦。瞩览无厌。游观未久。而天气屡变。霄雾尘集。则万象隐形。流光回照。则众山倒影。开阖之际状有灵焉。而不可测也。乃其将登。则翔禽拂翮。鸣猿厉响。归云㢠驾。想羽人之来仪。哀声相和若玄音之有寄。虽仿佛犹闻。而神以之畅。虽乐不期欢。而欣以永日。当其冲豫自得。信有味焉。而未易言也。退而寻之。夫崖谷之间。会物无主。应不以情而开兴。引人致深。若此岂不以虚明朗其照。闲邃笃其情耶。并三复斯谈。犹昧然未尽。俄而。太阳告夕。所存已往。乃悟幽人之玄览。达恒物之大情。其为神趣。岂山水而巳哉。于是徘徊崇岭。流目四瞩。九江如带。丘阜成垤。因此而推。形有巨细。智亦宜然。乃喟然叹宇宙虽遐。古今一契。灵鹫邈矣。荒途日隔。不有哲人。风迹谁存。应深悟远慨焉长怀。各欣一遇之同欢。感良辰之难再。情𤼵于中。遂共咏之云尔。

　　释子须知序

　　李　贽(明)

　　余自出滇即取道适楚。以楚之黄安。有耿楚空周友山二君。聪明好学。可藉以夹持也。未逾三年而楚空先生没。友山亦宦游中外去。余怅然无以为计。乃令人护送家眷回籍。散遣童仆依亲。只身走麻城芝佛院。与周柳塘先生为侣。柳塘友山兄。亦好学。虽居县城去芝佛院三十里。不得频频接膝。然守院僧无念者。以好学故。先期为柳塘礼请在焉。故余遂依念僧以居。日夕唯僧。安饱唯僧。不觉遂二十年。全忘其地之为楚。身之为孤。人之为老。须尽白而发尽秃也。虽余天性喜寂静爱书史。不乐与俗人接。然非僧辈服事唯谨饮食以时。若子孙之于父祖。然未能遽尔忘情一至于斯矣。今余年七十又五矣。旦暮且死。尚置身册籍之中。笔墨常润。砚时时湿。欲以何为邪。因与众僧为留别语。令其抄录数种圣贤书。真足令人启发者。名曰释子须知。盖以报答大众二十余年殷勤。非敢曰为众僧说法也。

　　莲华世界诗叙

　　唐　时(明)

　　佛言。诸佛如来是法界身。则遍法界身。是阿弥陀佛。何净何秽。何乐何苦。然净度三昧经有云。人生一念受一身。百念受百身。千念受千身。一日一夜种生死根。后当受八亿五千万杂类之身。百年中所造。魂神逐种受苦。遍大千刹土。体骨皮毛。亦遍大千刹土。当其皮毛齿角。森然变现。时岂复能知遍法界异类身是阿弥陀佛。当其鞭笞雨下。屠割奏刀时。岂复能知遍法界受苦异类身是阿弥陀佛。当其鼎烹刀锯犁耕火炙时。岂复能知遍法界饿鬼地狱受苦身是阿弥陀佛。岂惟是。即俨然而人。当其苦难忽逢。刀兵乍逼。尔时即不能知我辈苦难身是阿弥陁佛。岂惟是。即快然而得意。五欲自误。荣华满志。尔时即不能知我辈受享身。是阿弥陀佛。夫人世间在顺在逆。尚不能知此身是阿弥陀佛。何况风刀解体。八苦交煎之际。何况改头换面。羽毛骨角之俦。何况𦦨口针㗋。镬汤洋铜之日。然后不知我身是阿弥陁佛哉。金刚上味经。载文殊师利言。一切凡夫。以自系缚故。见地狱相虽非实有而令受者受苦。譬如梦中见身堕地狱。万火所烧。掷入镬汤。彼人梦中。吼言极苦。若知是梦。虚妄不实。身心得安。所以法苑云。观罪性空者。罪从心生。心若可得罪不可无。今尘世中心空者几人。梦破者几人。所以如来教人念一句阿弥陁佛。正摄其百念千念八亿五千万杂念于一念。念至一念不起。自然证见阿弥陁佛。然后知一念百念千念八亿五千万杂念皆阿弥陁佛之念。然后知一身百身千身八亿五千万杂类之身皆阿弥陀佛之身。然后知畜生饿鬼地狱皆阿弥陁佛之法界。然则经云一声阿弥陁佛。灭八十亿劫生死重罪。岂不深切着明矣哉。故知一声阿弥陁佛。正是证明无净无秽之净土。证明无苦无乐之极乐。正是空其心之丹药。正是大梦中之霹雳也。无奈我辈明知是梦。却又寻梦。明知是梦引我入铁围山。却又迷昧故乡道路。岂可不用过来人语。招之。策之。掖之。𣷉濡之。孔子日兴于诗。立于礼。成于乐。三者惟立礼为坚定之力耳。而兴诗成乐。则始终皆以韵事𤼵其欢喜。镕其格捍。所以净土光中。不但如来所出音声。皆演妙法。其水摩尼。流注华间。其声皆演说。苦空无常无我诸波罗蜜。赞叹诸佛相好者也。其鸟是如意珠王涌出金光所化。皆和鸣哀雅尝赞念佛念法念僧者也。其楼阁中诸天。皆作妓乐。其乐器悬空。又不鼓自鸣。其众音中。皆说念佛念法念比丘僧者也。总之水流光明。及诸宝树。凫雁鸳央。皆说妙法。所以行者出定入定皆闻妙法。夫坐莲华上者。犹藉此音声以增其进。况其未到莲池者乎。小传载张子房在汉军中。项兵虽挫。犹自相持。子房乃教军中作楚歌。使楚人怀乡而汉事遂成。可见声音一道。可以补攻取之不及。昔贤净土之咏。即子房之还乡曲也。试看咏净土者。多出于宗门之知识。其殆佛门之子房也哉。

　　诗意法音序

　　唐　时(明)

　　天地间之品物。其贵贱虽有等级。然皆有限量。惟文字音声之一道。则等级悬殊。虽穷极霄壤。不能比喻。凡世间文词。不系于纲常。不关于风教。虽华靡至极。愈彰鄙秽。譬如冶女𠋣门即绝世之姿。终是至贱之格。所谓西子蒙不洁。人皆掩鼻者也。圣贤之言。所以贵重者。以其为人心风化也。然圣人以人心风化之密意。被之金石。布之管弦。至于格祖考。仪凤凰。所称尽善尽美者。而如来谓帝王万种音乐。不如转轮圣王诸音乐中一音之美。进之而为忉利天王之音乐。又进之而为第六天王之音乐。岂止如世乐之美善而巳哉。然而如来谓第六天王万种之音乐。不如阿弥陀佛刹中七宝树一音之美。百千万倍。何哉。岂非本领愈弘深者。其波澜愈浩渺乎。孔子曰法语之言。能无从乎。巽与之言。能无悦乎。圣人奏乐于圆丘。则天神降。奏乐于方岳。则地祗出。盖巽与祖考言而祖考悦。巽与凤凰言而凤凰悦。巽与天地言而天地悦。即世音已如此矣。而况乎本如来之密意。宣流法音者哉。吾尝总古今载籍而该括之。大抵书者圣人之法言。诗者圣人之巽言也。周秦以来。承佛威神着为书者多矣。予乃于其中。择其有音韵者。汇为一编名曰诗意法音。恣人之讽咏淫泆。试一唱三叹。俨然如木鱼钟鼓森森而动。读诗者心开意解时。俨然与诗人一时供养十方微尘刹一切如来竟。又俨然与水鸟树林一时同演苦空无常无我之音。供养十方微尘刹一切众生竟。更倾耳而听之。又俨然羽寂宫沉百音遏密。十方亿万微尘世界化为一佛世界。十方无量无边众生共成一佛矣。
国家图书馆善本佛典第 52 册 No. 8951 如来香


　　如来香卷之四目录莲池海会纪略本师示迹释迦牟尼佛示迹阿弥陀佛示迹观世音菩萨示迹大势至菩萨示迹三世示迹过去示迹现在示迹未来示迹实相念佛法门文殊师利菩萨普贤菩萨德云比丘解脱长者大威光童子普德净光夜神观相念佛法门十六观经佛修立三昧观经观佛入空观忆佛入忍地马鸣大师龙树菩萨天亲菩萨天台智者大师持名念佛法门一心不乱专持名号十念往生念佛灭罪高声念佛定意念佛中峰系念法门示众庐山圆悟法师慧远长安光明法师善导南岳般舟法师承远长安五会法师法照新定台岩法师少康永明智觉法师延寿昭庆圆净法师省常长芦慈觉法师宗赜庐山优昙宗主普度云栖莲池法师袾宏参究念佛法门长芦宗赜禅师真歇清了禅师优昙普度禅师天如惟则禅师西蜀智彻禅师楚石梵琦禅师天真毒峰善禅师空谷隆禅师天奇㷀绝禅师古音琴禅师秘密念佛法门佛说拔一切业障根本咒无量寿如来修观行仪轨(并拳印)乌瑟腻沙最胜总持经不空罥索神变经鼓音声王陀罗尼经大乘圣无量寿光明王陀罗尼经无量功德陀罗尼经无量寿大智光明陀罗尼

　　如来香卷之四目录终

　　如来香卷之四

　　西吴唐　时宜之父手辑

　　莲池海会纪略

　　释迦牟尼佛示迹

　　法华经化城喻品过去有佛。名大通智胜。灭度已来。无量无边。百千万亿阿僧祗劫。以如来知见力故。观彼久远。犹若今日。其佛未出家时。有十六子。闻父得成菩提。往诣佛所。请转法轮。皆以童子出家。而为沙弥。时佛受请。过二万劫已。说大乘经。名妙法莲华。经八千劫。即入禅定八万四千劫时十六沙弥。各升法座。亦于八万四千劫。为四部众。广说法华一一皆度六百万亿那由他恒河沙等众生。令𤼵菩提心一一菩萨沙弥。所化众生。世世所生。与菩萨俱。从其闻法悉皆信解。彼十六沙弥。今皆得菩提。于十方国土。现在说法。西方有佛。名阿弥陀。即第七也。第十六即我释迦牟尼佛。在此娑婆世界说法。

　　［悲华经］往昔劫中有转轮王。名无诤念。大臣宝海。为善知识。同于宝藏佛所。𤼵菩提心。无诤念𤼵愿云。我修大乘。取于净土。终不愿于秽土成阿耨多罗三藐三菩提。世界众生。无诸苦恼。我不得如是佛刹者。不成正觉。今既果满。号阿弥陀。故现净土。宝海大臣。愿于秽土成熟众生。今已果满。号释迦牟尼。于此浊恶世中。成佛菩提。

　　［大云经］释迦世尊。在方等会中。熙怡微笑。从其面门。出无量光。大云密藏菩萨问故。佛言西方世界有国。名安乐。佛号无量寿。见在说法。告一菩萨言。娑婆世界释迦牟尼佛。今说大云经。汝可往听。今彼菩萨将来至此。则正当释迦说法时。弥陀亦现在说法也。

　　［宗镜录］总持教中说三十七佛。皆毗卢遮那一佛所现。谓遮那内心。证自受用。成于五智。自当中央法界清净智次从四智。流出四方四如来。其妙观察智。流出西方极乐世界无量寿如来。则一佛双现二土。故清凉云即本师也。

　　即本师者如经第三十九云或有见佛无量寿观自在等共围绕疏判云赞本尊遮那之德也疏又云华藏刹海皆遮那境无量寿佛去十万亿并未出于刹种之中岂非本师随名异化耶。

　　阿弥陀佛示迹

　　［宝积经］过去无量劫数。有佛出世。号世间自在王如来。彼佛法中。有一国王。闻佛说法。心怀悦豫。弃国出家。号法藏比丘。有殊胜行愿。及念慧力增上。其心坚固不动。福智殊胜。人相端严。礼佛合掌。以偈赞佛德而白佛言。我今已𤼵阿耨多罗三藐三菩提心。惟愿如来。为我演说如是等法。令于世间。得无等等成大菩提。具摄清净庄严佛土。佛告法藏。汝应自摄清净佛国。法藏白言。我无威力堪能摄受。惟愿如来说余佛土清净庄严。我等闻已。誓当圆满。尔时彼佛。为其广说二十一亿清净佛土。具足庄严。说是法时。经于亿岁。法藏比丘。于彼二十一亿诸佛土中。所有严净之事。悉皆摄受。既摄受已。满足五劫。思惟修习。彼二十一俱胝佛刹。法藏比丘所摄受国。超过于彼。既摄受已。往诣世间自在王如来所。顶礼双足。右绕七匝。却住一面。白言世尊。我已摄受具足功德庄严佛土。佛言今正是时汝应具说。令众欢喜。亦令大众。皆当摄受圆满佛土法藏白言。惟愿世尊。大慈留听。我今将说殊胜之愿。彼法藏比丘于世间自在王如来前。𤼵四十八愿已。大地震动。天雨宝华。鼓乐满空。雨旃檀末。空中唱言。未来作佛法藏比丘。𤼵如是大弘誓愿。皆已成就。世间希有。如实安住种种功德。具足庄严。威德广大。清净佛土。修习如是菩萨行时。经于无量无数不可思议。无有等等亿。那由他百千劫内。初未曾起贪嗔及痴。欲害恚想。不起色声香味触想。于诸众生。常乐爱敬。犹如亲属。其性温和。易可同处。有来求者。不逆其意。善言劝谕。无不从心。资养所须。取支身命。少欲知足。常乐虚闲。禀识聪明而无矫妄。其性调顺无有暴恶。于诸有情。常怀慈忍。心不诈謟。亦无懈怠。善言策进。求诸白法。普为群生勇猛无退。利益世间。大愿圆满。奉事师长。敬佛法僧。于菩萨行。常被甲胄。志乐寂静。离诸染着。为令众生。常修白法。于善法中。而为上首。住空无相无愿无作无生。不起不灭。无有憍慢。而彼正士行菩萨道时。常护语言。不以语言。害他及己。常以语业利己及人。若入王城及诸村落。虽见诸色心无所染。以清净心。不爱不恚。菩萨尔时于檀波罗蜜。起自行已。又能令他。行于惠施。于尸波罗蜜。乃至般若波罗蜜。起前二行。皆悉圆满。由成如是诸善根故。所生之处。有无量亿那由他百千伏藏。自然涌出。复令无量无数不可思议无等无边诸众生类。安住阿耨多罗三藐三菩提。如是无边诸菩萨众。起诸妙行。供养奉事。诸佛世尊。乃至成佛。皆不可以语言。分别之所能知。或作轮王。帝释。苏𦦨摩天。兜率陀天。善化天。他化自在天。大梵天王。皆能奉事供养诸佛。及能请佛转于法轮。若作阎浮提王。及诸长者宰官婆罗门刹帝利等。诸种姓中。皆能尊重供养诸佛。又能演说无量法门。从此永弃世间。成无上道。然彼菩萨。能以上妙衣服卧具。饮食医药。尽形供养一切如来。得安乐住。如是种种圆满善根。非以语言能尽边际。口中常出旃檀妙香。其香普熏无量无数。乃至亿那由他百千世界。复从一切毛孔。出过人天优钵罗华上妙香气。随所生处。相好端严。殊胜圆满。又得诸资具自在波罗蜜多。一切服用。周遍无乏。所谓诸宝香华幢幡缯盖。上妙衣服。饮食汤药。及诸伏藏。珍玩所须。皆从菩萨掌中。自然流出。身诸毛孔。流出一切人天音乐。由是因缘。能令无量无𢿘不可思议诸众生等。安住阿耨多罗三藐三菩提。法藏菩萨本所修行如是。今者西方。去此十万亿佛刹。彼有世界。名曰极乐。法藏比丘。在彼成佛。号无量寿。今现在说法。无量菩萨及声闻众。恭敬围绕。彼佛光明。普照佛刹无量无数不可思议。彼之光明。清净广大。普令众生。身心悦乐。复令一切余佛刹中。天龙夜义阿修罗等。皆得欢悦。彼无量寿如来。诸声闻众。不可称量知其边际。诸菩萨摩诃萨众。亦复如是。非以算计之所能知。彼佛寿命无量无边不可知其劫数多少。声闻菩萨。及诸天人。寿量亦尔。彼佛受生出世已来。经今十劫。彼极乐界。无量功德具足庄严。国土丰稔。天人炽盛。志意和适。常得安隐。无有地狱饿鬼畜生及琰魔王界。有种种香周遍芬馥。种种妙华亦皆充满。国土庄严。不能殚述。皆为十方诸佛之所称叹。

　　观世音菩萨示迹

　　首楞严经往昔无数恒河沙劫。有佛出世。名观世音。大士始于彼佛。𤼵菩提心。彼佛教其从闻思修入三摩地。初于闻中。入流亡所。所入既寂。动静二相。了然不生。如是渐增闻所闻尽。尽闻不住。觉所觉空。空觉极圆。空所空灭。生灭既灭。寂灭现前。忽然超越世出世间。十方圆明。获二殊胜。一者上合十方诸佛本妙觉心。与佛如来同一慈力。二者下合十方一切六道众生。与诸众生同一悲仰。由大士供养观音如来。蒙彼如来授以如幻闻薰闻修金刚三昧。与佛如来。同慈力故。令其身成三十二应。入诸国土。皆以三昧闻薰闻修。无作妙力。自在成就。复以此闻熏闻修金刚三昧无作妙力。与诸十方三世六道一切众生。同悲仰故。令诸众生。于其身心。获十四种无畏功德。是故此娑婆世界。皆号之为施无畏者。由是圆通修证无上道故。又能善获四不思议。无作妙德。彼佛如来叹其善得圆通法门。于大会中。授记大士观世音号。由其观听十方圆明。故观音名遍十方界。

　　十六观经释迦牟尼佛。为韦提希夫人说除苦恼法时。无量寿佛。住立空中。观世音大势至。是二大士侍立左右。光明炽盛。不可具见。百千阎浮檀金色。不得为比。观世音菩萨。身长八十万亿那由他由旬。身紫金色。顶有肉髻。顶有圆光。面各百千由旬。其圆光中。有五百化佛。如释迦牟尼。一一化佛。有五百化菩萨。无量诸天。以为侍者。举身光中。五道众生。一切色相。皆于中现。顶上毗楞伽摩尼宝。以为天冠。其天冠中。有一立化佛。高二十五由旬。观世音菩萨。面如阎浮檀金色。眉间毫相。备七宝色。流出八万四千种光明。一一光明。有无量无数百千化佛。一一化佛。无𢿘化菩萨以为侍者。变现自在。满十方世界。臂如红莲华色。有八十亿微妙光明以为璎珞。其璎珞中。普现一切诸庄严事。手掌作五百亿杂莲华色。手十指端。一一指端。有八万四千画。犹如印文。一一画。有八万四千色。一一色。有八万四千光。其光柔软。普照一切。以此宝手接引众生。举足时。足下有千辐轮相。自然化成五百亿光明台。下足时。有金刚摩尼华。布散一切。莫不弥满。其余身相。众好具足。如佛无异。唯顶上肉髻。及无见顶相。不及世尊。是为观世音菩萨真实色身相。

　　法华经授记阿弥陀佛。正法灭后。过中夜分。明相出时。观世音菩萨。于七宝菩提树下。结跏趺坐成等正觉。号普光功德山王如来。应供正遍知明行足善逝世间解无上士调御丈夫天人师佛世尊。其佛国土。自然七宝众妙合成庄严之事。诸佛世尊。于恒沙劫。说不能尽。其佛国土。无有声闻缘觉之名。纯诸菩萨充满其国。其佛国土号众宝普集庄严。普光功德山王如来。随其寿命。得大势至菩萨。亲近供养。至于涅槃。般涅槃后。奉持正法。乃至灭尽。

　　(观世音大士。自陈繇古观音如来。授以三昧。锡以嘉名。而悲华经谓宝藏如来授记不瞬太子。字曰观音。此乃𤼵菩提心。非止一度。现前当来。三种记莂也。又授记等经。皆谓二大士从西方来。无量寿经。乃谓二大士。于此世界舍寿命已。往生彼国。据迹而论。则始从安乐世界来诣此土。终必繇此土示灭。归于安养。实则大士十方世界。无所不在。诸佛会中。咸为辅弼。众生界内。尽作导师。方符上同下合之慈力悲仰耳。然大士位当补处。慈化既隆故不假转教念佛。但念大士名。即得往生矣。)。

　　大势至菩萨示迹

　　首楞严经往昔恒河沙劫。有佛出世名无量光。十二如来。相继一劫。其最后佛。名超日月光。彼佛教大势至。念佛三昧。譬如有人。一专为忆。一人专忘。如是二人。若逢不逢。或见非见。二人相忆。二忆念深。如是乃至从生至生。同于形影。不相乖异。十方如来。怜念众生。如母忆子。若子逃逝。虽忆何为。子若忆母。如母忆时。母子历生。不相违远。若众生心。忆佛念佛。现前当来。必定见佛。去佛不远。不假方便。自得心开。如染香人。身有香气。此则名为香光庄严。故本因地。以念佛心。入无生忍。今于此界。摄念佛人。归于净土。我无选择。都摄六根。净念相继。得三摩地。(此念佛三昧之要旨也)。

　　［十六观经］大势至菩萨。身量亦如观世音菩萨。长八十万亿那由他由旬。圆光面各百二十五由旬。照二百五十由旬。举身光明。照十方国。作紫金色。有缘众生。皆悉得见。但见此菩萨一毛孔光。即见十方无量诸佛。净妙光明。是故号此菩萨名无边光。以智慧光。普照一切。令离三途。得无上力。是故号此菩萨。名大势至。此菩萨天冠有五百宝华。一一宝华。有五百宝台。一一台中。十方诸佛。净妙国土。广长之相。皆于中现。顶上肉髻。如钵头摩华。于肉髻上。有一宝瓶。盛诸光明。普现佛事。余诸身相。如观世音等无有异。此菩萨行时。十方世界一切震动。当地动处。有五百亿宝华。一一宝华。庄严高显。如极乐世界。此菩萨坐时。七宝国土。一时动摇。从下方金光佛刹。乃至上方光明王佛刹。于其中间。无量尘数分身无量寿佛。分身观世音大势至。皆悉云集。极乐国土。畟塞空中。坐莲华座。演说妙法。度苦众生。是为大势至菩萨真实色(身相)。

　　［法华经授记品］得大势至菩萨。亲近供养普光功德山王如来。随其寿命。至于涅槃。般涅槃后。奉持正法。乃至灭尽。法灭尽已。即于其国成阿耨多罗三藐三菩提。号曰善住功德宝王如来。应供正遍知明行足善逝世间解无上士调御丈夫天人师佛世尊。如普光功德山王如来国土光明寿命诸菩萨众。乃至法住等无有异。若善男子善女人。闻善住功德宝王如。来名者。皆得不退于阿耨多罗三藐三菩提。

　　三世示迹

　　过去示迹

　　［大宝积经］往昔过阿僧祗无𢿘大劫。有佛出现。号曰然灯。于彼佛前。极过[婁*支]量。有苦行佛。出兴于世。苦行佛前。复有如来号为月面。月面佛前。过于数量。有栴檀香佛。于彼佛前。有苏迷卢积佛。卢积佛前。复有妙高劫佛。如是展转。有离垢面佛。不染污佛。龙天佛。山声王佛。苏迷卢积佛。金藏佛。照曜光佛。光帝佛。大地种性佛。光明炽盛琉璃金光佛。月像佛。开敷华庄严光佛。妙海胜觉游戏神通佛。金刚光佛。大阿伽陀香光佛。舍离烦恼心佛。宝增长佛。勇猛积佛。胜积佛。持大功德法施神通佛。映蔽日月光佛。照曜琉璃佛。心觉华佛。月光佛。日光佛。华璎珞色王开敷神通佛。水月光佛。破无明暗佛。真珠珊瑚盖佛。底沙佛。胜华佛。法慧吼佛。有师子吼鹅雁声佛。梵音龙吼佛。如是等佛出现于世。相去劫数。皆过数量。彼龙吼佛。未出世前。无央数劫。有世主佛。世主佛前。无边劫数。有佛出世。号世间自在王如来。彼佛法中。有一比丘。名曰法处。彼佛寿量。满四十劫。法处比丘。于彼法中。𤼵大誓愿。(云云)。

　　(自然灯逆溯而上至世间自在王。乃为阿弥陀佛𤼵心之始。吴魏后汉诸译皆自定光相次而下。故王龙舒本列五十三佛。亦自然灯相次而下。至世自在王。唯法贤译与此。是逆推而上。按然灯授记释迦。是第三阿僧祗劫事。非甚久远。故知溯源而上者为是。定光即然灯。世自在王。即世饶王。法处即法藏。或云法宝藏。或云作法比丘。诸佛名号。前后多少互有同异。依西方合论。以宝积为定本。)。

　　［悲华经］往昔过恒河沙阿僧祗劫。有世界名删提岚。劫名善持。有转轮王。名无诤念。主四天下。有一大臣。名曰宝海。是梵志种。时生一子。有三十二相。八十种好。常光一寻。生时有百千诸天来共供养。因为作字。号曰宝藏。其后出家。剃除须发。成菩提道。还号宝藏如来。广为圣王。说于正法。王请如来。及诸圣众。三月供养。王有千子。王及千子。如是供养满二百五十岁。各各向佛。及比丘僧。悔诸不及。尔时如来。即入三昧。放大光明。现十方世界。或有世界五浊弊恶。或有世界清净微妙等。王白佛言。诸菩萨等。以何业故。取净世界。以何业故。取不净世界。佛言。菩萨以愿力故。取清净土。离五浊恶。复有菩萨。以愿力故。求五浊恶。王言。我今真实。欲得菩提。不愿取不净佛土。我已先于十岁之中。端坐思惟庄严清净佛土。我今𤼵愿。愿成道时。世界之中。无有地狱畜生饿鬼。众生皆作金色。人天无别。无有女人。等一化生。寿命无量。世界清净。无有臭秽。所有宫殿。种种庄严。如第六天。余佛世界。若有众生。闻我名者。修诸善本。欲生我界。命终之后。必定得生。唯除五逆。诽谤圣人。破坏正法等。轮王𤼵深愿已。佛即告曰。大王汝见西方过百千万亿佛土。有尊音王如来。世界清净庄严。悉如大王所愿。如是四佛。出现入灭。过一恒河沙阿僧祗劫。入第二恒河沙阿僧祗劫。是时世界转名安乐。汝于是时。当得作佛。号无量寿如来等。

　　○尔时宝藏如来。寻为第一不眴太子授记曰。汝观天人三恶一切众生。生大悲心。欲断众生诸苦恼故。欲令众生。住安乐故。今当字汝。为观世音。无量寿佛。般涅槃已。彼土转名一切珍宝所成就。世界种种庄严。安乐世界。所不及也。汝成菩提道。号遍出一切光明功德山王如来。

　　○又告第二摩尼太子汝今所愿。取大世界。如汝所愿。汝当成菩提道。号曰善住珍宝山王如来。由汝取大世界故。因是字汝。为得大势至。

　　(安养记云。悲华经备有二十四愿。但文略耳。又按念佛三昧宝王论云。凡诸经中知名诸佛菩萨声闻等。皆昔之千子也。其长太子名不瞬观世音也次子名摩尼。大势至也。次子名王众。文殊师利也。次子名能伽奴。即金刚智慧光明菩萨。次子名无畏。即莲华尊如来。次子名庵婆罗。即虚空光明菩萨。次子名善臂。即师子香菩萨。次子名泯图。即普贤也。次子名蜜苏。即阿閦佛也。蜜苏王子。一自𤼵心已来。行时步步。心心数法。常念诸佛。今登正觉。生妙乐刹焉。)。

　　观佛三昧海经如来为父王说。昔有四比丘。犯律为耻。将无所怙。忽闻空中声曰。汝之所犯。谓无救者。不然也。空王如来虽复涅槃。形像尚在。汝可入塔。一观宝像眉间白毫。比丘随之。泣泪言曰。佛像尚尔。况佛真容乎。举身投地。如大山崩。今于四方皆成正觉。东方阿閦佛。南方宝相佛。西方无量寿佛。北方微妙声佛。是四破戒比丘也。

　　(宝王论云。如来名此观佛三昧为大宝王戒品海者。可以涤破戒之罪垢。得尘累之清净也。此四比丘一观宝像。佥为世雄。念佛之人。岂得阻于破戒欤)。

　　［一向出生菩萨经］过去无量无边阿僧祗劫。有佛号宝功德威宿劫王。彼佛将入涅槃。为众广说法本陀罗尼。时有轮王。名曰持火。王有太子。名曰不思议胜功德。生年十六。从彼如来。闻是法本。即于七万岁中。精勤修习。未曾睡眠。亦不偃侧。端坐一处。不贪财宝及以王位。不乐自身。得值九十亿百千那由他佛。诸佛说法。尽能闻持修习。厌家剃发。而作沙门。作已复于九万岁中。修习此陀罗尼。复为众生分别显示。一生之中。力精教化。令八十亿百千那由他众生。得𤼵道心。积功累德。住不退地。尔时不思议胜功德比丘。岂异人乎。即阿弥陀如来是也。

　　［观世音大势至授记经］乃往过去广远无量不可思议阿僧祗劫。时有世界。名无量德聚安乐示现。其国有佛。号金光师子游戏如来。国中有王。名曰威德。王千世界。正法治化。号为法王。其威德王。多诸子息。具二十八大人之相。是诸王子。皆悉住于无上之道。彼佛国土。尚无女名。何况有实。其国众生。净修梵行。纯一化生。禅悦为食。彼威德王。于八万四千亿岁。奉事如来。不习余法。佛知至心。即为演说无量法印。彼威德王于其园观。入于三昧。其王左右。有二莲华。从地涌出。杂色庄严。其香芬馥。如天栴檀。有二童子。化生其中。加趺而坐。一名宝意。二名宝上。时威德王。从禅定起。见二童子。坐莲华藏。以偈问曰。汝为天龙神。夜叉鸠槃茶。为人为非人。愿说其名号。时王右面童子。以偈答曰。一切诸法空。云何问名字。过去法已灭。当来法未生。现在法不住。仁者问谁名。空法亦非人。非龙非罗刹。人与非人等。一切不可得。左面童子而说偈言。名名者悉空。名名不可得。一切法无名。而欲问名字。欲求真实名。未曾所见闻。夫生法即灭。云何而问名。名字及语言。皆是假施设。我名为宝意。彼名为宝上。是二童子。说是偈已。与威德王。俱诣佛所。头面礼足。右绕七匝。合掌恭敬。于一面住。时二童子。即共同声。以偈问佛。云何为供养。无上两足尊。愿说其义趣。闻者当奉行。华香众妓乐。衣食药卧具。如是等供养。云何为最胜。尔时彼佛。即为童子而说偈言。当𤼵菩提心。广济诸群生。是则供正觉。三十二明相。设满恒沙刹。珍妙庄严具。奉献诸如来。及欢喜顶戴。不如以慈心。回向于菩提。是福为最胜。无量无有边。余供无过者。超逾不可计。如是菩提心。必成等正觉。时二童子复说偈言。诸天龙鬼神。听我师子吼。今于如来前。弘誓𤼵菩提。生死无量劫。本际不可知。为一众生故。尔数劫行道。况此诸劫中。度脱无量众。修行菩提道。而生疲倦心。我若从今始。起于贪欲心。是则为欺诳。十方一切佛。瞋恚愚痴垢。悭嫉亦复然。今我说实语。远离于虚妄。我若于今始。起于声闻心。不乐修菩提。是则欺世尊。亦不求缘觉。自济利己身。当于万亿劫。大悲度众生。如今日佛土。清净妙庄严。令我得道时。超逾亿百千。国无声闻众。亦无缘觉乘。纯有诸菩萨。其数无限量。众生净无垢。悉具上妙乐。出生于正觉。总持诸法藏。此誓若诚实。当动大千界。说如是偈已。应时普震动。百千众妓乐。演𤼵和雅音。光曜微妙服。旋转而来降。诸天于空中。雨散众末香。其香普流薰。悦可众生心。尔时威德王者。岂异人乎。即释迦牟尼佛是也。时二童子。今观世音及大势至菩萨摩诃萨是也。是二菩萨。于彼佛所。初𤼵阿耨多罗三藐三菩提心。

　　(按此经有华德藏菩萨白佛言。甚奇世尊。是善男子未曾𤼵心。成就如是甚深智慧。了达名字。悉不可得。佛言是二正士。于彼先佛已曾供养作诸功德。善男子。此恒河沙。悉可数知。而此大士先供养佛。种诸善根。不可称计。虽未𤼵于菩提之心。而以不可思议。而自庄严。于诸众生。为最勇猛。)。

　　现在示迹

　　［大宝积经］无量寿佛。复有异名。谓无量光。无边光。无着光。无碍光。光照王端严光爱光喜光可观光。不思议光。无等光。不可称量光。映蔽日光。映蔽月光。掩夺日月光。彼佛光明。普照佛刹。故得是名。

　　○极乐世界。所有菩萨。于无上菩提。皆悉安住一生补处。唯除大愿。能师子吼。擐大甲胄。为度群生。修大涅槃者。彼佛刹中。诸声闻众。皆有身光。能照一寻。菩萨光照百千寻。除二菩萨光明常照三千大千世界。彼二菩萨一名观自在。二名大势至。此二菩萨。从娑婆世界。舍寿量已。往生彼国。

　　［大宝积经无量寿如来会］阿难白佛。我今欲见极乐世界无量寿如来。并供养奉事无量百千亿那由他佛及菩萨众。种诸善根。时无量寿佛。即于掌中。放大光明。遍照百千俱胝那由他刹。彼诸佛刹。所有大小诸山。丛薄园林。及诸宫殿天人等物。以佛光明皆悉照见。譬如有人以净天眼观一寻地。见诸所有。又如日光出现。万物斯睹。彼诸国中比丘比丘尼优婆塞优婆夷。悉见无量寿如来。如须弥山王照诸佛刹。时诸佛国。皆悉明现。如处一寻。以无量寿如来殊胜光明。极清净故。见彼高座。及诸声闻菩萨等众。譬如大地。洪水盈满。树林山河。皆没不现。唯有大水。彼佛刹中。无有他伦。及异形类。唯除一切大声闻众。一寻光明。及大菩萨逾缮那等。百千寻光明。彼无量寿如来。应正等觉。光明映蔽。一切声闻及诸菩萨。令众有情。悉皆得见。彼极乐界菩萨声闻人天众等。一切皆睹娑婆世界释迦如来。及比丘众。围绕说法。

　　［鼓音声王陀罗尼经］西方安乐世界。今现有佛。号阿弥陀。其国号曰清泰。圣王所住。其城纵广十千由旬。于中充满刹利之种。阿弥陀如来。父名月上转轮圣王。其母名曰。殊胜妙颜。子名月明。奉事弟子。名无垢称。智慧弟子。名曰揽光。神足精勤。名曰大化。尔时魔王。名曰无胜。有提婆达多。名曰寂静。阿弥陀佛于大宝华。结加趺坐。有二菩萨。一名观世音。二名大势至。是二菩萨。侍立左右。无𢿘菩萨。周匝围绕。

　　(孤山弥陀疏曰鼓音王经既有女人及恶逆者。岂非弥陀现秽土耶。天竺决疑曰。天亲论云。女人及根缺。二乘种不生鼓音王经言。佛母。且指初降生时。成正觉已。国土随净。必无女人。其母或转成男子。如此方龙女。或复命终。如悉达母。二家所说。天竺为正。以经初云。若有四众。能正授持彼佛名号以此功德。临欲终时。阿弥陀佛。即与大众。往此人所。令其得见。见已庆悦。倍增功德。以是因缘。所生之处。得离胞胎秽欲之形。处妙莲华。自然化生。具大神通。光明赫奕。据此则女人恶逆。太子魔王。总是初降生后。未成道前。所示现耳。)。

　　［观无量寿佛经］韦提希白佛言。惟愿世尊。为我广说无忧恼处。我当往生。不乐阎浮提浊恶世也。此浊恶处。地狱饿鬼畜生盈满。多不乐聚。愿我未来。不闻恶声。不见恶人。唯愿佛日。教我观于清净业处。尔时世尊。放眉间光。其光金色。遍照十方无量世界。还住佛顶。化为金台。如须弥山。十方诸佛。净妙国土皆。于中现。或有国土。七宝合成。复有国土。纯是莲华。复有国土。如自在天宫。复有国土。如玻璃镜。十方国土。皆于中现。有如是等无量诸佛国土。严显可观。令韦提希见。时韦提希白佛言。是诸佛土。虽复清净。皆有光明。我今乐生极乐世界。阿弥陀佛所。唯愿世尊。教我思惟。教我正受。尔时世尊。告韦提希。汝今知不阿弥陀佛。去此不远。汝当系念。谛观彼国。汝及未来一切众生观于西方极乐世界。以佛力故。当得见彼清净国土。如执明镜。自见面像。见彼国土。极妙乐事心欢喜故。应时即得无生法忍。汝是凡夫。心想羸劣。未得天眼。不能远观。诸佛如来。有异方便。令汝得见。谛听谛听。善思念之。吾当为汝分别解说。除苦恼法。说是语时。无量寿佛。住立空中。观世音。大势至。是二大士。侍立左右。光明炽盛。不可具见。百千阎浮檀金色。不得为比。时韦提希见无量寿佛已。接足作礼。白佛言。世尊。我今以佛力故。得见无量寿佛。及二菩萨。未来众生。当云何观无量寿佛。及二菩萨。佛告韦提希。欲观彼佛者。当知无量寿佛。身如百千万亿夜摩天阎浮檀金色。佛身高六十万亿那由他恒河沙由旬。眉间白毫。右旋宛转。如五须弥山。佛眼如四大海水。青白分明。身诸毛孔。演出光明如须弥山。彼佛圆光。如百亿三千大千世界。于圆光中。有百万亿那由他恒河沙化佛。一一化佛。亦有众多无数化菩萨。以为侍者。无量寿佛。有八万四千相。一一相中。各有八万四千随形好。一一好中。复有八万四千光明。一一光明。遍照十方世界念佛众生。摄取不舍。其光相好。及与化佛。不可具说。

　　［观世音大势至二菩萨授记经］西方过此亿百千刹。有世界名安乐。其国有佛。号阿弥陀。今现在说法。彼有菩萨。一名观世音。二名得大势。得是如幻三昧。若有菩萨。从彼正士七日七夜听受是法。即便逮得如幻三昧。彼国有无量阿僧祗菩萨得是三昧。华德藏菩萨白佛言。愿以神力。令彼正士至此世界。又令彼此两得相见。何以故。以彼正士至此刹故。善男子。善女人。成善根者。闻其说法。得是三昧。又愿见彼安乐世界。阿弥陀佛。令此善男子善女人。𤼵阿耨多罗三藐三菩提心。愿生彼国。终不退转阿耨多罗三藐三菩提。尔时世尊。受彼请已。即散眉间白毫相光。遍照三千大千国土。于此世界草木土石大小诸山。乃至世界中间幽𡨕之处。普皆金色。莫不大明。日月晖曜。及大力威光。悉不复见。遍照西方亿百千刹乃至安乐世界。悉皆金色。大光右绕彼佛七匝。于如来前。廓然不现。彼国众生。菩萨声闻。悉见此土释迦文佛。与诸大众。围绕说法。犹观掌中。阿摩勒果。皆生爱乐欢喜之心。唱如是言。南无释迦如来。于此众会。四众八部释梵诸天菩萨声闻。皆见安乐世界阿弥陀佛。菩萨声闻。眷属围绕。晃若宝山。高显殊特。威光赫奕。普照诸刹。如净目人。于一寻内睹人面貌。明了无碍。既见是已。欢喜踊跃。唱如是言。南无阿弥陀如来应供正遍知。时此众中。八万四千众生。皆𤼵阿耨多罗三藐三菩提心。及种善根。愿生彼国。尔时安乐世界菩萨声闻。见此刹已。怪未曾有。欢喜合掌。礼释迦牟尼如来应供正遍知。作如是言。南无释迦牟尼佛。能为菩萨声闻。说如是法。尔时安乐世界。六种震动。观世音及得大势菩萨摩诃萨。白彼佛言。甚奇世尊释迦如来。现希有事。何以故。彼释迦牟尼如来。少现名号。令无量大地六种震动。尔时阿弥陀佛。告彼菩萨言。释迦牟尼。不但此土。现其名号。其余无量诸佛世界。悉现名号。大光普照。六种震动。亦复如是。彼诸世界。无量阿僧祗众生。闻释迦称誉名号。善根成就。皆得不退转于阿耨多罗三藐三菩提。时彼众中。四十亿菩萨。闻释迦牟尼如来。应供等正觉名号。同声𤼵愿善根回向阿耨多罗三藐三菩提。佛即授记。当得阿耨多罗三藐三菩提。尔时观世音及得大势菩萨摩诃萨。诣彼佛所。头面礼足。恭敬合掌。于一面住。白佛言。世尊。释迦牟尼。放此光明。何因何缘。尔时彼佛。告观世音。如来应供等正觉。放此光明。非无因缘。何以故。今日释迦牟尼如来应供正遍知。将欲演说菩萨珍宝处三昧经。故先现瑞。尔时观世音及得大势菩萨摩诃萨。白佛言世尊。我等欲诣娑婆世界。礼拜供养释迦牟尼佛。听其说法。佛言。善男子宜知是时。时二菩萨。即相谓言。我等今日。定闻彼佛所说妙法。时二菩萨。受佛教已。告彼四十亿菩萨眷属。善男子。当共往诣娑婆世界。礼拜供养释迦牟尼佛听受正法。何以故。释迦牟尼如来应供等正觉。能为难事。舍净妙国。以本愿力。兴大悲心。于薄德少福。增贪恚痴。浊恶世中。成阿耨多罗三藐三菩提。而为说法。说是语时。菩萨声闻。同声叹言。彼土众生。得闻释迦牟尼如来应供正遍知名号。快得善利。何况得见𤼵欢喜心。世尊。我当共诣彼世界。礼拜供养释迦牟尼。佛言。善男子宜知是时。尔时观世音及得大势菩萨摩诃萨。与四十亿菩萨。前后围绕。于彼世界。以神通力。各为眷属。化作四十亿庄严宝台。是诸宝台。纵广十二由旬。端严㣲妙。其宝台上。有处黄金。有处白银。有处琉璃。有处颇梨。有处赤珠。有处砗磲。有处二宝。黄金白银。有处三宝。金银琉璃。有处四宝。黄金白银琉璃颇梨。有处五宝。金银琉璃颇梨赤珠。有处六宝。黄金白银琉璃颇梨砗磲赤珠。有处七宝。乃至码瑙。又以赤珠栴檀。优钵罗。钵昙摩拘物头。分陀利华。而庄严之。又雨须曼那华。瞻卜华。波罗罗华。阿提目多华。罗尼华。瞿罗尼华。曼陀罗华。摩诃曼陀罗华。波楼沙华。摩诃波楼沙华。曼殊沙华。摩诃曼殊沙华。卢遮那华。摩诃卢遮那华。遮迦华。摩诃遮迦华。苏楼至遮迦华。栴那华。摩诃栴那华。苏楼至栴檀那华。栴奴多罗华。他罗华。摩诃他罗华。其宝台上。种种杂色。炫烂炜烨。清净照曜。诸宝台上。有化玉女。八万四千。或执箜篌琴瑟筝笛琵琶鼓贝。如是无量众宝乐器。奏微妙音。俨然而住。或有玉女。执赤栴檀香。沉水栴檀香。或执黑沉水栴檀香。俨然而住。或有玉女执优波罗。波头摩。拘物头。分陀利华果。俨然而住。或有玉女。执曼陀罗华。摩诃曼陀罗华。波楼沙华。摩诃波楼沙华。卢遮那华。摩诃卢遮那华。栴那华。摩诃栴那华。苏楼至栴那华。遮迦华。摩诃遮迦华。苏楼至遮迦华。陀罗华。摩诃陀罗华。苏楼至陀罗华。庄严而住。或有玉女。执一切华果。俨然而住。诸宝台上。众宝庄严师子之座。座上皆有化佛。三十二相。八十种好。而自严身。台上各悬八万四千众妙宝瓶。盛满末香。列置其上。诸宝台上。各有八万四千众宝妙盖。弥覆其上。诸宝台上。各有八万四千众妙宝树。植立其上。各有八万四千宝铃罗网罗覆其上。诸宝树间。有七宝池。八功德水。盈满其中。青黄赤白杂宝莲华。光色鲜映。微风吹动。众宝行树出微妙音。其音和雅。逾于天乐。诸宝台上。各有八万四千众妙宝绳。连绵树间。一一宝台。光明照耀八万四千由旬。莫不大明。尔时观世音及得大势菩萨摩诃萨。与其眷属八十亿众诸菩萨俱。庄严宝台。悉皆同等。譬如力士。屈伸臂顷。从彼国没。至此世界。时彼菩萨。以神通力。令此世界地平如水。与八十亿菩萨。前后围绕。以大功德。庄严成就。端严殊特。无可为喻。光明遍照娑婆世界。是诸菩萨。诣释迦牟尼佛所。头面礼足。右绕七匝。却住一面。白佛言。世尊。阿弥陀佛。问讯世尊。少病少恼。起居轻利。安乐行不。又现彼土庄严妙事。时此菩萨。及声闻众。见此宝台。众妙庄严。叹未曾有。各作是念。此诸宝台。庄严微妙。从安乐国。至此世界。为是佛力菩萨力耶。尔时华德藏菩萨。承佛神力。白佛言。甚奇世尊。未曾有也。今此娑婆世界。众妙宝台。庄严如是。是谁威力。佛言。是观世音及得大势神通之力。于此世界。现大庄严。华德藏言。甚奇世尊。不可思议。彼善男子。愿行清净。能以神力庄严宝台。现此世界。佛言。如是如是。如汝所说。彼善男子。已于无数亿那由他百千劫中。净诸善根。如幻三昧。住是三昧。能以神通变化。现如是事。又华德藏。汝今且观东方世界。为何所现。时华德藏。即以菩萨种种天眼。观于东方恒河沙等诸佛世界。见彼佛前。皆有观世音及得大势。庄严如前。恭敬供养。皆称阿弥陀佛。问讯世尊。少病少恼。起居轻利。安乐行不。南西北方。四维上下。亦复如是。尔时华德藏菩萨。见是事已。欢喜踊跃。得未曾有。而白佛言。甚奇世尊。今此大士。乃能成就如是三昧。何以故。今此正士。能现庄严。是诸佛刹。尔时世尊。即以神力。令此众会。见是事已。三万二千人。𤼵阿耨多罗三藐三菩提心。

　　［称赞净土佛摄受经］释迦牟尼佛。告舍利子曰。如我今者。称扬赞叹无量寿佛。无量无边不可思议佛土功德。如是东方。亦有现在不动如来。山幢如来。大山如来。大光如来。妙幢如来。南方亦有现在日月光如来。名称光如来。大光蕴如来。迷卢光如来。无边精进如来。西方亦有现在无量寿如来。无量蕴如来。无量光如来。无量幢如来。大自在如来。大光如来。光焰如来。大宝幢如来。放光如来。北方亦有现在无量光严通达觉慧如来。无量天鼓振大妙音如来。大蕴如来。光网如来。娑罗帝王如来。下方亦有现在示现一切妙法正理常放火王胜德光明如来。师子如来。名称如来。誉光如来。正法如来。妙法如来。法幢如来。功德友如来。功德号如来。上方亦有现在梵音如来。宿王如来。香光如来。如红莲华胜德如来。示现一切义利如来。如是东南方亦有现在最上广大云雷音王如来。西南方亦有现在最上日光名称功德如来。西北方亦有现在无量功德火王光明如来。东北方亦有现在无数百千俱胝广慧如来。如是等佛如殑伽沙住于十方。自佛净土。各各示现广长舌相。遍覆三千大千世界。周匝围绕。说诚实言汝等有情。皆应信受如是称赞不可思议佛土功德。一切诸佛摄受法门。

　　未来示迹

　　［大宝积经］弥勒菩萨白佛言。世尊。于此国界。不退菩萨。当生极乐国者。其数几何。佛告弥勒。此佛土中。有七十二亿菩萨。彼于无量亿那由他百千佛所。种诸善根。成不退转。当生彼国。况余菩萨。由少善根生彼国者。不可称计。阿逸多。从难忍如来佛国。有十八亿不退菩萨。当生极乐世界。东北方宝藏佛国中。有九十亿不退菩萨。当生彼土。从无量声如来国中。有二十二亿不退菩萨。当生彼土。从光明如来国中。有三十二亿不退菩萨。当生彼土。从佛天如来国中。有十四亿不退菩萨。当生彼土。从胜天力如来国中。有十二千不退菩萨。当生彼土。从师子如来国中。有五百不退菩萨。当生彼土。从离尘如来国中。有八十一亿不退菩萨。当生彼土。从胜积如来国中。有六十亿不退菩萨。当生彼土。从人王如来国中。有十俱胝不退菩萨。当生彼土。从胜华如来国中。有五百菩萨。具大精进。𤼵趋一乘。于七日中。能令众生。离百千亿那由他劫生死流转。彼等亦当生极乐界。从𤼵起精进如来国中。有六十九亿不退菩萨。当生彼土。到彼国已。供养礼拜无量寿如来。及菩萨众。阿逸多。我若具说诸方菩萨。生极乐界。若已到。今到。当到。为供养礼拜瞻仰无量寿佛等者。但说其名。穷劫不尽。

　　［大宝积经］尔时世尊。说是经已。天人世间。有万二千那由他亿众生远离尘垢。得法眼净。二十亿众生。得阿那含果。六千八百比丘。诸漏已尽。心得解脱。四十亿菩萨于无上菩提。住不退转。被大甲胄。当成正觉。有二十五亿众生。得不退忍。有四万亿那由他百千众生。于无上菩提。未曾𤼵意。今始初𤼵种诸善根。愿生极乐世界。见阿弥陀佛。皆得往生彼如来土。各于异方。次第成佛。同名妙音。有八万亿那由他众生。得受记法忍。成无上菩提。彼无量寿佛。昔行菩萨道时。成熟有情。悉皆当生极乐世界。忆念畴昔。所𤼵思愿。皆得成满。

　　(初𤼵心。即蒙授记。正见导师。成就之速。当知凡能𤼵心。愿生彼国。皆彼佛行菩萨道时。所成熟者。)。

　　［大宝积经］佛告父王。一切众生。皆即是佛。汝今当念西方世界阿弥陀佛。常勤精进。当得佛道。王言。一切众生。云何是佛。佛言。一切法无生。无动摇。无取舍。无相貌。无有自性。今可于此法中安住其心。勿信于他。尔时父王与七万释种。闻说是法。信解欢喜。悟无生忍。佛现微笑而说偈言。释种决定智。诸法不可得。是故于佛法。决定心安住。人中命终已。得生安乐国。面奉无量寿。无畏成菩提。

　　［十住断结经］座中有四亿众。自知死此生彼。牵连不断。欲为之源乐生无欲国土。佛言。西方此去无𢿘国土。有佛名无量寿。其土清净。无淫怒痴。莲华化生。不由父母。汝当生彼。

　　［法华经］佛言。若有女人。闻是经典。如说修行。于此命终。即往安乐世界。阿弥陀佛。大菩萨众。围绕住处。生莲华中。宝座之上。不复为贪欲所恼。亦复不为嗔恚愚痴所恼。亦复不为憍慢嫉妒诸垢所恼。得菩萨神通。无生法忍。

　　(云栖曰。或者疑此方他界。往生无量。净土何以容之。噫。沧海尚纳百川。虚空犹含万象。而无边刹海。不出普贤一毛孔中。然则举净土针锋之地。而容无尽之往生。不亦恢恢乎有余裕哉。)。

　　实相念佛法门

　　［观佛三昧经］文殊师利菩萨白佛言。我念过去宝威德上王佛时。有长者。名一切施。有子名曰戒护。子在母胎。以敬信故。预为其子。受三归依。八岁见佛。恭敬作礼。一见佛故。即得除灭百千万亿生死之罪。从是已后。常生净土。得百千亿念佛三昧。故今释尊。复记之曰。文殊师利。汝当往生极乐世界。证入初地。

　　［文殊𤼵愿经］文殊师利菩萨𤼵愿偈云。愿我命终时。灭除诸障碍。面见阿弥陀。往生安乐刹。生彼佛国已。成满诸大愿。阿弥陀如来。现前授我记。严净普贤行。满足文殊愿。尽未来际劫。究竟菩萨行。

　　［华严经光明觉品］尔时光明过千世界。乃至一切处。文殊菩萨。各于佛所。同时𤼵声。说此颂言。一切威仪中。常念佛功德。昼夜无暂断。如是业应作。

　　［文殊问般若经］佛告文殊。欲入一行三昧者。应处空闲。舍诸乱意。不取相貌。系心一佛。专称名字。随彼方所。端身正向。能于一佛。念念相续。即是念中。能见过去未来现在诸佛。念一佛功德。与念无量佛功德无二(又大般若经一节文略同此)。

　　(文殊夙世为无诤国王第三子。故次观音势至之后虽示为华严幼男。而智为先导。所谓实相念佛者也。若夫妙光为然灯之师。又号龙种上尊王佛。则古圣示现。不可思议矣。)。

　　［华严经行愿品］普贤菩萨告善财童子十种大愿。复云。若人诵此愿者。行于世间。无有障碍。如空中月。出于云翳。圆满普贤所有功德。不久当如普贤菩萨。又复是人临命终时。最后刹那。一切诸根。悉皆散坏。一切亲属。悉皆舍离。一切威势。悉皆退失。一切珍宝。无复相随。唯此愿王。不相舍离。于一切时。引导其前。一刹那中。即得往生极乐世界。到已即见阿弥陀佛。文殊师利菩萨。普贤菩萨。观自在菩萨。弥勒菩萨等。其人自见生莲华中。蒙佛授记。得受记已。以智慧力。随众生心。而为利益。能于烦恼大苦海中。拔济众生。令其出离。皆得往生阿弥陀佛极乐世界。又偈云。愿我临欲命终时。尽除一切诸障碍。面见彼佛阿弥陀。即得往生安乐刹。我既往生彼国已。现前成就此大愿。一切圆满尽无余。利乐一切众生界。彼佛众会咸清净。我时于胜莲华生。亲睹如来无量光。现前授我菩提记。蒙彼如来授记已。化身无数百俱胝。智力广大遍十方。普利一切众生界。若人于此胜愿王。一经于耳能生信。速见如来无量光。具此普贤最胜愿。我此普贤殊胜行。无边胜福皆回向。普愿沉溺诸有情。速往无量光佛刹。

　　(普贤为舍那长子。而以十大愿王。导归极乐。足见无量寿佛。为舍那化现。故文殊普贤弥勒等菩萨皆在西方。又宗赜禅师。结胜莲社。而普贤普惠二大士。梦求署名其间。则乐于引导众生。归于安养可知矣。)。

　　［华严经入法界品］德云比丘告善财言。我唯得此忆念一切诸佛境界智慧光明普见法门。所谓智光普照念佛门。令一切众生念佛门。令安住力念佛门。令安住法念佛门。照耀诸方念佛门。入不可见处念佛门。住于诸劫念佛门。住一切时念佛门。住一切刹念佛门。住一切世念佛门。住一切境念佛门。住寂灭念佛门。住远离念佛门。住广大念佛门。住微细念佛门。住庄严念佛门。住能事念佛门。住自在心念佛门。住自业念佛门。住神变念佛门。住虚空念佛门。

　　［华严经入法界品］解脱长者告善财言。我已入出如来无碍庄严解脱门。我见十方各十佛刹微尘数如来。彼诸如来。不来至此。我不往彼。我若欲见安乐世界阿弥陀佛。随意即见。乃至宝师子庄严世界毗卢遮那如来。如是一切。悉皆即见。然彼如来不来至此。我身亦不往诣于彼。知一切佛。及与我心。悉皆如梦。知一切佛。犹如影像。自心如水。知一切佛。所有色相。及以自心。悉皆如幻。知一切佛及以己心。悉皆如响。我如是知。如是忆念。所见诸佛皆由自心。

　　［华严经毗卢遮那品］大威光童子见波罗蜜善根庄严王如来成等正觉。现神通力即得念佛三昧。名无边海藏门。

　　［华严经入法界品］普德净光夜神告善财言。菩萨成就十法。能圆满菩萨行。一者得清净三昧。常见一切佛。二者得清净眼。常观一切佛相好庄严。三者知一切佛。无量无边功德大海。四者知等法界无量诸佛法光明海。五者知一切如来。一一毛孔放等众生数大光明海。利益无量一切众生。六者见一切如来。一一毛孔。出一切宝色光明焰海。七者于念念中。出现一切佛变化海。充满法界。究竟一切佛境界调伏众生。八者得佛音声同一切众生言音海。转三世一切佛法轮。九者知一切佛。无边名号海。十者知一切佛。调伏众生不思议自在力。菩萨成就此十种法。则能圆满菩萨诸行。我得菩萨解脱。名寂静禅定乐。普游步普见三世一切诸佛。亦见彼佛清净国土道场众会神通名号法寿命言音身相。种种不同。悉皆明睹。而无取着。

　　华严念佛三昧无尽灯序曰。六道凡夫。三乘贤圣。其根本悉是灵明清净一法界心。性觉宝光各各圆满。本不名诸佛。亦不名众生。但此心灵妙自在。不守自性。故随迷悟之缘。作业受苦。名曰众生。修道证真。遂名诸佛。佛悯众生颠倒妄想执着而不证得。于是称法界性。说华严经。欲令众生。知一切法即心自性。成就慧身不由他悟。至于善财证入法界。参诸知识。最初吉祥云比丘。教以无碍智慧念佛门。又解脱长者。教以唯心念佛门。又普遍吉净光夜神。教以观德相念佛门。其后华严诸祖。虑念佛者。莫得其要。于善知识解脱门中。复设诸门。意使诸佛与众生交彻。净土与秽土融通。法法彼此该[(冰-水+〡)*ㄆ]。尘尘悉遍法界。相即相入。无碍圆融。倘得其门。则等诸佛于一朝。不得其旨。则徒修因于旷劫。夫不龟手之药。一也。有终身洴澼洸者。有裂土而封者。盖用有工拙。而利有大小。念佛法门一也。有涉时之久。致力之多。而平素失其指归。逮乎垂亡。他境强夺。鲜能超迈。此终身止于洴澼洸者也。唯华严观行。得圆至功于顷刻。见佛境于尘毛。诸佛心内众生。新新作佛。众生心中诸佛。念念证真。至简至易。虽然。诸佛拔苦与乐之心一也。不思议力一也。唯西方弥陀世尊。接引娑婆众生。愿力偏重。是以释尊流通经中。普贤行愿。独指弥陀。极为至切。义和晚年退席平江能仁。遍搜净土传录。与诸论赞。未尝有华严圆融念佛法门。盖巴歌和众。雪曲应稀。无足道者。呜呼。不思议法门。散乎大经与疏记之中。无闻于世。离此别求。何异北辕而之楚耶。于是备录法门。着为一编。使见闻者不动步而归净土。安俟阶梯。非思量而证弥陀。岂存言念诸佛则背尘合觉故明。众生则背觉合尘。故昏。欲使𡨕者皆明。明终无量。因目其篇曰无尽灯云尔。乾道元年九月望日。临安府慧因院传华严教观圆澄法师义和撰。

　　(详夫实相之旨。为如来极则之谈。所谓无相不相。不相无相。名为实相。安住如是真实相已。所𤼵慈悲。明谛不虚。故法华云。是法住法位。世间相常住。意在不坏世间相。而显第一义也。是以古人有云。除实相外。余皆魔事。若人识得心。大地无寸土。然则唯心净土。自性弥陀。非实相之旨而何。如华严一经。号为圆顿法门。纯谈实相。而往往举扬念佛法门。如德云比丘。解脱长者。净光夜神。以念佛为三昧。为解脱门。乃至普贤大士。以十大愿王导归极乐。深切着明。不啻谆谆言之矣。又如贤首品云见有临终劝念佛。又示尊像令瞻敬。俾于佛所深归仰。是故得成此光明。又离垢幢菩萨云。以佛为境界。专念而不舍。此人得见佛。其数与心等。十回向品云。愿得忆念与法界等。未来现在一切诸佛。又十地品中。地地皆云一切所作。不离念佛。又佛不思议法品云。如来有十种佛事。一者若有众生专心忆念。则得现前。如是比者。不可殚述。故清凉疏问云。不求生华严。期生极乐。何耶。答有四意。一者有缘故。二欲使众生归凭情一故。三不离华藏故。四即本师故。行愿品别行钞曰。有缘者。弥陀愿重偏接娑婆人也。归凭情一者。若闻十方皆妙。彼此融通。则初心茫茫无所依托。故方便引之。不离华藏者。极乐去此但十万亿佛土。华藏中所有佛刹。皆㣲尘𢿘故不离也。即本师者。如经第三十九云。或有见佛无量寿。观自在等共围绕。疏判云。赞本尊遮那之德也。疏又云。华藏刹海。皆遮那境无量寿佛去十万亿并未出于刹种之中。岂非本师。随名异化耶。又道纯法师设问曰普贤行愿是华严流通。何故于世界海中。偏指极乐。既信解圆宗。十方佛刹皆可往生。结归西方。必有深旨。答。普贤为善财海众说愿王已结归西方者。盖为信解圆宗人。入文殊智。修普贤行。福慧事理。皆称法界。此大心人虽妙悟本明。顿同诸圣然犹力用未充。未及如来出现普利众生。所以暂依净土。亲近弥陀海众。直至成佛。故南齐有慧光法师着华严十地等疏。妙尽权实之旨。天众来迎。而不愿往。祈归安养。化佛满空。又唐道昂法师讲华严十地论。稽洽博诣。志结西方。兜率陀天来迎由来非愿。西方灵相现前。高座而往。又圆净法师结净行社。刺血书华严净行品。求生西方。又守真法师。讲起信论法界观。常于中夜。结无量寿如来往生秘密印。系念西方。此皆习华严宗。而生西土者也。况帝心着五悔文赞叹净土劝人念佛贤首释起信。清凉疏华严圭峰钞行愿。而华严以十六愿王。导归极乐起信以真如三昧。令生安养。故清凉指出弥陀。即遮那化身。极乐与娑㜑同界。欲见则随意即见。欲生则决定往生。余谓贤首一宗。尽归净土。)。

　　观想念佛法门

　　［十六观经］诸佛如来。是法界身。入一切众生心想中。是故汝等心想佛时。是心即是三十二相。八十随形好。是心作佛。是心是佛。诸佛正偏知海。从心想生。是故应当一心系念。谛观彼佛。

　　天台疏云。法界身者。报佛法性身也。众生心净。法身自在。故言入众生心想中如白日升天影现百川明佛身自在能随物现也又法界身。是佛身无所不遍法界为体得此观佛三昧解入相应故言入心想也是心作佛者。佛本是无。心净故有。是心是佛者。向闻佛本是无。心净故有。便谓条然。故言即是。

　　○妙宗释曰。欲想佛身须知观体体是本觉起成能观本觉乃是诸佛法界之身以诸佛无别所证全证众生本性故也。

　　○融心解曰。如来恐人着相观佛故于真像之前示乎观体令依此法而观佛身。

　　○妙宗又曰。今之心观非直于阴观本性佛乃托他佛显乎本性故先明应佛入我想心次明佛身全是本觉故应佛显知本性明托外意成唯心观。

　　［十六观经］当知无量寿佛身。如百千万亿夜摩天阎浮檀金色。佛身高六十万亿那由他恒河沙由旬。眉间白毫。右旋宛转。如五须弥山。佛眼如四大海水。青白分明。身诸毛孔。演出光明。如须弥山。彼佛圆光。如百亿三千大千世界。于圆光中。有百万亿那由他恒河沙化佛。一一化佛。亦有众多无数化菩萨以为侍者。无量寿佛。有八万四千相。一一相中。各有八万四千随形好。一一好中。复有八万四千光明。一一光明。遍照十方世界念佛众生。摄取不舍。其光相好。及与化佛。不可具说。但当忆想。令心眼见。见此事者。即见十方一切诸佛。以见诸佛故。名念佛三昧。作是观者。名观一切佛身。以观佛身故。亦见佛心。佛心者。大慈悲是。以无缘慈。摄诸众生。作此观者舍身他世生诸佛前。得无生忍。是故智者应当系心。谛观无量寿佛。观无量寿佛者。从一相好入。但观眉间白毫。极令明了。见眉间白毫相者。八万四千相好。自然当现。见无量寿佛者。即见十方无量诸佛。得见无量诸佛。故诸佛现前授记。是为遍观一切色身相。

　　观佛身

　　此色相是实报身应同居土亦名尊特亦名胜应而特名法身者为成行人圆妙观也良以报应属修。法身是性。若渐教说。别起报应二修。庄严法身一性。若顿教诠。报应二修全是性具法身一性举体起修故得全性成修全修在性三身融妙指一即三。

　　○既指报应。名为法身。即显行人心观。即空假中。空假是二修。中观是一性。修性𡨕妙三观圆融同在一念一念无念三三宛然如此方名修心妙观此观能令四土皆净若不尔者非是顿教所诠妙观。当以此观观弥陀身矣。

　　八万四千

　　妙宗钞云。总相别相。总好别好。总光别光。皆云八万四千者。即障显德故成此数佛居凡地具于八万四千尘劳于此尘劳皆见实相理智既合故能示现相好光明故节节云八万四千行人今观。知心即是能于尘劳皆即佛。

　　观身见心

　　妙宗云。由色而见于心者。以心无形由色表故以圆人所观色心不二既见微妙色岂隔大悲心故胜鬘云。如来色无尽。智慧亦复然。既三种慈体是三谛。今三观明。故三慈显。以用果法。为观行故故于位位见佛色心。

　　无缘慈

　　妙宗云。心与众生能所既绝无我心想绝他众生而一切众生与我同体十界因果不离一心而此一心是慈体故十界苦集四种道灭能于一时任运与拔故云无心攀缘自然现益。

　　○以佛性中成究竟智有何别理为心所缘故云无心观理境智既泯空有又忘无住无依绝思绝议此名安住第一义心既无缘慈乃周遍入众生性称为内熏或为现身说第一义称为外熏以此摄生名无缘慈。

　　○生慈。法慈。约次第论。则两二乘。及偏菩萨。有修证分。若此无缘。唯圆唯极。故云诸佛生缘妙有。法缘妙空。今是妙中。故云无缘。中必无缘故也。天台云不依三世者。此之慈悲。非四相故。天台云知缘不实者。了苦乐事即性德故天台云以众生不知故。实相智慧。令众生得之者。此慈所被令众生𤼵即境之智方乃名得实相智慧得此智者方终离苦得于永乐。

　　［十六观经］当起自心生于西方极乐世界。于莲华中。结跏趺坐。作莲华合想。作莲华开想。莲华开时。有五百色光来照身想。眼目开想。见佛菩萨满虚空中。水鸟𣗳林。及与诸佛所出音声。皆演妙法。

　　［十六观经］若欲至心生西方者。先当观于一丈六像。在池水上。如先所说无量寿佛身量无边。非是凡夫心力所及。然彼如来。宿愿力故。有忆想者。必得成就。但想佛像。得无量福。况复观佛具足身相。阿弥陀佛。神通如意。于十方国。变现自在。或现大身满虚空中。或现小身。丈六八尺。所现之形。皆真金色。圆光化佛。及宝莲华。如上所说。

　　妙宗云。行人于前依正诸观。修虽不入求生之意弥加敦笃名为至心故令此人舍胜观劣未观菩萨先想弥陀。故云。当观于一丈六像。行人欲托彼土莲池故令观像在池水上应知胜身既心作心是岂今丈六非作是耶圆人作为皆了唯心全具而变。全变是具。具变不二。故观佛相胜劣皆然妙宗云。观法之初。不托日冰。便观此相。斯盖凡心可想之境故也若八万相。是彼如来现奇特身增进深位。念佛三昧。非是凡夫心力所及。

　　妙宗云。胜身观法。修虽不成。而且得知广大无量。今闻观小。顿违前说。宁免轻疑。为拂此疑。故说弥陀神通如意。能大能小皆全法界但以重心观令成就勿疑身谢不生西方。

　　妙宗云观经初令观日。天台疏释。齐于下品下生以验想冰。至假想地。属下三品当名字人次得三昧。见彼实地。合入观行初二两品次观宝树。及以池楼至总观成。当三四品宝座观成。当第五品以座上宝幢。如百千万亿须弥山大。比知座体其量难思非第五品三观功成凡小事禅见莫能及此观虽就经文未便许观佛身乃令先想一大宝像。称座而坐及二菩萨皆想坐座况复悉用作是不二妙观观之使心流利方令观佛学者应知日观已来。所修三观。共于事禅。良以皆须想成相起故也事禅既胜三界思惑悉已被伏妙观观像见破。即登第七信位得此位已方令观佛真法之身八万相显乃得名为念佛三昧即感诸佛现前授记生彼便证无生法忍经文如此明圆深观所显之相诚谓奇特实匪生身。凡夫。小乘。常所见相。

　　佛修立三昧观经

　　［方等大集经］佛告贤护。若欲成就诸佛现前三昧。随所念处即见如来。如取清油净水水晶明镜。用是四物观已。而目善恶好丑。形影分明。而彼现像。不从四物出。亦非余处来。非自然有。非人造作。但知彼像。无所从来。亦无所去。无生无灭。无有住所。菩萨亦尔。即复思惟。今此佛者。从何所来。而我是身。复从何出。观彼如来。竟无来处。及以去处。我身亦尔。本无出处。岂有转还。彼复应作如是思惟。今此三界。唯是心有。何以故。随彼心念。还自见心。今我从心见佛。我心作佛。我心是佛。我心是如来。我心是我身。我心见佛。心不知心。心不见心心有想念。则成生死。心无想念。即是涅槃。所思既灭。能想亦空。当知菩萨因此三昧。证大菩萨。(此经与般舟经同本异译此中所载心不知心文相显著故书此经)。

　　辅行释曰。经中佛字。一自心三昧所见佛。二西方从因感果佛。具二义共为一境。为顺理故。从初义释。三昧既成。随念即见。见是心性。名心作佛。佛即心作。故见佛时。名见自心。若见自心。即见佛心。以彼佛心。是我心故。此中意但观自心及所见佛。不出法性。故见佛心。即见己心。己心佛心。即是中道。会宗问曰。般舟经中令念念想阿弥陀佛。此则心有想也。而经后乃云。心有想则痴。无想即涅槃。前后相违何耶。答曰。彼经初明观想弥陀。不可无念。后约三昧功成。见十方佛住立空中。此时当了我心佛心。同一真性。不可思议。故云有想则痴。无想即涅槃。非谓从初不得观想也。又复无念无生之智。佛地方成。今人未入观行之门便说无生无念。岂知马鸣所教。从念至于无念。从说至于无说。故知以念止念。以言遗言。皆佛祖修行之正辙也。

　　观佛入空观

　　［大集日中经］佛言。欲生净土佛刹。不生障碍。而此众生。应净洗浴。着鲜洁衣。菜食长斋。无啖辛臭。于寂静处。生念结加。或行或坐。念佛身相。更莫他缘。或一日夜。或七日夜。至心念佛。乃至见佛。小念见小。大念见大。乃至无量念者。见佛色身无量无边色身。三十二相。于一一相。亦念亦观。能皆明了。随所见相。见青光明。于彼光相。专精系意。无令心乱。彼光出已。从行者顶入。尔时安心。谨莫惊怖。念此青光。于自身中。支体偏行。见身火然。乃至成灰。风来散灭。如是念时。无有一相。十方皆空。如是修者。能于一弹指顷。到一佛刹及无量刹。

　　忆佛入忍地

　　［楞严经］大势至法王子。与其同伦五十二菩萨。即从座起。顶礼佛足而白佛言。我忆往昔恒河沙劫。有佛出世。名无量光。十二如来。相继一劫。其最后佛。名超日月光。彼佛教我念佛三昧。譬如有人。一专为忆。一人专忘。如是一人。若逢不逢。或见非见。二人相忆。二忆念深。如是乃至从生至生。同于形影。不相乖异。十方如来怜念众生。如母忆子。若子逃逝。虽忆何为。子若忆母。如母忆时。母子历生。不相违远。若众生心。忆佛念佛。现前当来。必定见佛。去佛不远。不假方便。自得心开。如染香人。身有香气。此则名曰香光庄严。我本因地。以念佛心。入无生忍。今于此界。摄念佛人。归于净土。佛问圆通。我无选择。都摄六根。净念相继。得三摩地。斯为第一。

　　长水疏曰。念佛心者。初即以生灭心缘佛相好。专注一境心无间然。见佛相好。如镜现像。复观所念之佛。俱为虚妄。本无自性。从念想现。能念之心。已起未起。自何而有。不见一法。毕竟空寂。本来离念。离念相者。等虚空界。无所不遍。法界一相。即是如来平等法身。入无生忍。

　　［贞元华严经］长者言。善男子。我若欲见安乐世界无量寿如来。随意即见。如是十方一切世界所有如来。我若欲见。随意即见。我能知了一切如来国土庄严神通等事。无所从来。亦无所至。无有行处。亦无住处。亦如己身。无来无去。无行住处。然彼如来。不来至此。我不往彼。知一切佛。及与我心。皆如梦故。如梦所见。从分别生。见一切佛。从自心起。又知自心。如器中水。悟解诸法。如水中影。又知自心。犹如幻术。知一切佛。如幻所作。又知自心。诸佛菩萨。悉皆如响。譬如空谷。随声𤼵响。悟解自心。随念见佛。我如是知。如是忆念。所见诸佛。皆由自心。

　　清源贞元疏曰。无所从来下。正辨唯心。即心无心。便入真如。了彼相虚。唯心现故。以我即寂之唯心。叩彼即体之妙用。能念所念。何动寂之相干。既了唯心。了心即佛。故随所念。无非佛矣。况志一不挠。精研造微。佛应克诚。于何不见。四喻通显唯心。梦喻不来不去。影喻不出不入。幻喻非有非无。响喻非合非散。四喻皆具三观。唯心故空。唯心故假。唯心故中。三观齐驱。以性融相。则入重重念佛之境矣。

　　欲达唯心净土。先了诸法互融。世人不解。遂执方寸之心为净土。以经中佛说国土庄严。悉皆表显皆无实法。自招谤法之咎。自知心外无法。故曰唯心。经云。如百千灯。光照一室。其光遍满。无坏无杂。十方诸佛。九界众生。色心依正。至于一尘一毛。随举一法。皆百千灯中之一灯也。行人一念。如在东一灯。弥陀净土。如在西一灯。以其光遍满故。一即一切。一切即一。心外无土。土外无心。此即事之理。唯心净土也。以无坏无杂故。此灯彼灯。不相混乱。心自是心。佛自是佛。净土自是净土。即此土众生。念彼土之佛而求往生。此即理之事西方净土也。虽分事理。实非两途。若拘于西方而不达唯心。则得事失理。虽未能称理。佛力神故。亦得往生。虽居下品。亦无退转。若拘自心而不求西方。则事理俱失。以不求生故。不得往生。此失事也。以不知心外无法故。定执方寸为心。昧心法圆融之旨。此失理也。

　　［马鸣大师起信论云］若修止者。对治凡夫住着世间。能舍二乘怯弱之见。若修观者。对治二乘不起大悲。远离凡夫不修善根。以是义故。是止观门。共相助成。不相舍离。若止观不具。则无能入菩提之道。复次众生初学是法。欲求正信。其心怯弱。以住于此娑婆世界。自畏不能常值诸佛。亲承供养。惧谓信心难可成就。意欲退者。当知如来有胜方便。摄护信心。谓以专意念佛因缘。随愿得生他方佛土。常见于佛。永离恶道。如修多罗说。若人专念西方极乐世界阿弥陀佛。所修善根。回向愿求生彼世界。即得往生。常见佛故。终无有退。若观彼佛真如法身。常勤修习。毕竟得生。住正定故。

　　贤首疏云。往生之人。约有三位。一如莲华未开时。信行未满。未名不退。但以处无退缘。故称不退。二信位满足以去。华开见佛。入十住位。得分见法身。住正定位也。三者三贤位满。入初地以去。证遍满法身生无边佛土。如佛记龙树菩萨等。住初地生净土等也此中毕竟得生住正定者。是后二位。

　　(马鸣大士。为传法第十二祖。化身为蚕。演法教马。非菩萨示现。何以臻此。然复广造众论。破诸外道。兹论虽略。乃宗百部大乘所造。则知百部大乘。莫不以止观为要行。净土为归宿。故贤首云。止观相须。如鸟两翼。车之二轮。二轮不具则无运载之功。一翼若缺。则无凌虚之势。但以内心既劣。外缺胜缘。信行难成。恐欲生退。故圣意善巧方便摄护令生极乐。亲近弥陀。庶不退此信心。终得成于正觉观佛法身。是住正定。非观想之宗欤。)。

　　［龙树大师造释华严经论易行行品云］菩萨道有难行行。如陆地乘舟也。有易行行。如水路乘舟也。阿弥陀佛。本愿之力。若人闻名称念。自归彼国。如舟得水。又遇便风。一举千里。不亦易哉。又大智度论云。有诸菩萨。自念谤大般若。堕恶道历无量劫。虽修余行。不能灭罪。后遇知识。教念阿弥陀佛。乃得灭障。超生净土。又云。譬如二人。各有亲眷。为水所溺。一人情急。直入水救。为无方便故。彼此俱没。一人有方便。往取船筏。乘之救接。悉皆得脱水溺之难。新𤼵意菩萨。亦复如是。未得忍力。不能救众生。为此常须近佛。得无生忍已。方能救众生。如得船者。又云。譬如婴儿。不得离母。若也离母。或堕坑井。渴乳而死。又如鸟子。翅羽未成。秪得依树傅枝。不能远去。翅翮成就。方能飞空。自在无碍。凡夫无力。唯得专念阿弥陀佛。使成三昧。以业成故。临终敛念得生。决定不疑。见弥陀佛证无生忍已。还来三界。乘无生忍船。救苦众生广施佛事任意自在。故论又云。游戏地狱行者。生彼国已。得无生忍。还入生死。教化地狱受苦众生。以是因缘求生净土。愿识其教。故十住婆沙论。名易行行也。

　　(按入楞伽经偈云。大慧汝当知。善逝涅槃后。未来世当有。持于我法者。大名德比丘。厥号为龙树。能破有无宗。世间中显我。无上大乘法。得初欢喜地。往生安乐国。然则如来已悬记于五百年前。所谓闻而知之。私淑圣统者也。马鸣中兴正法。龙树中兴像法。世间典籍读遍。复入龙宫诵出下本华严。而着广论。汲汲彰明净土。欲与大地众生。同归乐国耳。)。

　　龙树大士着中观等论。盛谈空假中三观之理。为台宗始祖。

　　［天亲大师无量寿经优波提舍愿生偈云］世尊我一心。归命尽十方无碍光如来。愿生安乐国。我依修多罗。真实功德相。说愿偈总持。与佛教相应。观彼世界相。胜过三界道。究竟如虚空。广大无边际。正道大慈悲。出世善根生。净光明满足。如镜日月轮。备诸珍宝性。具足妙庄严。无垢光炎炽。明净曜世间。宝性功德草。柔软左右旋。触者生胜乐。过迦旃邻陀。宝华千万种。弥覆池流泉。微风动华叶。交错光乱转。宫殿诸楼阁。观十方无碍。杂树异光色。宝栏遍围绕。无量宝交络。罗网遍虚空。种种铃𤼵响。宣吐妙法音。雨华衣庄严。无量香普熏。佛慧明净日。除世痴闇𡨕。梵声悟深远。微妙闻十方。正觉阿弥陀。法王善住持。如来净华众。正觉华化生。爱乐佛法味。禅三昧为食。永离身心恼。受乐常无间。大乘善根男。等无讥嫌名。女人及根缺。二乘种不生。众生所愿乐。一切能满足。故我愿往生。阿弥陀佛国。无量大宝王。微妙净华台。相好光一寻。色像超群生。如来微妙声。梵响闻十方。同地水火风。虚空无分别。天人不动众。清净智海生。如须弥山王。胜妙无过者。天人丈夫众。恭敬绕瞻仰。观佛本愿力。遇无空过者。能令速满足。功德大宝海。安乐国清净。常转无垢轮。化佛菩萨日。如须弥住持。无垢庄严光。一念及一时。普照诸佛会。利益诸群生。雨天乐华衣。妙香等供养。赞佛诸功德。无有分别心。何等世界无。佛法功德宝。我愿皆往生。示佛法如佛。我作论说偈。愿见弥陀佛。普共诸众生。往生安乐国。无量寿修多罗章句。我以偈颂总说竟。论曰。此愿偈明何义。谓观安乐世界。见阿弥陀佛。愿生彼国土故。云何观。云何生信心。若善男子。善女人。修五念门成就者。毕竟得生安乐国土。见彼阿弥陀佛。何等五念门。一者礼拜。二者赞叹。三者作愿。四者观察。五者回向。云何礼拜。身业礼拜阿弥陀佛。为生彼国故。云何赞叹。口业赞叹。称彼如来名。如彼如来光明智相。如彼名义。欲如实修行相应故。云何作愿。心常作愿。一心专命毕竟往生安乐国土。欲如实修行奢摩他故。云何观察。智慧观察。正念观彼。欲如实修行毗婆舍那故。彼观察有三种。何等为三。一者观察彼阿弥陀佛国土功德庄严。二者观察阿弥陀佛功德庄严。三者观察彼诸菩萨功德庄严。云何回向。于彼观一切世间苦恼众生。同愿生彼安乐国土。愿心所有功德善根。以巧方便。作愿回向摄取众生。不舍一切世间故。(偈中前八句颂三业)云何观察彼佛国土功德庄严。彼佛国土功德庄严者。不可思议力故。如彼摩尼如意宝性相似。相对治故。观察彼佛国土功德庄严者。有十七种事应知何者十七。一者清净功德成就。(二句)二者无量功德成就。(二句)三者性功德成就。(二句)四者形相功德成就。(二句)五者种种事功德成就。(二句)六者妙色功德成就。(二句)七者触功德成就。(二句)八者庄严功德成就。(十二句)九者雨功德成就。(二句)十者光明功德成就。(二句)十一者声功德成就。(二句)十二者主功德成就。(二句)十三者眷属功德成就。(二句)十四者受用功德成就。(二句)十五者无诸难功德成就。(二句)十六者大义门功德成就。(四句)十七者一切所求功德成就。(二句)略说彼阿弥陀佛国土庄严十七种功德示现如来自身利益大功德力成就利益他功德成就故。彼无量寿佛国土庄严第一义谛。妙境界相次第说应知。云何观佛功德庄严成就。观佛功德庄严成就者。有八种。何等八种。一者坐庄严。(二句)二者身庄严。(二句)三者口庄严。(二句)四者心庄严。(二句)五者众庄严。(二句)六者上首庄严。(二句)七者主庄严。(二句)八者不虚作庄严。(四句)即见彼佛未证净心菩萨。毕竟得平等法身。与净心菩萨无异。净心菩萨。与上地诸菩萨。毕竟同得寂灭平等故。示现如来自利利他功德庄严。次第成就应知云何观菩萨功德庄严成就。观菩萨功德庄严成就者。观彼菩萨有四种正修行功德成就应知。何等为四。一者于一佛土。身不动摇。而遍十方种种应化。如实修行。常作佛事。(四句)二者彼应化身。于一切时。不前不后一心一念。放大光明。悉能遍至十方世界。教化众生。种种方便。修行所作。灭除一切众生苦故。(四句)三者彼于一切世界无余。照诸佛会大众无余。广大无量供养恭敬赞叹诸佛如来。(四句)四者彼于十方一切世界无三宝处。住持庄严佛法僧宝。功德大海。遍示令解。如实修行。(四句)。

　　○已上共偈八十四句。又说二种清净。三种菩提相违三种随顺菩提。五种成就功德门。详见净行志。

　　(无着天亲。共传慈氏之教。天亲已曾生兜率院。却报无着。则此愿未遂耶。当知慈氏虽在天宫说法。亦复现身西方。围绕弥陀。安知无着天亲。不同游净土哉。又慈氏既为无量寿经当机。故天亲依之造论。菩提留支译之。留支尝以十六观经遗昙鸾。指为金仙长生之术者也。而慈恩远承弥勒天亲。近禀戒贤。亦译称赞净土佛摄受经。窥基复着小本弥陀通赞。余谓慈恩一宗。归于净土可也。至于贤首之宗马鸣。天台之宗龙树。慈恩之宗天亲。所宗虽不同。而以止观为要行。则未尝异也。此论专谈奢摩他毗婆舍那。得非观想之宗欤。)。

　　天台智者大师智顗。着观无量寿经疏序曰。夫乐邦之与苦域。金宝之与泥沙。胎狱之望华池。棘林之比琼树。诚由心分垢净。见两土之升沉。行开善恶。睹二方之粗妙。喻形端则影直。源浊则流昏。故知欲生极乐国土。必修十六妙观。愿见弥陀世尊。要行三种净业。然化因事渐。教籍缘兴。是以阇王杀逆。韦提哀请。大圣垂慈。乘机演法。曜玉相而流彩。耸珍台而显瑞。虽广示珍域。而宗归安养。使末法有缘。遵斯妙观。落日悬鼓。用标送想之方。大水结冰。实表琉璃之地。风吟宝叶。共天乐而同繁。波动金渠。将契经而合响。观肉髻而瞻侍者。念毫相而睹如来。及其[目*(宜/八)]目告终。上珍台而高踊。文成印坏。坐金莲而化生。随三辈而横截。越五苦而长鹜。可谓微行妙观。至道要术者哉。师弘法缘毕。在剡东石城寺。将入灭。谓弟子曰。吾知命在此。不复前进。辄斤绝弦于今日矣。唱观无量寿佛经题竟。复曰。四十八愿。庄严净土。华池宝树。易往无人。火车相现。一念改悔者。尚得往生。况戒定熏修。圣行道力。功不唐捐矣。智朗请云。未审大师证入何位。没此何生。师曰。吾不领众。必净六根。损己利人。但登五品。汝问何生者。吾诸师友侍从观音。皆来迎我。言讫唱三宝名。如入三昧。

　　云栖赞曰。大师道德崇重。一家教观。万代宗仰。而舍寿之际。惟西方是归。乃至疏观经。着十疑论。恒于此谆谆焉。意可知矣。或曰疏称心观为宗。净土其非实欤。噫。大师谓约心观佛。不谓无佛。如其无佛。心观何施。正报既然。依报亦尔。学台教者审之。

　　(详夫三观圆融。互为正助。寂静奢摩他。虽属初门。而通幻寂诸定。如幻三摩提。虽是假想。而为大众正行。观诸菩萨无量神通光明。无量解脱三昧。无量香花供具。无量身语庄严。皆从假想。如幻观中流出。净佛国土。成就众生。皆入实相理境。然则观想一门。是无量菩萨无量法门之根本。而于三昧妙观海中。此念佛三昧为第一。故华严称为菩萨父。良有以哉。其源自释迦如来。为韦提希等说十六妙观始。三种净业为其因。九品莲胎为其果。心存佛国。圣境㝠会。神游净域。凡境迥超。即染而净。即心而佛。西方已在目前。何必舍报而后往。阿弥原居心内。岂待华开而后见乎。此外有观佛三昧。般舟三昧等经。皆明此门也。梁昙鸾闻金仙长生之术在观经。遂终身精修。亲见龙树接引。陈有南岳思大禅师。继龙猛之道。绍文慧之宗。精修三观。于禅定之内。亲见弥陀。隋有智者大师。弘南岳止观。悟入法华三昧。亲见灵山未散。天台教观。为一代宗师。而着观经疏。十疑论。群疑论等书。极赞净土。称为圆顿法门。临终唱观经题。复见往生。亲见观音领诸师友来迎。诚为万世之师法矣。盖台宗种种观门。无过于此。故自所修证。尤切于此。大师示化之后。门人往往仿此。章安左溪荆溪诸师。能光阐其道。而贤首慈恩曹溪诸宗。亦相继大显。时台宗不绝如线。密以净观自修者。皆获往生。故后学宗之。尤多。如慧成道绰德美惟岸等。或修西方妙观。或建九品道场。或习般舟三昧。或行方等忏法。皆从观想一门得入。实由天台之教为先导耳。至宋四明知礼法师。中兴台教。复述妙宗钞。大彰观心观佛之旨。又撰融心解。深明一心三观。显四净土之义。临终建光明忏。念佛往生。又慈云遵式忏主。行般舟三昧。以死自誓。梦睹观音。注以甘露。乃着净土决疑行愿二门。及往生净土忏法。他如慈照宗主之四土三观图。怀则法师之净土观境集。皆继弘台宗。偏赞往生者也。向非净土一门。则台宗不绝者几希。余故曰。天台一宗。归于净土可也。此门以智者所论。厌离欣愿二法。为初首方便次修十六妙观为正行。三种净业为助因。或修般舟三昧。或修方等忏法。或三观圆修。或次第别修或统诸观修。或为一观修。无不可也)。

　　持名念佛法门

　　一心不乱

　　［弥陀经］不可以少善根福德因缘。得生彼国。若人闻说阿弥陀佛。执持名号。若一日。若二日。若三日。若四日。若五日。若六日。若七日。一心不乱。其人临命终时。阿弥陀佛。与诸圣众。现在其前。是人终时。心不颠倒。即得往生极乐国土。

　　孤山疏曰。不可以少善根得生。正显多善根得生也。少善谓等闲𤼵愿。散乱称名。多善。谓执持名号。要期日限。执。谓执受。持。谓任持。信力故执受在心。念力故任持不忘。

　　一心称名。有事有理。若用心存念不间。名事一心。若达此心四性不生。与空慧相应。是理一心也。

　　王仲回问杨居士曰。经典多教人念阿弥陀生净土。家祖则云。心即是净土。其不同若此何耶。杨居士曰。实际理地。无佛无众生。无苦无乐。无寿无天。又何净秽之有。此以理夺事也。人试自忖量。果证佛境。何净秽苦乐之有。若犹是众生境界。八苦交煎。安得不至心念佛。求生净土。于无念中起念。无生中求生。此以事夺理也。故维摩经云。虽知谓佛国。及与众生空。而常修净土。教化诸群生。正为此也。又问如何得念不间断。答曰。一信之后。更不再疑。即是不间断也。仲回欣跃。后果生净土。

　　灵芝照律师。自言初𤼵誓愿。常在娑婆浊世。拔济众生。复见高僧传。慧布法师云。方土虽净。非吾所愿。若使十二劫莲华中受乐。何如三涂苦处救众生也。由是坚执所见。于净土法门。略无信向。见修净业者。复生轻谤。后遭重病。色力尪羸。神识茫然。莫知趋向。既而病差。顿觉前非。悲泣感伤。深自痛责。志虽洪大。力未堪任。乃阅天台十疑论。初心菩萨未得无生法忍。要须常不离佛。又智度论云。具缚凡夫。有大悲心。愿生恶世。救苦众生。无有是处。譬如婴儿。不得离母。又如弱羽。秪可缠枝。自是尽弃平生所学。专求净土教门。初以心识散乱。观行难成。一志专持四字名号。几生逃逝。今始知归。仍以所修。展转化导。尽未来际。普摄众生。同持念佛。十疑论。问曰。西方去此十万亿佛刹。凡夫劣弱。云何可到。答。为对凡夫肉眼生死心量说。西方去此十万亿刹。但使众生净土业成者。临终在定之日。即是净土受生之心。动念即是生净土时。如人梦身虽在床。而心意识遍至他方。生净土亦尔不须疑也。

　　自信录云。极乐去十万亿刹。凡夫命终。顷刻至者自心本妙耳。楞严曰。汝犹未明一切浮沉诸幻化相。当处出生。随处灭尽。因缘和合。虚妄有生。因缘别离。虚妄名灭。殊不知生灭去来。本如来藏。常住妙明性真常中。求于去来迷悟生死。了无所得。以此推之。当命终时。染浊缘离。故娑婆当处幻灭。清净缘合。故极乐当处幻生。此灭彼生。间不容发。亦何顷刻之可论乎。抑见终日取舍而未尝取舍者矣。

　　人初未尝死。而死之名。乃自身体上得之。何则以神之来。而寄于此。其形由是而长。故谓之生。以神之去。而离于此。则形由是而坏。故谓之死。是神者。我也。形者。我所舍也。我有去来。故舍有成坏。然则生者。非生也。以神之来。而形成耳。死者非死也。以神之去而形坏耳。世之人不识其神。徒见其形。乃悦生而恶死。可不悲乎。且神之来也。何自而来哉。盖随业缘而来。神之去也。何自而去哉。盖随业缘而去。业缘者何哉。其所作者。人间之业。神则随之而生人间。所作者。天上之业神则随之而生于天上。若作阿修罗之业。神则随之生于阿修罗。若作三恶道之业。神则随之生于三恶道。是轮回六趣。无有出期。然则神者。自无始以来。投胎易壳。不得久留于一所。所以然者何哉。以吾所造之业。非久而不尽者。故神之舍于业也。业尽则形坏。形坏则神无所舍。又随吾今世所作之业而往矣。譬如人造屋宇。必居其中。人造饭食。必享其味。故造如是业。必受如是报。若不念佛。不回向净土。必随业缘而往。地狱三途。其能免乎。

　　专持名号

　　［文殊般若经］众生愚钝观不能解。但令念声相续。自得往生佛国。

　　善导大师净业专杂二修。问曰。何故不令作观。直遣专称名号者。有何意耶。答众生障重。境细心粗。识𩗺神飞。观难成就。是以大圣悲怜。直劝专称名字。正由称名易故。相续即生。若能如上念念相续。毕命为期者。十即十生。百即百生。何以故。无外杂缘。得正念故。与佛本愿相应故。若舍专念。修杂业者。百中希得一二。千中希得三四。何以故。由杂缘乱动。失正念故。与佛本愿不相应故。虽作业行。常与名利相应故。

　　念声相续者。慈云云。虽历涉缘务。而内心不忘于佛。及忆净土。譬如此人。切事系心。虽经历语言。去来坐卧。种种作务。而不妨密忆。前事宛然。念佛之心。亦应如是。或若失念。数数摄还。久久成性。任运常忆。又复觉心。微起恶念。即便忆佛。以佛力故。恶念自息。若见他人受苦。以一念佛心。怜悯于彼。愿其离苦。普贤行愿云。欲行恶法。皆悉不成。所修善业。皆速成就。如是相续。念佛系心。能办一切净因功德。

　　十念往生

　　［大阿弥陀经］第二十七愿。我作佛时。诸天人民。至心信乐。欲生我刹十声念我名号。必遂来生。不得是愿。终不作佛。

　　王居士所谓阿弥陀佛。自开念诵法门者也。他如文殊菩萨则曰诸修行门。无如念佛。大势至菩萨则曰我以念佛心。入无生忍。及观历代诸师。多以念佛三昧往生。至有日课五六七万者。胡可𠷣之。以为愚也。

　　一切众生皆有如是净性。譬精金冶为钗钏。及溺器等。金性是一。溺器者。是器具秽。非金秽故。若加销冶为种种玩好等物。金亦不易。生佛亦然。同一净性。但以钗钏溺器而有差别。非是性异。是故博地凡夫。十念即生者。以本净故。阿弥陀佛欲摄受是众生。即摄受者。以众生本净故。如镜中之光。不从磨得。生净土者。非是行愿。及与念力。所能成就。何以故。念行如炉锤等。但能销金。无别有金生故。宝王论云。浴大海者。已用于百川。念佛名者。必成于三昧。亦犹净珠下于浊水。浊水不得不清。念佛投于乱心。乱心不得不佛。

　　念佛灭罪

　　［十六观经］若善男子。及善女人。但闻佛名。二菩萨名。除无量劫生死之罪。何况忆念。若念佛者。当知此人。则是人中芬陀利华。观世音菩萨。大势至菩萨。为其胜友。当坐道场。生诸佛家。

　　大智度论云。佛是无上法王。诸大菩萨以为法臣。诸臣所尊重者。惟佛法王也。有一菩萨。自念往昔谤般若堕恶道。受无量苦。复经无量劫来。虽修余行。不能得出苦海。后遇善知识。教念阿弥陀佛。即得减除罪障。超生净土。我今应当礼酬阿弥陀佛。何以故。父母亲友。人天王等。不能度我出离苦海。惟阿弥陀佛。愿力摄受。是以得出苦海。

　　灵芝法师云。陆地凡夫。业感缠缚。流转五道。百千万劫。受诸苦恼。忽闻净土。志愿求生。一日称名。即超彼国。可谓万劫难逢。千世一遇。若人肯念阿弥陀佛。超过一切善根。纵然能行施戒禅诵。亦不如念佛功德。

　　宾主盘桓。日持念佛名。有二种殊胜利益。内则令念者觉斯无量寿。即可解脱此有限生死之身。外则实有彼佛愿力。以接引念佛者。临终往生净土。莲池大师曰。念佛一门。最为方便。略陈有四一不值佛出世。常得见佛方便。二不断惑业。得出轮回方便。三不修余行。得波罗蜜方便。四不经多劫。得疾解脱方便。

　　高声念佛

　　［宝积经］高声念佛。魔军散退。

　　高声念佛诵经。有十种功德。一能排睡魔。二天魔惊怖。三声遍十方。四三涂息苦。五外声不入。六令心不散。七勇猛精进。八诸佛欢喜。九三昧现前。十往生净土。又大集十藏经云。小念见小佛。大念见大佛。释云。大念者大声念佛也。小念者。小声念佛也。世人励声念佛。三昧易成。小声念佛。遂多驰散。学者可以自验。

　　寿禅师云。问行道念佛。与坐念功德如何。答。譬如逆水张帆。犹云得往。更若张帆顺水。速疾可知。坐念一声。尚乃八十亿劫罪消。行念功德。岂知其量。故偈云。行道五百遍。念佛一千声。事业常如此。西方佛自成。(行道念佛。谓拜佛绕佛而念。如此念佛。身口意俱到。故功德独胜。)。

　　念佛者。每一想佛。身毛俱竖。五内若裂。如忆少背之慈母。如落第孤寒。负才寂寞。每一念及。殆不欲生。又闻见觉知。及与毛孔骨髓。无一处不念佛故。佛言。世间人民。得闻阿弥陀佛名号。慈心喜悦。毛发耸然。泪即出者。皆前世常行佛道。或他方佛所尝为菩萨。固非凡人。若不生信心。乃恶道中来。余殃未尽。愚痴未解。盖闻佛名而泪即出。谓一声佛号。出我千生万劫之苦海也。

　　定意念佛

　　［大品经］若人散心念佛。亦得离苦。有福不尽。况定意念佛乎。

　　大智度论云。佛时有老人求出家。舍利弗不许。佛观此人。曩劫采樵为虎所逼。上树失声念南无佛有此微善。遇佛得度。获罗汉果。吁。一称其名。尚得解脱。况终身念佛乎。

　　定意者。口中声声唤阿弥陀佛。以心缘历。字字分别。称佛名号。时无多少。并须一心一意。心口相续。如此方得一念灭八十亿劫生死之罪。若不然者。灭罪良难。永明云。直须一心皈命。尽报精修。念佛𤼵愿之时。恳苦翘诚。无诸异念。如就刑戮。怨贼所追。水火所迫。一心求救。愿脱苦轮。速登无生。广度含识。绍隆三宝。誓报四恩。如斯至诚。方不虚弃。如或言行不称。信愿轻㣲。无念念相续之心。有数数间断之意。恃其懈怠。临终望生。但为业障所遮。恐难值其善友。风火逼迫。正念不成。何以故。如今是因。临终是果。应须因实。果则不虚。如所云散心念佛亦得离苦者。为接引未知念佛人而说。既入此门。必须定意方成正果。

　　中峰系念法门示众

　　古人言。清珠投于浊水。浊水不得不清。念佛投于乱心。乱心不得不佛。此说乃喻念佛之念。与佛无间者也。西天有宝名曰清珠。何以得名为清。谓此珠投入浑浊不洁水中。珠入水一寸。则一寸之浊水。即便澄湛清洁。此珠之入水自寸而尺。此水随珠下处。变浊为清。改污为洁。乃至此珠之沉坠不已。以至于底。则此水污秽浑浊之貌。应时澄湛。故以清珠喻念佛之净念。浊水喻杂乱之业识也。当杂识纷乱之顷。能移一念。观想慈容。而称念之。才念一声。即一念之间。散乱远离。随念寂静。一声之念既尔。移念入第二声中。譬如清珠之入水二寸也。自最初一念清净。至第二念亦清净。乃至第三第四五。至于十百千万亿念。念念清净。念念寂灭。念念纯真。念念解脱。如教中所谓净业相继者也。要知阿弥陀佛。是甚么人。即能念佛之众生也。即今三界中。循苦乐二境。与轮回结业。日夜营营。而不得休息者。是甚么人。即是不能念阿弥之诸佛也。要知此一声佛。非但今生不能念。逆而求之。由向多劫沉滞苦轮。未曾开口念着。所以至今日。此念不能纯熟。方将勉强念得两三声。则疑心顿起。杂虑横生。虚烦颊舌之动摇。徒使精神之驰散。欲求与佛相应。不异吹网之欲满也。因甚如斯。盖根本不深操志无定。虽曰念佛。其实此念不与佛俱也。古人信心纯至。正因凛然。重念生死。切思轮转。万缘寝削。百虑冰消。举起一声佛名。直下更无异见。原夫即佛之念。如大阿剑。横按当轩。即念之佛。如大火轮。星腾𦦨炽。使万物婴之则燎。触之则伤。久而念之。念外无别佛。佛外无别念。身心一致。能所两忘。其到家之说。不容有声。㨗径之词。何劳挂齿。可谓空证修之神术。超方便之正途。破生死蛰户之雷霆。烛迷妄幽衢之日月。如使尽言念佛。了生死之至理。虽一气吐微尘数偈。终莫能尽。果能三时系念。个个莲风噀口。人人葵日倾心。入耳皆七重行树之玄音。极目尽万德慈尊之妙色。承兹上善。决定往生。且道一念未萌已前。还有这个消息也无。更听说偈。此心空寂念何依。故国云归孰未归。花外玉鸡啼晓日。远迎新佛奉慈威。

　　庐山圆悟法师。慧远。常谓诸教三昧其名甚众功高易进念佛为先既而谨律息心之士绝尘清信之宾。不期而至者。慧永。慧持。道生。昙顺。僧睿。昙恒。道昺。昙诜。道敬。佛䭾邪舍。佛䭾跋陀罗。名儒刘程之。张野。周续之。张诠。宗炳。雷次宗等。结社念佛。世号十八贤。复率众至百二十三人。问修净土之业。造西方三圣像。建斋立誓。令刘遗民着𤼵愿文。而王乔之等复为念佛三昧诗。以见志。

　　长安光明法师善导每入室。胡跪念佛非力竭不休虽时寒冰亦须流汗传授净土法门者不可胜数从其化者至有诵弥陀经十万至五十万卷者念佛日课万声至十万声者或得入念佛三昧往生净土者莫能记述。或问念佛生净土耶。师曰。如汝所念。遂汝所愿。乃自念一声有一光明从其口出十至于百光亦如之其劝偈曰。渐渐鸡皮鹤发。看看行步龙钟。假饶金玉满堂。岂免衰残老病。任是千般快乐。无常终是到来。唯有径路修行但念阿弥陀佛后忽谓人曰。此身可厌吾将西归乃登柳𣗳向西顾曰愿佛接我菩萨助我令我不失正念。得生安养。言讫投身自逝。高宗知其念佛口出光明。舍身精至。赐号寺。曰光明。

　　(慈云净土略传曰。师阿弥陀佛化身。至长安闻浐水声曰。可教念佛。三年。满长安城皆念佛矣。后有法照法师。即善导和尚也。)。

　　南岳般舟法师承远。始学于成都唐公至荆州进学于玉泉真公。真公授师以衡山。俾为教魁。人从而化者万计。有弟子法照。初居庐山。由正定聚趣安乐国。见蒙恶衣侍佛者。佛曰。衡山承远也。出而求之。肖焉。乃从而学传教天下。法照在代宗时。为国师。乃言其师有异德。天子南向而礼焉。度其道不可征。乃名其居曰。般舟道场。用尊其位。师始居山西。南岩石下。人遗之食则食。不遗则食土泥。茹草木。其取衣类是。南极海裔。北自幽都。来求厥道。或值之崖谷。羸形垢面。躬负薪樵。以为仆从而媟之。乃师也。凡化人立中道。而教之权。俾得以疾至。故示专念。书涂巷刻溪谷丕勒诱掖以援于下。不求而道备。不言而物成。人皆负布帛。斩木石。委之岩户。不拒不营。祠宇既。具至德宗朝。申诏褒立。是为弥陀寺。正元十八年七月十九日终于寺。寿九十一。柳宗元为述碑。刻于寺门。

　　石芝竟以法照接善导。今准志磐佛祖统纪。以远师为三祖。明有所授受也。况敝衣侍佛于未化之先则其精诚感通可知矣。

　　长安五会法师法照。唐大历二年。止衡州云峰寺。慈忍戒定。为时所宗。尝于僧堂食钵中。睹五色云中有梵刹。当东北有山涧石门。复有一寺。金书其题曰。大圣竹林寺。它日复于钵中见云中数寺。池台楼观万菩萨众。杂处其中。师以所见。访问知识。有嘉延昙晖二僧曰。圣神变化。不可情测。若论山川面势。乃五台耳。四年师于郡之湖东寺。开五会念感祥云弥覆。云中楼阁。睹阿弥陀佛。及二菩萨。身满虚空。有数梵僧。执锡行道。复见老人谓曰。汝先𤼵愿于金色界。礼觐大僧。今何辄止。师遂与同志远诣五台。见寺南有光。及随至佛光寺。一如钵中所见。东北五里。果有大山。山有涧。涧北石门。旁二青衣。一称善财。一称难陀。引师入门北行。见金门楼观。金榜题曰。大圣竹林寺。寺方二十里。一百院。皆有金地宝塔。华台玉树。入讲堂。见文殊在西。普贤在东。踞师子座。为众说法。菩萨万数。共相围绕。师于二菩萨前作礼问曰。末代凡夫未审修何法门文殊告曰诸修行门。无如念佛阿弥陀佛愿力难思。汝当系念。决取往生。时二大士。同舒金臂以摩其顶。与之记曰。汝以念佛力故毕竟证无上觉文殊复曰。汝可往诣诸菩萨院。巡礼承教。师历请教授。至七宝园。复回至大圣前。作礼辞退。向二青衣。送至门外。师复作礼。举头俱失。后与五十僧。往金刚窟。即无著见大圣处。忽睹众宝宫殿。文殊普贤及万菩萨。佛陀波利。师方作礼。举首即失。夜于华严院。见寺东岩壑。有五枝灯。师曰。欲分百灯。既而如愿。复曰愿分千灯。数亦如之。光遍山谷。又前诣金刚窟。夜半见佛陀波利。引之入寺。后复于华严院。念二大士记我往生乃一心念佛忽见波利谓之曰。汝华台已生后三年华开矣汝见竹林诸寺何不使群生共知之师因命匠刻石为图。于见处建竹林寺。既毕。谓众曰。吾事毕矣。数日别众坐逝。推波利之言。果三年也。师于并州行五会教化人念佛代宗于长安宫中。常闻东北方有念佛声遣使寻之。至于太原。果见师劝化之盛。遂迎入禁中。教宫人念佛亦及五会。

　　云栖赞曰。感梦于前。睹境于后。其可信明矣。然则诸修行门。无如念佛。文殊口授也。顾不足信欤三载之前。花台预就。所谓信心才起莲蕊标名。随其勤惰。而或鲜或萎。又不足信欤。噫。𡨕现灵踪。预符圣记。化行五会。音彻九重。岂非乘悲愿而生者哉。

　　新定台岩法师少康。缙云仙都周氏子。母罗氏。梦游鼎湖峰。有玉女以青莲华授之曰。此华吉祥。当生贵子。及生。青光满室。作芙蕖香。七岁未语。相者奇之。母携至灵山寺。指殿中佛问之曰。汝敬佛不。遽答曰。我佛释迦。谁不为敬。父母愈敬异。遂令出家。年十五。诵通法华楞严等五部。寻往会稽嘉祥。学究律部。后诣上元龙兴。听华严瑜伽诸论。唐贞元年至洛下白马寺。见殿中文籍放光。探之乃善导和尚西方化导文。师曰。若于净土有缘。当更放光。言已光复闪烁。师曰。劫石可磨。我愿无易。遂至长安光明寺善导和尚影堂。大陈荐献。倏见遗像升空而谓之曰。汝依吾教。广化有情。它日功成。必生安养师闻佛音。如有所证。乃南适江陵。路逢僧曰。汝欲化人当往新定。言讫而隐。师既入郡。人无识者。乃乞钱诱小儿曰。阿弥陀佛。是汝导师。念佛一声。与汝一钱。儿务钱者。随声念之。月余。孩孺念佛觅钱者众。师乃曰。能念佛十声者。与一钱。如此一年。无少长贵贱见师者。皆称阿弥陀佛。念佛之声。盈满道路。十年乃于乌龙山。建净土道场。筑台三级。集众行道。师每升座高声唱佛。众见一佛从口而出。连唱十声。则见十佛。师曰。汝见佛者决得往生。时众数千。有不见者。呜呼自责。愈加精进。二十一年十月三日。嘱累道族当于净土。起忻乐心。于阎浮提。起厌离心。汝曹此时能见光明。真我弟子。遂放异光数道而逝。郡人为建塔于台岩。汉干佑三年。天台韶国师劝人重修其塔。后人多指师为后善导云。

　　云栖赞曰。或疑佛从口出。似涉怪异。噫。世尊逢醉象时。手五指端。出金光狮子。其言曰我何有心于御象哉。以我无量劫来。修慈忍力。自然而有狮子现焉。我亦不知也。今康公现佛。亦无量劫来皈敬之所致耳。何怪之有。世有魔师。教人黑夜习坐于香烟上。注观佛现。以为感应。较此邪正实霄壤焉。修净业者。不可不辩。

　　永明智觉法师延寿。字冲玄。总角诵法华经。五行俱下。六旬而毕。吴越钱氏时。为掌税务知用官钱买鱼鰕放生。事𤼵当弃市。吴越王使人视之曰。色变则斩。不变则舍之。已而色不变。遂贷命。因投四明翠岩禅师出家。衣不缯纩。食无重味。复往参韶国师。𤼵明心要。尝谓曰。汝与元帅有缘。它日当作大佛事。惜吾不及见耳。初往天台智者岩。尤旬习定。有鸟巢于衣裓。后于国清。行法华忏。夜见神人。持㦸而入。师诃之曰。何得擅入。对曰。久积净业。方到此中。夜半绕像。见普贤前莲花在手。遂上智者岩。作二𨷺。一曰一生禅定。二曰诵经万善庄严净土。乃𡨕心精祷。得诵经万善𨷺。乃至七度。于是一意专修净业。振锡金华天柱峰。诵经三载。禅观中。见观音以甘露灌其口。遂获辩才。初演法于雪窦。建隆元年。忠懿王请住灵隐。二年迁永明。日课一百八事。未尝暂废。学者参问。指心为宗。以悟为则。暮往别峰。行道念佛。旁人闻螺贝天乐之声。忠懿王叹曰。自古求西方者。未有如此之专切也。乃为立西方香严殿以成其志。居永明十五年。弟子一千七百人。常与众授菩萨戒。夜施鬼食。昼放生命。皆悉回向庄严净土。时人号为慈氏下生。开宝八年二月二十六日晨起。焚香告众。加趺而化。赐号智觉禅师。师道播海外。高丽国王。致书献物。叙弟子礼。师以天台贤首慈恩三宗。互有同异。乃馆三宗名贤知法者。博阅义海。更相质难。师以心宗之衡。以准平之。又集大乘经论六十部。两土圣贤三百家之言。证成唯心之旨。为书百卷。名曰宗镜。又述万善同归集。指归净土。最得其要。师既亡起塔山中。有僧来自临川曰。我病中入𡨕。得放还。见殿室有僧像。阎罗王自来顶拜。我问此像何人。主吏曰杭州寿禅师也。闻已于西方上品受生。王敬其人。故于此礼耳。崇宁中追谥宗照禅师。

　　云栖赞曰。永明佩西来直指心印。而刻意净土。自利利他。广大行愿。光昭于万世。其下生之慈氏欤。其再生之善导欤。

　　昭庆圆净法师省常。字造微。姓颜氏。钱塘人。七岁厌俗。十七具戒。宋淳化中住南昭庆。慕庐山之风。谋结莲社。以西湖天下之胜游。乃乐嘉遁。无量寿佛。往生之仰止。乃刻其像。华严净行品。成圣之宗要。乃刺血而书之。于是易莲社。为净行之名。士夫预会者。皆称净行社弟子。而王文正公旦为之社首。一时公卿伯牧。三十余年预此社者。至一百二十三人。其化成也若此。比丘同志。复千余众。有以见西湖之拟于庐山者。无惭德矣。孤山作白莲社。立碑以记盛绩。翰林承旨宋白撰莲社铭。漕使孙何为之记。天僖四年正月十二日。端坐念佛。有顷厉声唱云。佛来也。泊然而化。众见地色皆金。移时方没。寿六十二。弟子奉全身塔于鸟窠禅师之坟侧。

　　云栖赞曰。始远公。次善导。既而南岳。五会。永明。台岩。终于法师。号莲社七祖。劝化之盛。盖耀古弥今矣。虽然核其自修。则罔不精勤刻励。如所以示人者。今沙门知劝人而不知劝己。欲窃附于前辈。不几狂乎。

　　长芦慈觉法师宗赜。襄阳人。父早亡。母陈氏。鞠养于舅家。少习儒业。志节高迈。学问宏博。二十九岁礼真州长芦秀禅师出家。参通玄理。明悟如来正法眼藏。宗说俱通。笃勤化物。元祐中。住长芦寺。迎母于方丈东室。劝母剪发。甘旨之外。勉进持念阿弥陀佛。日以勤志。始终七载。母临终际。果念佛无疾。吉祥而逝。师自谓报亲之心尽矣。乃着劝孝文。列一百二十位。尝云念佛不碍参禅。参禅不碍念佛。法虽二门。理同一致。上智之人。凡所运为。不着二谛。下智之人。各立一边。故不和合。多起纷争。参禅人破念佛。念佛人破参禅。皆因执实谤权。执权谤实。二皆道果未成。地狱先办。须知根器深浅。各有所宜。能随所好。皆得如心。是故念佛参禅。各求宗旨。溪山虽异。云月是同也。又着坐禅箴。有苇江集行于世。内列种种佛事。靡不运其慈心。盖师自他俱利。愿力洪深。故能远绍佛化耳。师居长芦。海众云臻。爰念无常之火。四面俱焚。岂可安然坐而待尽。乃遵庐山之规。建立莲花胜会。普劝僧俗。同修念佛三昧。导以观想。申以程法。凡预会者。日课阿弥陀佛。自百声至千声万声。回向𤼵愿。期生净土。各于日下标数记之。以辨功课之勤怠。师一夕梦有人乌巾白衣。风貌清美。可三十许。揖谓师曰。欲入公莲花胜会。告书一名。师乃取会录问曰。君何姓名。答曰普慧。书已。白衣又云。家兄亦告上一名。师曰。令兄何名。答曰普贤。言讫遂隐。师觉已。谓诸𦒿宿曰。华严经。离世间品。有普贤普慧二菩萨。助扬佛法。吾今建会。共期西方。感二大士幽赞预会。证明胜事。乃以二大士为会首云。于是远近。莫不向化。非所作所修。契合圣心。曷能至是。故灵芝律主。称为近代大乘师。信乎其为大乘师矣。石芝晓公。称师绍隆大法。行业昭著。继远为祖。孰曰不然乎。

　　云栖赞曰。凡僧结社。古圣书名。甚哉净土之非小缘也。良由事出真诚。则𡨕通灵应。一有伪焉。人世自好者不屑。而况古圣乎。今之所谓佛会者。赜公见之。当为太息矣。

　　庐山优昙宗主讳普度。丹阳蒋氏子。家世事佛。弱冠辞尘。初参龙华宝山慧禅师。慧深器之。后历叩诸方。乃居庐山东林寺善法堂。述念佛警要十卷。列为念佛正因正教正宗正派正信正行正愿正诀正报正论诸科目曰。莲宗宝鉴。天童东岩圆应日禅师。深加叹赏。继而开法于京都法王寺。灌顶国师捧其书进呈御览。降旨称美。有开导天人。续佛慧命。融真混俗。振复东林之语。其他宿德贤士大夫。跋赞品题。不一而足。号为净土中兴云。师尝撰流通净业愿文。其略曰。切惟最初一念。元从净土中来。汩没多生。未脱娑婆世界。幸逢莲社。得遇正宗。仰藉三宝余庥。感沐导师化育。伏为教门之下。多有错路修行。嗟信心尽作魔民。致良善俱遭邪坠。正因泯绝。慧命难存。反招谤法深𠎝。岂有诵持功德。睹斯境界以长吁。痛切身心而不忍。是乃搜大藏之要旨。用证本宗。扫百家之是非。开明大道。并是依经辨理。显正摧邪。照了无私。故名宝鉴。俾夫后学。照心目而妍丑自知。导彼迷途。达家乡而免诸流浪。是集既就。鄙志当陈。百拜祖庭。重申大誓。告白十方诸佛诸大祖师。望赐慈光证明。祈祷普度。敬自𤼵心立愿。照依所集莲宗宝鉴篇章字数。一字三礼。每一礼。念楞严咒心一遍。三称南无观世音菩萨尊号。望悲心而怜悯。赐法力以𡨕加。俾魔外以皈依。冀真乘之流布。与彼盲[目*(宜/八)]开慧目。于诸病苦作良医。昏衢黑暗之中。为灯为烛。苦海洪波之内。为舟为航。危险处作大桥梁。迷路中示其正道。普为十方莲社诸上善人。同期忏涤于身心。各愿消除于业障。非法说法之咎。法说非法之𠎝。一智能灭万年愚。一灯能破万年暗。妄意消而空花灭。正信生而净行彰。敬礼弥陀。普同回向。与诸大众。并从今日𤼵菩提。尽于未来。永劫长行菩萨道。离非梵行。远邪见师。愿尽此报身。同生安养国。𤼵四十八愿。如阿弥陀。得念佛三昧。若大势至。修普贤之行愿。等观音之慈悲。学大智慧似文殊。次登补处如弥勒。顿入法界。圆证上乘。分身遍至于十方。大悲普度于一切。父母师长。俱登解脱之门。累劫怨亲。尽出沉沦之海。(云云)。

　　云栖赞曰。始自百丈。终于优昙。历代尊宿。无不奉行净土。呜呼。盛哉。优昙宗主。居庐山东林之善法堂。着莲宗宝鉴。奉旨颁行。实为净土中兴云。

　　云栖莲池法师袾宏。字佛慧。古杭仁和县人。姓沈氏。父德鉴。博学能文。隐居不仕。母周氏。均有懿德。师生而颖异。十七为诸生。即啧啧有声。德业文章。俱极一时之选。然于名誉纷华。澹如也。其所以未抛铅椠者。养亲志耳。故于燕居屏几之间。辄书生死事大。无常迅速。或长坐不卧。夜以继日。繇是同学少年。业已知其非功名之士矣。年二十七。父䘮。三十一母亦䘮。越明年。葬事既竣。拜之墓所。不胜风木之悲。因大恸绝而再苏。复自庆云。亲恩罔极。此正吾报答时也。何拘世俗之服阕为哉。意遂决。时继室汤氏。年甫十九。克全妇道。师弗之顾。濒行嘱曰。从来恩爱不常。设大限到时。伊谁可代。汝自为之计。吾从兹逝矣。汤亦洒然。无牵衣缱绻之态。对曰。唱随之义。已熟筹之。君先往。吾徐行耳。师出家。从西山无门洞性天理和尚祝发。乞昭庆寺无尘玉律师。就古戒坛。受具足戒。进菩萨戒。别号莲池。志西方也。汤氏寻亦践前约。为比丘尼。以所居为庵。键关自修。师既得戒。遍访名山。历参知识。时辨融笑岩二禅师。宗风并振。师往叩入室。多所契合。崎岖六载。辛苦万状。行头陀行。履险如夷。隆庆五年。孤锡南还。爱云栖坞。山水幽胜。临流趺坐。有终焉之志。于是诵经念佛。独处荒蓁颓壁之间者累日。寺固虎窟。骸骨遍野。自师入山。虎不为患。村民怪其能久居也。乃请禳虎祷雨。师𤼵悲愿。讽经千卷。设瑜伽施食。以津济之。由是环村四十里。虎不伤人。而佳雨时注村民大悦。以师之福庇一方也。相与踊跃建寺。遂成丛席。师生平尚真实而贱浮夸。甘穷约而羞名利。因共同志。砥砺力行古道。盟而后进。犯而必退。大都主之以净土。而春夏兼讲诵。秋冬兼坐禅。日有程。月有稽。岁有表。凛凛乎使无赖者。不得参乎其间。又以禅教二门。末流多弊。禅者执理而废事。讲徒多岐以亡羊。甚至窃佛语为词章。拈机缘为戏论。如来慧命。等于悬丝。此非学者之过。乃唱导之无方也。师欲挽慧日于中天。因阐净土一门。用作狂澜之砥柱。遂制弥陀一疏。而性相双融。事理无碍。俾贤智者不沉溺于偏空。愚迷者亦知所向往耳。于是约诸净侣。端秉一心。刻志西方。单持圣号。远公莲漏六时。聚高贤而礼空谷。师以香分昼夜。课缁白而老云山。提撕昏散。诃罚懈怠。海内向风。仿其胜化。数十年间得念佛三昧不知其几。而往生法眷。亦时时有之。东林开化以来。未有如师之盛者。国朝中兴净土之教。一人而巳。故　两宫赐紫。问法诸王。请名访道。以至公卿藩臬。受戒执弟子礼者甚众。及门高足。几遍天下。莫不以净土为归。师临终谓众曰。老实念佛。莫换题目。乃西向端坐。张目谛视而化。鼻箸双垂。顶中舍暖。世寿八十一。僧腊五十。圆寂之后。长幼悲痛。千里赴悼。其室人汤氏。先师一年而化。两塔空山。竟酬初志。其同为西方之行乎。亦大奇矣。

　　师尝诫学人云。净土一门。乃十方如来之所共赞。而天台永明诸大宗匠。咸愿往生。有不信者。非吾徒也。予虽不敏。盖私淑大师之教者。请奉大师为莲社十祖。而敬述行业如此。

　　(详夫忆持之功。慧学所摄。如来圣号。义含无量。实一大总持门。圆[(冰-水+〡)*ㄆ]诸观。观虽十六。言佛便周。此之谓也。非夙具慧根。精修白法者。乌能明记不忘。忆持不失哉。其源自本师说大小二本无量寿经。或广陈行愿。深明依正庄严。或专示持名。力劝信受。一心不乱。𤼵愿往生。信行愿三。缺一不可。大势至菩萨。于楞严会上。自说圆通云。若众生心忆佛念佛。现前当来必定见佛。不假方便。自得心开。故本因地。以念佛心入无生忍。今于此界。摄念佛人归于净土。我无选择。都摄六根。净念相继。得三摩地此势至大士。自将简易法门。普摄众生。为其眷属也。文殊大士。欲以返闻法门。对治多闻。故于念佛圆通。略加轩轾。遂使学者。往往致疑。殊不知教逗机宜。时抑时扬。初无定法。不然。则文殊愿生安乐之偈。观音次补安养之说。自相矛盾矣。且持名一门。有事有理。有正有助。如经云执持名号。一心不乱。而净觉疏云。若达此心。四性不生。与空慧相应。是理一心。若用心存念。念念不间。名事一心。真歇亦云。一心不乱。有事有理。若事一心。人皆可以行之。由持名号。心不乱故。若理一心。前后际断。一念不生。飞锡云。清珠下于浊水。浊水不得不清。佛号投于乱心。乱心不得不佛。此一心不乱之要旨也。是则事涉小始。理归圆顿。以𤼵菩提心为正因。以广修福德为正行。前摄实相观想。后实参究秘密。故知持名一门。最为广大。莲宗诸祖。举以唱导。石芝晓禅师。以庐山远公为莲宗始祖。以善导法照少康省常宗赜五师。为继弘莲宗之祖。然未立定名也。迨志磐师述净土立教志。乃以远公善导承远法照少康延寿省常诸师。定为莲宗七祖。不知何故不立宗赜为八祖。且云依石芝所定。而实以意去取。增南岳永明二师可也。去长芦赜师不可也。况石芝明曰五师。盛弘大法。行业如此。继远为祖。孰曰不然。而可去其五师之一耶。云栖着往生集。因其所定。判为七祖而杂于稠人之中。不加简别。且诫后学。不应窃附前辈。至长芦赜公。不列往生正传。而载诸圣同归之科。附见其名而巳。故云栖化后。门人争上尊号。或引中峰楚石及师。例七祖而增为十祖者。或排去二师。迳以云栖为八祖者。皆不察石芝晓公。定祖初意。而仍志磐𦊱漏之误也。中峰楚石二师。自是禅门宗匠。兼弘净土。未尝率众西归。此而可立。孰不可者。况天台天如弘赞犹盛。皆未尝列名莲社。安可他援耶。今依石芝初立之六。并志磐所增为八祖。又以云栖所称优昙宗主。中兴净土之教。为第九祖。既云中兴净土。安得不立为祖。况宝鉴之宏博。愿文之精诚。非诸师兼扬净土之比。而天台已入观想。中峰天如楚石诸师当入㕘究。仍以云栖为第十祖。云栖诫后学不应窃附前辈。则自视缺然。而后辈欲附十祖之次。当超云栖而上之。可以不愧。或云子云栖后裔也。乌得加二师于乃祖之上。子应之曰。我之罪与初立十祖者同。但各有所本耳。若立云栖为八祖未必非长芦石芝之罪人也。向使优昙不中兴净土于前。云栖安能中兴净土于后耶。然莲宗十祖。皆异代唱导之师。其如教奉行同归安养者。别见往生诸传。不以禅讲律为极则。而独弘净土之教者。其莲宗诸祖之志也。观法界众生。无不当生净土。尊之为祖。不亦可乎。)。

　　㕘究念佛门

　　长芦宗赜禅师云。念佛不碍参禅。参禅不碍念佛。法虽二门。理同一致。上智之人。凡所运为。不着二谛。下智之人。各立一边。故不和合。多起纷争。故参禅人破念佛。念佛人破参禅。皆因执实谤权。执权谤实。二俱道业未成。地狱先办也。

　　真歇清了禅师净土说云。弥陀不离众生心。是三无别。极乐遍在一切处。举一全[(冰-水+〡)*ㄆ]。如帝释殿上。千珠宝网。千珠光影。咸入一珠。一珠光影。遍入千珠。虽珠珠互遍。此珠不可为彼珠。彼珠不可为此珠。参而不杂。离而不分。一一遍彰。亦无方所。弥陀净土。即千珠之一。十万佛国。各千珠之一。圣人善巧方便示人。专念阿弥陀佛。乃千珠直指一珠。见一佛即见十方诸佛。亦见九界众生。微尘刹海。十际古今。一印顿圆。了无余法矣。又云一心不乱。兼含事理。若事一心。人皆可以行之。由持名号。心不乱故。如龙得水。似虎靠山。此即楞严忆佛念佛。现前当来必定见佛。去佛不远。不假方便。自得心开。连摄中下二根之义也。若理一心。亦非他法。但将阿弥陀佛四字。做个话头。二六时中。直下提撕。不以有心念。不以无心念。不以亦有亦无心念。不以非有非无心念。前后际断。一念不生。不涉阶梯。径超佛地。

　　天如禅师评曰。不以有心念等文有四节。可配三观。初节配空。次节配假。第三双离。第四双即。双离双即。可配中观。盖彼中观。亦舍遮照之义。合而言之。无非以修契性显其当处即空。全体即有。亦非空有。亦是空有。不可凑泊。不可拟议。心路绝处。即名为佛。此理念者。与圆观同。能破三惑。能净四土。若事相念者。近感同居净。远为上三土因耳。

　　优昙普度禅师云。念佛之人。欲参禅见性。要于静室正身端坐。扫除缘累。截断情尘。瞠开两睛。外不着境。内不住定。回光一照。内外俱寂。然后密密举念南无阿弥陀佛三五声。回光自看云。见性则成佛。毕竟那个是我本性阿弥陀。却又照觑看。只今举底这一念。从何处起。觑破这一念。复又觑破这觑底是谁。参之良久。又举念南无阿弥陀佛。又如是觑。如是参。急切做工夫勿令间断。惺惺不昧。如鸡抱卵。四威仪中。亦如是举如是看。如是参。忽于行住坐卧处。闻声见色时豁然明悟。亲见本性弥陀。内外身心。一身透脱。尽乾坤大地总是西方。万象森罗。无非自己。静无遗照。动不离寂。然后兴慈运悲。接引未悟。悲智圆融。入无功用行。得生上品。名实报庄严土。得一切种智。

　　天如惟则禅师云。有疑参禅与念佛不同者。殊不知参禅者图明心见性。念佛者。悟自性弥陀。然明心见性。与自性弥陀。岂有二理。经云。忆佛念佛。现前当来必定见佛。既曰现前见佛。则与参禅悟道。有何异哉。师尝着净土或问。以祛禅人之惑。且引死心新禅师。劝修净土文云。弥陀甚易念。净土甚易生。参禅人最好念佛。恐今生未能大悟。且假弥陀愿力。接引往生。又引真歇了禅师。净土说云。洞下一宗皆悟密修净土者。良以念佛法门。径路修行。正接上上根器。傍引中下之机。宗门大匠。已悟不空不有之法。秉志孜孜于净业者。得非净业之见佛。尤简易于宗门乎。乃佛乃祖。在禅在教。皆修净业。同归一源。入得此门。无量法门悉皆能入。又引老宿云。合五家宗派。尽天下禅僧未有一人不归净土者。以百丈清规看病送亡。皆指净土也。

　　西蜀智彻禅师净土玄门㨗要。有参究念佛一门。其略云。夫参究一法。此是最上玄门。普请诸人着力。若论此事。只在当人一念之间。若得相应。当处解脱。若未能领旨。须设治方。但凡所在之处。须要端身正坐。不得前跧后靠。左倾右侧。一者睡魔得便。二者久坐病生却成障难。故不可全执于坐。若执坐时。诚恐正念不切。却被昏散二魔。辊作一团。漭漭荡荡。无分无晓。若坐时待喘息已定。微微动口念南无阿弥陀佛一声。或三五七声。默默返复一问。这一声佛。从何处起。问三五七遍。又复一问。这念佛底是谁。又问三五七遍。有疑只管疑去。若问处不亲。疑情不切。再举个毕竟念佛底是谁。如是问。如是疑。所以古德云。有疑即悟。无疑即不悟。直须问这念佛底是谁。问教亲。疑教切。前设一问。这一声佛从何处起。最尊最贵。最妙最玄。后一问念佛底是谁。彻骨彻髓。见胆见心。又问毕竟念佛底是谁。如痛上加鞭。似㗋中一捏。便欲断人命根也。于前一问。少问少疑。只向第二问这念佛底是谁。谛审谛问。此一问正如就窠打劫。当处𤼵机。于是学人命根未断。至理不明。不得已而起模𦘕样。说个方便。十二时中。四威仪内。动静寒温。苦乐逆顺。道在其中。若是动处闹处。疑情不现。出声念南无阿弥陀佛亦可。或念三五十声。依前复疑复问。问来问去。疑来疑去。不疑自疑。不问自问。寝食俱忘。不觉筑着磕着。㘞地一声。心华灿𤼵。梦眼豁开。目前总是故乡。本性弥陀独露。唯心净土。步步相随。这边那边。应用不缺。

　　云栖评曰。径无前问。只看这念佛底是谁亦得。

　　参究念佛莫详于此。兼修禅净者审之。

　　楚石梵琦禅师云。但将一句阿弥陀佛。置之怀抱默默体究。常时鞭起疑情。这念佛底是谁。念念相续。心心无间。如人行路。到水穷山尽处。自然有个转身的道理。㘞地一声。契入心体。

　　天真毒峰善禅师云。果欲了脱生死。先须𤼵大信心。立弘誓愿。若不打破所参公案。洞见父母未生前面目。坐断微细现行。誓不放舍本参话头。远离善知识。贪逐名利。若故违此愿。当堕恶道。𤼵此大愿。防护其心。方堪领受公案。若参究念佛。要紧在念佛底是谁。回光返照。深入疑情。疑情不断。切切用心。不觉举步翻身打个悬空筋斗。

　　空谷隆禅师云。优昙和尚。令提念佛的是谁。而今不必用此等法。只平常念去。但念不忘。忽然触境遇缘。打着转身一句。始知寂光净土不离此处。阿弥陀佛。不越自心。

　　天奇㷀绝禅师云。终日念佛。不知全是佛念。如不知须看个念佛底是谁。眼就看定。心就举定。务要讨个下落。始得。

　　云栖评曰。毒峰天奇。皆教人参究念佛。空谷何故谓不必用此等法。盖是随机不同。任便无碍。

　　古音琴禅师云。行住坐卧之中。一句弥陀莫断。须信因深果深。直教不念自念。若能念念不空。管取念成一片。当念认得念人。弥陀与我同现。

　　(详夫参究一门。出自禅宗。归于净土。直截高远。非中下之机所能混同。唯接上根利智之人。顿悟顿修。见性即见佛也。或云参究之说。起自何典。参禅在疑。念佛在信。若岐而二之。今乃合而一之。其意何居。子应之曰。噫。子曷为不原始要终。以观其变乎。自释迦设教以来。莫不举扬念佛三昧。如大集经贤护品云。求无上菩提者。应修念佛禅。三昧偈云。若人专念弥陀佛。号曰无上深妙禅。至心想像见佛时。即是不生不灭法。又坐禅三昧经云。菩萨坐禅。不念一切。惟念一佛。即得三昧。又大般若经。文殊师利白佛言。菩萨修行何法。疾证无上菩提。佛言。菩萨能正修行一相庄严三昧。疾证菩提。修此行者。应离喧杂。不思众相。专心系念。于一如来。审取名字。善想容仪。即为普观三世一切诸佛。即得诸佛一切智慧。此如来禅之修净土者也。禅宗始于迦叶阿难二尊者。而佛说净土诸经时。二尊者同居法会。当机启请。亲见弥陀。身土庄严。其𤼵愿往生。如来劝进之说。备在诸经。至马鸣龙𣗳二禅祖。中兴教法。又造诸论以申明之。此祖师禅之修净土者。亦即宗教净土合一之源也。迨达磨东来。不立文字。直指人心见性成佛。虽直截高妙。一洗文字知解之习。而宗教禅净。若岐而二之。乃禅宗一变局也。然六代传衣之际。犹指楞伽四卷以印心。但诵金刚般若而见性。宗教未尝离矣。至五灯鼎盛时。诸大宗匠。了手以后。或自密修。或以劝人。如黄龙新。天衣怀。圆照本。慈受深。净霭大通。法真守纳。北涧简。天目礼等。诸大老。皆是禅门知识究其密修显化。𤼵扬净土之旨。则不约而同。此又净土之禅。禅之净土也。参究之说。则自真歇始。优昙智彻楚石毒峰天奇古音。皆教人参念佛者是谁。唯空谷不用此法。只平常念去。与真歇所谓但将阿弥陀佛四字。做个话头相似。正不假方便。自得心开之旨也。但不参而悟者为尤难。空谷亦云不参自悟。上古或有之。自余未有不从力参而得悟者。故自南岳力参八年。黄檗教看话头。无人不借此为敲门瓦子。若于净土不用参究。则学人毕竟看作两门。取舍不决。以参禅最为玄妙。净土更有归着。二俱不可偏废。要须深信净土。为可归凭大起疑情。𤼵明自己。信在佛而不在己。疑在己而不在佛。若能大彻大悟。直下不疑。方信心佛众生。三无差别。此方他界不隔纤毫。天衣云。生则决定生。去则实不去。此之谓也。尝观五灯渐衰之时。人心纷扰。禅病转多。各立门庭。互相排击。学者是非莫剖。不能一生取办。诸师始显以净土教人。如中峰怀净土诗。天如净土或问。楚石西斋净土诗。月心四十八愿偈。莫不极口称扬。至优昙之莲宗宝鉴。智彻之净土玄门。乃以念佛作禅参。令人参禅生净土。岂非合如来禅祖师禅而一之。可谓净土之禅矣。嗟夫。五灯残焰耿耿。借念佛三昧。以至今日。此又禅宗愈变愈简。愈变愈精。而溯流穷源。以归于宗教净土合一之始也。余故曰。禅宗一门。尽归净土。不亦可乎。云栖亲见月心和尚。禅关策进。极拈念佛是谁。尝有问曰。念佛参究。可融通否。答曰。若是两物用得融通。岂非禅净不二之旨耶。须知平常念去。未免昏散交攻。忽地猛着精彩。直下一问曰。这念佛底是谁。便觉铁壁银山。无路可入。迸开昏散百倍精神。此时正好念佛。不然则口念心不念。或不能纯一无杂。不若屏绝外缘。独参心佛。始而非心非佛。终而即心即佛。净土之禅在是矣。)。

　　秘密念佛法门

　　不可思议神力传云。拔一切业障根本。得生净土神咒者。乃宋元嘉末年。末那跋陀罗重制译。合计五十九字。一十五句龙树菩萨。愿生安养。梦感此咒。耶舍三藏。诵此咒天平寺。锈法师从耶舍三藏。口受此咒。其人云。经本外国不来。若欲受持咒法嚼杨枝澡豆漱口。然香于佛像前。胡跪合掌。日夜六时。各诵三七遍。所有四重五逆十恶谤方等罪。悉得灭除。现世所求皆得。不为诸恶鬼神之所惑乱。若诵满二十万遍。即感得菩提芽生。若至三十万遍。即面见阿弥陀佛咒曰。

　　南无阿弥多婆夜哆(多曷切)(一)　他伽跢(都饿切)(二)　夜哆地(途卖切)(三)　夜他阿弥利(上声)(四)　都婆毗(五)　阿弥利哆(六)　悉耽婆毗(七)　阿弥利哆(八)　毗迦兰谛(九)　阿弥利哆(十)　毗迦兰哆(十一)　伽弥腻(十二)　伽伽那(十三)　枳多迦𨽾(十四)　莎婆诃(十五)

　　若有善男子善女人。能诵此咒者。阿弥陀佛常住其顶。日夜拥护。无令怨家而得其便。现世常得安隐。临命终时任运往生。此刘宋元嘉年。中天竺三藏求那跋陀罗奉诏重译。至陈天嘉年中。庐山道珍法师于坐禅时。见有数百余人。共乘七宝华舫。往西方。珍师。遂求附载。其船上人报云。法师虽讲得涅槃经。亦大不可思议。缘法师未诵得阿弥陀经及咒。所以不得同去。法师遂废讲业。日夜专诵弥陀经及咒。计应满二万遍未终。四七日前夜向四更。有神人从西方送一白银台来。空中明过于日。告云法师寿终。当乘此台。往生阿弥陀国。故来相示。令知定生。终时白黑咸闻空中。如奏音乐。并闻异香。数月香气不歇。其终之夕。峰顶寺僧。咸见一谷内有数十炬火。大如车轮。

　　珍师往生事迹。传记不同。兹两存之。

　　无量寿如来修观行供养仪轨云。尔时金刚手菩萨。在毗卢遮那大集会中白佛言。我为当来杂染世界恶趣众生。说无量寿陀罗尼修三密门。证念佛三昧。得生净土。入菩萨位。不以少福无慧方便。得生彼刹。依此教法。决定得生上品初地。应先入曼茶罗。得灌顶已。然后从师受此仪轨。当于胜地涂拭净室。建立方坛。上张天盖。周匝悬幡。上坛分布八曼茶罗磨白檀香。用涂圣位坛西安无量寿像。持诵者东坐面像坐𤰞脚床。行者每日澡浴登坛三时散种种华。置二阏伽。或新宝器。满盛香水。置于坛上于坛四角。安四宝瓶。香华饮食。随力所办。一一加持。𣪞勤供养。行者即观察一切有情。本性清净。为诸客尘所蔽。不悟真理。是故说此三密加持。能令自他清净。

　　石芝晓法师曰。仪轨一卷。不空三藏所译。自此文后。列净三业。及普礼结界献座观想。并结印诵咒法。总二十四章。非不精切。愿依法行。持者检之。今于中录其简而可行者三章于后。庶资广净业云。

　　次结无量寿如来拳印。以左手四指握拳竖大指。以右手作金刚拳。握左大指。即以此拳印地。真言加持七遍。变其世界。无量寿如来拳印真言曰。

　　唵(引声)(一)　步欠(平声)(二)

　　由结此印真言威力故。即变此大千世界成极乐刹。七宝为地。水鸟树林。皆演法音。无量庄严。如经所说。行者由数习此定。每于定中见极乐世界无量寿佛。在大众会。闻说契经。临命终时。心不散动。三昧现前。刹那迅速生莲花中。证菩萨位。

　　次结无量寿如来根本印。二手外相义作拳。竖二中指头相拄。如莲华叶形。结此印已。诵无量寿真言七遍。以印于顶上散陀尼曰。

　　曩谟(引)啰怛曩(二合)夜(引)邪(一)　娜莫阿(引)哩野(二合)(引)弭跢(引)婆(去声)(引)邪(二)　怛佗(去)孽跢(引)夜啰曷(二合)帝三(去)藐三(去)没䭾邪(三)　怛你也佗(四)　唵阿蜜栗(二合)帝(五)　阿蜜栗(二合)妒(引)纳婆(二合)吠(微闭切)(引)(六)　阿蜜栗(二合)多三(去)婆(上)吠(准上)(七)　阿蜜栗(二合)多孽陛(八)阿蜜栗(二合)多悉弟(九)　阿蜜栗(二合)多帝际(自曳切)(十)　阿蜜栗(二合)(十一)　多尾讫磷(二合)(引)帝(十二)　阿蜜栗(二合)多誐誐曩吉(引)底(丁以切)迦[口*(隸-木+上)](十三)　阿蜜栗(二合)多懒(上)弩枇娑嚩(二合)[口*(隸-木+上)](十四)　萨嚩(引)啰佗(二合)娑(引)䭾宁(十五)　萨嚩磨讫礼(二合)(引)舍乞洒(二合)孕迦[口*(隸-木+上)]娑嚩(二合)(引)贺(引)(十六)

　　此真言。才诵一遍。身中十恶四重五无间罪。一切业障悉皆消灭。若苾刍苾刍尼犯根本罪。诵七遍即时还得清净。诵满万遍。获得不废忘菩提心三昧菩萨心显现身中。皎洁圆明。如净月轮。临命终时。见无量寿。与大众俱。来迎安慰。即生极乐上品上生。

　　次诵无量寿如来心真言曰。

　　○唵(引)(一)　阿蜜栗(二合)多帝际贺啰吽(引)(二)

　　此真言能诵十万遍满得见阿弥陀如来命终决定得生极乐。

　　乌瑟腻沙最胜总持经云。如是我闻。一时佛在极乐刹。大善法堂中坐。尔时无量寿如来。告观自在言。一切众生疾病短寿者。一切如来乌瑟腻沙最胜总持法门。若人受持读诵。速得无病。长寿安乐。即时观自在请佛宣说。(咒广不录)若人书写此法。安置塔中。广大供养。右绕千匝。恭敬礼拜。则获智慧。若七日寿命。延至七年。若七年寿命。延至七十。获得如是长寿安乐。无诸疾病。得宿命通。

　　无量寿如来总持法门云。尔时无量寿如来。入普照吉祥三摩地。从定出已。即说一切如来无量寿总持法门。曰。

　　○唵(引)阿蜜哩(二合)帝(引)阿蜜哩(二合)帝(引)阿蜜哩(二合)睹捺婆(二合)吠阿蜜哩(二合)多尾讫㘓(二合)帝(引)阿蜜哩(二合)多誐(引)弥你(去)阿蜜哩(二合)多喻哩那(二合)祢誐誐曩计哩帝(二合)羯哩(引)萨哩嚩(二合)吉梨(二合)(引)舍义演羯哩曳(引)娑嚩(二合)(引)贺

　　若人用此法门。加持净土作塔。又复书此总持。安在塔内。香华供养。延于寿命。又增智慧。若人于此塔前倍兴供养。日日诵持满八百遍。𤼵自利利他平等之心。如是依法。消除八难。是人命终不生地狱畜生𦦨摩罗界。如蛇蜕皮。即生极乐。获大果报。受胜妙乐。

　　不空罥索神变真言经云。观世音菩萨。说一字真言曰。

　　○唵(㗋中。抬声引呼下三咒唵字并同)

　　如是真言。大悲心观观世音。如法受持。善修行者。能除过现重罪。一切垢障。尽皆消灭。当得一切诸佛菩萨天仙龙神悉皆欢喜。当舍命后。往于西方极乐国土。住欢喜地。莲花化生。又云。尔时观世音菩萨。即于佛前谛观一切。说溥遍解脱心真言曰。

　　○唵没(二合)啰㰤么(一)　废洒陀(上)啰(二)　[馬*丈]啰[馬*丈]啰(三)　地利地利(四)　度噜度噜(五)　縒曼亸入缚攞(六)　亩佉𤙖(七)　莎缚(二合)诃(八)

　　又说溥遍解脱心一字真言曰。

　　○唵恶(轻呼)(一)　莎缚(二合)诃(去)(二)

　　若人六时倍复精进。如法严治身器。依法持诵。满一落义。是业成熟。观世音菩萨。现金色身。当灭无始一切根本重罪。若不现者。复倍精进。诵满二落义。或三落义。是业成熟。则观世音定当现身。执手指示西方净土。阿弥陀佛。坐宝莲华师子之座。复得阿弥陀佛。手摩其头。谓同彼土一切菩萨。福命功德。舍此身后。往于西方安乐国土。上品莲华。具诸相好。识宿命智。得不退转。

　　不空罥索神变经云。尔时释迦牟尼如来。即伸右手。摩清净莲华明王顶。时大千世界。六变震动。所有十方刹土。过现未来。一切如来。毗卢遮那如来。一时皆现。亦同授与清净莲华明王灌顶三昧邪。尔时十方三世一切如来。毗卢遮那如来。各伸右手。摩清净莲华明王顶。同说不空大灌顶光真言曰。

　　○唵(㗋中抬声)(引呼)(一)　㫊暮伽(上)废(无计切)噜者娜(二)　摩诃亩捺(能答切)啰么抳(三)　钵头(二合)么入缚攞(四)　跛啰(二合)袜亸野𤙖(五)

　　若有过去一切十恶五逆。四重诸罪。得闻此大灌顶光真言三七遍。即得除灭一切罪障。若诸众生。具造十恶五逆四重诸罪。犹如微尘。满斯世界。身坏命终。堕诸恶道。以是真言。加持土沙一百八遍。尸陀林中。散亡者尸骸上。或散墓上塔上。彼所亡者。若地狱。饿鬼。修罗傍生。中。以一切不空如来毗卢遮那如来真言。加持沙土之力。应时即得光明。及身除诸罪报。舍所苦身。往于西方极乐国土。莲华化生。乃至菩提。更不堕落。

　　石芝晓法师云。秀州海盐普照院释智圆。母䘮以遗骨盛于小匣。日诵毗卢灌顶咒。加之沙土。覆于骨上。殆至盈尺。一日顶骨忽涌于土面。初不以为然。仍旧覆之。翌日复尔。众皆惊骇。时武夷公权作记。以广其事。大智律师作赞以美之。见芝园集。

　　鼓音声王陀罗尼经云。若人诵此鼓音声王大陀罗尼。十日十夜。六时专念。敬礼彼佛。坚固正念。悉除散乱。念念不绝。十日之中。必定见彼阿弥陀佛。并见十方如来。及所住处。唯除重障钝根之人。所不能睹。(咒广不录)。

　　大乘圣无量寿决定光明王如来陀罗尼经云西方有无量寿佛。说此陀罗尼。令夭寿者。而得长寿。(云云此咒即禅林中朔望祝圣者)。

　　无量功德陀罗尼经云。诵此咒者。灭千劫罪。得见慈氏观音无量寿佛。(咒广不录)。

　　无量寿大智光明陀罗尼(前后无经文咒亦不录)。

　　(详夫瑜伽五部之教。俱系毗卢遮那一佛所演虽有三十七种化身。而五智灌顶流出五方五佛。为五部主。毗卢遮那如来。自中央法界。清净智。说灌顶部。大圆镜智。流出东方阿閦毗佛说金刚部。妙观察智。流出西方无量寿佛。说莲花部。平等性智。流出南方宝生佛。说　部。成所作智。流出北方成就佛。说　部。又化四菩萨。四金刚等。故华严云。或见如来无量寿。观世音等共围绕。清凉判为本师化身。良有以也。然则秘密之教。须身口意三业相应。始名瑜伽。盖瑜伽者。相应之称耳。必手结梵印。口诵真言。心存观想。一切行果理事。广大悉备。而护国救世。灭罪生福。转凡成圣。尤为神速要妙。盖我佛显仁藏用。神道设教之意。自金刚不空无畏一行诸师。东传密教之后。世道乱离。经疏销毁。其法不传。盖禅讲律宗。皆有文字可寻。或者无师自悟。而密教必须师授。音声句读。观想仪轨。有一差误。鲜克获益。如往生净土陀罗尼。世本错念句读音韵者。何怪灵应之无征。故千载而下。唯龙树耶舍锈公珍公四人而巳。龙树梦感。珍公定勖。咸获往生。耶舍三藏及锈法师。往生之事。传记不存。况其他哉。今之海外。日本琉球高丽诸国。犹存秘密之教。彼中未必无往生者。我国夙称文物之邦。咸崇显说。不务密修。持经持名者多。而专心结坛持咒者少。然持咒持名。其事则一。而如来威德愿力所加被者。尤存乎咒。能使三业肃清。灭障生定。唯咒为然。今检灌顶诸部所说往生净土之咒。得十余种。或备存其法。或但取其名。俾修净业者。随意择取。本文俱在大藏。此中止为接引之端耳。由是观之。则秘密念佛一门。实为瑜伽五部之精要。世人所求者长乐长寿。而净土如来能与之。世人所畏者夙障怨业。而净土神咒能护之。何况现前即见佛。见菩萨。临终决定往生。证无生。不可思议秘密圆通正因。孰过于是。虽秘密之教不行。而往生之咒具在。倘能一遵仪轨。参考音韵。句读无差。观想不缺。则灭罪获福。超凡入圣。不可胜纪。虽无其人。犹有典刑。故立秘密念佛门。以法代人。不无有望于后之来者。且南山律宗。尤重持诵。咒非戒而不灵。戒非咒而不固。制止之仪。修持之轨。同一身心相应。内外俱净之行也。律宗之与密教。不期往生。而自往生。盖身心既净。秽土之所不能留。行愿广大。情界之所不能滞。如楞严云。心持禁戒。举身轻清。心持咒印。顾盻雄毅。心存佛国。圣境𡨕会。若有福慧。及与净愿。自然心开。见十方佛。一切净土。随愿往生。能持首楞严咒。命终之后。随愿往生十方国土。故知诸咒。皆可回向西方。况正说净土往生之咒。及净土佛菩萨所说。而不得往生耶。在持之者。一门深入。必期证验。可以不惑也。如灵芝清照思敏大智别宗用钦诸律师。虽非密教往生。实由密行西迈。身口意三称秘密门。自净其心。不念自念。自净其土。不生自生。密宗又有密咒缘因往生集之书。足见宗旨所在。况六字真经。原非显语。往生神咒。不离圣号。若显若密。同归圆顿。若持若诵。皆得往生。显字秪和人天密语能度六道。华言唯通一国。梵音可传万邦。三种净业。持戒为先。三无漏学。摄心为要。持咒既称圆因。持戒亦是密行。秘密一门。义含二教。乌可少哉。)
国家图书馆善本佛典第 52 册 No. 8951 如来香


　　如来香卷之五目录莲池海会列传往生高僧传𣈆庐山西林法师慧永𣈆慧持法师𣈆佛[馬*丈]耶舍尊者𣈆佛[馬*丈]跋陀罗尊者𣈆道生法师𣈆僧睿法师𣈆僧济法师𣈆慧恭法师𣈆慧䖍法师宋昙鉴法师后魏璧谷昙鸾法师北周慧命法师陈南岳慧思禅师隋法智法师唐法顺大师唐僧炫法师唐道昂法师唐惟岸法师唐怀玉法师唐善道法师石𣈆志通法师宋法智法师宋慈仁法师宋天衣义怀禅师宋圆照宗本禅师宋大通善本禅师宋慈照宗主宋宗坦疏主往生高尼传宋法盛比丘尼宋道爰比丘尼宋法藏比丘尼隋大明比丘尼唐净真比丘尼唐悟性比丘尼宋能奉比丘尼明祩锦比丘尼明广觉沙弥尼往生童行传隋汶水沙弥宋雍州魏氏子师赞宋钱塘何氏子昙远宋越州大善寺童行宋倪道者往生王臣传中天竺国净饭王北天竺乌苌国王𣈆参军刘程之𣈆太尉掾周续之𣈆中庶子宗炳梁黄门侍郎庾诜唐太子太傅白居易宋龙图阁待制钟离瑾宋朝请大夫钟离景融宋少师马亮侍郎马圩宋司马参军王仲回宋尚书主客郎杨杰宋礼部侍郎王古朝散大夫葛蘩宋宣义大夫胡闉宋左司谏江公望宋进士冯楫宋礼部侍郎吴秉信宋左丞相钱象祖宋进士王日休宋武功大夫李秉明别驾王宇熙往生士庶传宋陆浚明顾源明杨嘉祎明郝熙载明孙稷明黄承惠明吴靖往生女伦传频婆娑罗王夫人韦提希隋文帝皇后独孤氏唐上党姚婆唐温静文妻宋荆王夫人王氏宋广平郡夫人冯氏宋吴氏观音县君宋蔡氏县君宋陆氏宜人宋朱氏如一道人宋楼氏慧靖宋周氏妙聪宋秦氏净坚宋郑氏静安宋秦氏净乐宋四明黄氏宋钱氏袁氏宋钱塘陈氏媪宋武林王氏宋夫人王氏宋四明孙氏宋上虞李氏宋安吉王氏女宋钱塘盛氏宋钱塘沈氏宋汾阳约山翁婆宋汾阳裴氏女宋醴泉孟氏女宋汾阳梁氏女宋襄阳陈氏宋吴兴陈氏宋会稽胡氏宋钱唐孙氏宋仁和郭氏宋太平周行婆宋钱唐龚氏宋嘉禾钟婆宋潮山黄婆宋霅川朱氏宋四明项氏宋四明沈氏宋四明净心女宋嘉禾周氏宋常熟陶氏宋钱唐姚行婆宋东平乳媪崔婆元鄞县周婆明昌平于媪明中官孙母明杭郡许氏明武塘薛氏明桐城方氏明长水陶氏明嘉定朱氏明嘉定徐氏明休宁吴母佘氏明嘉兴刘母项氏明姑苏沈氏大珍明平湖张孺人明徐氏女成圣明苏州郑氏女往生恶辈传唐长安京屠者唐同州张钟馗唐长安张善和唐成都雄俊唐荆州惟恭宋莹珂宋仲明宋会稽金𠁗宋仁和吴琼宋上虞冯珉往生禽鱼传龙子戒杀生西唐天宝群鱼念佛唐贞元鹦鹉念佛生西宋元祐鸜鹆口生莲花宋黄岩鸜鹆念佛立化

　　如来香卷之五目录终

　　如来香卷之五

　　西吴唐　时宜之父手辑

　　莲池海会列传

　　往生高僧传

　　晋庐山西林法师慧永。河内潘氏子。年十二出家。事沙门竺昙现。初习禅于恒山。既而与远公同依安法师。期结宇罗浮。及远公为安师所留。永公乃欲先度五岭。太元初至寻阳。刺史陶范。素挹道风。乃留憩庐山。舍宅为西林以居之。师布衣蔬食。精心克己。容常含笑。语不伤物。峰顶别立茅室。时往禅思。至其室者。常闻异香。因号香谷。一虎同居。人至辄驱去。远师来之龙泉。桓伊为立东林。三十年影不出山。师居西林亦如之。镇南将军何无忌。镇寻阳至虎溪。请远公及师。远公恃名望。从徒百余。高言华论。举止可观。师纳衣半胫荷锡捉钵。松下飘然而至。无忌谓众曰。永公清散之风。乃多于远师也。师标诚植愿。动在安养。义熙十年在疾。忽敛衣求屣欲起。众惊问。师曰佛来也。言终而化。异香七日方歇。葬于寺之西南。春秋八十有三。唐玄宗朝诏重建塔亭追谥觉寂大师实智之塔。

　　(庐山纪事莲宗宝鉴作繁氏子)。

　　云栖赞曰。永初入道。既与远师伯仲。而同创净社为万世法。亦远祖而永宗矣。至于命终之际。见佛来迎。先后如出一辙。证往生之瑞。当以二师为准则焉。

　　晋慧持法师。远公之同母弟也。度量冲㴱。风神俊爽。幼读书一日所记。常敌十日。年十八与兄同事安公。遍学众经。游刃三藏。及安公在襄阳。遣远公与师东下。遂止庐山。师形长八尺。衲衣垂膝。徒属三百。师为上首。豫章太守范宁请师讲法华经。阿毗昙论。四方云聚。琅玡王珣。与范宁书。问远持二公孰愈。宁曰。诚谓贤兄贤弟。玽复书曰。但令如兄。诚未之有。况复贤耶。罗什在关中。遥相钦敬。每致书通好。隆安三年。辞兄入蜀。远公留之不可。叹曰。人生爱聚。汝独乐离耶。师曰。若滞情爱聚者。本不应出家。今既割爱求道。正以西方为期耳。即怅然而别。至成都[鄲-(口*口)]县。居龙渊寺。大弘佛法。升其堂者。号登龙门。义熙八年顺寂春秋七十有六。临终遗命。务严律仪。专心净业。以东间经籍付道泓。西间法典付昙兰。以泓行业清敏。兰神悟天𤼵。并能继轨师踪焉。后义熙十二年七月晦夕。远公于般若台。方从定起。见阿弥陀佛。身满虚空。圆光之中。无量化佛。观音势至。侍立左右。又见水流光明。分十四支。洄注上下。演说妙法。佛言我以本愿力故。来安慰汝。汝七日后。当生我国。又见佛陀耶舍慧持慧永刘遗民在佛之侧。揖曰。师志在先。何来之晚耶。既知时至。谓门人曰。吾始居此三睹圣容。今复再见。当生净土必矣。然则持公以西方为期。先兄往生。端不妄也。

　　(庐山纪事作后他适不知所终意其误耳)。

　　考莲社缁侣之西生。持公最在先。而临终不现瑞应。故云栖集往生。而不敢录。然则云栖示寂。不现瑞应。自以为不捏怪。岂一生行业。非西方之资粮乎。又或以宋徽宗朝。嘉州风折大树。中有一僧入定。爪发缠身。𢌿入内廷。命西域三藏法师。以金磬出其定。自云远公之弟慧持。因游峨眉。路出嘉州。入定于此。仍问远公安在。不知人世之有七百余年也。此时且云往陈留入定。则未尝西生明矣。故云栖不敢录。亦以为捏怪之甚欤。余谓持公龙渊示寂。犹达磨熊耳。藏身大树入定。即只履西归之类耳。远公定起所见之身。即持公定中觐佛之神也。定回宋阙。暂离西方。再入陈留。仍归安养。其问远公安在者。正以定中相傍。定起恍然。不许人知。故不明言耳。岂可以肉身入定。未必西生。龙渊示寂。树身为妄耶。

　　晋佛[馬*丈]耶舍尊者。晋言觉明。罽宾国婆罗门种族也。有沙门至其家乞食。父本外道。怒殴之。遂手足挛躄。巫师谓曰。坐犯贤圣。即请此沙门悔过。旬日乃瘳。因令耶舍出家。时年十三。随师行旷野。与虎遇。耶舍曰。虎已饱。必不伤人。前行中道。果见余骸。至十五。诵经日至万言。以分卫废业为忧。一罗汉来代乞食。年十九。诵经满数百万言。性度简傲。不为人重。至三十犹为沙弥。复从舅氏。学五明论。世间法术。至沙勒国。待遇隆厚。既而罗什至。乃从学阿毗昙论。十诵律。什随母反龟兹。师遂留止行化。符坚遣吕光伐龟兹。执罗什。师闻叹曰。我与罗什。未尽怀抱。今忽羁虏。相见何期。后十年。师东至龟兹。盛弘法化。罗什在姑臧。遣信要之。师恐国人止其行。取清水以药投之。咒数十言。与弟子洗足。即夜便𤼵。比旦行数百里。追之不及。问弟子何所觉耶。答曰。惟闻疾风流响两目有泪。师又咒水。洗足乃止。既达姑臧。什已入长安。闻姚主逼以妾媵。叹曰。罗什如好绵纩。可使入棘林乎。罗什劝姚主遣使迎师。既至长安。别立省寺于逍遥园。四事供养。一无所受。时至分卫。一食而巳。时罗什译出十住经。师更相征决。辞理方定。师髭赤。善解毗婆沙论。时人目为赤髭论主。秦弘始中。译出四分律四十四卷。长阿含经二十二卷。义熙八年。来庐山入白莲社。后辞还本国。复自罽宾。以虚空藏经一卷。寄商客至凉州。不知所终。

　　远公义熙十二年七月晦夕。定中已见佛陀耶舍在佛之侧。是知耶舍还国未久西生矣。惜地远未知往生之瑞应耳。庐山疏云。梵僧佛䭾耶舍。尝至莲社。举铁如意示慧远。远不悟。即拂衣去。王子充曰。当是时禅学未入中国。而兆已见于此矣。莲社之僧。此其最高欤。余谓此不过一时举扬之事。未足以定二公优劣。既入莲社十八贤之列。岂拂衣之后。更不入耶。观远公所著禅经序。乃深于禅者也。然庐山分水岭之西。有耶舍塔。并塔院山疏云。西域僧佛[馬*丈]耶舍建。或尊者藏经宝爪发之处云尔。非瘗骨处也。

　　晋佛[馬*丈]跋陀罗尊者。此云觉贤。姓释迦。迦维罗卫国人。甘露王苗裔也。幼亡父母。出家为沙弥。年十六博学群经。深达禅律。尝与僧伽达多。共游罽宾。达多闭户禅坐。忽见师来曰。暂往兜率。致敬弥勒。言讫便隐。后益见其神变。敬心祈问。方知得不还果。时姚秦沙门智严。至罽宾。睹法众清净。慨然东顾曰。吾诸同辈。未遇真匠。将何𤼵悟。即咨询于众。孰能遂我祈请。流化东土。佥应之曰。跋陀罗其人也。严乃要师裹粮而行。经历诸国至交趾附舶循海。达于青州东莱。闻鸠摩罗什在长安。即往从之。秦太子泓。请师于东宫。集众说法。与罗什论色空义。师曰。汝秪说得果中色空。未说得因中色空。什问何谓。师曰一微空故众微空。众微空故一微空。一微空中无众微。众微空中无一微。往复数番。罗什罔测。秦主兴供饭僧三千。盛修佛事。而师禅净自守。忽谓弟子曰。吾见本国。五舶俱𤼵。众谓妄言。因共𢷤弃。乃与弟子慧严慧观四十余人俱𤼵。至庐山香谷。茇舍而居。时会远公结莲社。远公谓师被𢷤过。由门人悬记五舶。于律无犯。即遣弟子昙邕。致书秦主。为其解𢷤。乃请师东林。译出禅数诸经。自是江东始耽禅学。师志在游化。西适江陵。持钵分卫。果见天竺五舶至此。后还都下。立道场寺。先是支法领于于阗。得华严梵本三万六千偈。未经宣译。义熙十四年吴郡内史孟顗。右卫将军褚叔度。请师为主译。与沙门法业慧义慧严慧观等为笔授。译成六十卷。有二青衣旦从池出。洒扫研墨。师先后译出观佛三昧海经。般泥洹经。修行方便论。及法显所得大僧祇律。凡十五部宋元嘉六年。念佛而化。塔于庐山北岭。(宝王论谓远公从佛陀三藏授念佛三昧其观佛三昧海经之类乎)。

　　庐山翻经台南。有舍利塔。一名上方塔院在平岗之巅。即梵僧佛䭾跋陀罗。自西域以佛舍利五粒来瘗于此。在东林上。故曰上方塔院。左有虎跑泉。皆当时社贤遗迹也。又南唐彭濵作上方塔记云。师初从祖鸠婆利出家。因智严德观等所要。即慧严慧观其人乎。其后宋武帝迎赴金陵。译诸经论。以元嘉十七年乙亥岁。终于京师。春秋七十有三。然则元嘉六年其误欤。又舍利塔。至唐开元十七年。御史何光建与江州牧柳真望重建又感舍利十四粒。其尊者西生已后。复以神力示现者欤。五灯会元以师与罗什论色空语作与生公酬对。或生公同在东宫共谈。或别是一事。答语偶同耳。观贤公生公。二俱被𢷤。则秦僧无识审矣。

　　晋道生法师。魏氏钜鹿人。幼从竺法汰出家。批对经诰。一览能诵。年在志学。便登讲座。吐纳明辩。虽夙望莫敢酬抗。初依庐山。尝谓入道之要。慧解为本。乃与僧睿慧严慧观等游学长安。从罗什受业。关中僧侣咸仰神悟。尝喟然叹曰。自经典东流。译人重阻。多滞权文。鲜通圆义。若忘筌得鱼。始可以言道矣。于是校阅真俗。精练空有。研思因果。乃立善不受报。及顿悟成佛义。又着二谛论。佛性常有论。佛无净土论。应有缘论。并笼罩旧说。妙有渊旨。守文之徒。嫌嫉竞起。师又以法显三藏。所翻泥洹经本先至。经云。除一阐提。皆有佛性。师云。夫禀质二仪。皆有涅槃正因。阐提含生之类。何得独无佛性。盖是经来未尽耳。乃唱阐提之人。皆得成佛。时大本未传。孤明先𤼵。旧学僧辈。以为背经。遂显大众。𢷤而遣之。师正容誓曰。若我所说背经。当见身疠疾。若与实相不背。愿舍寿之日。踞师子座。遂拂衣而行。及后大经至。圣行品云。一阐提人。虽复断善。犹有佛性。于是诸师。皆为愧服。师被𢷤南还。入虎丘山。聚石为徒。讲涅槃至阐提处。则说有佛性。且曰。如我所说。契佛心否。群石皆为点头。旬日学众云集。忽雷震青园。佛殿有龙升天。因改寺曰龙光。师于寺请罽宾律师。译弥沙塞律。传于世。既而辞众。复投庐山预莲社。久之还都。止青霞寺。宋文帝。大会沙门。亲御地筵。食至良久。众疑过中。帝曰。始可中耳。生乃曰。白日丽天。天言始中。何得非中。遂举箸食。而一众从之。莫不叹其机辩。时王弘范泰颜延之。并挹敬风猷。相从问道。元嘉十一年十一月庚子。于庐山升座。说法将毕。众见麈尾。纷然坠地。隐几而化。宛若入定。诸师闻之。益信前誓有证。翌日葬于庐山之西阜。初关中僧肇。始注维摩诘经。世咸玩味。师乃更𤼵深旨。人服其妙。所述维摩诘法华泥洹小品诸经。皆有义疏。时以师能推阐提得佛之义。于是显其顿悟。不受报等论焉。

　　罗什之门有高弟四人。生肇融睿是也。其二已入莲社。肇公被难。融公无闻。唯生公踞师子座而化往。睿公睹金莲花而西生。然则净土之归。胜同学者多矣。或云生公未有西生之瑞。奈何入此。余曰远公莲社。岂有凡材。矧其高贤者乎。观其忍死十六年。待大经之至。群石点头。高座而化。岂非去住自由者欤。况彼三入庐山。亲预莲社。非西方之归而何归。或又云。生公尝论佛无净土。岂复肯生净土耶。余曰独不见公有应缘论乎。佛无净土。应缘则有。净土非有。秽土自空。无净无秽。即常寂光。又尝论善不受报。则恶亦不受报。即观罪性空。福德亦空。无善无恶。得心本体。则佛性常有。二谛常融。阐提皆得作佛。顿悟可以成佛。况自性弥陀。唯心净土。而不可生哉。古人云。若人识得心。大地无寸土。如生公其人。则时时亲见弥陀。在在皆成净土。例以莲社高贤。[(冰-水+〡)*ㄆ]归净土。不亦可乎。

　　晋僧睿法师。冀州人。游学诸方。尝行经蜀西界。为人所掠。使牧羊。有商客异之。疑是沙门。问以经义。无不综达。即出金赎之。后游历天竺诸国。还至关中。从罗什咨禀经义。罗什翻法华经。以竺法护本云。天见人人见天。什曰。此言过质耳。睿曰将非人天交接。两得相见。什喜。遂用其文。久之来庐山。依远公修净业。既而适京师止乌衣寺。讲说众经。听者推服。宋彭城王义康。要入第受戒。师曰。礼闻来学。王乃入寺。祇奉戒法。王以貂裘奉师。常用敷坐。王密令以钱三万买之。师曰。此虽非所宜服。然王之所施。不可弃也。王闻益加敬仰。谢灵运笃好佛法。殊方俗音。多所通解。尝以经中字音。求证于师。因为着十四音训。梵汉昭然。元嘉十六年。无疾告众曰。吾将行矣。即面西合掌而化。众见卧内一金莲华。倏尔而隐。五色香𤎆从其房出。春秋八十有五。

　　庐山纪事。载莲社十八高贤。作昙睿。或云观经下品下生。但见金莲华而不见佛。睿公慧业精深。何亦同彼五逆十恶。临终十念带业往生者耶。余曰。众见榻前金莲出没。非睿公自见也。观其面西合掌。吾将行矣之语。则必见佛来迎。众见金莲。尤为希有。况五色香烟。从其房出又岂下品可比耶。

　　晋僧济。入庐山问道。从远公学。精悟㴱要。远公叹曰。绍隆大法。其在汝乎。及后疾笃。诚期净土。远公以烛一枝遗之曰。汝可凭此建心安养。济执烛凭几。停想无乱。又集众讽净土经。至五更。济以烛授弟子元弼。令随众行道。顷之觉自秉一烛。浮空而行。见阿弥陀佛。接置于掌。遍至十方承事诸佛。须㬰歘然而觉。且悲且慰。自省四大。了无疾苦。乃喜曰。吾以一夕观念。便蒙接引。明日忽起立。目逆虚空。见佛菩萨。谓弼曰。佛来也。即举首西顾。须㬰还卧。容色愉悦。谓傍人曰吾行矣。右胁而逝。时方炎歊。三日而体不变。异香郁然。

　　云栖赞曰。济以圣师指示而生净土。然则临终助念。孰云无功乎。而留龛溽暑。体𤼵异香。梵行之精坚验矣。

　　晋慧恭。豫章丰城人。与僧光。慧堪。慧兰。同志为学。光等学力不逮恭。而于净土系想则过之。兰谓恭曰。君虽力学博闻岂不知经云。如聋奏音乐。悦彼不自闻。恭曰学不可已。孰能未死昧昧如痴哉。后七年兰等先逝。去时并有奇应。又五年恭病且笃曰。大道沿洄。何时可止。死生去来。吾何归哉。于是翘勤雨泪。誓心安养。念不少间。忽见无量寿佛。以金台前迎。恭乘其上。又见兰等于台上光明中而告之曰。长老受生已居上品。吾等不胜慰喜。但恨五浊淹延。相依之晚耳。恭于是日告众。欣然奋迅而逝。时义熙十一年也。

　　一生忽略净业。临终勇猛得生西方者。以读诵大乘。可以回向净土。加之善友提奖。信愿夙具。故令少行。而遂往生。按莲社十八贤外。知名者三十七人。唯济恭二师。有往生遗事。光堪兰三人附见。惜传记缺略。无从考见其他耳。

　　晋慧䖍法师。少出家。戒行精确。义熙年中投庐山居焉。见远公德业之盛。叹曰吾人也。彼人也。乃之山阴嘉祥寺聚徒讲经。苦身率众。谓弟子曰。愿乘讲导。用奉弥陀。后五年寝疾。知时已至。属想安养。祈诚观音。乃曰华开见佛。即其时也矣。其夕北寺有尼净严者。宿德笃行。假寐之顷。梦见观音势至与百千众。从空而下。自西郭门入。清晖妙状。光映日月。幢幡华盖。七宝庄严。尼惊异作礼。问大士何之。答曰。往嘉祥迎䖍公耳。䖍亦预感胜相。以告弟子。师疾虽困。神色如常。泊然而化。侍者皆闻异香。经旬不歇。

　　云栖赞曰。临终见佛。或疑纯是自己想心。今他人亦见之。何也。当知感应道交。不可思议。慎哉言乎。

　　宋昙鉴法师。居江陵。履行尤谨。常愿身升安养。面见阿弥陀佛。故平生虽毫芒之善。悉回向西方。一日定中见阿弥陀佛。以水洒其面曰。涤汝尘垢。浴汝心念。汝之身口。俱致严净。又于瓶中。出莲华一枝授之。定起乃于寺僧叙别。夜渐深独步廊下。念阿弥陀佛。通夕不寐。将至五更。其声弥厉。及明旦。弟子依常问讯。趺坐不动。就而视之。则亡矣。同时有江陵道海法师。淮南昙泓法师。东辕道广法师。弘农道光法师。临终皆见金台来迎之相。

　　定中见佛。兼蒙加被。皆平生回向之功。通夕念佛。趺坐而化。所谓用力得着者也。同时四师皆见金台而传记不详。附见于此。古人往生而不得传者。何限。观此可慨也。

　　后魏璧谷昙鸾法师。雁门人也。少游五台。感其灵异。自誓出俗。三乘顿渐教典。俱能涉览。具陶文理。然其性嗜长生。好为方术之学。闻江南陶隐居。有长生法。不远千里就之。陶即以所学仙经十卷授师。师跃然自得。以为神仙可必致也。后还洛下。遇菩提流支三藏法师。乃问支曰。佛道有长生乎。其能却老为不死乎。支笑而对曰。长生不死。吾佛道也。道家何有焉。遂以十六观经授之曰。汝可诵此。依而行之。则舍秽土取净邦。寿命无量。获一切胜妙功德。三界无复生。六道无复往。盈虚消息。吉凶祸福。无得而至。其为寿也。有劫石焉。有河沙焉。沙石之数有极。寿量之数无穷。此吾金仙氏之长生也。师承其语。骤起深信。遂焚所学仙经。而专修观经焉。每于观经。得其义理。深生解悟。修三福业。想像九品莲邦。虽寒暑之变。疾病之侵。曾不懈于始念。尝抱疾行至汾州。俄见云阴陡尽。天门洞开。六欲阶位。上下重复。师方瞬。疾乃随愈。师于是切心佛道。常如不及。开蒙诱俗。无间远迩。后魏主怜其志尚。又嘉其自行化他。道业弘广。号为神鸾。敕住并州大严寺。未几移住汾州玄中寺。一夕师正持诵次。忽一梵僧昂然而来。入其室曰。吾龙树也。所居者净土焉。以汝有净土之心。故来见汝。师曰。何以教我。树曰。已去不可及。未来未可追。现在今何在。白驹难与回。言讫而失。师以所见胜异。必知死生之期届矣。即集弟子盛陈教诫。言四生役役。其止无日。地狱诸苦。不可以不惧。九品净业。不可以不修。因令弟子齐声高唱阿弥陀佛。师乃西向瞑目。顿颡示灭而往。是时道俗数百人。同闻管弦丝竹之声。由西而来。良久乃寂。魏主感之。敕葬汾西。条其行业以立碑焉。

　　云栖赞曰黄冠者。恒言释氏有死。神仙长生。今支公谓佛有长生。仙无长生。此论痛快简当。高出千古。鸾法师舍伪归真。如脱敝屣。岂非宿有正因者哉。

　　王龙舒净土起信之六云。按楞严经有十种仙。皆寿千万载。数尽复入轮回。为不曾了得真性。故与六道众生。同名七趣。是皆轮回中人也。世人学仙者。万不得一。纵使得之。亦不免轮回。为着于形神而不能舍去也。且形神者。乃真性中所现之妄想。非为真实故。寒山诗云。饶汝得仙人。恰似守尸鬼。非若佛家之生死自如。而无所拘也。近自数百年来。得仙者唯钟离吕公。而学二公者。岂止千万。自予亲知间。数亦不少。终皆死亡。埋于下土。是平生空费心力。终无所益也。欲求长生。莫如净土。生净土者。寿数无量。其为长生也大矣。不知修此法门而学神仙。是舍目前之美玉。而求不可必得之碔砆。岂不惑哉。或云净土乃闭眼后事。有何证验。答云净土传备载感应。岂无证验。况仙者有所得。则甚秘而不传。谓泄天机。则有罪。而佛法门。唯恐传之不广。直欲度尽众生而后已。是其慈悲广大。非神仙之可比也。

　　北周慧命法师。长沙人。年十五诵法华。才七日便终一部。长习禅观。深通教法。与南岳睿思禅师。俱行方等忏法。悉愿往生。当命终时。俱年八十三。又与法音法师。为净土友。一夕携手月下。相顾笑曰。时至不行。为贪生。西方有期。吾其去矣。音曰。宁不俟我十日。命竖两指曰。过此不可也。越二日果终。时众见师。跏趺面西。唱佛来也。合掌而蜕。又见天神下降。奇香异乐。幢幡来迎。唱言善哉。西向而去。后十日音亦亡。祥瑞悉与命同。

　　命公慧悟非常。当由夙植般若缘种。初与思公修忏𤼵愿。继与音公为净土友。然皆刻期。谈笑而化。可谓胜友矣。又音公能预知于十日之前。抑何所待而不得偕往耶。或功行未圆。天命有在。不可超越乎。命公许以相待二日。抑何所迫而不可留耶。或功行已圆。愿力有在。不可稽迟乎。俱有天人幢幡奇香异乐来迎。其不能相待而偕往者。此也。然同以西方为期。是真净土之友矣。

　　陈南岳慧思禅师。武津人也。姓李氏。顶有肉髻。一夕梦梵僧劝出俗。师乃辞亲入道。及受具戒。日惟一食长坐不卧。或梦普贤大士摩顶。遂通文字。诵法华等经。至满千遍。闻北齐文慧禅师。有徒数百。其道盛行。乃往求法。经三七日。获宿智通。时复隐居南岳。行方等忏法。𤼵愿往生。梦中感阿弥陀佛。及弥勒佛。与之说法。感叹非常。倍加精进。昼则行务。夜则坐禅。夏满自责。豁然大悟。得法华三昧。自是之后。所未闻经。不疑自解。于是陈主屡致慰劳。目为大禅师。大建九年。师将欲顺世。大集门人。连日说法。苦加诃责。闻者寒心。乃谓门人曰。无常迅速。汝等宜各勉之。若有十人不惜身命。常修法华般舟念佛三昧。及方等忏法常坐苦行者。随有所须。吾自供给。如无此人。吾当远去。竟无答者。即屏众敛念。将入寂。弟子灵辩不觉号哭。师诃之曰。恶魔出去。众圣相迎。方论受生处。何惊吾耶。即端坐唱佛来迎。合掌泊然而逝。异香满室。颜色如生。时年八十三。(或作后周睿思禅师其传略同)。

　　大师位登十信。犹切西归。故智者示寂。见诸师友。侍从观音来迎。所谓论受生处者。以弥陀弥勒皆尝现梦。后侍观音。则生西方必矣。然宝志尝劝师下山。化度众生。师曰。三世诸佛。被我一口吞却。何处更有众生可化。此乃入理深谭。对志公则应尔。观其大苏为智者说四安乐行。南岳为帝君授戒法。又为海东玄光传演教观。何尝不说法度生。但终日度生。不见有生可度。则于净土。念而无念。生即无生。其证铁轮。不亦宜乎。

　　隋法智法师。髫年出家。游学于东越。有通大小乘经义者。智必师之。以故强学多闻。人罕俦匹。末年以径直之门莫如念佛。于晨兴暮息。系念不弛者七年。已而议曰。犯一吉罗。承其罪也。历一中劫。入于地狱。此诚可信。以其故而为之也。我闻经中又言。一称阿弥陀佛。而灭八十亿劫生死重罪。则予也切有疑焉。而未之信。或有明者告智曰。汝大邪见。无可疑也。教以念佛。久则成功。功成则化。化则三昧现前。今子之疑。是疑佛也。夫佛语岂有可疑者耶。释尊出广长舌。十方诸佛同赞净土。正为众生信根难立。故劝𤼵之耳。既俱是佛言。何得不信。智断其疑。乃于国清寺。绝去诸缘。一心念佛。想念既极。常感观音势至。现身来下。异日又感天冠宝瓶。光映其身。智谓所亲道俗曰。吾生净土盖有日矣。谁能具食饯我。众笑而对曰。惟恐道人之不能耳。吾等不辞也。遂克后三日众为具膳。食罢。智无他异。众或疑其相侮。因宿其房。以俟候之。夜未央。智忽于绳床上。安坐念佛而化。是夜有金色自西而来。照数百里。江上渔人误谓已天晓。舳舻相望。率皆惊起。今国清兜率台。即其昼夜精勤念佛处也。

　　云栖赞曰佛云吾言如蜜。中边皆甜。悉宜信受。是故信少恶入地狱。而不信一念生西方。此诚可谓邪见矣。近世喜持咒者。见陀罗尼所说功德。能易山海。役鬼神。求愿必遂。则跃然而信。见净土所说功德。能直入圣阶。立超三界。则恬然不介意。其为邪见等耳。可慨也夫。

　　唐法顺法师。万年杜氏子。年十八出家。因师圣僧道珍。受学定法。凡世间聋哑遇之者必能闻能语。至于驱园圃虫。诫恶性马。德及异类。所不可测。唐太宗诏问。朕苦劳热。师之神力。何以蠲除。师曰圣德御宇。微恙奚忧。但颁大赦。圣躬自安。上从之。疾遂瘳。因锡号曰帝心。师每游历郡国。劝念阿弥陀佛。着五悔文。赞咏净土。路逢神树鬼庙。即焚毁之。贞观十四年。十一月十五日。坐亡于南郊义善寺。双乌入房。异香留室。塔肉身于樊川北原。有弟子谒五台抵山麓。见老人语曰。文殊今往终南山。杜顺和尚是也。弟子趋归。师已长往。

　　帝心法师。为贤首宗始祖。又为文殊化身。劝修净土。其谁不信。今华严一宗。莫不以法界观为标准。惜五悔文不可见耳。

　　唐僧炫法师。并州人。初念慈氏。期生内院。年九十。遇道绰禅师。得闻净土之法。始回心念佛。早暮礼佛千拜。念佛万声。三年有疾。谓弟子曰。阿弥陀佛。授我香衣。观音势至。示我宝手。吾其行矣。言讫而逝。既终。七日异香不散。时有启芳圆果二法师。目击斯事。乃于悟真寺观音像前。共折杨枝。置像手中。誓曰。芳等若于净土有缘。当使七日不萎。至期枝益茂。芳果忻忭。昼夜精心。观念净土不舍。后五月于观想中。忽同觉身临七宝大池。池间有大宝帐。身入其中。见观音势至坐二大宝莲华。下有莲华。弥满千万。阿弥陀佛。从西来。坐最大莲华。宝台迭出。光明相照。互为辉映。芳等礼佛问曰。𨶒浮众生依经念佛。得生此否。佛云如念我名者。皆生我国。无有一人念而不生者。又见其国。地平如掌。宝幢珠网。上下间错。有一梵僧乘宝车。逐远而来。谓芳等曰。吾法藏也。以宿愿因。故来迎汝。芳等乘车前往。自觉其身坐宝莲华。及闻释迦佛与文殊菩萨。以梵音声。称赞净土。其前有大殿。殿前复有三道宝阶。第一道纯是白衣。第二道僧俗相半。第三道唯是僧辈。佛指之谓芳等曰。此皆阎浮提念佛之人。得生此土也。汝宜自勉。芳果既寤。历与其徒言之。后五日二人无病。忽闻钟声。他人不闻。芳果共云。钟声以我辈事也。顷刻二人俱即化去。(此传宜在绰公之次)。

　　云栖赞曰耄耋之年。始修净业。而尚得往生。少壮可知矣。彼芳果二公。闻风兴起。终获灵应。见贤思齐。其此之谓乎。

　　按净土善人咏云。衍法师遇西河绰禅师讲观经。始知观心念佛法门。遂捐文字建立道场。日礼千拜。专念阿弥陀佛名号。五年功成。报归安养。似即炫公。乃名之误耳。但三年五年有异。当以统纪为正。

　　唐道昂法师。魏郡人。少师灵裕法师。尝于寒陵山寺讲华严十地论。稽洽博诣。志结西方。愿生安养。后自知命极。预期八月。人未之测也。至八月朔日无所患。问斋时至未。即升高座。身含奇相。炉𤼵异香。引诸四众。受菩萨戒。词理切至。听者寒心。昂举目高视。见天众缤纷。杂沓而来。管弦嘹亮。遽揖而告众曰。彼兜率陀天众。何来迎我。然天道乃生死根本。由来非吾愿。我常祈心净土。如何此诚不果遂耶。言讫天乐还灭。便见西方。香花伎乐。充塞如云。飞涌而来。旋环顶上。举众皆见。昂因[目*(宜/八)]目。久之曰。阿弥陀佛光明照我。诸化菩萨又来会此。今西方灵相来迎。事须愿往。于是捧炉叩首陈庆。但见香炉坠手。即于高座而逝。足下有普光堂等字。遐迩惊叹。(或云于相州讲法华经时也)。

　　云栖赞曰。却天宫而求净土。前有光公洪公。今见昂公。盖三人焉。而时迫须㬰。犹能导四众以毗尼。据高座而归寂。灵相纷然。骇人心目。呜呼异哉。

　　唐惟岸法师。并州人。约心净土。为真归之地。行方等忏。服勤无缺。又常专修十六观门。曾因微疾出观。见观音势至二菩萨。现于空中。迟久不灭。岸顶礼雨泪而叹曰。幸由肉眼。得睹圣容。所恨后世无传焉。倏有二人自称善𦘕。未展臂间。圣相克就。已而人亦不见。弟子怪而问之。岸曰此岂𦘕工哉。乃谓弟子曰。吾之西行此其时也。有从我者乎。当明言之。有一小童子云。愿从师往。岸曰必能从我。可归告父母。小童曰。惟师之命。即往白父母。父母闻而笑骂之。童子乃归寺。香汤沐浴。于阿弥陀佛像前。趺坐而化。人或告岸。岸至抚其背曰。小子汝事吾者。何得先吾而行耶。遂索笔向所画二菩萨前。焚香作偈云。观音助远接。势至辅遥迎。宝瓶冠上显。化佛顶中明。俱游十方刹。持华候九生。愿以慈悲手。提奖共西行。因令弟子助声念佛。仰目西顾。寂然无声而长逝焉。

　　云栖赞曰岸公之事。无惑矣。彼童子非久积净业。胡脱化之神异耶。噫尔不见十念成功乎。不然则宿世善根熟耳。修净业者。或今身不克往生。观此可以自慰。

　　唐怀玉禅师。台州丹丘人。持律甚严。布衣一食。常坐不卧。注想净土将四十年。日课佛号五万声。诵弥陀经三十万遍。通诵净土诸经三百万。天宝元年。正念佛间。忽见西方。佛及圣众。数如恒沙。满虚空中。中有一人。手持银台来迎。前以示玉。玉曰。吾一生念佛。誓取金台。如我本愿。必得金台。何为不然耶。言𤼵而人台俱隐。于是玉弥加精进。至三七日后。向之擎台者。乃复现前告曰。法师以精苦故。得升上品。又曰上品往生。必先见佛。可趺坐以俟佛来。未旋踵间。忽异光照室。又越三日。异光再发。玉曰。我报身即尽。生净土矣。次日书偈云。清净皎洁无尘垢。莲华化生为父母。我经十劫修道来。出示阎浮厌众苦。一生苦行超十劫。永离娑婆归净土。偈毕香气四来。弟子有见佛与二菩萨。共乘金台。台傍百千化佛。自西而下迎玉。玉恭敬合掌。含笑而终。郡太守段公怀然。见而异之。作偈赞曰。我师一念登初地。佛国笙歌两度来。惟有门前古槐𣗳。低枝只为挂金台。

　　云栖赞曰或谓银台至而复隐。金台誓而重来。何得果报无凭。由人拣择。通曰。此正谓万法由心。随感而应者也。且火车已现。十念而得往生。天众来迎。矢心而归净土。善恶圣凡之相隔。尚可转业须㬰。况金银几希间耶。

　　唐善道法师。临淄人。入大藏信手探卷得观无量寿佛经。乃专修十六妙观。及往庐山观远公遗躅。豁然增思。后遁迹终南。修般舟三昧。数载睹宝阁瑶池。宛然在目。后往晋阳。从绰禅师授无量寿经。入定七日。绰请观所生处。道报曰。师当忏悔三罪。方可往生。师尝安佛像于檐牖下。自处深房。此一罪也。当于佛前忏。又尝役使出家人。此二罪也。当于四僧前忏。又因造屋。多损虫命。此三罪也。当于一切众生前忏。绰静思往咎。洗心悔过以谢。久之。道因定出谓绰曰。师罪灭矣。后有白光来照之时。是往生相也。道行化长安。归者如市。忽微疾。即掩室怡然而逝。异香天乐。向西而隐。(净土善人咏云。绰公尝令善道入定。观已得生安养否。佛言绰亡日。当放白毫远照东方。此光现时。来生我国。果绰亡日。三道白毫。照于房内。)。

　　按统纪之传善道。与其所立莲宗二祖光明法师善导和尚。似是一人。而大同小异。故两存之。其所同者。与道绰禅师为友。又皆行化长安。其所异者。善导不知何处人。而此则云临淄人。善导登柳树。投身自绝。此则示微疾掩室而逝。善导因见九品道场。讲诵观经而喜。此则先修十六妙观。后从绰禅师游。然入定观所生处。非大圣示现不能也。或此师与绰公同时。而善导则观绰公遗范。而兴起者。先后行化长安。何为不可。今杭州横山有光明寺。光明台。云是善导遗迹。秦越相隔数千里。不知何时至此。或纪传所略耳。

　　石晋志通法师。扶风人。(或云凤翔)游天台。因见智者大师净土仪式。不胜忻抃。怡然会心。自是不向西唾。不背西坐。专心念佛。尝至招手岩。因陈大愿。念阿弥陀佛四十八愿。诵已投身岩下。若有神人捧之于树。乃复整心登岩曰。余生可厌。大愿已𤼵。惟海众菩萨。同相接引。再投而下。适在蒙茸草上。久之复苏。寺众舁归。身心无损。后游越之法华山。一夕见白鹤孔雀。行列西下。又见莲华开合。光相现于前。通云白鹤孔雀。净土境也。莲华光相。受生处也。净土现矣。乃起礼佛趺坐而化。茶毗有五色祥云。环覆火上。舍利鳞砌于身。

　　云栖赞曰唾必西避。坐必西向。系念如斯。何事不办。今以轻心浅心而欲往生难矣。或曰不已着乎。噫谛观落日。经有明文。智者大师。始生而面西趺坐。乃至净业诸贤。西向坐脱者。不着而能之乎。耽心浊境。终世安然。才念净邦。便忧其着。颠倒乃尔。嗟乎异哉。

　　宋法智法师知礼。字约言。姓金氏。四明人。从宝云通师。传天台教观。出世承天。继住延庆。道化炽行。学徒如林。力行法华般舟三昧。期生安养。晚居南湖。述妙宗钞。释天台观经疏。大彰观心观佛之旨。又撰融心解。明一心三观。显四净土之义。每岁二月望日。建念佛施戒会。动逾万人。尝与十僧。结社修忏。约三载自焚其身。决取净土。杨文公亿。以书劝请住世。传法度人。师答以书极谭法要。必欲如愿。公再四劝留始允其请。中兴天台一宗。万世之下。以师为准的。称为四明尊者。着金光诸记指要诸钞。讲座谭麈。曾无虚日。后于天圣六年。岁旦结坛建光明忏。七日为往生之期。至第五日。召大众为说法要。骤称佛号数百声。𧿡坐奄然而逝。赵清献公抃。铭其塔。(阇维时。异香芬郁舍利无𢿘。舌根不坏。如红莲华。)。

　　云栖赞曰。师述妙宗说净观。大弘台教。而临终念佛坐逝。岂腾口说者。可同日语耶。

　　宋慈仁法师遵式。字知白。姓叶氏。台州人。二十受具学律于守初师。继入国清。于普贤像前然一指誓传天台教观。雍熙初。谒宝云通师。智解秀出。学行高古。名冠两浙。而专志安养。智者大师讳日。然顶誓力行四三昧。尝于东山行般舟三昧。九十日。苦学呕血。入道场两足皮裂。以死自誓。忽如梦中见观音垂手。指其口引出数虫。又指端出甘露注其口。觉身心清凉。疾遂愈。淳化初。众请居四明宝云。讲说无间。结缁素专修净业。作誓生西方记。及居天竺灵隐。于寺东建日观庵。为送想西方之法。依无量寿经述。往生净土忏仪。为杭守马亮述净土决疑行愿二法门。又制大小本弥陀忏法。晨朝十念法。往生坐禅观法。往生传略。念佛方法。十六观颂。念佛三昧诗等。行于世。师惟以净土劝人。寿六十九。明道元年十月十八日示疾草堂。将化之夕。炷香礼佛。愿诸佛证明。往生安养。弟子问所归。对以寂光净土。至夜端坐念佛。奄然而逝。人见大星陨于灵鹫峰。时号慈云忏主云。

　　云栖赞曰。克勤忏法自行。而垂宪万世。古今一人而巳。至于宝手出虫。甘露灌口。非精诚之极。畴能然乎。

　　宋天衣义怀禅师。温州乐清人也。父以渔为业。怀稚子时。坐船尾随父渔。得鱼即付怀。怀不忍串之私投江中。父怒捶骂。乐而无悔。遂辞亲出家。天圣中依景德寺僧。试经得度。禀法于翠峰显禅师。凡五住道场晚居池州栖山庵。化人念佛。有劝修净土说。师尝室中问学者云。若言舍秽取净。厌此欣彼。则是取舍之情。众生妄想。若言无净土。则违佛语。修净土者。当如何修。众无语。复自答云。生则决定生。去则实不去。又云。譬如雁过长空。影沉寒水。雁无遗踪之意。水无留影之心。及示寂之夕。其徒智才。问垒塔已毕。如何是毕竟事。师竖拳示之。推枕而逝。(见净土善人咏。及净土指归。)。

　　宗门密修净业。自怀师始。观生则决定生二语。则不离自性而登上品。复何所疑。

　　宋圆照宗本禅师。常州无锡人。初参天衣怀禅师。念佛有省。性质直。少缘饰。貌丰硕。言无枝叶。契悟之后。住姑苏瑞光。杭州太守陈公襄。以净慈恳请曰。借师三年。为此邦植福。不敢久留。师遂赴之。未几神宗辟相国寺六十有四院。师奉诏入东京。住惠林院。至则召对延和殿。问答称旨。既退上目送之。谓左右曰真福慧僧也。师平居密修净土之业。初雷峰才法师。神游净土。见一殿殊丽。人曰以待净慈本禅师。又资福曦律师至惠林礼足。施金而去。人诘之。答曰。吾定中尝神游净土。见一金莲华座。问彼土之人曰。此何人之座。对曰大宋国僧宗本之座。又小莲华无𢿘。称是以待受度人。或有萎者。云是退堕之人也。有问师传直指。何得莲境标名。答曰虽在宗门。亦以净土兼修耳。后居灵岩。闭户密修净业。元符二年十二月甲子沐浴告众。右胁而卧。若熟睡然。撼之已去矣。门弟子塔肉身于灵嵓。谥圆照禅师。

　　云栖赞曰。昔中峰天如谓禅与净土。理虽一而功不可并施。今曰兼修者何。盖兼之义二。足蹑两船之兼。则诚为不可。圆通不碍之兼。何不可之有。况禅外无净土。即土即心。原非二物也。安得更谓之兼。

　　宋大通善本禅师。颖州人。姓董氏。汉儒董仲舒之后。其先家太康仲舒村。后迁于颖。师幼试华严经得度。遂能博通内外书。操履清苦。及参圆照本禅师。坐定。本公特顾之。师默契其旨。一时流辈。俱列下风。遂住净慈。继圆照之席。众辏如云。时号大小本。神宗闻其名。诏住上都法云寺。赐号大通禅师。所至凡见佛菩萨立像。不敢坐。斋馔以鱼胾为名者不食。其防心离过。专志净业。盖有所从来也。后归杭州象坞寺。专修净业。定中见阿弥陀佛。示金色身。一日告门人曰。止有三日在。至期趺坐面西而化。光明甚炽。

　　自天衣圆照至师。盖三世禅净兼修矣。见佛菩萨立像不敢坐。则视土木形仪。与相好庄严者不异。故定中见方丈弥陀佛示金色身也。且道与呵佛骂祖者。是同是别。其亦破执之谓乎。

　　宋慈照宗主子元。别号万事休。平江昆山茅氏子。母柴氏。夜梦佛一尊入门。次旦遂生。因名佛来。父母早亡。投本州延祥寺志通出家。习诵法华经。十九岁落发。习止观禅法。一日于定中。闻鸦声悟道。乃有颂曰。二十余年纸上寻。寻来寻去转沉吟。忽然听得慈鸦叫。始信从前错用心。于是利他心切。𤼵广度愿。乃慕庐山远公莲社遗风。劝人皈依三宝。受持五戒。念阿弥陀佛。普结净缘。令超五浊。乃撮大藏要旨。编成白莲晨朝忏仪。代为法界众生。礼佛忏悔。祈生安养。后往淀山湖。创立白莲忏堂。同修净业。述圆融四土三观选佛图。开示莲宗眼目。四十六岁障临江州。随方劝化。即成颂文。目曰西行集。乾道二年。寿圣高宗皇帝。诏至德寿殿。演说净土法门。特赐劝修净业白莲导师慈照宗主。就钱塘西湖昭庆寺祝圣谢恩。佛事毕。回平江。尝𤼵誓言。愿大地人。普觉妙道。每以四字为定名之宗。示导行人。专念弥陀。同生净土。从此宗风大振。师集弥陀节要法华百心证道歌风月集行于世。三月二十三日。于铎城倪普建宅。告诸徒曰。吾化缘已毕。时当行矣。言讫合掌辞众。奄然示寂。二十七日茶毗。舍利无数。塔于松江力及市五港吴觉昌宅。敕谥最胜之塔。师尝有离相念佛三昧法门。见莲宗宝鉴。

　　观师化导之盛。著述之富。可谓振古一人。惜文字不少概见。唯四土三观圆融选佛图。并离相念佛之说。禅净兼修教观了彻。是诚白莲导师矣。闻鸦悟道。与见桃花闻击竹者何别。孰谓参禅悟者。不求生净土耶。已上略举诸师甚显甚着。其密修净土。不可胜记矣。

　　宋宗坦疏主。潞州𥠖城人。姓申氏。幼年于本州延祥院出家。礼道恭为师。年十六落发授具。少通义学。为时所称。长访名师。广弘知见。自尔德誉。垂五十年。以大藏为游息。以圆顿作门庭。先讲圆顿等经。后集圆觉十六观经等疏。晚年多于唐邓汝颖之问。讲净土观经。劝人念佛。求生安养。是时听者如云。皆禀净业。后于唐州青台镇誓求安养。念佛观想。以为常则。三业四仪。未尝暂忘。大宋政和四年四月二十七日。忽于梦中见弥陀化佛告曰。汝说法只有六日在。后当生净土也。师觉白众曰吾修净业。求生安养。似得因缘相应。适来化佛告我。得生净土。敢不信乎。次日虽觉不豫。讲唱不辍。于五月初四日丑时。自知时至。乃鸿钟集众告曰。因缘聚散。固当有时。净上胜缘。唯凭时刻。幸望大众念佛助往。又告曰享年七十六。四大分离处。净土礼弥陀。永超三界苦。言讫坐灭。满空雷鸣。白云覆地。从西而来三日方歇。师先有玛瑙念珠一串。临终盘于指上。众人竟不能取。感应事繁。如别处说。(见莲宗宝鉴)。

　　云栖赞曰。雷者法音之吼。云者慈荫之㴱。手珠不脱。念力之牢强见矣。

　　往生高尼传

　　宋法盛比丘尼。居金陵道场寺。习十六观想。一夕礼像。遇病假寐。见大士乘杂华云。出宝色光。前来相迎。时诸尼款门问疾。咸见光明迸溢。盛曰。佛及菩萨放光度我。言竟而绝。

　　宋道爰比丘尼。丹阳人。造于诸寺大像七躯。务极精丽。又冶金铜。造无量寿佛像。忽于眉间。放大光明。地皆金色。像与爰记曰。汝舍此身。必生我国。即于像前。端坐而化。

　　宋法藏比丘尼。居金陵。勤志念佛。夜间见佛菩萨来慰问。光明照寺。奄然迁化。

　　自远公开导匡庐。净土之教始传。而南朝得三高尼。岂非密迩莲社之化欤。

　　隋大明比丘尼。居西河。遇绰禅师讲无量寿经。即𤼵愿往生。凡入室礼诵念佛时。先着净衣。口含沉香。文皇后甚重之。将终之夕。众忽闻沉香满室。俄而光明如云。隐隐向西没焉。(见净土善人咏并往生集)。

　　云栖赞曰。一尼造法华经。䖍敬类是。后感报灵异。而二僧𡨕府诵经。致礼遇有殊。则无怪其然矣。今时念佛有几人似明者乎。使人人如是念佛。而千不千生。万不万生者。吾弗信也。

　　唐净真比丘尼。长安人。住积善寺。衲衣乞食。一生无嗔。诵金刚般若十万遍。庄严净土。平居专志念佛。显庆五年染疾。告弟子曰。吾于五月内十度见佛。两度见净土宝莲华上。童子游戏。吾已得上品生无疑矣。言讫跏趺而化。祥光满寺。(见龙舒净土文。净土善人咏。并统纪往生集四书大同小异。)。

　　唐悟性比丘尼。洛阳人。于衡州遇照阇黎。教以𤼵愿念佛。大历六年。入庐山念佛。愿求往生。忽染疾。闻空中音乐。谓左右人曰。我已得中品上生。何以知然。畴昔神游极乐。见同志念佛精进者。皆有莲华生宝池中。以待其生。言毕遂合掌而逝。身皆金色。时年二十四。(见统纪善人咏往生集。互有同异。今合之。)。

　　宋能奉比丘尼。钱塘人。专修净业。常梦佛光照身。或闻诸尼。善言开𤼵。一日无疾。告其徒曰。吾往生时至。少顷闻奉念佛声甚厉。奔往视之。则合掌面西坐逝矣。复闻异香满室。乐音西迈。乃知奉语不诬。

　　宋慧安比丘尼。四明下水。大魁姚颖之妇也。住小溪杨氏庵。专业西方。诵金刚般若。寒暑不易节。常于室中佛光下烛。一日示疾端坐。以手摇曳。戒众人勿諠。移时曰。佛至矣。令众念佛。倏然脱去。寿九十六。

　　明袾锦比丘尼。字太素。武林人。俗姓汤氏。父小江公。母朱氏。年十四为母持斋三载。十八适庠生莲池沈公为继室。逾年公夺爱出家。汤氏清修自矢。事庶姑而抚嗣子。后亦剃染为尼。化家为庵。名曰孝义。初诣关中性天和尚。授优婆夷戒。法名祩锦。至四十七出家。受具足戒。亦以为名。而遥师焉。僦舍焚修。以白法自持。为女流宗仰。五十九而庵成。大司马宋公为文勒石。六十七而遘疾。弥月粒米不入口。忽云经称十念往生。亟扶我起。起则正坐念佛而逝。时万历甲寅八月十三日也。平生戒行洁白。信施因果明慎。丝毫无所苟。其实行可为尼僧楷式云。

　　庵主不可思议。秘密之行与云栖相表里。详见吴观我太史塔铭。兹不繁赘。

　　明广觉沙弥尼。崇明人。父龚一夔。号梦萱。乡之硕德君子也。母施氏。生觉甫十二龄。即不茹荤。与从妹广曜相伴。习经礼佛。自誓贞洁。二十八剃染。与曜同依孝义庵主。精持梵行。纯一不杂。更五年得疾临终忽起趺坐。对弥陀像。怡然含笑。凝目谛观。合掌皈命。已而索水盥手。着新净衣。持数珠端身对佛。如入禅定。众环绕助念。曰。吾自有主在。毋劳众也。跏趺不动。凡二昼夜。微声念佛。泊然而逝。世寿三十有三。

　　往生童行传

　　隋汶水沙弥二人。失其名。居并州开元寺。同志念佛。经五六年。长者忽先亡。得生净土。见佛欣庆。即白佛言。有小沙弥与我同修。不识可得生否。佛言。汝本无心念佛。由彼劝汝。汝方𤼵心。汝今宜还。益勤净业。三年之后。当同来此。至期二人俱见佛与众圣自西来迎。大地震动。天花飘舞。一时二沙弥俱化。

　　佛世说法。七众围绕。统纪于往生高僧。往生高尼。二传之后。列往生杂众。予更以童行。盖重出家清净之侣。故先之。二沙弥事。善人咏。及往生集。俱附高僧之列。今仍统纪别立。然汶水去并州远。似不可合。疑是汾水耳。又唐初天下。始立开元寺。则云隋者。似误。三书互有同异。考之如此。当作唐汾水沙弥二人则妥矣。

　　宋雍州魏氏子师赞。为僧童年十四。念佛不绝。遇疾而亡。忽再苏。白父母曰。阿弥陀佛来此。儿当随行。邻人见空中宝台。五色异光。向西而没。

　　宋钱唐何氏子昙远。年十八为行童。即持菩萨戒。修净土业。一宵四鼓。即起念佛。师曰太早。答曰。我见佛身金色。幡华满空来迎。俄而化去。异香盈室。

　　宋越州大善寺。童行失其名。常随师善辉念佛礼拜。一夕梦妇人持数珠卖。童曰。欲得一串。恨无钱买。妇曰。我当与汝。汝可开口。即以数珠投口中。童以告师。辉曰。此是大势至菩萨授汝念佛三昧也。过数日。童见二大士。持华座与之曰。七日当乘此来。生净土。童逢人即说。我七日当往生也。至期忽自唱曰。菩萨来矣。即座而化。

　　宋倪道者。仁和人。弃家作道者。建小庵。专意念佛。欲焚身代一切受苦众生。供养诸佛。久之有朱藤三窠。生卧榻前。谓众曰。此藤若焦。我当西去。临终半月。集众念佛。至于万人。焚身前一夕其地忽有光明。金色。高半尺许。以手掬之。随浮掌上。又谓众曰。我焚身时。必有紫云青云。从东北过西南。是我往生之相。乃四面𤼵炬。端坐其中。果有二色云瑞。

　　此出家而未去发者。列行人类。然其事太奇。往生集不录。以涉魔境。果何为而自焚耶。

　　往生王臣传

　　中天竺国净饭王。有太子名悉达。出家成道。号释迦牟尼。说种种法。普度人天。一日告其父王曰。一切众生。皆即是佛。汝今当念西方世界阿弥陀佛。常勤精进。当得佛道。王言一切众生。云何是佛。佛言一切法无生灭。无动摇。无取舍。无相貌。无有自性。今可于此法中。安住其心。勿信于他。尔时父王。与七万释种。闻说是法。信解欢喜。悟无生忍。佛现微笑而说偈言。释种决定智。诸法不可得。是故于佛法。决定心安住。人中命终已。得生安乐国。面奉无量寿。无畏成菩提。

　　亲亲而后仁民。仁民而后爱物。故世尊成道。四王八子。皆令出家。父母妻子。咸登觉岸。此其教父王实相念佛之法也。七万释种。共生极乐。皆夙世善根成熟。惜六朝唐宋诸君。空慕圣谛。而不息心于此法。岂佛告父王。犹非切要哉。

　　北天竺乌苌国王。万机之暇。雅好佛法。尝谓侍臣曰。朕为国王。虽享福乐。不免无常。闻西方净土。可以栖神。朕当𤼵愿求生彼国。于是六时。行道念佛。每日奏乐供佛饭僧。王及夫人。躬自行膳。如是三十余年不废。临崩神色怡和。亲感化佛菩萨来迎。祥瑞不一。

　　云栖赞曰。末世闻法信受。无位者多。有位者少。有位而极于尊贵者倍复少。所以者何。位弥高则欲弥广。欲弥广则染弥重。势所恒然。鲜克免者。今也享南面之乐。不忘西方之归。非宿植胜因何以致此。虽然自古及今。帝王之留神内典者。奚不录。曰兹传净土。意有所专主。故不泛纪云。

　　晋刘程之。字仲思。彭城人。汉楚元王之后。少孤事母以孝闻。妙善老庄。旁通百氏。才藻绝群。自负其才。不委气于时俗。虽威福当前泊如也。初释褐为府参军。太傅谢安。丞相桓玄太尉刘裕等。咸嘉其贤。欲相推荐于朝。縻以爵禄。程之皆力辞。即隐去。性好佛理。乃之庐山谒远法师。倾心自托。远公曰。官禄巍巍。何以不为。程之答曰。君臣相疑。疣赘相亏。晋室无磐石之固。物情有累卵之危。吾何为哉。远公然其言。刘裕以其不屈。乃旌其号曰。遗民。时程之与雷次宗周续之宗炳张野张诠毕颖之等。同依于远公。公曰诸君之来。岂宜忘净土之游乎。于是谢灵运为远公凿池种莲。招一百二十三人。共结莲社。行念佛三昧。程之乃镵石为莲社誓文。以志其事。遂于西林北涧。别立禅坊。养志安贫。精研玄理。笃修净业。兼持禁戒。宗张等咸叹仰之。尝贻书关中。与什肇二公。扬确经义。着念佛三昧诗。以见专志坐禅之意。始涉半载。即于定中见佛光照地。皆作金色。居十五年。于正念佛中见阿弥陀佛。玉毫光照。身紫金色。垂手下接。以临其室。程之悲泣自陈曰。安得如来为我摩顶。以衣覆我。佛乃为摩其顶。引袈裟以覆之。又一日想念佛时。见自身入七宝大池。莲华青白相间。其水湛湛。照人眉目。有人项佩圆光。胸出卍字。指池水曰。八功德水汝可饮之。程之掬食。甘美盈口。及寤。犹觉异香。𤼵于毛孔。乃自慰曰。吾净土之缘至矣。复请僧转法华经。近数百遍。后时庐阜诸僧毕集。程之对像焚香再拜而祝曰。我以释迦遗教。知有阿弥陀佛。此香先当供养释迦牟尼如来。次供阿弥陀佛。复次供妙法莲华经。所以得生净土。由此经功德。愿令一切有情。俱生净土。是日祝香罢。即与众话别。端坐床上。面西合掌而逝先敕子雍积土为坟。勿用棺椁。今从之时。义熙六年。春秋五十有九。举世高之。称遗民焉。

　　云栖赞曰。观经叙净业正因。以孝养父母为第一。故知不孝之人。终日念佛。佛亦不喜。今遗民少尽孝养。而复深入三昧。屡感瑞征。其往生品位高可知矣。在家修净业者。此其为万代师法。

　　晋周续之。字道祖。雁门人。从父渡江。因居豫章。八岁䘮母。哀戚过于成人。年十二诣范宁受业。通五经五纬。时号十经童子。养志闲居。研穷老易。公卿交辟。无所就。入庐山。事远公。预莲社。以为身不可遗余累宜绝。遂终身不娶。布衣蔬食。刘毅镇姑熟。命为抚军。复辟太学博士。俱不就。以嵇康高士传。得出处之正。为之注释。宋武帝北伐。太子居守。迎馆安乐寺。入讲礼月余复还山。江州太守。荐于武帝。辟太尉掾不就。文帝践祚。召至都门馆东郭外。乘舆行幸。问礼经慠不可长。与我九龄。射于矍圃。三义。辨析精异。帝甚悦。或问身为处士。时践王廷。何也。答曰心驰魏阙者。以江湖为桎梏。情致两忘者。市朝亦岩穴耳。时号通隐先生。续之素患风痹。不复堪讲。乃移病居钟山。专心念佛。愈老愈笃。一日向空曰。佛来迎我。合掌而逝。时景平元年。春秋六十有七。

　　晋宗炳。字少文。南阳人。其母聪辩。富于学识。教授诸子皆有成。炳善琴书。尤精玄理。𣪞仲堪桓玄。并以主簿辟。皆不就。刘裕领荆州。复辟为主簿。答曰。栖丘饮谷。三十年矣。乃入庐山筑室。依远公莲社。久之兄臧为南平守。逼与俱还江陵。闲居绝俗。刘裕辟太尉掾不就。二兄卒。累甚众。颇营稼穑。武帝敕南郡长。时致饩赉。衡阳王义季在荆州。亲至其室。炳角巾布衣。引见不拜。王曰处先生以重禄可乎。对曰。禄如秋草。时过即腐。宋受禅。征为太子舍人。元嘉初征为通直郎。太子建征为中庶子。并不应。妻罗氏。亦有高志。罗氏殁。炳哀过甚。既而悲情顿释。谓沙门慧坚曰。死生之分。未易可𨔶。三复至教。方能遣哀。又生平雅好山水。往必㤀归。西陟荆巫。南登衡岳。因结宇山中。怀尚平之志。以疾还江陵。叹曰。老病俱至。名山不可再登。唯澄怀观道。卧以游之。凡所游履。悉图之于室。谓人曰抚琴动操。欲令众山答响。宋元嘉二十四年卒。春秋六十有九。

　　少文淹贯名理。深入佛乘。而八辞征辟。视禄位如秋草。三复至教。齐𣦸生如旦暮。澄怀观道。所观者何道。既非经世之道。亦非玩世之道。乃出世无生之道耳。亲炙圣师。高尚其事。不归西方。而何归耶。

　　梁𢈔诜。字彦宝。新野人。幼聪警。经史百家。无不该综。至于棋算机巧。并绝一时。而性托夷简。特爱林泉。十亩之宅。山池居半。蔬食弊衣。不治生产。一时乘舟。从沮中还载米一百五十石。有人寄载三十石。及至家。寄者云君三十石。我一百五十石。诜默而不言。恣其取足。凡处事类如此也。武帝少与诜善。及起兵署为平西府记室。至普通间。诏为黄门侍郎。皆称疾不起。晚年尤遵释教。宅内建立道场。六时礼忏。诵法华经。日终一遍。忽于后夜见一道人。自称愿公。容止甚异。呼诜为上行先生。授香而去。后大通四年。因寝忽梦愿公复来。觉云不可久住。言终而化。年七十八。举室咸闻空中。唱上行先生已生弥陀净域矣。武帝闻而敬之。谥号贞节处士。以显高烈(见南史)。

　　通慧机巧。而托性夷简。饶有资产。而布衣蔬食。帝王知已。而甘处草野。附载欺诈。而隐忍不言。此其所以为上行先生。法华地涌之俦乎。

　　唐白居易。字乐天。京兆人。官至中大夫刑部尚书太子太傅。蚤年以文章词赋风流蕴藉。冠绝一时。然独倾心内典。恬于进取。达去就之故。举世称之。既至洛中。尽遣侍妾。舍宅为香山寺。自号香山居士。劝一百四十八人结上生会。行念慈氏名。坐想慈氏容。愿当来世。必生兜率。晚岁患风痹。遂专志西方。祈生安养。出俸钱三万。命工人杜宗敬。按无量寿经。画西方世界一部。依正庄严。靡不曲尽。公目对之。修念佛三昧顶礼𤼵愿。以偈赞曰。极乐世界清净土。无诸恶道及众苦。愿如我身老病者。同生无量寿佛所。又作偈曰。余年七十一。不复事吟哦。看经费眼力。作福畏奔波。何以度心眼。一声阿弥陀。行也阿弥陀。坐也阿弥陀。纵饶𢗅似箭。不废阿弥陀。日暮而途远。吾生已蹉跎。旦夕清净心。但念阿弥陀。达人应笑我。多却阿弥陀。达又作么生。不达又如何。普劝法界众。同念阿弥陀。一夕念佛坐榻上。翰墨不御。倏然而逝。

　　云栖赞曰。人传蓬莱有乐天名。乐天辞以偈曰。海山不是吾归处。归即须归兜率天。今复舍兜率而求净土。岂所谓披砂拣金。愈择而愈精者耶。

　　宋钟离瑾。字公瑜。会稽人。咸平三年。陈尧咨榜登第。历官至龙图阁待制。累赠少师。忠绩显著。见嘉祐名臣传。公性至孝。幼事母任夫人甚谨。夫人精修净业。年九十八。起居如常。忽戒瑾曰。人人有个弥陀。奈何抛去。念念无非极乐。不解归来。翌日予将行矣。及晨起焚香诵佛。过于常课。合掌而化。夫人既卒。公遂庐墓熏修不辄。服除日。课二十种利益事。罔有缺失。初游宦宰吉水时。置一媵妾。从其女嫁。审之则旧令之女。乃报所亲缓纳采。拟先遣前令女。所亲复书曰。公安得独为高谊。予有犹子。请平分奁具。俾同亲迎。公从之。忽梦旧令来谢曰。贱息荷[(冰-水+〡)*ㄆ]录。已告之上帝。当十世有土。然公更一纪。应生净土。寻迁浙西路提刑宪副被旨修杭州北山。时下天竺为慈云忏主道场。公一见慈云。相与究论往生西方指要。清修弥笃。自以先夫人有旃檀佛像。常顶戴行道。公继其志。像眉间。忽迸出舍利𢿘粒。未几诏知开封府。出则尽悴国事。入则不寐念佛。忽夜未央。促家人起。仍告以趋朝尚早。公谓之曰。昨夜太夫人。报我往生安养之期已至矣。索香汤薰沐盥漱。峨冠振衣。趺坐而逝。举家见公乘青莲华座。仙乐异香。海众迎之西去。计其年正一纪也。(统纪往生集善人咏参合前后诸传多仿此)。

　　以净土诫子。而导引之。可谓慈母矣。以清修继母。而笃行之。可谓孝子矣。怜前令之女。而礼遣之。可谓义人矣。重国畿之事。而尽悴焉。可谓忠臣矣。慈义忠孝。萃于一门。信愿精勤。终身靡怠。青莲上品。不亦宜乎。或云前一日举家同梦往生之祥。但于朝趋之诘相忤。故去彼从此。然举家同梦亦自希有。况亲见亲闻耶。宜其若子若孙若曾孙同趋安养如归也。孰谓王事鞅掌。有碍清修。必挂冠林下。而后为然哉。

　　宋钟离景融。少师第七子也。官朝请大夫。尝诵观经念佛不辍。挂冠不仕。结茅仪真东园之侧。尝曰。识得弥陀。弥陀弥陀。不识弥陀。奈何奈何。不识弥陀。弥陀更在西方外。识得弥陀。弥陀秪在自己家。一夕延僧妙应。诵普贤行愿品。公炷香敬听毕。两手作印而化。自任夫人。少师。大夫。三世得生净土。故曾孙朝请大夫。司封主事松。奉祠吴郡。与宝积实讲师。东平李洎等。结社念佛。越十一载。无所疾。忽端坐西向。合掌而化。享寿八十有六。(钟离松宝积莲社画壁记见乐邦文类)。

　　少师出勤王事。入修净业。而大夫必挂冠东园。始克成就者。如鲁男子闭户不纳。乃善学柳下惠也。司封少预慈受深禅师法会。又与宗兄木讷首座。谆谆警策。唯能知有自性弥陀。惟心净土而巳。至年七十遇宝积莲社。虽兵火飘零。晨昏不懈。其得力处盖不少。又令社友吴克己。𦘕净土九品。及十法界图。开觉见闻厥功茂矣。

　　宋马亮。官至少师。谥忠肃。初以侍郎守杭州日。慈云忏主。以安养佛事语之。公遂时诣灵山学净土业。慈云为撰净土决疑行愿二门。及净土往生略传。自是举族遵奉。公临终念佛而逝。其孙马玗。字东玉。初官朝奉郎。元丰中有僧广益(一作广初)者。以天台智者十疑论授之。公大喜曰。吾得所依矣。复得慈云十念回向法。行之二十五年不少懈。公既自幼笃志佛教。相继祖训不违。又得侍郎王古。示以莲社图决疑集往生传。于是诵佛益勤。尤以放生为佛事。劝导信入者不可称计。及倅当涂守淄川新定民皆化之。平日未尝以私怒笞责一人。钱塘照律师。勉以系念法。其在官阅教藏诵经咒。皆有常课成规。后以侍郎致仕。崇宁元年。感疾经夏。忽一日盥栉易衣帻。念佛端坐而化。有气如青盖出户腾空而上。家人长幼贵贱。皆梦公往生上品者。前后约十数日。言之皆如符契之合。时现光相于几筵。后八月中。有婢卧疾。亦念佛而逝。云荆王夫人神游极乐。见公与杨杰。衣冠济济。坐莲华上。夫人往生传记甚详。公之子永逸。字强叟。官教授。行天竺十念。习十六观。历三十余年矣。每诵观音常睹其相。临终之年。四月感疾。即命治后事。一日忽见弥陀观音势至三圣俱来接引。结印而化。顶热有异香。舍利珠玑。其弟梦乃祖曰。某已生净土。十日华开矣。柩上有五色金光华者数四。自后瑞应。种种非一。

　　自忠肃。迨侍郎教授。凡三世往生。如钟离少师。家世渊源。猗欤盛哉。然皆自慈云开导。良友助成净缘。讵可少乎。少师有慈母。侍郎有贤配。俱获往生。允宜别纪。婢子何幸。亦得令终。附见传内。宋皈心佛乘者。当以两少师为白眉焉。统纪作忠肃之子玗。孙永逸官宣义。未知何据。乐邦文类。有直阁黄策。所撰马侍郎往生记甚详。善人咏大略取之。今参合三书。则世系名字官爵。各有异同。乃为订正如左。

　　宋王仲回。无为郡人。官光州司士参军。因陈本郡圩旱水利。大司农考得其实。请于朝廷。推恩。乃有是命。性信厚。未尝与人较短长。颇通算数之学。而至老手不释卷。天衣怀禅师。住铁佛道场时。亦常请问。而乡里以善人称之。杨次公。以元祐初。自省闱乞守丹阳待命次锦绣溪上。司士以同郡故老。时来相访叩请。未尝拒也。司士于净土妙缘。已能诚信向慕。但未具深心。是时乃问曰。经典多教念弥陀生净土。祖师则云心净即是土净。不用更求往生西方。其意不同。何也。答曰。实际理地。无佛无众生无苦无乐无寿无夭。又何净秽之有。岂得更以生不生为心耶。此以理夺事也。然而处此界者。是众生乎。是佛乎。若是佛境则非众生。又何苦乐寿夭净秽之有哉。试自忖思。或未出众生之境。则安可不信教典。至心念弥陀而求生净土。以净则非秽。乐则无苦。寿则无夭矣。于无念中起念。于无生中求生。此以事夺理也。故维摩经云。虽知诸佛国。及与众生空。而常修净土。教化于群生。正谓是也。又问如何得念不间断。答曰。一信之后。更不再疑。即是不间断也。司士欣跃而去。至元祐二年十二月朔旦之夕。次公守丹阳。忽梦司士云。向蒙指示净土。今已得生。特来相谢。乃再拜而出。次公翌日召丹徒令陈安止语其梦。欲陈令深信净土故也。其后得司士之子术哀讣。乃司士未亡前七日。预知时至。与乡旧告别而终。是知司士决生净土矣。(详见杨次公记中)。

　　石芝赞曰。次公此传诚不可弃。但论事理相夺。未若台宗所谓圆观事理。一念具足也。其言一信不疑。即是不间断者。司士转身只此一则语。昔善导化人有曰。若人欲速得往生。应起无间修。所谓恭敬礼拜。称名赞叹。忆念观察。回向𤼵愿。心心相续。不以余业相间。故曰无间修。又若贪嗔痴来间者。但随犯随忏。不令隔念隔日隔时。常使清净。亦名无间修。若能毕命。誓不中止。决定往生。此文出大藏集诸经礼忏仪。群字函。次公阅藏。以净土缘举示司士者。非若是乎。

　　宋杨杰。字次公。无为郡人。因号无为子。雄才俊迈。年少登科。官至尚书主客郎。提点两浙刑狱事。初遍历丛林。参寻知识。尊崇佛法。悟明禅宗。熙宁末年。扶护母丧。归葬故里。得以暇日阅大藏教典。乃知江西临济下棒喝承当之辈。犹是常流。因举净土妙缘。开𤼵亲故。时时阐扬弥陀教观。接诱方来。括其所谈。乃谓众生。根有利钝。其近而易知。简而易行者。唯西方净土也。但能一心观念。总摄散心。仗弥陀愿力。直超安养。更无他趋。决取成功。以龙树所谓易行之道。依他力故也。公作天台十疑论序。王古直指净土决疑集叙法宝僧监弥陀宝阁记。安乐国三十赞。备陈西方要津。诚为万世往生龟鉴矣。公有辅道集。专纪佛乘。东坡作序。其略曰。无为子夙禀灵机。遍参知识。凡所谓具烁迦罗眼者。次公目击而道存焉。公晚年作监司郡守。乃𦘕丈六弥陀尊像。随行观念。至寿终时。感佛来迎。端坐而化。将终之日。作辞世颂曰。生亦无可恋。死亦无可舍。太虚空中。之乎者也。将错就错。西方极乐。宣和中有荆王夫人神游净土。见公坐莲华上。则往生必矣。

　　云栖赞曰。读无为子颂。所谓参禅见性。而复以净土为归者也。至于将错就错一语。蕴藉不少。呜呼。安得人间才士。咸就此一错也。

　　宋王古。字敏仲。东都人。官至礼部侍郎。性至仁慈。宽弘爱物。初在京师与丛林尊宿论道。遂笃志佛教。及游江西。与黄龙翠岩晦堂杨岐诸师为禅侣。深契宗旨。后作𤼵运使。遂居仪真。因悟净土法门之胜。乃与杨次公同志。皈命西方。复博考诸经。深究诸论。备陈往生净土要门。𤼵明佛意。作直指净土决疑集三卷。杨次公为序。又增补往生净土传。并行于世。公平生修行。观念之心。未尝间歇。数珠持名。常不去手。行住坐卧。悉以西方净观为佛事。临终无所苦。忽满室光明。端坐而化。有人梦公乘莲华西去者。又宋葛蘩。澄江人。少登科第。官至朝散大夫。凡官居私第。必饰净室。安设佛像。每入室礼诵。舍利从空而下。普劝道俗。同修净业。皆服其化。有木讷首座。神游净土。见公与葛蘩大夫。同在净土。随佛行道。后闻蘩无疾面西。端坐而化。此往生安养之大证验也。

　　优昙赞曰。自庐山十八贤之后。能继此道而洪赞净方。开示要津。以助阿弥陀。佛普化一切入正定聚者。独次公敏仲二人而巳。故著名于当时。流传于百世。其弘通净土之教。广度摄化之盛。无有穷尽。则晋代朝士之高致。唯二公独得之。岂非天欲久其道。世必生其人者欤。乃能光显前贤。克绍遗烈如此。(详见莲宗宝鉴删定成此传赞)。

　　云栖赞曰。士大夫信佛者。不无其人。然犹避世讥嫌。外护形迹。公署不忘设像。葛君其笃信不回者乎。坐脱往生良非偶然矣。

　　宋胡闉。字达夫。乃侍郎胡公则之子。官至宣义大夫。性识聪敏。心地圆通。幼专书史。尤乐吟咏。晚年致政。笑傲西湖。日有游从之乐。胸襟平夷。出处简率。其于佛乘虽已信向。曾未专修。一日其子告清照律师曰。大人感疾。请师垂访。师往见之曰。慧亨平生与达夫相善。未曾语及末后一着大事。岂可不知安身立命之处乎。达夫曰。心净则土净也。师曰。宣义时中。曾有杂念染污否。答曰。既处世间。宁免杂念。师曰。若如此又安能心净土净耶。达夫即问一称阿弥陀佛。能灭八十亿劫生死重罪何也。师曰阿弥陀佛。据法华经历尘点劫修行。楞严经曰。我忆往昔恒河沙劫。有佛出世名无量光。阿弥陀佛。经尔许时。成身成土。依正庄严。有大威德。有大誓愿。光明神力不可思议。以是一称万德洪名。众生无始八十亿劫生死重罪。犹如赫日消霜露矣。宣义快须念佛求生净土。若不求生净土。阴境现前。未知何往。达夫遂大省悟。方知弥陀愿力功勋如是。众生一称其名。罪垢自消。如赫日中天。霜露何有。乃一心念佛。又累日请众僧为之助念。律师宣白称胡公宣义。达夫即言。须称胡闉之名。次日再请。其徒先至。律师后往。达夫问曰。此来何晚。已荷观音势至二大士。降临甚久。师与大众尤加郑重。为之忏悔𤼵愿。称佛之次。忽闻达夫厉声念佛。安坐而化。享寿八十有四。(统纪善人咏乐邦文类往生集合定)。

　　石芝赞曰。公平日以理障故。不曾修习。一旦病苦逼迫。无所依投。才开弥陀法利。顿决疑情。便超乐国。所谓一念回光。翻邪为正。即此人也。知此道者。善断前辙。庶不辜于今世矣。

　　云栖赞曰。闉之往生。得于清照。而致清照者子也。其斯以为大孝欤。世有执小爱。而破父母之斋戒者。误亦甚矣。

　　宋江公望。字民表。严州钓台人。官至左司谏。智识高朗。少年登科。蔬食清修。崇宁中为谏议。直言无讳。名著一时。初酷嗜宗门。参诸知识。晚年专修净业。悟入念佛三昧。作念佛三昧诗。述菩提文。念佛方便文。刻石流布。以劝道俗。指导往生。有子早亡。托梦舅氏曰。欲禀大人。乞就天宁寺。看宝积经。庶得生善处。大人修行。功业已成。𡨕府有金字牌云。严州府江公望。身居言责。志慕苦空。躬事熏修。心无爱染。动静不忘于佛法。言谈罔失于宗风。名预脱于幽关。身必归于净土。宣和末知广德军。一旦无疾面西。端坐而化。知其为净土归矣。

　　宋冯楫字济川。西蜀遂宁府人。性好佛法。自称不动居士。由太学登第。场屋中文字多用圆觉经语。明悟理性。士论钦服。初访道禅林。遍参知识。洞达五家宗旨。晚年笃行弥陀教法。专崇净业。作西方礼文三卷。弥陀忏仪一部。在乡郡作净土会。尝感香炉中。白光亘天。舍利应现。光明照室。靖康兵厄。名山藏经多毁。公舍俸积之资。造大藏经四十八藏。小藏四大部者。亦四十八藏。造旃檀像弥陀化导九品往生图。随身供奉。其功德回向庄严净土。后以给事中。出帅泸南。率道俗作系念会。公于老年。怀归西方甚切。追和渊明归去来词一篇。及镇长沙。于㕔敷设高座望阙肃拜。着僧衣登座。谢官吏。横拄杖于膝上而化。

　　云栖赞曰。传灯录载公初参龙门远。次参妙喜。各有证悟。临终刻期升座。拈拄杖按膝脱去。其自在显赫。宛有宗门诸大老操略。然都不言念佛往生何也。良由著述家。彼此立义。为门不同。各随所重而已。彼重直指人心。自应专取了明心地。而略净土。如怀土金台再至。圆照莲蕊标名。皆不录是也。此重指归净土。故详其生平念佛。报尽往生。而了明心性。自在其中。如所谓既得见弥陀。何愁不开悟是也。喻如重德。则颜子列德行之科。而不言政事。重才则颜子具王佐之器。而不言德行。亦为门不同耳。净业人。愿笃信无惑。

　　宋吴秉信。字子才。别号信叟。四明人。官至礼部侍郎。初登进士。方正忤时。寻致仕归。筑庵城南。禅坐自适。预制一棺。夜卧其中。至五更。令童子击棺而歌曰。吴子才。归去来。三界无家不可住。西方净土有莲胎。归去来。信叟闻唱。自棺中从而和之。即起禅诵。后秦桧亡。复召为礼部侍郎。被召至萧山驿。令家人静听空中。闻天乐之声。即曰清净界中。失念来此。金台既至。吾当有行。言讫而逝。

　　信叟生卧棺中。可谓达矣。闻歌禅诵。可谓勤矣。清净界中。何容失念。但自申归欤之叹耳。至于天乐金台。当由一生忠节。多年信愿精勤而致然也。脱是西方再来。乃乘悲愿。何失念之有。

　　宋钱象祖。号止庵。天台人。官至左丞相。初守金陵日。尝问道于保宁无用全禅师。尤以净土真修为念。又于乡州建接待院十处。皆以净土极乐等名之。立高僧寮。为延僧谈道之所。自左相辞归。益进净业。嘉定四年二月微疾书偈曰。菡萏香从佛国来。琉璃地上绝纤埃。我心清净超于彼。今日遥知一朵开。后三日有僧问疾者。公曰。我不贪生。不怖死。不生天。不为人。唯求生净土耳。言讫加趺而逝。时天鼓震响。异香芬郁。未终之前。子侄郡人同梦空中有人曰。钱丞相。当生西方莲宫。为慈济菩萨。

　　真修净业。即菩萨道。接待十方。即慈济心。解左相组。坐莲华宫。安肯贪生怖死。求为天为人耶。然则西方人天。即是菩萨。不畏生死故也。

　　宋王日休。字虚中。龙舒人。为国学进士。端静简洁。博通群书。着六经诸子训传。数十万言。一旦捐之曰。是皆业习。非究竟法。吾其为西方之归。自是精进。惟佛是念。年且六十。布衣蔬食。重趼千里。以是教人。风雨寒暑弗遑恤。闲居日课千拜。夜分乃寝。面目奕奕有光。望之者信其为有道之士也。着净土文十卷。凡修习法门感验章著者。具有颠末。简易明白。览者无不信服。张于湖孝祥为之序。一夕三鼓。忽厉声念佛。久之唱曰。佛来迎我。遂屹然立化。邦人有梦二青衣童子。引公西去者。又三日前遍别道友勉进净业。有不复相见之语。丞相周益公必大。睹君奇迹。为制赞曰。惶惶然而无求。惕惕然而无忧。悯颓风之将坠。揽众善以同流。导之以仁义之原。诱之以寂灭之乐。世知其有作。而莫识其无为。故中道奄然。而示人以真觉。又庐陵李彦弼。病中梦公。示以白粥差病。复劝念佛。后刊像报德。自是庐陵家家供事之。又刊净土文者。铁笔有碍。获舍利数粒。又僧梦佛亲授大弥陀经。令传讲焉。乃龙舒参订之本也。种种奇迹。别见感应志。兹不繁赘。

　　云栖赞曰。龙舒劝𤼵西方。最为激切恳到。非徒言之。亦允蹈之。至于临终之际。殊胜奇特。照耀千古。呜呼岂非净土圣贤。入廛垂手者耶。

　　宋李秉。官至武功大夫。自绍兴末。补入内廷。历任三朝。职至东门司监。三阅月即上宫祠。再期宸命。差御药院就职。仅五日。复伸前请。以公性好闲静。志在释宗。故于骎骎荣显泊如也。盖自壮年喜闻禅悦。可以安神养性。往参自得禅师有省。自得退净慈归。作拄杖颂见意以寄之。颂曰得来拄杖元无价。分付知音好受持。千里同风了无说。夜深月上珊瑚枝。公又不专禅学。复自投诚安养。良知此道。横截欲流。可以径超生死。于是板行龙舒净土文。以广化导。迨乎自利。则殚极精进。朝课佛名。日味圣教。如是显行密进。逾三十载。其子阁长元美乘父之志。偕殿长林公师文。率𢿘十贤士。仰效庐山远公莲社。结净业会于传法院。信者悦从。若众流会海焉。公亦输金入会。贤父子更相辉映如此。岁甲子公自秋染疾。初不伏枕。虽减食却剂。而神色愈警。正迨季冬朔旦。于寝卧中。忽感弥陀现相。以金圈戴于首。越七日凌晨。又见金华满于房室。二子掖起趺坐。呼亲属尽嘱后事。索笔书偈曰。六十一年尽乱道。只有此见却也好。只将此见助西方。仗此竟免生死老。置笔整手端坐。结弥陀印。暝目而终。(详见乐邦文类往生传)。

　　石芝赞曰。伟乎超卓之化。自非精修力行。何以臻此耶。予适寄崇寿纂录斯文。闻公西行。嘉其善始令终。因摭要事。以传不朽云。

　　明王宇熙。常熟人。官东昌府别驾。初参云栖。法名广宸。归改鱼池为莲华池。于东塔结念佛放生社。手书法华经。及普贤行愿品。病中𤼵愿。放生十万。梦星宫迎复故位。谓即第二十四柳宿也。壬戌上元。令其弟宇春。就榻前诵华严经。五日而生天之志移十日而西方之愿切矣。乃延诸山大德。共助往生。悬接引像。燃九莲灯。侍疾者皆称圣号。诸灯辉映。丈室庄严。昼夜无歇。越三日见一莲蕊。其色粉红。次日诸师䖍礼梁皇忏。恭施法食。公乃口占一偈曰。六道无招帖。一佛有慈光。投诚皈命地。决志向西方。初六日力疾书一𥿄。出呈诸师曰。我必要效法杜黄裳祝发。季弟力为主持。儿子辈违者。即大逆不道。我知有西方。不知有世法也。即日祝发。礼云栖大师像为和尚。授沙弥戒。初七进具足戒。初八进菩萨戒。乃朗诵手书行愿品。留诸师守护念佛持咒。至十三日乃云。昨天宫如期来迎。幸已峻却。今九莲缸中。开目闭目。皆罗汉出入矣。次日人报当寿七十二小劫。见阿弥陀佛身甚长大。十五日诵菩萨戒毕。厉声念佛。遂侧身右胁。缩一足而逝。世寿五十有六。

　　王季和居士。云栖高弟也。能导其兄往生安养。其自行可知矣。作往生纪甚详。兹不繁赘。采其明白简易者。着之略传。或曰。云栖护法宰官皈心西方者。不啻百余人。乃独传临终策𤼵之一人可乎。子曰。是在其子弟。不能传之过耳。

　　往生士庶传

　　宋陆浚钱唐人。少游公门。久之弃去。以净土为业。预西湖系念会。每对佛忏悔。必至垂泪交颐。相见道友。说净土因缘。才十余句。便悲咽感叹。惟恐此生之不度。三昧之不成。往生之未谐。我佛之未见也。临终得病。请圆净律师。说净土法门。开示西方。讽观经至上品。净谓之曰。此时好去。可以行矣。浚曰。众圣未齐。姑待之。少时即起。就竹床面西端坐。顷刻化去。(往生集作陆俊)。

　　云栖赞曰。无量寿经云。闻说阿弥陀佛。泪即出者。皆夙世善根所致。浚之悲咽。本乎中心。而达之面目。往生固其宜矣。今戏笑而谈净土。奚可乎。

　　明顾源。字清甫。别号宝幢居士。金陵人。幼能诗能文善草书山水。名重一时。中年一志净业。后微疾。集僧俗道友曰念阿弥陀佛。唱和相续。语人云。我决定往生矣。人问其故。曰我见阿弥陀佛。身满虚空。世界金色。佛以袈裟覆我。我身已坐莲华中。时大众闻莲华香。诸子悲恋不已。居士曰。汝谓我往何处。何处即此处。此处若明。何处不了。乃屏人曰。毋多言。乱我心。空中诸佛迎我。三鼓行矣。至期怡然含笑而逝。少宗伯𣪞秋溟先生。为之传云。

　　云栖赞曰。身已坐莲花中。生则决定生也。何处即此处。去则实不去也。居士之生。当不在中下品矣。

　　明杨嘉祎。字邦华。泰和人。世家子也。年十三。持不杀戒。蚤虱无所伤。二十三肄业南雍。俄疾作。以万历乙巳仲冬十九日卒。卒之先梦游地狱。见地藏大士于𡨕阳殿。觉而放诸生命。延僧诵经念佛。谓人曰。吾将逝矣。青莲花现吾前。得非净土境乎。遂昼夜念佛不辍。命息烛曰。汝辈假烛为明。吾不须烛。常在光明中耳。问何所见。曰。莲开四色。问见弥陀否。曰。见弥陀现千丈身。问观音。曰。身与弥陀等。问势至。曰。不见也。言讫忽跃起。拈香。连声语曰。弥陀经功德不可说不可说不可说。吾已得上品矣。寂然而逝。

　　云栖赞曰。邦华好学天植。于书无所不读。已独潜心于内典。又独加意于内典之净土法门。其临没也。谓弥陀经功德不可说。而三称之。见之真。故言之切也。仲兄嘉祚传其事。而矢之曰。予所诳语。堕拔舌狱。其亦见真而言切欤。不信净土者。可思已。

　　明郝熙载。钱唐人。法名广定。生平忠信不欺。以德行称于黉校。晚年归心佛乘。夙夜禅诵匪懈。万历辛亥春二月得疾。每睡觉云。吾梦于山中求见佛。佛未见。见百鸟丛集。如是累日。至二十七。食时。忽举首视窗外。谓其子世翰曰。今日别是一乾坤矣。顾家人曰为我置银钱。俄而曰吾向恐见𡨕官备用。今无用此。三鼓云。有二童子来迎。佛坐莲花台现吾前。吾往矣。吉祥而逝。

　　明孙稷。桐城人。镜吾居士广寓之季子也。其母余氏。梦观音大士。挟小龙以投之而孕。临月方侍姑。欠伸之间子生。三岁患风痰。复梦大士。灌以甘露而愈。幼不好嬉笑。而警敏有智。长而偕父兄入云栖。受优婆塞戒。法名大玗。归营小室。奉弥陀观音像。因断荤血。息交游。罢呫哔。一心念佛。每岁五修忏法。报君亲恩。书法华经。每字必持佛名礼拜。而后加手。数行放生救苦事。每夜遍警家人寝户。誓取金台往生。遂以为号。既以精进构疾。母谓曰。汝不睹乃父之为莲社长。课以时。礼以度。坐卧以节。和于天倪。游于法喜。亦足矣。必使汝父瞠乎其后。奈遗体何。玗对曰。去火宅归金地。宁患速耶。幻身无坚。可以求坚。幻心无常。可以悟常。生灭念即不生灭念。释之一心不乱。即儒之至诚不息也。尽形勇猛。犹惧不赡。敢以文字般若。与呼吸争命耶。既而异香𤼵于舌。袭他人鼻根于户外。又梦二缁衣。持莲华合十而礼曰。安养之果熟矣。拟答。忽不知所在。自后数现身室中。以一心净土印可警策。临终之夕。为诵金刚经一昼夜。玗忽矍然起坐曰。本师弥陀。及观世音来迎我矣。钟磬之声群耳各𦗟。左捧大士像。右挂数珠。结金刚拳印于项下。而说偈曰。生死微尘。弥陀慧命。四圣有缘。六凡无分。遂三诵赞佛偈。大呼阿弥陀佛数声。泊然而逝。时万历辛亥十一月十一日也。后七日见梦于其女曰。为我白大父。吾西生矣。惟一心念佛。可以了大事也。所作有净土十二时歌。见吴观我太史所撰孙叔子西生传后。盖春秋二十有九。而净业之行十三年矣。

　　子亲见吴太史。自谓所著方外游。多海内名衲。及志皈佛乘者之高行。不愧中郎之作有道碑也。观孙叔子西生传。亹亹数千言。奇迹甚多。仅录少分恐骇视听。太史既秉云栖菩萨戒。必不阿私所亲。览者幸母是古非今。谓末法中无此大乘器也。

　　明黄承惠。字元孚。钱唐人。生而孤介。性不合俗。不治生产。居乡多迕众。每亲友燕会。独颓然瞠目而巳。自山水翰墨外。澹无嗜好。父死无遗资。仅能赡八口性至孝。事祖母生母嗣母无二色。生奉甘旨死治丧事。皆尽礼。尝解衣衣人。倾囊给食。虽贫不恤也。其妻弟闻启初。导归云栖。法名大眼。别字净明。年二十九得蒺。三岁不瘳。移养城东邵氏园。闻氏兄弟。时往经画其家计。而警策之曰。汝眼光落地后。即今知痛知苦的。毕竟落甚么处。生悚然起曰。将奈何。闻即力劝念佛。生曰。教我念自性弥陀耶。念极乐弥陀耶。闻曰。汝将谓有二耶。生矍然有省。即请慧文法师。为说净土因缘。设像观佛。又得云栖大师。手书法语。生欣然请闻。主张剃发。受沙弥戒。披法服。引镜自照曰。吾今得死所矣。因屏家属。嘱曰。极乐是我家乡。汝何苦为乃极力念佛。默观莲华经七日。举家皆闻莲华香。临终忽破颜微笑。而说偈曰。一物不将来。一物不将去。高山顶上一轮秋。此是本来真实意。乃命家人。作斋供佛。请法侣念佛回向。诵云栖西方愿文。至放光接引。垂手提携句。欢容可掬。乃掘起端坐。开眼谛视佛像。安然而逝。时万历乙卯年五月十五日也。

　　明吴靖。字安竟。新安人。母初怀妊。梦白衣大士顶上放光。抱一儿搴帏付之。生时复有红光如霞。射烛庭壁。幼而秀颖。端重寡言。长嗜典坟。尤攻词赋。交游多通人杰士。每见缁流。如水乳合。生平腹笥。最富竺干之书。于净土一门。似有夙契。为云栖菩萨戒弟子。法名大洲。且手书弥陀疏钞付梓。工楷罕丽。足见注心。尝与盛如林。蔡坦如等。结净土交。往来云栖鹅湖博山洞庭。参叩宗教。几二十年。然于净业。则勇猛精进。面西送想殆无虚日。晚年跪诵华严。昕夕靡间。病中遂辍诵经。单提圣号。仲冬廿七夜。趺坐至五更。见佛身充满虚空。坐大莲华。己身在莲华瓣上。齐于佛耳。时靖合掌赞佛。佛微笑放光。安慰。次日复梦与无数罗汉。经行七宝树下。树大如屋。叶作翠色有光。罗汉以衣祴示之。皆有金字。十二月十二日。剃发作僧相。次夜即梦同六七梵僧。徘徊桥上。心意旷然。神气爽朗。廿四日觉光明满前。喜不自胜。春王正月二日忽合掌。念大方广佛华严经。华严海会佛菩萨十余声。即高唱佛名。更令侍疾童子曰。汝可助我念佛。字字分明。同念良久。因索水漱口。嘿嘿作金刚持。便右胁吉祥而逝。观者见其神气若生。肢体如绵。莫不赞叹希有。盛如林居士先逝。临终亦高唱佛号。合掌端坐而化不负净土之交云。

　　往生女伦传

　　天竺王舍城。频婆娑罗王夫人。名韦提希。白佛言。我今乐生极乐世界无量寿佛所。惟愿世尊教我思惟。教我正受。世尊为说十六观门。当时夫人。与五百侍女。闻佛所说。皆𤼵阿耨多罗三藐三菩提心。佛咸授记。一时同生极乐世界。

　　自韦提希请说观无量寿佛经。遂为万世往生之要术。女伦尤所宗尚。岂止五百侍女而巳。实古今第一导师也。

　　隋文帝皇后。独孤氏。虽处王宫。深厌女质。心敬大乘。常持佛号。求生西方。以八月甲子命终时。永安宫北。种种音乐。自然震响。异香满室。从空而至。文帝怪之。问阇提斯那。是何祥瑞。对曰。西方有佛。号阿弥陀。皇后业高。神生彼国。故有斯瑞。

　　云栖赞曰。舍中宫之贵宠。志净土而往生。古有韦提。今见之矣。於戏。世间之乐。莫越王宫。而后厌之。求生西方。草野穷民鄙夫愚妇。众苦炽然交煎。而不思回光返省者。亦愚之甚矣。

　　唐上党姚婆。贞观间。因范行婆劝念佛。临终见佛菩萨来迎。乃告佛曰。未与范行婆相别。请佛暂驻少时。须㬰范至。佛尚住空中。具言所见胜异。手执香炉与范握别。伫立而化。(统纪作宋长安人误善人咏作唐)。

　　唐温静文妻。并州汾阳人。久病在床。静文劝令念佛。二年不绝声。一日谓静文曰。我已见净土佛菩萨。后月当去。嘱父母曰。我今得随佛往生。愿专心念佛。他日西方相见耳。至期见金莲花。大如日轮。言讫而逝。

　　宋荆王夫人。恩封越国。姓王氏。厌五欲而倾心净土。躬率内外富贵之人。同修净观。夫人精恪端洁。不舍昼夜。给侍之人。无有异念。惟一庶媵。懈慢不勤。夫人训之曰。我尽室皆勤。唯尔怠惰。不从人告。幻惑在会。恐失道心。不可居吾左右也。其妾悚悟。悲悔。精进思惟。净念相继。久之谓同事曰。吾其行矣。一夕异香遍室。无疾而终。明日同事之妾。告夫人言。夜梦化去之妾。托致起居。夫人训责。勤修西方。今获往生。感德无量。夫人曰。使我亦梦。乃可信尔。是夜夫人梦遇亡妾。叙谢如前。夫人曰西方可至乎。妾曰第随某行。夫人随之。见二池塘白莲华。大小间错。或荣或悴。种种不同。夫人问曰。何以如此。妾曰。此皆世间𤼵念修西方人境也。才𤼵一念。善根已萌。遂成一花。唯其勤惰不同。是以荣悴各异。盖精进者鲜荣。间断者枯悴。若悠久不息。念定观成。形消命尽。化生其中矣。中有一莲花叶忽落。复有人朝服而坐。其衣飘扬。随风散灭。宝冠璎珞。庄严其身。夫人问曰。何人也。妾曰。杨杰也。又一华开。衣朝服而坐者。然其华悴而叶存。夫人复问之。妾曰。马玗也。夫人曰。我当生何许。妾导夫人前迈。约数里许。妾请夫人延望。唯见一坛。金璧照耀。光明交彻。妾曰。夫人化生之地。乃金坛上品上生也。既觉悲喜兼集。徐访杨杰马玗所在。则杰已死。而玗无恙。夫人始生之日。秉炉爇香。望观音阁而立。顷时子孙左右。趣夫人受献寿之仪。则已立化矣。荆王。即哲宗叔。夫人示灭。年八十一。时宣和初也。(统纪作荆王楫徽宗之子未知孰是)。

　　云栖赞曰。集至此女人立化。盖三人焉。金台晃耀。亦上品之流矣。孰曰闺阁无人哉。

　　宋广平郡夫人冯氏。名法信。政和门司赠少师冯玽之女。年十六。适镇洮军承宣使令陈思恭。夫人少多病。体力尪孱。若不胜衣。及归陈氏。病日以剧。𢿘呼医谋药。殆无生意。时慈受深禅师。为王城法施主。夫人径造其室。求己疾之方。慈受怜之。教以持斋诵佛。默求加护。夫人耳其语。谛信不疑。即屏荤血。却膏沐。专念西方。起居食息。皆西方也。病既愈。十年精修。一日语侍人曰。吾已神游净土。面礼三圣。海众庆我来生其国。境界胜妙。唯证方知。难语汝曹也。明日右胁吉祥而逝。室中闻妙香。数日不散。

　　宋吴氏观音县君。都官吕宏妻也。宏因异僧劝𤼵。妙悟佛理。吴氏阅金刚经颂。亦契空寂。夫妇斋戒四十年。吴氏忽见巨迹三双。皆承金莲花。数日又见其膝。又数日见其身。又数日见其面目。即西方三圣人也。及见殿阁境界清净男子。人问彼佛如何说法曰。我得天眼通。未得天耳。如是三年。一夕微恙。自言吾将西归。言讫而逝。尝事观音。列瓶[午/止]数十。以水满中。手持杨枝诵咒。必见观音放光。灌诸器中。病者饮之必愈。世因号为观音县君。(见统纪)。

　　宋蔡氏县君。武林人。早年孀居。持经念佛。每旦礼像。逾二十年。忽见金莲花现空中。遽索平时修行课目。卷而怀之。安坐而逝。

　　宋陆氏宜人。钱唐朝请王玙妻也。常诵法华经。晚年笃意净土。每日礼忏一会。念佛万声。凡三十载不辍。一日因微疾。忽闻天鼓自鸣。人方惊异。即面西端坐而化。两手结印不解。其侄陆师寿。感而续净土传。

　　宋朱氏。如一道人。乃钦成皇后。渊圣中宫两世之侄也。归于四明薛君。视世故如尘泥。年二十余。即告其夫。清净自适。道装素服。洁斋如也。常以黄绢。命经生书妙法华经。手以碧茸绣其上。萧然林下。明窗净几。线蹊针孔。去来绵密。无有间断。如笔既试。如墨新干。至化城喻。针锋缀舍利如粟。连获数十粒。经一部阅十年而后有成。复绣弥陀观音像。无异绘𦘕。自经首题敬致八万四千拜。一句一字。凡唱礼者三。盖一字一拜礼法华者三。于经首题别致八万四千拜也。又法华之文。几数万言。三月而能背诵。阅华严般若楞严圆觉诸大乘经。亦翻水千偈。犹如建瓴。余经可知。常锓木为图。劝人诵阿弥陀佛。擘窠娄书满十万声而止。所化之数。仅二十万人。道人则旦旦诵之。暮夜叩之。无一毫惰意。尤喜禅悦。结庐于墓。一室事佛。一室宴坐。一室书经。一婢供斋蔬。与同甘苦。虽烈丈夫。有所不能堪也。绍熙四年春。尽易故奁具。为三日会。会道俗以万计。饭千苾刍。为宝幢。贮所绣法华经。迎归南湖寺忏堂供奉。而庆赞之际。藏同念佛人姓名于经函内。城内外欢动。倾士大夫之室。莫不耸观。十二月以微疾命医。医以丹砂进。道人竟不服。临[目*(宜/八)]目时。再起加趺。薛君曰。吾家无是法也。请就寝。后事即如仪。道人右胁。吉祥而化。年三十七。实绍熙四年十二月十一日也。初医进丹砂。道人曰。吾往生决矣。丹砂无为。遂不服。唯请僧念佛助往。后家人梦朱氏。乘采云向西而去。(乐邦文类统纪善人咏参合往生集不录未详)。

　　橘洲赞曰。道人之身。春容月影耳。以灵山最后之旨。回向净土。真铁心石肠耶。吾知其于世间。不复来矣。庞公云。不是圣贤。了事凡夫。斯言有旨哉。

　　宋楼氏慧靖。四明扬帅楼璹之孙。适寺簿周元卿。尝披味传灯。𤼵明见地。尤以净业为真修。晚年被疾。忽见莲台紫色。化佛无数。异香满室。以语家人。亟令念佛。顷刻而化。

　　宋周氏妙聪。周元卿之女也。每感母氏华台往生之瑞。尝诵经念佛。愿生安养。病中请僧行忏。自见其身着新净衣。在楼阁上作礼念佛。谓家人曰。汝辈当勤修净业。吾于净土待汝。即右胁吉祥向西而逝。

　　宋秦氏净坚。家松江。厌恶女身。与夫各处。精持斋戒。阅华严法华光明般若诸经。无虚一日。晨昏修弥陀忏。礼佛千拜。久之有光明入室中。面西念佛。安坐而化。

　　宋郑氏净安。钱唐人。念佛诵经。日无虚度。后得疾。祷之于佛。闻空中声曰。汝行有期。无得自怠。又见佛身金色。即奋起。面西端坐。召其出家子。义修。讽弥陀经。倏然而化。其女梦母报曰。吾已得生净土。可闻诸修师令知之。

　　宋秦氏净乐。家钱唐。其夫姓于。卖鱼为业。有男贩私商。常遭官事。秦氏愁苦。几欲沉身于江。遇净住寺照师。劝之曰。有此烦恼。皆宿世怨家。枉自沉江。不如念佛。秦氏醒然回心。即烬一指。誓长斋念佛。十年不怠。见一切人。皆称佛子。而人亦以于佛子称之。一日请戒行人。讽观经。每一观诵佛千声。至像观。忽焉而化。

　　宋黄氏。四明人。早䘮夫。因归父舍。精修净业。临终称佛来迎。结印履地徐行。俨然立化。家人筛灰于地。以验生处。见莲化一朵。生于灰中。(善人咏作黄长史女蚤适乐氏僧皓麟目击作赞余略同此)。

　　宋袁氏。钱唐人。因往灵芝。受菩萨戒。即断荤酒。进修净业。一家皆服其化。二十年不渝初志。一日病中。请圆净律师说法。忽见佛菩萨众现在前时。端坐而化。

　　宋陈氏媪。钱唐人。从灵芝律师。受菩萨戒。专心念佛。日课千拜。常有舍利散于经案上。临终见化佛来迎。顾旁人语未及半。已凝然不动矣。

　　宋王氏。武林人。常诵法华。念佛求度。一旦见菩萨大身。住立空中。遂连声称菩萨高大。菩萨高大。又云恐女人足秽。难升花台。语毕而化。

　　宋夫人王氏。即马圩侍郎妻也。行慈云十念法。及诵破地狱真言。尝梦狱主谢其为地狱众生持偈咒之赐。后因寝疾。修持不息。念佛而终。亲戚侍妾。咸梦王氏言。得生净土极乐国矣。夫人与娣姒方氏有报应往生传。而其事略附黄子虚所撰马侍郎往生记。其子马永逸教授。亦得往生云。

　　宋孙氏。四明人。寡居斋戒。礼诵念佛。三十年不懈。手制衣衾鞋袜。施僧不记其数。一旦微恙。见异人立床前曰。宜勤精进。又梦八僧绕行忏室。己身挂缦衣。随僧行道。既觉遂沐浴净衣。请僧行忏。于大众前。端坐诵经。至一心不乱。左手结印。奄然而化。远近皆闻空中奏乐之音。

　　宋胡长婆李氏。上虞人。夫丧后。日夜高声念佛。及诵弥陀经。凡十余年。临终七日前。有僧覆以绯盖。告之曰。汝今月十五日夜子时去。问师何人。答曰我是汝念者。婆遂会。别诸亲。至期果有异香光明。即端坐而逝。七日火化。齿如白玉。舌如红莲。睛如蒲萄。皆精坚不坏。舍利不可数计。次日焚处生一花。如白罂粟然。(善人咏作李十四娘。上虞永丰乡西潜村人。适胡氏。人称长婆。绍兴初。夫死不再嫁。性刚烈唯念佛。见僧则礼。)。

　　云栖赞曰。诸根不坏。舍利无数。则世讥女人五漏之体。无乃不可乎。

　　宋王氏女。安吉州人。日课弥陀观音金刚诸经。念佛求度。母病亡。既敛恶血流滴。女𤼵誓曰。若我孝心真实。愿臭气不生。言讫流血即止。以舌䑛漏处。绝无秽气。父娶后室。与之同修净业。女得疾。请僧说净土观法。忽索衣吉祥而卧。手揽观音手中幡。寂然不动。继母筛灰于室。以验受生。见灰中印出莲华𢿘朵。

　　宋盛氏。钱唐人。日课观经。诵佛不辍。一日病中索浴。浴毕面向西坐。问家人曰。闻磬声乎。净土众圣且至。已而合掌喜跃曰。佛菩萨来至此。观音手执金台。阿弥陀佛接我登座。遂奄然而化。

　　宋沈氏。钱唐人。念佛十余年。日加精进。命𦘕八尺弥陀像。病中安设床前。欣然曰。我何多幸。即请僧念佛相助。忽曰见一僧长大。授我金座。遂至座前。方执锦褥角。其座即行。恐有障缘。望众更为念佛。众皆勇猛厉声。良久复曰。念佛功德。已登金台。此去不回矣。即瞑目而逝。

　　宋汾阳约山翁婆。每日嗟叹世间无常。无一可乐。月晦必请僧二员。永夜念佛。翌旦设斋。婆手自营办。临终之夕。咸见佛光入室。宝盖覆于庭上。婆忽迁化。

　　宋汾阳裴氏女。专志念佛。以小豆为数。积满十三石。报尽之日。索火焚香。口言佛以莲华㙜与我。今当往生。已而天花飞坠。安坐而化。

　　宋醴泉孟氏女。久缠重病。沙门劝令念佛。三年。谓夫曰。可急报诸亲。令来相送。暨毕集。女焚香与众念佛。见空中执锡沙门曰。汝当往生。已而佛菩萨至。幡华排空。忽然迁化。

　　宋汾阳梁氏女。两目俱盲。遇沙门劝令念佛。越三年双目开明。后忽见佛菩萨幡盖来迎。即日命终。

　　宋襄阳陈氏。宗赜禅师母也。师住广平普会寺。迎侍方丈东室。剪发作出家相。朝夕念佛。四众称为念佛道者。后病中。集缁素鸣磬念佛两日。忽合掌瞻像。泊然而化。明日顶犹温。面色鲜白。师前一日梦母谓曰。我见尼师十余来相召。禅师应之曰。此往生之祥。言已见母坐灭。面色变白。至后果然。

　　长芦慈觉赜禅师。结胜莲华社。着劝孝文一百二十篇。谓出世大孝。劝母念佛是也。靡徒言之。实躬行之。而获其报恩之验。三种净业。亦云孝养父母。令生安养。较陈睦州尤胜。宜普贤普惠二大士。咸附其莲社。岂非近代大乘师乎。

　　宋吴兴陈氏。受持斋戒。诵法华五千部。金刚弥陀诸经各一藏。念佛满三十年。一日不食。家人问欲何所须。答曰。欲求见佛。言讫右胁而化。

　　宋会稽胡氏净安。礼阿弥陀佛八万四千相好者四会。偶微疾。见佛来迎。安详坐逝。路人闻空中乐音。隐隐西去。

　　宋钱唐孙氏女。常念佛持咒。因病请清照律师至。谓曰。久病厌世。愿求往生。师为谈净土因缘。大喜。至夜梦师持药一盏。服之流汗。身心轻安。三日后。语侍人曰。迦叶尊者来此。好金莲华座。即瞑目结印而化。

　　宋仁和郭氏妙圆。长斋念佛。诵法华弥陀经。及二忏。常谛观落日。对想西方。忽空中告曰。郭妙圆。决生净土。清照亨律师即其兄。尝往寺中。建系念会。作百僧斋。庄严净土。临终之际。请亨师说法。求佛接引。即时端坐。凝然不动。

　　宋周行婆。太平州人。蚤年念佛。专注不忘。一夕胡跪念佛。泊然而化。邻人见数僧自婆家出。引婆腾空西去。

　　宋钱唐龚氏。昼夜念佛。诵弥陀经。偶得疾。请亨律师指示西归。讲说未终。端坐而化。老妾于氏。亦念佛不辍。一夕梦龚氏告曰。我已得生净土矣。汝后七日。亦当往生。至期果逝。

　　宋嘉禾钟婆。日诵弥陀经十卷。余时念佛。二十年以为常课。一日语其子曰。见大白莲华无数。一妇人端正好衣。立我前。又众僧在此。何以供养。子云不见。遂无语端坐。耸身而逝。

　　宋潮山黄婆。持金刚法华。专心念佛。暑中忽得痢疾。但饮水不食。邻庵沙门善修。常建念佛会。婆病中欲请修。修梦婆来谓曰。将往西方。修未以为异。越二日婆西向念佛十声。端坐而化。远近皆见红霞。覆婆之屋。

　　宋霅川朱氏。念佛三十年。每读金刚经。以为圣贤在此。不敢踞坐。后忽不食。四十日唯饮水念佛。先梦三僧。各执莲花入室。谓曰。我先为汝种此莲华。汝却归来。既觉喜悦。乃请僧众。念佛为助。即就座而化。

　　宋项氏妙智。四明鄞县人。寡居二女悉令为尼。精勤佛事。同居杨氏庵。见人惟劝念佛。晚岁偶疾。谓女尼曰。多有尼僧相待西归。乃请人念佛。忽曰。我欲坐化。错与作棺也。女曰。佛用金棺。无嫌也。母喜。讽上品观章。转身面西。两手作印。微笑而逝。时绍定六年也。

　　宋沈氏妙智。四明慈溪人。自幼蔬食念佛。长归章氏。未尝中废。施米贷被。以济饥寒。常诵弥陀经为日课。一夕微病。念佛尤力。忽见佛菩萨。居士长者。拥立目前。灯光千点。累累然状如虹桥。即日右胁吉祥而卧。凝然不动。时端平二年也。

　　宋四明净心女。不知其姓。刺血自𦘕佛菩萨三圣像于罗木板。凡一千片。普散于人。上有正信女净心题曰愿所修净业。速获成就。不入母胎。化生莲沼。后不知所终。

　　宋嘉禾周氏。适庶民孙氏同翁婆常时念佛。感室中佛像。有光如萤。或现鲜华。或现佛菩萨像。三时必闻天乐。或空中诵经声。

　　宋常熟陶氏。寡居常持普门品。梦白衣人。授以莲华令食之。又梦梵僧授以弥陀经。觉即能诵。不假师授。一夕帐幌光明。有弥陀像。立经函上。每诵经时。必于卷上迸出舍利。积以成合。

　　宋姚行婆。钱唐人。老年惟念阿弥陀佛。无顷刻忘。一日日落西岭。行婆面坐想念。俄日轮中现佛像。妙相毕具。后临终时。化佛来迎。安然而逝。

　　宋东平梁氏乳媪崔婆。淄川人。平生茹素极愚。与同辈争长短。主母晁夫人。留意禅学。崔朝夕在旁。但诵阿弥陀佛。䖍诚不少辍。不持数珠。莫知其几千万遍。年七十二得疾。洞泄不下床。然持念愈笃。忽若无事时。唱偈曰。西方一路好修行。上无条岭下无坑。去时不用着鞋袜。脚踏莲花步步生。讽咏不绝口。人问何人语。曰。我所作。曰。婆婆何时可行。曰。申时去。果以其时去。用僧法焚之。舌独不化。如莲花然。

　　元周婆。住鄞县宝幢市。精修净土。遇岁首。持不语。昼夜常坐。尽月而止。遇暑月则施茶汤。历久不厌。一夕梦大荷叶。遍覆一市。觉自身持数珠。行道叶上。既而微疾。邻人夜见幢幡宝盖。来入其家。𥠖明问之。婆已合掌念佛逝矣。

　　明于媪。北京昌平州。邵村民。于贵之母。久修净业。积诚念佛。一日浣衣甚洁。谓其子曰。予将生净土。子未之信。至期媪自取几置庭心。坐几上脱去。异香天乐。乡人皆闻之。

　　明中官孙名之母。一生斋戒念佛。年老微恙。自知时至。告其子欲坐脱。子哀泣止之不得。乃为作龛。至期入龛。安坐化去。

　　明许氏妇。杭郡人。生平恭顺质实。唯事念佛。无他务。将卒。呼家人与决别。着净衣。端坐。手执天目白花。自簪之。安然而逝。

　　明薛氏。武塘世族女也。生时母梦长庚入怀。后归周君。生子五人而寡。秉节自誓。供观音大士。香烟结莲花。人异之。专心净业。好施不倦。念佛十五年。如一日。万历丁亥五月得疾。医进乳粥。确乎不许。遂绝粒屏药石。至九月六日。延僧礼忏。且曰四日足。吾事毕矣。乃西向对弥陀像。昼夜系念。嘱诸子翊赞。禁诸妇女毋入。时正重九。取净衣点净香水洒禅椅。次早索水灌手。诵甘露真言。着净衣戴志公帽。长跪佛前。念燃香偈赞佛偈。唱三皈依。礼三拜。轮珠念佛一百八遍。逮午趺坐。结印而化。神气熙然。较生存倍更开朗。一时在侧者。俱闻莲华香满室中。诸子奉命入龛。观者数千人。欢喜顶礼。其详载诸本传墓志云。

　　云栖赞曰。母遗命具龛。无棺椁。无迎煞神。无烧𥿄钱。无杀牲以祭。诸子随顺不二。吾闻昔有临终坐脱者。子恐乖名教。拽其足伸之。父忽跃臂捶子。子惧曰。助父坐脱耳。视今日周氏诸子。为何如。先是母以残息。待子至授戒。子适稽缓。母曰。时至不可待矣。即化去。人以为恨。宁知子未下船舷。羯磨已竟。噫诸上善人。同会一处。周氏之母子。不其然欤。

　　明吴母方氏。桐城诸生吴应道室也。三十而寡。守志念佛。专修净土。一老媪亦斋戒。相随逐二十年。万历乙酉。时年五十矣。小疾呼老媪相对。念佛不辍。无一语及他务。卒前一日。沐浴更衣。明晨然香礼佛。还坐一榻而逝。有子用先。第进士开府越中。

　　明张母陶氏。为长水守约居士继室。居士奉佛。母化之。日。课诵无间。居士出礼普陀。母谓二子曰。吾平日参是心作佛。是心是佛二语。今始悟。初四日吾行矣。及期端坐而逝。次日居士归。成殓。俄而棺上出青莲花五朵。居士大骇异。自愧恒常与俱。不知其道行如此。远近见闻。靡不叹慕。

　　明陈母朱氏。吴郡嘉定人。浚川居士室也。孝慈天植。素向三宝。年八十一。其子参云栖。归导以念佛往生。遂笃志净业。越二载示疾。卒之前三日。堂前大呼母名者三。母云有二青衣在此。时病久孱困。忽跃起竖脊端坐。诸子劝其寝息。乃吉祥而逝。迎尸中堂。仰卧之。尸自转西向。一时骇异。以为精诚所感。

　　明陆母徐氏。嘉定人孀居刻志净业。夫昔有千金出贷。焚券不取。奁具罄以施人。恒于佛所。礼诵不辍。如是者十载。一夕忽呼侍人曰。看东方光𤼵否。我往生时至矣。汝辈可助我。遂高声合掌而逝。

　　明吴母佘氏。休宁人。其夫吴汉。禀戒云栖。名广㧕。弟名广就。佘氏遥礼为优婆夷。名广惟。自皈信后。并解华饰。净扫蒲团。闭户焚修。专心净土。不复关家政矣。晨昏课式。覆诵无阙。饭僧䖍礼。虽贫病不恤也。一夕感异僧现梦。指金刚经谓曰。授汝般若。为净土资粮。惟惊喜。即日加诵金刚。终身无缺。余时敛目枯坐。澄心念佛。凡女伴相谒。不及他语。但告以女身众苦所集。当乐远离。问何以得度女身。则曰。西方故无是种也。念佛求生。是永永远离义。岁乙卯九月既望。示微疾。至十月八日异香满室。谓家人曰。若等皆闻异香乎。其长女辄闻之。犹趋佛室。视鼎内香则故未烟也。乃诫其夫若子曰。期至矣。却后七日。吾当往生。家人不遽信。至期从容起。沐浴更衣。合掌仰视曰。观音大士来迎我矣。亟旋足趺坐。而左不恭。命侍者强旋之。㧕曰。西方大士临汝左跏右胁。宁有胜劣乎。惟乃高声念佛。吉祥而逝。世寿六十有五。

　　明刘贞母。项氏。嘉兴人。年十四适海盐刘生世芳。生子祖锡。岁余而寡。年二十一。遂屏迹小楼。侍大士像。一灯荧荧。日与姑钱淑人。保母柴氏广忠。学习内典。栖心简静。不知身在娑婆也。抚孤子成立。同谒云栖。法名广信。领念佛三昧之旨以归。手书法华经。回向西方。礼诵之𣪞。寒暄一致。冰霜之操。益为凛然。由是誉播乡评。旌荣帝锡。计从子问道云栖者三。万历戊午仲夏。以其夫四稔讳辰。复至山中追修佛事。别居一室。随声礼忏。因闻法华讲义。忽有省。归而志行弥厉。迎秋示疾两月。踵息绵绵。正念靡间。九月晦母诞辰也。命子就其邑庆寿寺礼忏三日。甫讫。于十月朔。漏下二鼓。身津津微汗。子侍榻下。因进曰。母觉有不宁处否。答曰。无诸痛苦。不受恶缠。子复为劝进。则曰汝勿多言。此皆我所记忆。我自径直念去矣。因称弥陀名观音名。手承接引佛像。及云栖像。泊然而逝。世寿六十命以遗发入云栖普同塔。

　　明沈氏大珍。姑苏蔡居士善道室也。伉俪同志。皈依云栖秉五戒。专修净业。每相对庄诵诸大乘。寒暑靡间。乙丑新正。其弟文学邀归宁辞之。复以秋请。笑曰。无常迅速。我岂复能食新弟宅哉。弟与居士。咸讶之。然谓此或达生语。未足为谶也。不一月而病作。犹手制锦袱十余方。庄严法宝。始伏枕。盖完其夙志。恐侍婢误用耳。临终前三日。即嘱居士为整龛。造缁衣。取云栖病堂警策语。朝夕诵其旁。顿息万缘。一心念佛。以迟莲台之至。见侍疾人不睡。则谕曰。尔虑不及见我往生乎。我行定以相报。决不暗别汝也。一日忽自称乐者数四。婢问故。答曰。床褥债已得脱离。岂非快事。婢遽白居士。居士趋视。则问今为何日。明后日有凶咎乎。居士曰。今日吉祥。明后日皆俗所忌重䘮也。珍即应曰。念佛人。若以恶日死。不几退信心乎。吾行矣。遂令人请尼师。暨同念佛诸媪。既集即索汤盥沐。着衣趺坐。手执弥陀接引幡。亟呼取观音兜戴于首。乃同众念佛。且嘱众念佛声母太急。母过高。于是异口共念。和适如平时。先一夜有老媪。梦菩萨数人。幢幡天乐。迎珍往西方。旦即探问。见珍端坐欲化。众知媪梦。大异之。来观者环列。疑信相半。即居士亦私念言。预知时至。谈何容易。惺然若此。倘娑婆尚有一日缘。如人疑诮何。少选念佛未千声。珍已安然而逝。目[目*(宜/八)]唇动。盖平时所习金刚持。到此犹能不乱。暖气自足舍至顶而尽。其召众在巳初。舍暖才亭午也。扶入龛颜色不变。俨坐如生。远近闻之。莫不叹仰。珍止生一女。孝且敏。年十四。日诵金刚经。禀菩萨戒。持斋念佛。出阁逾年先珍卒。卒时亦念佛安详而往。则珍所薰习。其同为西方之归乎。

　　已上三人。皆亲禀云栖戒法。或遥礼。或面谒。笃行净土之教。虽后云栖而往。其西生证验。详见慧文仁安古德诸法师所纪。兹皆略录平生行愿。终时祥瑞。以为皈心三宝者劝。

　　明赵母张孺人大年。精严斋戒。深解禅理。四十余年皈心净土。其父平湖人。字心宇。为海陵令。母沈氏吴兴人。其外祖建山沈公。夜梦一女入室。坐纱厨中。面紫金色。寤而语曰。子舍必诞女。女亦非常人。将现妇女身而说法者。令人视之。而孺人生矣。年甫七龄。岐嶷端正。根器[聰-囪+自]利。善诵诸书。尤喜内典。常持弥陀圣号。及笄。归同邑孝廉赵君瞻岩。朴素自如。奁中已携金像。晨昏顶礼。年三十遂严持斋戒。诵华严诸经。寒暑不废。岁除则炷香于臂。以报四恩。手书法华金刚各一部。航海登普陀者二。参天竺大士。遂谒云栖。授名大年。及归屏迹小楼。内奉旃檀圣容。及琅函宝笈。人不得亵。孺人秉戒益䖍。诵经益勤。悲悯好施。内外感之。然而百八在手。默然内观。参究念佛是谁。恍若有得。自记诸简。年七十七。仲秋示微疾。屏去药饵。命其子以𢋫曰。我用力数十年。今日方得圆满。畴昔之夜。梦红日初升。莲房半吐。所适胜境。颇为佳妙。不似娑婆苦浊。命𢋫为我择归期。含笑述偈云。磨劫多端。方成大道。冤亲幻聚。抽身须早。时恙未遽笃。𢋫等闻命惊痛。不知所出。精拣后闰月初十日巳时。催督再三。不得已报命。孺人阅竟喜极曰。我今得全归矣。呼褒云。吾有遗金百锾。为我走云栖。作水陆普度大斋。以完夙愿。复命老婢曰。速请吾导师来。则双节庵陆贞师是。贞师名大秩。同受云栖大师记莂。功行甚高。平日所供养。最崇信者也。语毕。遂命具浴。是日众犹怀疑。孺人则刻指定时。须贞师至。谓众曰。可尽称佛号。送我西归。左执接引长幡。右手结三昧印。众等称念之次。渐闻陀字声低。而孺人逝矣。通体已寒。顶际如火。回计所择归期。不爽漏刻云。

　　靖节自哂总角闻道。白首无成。今张氏四十余年。精修净业。笄龄学道。皓首成功。刻期西归。可谓奇矣。诸子若孙森森玉立。敬述行业。附西生传。则校匍匐而请谀墓文者。不啻天渊矣。

　　明徐氏女成圣。须江道人徐智逢女也。生禀夙慧。甫能言。乳母怀抱向火。即曰。我在怀中暖。野外禽鸟有衣乎。母曰。羽毛亦暖。曰一切羽毛如。此苦。作何度之。一日邻家失火。延烧其屋。值家无人。女端坐念观世音菩萨。火应声灭。十岁随父学经受戒。通法华楞严金刚诸经。三十余部。触目契旨。宛如宿习。依本邑童女郑成真。同修净业。成真者。女中大善知识也。针芥互投。两相策进。早晚念佛。不辍。丽空法师。白之云栖大师。叹曰。此二童女。娑婆界中。未曾有也。万历戊午春。辞真曰。吾世缘尽于五月中。今欲归省。永别姊矣。至四月微疾。父请医。止之曰。四大假合。缘尽则散。药何能留。五月十五日蚤。谓父曰。吾心空无碍。今日离膝下矣。父曰。此中有何吉祥。答曰。吾生平无爱心。此时止是寂常境界而巳。父请僧念弥陀经。曰。弥陀自性。何用外助。遂索香汤澡豆沐浴。净衣趺坐而化。容颜如生。顶心暖气后尽。观者叹慕。

　　仁安法师赞曰生禀夙慧。其隔阴不昧者乎。纯一童真。末后分明。其证圣果而上品者乎。或曰世寿二十有三。恐念力未深耳。曰僧祗一念。其以化身。而示短促者乎。夫如此来。如此去。如此修。如此证。此道人家本分事也。亦何必传。苐不敢为化者蕲一法施。亦不敢为将来靳一榜样云。

　　明郑氏女。苏州人。年七岁遂持斋戒。既长。誓不适人。日诵金刚经为业。寒暑不辍。尝梦执金刚神谓曰。汝持经甚笃。诚为精进。清泰花中。有汝名矣。言讫作神光而去。女觉则欣然合掌曰。我持经有验矣。而更加精进。不食五谷者。仅十年。随时树果。接命而巳。一日忽谓宗亲曰。执金刚神。扶金色莲华至。我当归也。遂[目*(宜/八)]目趺坐而逝。异香终日不息。(见金刚证果录)。

　　女子贞不字。自七龄迨终。不变厥志。十年茹果。不食五谷。尤为特异。诵经精诚。感通神明。奉方等之教。以资净业。不期而合矣。

　　往生恶辈传

　　唐京屠者。长安人。京姓以屠为业。因善导和尚劝人念佛。满城断肉。京嫉之。持刀入寺。兴杀害意。导指示西方。现净土相。即回心𤼵愿。上高树念佛。堕树而终。众见化佛引天童子从其顶门而出。(见统纪)。

　　广额屠儿。放下屠刀云。我是千佛一数今京屠本欲杀善导。及见净土相。乃能自杀。天童即其识神也。往生集不录。岂以堕树同善导耶。

　　唐张钟馗。同州人。初贩鸡于长安。遂以杀鸡为业。永徽九年。临命终时。见屋南群鸡毕集。忽一人着绯衣驱群鸡至。唱言啄啄。其鸡即四向交相上啄。两眼出血。叫嗥痛苦。在床不能堪忍。至酉时。值善光寺僧弘道见之。为设圣像。劝令念佛。少顷忽觉香气满室。群鸡散去。即端坐而化。(统纪善人咏参合)。

　　怨报相逼。念佛而解。彼此两益。非故令逃避也。弘道诚仁人哉。

　　唐张善和。长安人。杀牛为业。临终之时。见牛无数头作人言曰。汝杀我命。当偿我。善和于是大怖。唤其妻而告曰。急请僧来救我。僧至为言十六观经云。若有众生。作不善业。应堕恶道。临终地狱相现。善友告令至心。具足十念。称南无阿弥陀佛。除八十亿劫生死之罪。即得往生极乐世界。善和大叫云。便入地狱也。不暇取香炉。即以左手擎火。右手捻香。转身向西。厉声念佛。未满十念。乃曰阿弥陀佛。从西来迎我。已与我宝座。言讫而终。

　　云栖赞曰。观其地狱相现。手作香炉。盖势迫情急。恳苦精诚。更无第二念矣。虽云十念。宁不远过悠悠者。百千万亿念。决定往生。理实如是。或疑菩萨示现者。容有之。而不尽然也。

　　唐雄俊。成都人。大历间出家为僧。胆勇过人。不守戒律。而善于讲说。所得施利。非法而用。尝罢道从戎。寻逃难。又复僧相。守名节者。多畏避之。因闻经说。一称佛名。灭八十亿劫生死重罪。乃大喜曰。赖有此耳。自后虽为恶。而念佛不辍。丁未二月忽暴亡。经宿复苏。言至𡨕司。𡨕官曰。误追汝也。然汝罪恶不少。可略经涂炭。令吏卒驱入狱中。俊厉声大呼曰。雄俊若入地狱。三世诸佛。即成妄语。以观经云。下品下生者。造五逆罪。临终十念。尚得往生。一称佛名。灭无量罪。俊虽造恶。不作五逆。况平日念佛。罔知其数。若当至此。岂佛语无凭耶。狱卒不敢陵迫。即以其语报王。王召至语之曰。汝之念佛。本无深信。可还人间。精进修之。母复放逸。更厉初心。俊既苏。屡以语人。时人闻其说。嘲之谓曰。此地狱漏网之人也。俊乃入城南之西山。斋戒念佛。专意净土。越四年辛亥三月。同辈访之。缁素骈集。俊喜曰。吾时至矣。尔辈还城。见吾亲知。为吾语曰。雄俊以念佛力。得生净土。毋以为地狱漏网人也。语笑之间。端坐而化。俄顷见俊。乘华台西往。

　　云栖赞曰。薰莸不同器。宁有且造恶且念佛。而得往生者。噫。观赖有此耳之一言。其于称佛灭罪之语。盖信入骨髓矣。即此一念。力重万钧。临终转业往生。又何疑哉。

　　唐惟恭。荆州人出家法性寺。性憍傲。慢上凌下。亲狎非类。稍暇则诵经念佛。祈生安养。然酒徒博侣。交集于门。虚诳之为。曾无实际。寺僧灵岿同恶相济。其行肖之。里人讥之曰灵岿作尽业。惟恭继其迹。地狱千万重。莫厌排头入。恭闻之曰。我既造业。罪无所逃。然赖净土教主。悯我愆尤。拔我涂炭。岂复堕恶道耶。乾宁二年。恭病将亡。岿从外而还。见伶人六七辈。少年丽服。手执乐器。若龟兹部。问所从来。答曰。来自西尔。惟恭上人所居何处。岿指示之。一人于怀中出金瓶。瓶中出一莲华。其合如拳俄顷即开。大如盘盂。叶叶之下。迭出光明。望寺疾驰。而忽不见。岿至寺闻钟声。众咸集。乃知恭已死矣。异光笼罩其室。闻天乐之音。岿因言所见。众皆惊异。岿亦守名节。遂成高德云。

　　宋莹珂。受业霅川瑶山寺。初遍参教席禅门。以疾归瑶山。酒炙无所择。忽自窃念。戒业有阙。恐从流转。令同住取戒珠师所编往生净土传。对床读之。凡读一传。为一首肯。既而择一室面西。设禅椅。不食。念佛三日。梦佛及大士谓之曰。汝尚有寿十年。且当自勉。珂白佛曰。设有百年。阎浮浊恶易失正念所愿早升安养。承事众圣。佛曰。汝志若此。后三日当来迎汝。至期令众诵弥陀经。乃曰。佛及大众皆至矣。遂寂然而化。

　　宋仲明。居山阴报恩寺。素无戒检。因感疾。谓同学道宁曰。我今心识散乱。何药可治。宁曰。但随息念佛为上药。明即依法念之。至七日。力已困。宁又令想目前佛像。久之忽见二菩萨。次又见佛迎接。[目*(宜/八)]目而化。

　　已上四人。统纪列往生高僧。而云栖列往生恶人。盖示惩劝于千古。意各有在。若憍傲凌慢。不守戒律。酒炙无择。素无戒检。则诚恶人矣。若四年斋戒念佛。三日绝食。七日不乱。非高僧耶。

　　宋金𠁗。会稽人。网鱼为业。因天华寺。利行人。结莲社。劝令念佛。𠁗一旦猛省。顿弃。前业。持戒精进。日课阿弥陀佛万声。无有间断。久之无疾。语家人曰。我已见西方三圣佛菩萨在我前。以金莲华来迎我。我今归净土矣。索香炉安坐竹床。结印而化。乡村远近。闻天乐妙音。异香不散。时政和六年也。

　　云栖赞曰。𠁗之事。与善和钟馗不同。彼则生平造业。临殁输诚。此则预革前非。久修善业。往生品位。必过于二人矣。

　　宋吴琼。仁和人。先为僧。因家务退道返俗。前后两娶。妇生二子。屠沽庖脍。无所不为。遇造食杀鸡鸭等。以手提起唱曰。阿弥陀佛子。好脱此身去。连称佛号。乃施刃。每切肉时。口常念佛不辍。及教村人念经修忏。后忽眼上生肉瘤。如鸡子大。常切忧怖。乃造草庵。独居。旦夜系念依普贤行法。𤼵露忏悔。分散其妻子昼夜念佛。礼忏。不怠。绍兴廿三年无病。往诸亲友家告曰。琼今言别。来日戌时去也。人皆笑之。次日请道友念佛相助。及晚将布衫换酒饮毕。书颂曰。似酒皆空。问甚禅宗。今日珍重。明月清风。遂合掌端坐念佛。忽大叫云。佛来也。即便化去。

　　琼之踪迹。大有过度处。令人可疑。似正似邪。似颠似朴。盖非常人也。

　　宋冯珉。上虞人。少事游猎。有巨蛇为乡民害。珉持槊往从之。见蛇在岩下。与黄特相持。珉推巨石压之。蛇竟死。后每思之。虑蛇为怨对。乃求佛解释。投志西方。修忏念佛。如是十载。一夕请同修社人相助。讽弥陀经念佛号。次诵普贤忏罪偈。愿往生偈。即端坐合掌而终。

　　冯珉事见统纪。往生集不载。或以珉少事游猎杀巨蛇。属恶律仪耳。既四高僧。以不守戒检。降为恶辈。则珉以少事游猎。附恶辈往生传。不亦宜乎。其事与金𠁗改业同也。

　　云栖总论曰。无边苦海。岸在回头。积劫幽宫。明存一炬。净土之不遗恶人无惑也。虽然。悟迁善之有门。而痛自怨艾可也。恃带业之犹生。而安心造恶。侥幸于万一不可也。古之恶人。以此为药。今之恶人。执此成病。是故古之恶人。恶人之善人也。今之恶人。恶人之恶人也。悲夫。

　　往生禽鱼传

　　菩萨处胎经云。有一龙子。谓金翅鸟曰。我自受龙身。未曾杀生。触娆水性。寿终之后。当生阿弥陀佛国。

　　云栖赞曰慈心不杀。净业正因。龙受佛言。往生固其宜矣。

　　唐天宝中。当涂渔人李晖刘成。载鱼往丹阳。泊舟浦中。李他往。刘遽见船上。大鱼振鬣摇首。称阿弥陀佛。刘惊奔于岸。俄闻万鱼俱跳跃念佛。声动天地。刘大恐。尽投鱼于江。李至不信。刘即以己财偿之。明日于荻中。得钱万五千。题曰还汝鱼直。(见统纪往生集不载)。

　　流水长者。囊水救鱼。而为说法。遂成十千天子。观音大士。现身蛤壳开悟明主。今万鱼念佛。亦为刘成说法矣。就中大鱼。或亦菩萨示现。开导同类者乎。旧列往生禽鱼。而不及龙子。云栖集畜生往生类。而首龙子。然龙能变化。经标人畜龙仙。则龙亦神之类也。为鳞甲之长。故摄入鱼中。

　　唐贞元中。河东裴氏。畜鹦鹉能言。以此鸟名载梵经。智殊常类。狎而敬之。告以六斋之禁。及午后非时食。遂终夕不视。或教以持佛名号者。曰当由有念以至无念。则仰首奋翼。若承善听。其后或俾之念佛。则默然而不答。或谓之不念。即鸣言阿弥陀。历试如一。曾无爽异。每虚室戒曙。𤼵和雅音。念念相续。闻之者。莫不洗然。忽一日悴尔不怿。其驯养者知将尽。乃鸣磬告曰。将西归乎。为尔击磬。尔其存念。每一击磬。一称弥陀佛。洎十击磬而十念成。敛翼委足。不震不仆。奄然而绝。按释典十念成者。往生西方。又云得佛慧者。殁有舍利。遂命火阇维之。果有舍利十余粒。炯尔耀目。莹然在掌。时有高僧慧观。诣五台山巡礼圣迹。闻说此鸟。请以舍利于灵山。用陶甓建塔。以旌异也。成都尹韦皋。为记其事。有曰此禽存而由道。殁而有征。了空相于一念。留真骨于已毙。(云云。)时贞元十九年七月。而文成于八月十四日也。(见唐文粹及乐邦文类)。

　　宋元祐中。潭州长沙郡人。养一鸜鹆。俗呼八歌儿者。随言仿效。偶见僧念阿弥陀佛。即随口称念。旦暮不绝。因舍与僧。久之鸟亡。僧乃具棺以葬之。俄而口中生莲花一枝。有人为颂曰。有一灵禽号八歌。解随僧口念弥陀。死埋平地莲华𤼵。人不回头争奈何。

　　宋黄岩正等寺观法师。畜一鸜鹆。能言语。才闻念佛则随之。其后则常念阿弥陀佛。不待教导。一日立化笼中。乃穴土以葬之。未几于舌端。生一紫色莲华。灵芝大智律师颂。有立亡笼闭浑闲事。化紫莲华也太奇之句。(见自信录)。

　　云栖赞曰。鹦鹉鸲鹆。人教以念佛。盖常事耳。今胡不见往生者。噫。譬诸世人。均闻念佛之教。有信心念者。有轻心念者。是以念佛人多。往生者少。彼鹦鹉鸲鹆。何独不然乎。

　　或谓人灵而物蠢。云何禽鱼而得往生。是不知凡厥有情。皆具佛性。迷有厚薄。而分人畜。非灵蠢之不侔也。雉听法华而再世为僧。牛睹金容而死超天上。历历载诸传记矣。况地狱鬼畜。皆生我刹。固法藏比丘之本愿乎。所恨人见禽鱼之往生。而恬无警悟。甘心五浊。束手轮回。一息不来。易形于鳞羽。而不自知也。独何为哉。
国家图书馆善本佛典第 52 册 No. 8951 如来香


　　如来香卷之六目录论辨理惑论　　　　牟　融(汉)神无形论　　　　竺僧敷(𣈆)奉法要　　　　郗　超(𣈆)喻道论　　　　孙　绰(𣈆)更生论　　　　罗　含(𣈆)(附)孙盛与罗君章驳更生论书(附)答孙安国书沙门不敬王者论(并序)　　　　释慧远(𣈆)明报应论　　　　释慧远(𣈆)三报论　　　　释慧远(𣈆)西方辞体论　　　　鸠摩罗什(后秦)释驳论(并序)　　　　释道恒(后秦)宗本义　　　　释僧肇(后秦)物不迁论　　　　释僧肇(后秦)不真空论　　　　释僧肇(后秦)般若无知论　　　　释僧肇(后秦)涅槃无名论(并表)　　　　释僧肇(后秦)

　　如来香卷之六目录终

　　如来香卷之六

　　西吴唐　时宜之父手辑

　　论辨(上)

　　理惑论

　　牟　融(汉)

　　或问曰。佛从何出生。宁有先祖。及国邑。化曾何施。行状何类乎。牟子曰。富哉问也。请以不敏。略说其要。盖闻佛化之为状也。积累道德。数千亿载。不可纪记。然临得佛时。生于天竺。假形于白饭王。夫人昼寝。梦乘白象。身有六牙。欣然悦之。遂感而孕。以四月八日。从母右胁而生。堕地。象行七步。以手指曰。天上天下。惟我独尊。尔时天地震动。宫中皆明其日王家青衣。复产一儿。厩中白马。亦乳白驹。奴字车匿。马曰犍陟。王常使随太子。太子有三十二相。八十种好。身长丈六。体皆金色。顶有肉髻。颊车如师子。舌自覆面。手把千辐轮。顶光照万里。此略说其相。年十七。王为纳妃。邻国女也太子坐则迁座。寝则异床。天道孔明阴阳而通。遂怀一男。六年乃生。父王珍伟太子。为兴宫观。妓女宝玩并列于前。太子不贪世乐。意存道德。年十九二月八日。夜半。呼车匿勒犍陟跨之。鬼神扶举。飞而出宫。明日廓然不知所在。王及吏民。莫不歔欷。追之及田王曰未有尔时。祷请神祗。今既有尔。如玉如圭。当续禄位。而去何为。太子曰。万物无常。有存当亡。今欲学道。度脱十方。王知其弥坚。遂起而还。太子迳去。思道六年。遂成佛焉。所以孟夏之月生者。不寒不𤍠。草木华英。释狐裘衣絺绤。中吕之时也。所以生天竺者。天地之中。处其中和也。所著经凡有十二部。合八亿四千万卷。其大卷万言已下。小卷千言已上。佛教授天下。度脱人民。因以二月十五日泥洹而去。其经戒续存。履能行之。亦得无为。福流后世。持五戒者。一月六斋。斋之日。专心壹意。悔过自新。沙门持二百五十戒。日日斋。其戒非优婆塞所得闻也。威仪进止。与古之典礼无异。终日竟夜。讲道诵经。不预世事。老子曰。孔德之容。唯道是从。其斯之谓乎。

　　问曰。孔子以五经为道教。可拱而诵。履而行。今子说道。虚无恍惚。不见其意。不指其事。何与圣人言异乎。牟子曰。不可以所习为重。所希为轻。惑于外类。失于中情。立事不失道德。犹调弦不失宫商。天道法四时。人道法五常。老子曰。有物混成。先天地生。可以为天下母。吾不知其名。强字之曰道。道之为物。居家可以事亲。宰国可以治民。独立可以治身。履而行之。充乎天地。废而不用。消而不离。子不解之。何异之有乎。

　　问曰。夫至实不华。至辞不饰。言约而至者丽。事寡而达者明。故珠玉少而贵。瓦砾多而贱。圣人制七经之本。不过三万言。众事备焉。今佛经卷以万计。言以亿数。非一人力所能堪也。仆以为烦而不要矣。牟子曰。江海所以异于行潦者。以其深广也。五岳所以别于丘陵者。以其高大也。若高不绝山阜。跛羊凌其巅。深不绝涓流。孺子浴其渊。麒麟不处苑囿之中。吞舟之鱼。不游数仞之溪剖。三寸之蚌求明月之珠。探枳棘之巢。求凤凰之雏。必难获也。何者。小不能容大也。佛经前说亿载之事。却道万年之要。太素未起。太始未生。乾坤肇兴。其微不可握。其纤不可入。佛悉弥纶其广大之外。剖析其窈妙之内。靡不纪之。故其经卷以万计。言以亿数。多多益具。众众益富。何不要之有。虽非一人所堪。譬若临河饮水饱而自足。焉知其余哉。

　　问曰。佛经众多。欲得其要而弃其余。直说其实而除其华。牟子曰。否。夫日月俱明。各有所照二十八宿各有所主。百药并生。各有所愈。狐裘备寒。絺绤御暑。舟舆异路。俱致行旅。孔子不以五经之备。复作春秋孝经者。欲博道术。恣人意耳。佛经虽多。其归为一也。犹七典虽异。其贵道德仁义亦一也。孝所以说多者。随人行而与之。若子张子游。俱问一孝。而仲尼答之各异。攻其短也。何弃之有哉。

　　问曰。佛道至尊至大。尧舜周孔。曷不修之乎。七经之中。不见其辞。子既耽诗书。悦礼乐。奚为复好佛道。喜异术。岂能逾经传。美圣业哉。牟子曰。书不必孔丘之言。药不必扁鹊之方。合义者从。愈病者良。君子博取众善以辅其身。子贡曰。夫子何常师之有乎。尧事尹寿。舜事务成。旦学吕望。丘学老聃。亦俱不见于七经也。四师虽圣。比之于佛。犹白鹿之与麒麟燕鸟之与凤凰也。尧舜周孔。犹且与之。况佛身相好变化。神力无方。焉能舍而不学乎。五经事义。或有所缺。佛不见记。何足怪疑哉。

　　问曰。云佛有三十二相。八十种好。何其异于人之甚也。殆富耳之语。非实之云也。牟子曰谚云。少所见。多所怪睹馲驼言马肿背。尧眉八彩。舜目重瞳子。皋陶马喙。文王四乳。禹耳三漏。周公背偻。伏羲龙鼻。仲尼反頨。老子日角月玄。鼻有双柱。手把十文。足蹈二五。此非异于人乎。佛之相好奚足疑哉。

　　问曰。孝经言身体发肤。受之父母。不敢毁伤。曾子临没。启予手。启予足。今沙门剃头。何其违圣人之语。不合孝子之道也牟子曰。昔齐人乘船渡江。其父堕水。其子攘臂捽头颠倒使水从口出。而父命得苏。夫捽头颠倒。不孝莫大然以全父之身。若拱手修孝子之常。父命绝于水矣。孔子曰。可与适道。未可与权。所谓时宜施者也。且孝经曰。先王有至德要道。而泰伯短发文身。自从吴越之俗。违于身体发肤之义。然孔子称之。其可谓至德矣。仲尼不以其短发毁之也。由是而观。苟有大德。不拘于小。沙门捐家财。弃妻子。不听音。不视色。可谓让之至也。何违圣语。不合孝乎。豫让吞炭漆身。聂政皮。面自刑。伯姬蹈火。高行截容。君子以为勇而有义。不闻讥其自毁没也。沙门剃除须发。而比之于四人。不已远乎。

　　问曰。佛道言人死当复更生。仆不信此言之审也。牟子曰。人临死。其家上屋呼之。死已复呼谁或曰。呼其魂魄。牟子曰。神还则生。不还神何之乎。曰。成鬼神牟子曰。是也。魂神固不灭矣。但身自朽烂耳。身譬如五谷之根叶。魂神如五谷之种实。根叶生必当死。种实岂有终亡。得道身灭耳。

　　问曰。孔子云。未能事人。焉能事鬼。未知生。焉知死。此圣人之所纪也。今佛家辄说生死之事。鬼神之务。此殆非圣喆之语也。夫履道者。当虚无澹泊。归志质朴。何为乃道生死以乱志。说鬼神之余事乎。牟子曰。若子之言。所谓见外。未识内者也。孔子疾。子路不问本末以此抑之耳。孝经曰。为之宗庙。以鬼享之。春秋祭祀。以时思之。又曰。生事爱敬。死事哀戚。岂不教人事鬼神。知生死哉。周公为武王请命。曰。旦多才多艺。能事鬼神。夫何为也。佛经所说生死之趣。非此类乎。老子曰。既知其子。复守其母殁身不殆。又曰。用其光。复其明。无遗身殃。此道生死之所趣。吉凶之所往。至道之要。实贵寂寞。佛家岂好言乎。来问不得不对耳。钟鼓岂有自鸣者。桴加而有声矣。

　　问曰。孔子云。夷狄之有君。不如诸夏之亡也。孟子讥陈相更学许行之术。曰吾闻用夏变夷。未闻用夷变夏者也。吾子弱冠学尧舜周孔之道。而今舍之。更学夷狄之术。不已惑乎。牟子曰。此吾未解大道时之余语耳。若子可谓见礼制之华。而闇道德之实。窥炬烛之明。未睹天庭之日也。孔子所言。矫世法矣。孟轲所云。疾专一耳。昔孔子欲居九夷。曰。君子居之。何陋之有。及仲尼不容于鲁卫。孟轲不用于齐梁岂复仕于夷狄乎。禹出西羌而圣喆。瞽䏂生舜而顽嚚。由余产狄国而霸秦。管蔡自河洛而流言。传曰。北辰之星。在天之中。在人之北。以此观之。汉地未必为天中也。佛经所说。上下周极。含血之类物。皆属佛焉。是以吾复尊而学之。何为当舍尧舜周孔之道金玉不相伤精魄不相妨。谓人为惑。时自惑乎。

　　问曰。佛道崇无为。乐施与持戒。竞竞如临深渊者。今沙门耽好酒浆或畜妻子。取贱卖贵。专行诈绐。此乃世之伪。而佛道谓之无为耶。牟子曰。公输能与人斧斤绳墨。而不能使人巧。圣人能授人道。不能使人履而行之也。皋陶能罪盗人。不能使贪夫为夷齐。五刑能诛无状。不能使恶人为曾闵。尧不能化丹朱。周公不能训管蔡。岂唐教之不着。周道之不备哉。然无如恶人何也。譬之世人。学通七经。而迷于财色。可谓六艺之邪淫乎。河伯虽神。不能溺陆地人。飘风虽疾。不能使湛水扬尘。当患人不能行。岂可谓佛道有恶乎。

　　问曰。夫事莫过于诚。说莫过于实。老子除华饰之辞。崇质朴之语。佛经说不指其事。徒广取譬喻。譬喻非道之要。合异为同。非事之妙。虽辞多语博。犹玉屑一。车不以为宝矣。牟子曰。事尝共见者可说以实。一人见一人不见者难与诚言也昔人未见麟。问尝见者。麟何类乎。见者曰。麟如麟也。问者曰。若吾尝见麟。则不问子矣。而云麟如麟。宁可解哉。见者曰。麟。麇身牛尾。鹿蹄马背。问者霍解。诗之三百。牵物合类。自诸子谶纬。圣人秘要。莫不引譬取喻。子独恶佛说经牵譬喻邪。

　　问曰。人之处世。莫不好富贵而恶贫贱。乐欢逸而惮劳倦。黄帝养性。以五肴为上。孔子曰。食不厌精。脍不厌细。今沙门被赤布。日一食。闭六情。自毕于世若兹何聊之有。牟子曰。富与贵。是人所欲。不以其道得之。不处也。贫与贱。是人之所恶。不以其道得之。不去也。老子曰。五色令人目盲。五音令人耳聋。五味令人口爽。驰骋畋猎。令人心发狂。难得之货。令人行妨圣人为腹不为目此言岂虚哉。柳下惠不以三公之位易其行。假于本不以其身易魏文之富。许由巢父栖木而居自谓安于帝宇。夷齐饿于首阳。自谓饱于文武。盖各得其志而巳。何不聊之有乎。

　　问曰。若佛经深妙靡丽。子胡不谈之于朝廷。论之于君父。修之于闺门。接之于朋友。何复学经传。读诸子乎。牟子曰。子未达其源而问其流也。夫陈俎豆于垒门。建旌旗于朝堂。衣狐裘以当[(毤-允+豕)-毛+生]宾。被絺绤以御黄钟。非不丽也。乖其处。非其时也。故持孔子之术。人商鞅之门。赍孟轲之说。诣苏张之庭。功无分寸过有丈尺矣。老子曰。上士闻道。勤而行之。中士闻道。若存若亡。下士闻道。大笑之吾惧大笑故不为谈也。渴不必待江河而饮。井泉之水。何所不饱。是以复治经传耳。

　　问曰。汉地始闻佛道。其何所从出耶。牟子曰。昔孝明皇帝。梦见神人。身有日光。飞在殿前。欣然悦之。明日博问群臣。此为何神。有通人傅毅曰。臣闻天竺有得道者。号之曰佛。飞行虚空。身有日光。殆将其神也。于是上悟。遣使者张骞。羽林郎中秦景。博士弟子王遵等十二人。于大月支。写佛经四十二章藏在兰台石室第十四间。时于洛阳城西雍门外。起佛寺。于其壁画千乘万骑绕塔三匝。又于南宫清凉台。及开阳城门上。作佛像。明帝存时。预修造寿陵。陵曰显节。亦于其上作佛图像。时国丰民宁。远方慕义。学者由此而滋。

　　问曰。子云。佛道至尊至快。无为澹泊。世人学士。多讥毁之。云其辞说。廓落难用。虚无难信。何耶。牟子曰。至味不合于众口。大音不比于众耳作咸池设大章发箫韶咏九成莫之和也张郑卫之弦。歌时俗之音必不期而拊手也。故宋玉云。客歌于郢。为下里之曲。和者千人。引商征角。众莫之应。此皆悦邪声。不晓于大度者也。韩非以管窥之见而谤尧舜。接舆以毛厘之分而刺仲尼皆耽小而忽大者也。夫闻清商而谓之角非弹弦之过。听者之不聪矣见和璧而名之石。非璧之贱也。视者之不明矣。神蛇能断而复续。不能使人不断也。灵龟发梦于宋元不能免豫且之网。大道无为。非俗所见。不为誉者贵。不为毁者贱。用不用自天也。行不行乃时也。信不信其命也。

　　问曰。吾子以经传理佛之说。其辞富而义显。其文炽而说美。得无非其诚。是子之辨也。牟子曰。非吾辨也。见博故不惑耳。问曰。见博其有术乎。牟子曰。由佛经也吾未解佛经之时惑甚于子。虽诵五经。适以为华未成实矣。吾既睹佛经之说。览老子之要。守恬淡之性。观无为之行。还视世事。犹临天井而窥溪谷。登嵩岱而见丘垤也。五经如五味。佛道则五谷矣。吾自闻道已来如开云见白日。炬火入㝠室焉。

　　问曰。子云。佛经如江海。其文如锦绣。何不以佛经答吾问。而复引诗书。合异为同乎。牟子曰。道为智者设。辩为达者通。书为晓者传。事为见者明。吾以子知其意。故引其事。若说佛经之语。谈无为之要。譬对盲者说五色为聋者奏五音也。师矌虽巧。不能弹无弦之琴。狐貉虽熅。不能𤍠无气之人。公明仪为牛弹清商之操伏食如故。非牛不闻不合其耳矣转为蚊䖟之声。孤犊之鸣。即掉尾奋耳。蹀𨇾而听。是以诗书理子耳。

　　问曰。吾昔在京师。入东观。游太学。视俊士之所规。听儒林之所论。未闻修佛道以为贵。自损容以为上也。吾子曷为耽之哉。夫行迷则改路。术穷则反故。可不思欤。牟子曰。夫长于变者。不可示以诈通于道者。不可惊以怪。审于辞者。不可惑以言。达于义者。不可动以利也。老子曰。名者。身之害。利者行之秽。又曰。设诈立权。虚无自贵。修闺门之礼。术时俗之际会。赴趣间隙。务合当世。此下士之所行。中士之所废也。况至道之荡荡。上圣之所行乎。杳兮如天。渊兮如海。不合窥墙之士。数仞之夫。因其宜也。彼见其门。我睹其室。彼采其华。我取其实。彼求其备。我守其一。子速改路。吾请履之。故祸福之源。未知何若矣。

　　问曰。子以经传之辞。华丽之说。褒赞佛行。称誉其德。高者陵青云广者逾地圻。得无逾其本。过其实乎。而仆讥刺。颇得疹中其病也。牟子曰。吁。吾之所褒犹以尘埃附嵩泰[(冰-水+〡)*ㄆ]朝露投江海。子之所谤犹握瓢觚欲减江海。蹑耕耒欲损昆仑。侧一掌以翳日光。举土块以塞河冲。吾所褒不能使佛高。子之毁不能令其下也。

　　问曰。道皆无为一也。子何以分别罗列。云其异乎。更令学者狐疑。仆以为费而无益也。牟子曰。俱谓之草。众草之性。不可胜言。俱谓之金。众金之性。不可胜言。同类殊性。万物皆然。岂徒道乎。昔杨墨塞群儒之路。车不得前。人不得步。孟轲辟之。乃知所从。师旷弹琴。俟知音之在后。圣人制法。冀君子之将睹也。玉石同匮。倚顿为之于悒。朱紫相夺。仲尼为之叹息。日月非不明。众阴蔽其光。佛道非不正。众私掩其公。是以吾分而别之。臧文之智。微生之直。仲尼不假者。皆正世之语。何费而无益乎。

　　佛法初来而辨难剖悉不堕肤俚亦佛法之功臣也。

　　神无形论

　　竺僧敷(晋)

　　有形便有数有数则有尽神既无尽故知无形(高僧传)。

　　敷未详氏族学通众经止瓦官寺盛开讲席时异学之徒咸谓心神有形但妙于万物敷乃著论惬然信服。

　　奉法要

　　郗　超(晋)

　　三自归者。归佛。归十二部经。归比丘僧过去现在当来三世十方佛。三世十方经法。三世十方僧。每礼拜忏悔。皆当至心归命。并慈念一切众生。愿令悉得度脱。外国音称南无。汉曰归命。佛者。汉音觉也。僧者。汉音曰众。五戒一者不杀。不得教人杀常当坚持尽形寿。二者不盗。不得教人盗。常当坚持尽形寿。三者不淫。不得教人淫。常当坚持尽形寿。四者不得欺。不可教人欺。常当坚持尽形寿。五者不饮酒。不得以酒为惠施。常当坚持尽形寿。若以酒为药当推其轻重要于不可致醉。醉有三十六失。经教以为深戒。不杀则长寿。不盗。则长泰。不淫。则清净。不欺。则人常敬信。不醉。则神理明治。已行五戒。便修岁三月。六斋。岁三斋者。正月一日至十五日。五月一日至十五日。九月一日至十五日。月六斋者。月八日。十四日。十五日二十三日。二十九日。三十日。凡斋日。皆当鱼肉不御。迎中而食。既中之后。甘香美味。一不得尝。洗心念道。归命三尊。悔过自责。行四等心。远离房室。不着六欲不得鞭挝骂詈。乘驾牛马。带持兵仗。妇人。则兼去香花脂粉之饰端心正意。务存柔顺。斋者。普为先亡见在知识亲属。并及一切众生。皆当应此至诚。玄想感发。心既感发。则终免罪苦。是以忠孝之士。务加勉励。良以兼拯之功。非徒在己故也。斋日唯得专惟玄观。讲诵法言。若不能行空。当习六思念。六思念者。念佛。念经。念僧。念施。念戒。念天。何谓念天。十善四等。为应天行。又要当称力所及。勉济众生。十善者。身不犯杀盗淫。意不嫉恚痴。口不妄言绮语两舌恶口。何谓不杀。常当矜愍一切蠕动之类虽在困急。终不害彼利己。凡众生危难。皆当尽心营救。随其水陆。各令得所。疑有为己杀者皆不当受。何谓为盗。凡取非己有。不问小大。及莅官不清。皆谓之盗。何谓为淫。一切诸着。普为之淫。施之色欲。非正匹偶。皆不得犯。又私窃不公。亦兼盗罪。所谓嫉者。谓妒忌也。见人之善。见人有德。皆当代之欢喜。不得有争竞憎嫉之心。所谓恚者。心怀忿恨。藏结于内。所谓痴者。不信大法。疑昧经道。何谓妄言。以无为有。虚造无端。何谓绮语。文饰巧言。华而不实。何谓两舌。背向异辞。对此说彼。何谓恶口。谓骂詈也。或云口说不善之事。令人承以为罪。亦为恶口。凡此十事。皆不得暂起心念。是为十善。亦谓十戒。五戒捡形。十善防心。事有疏密。故报有轻重。凡在有方之境。总谓三界。三界之内。凡有五道。一曰天。二曰人。三曰畜生。四曰饿鬼。五曰地狱。能全五戒。人相备具。十善。则生天上。全一戒者。亦得为人人有高卑或寿夭不同皆由戒有多少。反十善者。谓之十恶。十恶毕犯。则入地狱。抵突强梁。不受忠谏。及毒心内盛。狥私欺绐。则堕畜生又或生蛇虺。悭贪专利。常苦不足。则堕饿鬼。其罪差轻少。而多阴私。情不公亮。皆堕鬼神。虽受微福。不免苦痛此谓三涂亦谓三恶道。色痛痒思想生死识谓之五阴。凡一切外物。有形可见者为色。失之则忧恼为痛。得之则欢喜为痒。未至逆心为思。过去追忆为想。心念始起为生。想过意识灭为死。曾关于心戢而不忘为识。识者。经历累劫。犹萌之于怀。虽昧其所由。而滞于根。潜结始自毫厘。终成渊岳。是以学者务慎所习。五盖。一曰贪淫。二曰瞋恚。三曰愚痴。四曰邪见。五曰调戏。别而言之。求欲为贪。耽着为淫。外发为瞋。内结为恚。系于缚着。触理倒惑为愚痴。生死因缘痴为本。一切诸着。皆始于痴。地狱苦酷。多由于恚。经云。卒斗杀人。其罪尚轻。怀毒阴谋。则累劫弥结。无解脱之期。六情。一名六衰。亦曰六欲。谓目受色。耳受声。鼻受香。舌受味。身受细滑。心受识。识者。即上所谓识阴者也。五阴六欲。盖生死之原本。罪苦之所由。消御之方。皆具载众经。经云。心作天。心作人。心作地狱。心作畜生。乃至得道亦心也凡虑发乎心皆念念受报虽事未及形而幽对㝠构夫情念圆速倏忽无间机动毫端遂充宇宙罪福形道靡不由之吉凶悔吝定于俄顷是以行道之人。每慎独于心。防微虑始。以至理为城池常领本以御末不以事形未着而轻起心念。岂唯言出乎室。千里应之。莫见乎隐。所慎在形哉。异出十二门经云。人有善恒当掩之。有恶宜令彰露。夫君子之心。无适无莫。过而无悔。当不自得。宜其任行藏于所遇。岂有心于隐显。然则教之所施。其在常近乎原。夫天理之于罪福。外泄则愈轻。内结则弥重。既迹著于人事。必有损于㝠应。且伐善施劳。有生之大情。匿非文过。品物之所同。善着则迹彰。迹彰则誉集。苟情系沮劝。而誉集于外。藏吝之心。必盈乎内。且人之君子。犹天之小人。况乎仁德未至。而名浮于实。获戾幽㝠。固必然矣。夫苟非备德。安有不周坦而公之。则与事而散。若乃负理之心。铭之怀抱。而外修情恳。以免人尤。[(冰-水+〡)*ㄆ]集俗誉。大诬天理。自然之衅。得不愈重乎。是以庄生亦云。为不善于幽昧之中。鬼神得而诛之。且人之情也。不愧于理而愧物。夫愆着则毁至毁至而耻生。情存近复则弊不至积。恃其不彰。则终莫悛革。加以天衅内充。而惧其外显。则幽虑万端。巧防弥密。穷年所存。唯此之务。天殃物累。终必顿集。盖由不防萌谋始。而匿非扬善故也。正斋经云。但得说人百善。不得说人一恶。说人之善。善心便生说人之恶。便起忿意。意始虽微。渐相资积。是以一善生巨亿万善。一恶生巨亿万恶。古人云。兵家之兴。不过三世。陈平亦云。我多阴谋。子孙不昌。引以为教。诚足以有弘。然齐楚享遗嗣于累叶。颜冉靡显报于后昆。既已着之于事验。不俟推理而后明也。其鲧殛禹兴。魣鲋异形。四罪不及。百代通典。哲王御世。犹无淫滥。况乎自然玄应。不以情者。而令罪福错受。善恶无章。其诬理也。固亦深矣。且秦制[(冰-水+〡)*ㄆ]帑之刑犹以犯者为主。主婴其罚。然后责及其余。若衅不当身。而殃延亲属。以兹制法。岂唯圣典之所不容。固亦申韩之所必去矣。是以泥洹经云。父作不善。子不代受。子作不善。父亦不受。善自获福。恶自受殃。至矣哉。斯言允心应理。然原夫世教之兴。岂不以情受所存。不止乎己。所及弥广。则诫惧愈深。是以韬理实于韬椟。每申近以敛粗。进无亏于惩劝。而有适于物宜。有怀之流。宜略其事而喻。深领幽旨。若乃守文而不通其变。狥教而不达教情。以之处心循理。不亦外乎。夫罪福之于逆顺。固必应而无差者也。苟昧斯道。则邪正无位。寄心无准矣。至于考之当年。信漫而少征。理无愆违。而事不恒着。岂得不归诸宿缘。推之来世邪。是以有心于理者。审影响之难诬。废事证而㝠寄。达天网之宏疏。故期之于靡漏。悟运往之无间。混万劫于一朝。括三世而玄同。要终归于必至岂以显昧改心。淹远革虑哉。此最始信之根主而业心所深期也。十二门经云。有时自计我端正好。便当自念身中无所有。但有肝肠脾肺骨血屎溺。有何等好。复观他人身中恶露皆如是。若悭贪意起。当念财物珍宝生不持来。死不俱去。而流迁变化。朝夕难保。身不久存。物无常主宜及当年施恩行惠赡之以财。救疾以药终日欣欣务存营济若瞋恚意起。当深生平等。兼护十戒。差摩偈云。菩萨所行。忍辱为大。若骂詈者。嘿而不报。若挝捶者。受而不校。若瞋怒者。慈心向之。若谤毁者。不念其恶。法句又云。受辱心如地。行忍如门阃。地及门阃。盖取其藏垢纳洿终日受践也。成具经云。彼以四过加己。则觉知口之失也。报以善言和语。至诚不饰。四过者。上之所谓两舌恶口。妄言绮语也。夫彼以恶来。我以善应。苟心非木石。理无不感。但患处之不恒。弘之不积耳。苟能每事思忍。则悔吝消于现世。福报显于将来。贤者德经云。心所不安。未尝加物。即近而言。则忠恕之道。推而极之。四等之义。四等者何。慈悲喜护也。何谓为慈。愍伤众生。等一物我。推己恕彼。愿令普安。爱及昆虫。情无同异。何谓为悲。博爱兼拯。雨泪恻心要令实功潜着。不直有心而巳。何谓为喜。欢悦柔软。施而无悔。何谓为爱护。随其方便。触类善救。津梁会通务存弘济能行四等。三界极尊。但未能㝠心无兆。则有数必终。是以本起经云。诸天虽乐。福尽亦䘮贵极而无道与地狱对门成具又云。福者有苦。有尽。有烦恼。有往还。泥洹经曰。五道无安。唯无为快。经称行道者。先当舍世八事。利衰毁誉。称讥苦乐。闻善不喜。闻恶不惧。信心天固。沮劝无以动其志。理根于中。外物不能干其虑。且当年所遇。必由宿缘。宿缘玄运。信同四时。其来不可御。其去不能止。固当顺而安之悦而毕之精勤增道。息诸妄心。形报既废。乃获大安耳。夫理本于心。而报彰于事。犹形正则影直。声和而响顺。此自然玄应。孰有为之者哉。然则契心神道。固宜期之通理。务存远大。虚中正己。而无希外助。不可接以𤰞渎。要以情求。此乃厝怀之关键。学者所宜思也。或谓心念必报。理同影响。但当求己而巳。固无事于幽㝠。原经教之设。盖所以悟夫求己。然求己之方。非教莫悟。悟因乎教。则功由神道。欣感发中。必形于事。亦由咏歌不足。系以手舞。然则奉而尊之。盖理所不必须。而情所不能废。宜纵己深体教旨。忘怀欣想。将以己引物。自周乎众。所以固新涉之志而令寄怀。有拟经云。生苦。老苦。病苦。死苦。怨憎会苦。恩爱别离苦。所求不得苦。遇此诸苦。则宜深惟缘对。兼觉魔伪。开以达观。弘以等心。且区区一生。有同过隙。所遇虽殊。终归枯朽。得失少多。固不足计。该以数涂。则此心自息。又苟未入道。则休戚迭用。聚散去来。贤愚同致。是以经云。安则有危。得则有䘮。合会有离。生则有死。盖自然之常势必至之定期。推而安之。则无往不夷。维摩诘经云。一切诸法从意生形兆动于始。事应乎末。念起而有。虑息则无。意之所安。则触遇而夷。情之所阂。则无往不滞。因此而言。通滞之所由。在我而不在物也。若惧生于心。则衅乘于外。外衅既乘。内惧愈结。诚能住心以理。天关内固则人鬼罔间缘对自息万有无以缨。众邪不能袭。四非常。一曰无常。二曰苦。三曰空。四曰非身。少长殊形。陵谷易处。谓之无常。盛衰相袭。欣极必悲。谓之为苦。一切万有。终归于无。谓之为空。神无常宅。迁化靡停。谓之非身。经称处。或乐之地觉必苦之对盖推代谢于往复审乐往则哀来。故居安虑危。夕惕荣观。若夫深于苦者。谓之见谛。盖有心则有滞。有滞则苦存。虽贵极人天。地兼崇高。所乘愈重。矜着弥深。情之所乐。于理愈苦。故经云。三界皆苦。无可乐者。又云。五道众生共在一大狱中苟心系乎有则罪福同贯。故总谓三界为一大狱。佛问诸弟子。何谓无常。一人曰一日不可保。是为无常。佛言非佛弟子。一人曰。食顷不可保。是为无常。佛言非佛弟子。一人曰。出息不保。便就后世。是为无常。佛言真佛弟子。夫无常显证。日陈于前。而万代同归。终莫之悟。无瞬息之安。保永世之计。惧不在交𥈤。则每事殆懈。功无覆篑。堕其所习。是以有道之士。指寸阴而惜逝。恒自强于鞭后。则乱念无因而生。缘对靡由而起。六度。一曰施。二曰戒。三曰忍辱。四曰精进。五曰一心。六曰智慧。积而能散。润济众生。施也。谨守十善。闲邪以诚。戒也。犯而不校。常善下人。忍辱也。勤行所习。夙夜匪懈。精进也。专心守意。以约敛众。一心也。凡此五事。行以有心。谓之俗度。领以兼忘。谓之道慧。本起经云。九十六种道术。各信所事。皆乐生安。孰知其惑。夫欣得恶失。乐存哀忘。盖弱䘮之常滞。有生所感同然㝠力潜谢非矜恋所留对至而应岂智用所制是以学者必归心化本领观玄宗。玩之珍之。则众念自废。废则有忘有忘则缘绝缘报既绝然后入于无生既不受生故能不死是以普耀经云。无所从生。靡所不生。于诸所生。而无所生。泥洹经云。心识静休。则不生不死心为种本。行为其地。报为结实。犹如种殖。各以其类。时至而生。弗可遏也。种十善戒善。则受生之报。具于上章。加种禅等四空。则贵极天道。四空及禅。数经具载其义。从第一天至二十八天。随其事行。福转倍增。种非常禅谛。背有着无。则得罗汉泥洹。不滞。有为。不系空观。遇理而㝠。无执无寄为无所种既无所种故不受报廓然玄废。则佛之泥洹。泥洹者。汉曰无为。亦曰灭度。维摩诘曰。彼六师者。说倚为道。从是师者。为住诸见。为堕边际。为归八难。不得离生死道也。虽玄心屡习。而介然微动。犹均彼六师。同滞一有。况贪生倚想。执我捍化。虽复福逾山河。贵极三界。倚伏旋还。终坠罪苦。岂获宁神大造。泊然玄淡哉。夫生必有情。天势率至。不宅于善。必在于恶。是以始行道者要必有寄经云。欲于空中造立宫室。终不能成取佛国者非于空也然则五度四等未始可废但当即其事用而去其忮心虽复众行兼陈固是空中行空耳。或以为空则无行。行则非空。既已有行。无乃失空乎。夫空者忘怀之称。非府宅之谓也。无诚无失存无则滞。封有诚有矣。两忘则玄解。然则有无由乎方寸。而无系于外物。器象虽陈于事用。感绝则理㝠。岂灭有而后无。阶损以至尽哉。由此言之。有固非滞。滞有则背宗。反流归根。任本则自畅。是以开士深行。统以一贯。达万像之常㝠。乘所寓而玄领。知来理之先空。恒得之于同致。悟四色之无朕。顺本际而偕废。审众观之自然。故虽行而靡迹。方等深经。每泯一三世而未尝谓见在为有。则空中行空。旨斯见矣。

　　修行名相指露明悉而归本于慎独诣实于五度四等又令入门者有下手处。

　　喻道论

　　孙　绰(晋)

　　或有疑至道者。喻之曰。夫六合遐邈。庶类殷充。千变万化。浑然无端。是以有方之识。各期所见鳞介之物。不达皋壤之事。毛羽之族。不识流浪之势。自得于䧟阱者。则怪游溟之量。翻翥于数仞者。则疑冲天之力。缠束世教之内。肆观周孔之迹。谓至德穷于尧舜。微言尽乎老易。焉复睹夫方外之妙趣。寰中之玄照乎。悲夫。章甫之委裸俗。韶夏之弃鄙俚。至真绝于漫习。大道废于曲士也。若穷迷而不迁者。非辞喻之所感。试明其㫖。庶乎有悟于其闻者焉。

　　夫佛也者。体道者也。道也者。导物者也。应感顺通。无为而无不为者也。无为。故虚寂自然。无不为。故神化万物。万物之求。𤰞高不同。故训致术。或精或粗。悟上识则举其宗本。不顺者履殃。放酒者𦌐刑。淫为大罚。盗者抵罪。三辟五刑。犯则无赦。此王者之常制。宰牧之所司也。若圣王御世。百司明达。则向之罪人。必见穷测。无逃形之地矣。使奸恶者不得容其私。则国无违民。而贤善之流。必见旌叙矣。且君明臣公。世清理治。犹能令善恶得所。曲直不滥。况神明所莅。无远近幽深。聪明正直。罚恶祐善者哉。故毫厘之功。锱铢之衅。报应之期。不可得而差矣。历观古今祸福之证。皆有由缘。载籍昭然。岂可掩哉。何者。阴谋之门。子孙不昌。三世之将。道家明忌。斯非兵凶战危。积杀之所致邪。若夫魏颗从治而致结草之报。子都守信而受骢骥之锡。齐襄委罪。故有坠车之祸。晋惠弃礼。故有弊韩之困。斯皆死者报生之验也。至于宣孟愍翳桑之饥。漂母哀淮阴之惫。并以一餐。拯其悬馁。而赵蒙倒戈之祐。母荷千金之赏。斯一获万。报不逾世。故立德闇昧之中。而庆彰万物之上。阴行阳曜。自然之势。譬犹洒粒于土壤而纳百倍之[(冰-水+〡)*ㄆ]地谷无情于人而自然之利至也。

　　或难曰。报应之事。诚皆有证。则周孔之教。何不去杀。而少正卯刑。二叔之伏诛邪。答曰。客可谓达教声而不体教情者也。谓圣人有杀心乎。曰。无也。答曰。子诚知其无心于杀。杀固百姓之心耳。夫时移世异。物有薄淳。结绳之前。陶然太和暨于唐虞。礼法始兴。爰逮三代。刑网滋彰。刀斧虽严。而犹不惩。至于君臣相灭。父子相害。吞噬之甚。过于豺虎。圣人知人情之固于杀不可一朝而息。故渐抑以求厥中。犹蝮蛇螫足。斩之以全身。痈疽附体。决之以救命。亡一以存十。亦轻重之所权。故刑依秋冬。所以顺时杀。春搜夏苗。所以简胎乳。三驱之礼。禽来则韬弓。闻声睹生。肉至则不食。钓而不纲。弋不射宿。其于昆虫。每加隐恻。至于议狱缓死。眚灾肆赦。刑疑从轻。宁失有罪。流涕授钺。哀矜勿喜。生育之恩笃矣。仁爱之道尽矣。所谓为而不恃。长而不宰。德被而功不在我。日用而万物不知。举兹以求。足以悟其归矣。

　　或难曰周孔适时而教。佛欲顿去之。将何以惩暴止奸。统理群生者哉。答曰。不然。周孔即佛。佛即周孔。盖外内名之耳。故在皇为皇。在王为王。佛者。梵语。晋训觉也。觉之为义。悟物之谓。如孟轲以圣人为先觉。其旨一也。应世轨物。盖亦随时。周孔救极弊。佛教明其本耳共为首尾其致不殊。即如外圣有深浅之迹。尧舜世治。故二后高让。汤武时难。故两君挥戈。渊默之与赫斯。其迹则胡越。然其所以迹者。何尝有际哉。故逆寻者。每见其二。顺通者。无往不一。

　　或难曰。周孔之教。以孝为首。孝德之至。百行之本。本立道生。通于神明。故子之事亲。生则致其养。没则奉其祀。三千之责。莫大无后。体之父母。不敢伤毁。是以乐正伤足。终身含愧也。而沙门之道。委离所生。弃亲即疏。刓剔须发。残其天貌。生废色养。终绝血食。骨肉之亲。等之行路。背理伤情。莫此之甚。而云弘道敦仁。广济群生。斯何异斩刈根本。而修枝干。而言不殒硕茂。未之闻见。皮之不存。毛将安附。此乖于世教。子将何以祛之。答曰。此诚穷俗之所甚惑。倒见之为大谬。咨嗟而不能默已者也。夫父子一体。惟命同之。故母啮其指。儿心悬骇者。同气之感也。其同无间矣。故唯得其欢心。孝之尽也。父隆则贵子。子贵则父尊。故孝之为贵。贵能立身行道。永光厥亲。若匍匐怀袖。日御三牲。而不能令万物尊己。举世我赖。以之养亲。其荣近矣。夫缘督以为经。守柔以为常。形名两绝。亲我交忘。养亲之道也。既已明其宗。且复为客言其次者。夫忠孝名不并立。颖叔违君。书称纯孝。石碏戮子。武节乃全。传曰。子之能仕。父教之忠。策名委质。二乃辟也。然则结缨公朝者。子道废矣。何则。见危授命。誓不顾亲。皆名注史笔。事标教首。记注者岂复以不孝为罪。故谚曰。求忠臣必于孝子之门。明其虽小违于此。而大顺于彼矣。且鲧放遐裔。而禹不告退。若令委尧命以寻父。屈至公于私戚。斯一介之小善。非大者远者矣。周之泰伯。远弃骨肉。托迹殊域。祝发文身。存亡不反。而论称至德。书着大贤。诚以其忽南面之尊。保冲虚之贵。三让之功远。而毁伤之过微也。故能大革夷俗。流风垂训。夷齐同饿首阳之上不恤孤竹之胤。仲尼目之为仁贤。评当者宁复可言悖德乎。梁之高行。毁容守节。宋之伯姬。顺理忘生。并名冠烈妇。德范诸姬。秉二妇之伦。免愚悖之讥耳。率此以谈在乎所守之轻重可知也昔佛为太子。弃国学道。欲全形以遁。恐不免难絷。故释须发。变其章服。既外示不反。内修简易。于是舍华殿而即旷林。解龙衮以衣鹿裘。遂垂条为宇。藉草为茵。去栉梳之劳。息汤沐之烦。顿驰骛之辔。塞欲动之门。目遏玄黄。耳绝淫声。口忘甘苦。意放休戚。心去于累。胸中抱一。载平营魄。内思安般。一数。二随。三止。四观。五还。六净。游志三四。出入十二门。禅定拱默。山停渊淡。神若寒灰。形犹枯木。端坐六年。道成号佛。三达六通。正觉无上。雅身丈六。金色焜耀。光遏日月。声协八风。相三十二。好姿八十。形伟群有。神足无方。于是游步三界之表。恣化无穷之境。𢌞天儛地。飞山结流。存亡倏忽。神变绵邈。意之所指。无往不通。大范群邪。迁之正路。众魔小道。靡不遵服。于斯时也。天清地润。品物咸亨。蠢蠕之生。浸毓灵液。枯槁之类。改瘁为荣。还照本国。广敷法音。父王感悟。亦升道场。以此荣亲。何孝如之。于是后进笃志之士。被服弘训。思齐高轨。皆由父老不冀所尚。承欢心而后动耳。若有昆弟之列者。则服养不废。既得弘修大业。而恩记不替。且令逝没者。得福报以生天。不复顾歆于世祀。斯岂非兼善大通之道乎。夫东邻宰牛。西邻禴祀。殷美黍稷。周尚明德。兴䘮之期。于兹着矣。佛有十二部经。其四部。专以劝孝为事。殷勤之旨。可谓至矣。而俗人不详其源流。未涉其场肆。便瞽言妄说。辄生攻难。以萤烛之见疑三光之盛。芸隙之滴。怪渊海之量。以诬罔为辨。以果敢为名。可谓狎大人而侮天命者也。

　　更生论

　　罗　含(晋)

　　善哉向生之言曰。天者何。万物之总名。人者何。天中之一物。因此以谈。今万物有数。而天地无穷。然则无穷之变。未始出于万物。万物不更生。则天地有终矣。天地不为有终。则更生可知矣。寻诸旧论。亦云万兆悬定。群生代谢。圣人作易。已备其极。穷神知化。穷理尽性。苟神可穷。有形者不得无数。是则人物有定数。彼我有成分。有不可灭而为无彼不得化而为我聚散隐显环转于无穷之涂贤愚寿夭。还复其物。自然贯次。毫分不差与运泯复不识不知。遐哉邈乎。其道𡨕矣。天地虽大浑而不乱万物虽众。区已别矣各自其本。祖宗有序。本支百世。不失其旧。又神之与质自然之偶也。偶有离合。死生之变也。质有聚散往复之势也人物变化各有其往往有本分。故复有常物。散虽混淆。聚不可乱。其往弥远。故其复弥近。又神质㝠期。符契自合。世皆悲合之必离而莫慰离之必合。皆知聚之必散而莫识散之必聚未之思也。岂远乎。若者凡今生之生为。即昔生生之故事。即故事。于体无所厝其意与已𡨕终不自觉孰云觉之哉。今谈者徒知向我非今。而不知今我。故昔我耳。达观者所以齐死生。亦云死生为寤寐。诚哉是言。

　　(附)孙盛与罗君章驳更生论书

　　省更生论。括囊变化。穷寻聚散思理既佳。又指味辞致亦快。是好论也。然吾意犹有同异。以今万物化为异形者。不可胜数。应理不失。但隐显有年载。然今万化犹应多少。有还得形者。无缘尽当。须㝠远耳目。不复开逐。然后乃复其本也。吾谓形既粉散。知亦如之。纷错混淆。化为异物。他物各失其旧。非复昔日。此有情者所以悲叹。足下未可(孤以自慰也)。

　　答孙安国书

　　获书文略旨辞。理亦兼情。虽欣清酬。未喻乃怀。区区不已。请寻。前本。本亦不谓物都不化。但化者各自得其所化颓者亦不失其旧体孰主陶是。载混载判。言至分而不可乱也。如此。岂徒一更而巳矣将与无穷而长更矣。终而复始。其数历然。未能知今。安能知更。盖积悲忘言。咨求所通。岂云唯慰。聊以寄散而巳矣。

　　沙门不敬王者论(五篇并序)

　　释慧远(晋)

　　晋成康之世。车骑将军𢈔冰。疑诸沙门抗礼万乘。所明理。何骠骑有答。至元兴中。太尉桓公亦同此义。谓𢈔言之未尽。与八座书云。佛之为化。虽诞以茫浩。推乎视听之外。以敬为本。此出处不异。盖所期者。殊非敬恭宜废也。老子同王侯于三大。原其所重。皆在于资生通运。岂独以圣人在位。而比称二仪哉。将以天地之大德曰生。通生理物。存乎王者。故尊其神器。而体寔惟隆。岂是虚相崇重。义存弘御而巳。沙门之所以生。生资国存。亦日用于理命。岂有受其德而遗其礼。沾其惠而废其敬哉。于时朝士名贤。答者甚众。虽言未悟时。并互有其美。徒咸尽所怀。而理蕴于情。遂令无上道服。毁于尘俗。亮到之心。屈乎人事悲夫。斯乃交䘮之所由。千载之否运。深惧大法之将沦。感前事之不忘。故著论五篇。究叙微意。岂曰渊壑之待晨露。盖是伸其罔极。亦庶后之君子。起敬佛教者。式详览焉。

　　在家论(一)

　　原夫佛教所明。大要以出家为异。出家之人。凡有四科。其弘教通物。则功侔帝王。化兼治道。至于感俗悟时。亦无世不有但所遇有行藏。故以废兴为隐显耳。其中可得论者。请略而言之。在家奉法。则是顺化之民。情未变俗。迹同方内。故有天属之爱。奉主之礼。礼敬有本。遂因之而成教。本其所因。则功由在昔。是故因亲以教爱。使民知其有自然之恩。因严以教敬。使民知有自然之重。二者之来。实由𡨕应。应不在今。则宜寻其本。故以罪对为刑罚。使惧而后慎。以天堂为爵赏。使悦而后动。此皆即其影响之报而明于教。以因顺为通。而不革其自然也。何者。夫厚身存生。以有封为滞。累根深固。存我未忘。方将以情欲为苑囿。声色为游观。耽湎世乐。不能自勉而特出。是故教之所检。以此为涯。而不明其外耳。其外未明。则大同于顺化。故不可受其德而遗其礼。沾其惠而废其敬。是故悦释迦之风者。辄先奉亲而敬君。变俗投簪者。必待命而顺动若君亲有疑。则退求其志。以俟同悟。斯乃佛教之所以重资生。助王化于治道者也。论者立言之旨。貌有所同。故位夫内外之分。以明在三之志。略叙经意。宣寄所怀。

　　出家论(二)

　　出家。则是方外之宾。迹绝于物。其为教也。达患累。缘于有身。不存身以息患。知生生由于禀化。不顺化以求宗。求宗不由于顺化。则不重运通之资息患不由于存身。则不贵厚生之益。此理之与形乖。道之与俗反者也。若斯人者。自誓始于落簪。立志形乎变服。是故凡在出家。皆遁世以求其志。变俗以达其道。变俗。则服章不得与世典同礼。遁世。则宜高尚其迹。夫然者。故能拯溺俗于沈流。㧞幽根于重劫。远通三乘之津。广开天人之路。如令一夫全德。则道洽六亲。泽流天下。虽不处王侯之位。亦已协契皇极。在宥生民矣。是故内乖天属之重。而不违其孝。外阙奉主之恭。而不失其敬。从此而观。故知超化表以寻宗。则理深而义笃。昭泰息以语仁。则功末而惠浅。若然者。虽将面㝠山而旋步。犹或耻闻其风。岂况与夫顺化之民。尸禄之贤。同其孝敬者哉。

　　求宗不顺化论(三)

　　问曰寻夫老氏之意。天地以得一为大。王侯以体顺为尊。得一。故为万化之本。体顺。故有运通之功。然则明宗必存乎体极。体极必由于顺化。是故先贤以为美谈。众论所不能异。异夫众论者。则义无所取。而云不顺化。何邪。答曰。凡在有方。同禀生于大化。虽群品万殊。精粗异贯。统极而言。唯有灵与无灵耳。有灵。则有情于化。无灵。则无情于化。无情于化。化毕而生尽。生不由情。故形朽而化灭。有情于化。感物而动。动必以情。故其生不绝。其生不绝。则其化弥广而形弥。积情弥滞而累弥深。其为患也。焉可胜言哉。是故经称泥洹不变以化尽为宅三界流动以罪苦为场化尽则因缘永息。流动则受苦无穷。何以明其然。夫生以形为桎梏。而生由化有。化以情感。则神滞其本。而智昏其照。介然有封。则所存唯己。所涉唯动于是灵辔失御。生涂日开方随贪爱于长流。岂一受而巳哉。是故反本求宗者。不以生累其神。超落尘封者。不以情累其生。不以情累其生。则生可灭。不以生累其神。则神可㝠㝠。神绝境故谓之泥洹泥洹之名。岂虚称也哉。请推而实之。天地虽以生生为大。而未能令生者不死。王侯虽以存存为功。而未能令存者无患。是故前论云。达患累缘于有身。不存身以息患。知生生由于禀化。不顺化以求宗。义存于此。义存于此。斯沙门之所以抗礼万乘。高尚其事。不爵王侯。而沾其惠者也。

　　体极不兼应论(四)

　　问曰。历观前史。上皇以来。在位居宗者。未始异其原本。本不可二。是故百代同典。咸一其统。所谓唯天为大。唯尧则之。如此则非智有所不照。自无外可照。非理有所不尽。自无理可尽。以此而推。视听之外。廓无所寄。理无所寄。则宗极可明。今诸沙门。不悟文表之意。而惑教表之文。其为谬也。固已甚矣。若复显然有验。此乃希世之闻。答曰。夫幽宗旷邈。神道精微。可以理寻。难以事诘。既涉乎教。则以因时为捡。虽应世之见。优劣万差。至于曲成在用感。即民心而通。其分。分至则止其智之所不知。而不关乎其外者也。若然。则非体极者之所不兼。兼之者不可并御耳。是以古之语大道者。五变而形名可举。九变而赏罚可言。此但方内之阶差。而犹不可顿设。况其外者乎。请复推而广之以远其旨。六合之外。存而不论者。非不可论。论之或乖。六合之内。论而不辩者。非不可辩。辩之或疑。春秋经世先王之志。辩而不议者。非不可议。议之者或乱。此三者。皆即其身耳目之所不至以为关键。而不关视听之外者也。因此而求圣人之意。则内外之道可合而明矣。常以为道法之与名教。如来之与尧孔发致虽殊。潜相影响。出处诚异。终期则同详而辩之指归可见。理或有先合而后乖。有先乖而后合先合而后乖者。诸佛如来则其人也。先乖而后合者。历代君王未体极之主斯其流也。何以明之。经云。佛有自然神妙之法。化物以权。广随所入。或为灵仙转轮圣帝。或为卿相国师道士。若此之伦。在所变现。诸王君子。莫知为谁。此所谓合而后乖者也。或有始创大业。而功化未就。迹有参差。故所受不同。或期功于身后。或显应于当年。圣王则之而成教者。亦不可称算。虽抑引无方。必归涂有会。此所谓乖而后合者也。若令乖而后合。则拟步通涂者。必不自崖于一揆。若令先合而后乖。则释迦之与孔尧。发致不殊。断可知矣。是故自乖而求其合。则知理会之必同自合而求其乖。则悟体极之多方。但见形者之所不兼。故惑众涂而骇其异耳。因兹而观。天地之道。功尽于运化。帝王之德。理极于顺通。若以对夫独绝之教。不变之宗。固不得同年而语其优劣。亦已明矣。

　　形尽神不灭论(五)

　　问曰。论旨以化尽为至极。故造极者。必违化而求宗。求宗不由于顺化。是以引历代君王。使同之佛教令体极之至以权居统。此雅论之所托。自必于大通者也。求之实当。理则不然。何者夫禀气极于一生生尽则消液而同无。神虽妙物。故是阴阳之所化耳。既化而为生。又化而为死。既聚而为始。又散而为终。因此而推。固知神形俱化。原无异统。精粗一气。始终同宅宅全。则气聚而有灵。宅毁。则气散而照灭。散则反所受于天本。灭则复归于无物。反覆终穷。皆自然之数耳。孰为之哉。若令本异则异气数合合。则同化。亦为神之处形。犹火之在木。其生必存。其毁必灭。形离则神散而罔寄。木朽则火寂而靡托。理之然矣。假使同异之分。昧而难明。有无之说。必存乎聚散。聚散。气变之总名。万化之生灭。故庄子曰。人之生。气之聚。聚则为生。散则为死。若死生为彼徒苦。吾又何患。古之善言道者。必有以得之。若果然邪。至理极于一生。生尽不化。义可寻也。答曰。夫神者。何邪。精极而为灵者也。精极则非卦象之所图。故圣人以妙物而为言。虽有上智犹不能定其体状穷其幽致。而谈者以常识生疑。多同自乱其为诬也。亦已深矣。将欲言之。是乃言夫不可言。今于不可言之中。复相与而依稀神也者。圆应无生。妙尽无名。感物而动。假数而行。感物而非物。故物化而不灭。假数而非数。故数尽而不穷。有情。则可以物感。有识。则可以数求。数有精粗。故其性各异。智有明闇。故其照不同推此而论。则知化以情感神以化传情。为化之母神为情之根。情有会物之道。神有㝠移之功。但悟彻者反本。惑理者逐物耳古之论道者。亦未有所同。请引而明之。庄子发玄旨于大宗曰。大块劳我以生。息我以死。又以生为人羁。死为反真。此所谓知生为大患。以无生为反本者也。文子称黄帝之言曰。形有靡而神不化。以不化乘化。其变无穷。庄子亦云。持犯人之形。而犹喜若人之形。万化而未始有极。此所谓知生不尽于一化。方逐物而不反者也。二子之论。虽未究其实。亦尝傍宗而有闻焉。论者不寻无方生死之说。而惑聚散于一化。不思神道有妙物之灵。而谓精粗同尽。不亦悲乎。火木之喻。原自圣典。失其流统。故幽兴莫寻。微言遂沦于常教。令谈者资之以成疑。向使时无悟宗之匠。则不知有先觉之明。㝠传之功。没世靡闻。何者。夫情数相感。其化无端因缘密构潜相传写自非达观。孰识其变。自非达观。孰识其会。请为论者。验之以实。火之传于薪。犹神之传于形。火之传异薪犹神之传异形前薪非后薪则知指穷之术妙前形非后形则悟情数之感深。惑者见形。朽于一生。便以谓神情俱丧。犹睹火穷于一木。谓终期都尽耳。此由从养生之谈。非远寻其类者也。就如来论。假令神形俱化。始自天本。愚智资生。同禀所受。问所受者。为受之于形邪。为受之于神邪。若受之于形。凡在有形。皆化而为神矣。若受之于神。是以神传神。则丹朱与帝尧齐圣。重华与瞽䏂等灵。其可然乎。其可然乎。如其不可。固知㝠缘之构。著于在昔。明闇之分。定于形初。虽灵均善运。犹不能变性之自然。况降兹已还乎。验之以理。则微言而有征。效之以事。可无惑于大道。

　　论成。后有退居之宾。步朗月而宵游。相与共集法堂因而问曰。敬寻雅论。大归可见。殆无所间。一日试重研究。盖所未尽。亦少许处耳。意以为沙门德式。是变俗之殊制。道家之名器。施于君亲。固宜略于形敬。今所疑者。谓甫创难就之业。远期化表之功。潜泽无现法之效。来报玄而未应。乃今王公献供。信士屈体。得无坐受其德。䧟乎早计之累。虚沾其惠。贻夫素餐之讥邪。主人良久。乃应曰。请为诸贤。近取其类。有人于此。奉先时命。远通殊方九译之俗。问王者以当资以糇粮。锡以舆服不。答曰。然主人曰。类可寻矣。夫称沙门者何邪。谓其发蒙俗之幽昏。启化表之玄路。方将以兼忘之道。与天下同往。使希高者挹其遗风。漱流者味其余津。若然虽大业未就。观其超步之迹。所悟固已弘矣。然则运通之功。资存之益。尚未酬其始誓之心。况答三业之劳乎又斯人者。形虽有待情无近寄。视夫四事之供若蟭蚊之过乎其前者耳濡沫之惠。复焉足语哉。众宾于是始悟。㝠涂以开辙为功。息心以净毕为道。乃欣然怡襟。咏言而退。晋元兴三年岁次阏逢于时天子蒙尘。人百其忧。凡我同志。佥怀缀旒之叹。故因述斯论焉。

　　明报应论(并问)

　　释慧远(晋)

　　问曰佛经以杀生罪重。地狱斯罚。𡨕科幽司。应若影响。余有疑焉。何者。夫四大之体。即地水火风耳。结而成身。以为神宅。寄生栖照。津畅明识。虽托之以存。而其理天绝。岂唯精粗之间。固亦无受伤之地。灭之既无害于神。亦由灭天地间水火耳。又问万物之心爱欲森繁。但私我有己。情虑之深者耳。若因情致报。乘惑生应。则自然之迹顺。何所寄哉。答曰。意谓此二条。始是来问之关键。立言之津要。津要既明。则群疑同释。始涉之流或因兹以悟。可谓朗滞情于常识之表。发奇唱于未闻。然佛教深玄。微言难辩。苟未统夫指归。亦焉能畅其幽致。当为依傍大宗。试叙所怀。推夫四大之性。以明受形之本则假于异物。托为同体生若遗尘。起灭一化。此则慧观之所入。智忍之所游也。于是乘去来之自运。虽聚散而非我。寓群形于大梦。实处有而同无。岂复有封于所受有系于所恋哉。若斯理自得于心。而外物未悟。则悲独善之无功。感先觉而兴怀。于是思弘道以明训。故仁恕之德存焉。若彼我同得。心无两对。游刃则泯一玄观。交兵则莫逆相。遇伤之岂唯无害于神。固亦无生可杀。此则文殊案剑。迹逆而道顺。虽复终日挥戈措刃无地矣。若然者方将托鼓舞以尽神。运干戚而成化。虽功被犹无赏。何罪罚之有邪。若反此而寻其源。则报应可得而明。推事而求其宗。则罪罚可得而论矣。尝试言之。夫因缘之所感。变化之所生。岂不由其道哉。无明为惑网之渊。贪爱为众累之府。二理俱游。𡨕为神用。吉凶悔吝。唯此之动。无明掩其照。故情想凝滞于外物。贪爱流其性。故四大结而成形。形结。则彼我有封。情滞则善恶有主。有封于彼我则私其身而身不忘。有主于善恶。则恋其生而生不绝。于是甘寝大梦。昏于同迷。抱疑长夜。所存唯着。是故失得相推。祸福相袭恶积而天殃自至。罪成则地狱斯罚。此乃必然之数。无所容疑矣。何者会之有本。则理自㝠对。兆之虽微。势极则发。是故心以善恶为形声。报以罪福为影响。本以情感而应自来。岂有幽司。由御失其道也。然则罪福之应。唯其所感。感之而然。故谓之自然。自然者即我之影响耳。于夫主宰。复何功哉。请寻来问之要。而验之于实。难㫖全许地水火风。结而成身。以为神宅。此即宅有主矣。问主之居宅有情邪无情邪若云无情。则四大之结。非主宅之所感。若以感不由主。故处不以情。则神之居宅无情。无痛痒之知。神既无知。宅又无痛痒以接物。则是伐卉剪林之喻。无明于义。若果有情。四大之结。是主之所感也。若以感由于主故处必以情则神之居宅不得无痛痒之知神既有知宅又受痛痒以接物固不得同天地间水火风明矣因兹以谈。夫神形虽殊相与而化内外诚异浑为一体自非达观孰得其际邪苟未之得则愈久愈迷耳凡禀形受命。莫不尽然也。受之既然。各以私恋为滞。滞根不㧞。则生理弥固爱源不除。则保之亦深设一理逆情使方寸迷乱而况举体都亡乎。是故同逆相乘。共生仇隙。祸心未㝠。则构怨不息。纵复悦毕受恼。情无遗憾。形声既着则影响自彰。理无先期。数合使然也。虽欲逃之。其可得乎。此则因情致报。乘感生应。但立言之旨本异。故其会不同耳。

　　问曰。若以物情重。生不可致䘮。则生情之由。私恋之惑耳。宜朗以达观。晓以大方。岂得就其迷滞。以为报应之对哉。答曰。夫事起必由于心报应必由于事。是故自报以观事。而事可变。举事以责心。而心可反。推此而言。则知圣人因其迷滞以明报应之对。不就其迷滞以为报应之对也。何者。人之难悟其日固久是以佛教本其所由而训必有渐知久习不可顿废。故先示之以罪福罪福不可都忘。故使权其轻重。轻重权于罪福。则验善恶以宅心善恶滞于私恋。则推我以通物二理兼弘。情无所系。故能尊贤容众。恕己施安远寻影响之报。以释往复之迷。迷情既释然后大方之言可晓。保生之累可绝夫生累者虽中贤犹未得岂常滞之所达哉。

　　三报论

　　释慧远(晋)

　　经说业有三报。一曰现报。二曰生报。三曰后报现报者。善恶始于此身。即此身受。生报者来生便受。后报者。或经二生三生。百生千生。然后乃受。受之无主。必由于心心无定司。感事而应。应有迟速。故报有先后。先后虽异。咸随所遇而为对。对有强弱故轻重不同。斯乃自然之赏罚。三报之大略也。非夫通才达识。入要之明。罕得其门。降兹已还。或有始涉大方。以先悟为蓍龟。博综内籍。反三隅于未闻。师友仁匠。习以移性者。差可得而言。请试论之。夫善恶之兴。由其有渐。渐以之极。则有九品之论。凡在九品。非其现报之所摄。然则现报绝夫常类可知。类非九品。则非三报之所摄。何者。若利害交于目前。而顿相倾夺。神机自运。不待虑而发。发不待虑则报。不旋踵而应此现报之一隅。绝夫九品者也。又三业殊体自同有定报。定则时来必受。非祈祷之所移。智力之所免也。将推而极之。则义深数广。不可详究。故略而言之。相参。怀佛教者。以有得之。世或有积善而殃集。或有凶邪而致庆。此皆现业未就。而前行始应。故曰祯祥遇祸。妖孽见福。疑似之嫌。于是乎在。何以谓之。然或有欲匡主救时。道济生民。拟步高迹。志在立功。而大业中倾。天殃顿集。或有栖迟衡门。无闷于世。以安步为舆。优游卒岁。而时来无妄。运非所遇。世道交沦于其间习。或有名冠四科。道在入室。全爱体仁。慕上善以进德。若斯人也。含冲和而纳疾。履信顺而夭年。此皆立功立德之舛变。疑嫌之所以生也。大义既明。宜寻其对。对各有本。待感而𤼵。逆顺虽殊。其揆一耳。何者。倚伏之契。定于在昔。𡨕符告命。潜相回换。故令祸福之气。交谢于六府。善恶之报。舛互而两行。是使事应之际。愚智同惑。谓积善之无庆。积恶之无殃。感神明而悲所遇。慨天殃之于善人。咸谓名教之书。无宗于上。遂使大道翳于小成。以正言为善诱。应心求实。必至理之无。此原其所由。由世典以一生为限不明其外。其外未明。故寻理者。自毕于视听之内此先王即民心而通其分。以耳目为关键者也。如今合内外之道。以求弘教之情。则知理会之必同。不惑众涂而骇其异。若能览三报以观穷通之分。则尼父之不答仲由。颜冉对圣喆而如愚。皆可知矣。亦有缘起而缘生。法虽预入谛之明。而遗爱未忘犹以三报为华苑。或跃而未离于渊者也。推此以观则知有方外之宾。服膺妙法。洗心圣门。一诣之感。超登上位。如斯伦匹。宿殃虽积功不在治。理自安消。非三报之所及。因兹而言。佛经所以越名教。绝九流者。岂不以疏神达要。陶铸灵府。穷源尽化。镜万象于无象者也。

　　唯出世可以超越三报。

　　西方辞体论

　　鸠摩罗什(后秦)

　　天竺国俗。甚重文制。其宫商体韵。以入弦为善。凡觐国王。必有赞德见佛之仪。以歌叹为贵。经中偈颂。皆其式也。但改梵为秦。失其藻蔚。虽得大意。殊隔文体。有似嚼饭与人。非徒失味。乃令呕哕也。

　　(沙门慧睿才识高明常随什传写什每为睿论西方辞体商略同异)。

　　释驳论(并序)

　　释道恒(后秦)

　　晋义熙之年。如闻江左袁何二贤。并商略治道。讽刺时政。虽未睹其文。意者似依傍韩非五蠹之篇。遂讥世之阙。发五横之论。而沙门无事猥落其例。余恐眩曜时情。永沦邪惑。不胜愤惋之至。故设宾主之论。以释之。

　　有东京束教君子。诘于西鄙慠散野人曰。仆曾预闻佛法冲邃。非名教所议。道风玄远。非器象所拟。清虚简胜。非近识所关。妙绝群有。非常情所测。故每为时君之所遵崇。贵达之所钦仰。于是众庶朋契。雷同奔向。咸共嗟咏。称述其美云。若染渍风流。则精义入微。研究理味。则妙契神用。澡尘垢于胸心。脱桎梏于形表。超俗累于笼樊。邈世务而高蹈。论真素。则夷齐无以逾其操。遗荣宠则巢许无以过其志。味玄旨。则颜冉无以参其风。去纷秽。则松乔无以比其洁。信如所谈。则义无间然矣。但今观诸沙门。通非其才群居猥杂。未见秀异。混若泾渭浑波泯若薰莸同箧。若源清。则津流应鲜。根深。则条颖必茂。考其言行而始终不伦。究其本末。几有无校。仆之所以致怪。良由于此。如皇帝之忘智据梁之失力。皆在罏锤之间。陶铸以成圣者。苟道不虚行。才必应器。然沙门既出家离俗。高尚其志。违天属之亲。舍荣华之重。毁形好之饰守清节之禁。研心唯理。属己唯法。投足而安。蔬食而巳。使德行卓然。为时宗仰。仪容雝肃。为物轨则。然触事蔑然。无一可采。何其栖托高远。而业尚鄙近。至于营求孜汲。无暂宁息。或垦殖田圃。与农夫齐流。或商旅博易。与众人竞利或矜恃医道轻作寒暑。或机巧异端。以济生业。或占相孤虚妄论吉凶。或诡道假权要射时意。或聚畜委积。颐养有余。或指掌空谈。坐食百姓。斯皆德不称服。行多违法。虽暂有一善。亦何足以标高胜之美哉。自可废之。以一风俗。此皆无益于时政有损于治道。是执法者之所深疾。有国者之所大患。且世有五横。而沙门处其一焉。何以明之。乃大设方便。鼓动愚俗。一则诱喻。一则迫胁。云行恶必有累劫之殃。修善便有无穷之庆。论罪则有幽㝠之伺。语福则有神明之祐。敦厉引导劝。行人所不能行逼强切勒勉为人所不能为。上减父母之养。下损妻孥之分。会同尽肴膳之甘。寺庙极壮丽之美。割生民之珍玩。崇无用之虚费。罄私家之年储。阙军国之资实张空声于将来。图无象于未兆。听其言。则洋洋而盈耳。观其容。则落落而满目。考现事以求征。并未见其验。真所谓系影捕风。莫知端绪。亮仆情之所未安。有识者之所巨惑。若有嘉信。请承下风。脱有暂悟。永去其滞矣。主人怃然有间。慨尔长叹。咄。异哉。子之所陈。何其陋也。夫鄙俗不可以语大道者滞于形也。曲士不可以辩宗极者。局于名也。今将为子略举一隅。自可思反其宗矣。盖圣人设教。应器投法。受量有限。故化之以渐。录善心于毫端。忘鄙吝于丘壑。片行之善。永为身资一念之福。终为神用。始覆一篑。不可责以为山之功。方趣绝境。不中穷以括囊之实。然海之所以称大者。由无皦洁之清。道之所以称晦迹者。以无赫然之观。夫怨亲婉娈。有心之所滞。而沙门遗之如脱屣。名位财色。世情之所重。而沙门视之如秕糠。可谓忍人所不能去。斯乃标尚之雅趣。弘道之胜事。而云蔑然。岂妙赏之谓乎。又且志业不同。归向涂乖。岐迳分辙。不相领悟。未见秀异。故其宜耳。古人每叹才之为难信矣。周号多士。乱臣十人。唐虞之盛。元凯二八。孔门三千。并海内翘秀。简充四科。数不盈十。于中伯牛废疾。回也六极。商也悭吝。赐也货殖予也难雕由也凶愎。求也聚敛。任不称职。仲弓虽骍。出于犁色。而举世推德。为人伦之宗。钦尚高轨。为缙绅之表。百代咏其遗风。千载仰其景行。至于沙门。乃苦共剥节。酷相瓦砾。斯岂君子弘通之道。雅正之论哉。此由或人入班输之作坊。不称指南之巧妙。但讥拙者之伤手。真可谓服膺下流。志存鄙劣。昔丞相问客俗言鸱枭食母。宁有是乎。客答。但闻慈鸟反哺耳。相乃怅然。自愧失言。今子处心。将无似相之问也。君子遏恶扬善。反是谓何。又云。投足而安。且林野萧条。每有寇盗之患。城傍入出。动婴交游之讥。处身非所。则招风尘之累。婆娑田里。则犯人间之论。二三无可。进退唯谷。宇宙虽旷。莫知所厝。又云蔬餐而巳。夫人间有不赡之匮。山泽无委积之储。方宜取给复乘之以法所向九折于何得立。若堂堂圣世。而有首阳之饿夫。明明时雍。而有赴海之死客。于雅怀何如。然体无毛羽不可袒而无衣腹亦匏𤓰不可系而不食自未造极。要有所资。年丰则取足于百姓。时俭则肆力以自供。诚非所宜。事不得已。故蝮蛇螫手。斩以求全。推其轻重。盖所存者大。虽营一己。不求无获。求之不必一涂但令济之有理。亦何嫌多方以为烦秽。其欲役使不得妄动。何故执之甚乎。昔伯成躬耕以垦殖。沮溺耦作以修农。陶朱商贾以营生。於陵灌蔬以自供。崔文卖药以继乏。君平卜筮以补空。张衡术数以驰名马钧奇巧以骋功。此等直是违俗遁世之人耳。未正见有邈然绝尘。与物天隔。而咸共嗟咏。不辍于口。然沙门之中。迹超诸乏。耻与流辈动有万数。至于体道神化。超落人封。非可算计。而未曾致言。何其党乎。宜共思校。事实不可。古今殊论。众寡异辞。希简为贵。猥多致贱。恐非求精核理之谈也。云自可废之以一风俗。是何言欤圣人不诬十室。三人必有师资。芳兰并茂而欲蕴崇焚之。不亦暴乎。其中自有德宇渊邃。器标时望。或翘楚皦洁栖寄清远。或禅思入微。澄神绝境。或敷演微言。散幽释滞。或精勤福业劝化崇善。凡出家之本。落发抽簪之日。皆心口独誓。情到恳至。虽生死弥纶。玄涂长远要自驱策必阶于道。金轮之荣。忽若尘垢。帝释之重。蔑若秕糠。始者精诚。乃有所感。自非一举顿诣。体备圆足。其间何能不有小失。且当录其真素。略举玄黄。安浑举一概。无复甄别。不可以管蔡之衅。姬宗尽诛。四凶之暴。合朝流放。此无异人苦头虱。因欲并首俱焚。患在足刺。遂欲通股全解。不亦滥乎。云无益于时政。有损于治道。夫弘道者之益世物。有日用而不知。故老氏云。无为之化。百姓皆曰我自然。斯言当矣。是以干木高枕。而魏国大治。庚桑善诲。而㙗垒归仁。沙门在世。诚无目前考课之功。名教之外。实有㝠益。近取五戒训物。非六经之畴。远以八难幽险。非刑法之匹。请以三藏铨罪。非律令之流。畅以般若辩惑。非老庄之谓。道品无漏。㧞苦因缘。则存而不论。周孔之教。理尽刑器。至法之极。兼练神明。精粗升降。不可同日而语其优劣矣。昔孛助化以道佐治。国境晏然。民知其义。年丰委积。物无疵厉。非益谓何。云世有五横。沙门处其一焉。凡言横者。以其志无业尚。散诞莫名。或博奕放荡而倾竭家财。或名挂编户而浮游卒岁。或尸禄素餐而莫肯用心。或执政居势而鱼食百姓。或驰竞进趣而公私并损。或肆暴奸虐而动造不轨。斯皆伤教乱正。大败风俗。由是荀悦奋笔而游侠之论兴。韩非弹毫而五蠹之文作。以之为横。理故宜然。施之沙门。不亦诬乎。国家方上与唐虞竞巍巍之美。下与殷周齐郁郁之化不使箕颖专有傲世之宾。商洛独标嘉遁之客。甫欲大扇逸民之风。崇肃方外之士。观子处怀经略时政。乃欲踵亡秦虎狼之险术。袭商韩克薄之弊法。坑焚儒典。治无纲纪制太半之税家无游财。设三五之禁。备民如贼天下熬然。人无聊生。使嬴氏之族不讫于三世二子之祸即戮于当时。临刑之日方乃追恨始者立法之谬。本欲宁国静民。不意堤防太峻。反不容己。事既往矣。何嗟之及。云一则诱喻。一则迫胁。且众生缘有浓薄。才有利钝。解有难易。行有浅深。是以启诲之道不一。悟发之由不同。抑扬顿挫。务使从善。斯乃权谋之警策妙济之津梁。殊非诱迫之谓也。云罪则㝠伺。福则神祐。夫含德至淳。则众善归焉。易曰。履信思顺。自天祐之。吉无不利。又曰。为不善于幽昧之中。鬼得而诛之。岂非㝠伺神明之祐哉。善恶之报。经有诚证。不复具列。云会尽肴膳。寺极壮丽。此修福之家。倾竭以储将来之资。殚尽自为身之大计耳。殆非神明歆其壮丽。众僧贪其滋味。犹农夫之播殖。匠者之构室。将择桢材以求堂宇之饰。精简种子以规嘉谷之实。故稼穑必树于沃壤之地卜居要选于爽垲之处。是以知三尊为众生福田。供养自修己之功德耳。云割生民之珍玩。崇无用之虚费。夫博施兼爱。仁者之厚德。崇饰宗庙。孝敬之至心。世教若此。道亦如之。物有损之而益。为之必获。且浮财犹粪土。施惠为神用。譬朽木之为舟。乃济度之津要。何虚费之有哉。欲端坐而望自然。拱嘿以希安乐。犹无柯而求伐。不食而狥饱。焉可得乎。苟身之不修。已为困矣。何必乃蔽百姓之耳目。拥天下之大善。既自饮毒。复欲鸩人。何酷如之。可谓亡我䧟彼。相与俱祸。是以盲聋喑哑之对。经幽处弥劫之殃。调达之报。历地狱无间之苦。云罄私家之年储。阙军国之资实。圣主御世。淳风遐被。震道纲以维六合。布德网以笼群俊川无扣浪之夫谷无含叹之士。四民咸安其业。百官各尽其分。海内融通。九州同贯。戎车于是寝驾。甲士却走以粪。嘉谷委于中田。食储积而成朽。童稚进德日新。黄发尽于眉寿。当共击壤以颂太平。鼓腹以观盛化。子何多虑之深横。忧时之不足。不亦过乎。云吝大官而肿口。临沧海而摄腹。真子之谓也。云系影捕风。莫知端绪。夫伪辩乱真。大圣之所悲嗟。时不识宝。卞和所以恸哭。然妙旨希夷。而体之者道。冲虚简诣。而会之者德用远能津梁颓溺㧞幽拯滞。美济当时。化流无外。故神晖一震。则感动大千。睿泽暂洒。则九州蒙润。是以释梵悟幽旨而归诚。帝王望玄宗而委质。八部挹灵化而洗心。士庶观真仪而奔至。落落焉故非域中之名教。肃肃焉殆是方外之㝠轨。然垣墙峭峻。故罕得其门。器宇幽邃。稀入其室。是以道济弥纶而理与之乖。德包无际而事与之隔。子执迷自毕。没齿不悟。盖有以也。夫日月丽天。而瞽者莫睹其明。雷电震地。而聋者不闻其响。是谁之过与。而方欲议宫商之音。蔑文章之观。真过之甚者。昔文鳞改视于初曜。须䟦开听于后缘。子何辜之不幸。独怀疑以终年。比众人之所悲。最可悲之所先。于是逡巡退席。怅然自失。良久曰。闻大道之说。弥贯古今。大判因缘。穷理尽性。立理不为当年。弘道不期一世。可谓原始会终。归于命矣。仆实滞寝长夜。未达其旨。故每造有封。今幸闻大夫之余论。结解疑散。豁然醒觉。若披重霄以睹朗日。发蒙盖而悟真慧。仆诚不敏。敬奉嘉诲矣。

　　发明佛教弘慈利益人天尚未刻露。

　　宗本义

　　释僧肇(后秦)

　　本无实相。法性性空。缘会一义耳。何则。一切诸法缘会而生。缘会而生。则未生无有。缘离则灭。如其真有。有则无灭。以此而推。故知虽今现有。有而性常自空。性常自空。故谓之性空。性空故。故曰法性。法性如是故曰实相。实相自无。非推之使无。故名本无。言不有不无者。不如有见常见之有。邪见断见之无耳。若以有为有。则以无为无。有既不有。则无无也。夫不存无以观法者。可谓识法实相矣。是谓虽观有而无所取相然则法相为无相之相。圣人之心为住无所住矣。三乘等观。性空而得道也。性空者谓诸法实相也。见法实相。故云正观。若其异者。便为邪观。设二乘不见此理则颠倒也。是以三乘观法无异。但心有大小为差耳。沤和般若者。大慧之称也。诸法实相谓之般若。能不形证沤和功也。适化众生谓之沤和。不染尘累般若力也。然则般若之门观空。沤和之门涉有。涉有未始迷虚。故常处有而不染。不厌有而观空。故观空而不证。是谓一念之力。权慧具矣。泥洹尽谛者。直结尽而巳。生死永灭。故谓尽耳。无复别有一尽处耳。

　　(肇京兆人学善方等兼通三藏后秦主姚兴命入逍遥园与僧睿等详定经论从什咨禀所悟更多弘始中终长安实为兴所害)。

　　(肇因罗什出大品之后着般若无知论以呈什什称善曰吾解不谢子辞当相挹刘遗民见此论叹曰不意方袍复有平叔因与远公披寻玩味往复致书后又着不真空论物不迁论并注维摩及制诸经论序并传于世及什亡后肇追悼永往翘思弥厉乃着涅槃无名论表上秦主姚兴兴答旨殷勤备加赞述班诸子侄)。

　　(案此梁慧皎高僧传所载四论般若无知最先次物不迁次不真空次涅槃无名开元释教录亦然而并无宗本义陈释慧达有夹科肇论其义序则今本也与传录小异)。

　　物不迁论

　　释僧肇(后秦)

　　夫生死交谢。寒暑迭迁。有物流动。人之常情。余则谓之不然。何者。放光云。法无去来。无动转者。寻夫不动之作。岂释动以求静。必求静于诸动。必求静于诸动。故虽动而常静。不释动以求静。故虽静而不离动。然则动静未始异。而惑者不同缘。使真言滞于竞辩。宗途屈于好异。所以静躁之极。未易言也。何者。夫谈真则逆俗。顺俗则违真。违真。故迷性而莫返。逆俗。故言淡而无味。缘使中人未分于存亡。下士抚掌而弗顾。近而不可知者。其唯物性乎。然而不能自已。聊复寄心于动静之际。岂曰必然。试论之。曰道行云。诸法本无所从来。去亦无所至中观云。观方知彼去。去者不至方。斯皆即动而求静。以知物不迁明矣。夫人之所谓动者。以昔物不至今。故曰动而非静。我之所谓静者。亦以昔物不至今。故曰静而非动。动而非静。以其不来。静而非动。以其不去。然则所造未尝异。所见未尝同。逆之所谓塞。顺之所谓通。苟得其道。复何滞哉。伤夫人情之惑也久矣。目对真而莫觉。既知往物而不来。而谓今物而可往。往物既不来。今物何所往。何则求向物于向于向未尝无。责向物于今。于今未尝有。于今未尝有。以明物不来。于向未尝无。故知物不去。覆而求今。今亦不往。是谓昔物自在昔不从今以至昔。今物自在今。不从昔以至今故仲尼曰回也见新。交臂非故。如此。则物不相往来明矣既无往返之微朕。有何物而可动乎。然则旋岚偃岳而常静。江河竞注而不流。野马飘鼓而不动。日月历天而不周。复何怪哉。噫。圣人有言口。人命逝速。速于川流。是以声闻悟非常以成道。缘觉觉缘离以即真。苟万物而非化。岂寻化以阶道。覆寻圣言。微隐难测。若动而静。似去而留。可以神会难以事求。是以言去不必去。闲人之常想。称住不必住。释人之所谓往耳。岂曰去而可遣。往而可留耶。故成具云。菩萨处计常之中。而演非常之教。摩诃衍论云。诸法不动。无去来处。斯皆导达群方。两言一会。岂曰文殊而乖其致哉。是以言常而不住。称去而不迁。不迁。故虽往而常静。不住。故虽静而常往。虽静而常往。故往而弗迁。虽往而常静。故静而弗留矣。然则庄生之所以藏山。仲尼之所以临川。斯皆感往者之难留。岂曰排今而可往是以观圣人心者。不同人之所见得也。何者。人则谓少壮同体。百龄一质。徒知年往。不觉形随。是以梵志出家。白首而归。邻人见之曰。昔人尚存乎梵志曰。吾犹昔人。非昔人也。邻人皆愕然非其言也。所谓有力者负之而趋。昧者不觉。其斯之谓欤。是以如来因群情之所滞。则方言以辩惑。乘莫二之真心。吐不一之殊教。乖而不可异者。其唯圣言乎。故谈真有不迁之称。导俗有流动之说。虽复千途异唱。会归同致矣。而征文者闻不迁。则谓昔物不至今。聆流动者。而谓今物可至昔。既曰古今。而欲迁之者。何也。是以言往不必往。古今常存。以其不动。称去不必去。谓不从今至古。以其不来。不来。故不驰骋于古今。不动故各性住于一世。然则群籍殊文。百家异说。苟得其会。岂殊文之能惑哉。是以人之所谓往。我则言其去。人之所谓去。我则言其住。然则去住虽殊。其致一也。故经云正言似反谁当信者。斯言有由矣。何者。人则求古于今。谓其不住。吾则求今于古。知其不去。今若至。古古应有今。古若至今。今应有古。今而无古。以知不来。古而无今。以知不去。若古不至今。今亦不至古。事各性住于一世。有何物而可去来。然则四象风驰。璇玑电卷。得意毫微。虽速而不转。是以如来功流万世而常存。道通百劫而弥固。成山假就于始篑。修途托至于初步。果以功业不可朽故也。功业不可朽。故虽在昔而不化。不化故不迁。不迁故则湛然明矣。故经云。三灾弥纶而行业湛然。信其言也。何者果不俱因。因因而果。因因而果。因不昔灭。果不俱因。因不来今。不灭不来。则不迁之致明矣。复何惑于去留。踟蹰于动静之间者哉。然则乾坤倒覆。无谓不静。洪流滔天。无谓其动。苟能契神于即物。斯不远而可知矣。

　　不真空论

　　释僧肇(后秦)

　　夫至虚无生者。盖是般若玄鉴之妙趣。有物之宗极者也。自非圣明特达。何能契神于有无之间哉。是以至人通神心于无穷。穷所不能滞。极耳目于视听。声色所不能制者。岂不以其即万物之自虚。故物不能累其神明者也。是以圣人乘真心而理顺。则无滞而不通。审一气以观化。故所遇而顺适。无滞而不通故能混杂致淳。所遇而顺适。故则触物而一。如此则万象虽殊。而不能自异。不能自异。故知象非真象。象非真象。故则虽象而非象。然则物我同根。是非一气。潜微幽隐。殆非群情之所尽。故顷尔谈论。至于虚宗每有不同。夫以不同而适同。有何物而可同哉。故众论竞作而性莫同焉。何则。心无者无心于万物。万物未尝无。此得在于神静。失在于物虚。即色者明色不自色。故虽色而非色也。夫言色者但当色即色。岂待色色而后为色哉。此直语色不自色。未领色之非色也。本无者。情尚于无多触言以宾无故非有。有即无非无无即无寻夫立文之本㫖者。直以非有非真有。非无非真无耳。何必非有无此有。非无无彼无。此直好无之谈岂谓顺通事实即物之情哉。夫以物物于物。则所物而可物。以物物非物。故虽物而非物。是以物不即名而就实。名不即物而履真。然则真谛独静于名教之外。岂曰文言之能辩哉。然不能杜默。聊复厝言以拟之。试论之曰。摩诃衍论云。诸法亦非有。相亦非无相。中论云诸法不有不无者。第一真谛也。寻夫不有不无者。岂谓涤除万物。杜塞视听。寂寥虚豁。然后为真谛者乎。诚以即物顺通。故物莫之逆。即伪即真。故性莫之易。性莫之易。故虽无而有。物莫之逆。故虽有而无。虽有而无。所谓非有。虽无而有。所谓非无。如此则非无物也。物非真物。物非真物。故于何而可物。故经云色之性空。非色败空。以明夫圣人之于物也。即万物之自虚。岂待宰割以求通哉。是以寝疾有不真之谈。超日有即虚之称。然则三藏殊文。统之者一也。故放光云。第一真谛。无成无得。世俗谛故。便有成有得。夫有得。即是无得之伪号。无得。即是有得之真名。真名。故虽真而非有。伪号。故虽伪而非无。是以言真未尝有。言伪未尝无。二言未始一。二理未始殊故经云真谛俗谛谓有异耶。答曰无异也。此经直辨真谛以明非有。俗谛以明非无。岂以谛二而二于物哉。然则万物果有其所以不有。有其所以不无。有其所以不有。故虽有而非有。有其所以不无。故虽无而非无。虽无而非无。无者不绝虚。虽有而非有。有者非真有。若有不即真。无不夷迹。然则有无称异。其致一也。故童子叹曰。说法不有亦不无。以因缘故诸法生。璎珞经云。转法轮者亦非有转。亦非无转。是谓转无所转。此乃众经之微言也。何者。谓物无耶。则邪见非惑。谓物有耶。则常见为得。以物非无。故邪见为惑。以物非有。故常见不得。然则非有非无者。信真谛之谈也。故道行云。心亦不有亦不无。中观云物从因缘故不有。缘起故不无。寻理即其然矣。所以然者。夫有若真有。有自常有。岂待缘而后有哉。譬彼真无。无自常无。岂待缘而后无也。若有不能自有。待缘而后有者。故知有非真有。有非真有。虽有不可谓之有矣。不无者夫无则湛然不动可谓之无。万物若无。则不应起。起则非无。以明缘起。故不无也。故摩诃衍论。云一切诸法一切因缘。故应有。一切诸法一切因缘故不应有。一切无法。一切因缘故应有。一切有法。一切因缘故不应有。寻此有无之言。岂直反论而巳哉若应有即是有。不应言无若应无即是无。不应言有。言有。是为假有以明非无。借无以辨非有。此事一称二。其文有似不同。苟领其所同。则无异而不同。然则万法果有其所以不有。不可得而有。有其所以不无。不可得而无何则。欲言其有。有非真生。欲言其无。事象既形。象形不即无。非真非实有。然则不真空义。显于兹矣。故放光云。诸法假号不真。譬如幻化人。非无幻化人。幻化人。非真人也。夫以名求物。物无当名之实。以物求名。名无得物之功。物无当名之实。非物也。名无得物之功。非名也。是以名不当实。实不当名。名实无当。万物安在。故中观云。物无彼此。而人以此为此以彼为彼。彼亦以此为彼。以彼为此。此彼莫定乎一名。而惑者怀必然之志。然则彼此初非有。惑者初非无。既悟彼此之非有。有何物而可有哉。故知万物非真。假号久矣。是以成具立强名之文。园林托指马之况。如此则深远之言。于何而不在。是以圣人乘千化而不变。履万惑而常通者。以其即万物之自虚。不假虚而虚物也。故经云甚奇世尊不动真际为诸法立处非离真而立处。立处即真也。然则道远乎哉。触事而真。圣远乎哉。体之即神。

　　般若无知论

　　释僧肇(后秦)

　　夫般若虚玄者。盖是三乘之宗极也。诚真一之无差。然异端之论。纷然久矣。有天竺沙门鸠摩罗什者。少践大方。研几斯趣。独㧞于言象之表。妙契于希夷之境。齐异学于迦夷。扬淳风于东扇。将爰烛殊方。而匿耀凉土。所以道不虚应。应必有由矣。弘始三年岁次星纪。秦乘入国之谋。举师以来之意也。北天之运数其然矣。大秦天王者。道契百王之端。德洽千载之下。游刃万机。弘道终日。信季俗苍生之所天。释迦遗法之所仗也。时乃集义学沙门五百余人于逍遥观。躬执秦文。与什公参定方等。其所开拓者岂唯当时之益。乃累劫之津梁矣。余以短乏。曾厕嘉会以为上闻异要始于时也。然则圣智幽微。深隐那测。无相无名。乃非言象之所得为试惘象其怀。寄之狂言耳。岂曰圣心而可辨哉。试论之曰。放光云。般若无所有相。无生灭相。道行云。般若无所知。无所见。此辨智照之用。而曰无相无知者。何耶。果有无相之知。不知之照。明矣。何者。夫有所知。则有所不知。以圣心无知。故无所不知。不知之知。乃曰一切知。故经云。圣心无所知。无所不知。信矣。是以圣人虚其心而实其照。终日知而未尝知也。故能默耀韬光。虚心玄鉴。闭智塞聪。而独觉㝠㝠者矣。然则智有穷幽之鉴而无知焉。神有应会之用而无虑焉。神无虑。故能独王于世表。智无知。故能玄照于事外。智虽事外。未始无事。神虽世表。终日域中。所以俯仰顺化。应接无穷。无幽不察而无照功。斯则无知之所知。圣神之所会也。然其为物也。实而不有。虚而不无。存而不可论者。其唯圣智乎。何者。欲言其有。无状无名。欲言其无。圣以之灵。圣以之灵。故虚不失照。无状无名。故照不失虚。照不失虚。故混而不渝。虚不失照。故动以接粗。是以圣智之用。未始暂废。求之形相。未暂可得。故宝积曰。以无心意而现行。放光云。不动等觉而建立诸法。所以圣迹万端。其致一而巳矣。是以般若可虚而照。真谛可亡而知。万动可即而静。圣应可无而为。斯则不知而自知。不为而自为矣。复何知哉。复何为哉。

　　涅槃无名论(并上秦主姚兴表)

　　释僧肇(后秦)

　　僧肇言。涅槃之道。盖是三乘之所归。方等之渊府。渺漭希夷。绝视听之域。幽致虚玄。殆非群情之所测。肇以人微。猥蒙国恩。得闲居学肆。在什公门下十有余载。虽众经殊致。胜趣非一。然涅槃一义。常以听习为先。肇竭愚不已。亦如似有解然未经高胜先唱。不敢自决。不幸什公去世。咨参无所。以为永慨。而陛下圣德不孤。独与什公神契。目击道存。快尽其中方寸。振彼玄风。以启末俗。一日遇蒙答安城侯姚嵩书。问无为宗极。夫众生所以久流转生死者。皆由着欲故也若欲止于心。即无复生死。既无生死。潜神玄默。与虚空合其德。是名涅槃矣。既曰涅槃。复何容有名于其间哉。斯乃穷微言之美。极象外之谈者也。自非道参文殊。德侔慈氏。孰能宣扬玄道为法城堑。使夫大教卷而复舒。幽旨沦而更显。寻玩殷勤不能暂舍。欣悟交怀。手舞弗暇。岂直当时之胜轨。方为累劫之津梁矣。然圣旨渊玄。理微言约。可以匠彼先进。拯拔高士。惧言题之流或未尽上意。庶拟孔易十翼之作。岂贪丰文。图以弘显幽旨。辄作涅槃无名论。论有九折十演。博采众经。托证成喻。以仰述陛下无名之致。聊以拟议玄门班喻学徒耳论末章云。诸家通第一义谛。皆云廓然空寂。无有圣人。吾常以为太甚迳庭。不近人情。若无圣人。知无者谁。实如明诏。夫道恍惚窅㝠。其中有精。若无圣人。谁与道游。顷诸学徒莫不踌躇道门。怏怏此旨。怀疑终日。莫之能正。幸遭高判。宗徒𢄶然。扣关之俦。蔚登玄室。真可谓法轮再转于阎浮道光重映于千载者矣。今演论之作旨。曲辨涅槃无名之体。寂彼廓然排方外之谈。条牒如左。谨以仰呈。若少参圣旨愿敕存记。如其有差。伏承指授。僧肇言(泥曰泥洹涅槃此三名前后异出盖是楚夏不同耳云涅槃音正也)。

　　九折十演

　　开宗第一

　　无名曰。经称有余涅槃无余涅槃者。秦言无为亦名灭度。无为者。取乎虚无寂寞妙绝于有为。灭度者。言其大患永灭。超度四流。斯盖是镜像之所归。绝称之幽宅也。而曰有余无余者。良是出处之异号应物之假名耳。余尝试言之。夫涅槃之为道也。寂寥虚旷。五目不睹其容。二听不闻其响。㝠㝠窅窅。谁见谁晓。弥纶靡所不在。而独曳于有无之表。然则言之者失其真。知之者反其愚。所以释迦掩室于摩竭。净名杜口于毗耶。须菩提唱无说以显道。释梵绝听而雨华。斯皆理为神御。故口以之而默岂曰无辩。辩所不能言也。万累都捐。故与道通洞。抱一湛然。故神而无功。神而无功。故至功常存。与道通洞。故冲而不改。冲而不改。故不可为有至功常存。故不可为无。然则有无绝于内。称谓沦于外视听之所不暨。四空之所昏昧。恬焉而夷。怕焉而㤗。九流于是乎交归。众圣于是乎㝠会。斯乃希夷之境太玄之乡。而欲以有无题榜。标其方域而语其神道者不亦邈哉。

　　核体第二

　　有名曰。夫名号不虚生。称谓不自起。有余者。谓如来大觉始兴。法身初建。澡八解之清流。憩七觉之茂林。积万善于旷劫。荡无始之遗尘。三明镜于内。神光照于外。结僧那于始心。终大悲以赴难。仰攀玄根。俯提弱䘮。超迈三域。独蹈大方。启八正之平路。坦众庶之广途。骋六通之神骥。乘五衍之安车。至能出生入死与物推移。道无不合。德无不施。有余缘不尽。余迹不泯。业报犹魂。圣智尚存。此有余涅槃也。经云。陶冶尘滓如炼真金。万累都尽而灵觉独存。无余者。谓至人教缘都讫。灵照永灭。廓尔无朕。大患莫若于有身。故灭身以归无劳勤莫先于有智。故绝智以沦虚。然则智以形倦。形以智劳。轮转修途。疲而弗已。经曰智为杂毒。形为桎梏。渊默以之而辽。患难以之而起。所以至人灰身灭智。捐形绝虑。内无机照之勤。外息大患之本。超然与群有永分。浑尔与太虚同体。寂焉无闻怕尔无兆。㝠㝠长往。莫知所之。其犹灯尽火灭。膏明俱竭。此无余涅槃也。经云。五阴永尽。譬如灯灭。然则有余可以有称。无余可以无名。而曰有无绝于内。称谓沦于外。无异杜耳目于胎壳。掩玄象于霄外。而责宫商之异。辨玄素之殊者也。

　　位体第三

　　无名曰。有余无余者。盖是涅槃之外称。应物之假名耳。而存称谓者封名。志器象者耽形。名也极于题目形也尽于方圆。方圆有所不写。题目有所不传。焉可以名于无名。而形于无形者哉。难序云。有余无余者信是权寂致教之本意。亦是如来隐显之诚迹也。但未是玄寂绝言之幽致。又非至人环中之妙术耳。子独不闻正观之说欤。维摩诘言。我观如来。无始无终。六入已过。三界已出。不在方。不离方。非有为。非无为。不可以识识。不可以智知。无言无说。心行处灭。以此观者乃名正观。以他观者非见佛也。放光云。佛如虚空。无去无来。应缘而现。无有方所。然则圣人之在天下也。譬犹幽谷之响。明镜之像。对之弗知其所以来。随之罔识其所以往。恍焉而有。惚焉而亡。动而逾寂。隐而弥彰。出幽入㝠。变化无常。其为称也因应而作。显迹为生。息迹为灭。生名有余。灭名无余。然则有无之称。本乎无名。无名之道。于何不名。是以至人居方而方。止圆而圆。在天而天。处人而人。原夫能天能人者。岂天人之所能哉。果以非天非人。故能天能人耳。其为治也。故应而不为。因而不施。因而不施。故施莫之广。应而不为。故为莫之大。为莫之大。故乃返于小成。施莫之广。故乃归乎无名。经云。菩萨入无尽三昧尽见过去灭度诸佛。又云入于涅槃而不般涅槃。又曰法身无象。应物而形。般若无知对缘而照。万机顿赴而不挠其神。千难殊对而不干其虑。动若行云。止犹谷神。岂有心于彼此。情系于动静者乎。象非我出。故金石流而不燋。心非我生。故日用而不动。纭纭自彼。于我何为。所以智周万物而不劳。形充八极而无患。宁复痾疠中逵寿极双树。灵竭天棺体尽焚燎者哉。而惑者居见闻之境。寻殊应之迹。秉执规矩而拟大方。欲以智劳至人。形患大圣。谓舍有入无。因以名之。岂谓采微言于听表。拔玄根于虚壤者哉。

　　征出第四

　　有名曰。夫浑元剖判。万有参分。有既有矣。不得不无。无不自无必因于有。所以高下相倾。有无相生。此乃自然之数。数极于是。然则有无之境。理无不统。经云。有无二法。摄一切法。又称三无为者。虚空数缘尽非数缘尽。数缘尽者即涅槃也。而论云有无之表。别有妙道。妙于有无。谓之涅槃。请核妙道之本。果若有也。虽妙非无。虽妙非无。即入有境。果若无也。无即无差。无而无差。即入无境。总而括之。即而究之。无有异有而非无。无有异无而非有者明矣。而曰有无之外别有妙道。非有非无。谓之涅槃。吾闻其语。未即于心也。

　　超境第五

　　无名曰。有无之数。诚以法无不该。理无不统。然其所统。俗谛而巳。经曰真谛何耶。涅槃道是。俗谛何耶。有无法是何则。有者有于无。无者无于有。有无所以称有。无有所以称无。然则有生于无。无生于有。离有无无。离无无有。有无相生。其犹高下相倾。有高必有下。有下必有高矣。然则有无虽殊。俱未免于有也。此乃言象之所以形是非之所以生岂足以统夫幽极而拟夫神道者乎。是以论称出有无者良以有无之数。止乎六境之内。六境之内。非涅槃之宅。故借出以祛之。庶怖道之流。仿佛幽途。托情绝域。得意忘言。体其非有非无。岂曰有无之外。别有一有而可称哉。经曰。三无为者。盖是群生纷绕生乎笃患。笃患之尤。莫先于有。绝有之称莫先于无。故借无以明其非有。明其非有。非谓无也。

　　搜玄第六

　　有名曰。论旨云涅槃既不出有无。又不在有无。不在有无。则不可于有无得之矣。不出有无则不可离有无求之矣。求之无所。便应都无。然复不无其道。其道不无。则幽途可寻。所以千圣同辙。未尝虚返者也。其道既存。而曰不出不在。必有异旨可得闻乎。

　　妙存第七

　　无名曰。夫言由名起。名以相生。相因可相。无相无名。无名无说。无说无闻。经曰。涅槃非法非非法。无闻无说。非心所知。吾何敢言之而欲闻之耶。然虽善吉有言。众人若能以无心而受。无听而听者。吾当以无言言之。庶述其言。亦可以言。净名曰不离烦恼而得涅槃。天女曰不出魔界而入佛界。然则玄道在于妙悟。妙悟在于即真。即真则有无齐观。齐观则彼己莫二。所以天地与我同根。万物与我一体。拔玄根于未始。即群动以静心。法无有无之相。圣无有无之知。无心于内。无数于外。此彼寂灭。物我㝠一。怕尔无朕。乃曰涅槃。涅槃若此。图度绝矣。岂容可责之于有无之内。又可征之于有无之外耶。

　　难差第八

　　有名曰。涅槃既绝图度之域。则超六境之外。不出不在而玄道独存。斯则穷理尽性究竟之道。妙一无差理其然矣。而放光云。三乘之道。皆因无为而有差别。佛言我昔为菩萨时。名曰儒童。于然灯佛所已入涅槃。儒童菩萨时于七住。初获无生忍。进修三位。若涅槃一也。则不应有三。如其有三。则非究竟究竟之道。而有升降之殊。众经异说。何以取中耶。

　　辨差第九

　　无名曰。然究竟之道。理无差也。法华经云。第一大道。无有两正。吾以方便。为怠慢者。于一乘道。分别说三。三车出火宅。即其事也。以俱出生死。故同称无为。所乘不一。故有三名。统其会归。一而巳矣。而难云三乘之道。皆因无为而有差别。此以人三。三于无为。非无为有三也。故放光云。涅槃有差别耶。答曰。无差别。但如来结习都尽。声闻结习不尽耳。请以近喻。以况远旨。如人斩木。去尺无尺。去寸无寸。修短在于尺寸。不在无也。夫以群生万端。识根不一。智鉴有浅深。德行有厚薄。所以俱之彼岸。而升降不同。彼岸岂异。异自我耳。然则众经殊辩其致不乖。

　　责异第十

　　有名曰。俱出火宅。则无患一也。同出生死。则无为一也。而云彼岸无异。异自我耳。彼岸则无为岸也。我则体无为者也。请问我与无为。为一为异。若我即无为。无为亦即我。不得言无为无异异自我也。若我异无为。我则非无为。无为自无为。我自常有为。㝠会之致又滞而不通然则我与无为。一亦无三。异亦无三。三乘之名。何由而生也。

　　会异第十一

　　无名曰。夫止此而此。适彼而彼。所以同于得者。得亦得之。同于失者。失亦失之。我适无为。我即无为。无为虽一。何乖不一耶。譬犹三鸟出网。同适无患之域。无患虽同。而鸟鸟各异。不可以鸟鸟各异。谓无患亦异。又不可以无患既一。而一于众鸟也。然则鸟即无患。无患即鸟。无患岂异。异自鸟耳。如是三乘众生。俱越妄想之樊。同适无为之境。无为虽同。而乘乘各异。不可以乘乘各异。谓无为亦异。又不可以无为既一。而一于三乘也。

　　诘渐第十二

　　有名曰。万累滋彰。本于妄想。妄想既祛。则万累都息。二乘得尽智菩萨。得无生智。是时妄想都尽。结缚永除。结缚既除。则心无为。心既无为。理无余翳。经曰是诸圣智。不相违背。不出不在。其实俱空。又曰无为大道。平等不二。既曰无二。则不容异二。不体则已体应穷微。而曰体而未尽。是所未悟也。

　　明渐第十三

　　无名曰。无为无二。则已然矣。结是重惑。而可谓顿尽。亦所未喻。经曰三箭中的。三兽渡河。中渡无异。而有浅深之殊者为力不同故也。三乘众生。俱济缘起之津。同鉴四谛之的。绝伪即真。同升无为。其所乘不一者。亦以智力不同故也。夫群有虽众。然其量有涯正使智犹身子。辩若满愿。穷才极虑。莫窥其畔。况乎虚无之数。重玄之域其道无涯。欲之顿尽也。书不云乎。为学者日益。为道者日损。为道者。为于无为者也。为于无为而日日损此岂顿得之谓。要损之又损之。以至于无损耳。经喻萤日智用可知矣。

　　讥动第十四

　　有名曰。经称法身已上。入无为境。心不可以智知。形不可以象测。体绝阴入。心智寂灭。而复云进修三位。积德弥广。夫进修本于好尚。积德生于涉求。好尚则取舍情现。涉求则损益交陈。既以取舍为心。损益为体。而曰体绝阴入心智寂灭。此文乖致殊。而会之一人。无异指南为北。以晓迷夫。

　　动寂第十五

　　无名曰。道行云。心亦不有亦不无。不有者。不若有心之有。不无者。不若无心之无。何者。有心则众庶是也。无心则太虚是也。众庶止于妄想。太虚绝于灵照。岂可止于妄想绝于灵照。标其神道而语圣心者乎。是以圣心不有。不可谓之无。圣心不无。不可谓之有。不有。故心想都灭。不无故理无不契。经云。心无所行。无所不行。信矣。儒童曰。昔我于无数劫。以国财身命。施人无数。以妄想心施。非为施也。今以无生心。五华施佛。始名施耳。又空行菩萨。入空解脱门。方言今是行时。非为证时。然则心弥虚。行弥广。终日行。不乖于无行者也。是以贤劫称无舍之檀。成具美不为之为。禅典唱无缘之慈。思益演不知之知。圣旨虚玄。殊文同辨。岂可以有为便有为。无为便无为哉。菩萨住尽。不尽平等法门。不尽有为。不住无为。即其事也。而以南北为喻。殊非领会之唱。

　　穷源第十六

　　有名曰。非众生无以御三乘。非三乘无以成涅槃。然必先有众生。后有涅槃。是则涅槃有始。有始必有终。而经云涅槃无始无终。湛若虚空则涅槃先有。非复学而后成者也。

　　通古第十七

　　无名曰。夫至人空洞无象。而万物无非我造。会万物以成己者。其唯圣人乎。何则。非理不圣。非圣不理。理而为圣者。圣不异理也。故天帝曰。般若当于何求。善吉曰。般若不可以色中求。亦不离色中求。又曰。见缘起为见法。见法为见佛。斯则物我不异之效也。所以至人戢玄机于未兆。藏㝠运于即化。总六合以镜心。一去来以成体。古今通终始同。穷本极末。莫之与二。浩然太均。乃曰涅槃。经曰。不离诸法而得涅槃。又云诸法无边。故菩提无边。以知涅槃之道存乎妙契。妙契之致本乎㝠一。然则物不异我。我不异物。物我玄会。归乎无极。进之弗先。退之弗后岂容终始于其间哉。天女曰。耆年解脱。亦何如久。

　　考得第十八

　　有名曰。经云。众生之性。极于五阴之内。又云。得涅槃者五阴都尽。譬犹灯灭。然则众生之性顿尽于五阴之内。涅槃之道独建于三有之外。邈然殊域。非复众生得涅槃也。果若有得。则众生之性不止于五阴。必若止于五阴。则五阴不都尽。五阴若都尽。谁复得涅槃者耶。

　　玄得第十九

　　无名曰。夫真由离起。伪因着生。着故有得。离故无名。是以则真者同真。法伪者同伪。子以有得为得。故求于有得耳。吾以无得为得。故得在于无得也。且谈论之作。必先定其本。既论涅槃。不可离涅槃而语涅槃也。若即涅槃以兴言。谁独非涅槃而欲得之耶。何者。夫涅槃之道。妙尽常数。融冶二仪。涤荡万有。均天人。同一异。内视不己见。返听不我闻。未尝有得。未尝无得。经曰。涅槃非众生。亦不异众生。维摩诘言。若弥勒得灭度者。一切众生亦当灭度。所以者何。一切众生本性常灭。不复更灭。此名灭度在于无灭者也。然则众生非众生。谁为得之者。涅槃非涅槃。谁为可得者。放光云。菩提从有得耶。答曰。不也。从无得耶。答曰不也。从有无得耶。答曰不也。离有无得耶。答曰不也。然则都无得耶。答曰不也。是义云何。答曰无所得。故为得也。是故得无所得也。无所得谓之得者。谁独不然耶。然则玄道在于绝域。故不得以得之。妙智存乎物外。故不知以知之。大象隐于无形。故不见以见之。大音匿于希声。故不闻以闻之故能囊括终古。导达群方。亭毒苍生。疏而不漏。汪哉洋哉。何莫由之哉。故梵志曰。吾闻弘道。厥义弘深。汪洋无涯。靡不成就。靡不度生。然则三乘之路开。真伪之途辨。贤圣之道存无名之致显矣。
国家图书馆善本佛典第 52 册 No. 8951 如来香


　　如来香卷之七目录论辨喻疑　　　　释慧睿(后秦)在家怀善　　　　萧子良(南齐)三界内苦　　　　萧子良(南齐)出三界外乐　　　　萧子良(南齐)极大惭愧　　　　萧子良(南齐)大忍恶对门　　　　萧子良(南齐)劝请增进门　　　　萧子良(南齐)净土十疑论　　　　释智顗(隋)释智通论　　　　释行友(隋)神不灭论　　　　郑鲜之(宋)明佛论　　　　宗　炳(宋)捧心论　　　　冯　衮(北齐)议生灭论　　　　杜　弼(北齐)疑夷夏论　　　　朱广之(南齐)神明成佛义记注　　　　沈　绩(梁)均圣论　　　　沈　约(梁)述僧中食论　　　　沈　约(梁)究竟慈悲论　　　　沈　约(梁)智者大师传论　　　　梁　肃(唐)原人论(并引)　　　　释宗密(唐)万善同归集拣示西方问答　　　　释延寿(宋)明智法师碑论　　　　晁说之(宋)

　　如来香卷之七目录终

　　如来香卷之七

　　西吴唐　时宜之父手辑

　　论辨(中)

　　喻疑

　　释慧睿(后秦)

　　夫感有精粗。应亦不一。影响理也。若以方期之非徒乖其圆。乃亦䘮其方。故以备闻之悟。喻其所疑。昔汉室中兴孝明之世。无尽之照。始得辉光此壤。当是像法之初。自尔已来。西域名人。安侯之徒。相继而至。大化文言。渐得渊照边俗。陶其鄙倍。汉末魏初。广陵彭城二相出家。并能任持大照。寻味之贤始有讲次。下至法祖孟详法行康会之徒。撰集诸经。宣畅幽旨。粗得充允视听至符。并龟兹持法之宗。亦并与经俱集。究摩罗法师至自龟兹。持律三藏集自罽宾。禅师徒众寻亦并集关中。洋洋十数年中。当是大法后兴。兴之盛也睿才常人鄙。而得厕对宗匠陶译玄典。法言无日不闻。闻之无要不记。故敢依准所闻。寄之𥿄墨。以宣所怀。什公云。大教兴世五十余年。言无不实。实无不益。益而为言。无非教也。实而为称。无非宝也。宝以如意为喻。教以正失为体若能体其随宜之旨。则言无不深。若守其一照。则惑无不至。今此世界。以杂为名。故大圣随宜而进。进之不以一途。三乘杂化由之而起。三藏祛其染滞。般若除其虚妄。法华开其究竟。泥洹阐其实化。此三津开照。照无匮矣。但优劣在乎人。深浅在其悟。前五百年也。此百年中。得道者多。故曰正法。后五百年唯相是非。孰竞盈路。名为像法。像而非真。失之由人。由人之失。乃有非跋真言。斧㦸实化。无择起于胸中。不救出自唇吻。三十六国小乘人也。此亹流于秦地。慧导之徒。遂复不信大品既蒙什公入关。开托真照。般若之明。复得辉光。寻出法华开方便门。令一实究竟。广其津途。欣乐之家。景仰沐浴。而昙乐道人。以偏执之见而复非之。今大般泥洹经。法显道人。远寻真本。于天竺得之。持至扬都。大集京师义学之僧百有余人。禅师执本参而译之。详而出之。此经云。泥洹不灭。佛有真我。一切众生。皆有佛性。此正是法华开佛知见。显发可知而复非之。经言阐提真不虚也。此大法三门皆有成证。昔朱士行既袭真式。以大法为己任。于𨿅阳中讲小品亦往往不通。乃出流沙寻求大品。既至于阗果得真本。即遣弟子十人送至𨿅阳。出为晋音。未发之间。彼土小乘学者乃以闻王。云汉地沙门乃以婆罗门书。惑乱真言。工为地主若不折之。断绝大法。聋盲汉地王之咎也。时朱士行乃求烧经为证。王亦从其所求。积薪十车于殿阶下以火焚之。士行临阶而发诚誓。若汉地大化应流布者。经当不烧。若其不应。命也如何。言已投之。火即为灭。不损一字。遂得有此法华正本于于填大国。辉光重壤。踊出空中而得流此。此大般泥洹经既出之后。有嫌其文不便者更改之。人情小惑。有慧祐道人。私以正本雇人写之。佣书之家忽然火起。三十余家一时荡然。写经人于灰火之中。求铜铁器物。忽见所写经本在火不烧。及其所写一𥿄陌外亦烧。字亦无损。余诸巾𥿄写经竹筒皆为灰烬。此三经者如什公所言。是大化三门。无极真体皆有神验。无所疑也。什公时虽未有大般泥洹文。已有法身经。明佛法身。即是泥洹。与今所出。若合符契。此公若得闻此佛有真我一切众生皆有佛性。便当应如白日朗其胸襟。甘露润其四体无所疑也。今疑大般。泥洹者。远而求之。正当以一切众生皆有佛性为不通真照。真照自可照其虚妄。真复何须其照。一切众生既有伪矣。别有真性为不变之本。所以陶练既精。真性乃发。恒以大慧之明除其虚妄。虚妄既尽法身独存。为应化之本。应其所化能成之缘。一人不度。吾终不舍。此义始验。复何为疑耶。今但知执此照惑之明。不知无惑之性。易惑之徒则将为之所染。蝮蛇螫手不得不斩。幸有深识者。体其不默之旨。以求自清之路。(此文出三藏既云慧睿又注长安睿法师以指僧睿也)。

　　在家怀善

　　萧子良(南齐)

　　自非贪欲情厚。染爱性深。富贵意重。势利心浓者。则不容安处累缚。黑闇所缠。故知在家者众患之本矣。故使室家妻子宗亲眷属。周旋来往。朋友游处。奉上接下。皆须将意。意不独往。其应筐篚。筐篚之用。非求不至。既驰求事广。财念无穷。惟念多蓄。不顾无常。拥积腐坏。靡知分散。是为欲不悭贪便不能得。既眷属缠绕。百心不同。不加鞭罚。则为恶者众。虽曰止恶。要由意瞋起。是为欲不瞋恚亦不能得。为此资生校计。驰求万方。以利萦心。不知患害。水火盗贼艰苦备经。或天身命。残杀无辜。宴集欢乐。非此不济。起贪痴心谓我加尔。饮啖之后。畅快莫思。是为欲不起痴而不能得。当知白衣与善相违。故曰所作之事与地狱对门。又曰居处如牢狱。妻子如枷锁。财物如重担。亲戚如怨家。而今在穷苦之地。系缚忧危。艰辛缠累。备诸苦恼。不亲三宝。不近正法。穷迷闇障剧苦之内。而能一日一夜守持清禁。六时行道兼修六斋年三长斋。或持一戒二戒三戒。乃至五戒八戒十戒。菜蔬节味。检身口意。又率妻子内外眷属。回向崇善。建菩提因。或撤父母之供。妻子之分。财货衣服甘珍肴果穷其所有敬供精洁合室营奉。晨昏翘注。或为病患危急县官牢狱。或亲族崩亡祈福魂路。或生善灭罪。始发信心。崇仰沙门。在圣无别。由其随顺佛正教故。所以顺佛语。故出离生死。若违佛语。必堕恶道。是故常应坚发正愿。愿受化生自在飞行一切佛刹。随所感见应接群生。学佛威仪。入如来室。着如来衣。坐如来座。巧便大慧。开悟解脱。于诸法中究竟无障。尽虚空际大誓庄严。

　　王融颂曰处尘贵不染。被褐重怀珠。美玉曜幽石。香兰挺丛刍。四民不为侣。三界岂能渝。谅兹亲爱染宁以财利拘。烦流舍智宝。榛路坦夷途。万物竟何匹。烈火树红芙。

　　三界内苦

　　萧子良(南齐)

　　夫三界牢狱。四围轮转。在家出家。未断我倒。无得免者。既为生死所缠。身心劳累。迁变无穷。无非是苦。故经云三界皆苦。何可乐者。而众生常惑。谓言世间是常是乐。出世乐因无常是苦。何其沉迷顿此颠倒。才验刺身。即觉苦受。何得云乐。略引数条。证知唯苦。若谓饮食为乐者。则应多所餐进。身和心悦何意小乖分度。便成疹患。若谓衣服为乐者。则应春夏一服。爱心无厌。何意寒暑异服。若谓妻子眷属为乐者。则应长相歌笑。何意俄尔无常悲号哽噎。若谓妙色为乐者则应长悦心目。永慰形骸。何意颜貌变改。伤痛少年。若谓好声为乐者。则应[糸*系]竹繁会。观听无厌。何意小久昏倦。耳不乐闻。若谓酣酒为乐者。则应适意遣忧。长无恼患。何故神昏心闷。骨节惨痛。或因此事鞭杖锁系䘮身夭命。破家亡国。若谓用游为乐者。则应终日游散。不知厌极何意每一登临。少时便倦。后更相携。无复行意若谓淫佚为乐者。则应血气刚强。眼明神爽少而不老。壮而不变。何意恣情逞欲。辄有疲困。抽脑彻髓。头眩眼乱。心惊气迫。筋骨缓纵。口燥唇焦。四肢振掉抽拔五藏。由此夭命。若谓荣位为乐者。则应始终不变。无耻无辱何意黜陟之间。憔悴立至。已上诸条大举而言六尘五情游心之处。无非是苦。所以大圣觉察三界牢狱。知苦不迷。解脱生死。

　　王融颂曰。心怨动纷绕。情怡辄迁互。欢爱一离远。伤忧坐衰暮。连幌结清阴。高台起风露。腐毒缘芳旨。夭伐寔修嫭。欲网必亏生。繁𦊨或全兔。𦕈𦕈夜何期。悠悠终肯悟。

　　出三界外乐

　　萧子良(南齐)

　　佛世尊说三界世间。总是苦聚。非唯一苦而巳。又是无常无我不净。终归于空。出世之外。则有常乐我净。具八自在。而众生长迷。妄谓为乐。一何可悲。且说一苦。随相有八。何谓八苦。所谓生苦。老苦。病苦。死苦。爱别离苦。怨憎会苦。求不得苦。五盛阴苦。于一苦中。更有诸苦。故诸行人策励行道。节身口意。翘勤匪懈。群小无知。谓之为苦。大圣圆照三达洞了。知此小苦。大乐正因。虽有劳顿。所期者大。非谓为苦。故引诸行相用简有心。若舍身命怜愍众生。得佛金色身光明洞彻行住坐卧震动大千相。若礼拜父母师长贤圣。得佛顶相。高明若不诳众生赞扬其德。得佛眉间毫相。若行慈爱仁救众生。得佛绀青螺法相。若以光灯供养施人。得佛项出日光相。若以慈意视众生者。得佛净目上下㫬相。若绝滋味十善化人。得佛四十齿齐密相。若说慈善志意坚强。得佛四牙白净相。若绝口四过。得佛方颊车广长舌相若行施平等。得佛果时七处合满相。若忍苦行决定无乱。得佛师子臆相。若行正净医药救人得佛身方正相。若行慈仁不杖众生。得佛修臂指长相。若视地行不践虫命。得佛行不蹈地相。若手扶接有苦众生。得佛手内外握相。若行四摄摄取众生。得佛手足网相。若以净心供养善人。得佛手足轮千辐理相。若施衣服隐过蔽恶得佛阴马藏相。若说除患死法。得佛鹿腨肠相。若善庄严不解众生肢节。得佛钩锁骨相。若柔和顺塔右绕从人。得佛右旋毛相。若平治道去棘刺。得佛一孔一毛相。若不服华绮沐浴于人。得佛皮肤细软相。若扫塔除秽。得佛身不受尘相。若修万行常愿具足。得佛胸卍字相。若舍国城妻子。得佛净土眷属贤圣相。若自节食上味施人。得佛上味相。若常读诵不恶口加人。得佛总持口香气相。若说法引接众生。得佛面无饥渴满口光辩才相。若持戒无缺。得佛法身圆备相。若在山间头陀苦行。得佛尘累都尽相。若舍华堂。幽林禅思。众生谓苦。不能行之。菩萨志意坚强。所期者大。不以为苦。故得自然宫殿。七宝房舍。早得成佛。众生犹自流转生死海中。岂非为颠倒惑缠之所致也。故当勤加精进。修行此行。便出三界。

　　王融颂曰端襟测烦海。矫步写埃氛。三受犹绝雨。八苦若浮云。输心仰圆极。罄质委方坟。朝游净国侣。暮集灵山群。灯祗开远照。香宇荐嘉薰。俯首睇人俗。信矣静为君。

　　极大惭愧

　　萧子良(南齐)

　　今据叔世。设法开化。以此为高。义当生信灭罪。祈福弘道。而今登无畏座。开广笑谑之端。饰词自丽之美。高言兴色。诽诮往还。仪容傲佷。初无谦逊。永不退省。我解未深。唯诘咨者寻经有谬。故经云若为利养名誉我心爱党而说法者。是名非说。若利于彼。增信心故。灭烦恼故。起净业故。知惭知愧。开八正路。是名善说。如过去世有苦岸比丘说有众生我人寿命。违于佛语。命终入阿鼻地狱。仰卧伏卧。左右胁卧。各九百万亿岁。尔后更历诸余地狱。自外徒党。受苦难言。故知不依佛教。毁谤正法。其罪实重。当知法师实亦为难。其善则致福无量。其恶则获罪亦重。是故法师应须极大惭愧。然居在世间。养生之急在于衣食。由此衣食劳乱极深。所须绘纩皮革。无不损生残命。着他皮肉。还养肉身。乃至食啖一粒之食。非用功夫。无由入口。推度前功。商量我腹。上入下出。常流不止。而于其中选择精肥。进纳软滑。贪嗜美味。无羞无耻。须臾变改。臭不可近。将行将坐。如厕不殊。何有智者于食生贪。若生贪者。大须惭愧与彼畜兽复何取别。

　　王融颂曰。冬狐理丰毳。春蚕绪轻[糸*系]。形骸翻为阻。心识还自欺。华容羁丱日。生平少年时。驱车追侠客。酌酒弄妖姬。但念目前好。安知身后悲。惕然一以愧。永与情爱辞。

　　大忍恶对门

　　萧子良(南齐)

　　夫道从苦生。不由乐果。德凭功建。非情所集。故经云忍辱第一道于诸众生心无碍故。以其在苦则多碍多恼。起不善业。今所以得无碍者。良由在碍而修无碍。故碍而不为碍。既于碍而无所碍。岂非忍力之所致乎。经云娑婆世界。五浊之刹。五痛五烧。具诸恶报。是故发大乘者多来此土。以救苦为资粮。以拔恼为要行。此土一日修善。胜于他方净国百千万劫。所以尔者。良由极苦之地。心不及善。而能于剧苦之中。卓然发意。忍苦受辱。岂不奇哉。所谓火中生莲华。此实为希有。他方净土。无修福地。所以不及此土。何者。净国七财丰溢。不假布施摄贫穷也。净国律仪圆净。不假持戒摄毁禁也。净国则无辱无忍秽土无事非辱。在辱能忍。胜他方也。净国精进如救头然不假翘勤摄懈怠也。净国之人入法流水。念念修顺。无出入观。不假寂定摄乱意也。净国智慧明满。不假才巧说摄愚痴也。又净国之人。非无弘誓。但弘誓之功。不及恶土四摄四等例同无用。净国乐故。则救苦之心薄。恶土苦故。则进善之心猛。故经云行于非道。通达佛道也。夫欲发广大心。行菩萨行。自非履危涉险。备受艰难。蹈炽火。历冰霜。婴苦切。甘楚毒于万苦中。而能忍受者。则道场可践。若无此恼。忍何从生。藉此烦恼。起我诸善。所谓尘劳之俦为如来种。当知忍者有力大人。功德之本。所谓忍痛痒。忍思想。忍疾病。忍饥苦。忍疲劳。忍寒暑。忍忧悲。忍𤍠恼忍恶骂无耻辱。忍挝打无恚碍。忍贪欲无爱着。忍憍慢无背道。忍所难忍。忍所难行。忍所难作。忍所难办能行此者。真可谓大忍辱矣。

　　王融颂曰春山之下玉抵禽。汉水之阳璧千金。清业神居德非重。洁己愚侣道已深。爱憎喜怒生而习。荣华芳旨世所钦。鸿才巨力万夫敌。谁肯制此方寸心。逸骥狂兕犷不御。繁羁密柙傥能禁。遣情遗事复何想。寂然无待恣幽寻。

　　劝请增进门

　　萧子良(南齐)

　　劝请者。殷勤之至意也。由𤼵殷勤之意。则愿善之情深矣。是故于一切纤微之善。咸须殷勤。劝请增进。令生慧行。不容中废。然劝请有二。劝请众生修行戒善具诸德本。劝请诸佛救护众生说法久住十方四恶趣。我今悉劝请。修持诸戒行。获得于人身。十方一切人。我今悉劝请。令修十善业。得生于天上。十方诸天人。我今悉劝请。登立正定聚。得离于恶道。十方诸学人。我今悉劝请。觉察诸烦恼。速证无学地。十方阿罗汉。我今悉劝请知非究竟位。唯有一佛乘。十方辟支佛。我今悉劝请。成就大悲智。教化诸众生。人天二乘众。我今悉劝请。体觉如来藏。修习菩萨行。一切诸菩萨。我今悉劝请。修行十度行。速登于十地。兜率天菩萨。我今悉劝请。常转不退轮。速下度群生。菩萨智未明。我今悉劝请。金刚灭尘累。显发真实相。十方一切佛。初成正觉者。我请转法轮。安乐诸众生。十方一切佛。若欲舍寿命。我今归命请。愿久住于世。如是佛菩萨。我今皆劝请。发此殷勤心。是故稽首礼。

　　王融颂曰俟河之清逢圣朝。灵智俯接一其遥。白日驰光不流照。葵藿微志徒倾翘。遍盈空有尽三界。绵塞宇宙罄八辽。德光业遂升至觉。寂寞常住独能超。煎灼欲火思云露。沈汩使水望舟桥。弘慈广度昔有誓。法轮道御且徐䮽。

　　净土十疑论

　　释智顗(隋)

　　第一疑。问诸佛菩萨。以大悲为业。若欲救度众生。祗宜生此三界于五浊三涂之中。救众生苦。因何求生净土。自安其身。舍离众生。是无大慈。障菩提道。

　　○答菩萨有二种。一者久修行菩提道。得无生忍。自不待说。二者未得不还。及初发心凡夫。要须常不离佛。忍力成就。方堪处三界。于恶世中救苦众生。故智度论云。具缚凡夫。起大悲心。愿生恶世。救苦众生者。无有是处。何以故。恶世界烦恼强。自无忍力。心随境转。声色所缚。自堕三涂。焉救众生。故维摩经云。自疾不能救。而能救疾人。又智度论云。譬如二人同行。见人为水所溺。一人性急。直入水救。为无方便力。彼此俱没。一人有方便。往取船筏。乘之救接。悉皆得脱水溺之难。新发意菩萨。亦复如是。为此常须近佛。得无生已。方能救众生如得船者。又论云。譬如婴儿。不得离母。若离母。或堕坑阱。渴乳而死。又如鸟子。翅羽未成。秪得依树傅枝。不能远去。翅翮成就。方能空飞自在。无碍凡夫无力。专念阿弥阿佛。使成三昧。以念成故。临终敛念得生。决定无疑。

　　第二疑问诸法体空今乃舍此而求西方。岂不乖理。

　　○答释有二义。一者总答。二者别答。总答者。汝若言求生西方弥陀净土。则是舍此求彼。不中理也。汝若执住此不求西方。是舍彼着此。此亦成病。亦不中理也。又转计云。我亦不求生彼。亦不求生此者。则断灭见故。金刚般若云。须菩提汝若作是念。发阿耨多罗三藐三菩提心者。说诸法断灭相。莫作是念。何以故发菩提心者。于法不说断灭相。二别答者。夫不生不灭者。于生缘中。诸法和合。不守自性。求于生体。亦不可得。此生生时。无所从来。故名不生不灭者。谓诸法散时不守自性。言我散灭。此散灭时。去无所去故言不灭。非因缘生灭外。别有不生不灭。亦非不求生浮土。唤作无生。偈云。因缘所生法。我说即是空。亦名为假名。亦名中道义。又云。诸法不自生。亦不从他生。不共不无因。是故说无生。又云。譬如有人。造立宫室。若依空地。随意无碍。若依虚空。终不能成。诸佛说法。常依二谛。不坏假名。而说诸法实相。智者炽然求生净土。达生体不可得。即是真无生。此谓心净。故佛土净。愚者为生所缚。闻生即作生解。闻无生印作无生解。不知生即无生。无生即生。不达此理。横想是非。嗔他求生净土。几许诬哉。此则是谤法罪人。邪见外道也。

　　第三疑。问十方诸佛一切净土。法性平等。功德亦等行者普念一切功德。生一切净土。今乃遍求一佛净土。与平等性乖。云何生净土。

　　○答一切诸佛土。实皆平等。但众生根钝。浊乱者多。若不专系一心一境。三昧难成。专念阿弥陀佛。即是一相三昧。以心专致。得生彼国。如随愿往生经云。普广菩萨问佛。十方悉有净土。世尊何故偏赞西方弥陀净土。专遣往生。佛告普广。𨶒浮提众生。心多浊乱。为此偏赞西方。一佛净土。使诸众生专心一境。易得往生。若总念一切佛者。念佛境宽。则心散漫。三昧难成。不得往生。又求一佛功德。与求一切佛功德。无异以同一佛法性。故为此念阿弥陀佛。即念一切佛生一净土。即生一切净土故华严云一切诸佛身。即是一佛身。一心一智慧。力无畏亦然。又云譬如净满月。普应一切水。形像虽无量。本月未曾二。如是无碍智。成就正等觉。应念一切刹。佛身无有二。智者以譬喻得解。若能达一切月影即一月影。一月影即一切月影。月影无二故。一佛即一切佛。一切佛即一佛。法身无二故。故炽然念一佛时即念一切佛也。

　　第四疑。问既求生一佛净土。何不于十世佛土内。随念一佛净土。何须偏念西方净土邪。

　　○答。凡夫无智。不敢自专。专用佛语。只知偏念阿弥陀佛云何用佛语释迦大师。一代说法。处处圣教。惟劝众生专心偏念阿弥陀佛。求生西方如无量寿经。观经。往生论等。数十余部经论文等。殷勤指授。劝生西方。故偏念也。又弥陀佛。别有大悲四十八愿。接引众生。又观经云。阿弥陀佛。有八万四千相。一一相。有八万四千好一一好。放八万四千光明。遍照法界。念佛众生。摄取不舍。若有念者。机感相应。决定得生。又弥陀经。大无量寿经。鼓音王陀罗尼经。等云。释迦佛说经时。皆有恒河沙佛。舒其舌相。遍覆三千大千世界证成一切众生。念阿弥陀佛乘佛大悲愿力决定得生极乐当知阿弥陀佛。与此世界。偏有因缘。何以得知。无量寿经云末世灭法之时。特驻此经百年。在世接引众生往生彼国。故知阿弥陀佛。与此世界极恶众生。偏有因缘。其余诸佛一切净土。虽一经两经。略劝往生。不如弥陀佛处处经论殷勤叮咛。劝往生也。

　　第五疑。问具缚凡夫。恶业厚重。一切烦恼。一毫未断。西方净土。出过三界。具缚凡夫。云何得生。

　　○答。有二种缘。一者自力。二者他力。自力者。璎珞经云。始从具缚凡夫。未识三宝。不知善恶。因之与果。初𤼵菩提。以信为本。住在佛家。以戒为本。受菩萨戒。身身相续。戒行不缺。经一劫二劫三劫。始至初𤼵心住。如是修行十波罗蜜等无量行愿。相续无间。满一万劫。方始至第六正性住。若能增进。至七不退住。即种性住。此约自力。卒未得生净土也。他力者。若信阿弥陀佛。大悲愿力。摄取念佛众生。即能发菩提心。行念佛三昧。厌离三界身。起行施戒修福。于一一行中。回愿生彼弥陀佛土。乘佛愿力。机感相应。即得往生故十住娑婆论云。于此世界。修道有二种。一者难行道。二者易行道。难行道。在于五浊恶世。于无量寿佛时求阿鞞跋致。甚难可得。此难如尘沙。说不可尽。略述三五。一者外道相眩。乱菩萨法。二者无柰恶人。破他胜德。三者颠倒善果。能坏梵行。四者声闻自利。障于大慈。五者惟有自力。无他力。譬如跛行。一日不过数里。极大辛苦。谓自力也。易行道者。谓信佛教。念佛三昧。愿生净土。乘弥陀愿力摄持。决定往生。如人水行。藉船力故。须㬰千里。谓他力也。又如劣夫。从转轮王。一日一夜周行四天下。非自力。轮王力也。

　　第六疑。问具缚凡夫。得生彼国。邪见三毒等常起。云何即得不退。超过三界。

　　○答。得生彼国。有五因缘。不退。云何为五。一者。阿弥陀佛。大悲愿力摄受。故得不退。二者。佛光常照故。菩提心常增进不退。三者水鸟树林。风声乐响。皆说苦空。闻者常起念佛念法念僧之心。故不退。四者。彼国纯诸菩萨。以为良友。无恶缘境外无鬼神魔内无三毒等。烦恼。毕竟不起。故不退。五者生彼国。即寿命永劫。共菩提佛齐等。故不退也。

　　第七疑。问弥勒菩萨。一生补处。即得成佛。上品十善得生彼处见弥勒菩萨。随从下生三会之中自然得圣果。何须求生西方。

　　○答。求生兜率一日闻道见佛。势若相似。实有优劣。且论二种。一者纵持十善。恐不得生弥勒。上生经云。行众生三昧。得入正定。方使得生。且无方便接引之义。不如阿弥陀佛。本愿力。光明力。但有念佛众生。摄取不舍。又释迦佛说九品教门方便接引殷勤发遣。生彼净土。但众生能念阿弥陀佛者。机感相应。必得生也。二者兜率天宫。是欲界退位者多。无有水鸟乐树风声乐响。起众生菩提之心。伏灭烦恼恶业。又有女人。长诸天爱欲。天女微妙。诸天耽玩。自不能舍。不如弥陀净土。水鸟乐树。风声乐响。众生闻者。皆生念佛念法之心。伏灭烦恼。又无女人。及与二乘。纯一人乘清净良伴。为此烦恼恶业毕竟不起。遂至无生之位。如此比校优劣显然。何须致疑。今观释迦佛在世之时。大有众生见佛。不得圣果者恒沙。弥勒出世亦尔。何如弥陀净土。但生彼国。悉得无生法忍。未有一人退落。为生死业缚者也。又西国传云。有三菩萨。一名无著。二名世亲。三名狮子觉。此三人发愿同生兜率见弥勒。若先亡者。得见弥勒。誓来相报。狮子觉先亡。一去数年不来后世亲临终之时。无著语云。汝见弥勒。必来相报。世亲已去。三年始来。无著问曰。何意如许多时始来。世亲云。至彼天中。听弥勒说法。一坐旋绕。即来相报。不晓此处。已经三载。又问狮子觉。今在何处世亲云。狮子觉为受天乐。在外眷属。从去已来。总不见弥勒诸小菩萨生彼。尚在五欲。何况凡夫。为此愿生西方。定得不退。不求兜率也。

　　第八疑。问众生无始已来。造无量业。今生又复无恶不造。云何临终十念成就。即得往生。出过三界法业之事。

　　○答。释云众生无始以来善恶业种多少强弱并不得知但能临终遇善知识若恶多者知识尚不可逢何况十念成就。又汝以无始来。恶业为重。临终十念为轻者。今以三种轻重较量。不定在时节多少。云何为三一者在心。二者在缘。三者在决定。在心者造罪之时。从自心虚妄颠倒生。此心初不知其为罪业也。念佛者。从善知识。闻说阿弥陀佛真实功德名号生此心方知其为胜因实福也。一虚一实。岂可相比。譬如万年暗室。日至而暗顿灭。岂可以久来之暗遂不灭邪。在缘者。造罪之时。从虚妄痴闇心。缘虚妄境界颠倒生。然真心未尝不惶愧有时而掩饰也。念佛之心。从闻佛清净真实功德名号。缘真实觉悟踊跃奋迅心生。唯恐其不得一旦见佛也。一真一伪。岂可相比。譬如人。被毒箭中。箭深毒𢡖。伤肌破骨。一闻灭除药鼓。即箭出毒除。岂肯以箭深毒𢡖。而不去乎。决定者。造罪之时。初不信其有佛也。及至念佛之时。又唯恐其有罪也。念心猛利。如日再明。又譬如十围之索。千夫莫制。童子挥剑。须㬰两分。如千年积柴。一豆之火。少时即尽。故一心念佛。灭八十亿劫生死之罪。为念佛时。心猛利故。伏灭恶业。决定得生。不须疑也。

　　第九疑。问西方去此十万亿佛刹。凡夫劣弱。云何可到。又往生论云。女人及根缺二乘种不生。当知女人及根缺者。必定不得生彼。

　　○答。为对凡夫肉眼生死心。量说西方去此十万亿佛刹耳。但使众生净业成者。临终在定之心即是净土受生之心。动念即生净土也。观经云。弥陀佛国。去此不远。又云。业力不可思议。一念即得生彼。不须愁远。如人在梦。身虽在床。而心意识遍至他方一切世界。生净土亦尔。动念即生。不须疑也。女人及根缺二乘种不生者。但论彼国无女人。及无盲聋喑哑人。不道此间女人根缺人不得生彼也。即如韦提夫人是请生净土主及五百侍女授记。悉得往生。但此处女人。及盲聋喑哑人一心念阿弥陀佛。悉生彼国已更不受女人身。亦不受根缺身耳。二乘人。但回心愿生净土至彼更无二乘执心故无量寿经四十八愿云。设我得佛。十方世界一切女人。称我名号。厌恶女人。舍命之后。更受女身者。不取正觉。况生彼国。更受女身。复有根缺耶。

　　第十疑。问欲决定求生西方。未知作何行业。以何为种子。又凡夫俗人。皆不断淫欲。未知得生彼否。

　　○答。决定生西方者。具有二种行。一者厌离行。二者欣愿行。厌离行者。凡夫无始已来。为五欲缠缚。轮回五道。备受众苦。不起心厌离。五欲未有出期。为此常观色身脓血屎尿。一切恶露不净臭秽。故涅槃云。如是身城。愚痴罗刹。住止其中。谁有智者。当乐此身。又经云。此身众苦所集。一切皆不净。上至诸天身。皆亦如是。行者若行若坐。当观此身唯苦无乐深生厌离纵使妻房。不能顿断。渐渐生厌。作不净观。若能如此观身不净者。淫欲烦恼。渐渐减少。又发愿愿我永离三界五欲男女等身。愿得净土法性生身。此谓厌离行二名欣愿行者。观彼净土庄严等事。欣心愿求。常不离佛得无生忍。此谓欣愿行也。

　　释智通论

　　释行友(隋)

　　夫法本不生。今则无灭。如身实相。观佛亦然。因斯以谈。则三界与一识㝠归。生死共涅槃同体。又何容净秽彼此于其间哉则凡夫学人妄情未尽。不能齐彼我。均苦乐。遗欣厌。亡是非。故须回向愿求标心所诣。然后往生耳。其实则不然。譬犹明镜现形。空谷应声。影响之来。岂足远乎。而惑者以暗识生疑。谓净土越度三有。超过九定。绝域寥廓。经途夐远。自非三乘极位。及十地圣人积行累功。安能生彼。何其谬欤。观斯上人。虽禀性温柔。为人清洁。其所修习。则福德偏长。定慧之功。盖不足纪。直以一生之散善。临命之虚心。遂能自睹光明。亲见幢相。动摇神象。梦感旁人。是知九品之业有征。十念之功无爽。凡我同志。岂不勖哉。若夫寻近大乘。修行止观。察微尘之本际。讯一念之初源。便可荆棘播无常之音。枭獍说甚深之法。十方净国。未必过此。如其眷恋妻孥。槃桓弊执。营生未厌。逐物已疲。摧百龄于仓卒之间。毕一世于遑忙之际。内无所措。外无所恃。则长劫㝠没。亦奚能自返。良可悲夫。

　　(通姓程河东人大业中卒见幢盖塔庙曰吾生净土矣行友为传因著论)。

　　神不灭论

　　郑鲜之(宋)

　　多以形神同灭。照识俱尽。夫所以然。其可言乎。十世既以周孔为极矣。仁义礼教。先结其心。神明之本绝而莫言。故感之所体。自形已还。佛唱至言。悠悠弗信。余坠弱䘮。思拔沦溺仰寻玄旨。研求神要。悟夫理精于形。神妙于理。寄象传心。粗举其证。庶鉴诸将悟。遂有功于滞惑焉。夫形神混会。虽与生俱存。至于粗妙分源。则有无区异。何以言之。夫形也。五藏六腑。四肢七窍。相与为一。故所以为生。当其受生。则五常殊授。是以肢体偏病。耳目互缺。无夺其为生。一形之内。其犹如兹。况神体灵照。妙统众形。形与气息俱运。神与妙觉同流。虽动静相资。而精粗异源。岂非各有其本。相因为用者邪。近取诸身。即明其理。庶可悟矣。一体所资。肌骨则痛痒所知。爪发则知之所绝。其何故哉。岂非肌骨所以为生。爪发非生之本也。生在本。则知存。生在末。则知灭。一形之用。犹以本末为兴废。况神为生本。其源至妙。岂得与七尺同枯。户牖俱尽者哉。推此理也。则神之不灭。居可知矣。

　　客难曰。子之辨神形尽矣。即取一形之内。知与不知精矣。然形神虽粗妙异源。俱以有为分。夫所以为有。则生为其本。孰有本已尽。而资乎本者独得存乎。出生之表则廓然㝠尽。既㝠尽矣。非但无所立言。亦无所立其识矣。识不立则神将安寄。既无所寄。安得不灭乎。答曰。子之难辩则辨矣。未本诸心故有若斯之难乎。夫万化皆有也荣枯盛衰。死生代谢。一形尽。一形生。此有生之始终也至于水火。则弥贯群生。赡而不匮。岂非火体因物。水理虚顺。生不自生。而为众生所资。因即为功。故物莫能竭乎。同在生域。其妙如此。况神理独绝器所不邻。而限以生表㝠尽。神无所寄哉。因斯而谈。太极为两仪之母。两仪为万物之本。彼太极者浑元之气而巳。犹能总此化根。不变其一。矧神明灵极有无兼尽者邪。其为不灭。可以悟乎。

　　难曰。子推神照于形表。指太极于物先。诚有其义。然理贵厌心。然后谈可究也。夫神形未尝一时相违。相违则无神矣。草木之无神。无识故也。此形尽矣。神将安附。而谓之不灭哉。苟能不灭。则自乖其灵。不资形矣。既不资形。何理与形为生终不相违。不能相违。则生本是同。断可知矣。答曰。有斯难也。形神有源。请为子循本而释之。夫火因薪而有火。无薪则无火薪。虽所以生火而非火之本火本自在。因薪为用耳。若待薪然后有火。则燧人之前。其无火理乎。火本至阳。阳为火极。故薪是火所寄。非其本也。神形相资。亦犹此矣。相资相因。生涂所由耳。安在有形则神存。无形则神尽。其本惚恍。不可言矣。请为吾子广其类以明之。当薪之在水则火尽。出水则火生。一薪未改。而火前期。神不赖形。又如兹矣。神不待形。可以悟乎。

　　难曰神不待形。未可顿辨。就如子言。苟不待形。则资形之与独照。其理常一。虽曰相资而本不相关佛理所明。而必陶铸此神以济彼形何哉。答曰。子之问有心矣。此悠悠之所惑。而未暨其本者也。神虽不待形然彼形必生。必生之形。此神必宅。必宅必生则照感为一。自然相济。自然相济。则理极于陶铸。陶铸则功存。功存则道行。如四时之于万物。岂有心于相济哉。理之所顺。自然之所至耳。

　　难曰形神虽异。自然相济。则敬闻矣。子既譬神之于形。如火之在薪。薪无意于有火。火无情于寄薪故能合用无穷。自与化永非此薪之火移于彼薪然后为火。而佛理以此形既尽。更宅彼形。形神去来。由于罪福。请问此形为罪为是形邪。为是神邪。若形也。则大冶之一物耳。若神也。则神不自济。系于异形。则子形神不相资之论。于此而踬矣。答曰。宜有斯问。然后理可尽也所谓形神不相资。明其异本耳。既以为生。生生之内。各周其用。苟用斯生。以成罪福。神岂自妙其照。不为此形之用邪。若其然也。则有意于贤愚。非忘照而玄会顺理。理尽形化。神宅此形。子不疑于其始彼此一理而性于其终邪。

　　难曰。神即形为照。形因神为用。斯则然矣。悟既由神惑亦在神。神随此形。故有贤愚。贤愚非神。而神为形用三世周回。万劫无算。贤愚靡始而功显中路。无始之理玄。而中路之功末。孰有在末之功。而㧞无始之初者邪。若有嘉通。则请从后尘。答曰。子责其始。有是言矣。非理无始终。玄极无涯。既生既化。罪福往复。自然所生耳。所谓聪明。诚由耳目。耳目之本。非聪明也。所谓贤愚。诚应有始既为贤愚。无始可知矣。夫有物也。则不能管物唯无物。然后能为物所归。若有始也。则不能为终。唯无始也。然后终始无穷。此自是理所必然不可征事之有始。而责神同于事。神道玄远。至理无言。仿佛其宗相与为悟。而自末征本。动失其统所以守此一观。庶阶其峰。若肆辩竞辞。余知其息矣。洪范说生之本。与佛同矣。至乎佛之所演。则多河汉。此溺于日用耳。商臣极逆。后嗣隆业。颜冉德行。早夭无闻。周孔之教。自为方内。推此理也。其可知矣。请广其证。以究其详。夫禀灵乘和。体极淳粹。尧生丹朱。顽㐫无章。不识仁义。瞽䏂诞舜。原生。则非所育。求理应传美其事。若兹而谓佛理为迂。可不悟哉。

　　明佛论(一名神不灭论)

　　宗　炳(宋)

　　夫道之至妙。固风化宜尊。而世多诞佛。咸以我躬不阅。遑恤于后。万里之事。百年以外。皆不以为然。况须弥之大。佛国之伟。精神不灭。人可成佛。心作万有。诸法皆空宿缘绵邈。亿劫乃报乎。此皆英奇超洞。理信事实。黄华之听。岂纳云门之调哉。世人又贵周孔。书典自尧至汉。九州华夏。曾所弗暨。殊域何感。汉明何德。而独昭灵彩。凡若此情又皆牵附先习。不能旷以玄览。故至理匪遐而疑。以自没悲夫。中国君子。明于礼义。而闇于知人心宁知佛心乎。今世业近事。谋之不臧。犹兴䘮及之。况精神我也。得焉则清升无穷。失矣则永坠无极。可不临深而求。履薄而虑乎。夫一局之奕。形算之浅而奕秋之心。何尝有得。而乃欲率井蛙之见。妄抑大猷。至独䧟神于天阱之下。不以甚乎。今以茫昧之识。烛幽㝠之故。既不能自览鉴于所失。何能独明于所得。唯当明精闇向。推夫善道居然宜修以佛经为指南耳。彼佛经也。包五典之德。深加远大之实。含老庄之虚而重增皆空之尽。高言实理。肃焉感神。其映如日。其清如风。非圣谁说乎。谨推世之所见而会佛之理。为明论曰。今自抚踵至顶以去陵虚心往而勿已。则四方上下。皆无穷也。生不独造。必传所资。仰追所传。则无始也。奕世相生而不已。则亦无竟也。是身也。既日用无垠之实。亲由无始而来又将传于无竟而去矣。然则无量无边之旷。无始无终之久。人固相与陵之。以自敷者也。是以居赤县于八极。曾不疑焉。今布三千日月。罗万二千天下。恒沙阅国界。飞尘。纪积劫。普㝠化之所容。俱𦕈末其未央。何独安我而疑彼哉。夫秋毫处沧海。其悬犹有极也。今缀彝伦于太虚。为藐胡可言哉。故世之所大。道之所小。人之所遐。天之所迩。所谓轩辕之前。遐哉邈矣者。体天道以高览。盖昨日之事耳。书称知远。不出唐虞。春秋属辞。尽于王业。礼乐之良敬。诗易之温洁。今于无穷之中。焕三千日月以列照。丽万二千天下以贞观。乃知周孔所述。盖于蛮触之域。应求治之粗感。且宁乏于一生之内耳。逸乎生表者。存而未论也。若不然也。何其笃于为始形。而略于为神哉。登蒙山而小鲁。登太山而小天下。是其际矣。且又坟典已逸。俗儒所编。专在治迹。言有出于世表。或散没于史策。或绝灭于坑焚。若老子庄周之道。松乔列真之术。信可以洗心养身。而亦皆无取于六经。而学者唯守救。粗之。阙文以书礼为限。断闻穷神积劫之远化。炫目前而永忽。不亦悲夫。呜呼。有似行乎。层云之下而不信。日月者。也今称一阴一阳之谓道。阴阳不测之谓神者。盖谓至无为道。阴阳两浑。故曰一阴一阳也。自道而降。便入精神。常有于阴阳之表。非二仪所究。故曰阴阳不测耳。君平之说。一生二。谓神明是也。若此二句。皆以明无。则以何明精神乎。然群生之神。其极虽齐。而随缘迁流。成粗妙之识。而与本不灭矣。今虽舜生于瞽。舜之神也。必非瞽之所生。则商均之神。又非舜之所育。生育之前。素有粗妙矣。既本立于未生之先。则知不灭于既死之后矣。又不灭则不同愚圣则异知愚圣生死不革不灭之分矣。故云精神受形。周遍五道。成坏天地。不可称数也。夫以累瞳之质。诞于顽瞽。嚚均之身。受体黄中。愚圣天绝。何数以合乎。岂非重华之灵始粗于在昔。结因往劫之先。缘会万化之后哉。今则独绝其神昔有接粗之累则练之所尽矣。神之不灭及缘会之理积习而圣三者鉴于此矣。若使形生则神生。形死则神死。则宜形残神毁。形病神困。据有腐。则其身。或属纩临尽。而神意平全者。及自牖执手。病之极矣而无变德行之主。斯殆不灭之验也。若必神生于形。本非缘合。今请远取诸物。然后近求诸身。夫五岳四渎。谓无灵也。则未可断矣。若许其神则岳唯积土之多。渎唯积水而巳矣。得一之灵。何生水土之粗哉。而感托岩流。肃成一体。设使山崩川竭必不与土木俱亡。矣神非形作。合而不灭。人亦然矣神也者。妙万物而为言矣。若资形以造。随形以灭。则以形为本。何妙以言乎。夫精神四达。并流无极。上际于天。下盘于地。圣之机穷。贤之研微。逮于宰赐庄嵇。吴札子房之伦。精用所乏。皆不疾不行。坐彻宇宙。而形之臭腐。甘嗜所资。皆与下愚同矣。宁当复禀之以生随之以灭邪。又宜思矣。周公郊祀后稷宗祀文王世或谓空以孝即问谈者何以了其必空则必无以了矣。苟无以了。则文稷之灵。不可谓之灭矣。斋三日必见所为斋者。宁可以常人之不见。而断周公之必不见哉。嬴博之葬曰骨肉归于土。魂气则无不之。非灭之谓矣。夫辰月变。则律吕动。晦望交。而蚌蛤应。分至启闭。而燕雁龙蛇。飒焉出没者。皆先之以㝠化。而后发于物类也。凡厥群有。同见陶于㝠化矣。何数事之独然。而万化之不尽然哉。今所以杀人而死。伤人而刑。及为缧绁之罪者。及今则无罪与今有罪而同然者皆由㝠缘前遘。而人理后发矣。夫幽显一也衅遘于幽而丑发于显。既无怪矣。行凶于显而受毒。于幽又何怪乎。今以不灭之神。含知尧之识。幽显于万世之中。苦以创恶。乐以诱善。加有日月之宗。垂光助照。何缘不虚已。钻仰一变至道乎。自恐往劫之桀纣。皆可徐成将来之汤武。况今风情之伦少。而泛心于清流者乎。由此观之。人可作佛。其亦明矣。夫生之起也。皆由情兆。今男女媾精。万物化生者。皆精由情构矣。情构于己。而则百众神受身。大似知情为生本矣。至若五帝三后。虽超情穷神。然无理不顺。苟昔缘所会。亦必循俯。入精化相。与顺生而敷万族矣。况今以情贯神。一身死坏。安得不复受一身。生死无量乎。识能澄不灭之本。禀日损之学。损之又损。必至无为无欲。欲情唯神独照。则无当于生矣。无生则无身。无身而有神法身之谓也。今黄帝虞舜姬公孔父。世之所仰而信者也。观其纵辔升天。龙潜鸟𩗺。反风起禾。绝粒弦歌。亦皆由穷神为体。故神功所应。倜傥无方也今形理虽外。当其随感起灭。亦必有非人力所致而至者。河之出图。洛之出书。蓂荚无栽而敷。玄圭不𤥨而成。桑谷在庭。倏然大拱忽尔以亡。火流王屋而为乌。鼎之轻重大小。皆翕歘变化。感灵而作。斯实不思议之明类也。夫以法身之极。灵感妙众而化见。照神功以朗物。复何奇不肆。何变可限。岂直仰陵九天。龙行九泉。吸风绝粒而巳哉。凡厥光仪符瑞之伟。分身涌出。移转世界。巨海入毛之类。方之黄虞姬孔神化无方。向者众瑞之奄暧显没。既出形而入神。同惚恍而玄化。何独信此而抑彼哉㝠觉法王。清明卓朗信而有征。不违颜咫尺。而昧者不知。哀矣哉。夫洪范庶征休咎之应。皆由心来。逮白虹贯日。太白入昴。寒谷生黍。崩城陨霜之类。皆𤼵自人情。而远形天事。固相为形影矣。夫形无无影。声无无响。亦情无无报矣岂直贯日陨霜之类哉。皆莫不随情曲应。物无遁形。但或结于身。或播于事。交赊纷纶。显昧渺漫。孰睹其际哉。众变盈世群象满目皆万世已来精感之所集矣。故佛经云。一切诸法。从意生形。又云心为法本。心作天堂。心作地狱。义由此也。是以清心洁情。必妙生于英丽之境。浊情滓行。永悖于三涂之域。何斯唱之迢遰微。明有实理。而直疏魂沭想飞诚悚志者哉。虽然夫亿等之情。皆相缘成识。识感成形。其性实无也。自有津悟已来孤声豁然。灭除心患。未有斯之至也。请又述而明之。夫圣神玄照而无思营之识者由心与物绝。唯神而巳。故虚明之本。终始常住。不可凋矣。今心与物交。不一于神。虽以颜子之微微。而必干干钻仰。好仁乐山。庶乎屡空。皆心用乃识。必用用妙接。识识妙续。如火之炎。炎相即而成𤓁耳。今以悟空息心。心用止而情识歇。则神明全矣。则情识之构。既新故妙续。则悉是不一之际。岂常有哉。使庖丁观之。必不见全牛者矣。佛经所谓变易离散之法。法识之性空。梦幻影响。泡沫水月岂不然哉。颜子知其如此。故处有若无。抚实若虚。不见有犯而不校也。今观颜子之屡虚。则知其有之实无矣。况自兹已降。䘮真弥远虽复进趋大道。而与东走之疾。同名狂者。皆违理谬感。遁天妄行。弥非真有矣。况又质味声色。复是情伪之所影化乎。且舟壑潜谢。变速奔电。将来未至。过去已灭。见在不住。瞬息之顷。无一毫可据。将欲何守而以为有乎。甚矣伪有之蔽神也。今有明镜于斯。纷秽集之微。则其照蔼然。积。则其照朏然。弥厚。则照而昧矣。质具本明故加秽犹照虽从蔼至昧要随镜不灭。以之辨物必随秽弥失而过谬成焉。人之神理。有类于此。伪有累神。成精粗之识。识附于神故虽死不灭。渐之以空。必将习渐至尽。而穷本神矣。泥洹之谓也。是以至言云雷从而豁以空焉。夫岩林希微风水为虚盈怀而往犹有旷然况圣穆乎。空以虚授人而不清心乐尽哉。是以古之乘虚入道。一沙一佛。未讵多也。

　　或问曰。神本至虚。何故沾受万有。而与之为缘乎。又本虚既均。何故分为愚圣乎。又既云心作万有。未有万有之时。复何以累心。使感而生万有乎。答曰。今神妙形粗。而相与为用。以妙缘粗。则知以虚缘有矣。今愚者虽鄙。要能处今识昔。在此忆彼。皆有神功。则练而可尽。知其本均虚矣。心作万有。备于前论。据见观实。三者固已信然矣。但所以然者。其来无始无始之始岂有始乎。亦玄之又玄矣。庄周称冉求问曰。未有天地可知乎。仲尼曰古犹今也。盖谓虽在无始之前。仰寻先际。初自茫渺。犹今之冉求耳。今神明始创。及群生最先之祖。都自杳漠。非追想所及。岂复学者通塞所预乎。夫圣固凝废。感而后应耳。非想所及。即六合之外矣。无以为感。故存而不论。圣而弗论。民何由悟。今相与践地戴天。而存践戴之外。岂有纪极乎。禹之弼成五服。敷土不过九州者。盖道世路所及者耳。至于人荒之表。旸谷蒙汜之际。非复人理所预。则神圣已所不明矣。况过此弥往浑瀚㝠茫。岂复议其边陲哉。今推所践戴终至所不议故一体耳推今之神用求昔之所始终至于圣人之所存而不论者亦一理相贯耳岂独可议哉皆由㝠缘随宇宙而无穷物情所感者有限故也夫众心禀圣以成识其犹众目会日以为见。离娄察秋毫于百寻者。资其妙目假日而睹耳。今布毫于千步之外。目力所匮。无假以见而于察微避危无所少矣。何为以千步所昧。还疑百寻之毫乎。今不达缘本情感所匮无以会圣。而知取至于致道之津无所少矣。何为以缘始之昧。还疑既明之化矣哉。

　　或问曰今人云。不解缘始。故不得信佛。此非感邪。圣人何以不为明之。答曰。所谓感者。抱升之分。而理有未至。要当资圣以通。此理之实感者也。是以乐身滞有。则朗以苦空之义。兼爱弗弘。则示以投身之慈。体非俱至而三乘设。分业异修而六度明。津梁之应。无一不足。可谓感而后应者也。是以闻道灵鹫天人咸畅造极者蔚如也。岂复远疑缘始。然后至哉。理明训足。如说修行。何所不备。而犹必不信终怀过疑于想所不及者与将陨之疾。馈药不服。流矢通中。忍痛不㧞要求矢药造构之始以致命绝。夫何异哉。皆由猜道自昔。故未会无言。致始今日在信妄疑耳。岂可以为实理之感哉。非理妄疑之感固无以感圣而克明矣。夫非我求蒙。蒙而求我。固宜虚己及身。随顺玄化。诚以信往。然后悟随应来。一悟所振终可遂至㝠极。守是妄疑而不归纯敛衽者。方将长沦惑网之灾。岂有旦期。背向一差。升坠天绝。可不慎乎。

　　或问曰孔氏之训无求生以害仁有杀身以成仁仁之至也亦佛经说菩萨之行矣老子明无为无为之至也即泥洹之极矣而曾不称其神通成佛岂孔老有所不尽与明道欲以扇物而掩其致道之实乎无实之疑安得不生答曰教化之发各指所应世蕲乎乱洙泗所弘应治道也纯风弥凋二篇乃作以息动也若使颜冉宰赐尹喜庄周外赞儒玄之迹以导世情所极。内禀无生之学以精神理之求。世孰识哉。至若冉季子游子夏子思孟轲林宗康成盖公严平班嗣杨王之流或分尽于礼教或自毕于任逸而无欣于佛法皆其寡缘所穷终无潜滥故孔老发音指导。自斯之伦。感向所暨。故不复越叩过应。儒以弘仁。道在抑动。皆已抚教得崖。莫匪尔极矣。虽慈良无为。与佛说通流。而法身泥洹。无与尽言。故弗明耳。且凡称无为而无不为者。与夫法身无形普入一切者。岂不同致哉。是以孔老如来。虽三训殊路。而习善共辙也。

　　或问曰自三五以来暨于孔老。洗心佛法。要将有人。而献酬之迹。曾不乍闻者。何哉。答曰余前论之旨已明俗儒而编专在治迹言有出于世表或散没于史策或绝灭于坑焚今又重敷所怀夫三皇之书谓之三坟言大道也。尔时也。孝慈天足。岂复训以仁义。纯朴弗离。若老庄者。复何所扇。若不明神本于无生空众性以照极者。复以何道大道乎。斯文没矣。世孰识哉。史迁之述五帝也。皆云生而神灵。或弱而能言。或自言其名。懿渊疏通。其知如神既以类夫大乘菩萨化见而生者矣。居轩辕之丘登崆峒。陟凡岱。幽陵蟠木之游。逸迹超浪。何以知其不由从如来之道哉。以五帝之长世。尧治百年。舜则七十。广成大隗。鸿崖巢许。𡘆父北人。姑射四子之流。玄风畜积。洋溢于时。而五典余类。唯唐虞二篇而至寡辟。子长之记。又谓百家之言。黄帝文不雅驯缙绅难言。唯采杀伐治迹。犹万不记一。岂至道之盛。不见于残缺之篇。便当皆虚𡚶哉。今以神明之君。游浩然之世。携七圣于具茨。见神人于姑射。一化之生复。何足多谈。微言所精。安知非穷神亿劫之表哉。广成之言曰。至道之精。窈窈𡨕𡨕。即首楞严三昧矣。得吾道者。上为皇。下为王。即亦随化升降为飞行皇帝转轮圣王之数也。失吾道者。上见光。下见土。亦生死于天人之界者矣。感大隗之风。称天师而退者亦十号之称矣。自恐无生之化。皆道深于若时。业流于玄胜。而事没振古。理随文翳。故百家所摭。若晓而昧。又缙绅之儒。不谓雅驯。遂令狥世。而不深于道者。仗史籍而抑至理。从近情而忽远化。困精神于永劫。岂不痛哉。伯益述山海天毒之国。偎人而爱人。郭璞传古谓天毒即天竺。浮屠所兴。偎爱之义。亦如来大慈之训矣。固亦既闻于三五之世也。国典弗传。不足疑矣。凡三代之下。及孔老之际。史策之外。竟何可量。孔之问礼老为言之。关尹之求。复为明道。设使二篇或没其言。独存于礼记。后世何得不谓柱下翁。直是知礼老儒。岂不体于玄风乎。今百代众书。飘荡于存亡之后。理无备在。岂可断以所见。绝献酬于孔老哉。东方朔对汉武劫烧之说。刘向列仙叙七十四人在佛经。学者之管窥于斯。又非汉明而始也。但驰神越世者众而显。结诚幽微者寡而隐。故潜感之实。不扬于物耳。道人澄公仁圣于石勒虎之世谓虎曰。临淄城中。有古阿育王寺处。犹有形像。承露盘在深林巨树之下。入地二十丈。虎使者依图搜求。皆如言得。近姚略叔父为晋王。于河东蒲坂古老。所谓阿育王寺处。见有光明凿求得佛遗骨于石函银匣之中。光曜殊常。随路迎睹于灞上比丘。今见存辛寺。由此观之。有佛事于齐晋之地久矣哉。所以不说于三传者。亦犹于宝孙盛之史。无语称佛。而妙化实彰。有晋而盛于江左也。

　　或问曰若诸佛见存。一切洞彻。而威神之力。诸法自在。何为不曜光仪于当今。使精粗同其信悟。洒神功于穷迫。以㧞冤枉之命。而令君子之流。于佛无睹。故同其不信。俱䧟阐提之苦。秦赵之众。一日之中。白起项籍坑六十万。夫古今彝伦。及诸受坑者。诚不悉有宿缘大善。尽不睹无一缘。而悉积大恶。而不睹佛之悲。一日俱坑之痛。慭然毕同。坐视穷酷而不应。何以为慈乎缘不倾天。德不邈世。则不能济。何以为神力自在。不可思议乎。鲁阳回日。耿恭飞泉。宋九江虎远江而蝗避境。犹皆心力横彻。能使非道玄通。况佛神力融起之气。冶籍之心。以活百万之命。殊易夫纳须弥于芥子。甚仁于毁身乎一虎一鸽矣。而今想焉而弗见。告焉而弗闻。请之而无救寂寥然与大空无别。而于其中有作沙门而烧身者。有绝人理而剪六情者。有苦力役倾资宝而事庙像者。顿夺其当年而不见其所得吁可惜矣。若谓应在将来者。则向六十万命。善恶不同。而枉灭同矣。命善恶虽异。身后所当。独何得异。见世殊品既一。不蒙甄别。将来浩荡。为欲何望。况复恐实无将来乎。经云。足指按地。三千佛土皆见。及盲聋喑哑牢狱毒痛。皆得安宁。夫佛远近存亡。有戒无戒。等以慈焉。此之有心。宜见苦痛。宜宁与彼一矣。而经则快多是语。实则竟无暂应。安知非异国有命世逸群者。构此空法。以胁异翼善交。言有微远之情。事有澄肃之美。纯而易信者。一己输身。遂相承于不测。而势无止薄乎。答曰。今不睹其路。故于平谓险。诚瞰其涂。则不见所难矣。夫常无者。道也。唯佛则以神法道。故德与道为一。神与道为二。二故有照以通化。一故常因而无造。夫万化者固各随因缘自作于大道之中矣。今所以称佛云。诸法自在。不可思议者。非曰为可不由缘数。越宿命而横济也。盖众生无量神功所导。皆依崖曲畅其照。不可思量耳。譬之洪水四凶。瞽顽象傲。皆化之固然尧舜弗能易矣。而必各依其崖。洚水流凶。允若克谐。其德岂不大哉。夫佛也者。非他也。盖圣人之道。不尽于济生之俗。敷化于外生之世者耳。至于因而不为。功自物成。直尧之殊应者耳。夫钟律感类。犹心玄会。况夫灵圣。以神理为类乎。凡厥相与㝠遘于佛国者。皆其烈志清神。积劫增明故能感诣洞彻。致使释迦发晖。十方交映。多宝涌见。灯王入室。岂佛之独显乎哉。我能见矣。至若今之君子。不生应供之运。而域乎禹绩之内。皆其诚背于昔。故会乖于今。虽复清若夷齐。贞如柳季。所志苟殊。复何由感而见佛乎。况今之所谓或自斯已还。虽复礼义熏身。高名馥世。而情深于人。志不附道。虽人之君子。而实天之小人。灵极之容。复何由感映。岂佛之偏隐哉。我弗见矣。若或有随缘来生。而六度之诚。发自宿业。感见独朗。亦当屡有其人。然虽道俗比肩。复何由相知乎。然则粗妙在我。故见否殊应。岂可以己之不曜于光仪。而疑佛不见存哉。夫天地有灵。精神不灭明矣。今秦赵之众。其神与宇宙俱来成败天地而不灭起籍二将岂将顿灭六十万神哉神不可灭则所灭者身也。岂不皆如佛言。常灭群生之身。故其身受灭。而数会于起籍乎。何以明之。夫乾道变化。各正性命。至于鸡彘犬羊之命。皆乾坤六子之所一也。民之咀命充身。暴同蛛蟱为网矣。鹰虎非搏噬不生人可饭蔬而存。则虐己甚矣。天道至公。所布者命。宁当许其虐命而抑其㝠应哉。今六十万人。虽当美恶殊品。至于忍咀群生。恐不异也。美恶殊矣。故其生之所享。固可实殊。害生同矣。故受害之日。固亦可同。今道家之言。世之所述。无以云焉。至若于公邴吉虞怡。德应于后。严延年田蚡晋宣。杀报交验。皆书于魏汉。世所信睹。夫活人而庆流子孙。况精神为杀活之主。无殃庆于后身乎。杀活彼身。必受报己身。况通塞彼神。而不荣悴于己神乎。延年所杀。皆凡等小人。窦婴王陵宰牧之豪。贤不殊。贵贱异。其致报一也。报之所加。不论豪贱。将相晋王不二矣。岂非天道至平。才与不才。亦各其子。理存性命。不在贵贱故邪。然则豚鱼虽贱。性命各正于乾道矣。观大鸟之回翔。小鸟之啁噍。葛卢所听之牛。西巴所感之鹿。情爱各深于其类矣。今有孕妇稚子于斯。而有刳而剔之。燔而炙之者。则谓𡨚痛之殃。上天所感矣。今春猎胎孕。燔𦵔羔雏。亦天道之所一也。岂得独无报哉。但今相与理。缘于饮血之世。畋渔非可顿绝。是以圣王庖厨其化。盖顺民之杀以灭其害。践庖闻声。则所不忍因豺獭以为节疾非时之伤孕。解𦊨而不网。明含气之命重矣。孟轲击赏于衅钟。知王德之去杀矣。先王抚鹿救急。故虽深其仁。不得顿苦其禁。如来穷神明极。故均重五道之命。去杀为众戒之首。萍沙见报于白兔。释氏受灭于昔鱼。以示报应之势。皆其窈窕精神。迂而不昧矣。若在往生。能闻于道。敬修法界。则必不坠长平。而受坑马服矣。及在既坠。信法能彻。必超今难若缘衅先重。难有前报。及戒德后臻。必不复见坑来身矣。所谓洒神功于穷迫。以㧞𡨚枉之命者。其道如斯。慈之至矣。今虽有世美而无道心。犯害众命。以报就迫。理之当也。佛乘理居当而救物以法不蹈法则理无横济岂佛无实乎。譬之扁鹊救疾以药。而不信不服。疾之不瘳。岂鹊不妙乎。鲁阳耿恭远祖九江。所以能回日飞泉。虫虎避德者。皆以烈诚动乎神道。神道之感。即佛之感也。若在秦赵。必不䧟于难矣。则夫䧟者。皆已无诚。何由致感于佛。而融冶起籍哉。夫以神通之众。萃穷化之堂。故须弥可见于芥子之内耳。又虽今则虎鸽。昔或为人。尝有缘会。故值佛嘉运。投身济之。割股代之。苟无感可动。以命偿杀。融冶之奇安得妄作。吹万之死。咸其自己。而疑佛哉。夫志之笃也。则想之而见。告之斯闻矣。推周孔交梦。傅说形求实至古今悠隔傅岩遐岨而玄对无碍则可以信夫洁想西感睹无量寿佛越境百亿超至无功何云大空无别哉夫道在练神。不由存形。是以沙门祝形烧身。厉神绝往。神不可灭。而能奔其往岂有负哉契阔人理。崎岖六情何获于我。而求累于神诚自剪绝。则日损所情。实渐于道。苦力策观。倾资夐居。未几有之。俄然身灭。名实所[(冰-水+〡)*ㄆ]。不出盗跨。构馆栖神。象渊然幽穆。形从其微神随之远。微则应清。远则福妙。盗跨与道。孰为优乎。顿夺其当年。所以超升潜行。协于神明。福德彰于后身。岂能见其所得哉。夫人事之动。必贯神道。物无妄然。要当有故而然矣。若使幽明之报。不如向论。则六十万命。何理以坑乎。既以报坑必以报不坑矣。今战国之人。𦕈若安期。幽若四皓龙颜而帝。列地而君英声茂实。不可称数。同在羿之彀中。独何然乎。岂不各是前报之所应乎。既见福成于往行。则今行无负于后身明矣。见世殊品。既宿命所甄。则身后所当。独何容滥。经之所奇自谓当佛化见之时。皆由素有嘉会。故其遇若彼。今曾无暂应。皆咎在无缘。而反诬至法空构。呜呼。神鉴孔昭。侮圣人之殃。亦可畏也。敢问空构者。将圣人与贤人与小人与夫圣无常心。盖就物之性化使遂耳。若身死神灭但当一以儒训。尽其生极。复何事哉而诳以不灭。欺以成佛使烧祝发肤绝其牉合所遏苗裔数不可量。且夫彦圣育无常所或潜有塞矣。空构何利而其毒大苦。知非圣贤之为矣。若人哉樊须之流也。则亦敛身周孔畏惧异端。敢妄作哉。若自兹已降。则不肖之伦也。又安能立家九流之外。增徽老庄之表而照列于千载之后。龙树提婆马鸣迦旃延法胜山贤达摩多罗之伦。旷载五百。仰述道训大智中百论。阿毗昙之类。皆神通之才也。近孙绰所颂𦒿域健陀勒等八贤。支道林像而赞者。竺法护于法兰道邃𨵗公。则皆神映中华。中朝竺法行时人比之乐令江左尸梨蜜群公高其卓朗。郭文举廓然邃允。而所奉唯佛。凡自龙树以达。宁皆失身于向所谓不肖者之诧乎。然则黄面夫子之事。岂不明明也哉。今影骨齿发。遗器余武。犹光于本国。此亦道之证也。夫殊域之性。多有精察黠才。而嗜欲类深。皆以厥祖身立佛前。累叶亲传世祗其实。影迹遗事。昭化融显。故其裔王。则倾国奉戒。四众苦彻死而无悔。若理之诡暧。事不实奇。亦岂肯倾已破欲。以尊无形者乎。若影物无实声出来往则古今来者。何为苦身离欲。若是之至。往而反者。宜其沮懈。而类皆更笃乎。粗可察矣。论曰。夫自古所以不显治道者。将存其生也。而苦由生来昧者不知矣。故诸佛悟之以苦导以无生无生不可顿体而引以生之善恶同善得报。事固昭然。今世之所以慢祸福于天道者。类若史迁感伯夷而慨者也。夫孔圣岂妄说也哉。称积善余庆。积恶余殃。而颜冉夭疾。厥胤蔑闻。商臣考终。而庄则贤霸。凡若此类。皆理不可通。然理岂有无通者乎。则纳庆后身。受殃三涂之说。不得不信矣。虽形有存亡。而精神必应。与见世而报。夫何异哉。但因缘有先后。故对至有迟速。犹一生祸福之蚤晚者耳。然则孔氏之训。资释氏而通也。夫人理飘纷。存殁若幻笼以百年命之孩老无不尽矣。虽复黄发鲐背犹自觉。所经俄顷况其短者乎。且时则无止。运则无穷。既往积劫无数无边皆一瞬一阅以及今耳。今积瞬以至百年。曾何难及。而又鲜克半焉。夫物之媚于朝露之身者类无清遐之实矣。何为甘臭腐于漏刻。以枉长存之神。而不自疏于遐远之风哉。昔仲尼修五经于鲁以化天下。及其𦕈邈太蒙之颠。而天下与鲁俱小。岂非神合于八遐。故超于一世哉。然则五经之作。盖于俄顷之间。应其所小者耳。世又何得以格佛法而不信哉。请问今之不信。为谓黔首之外。都无神明邪。为之亦谓有之而直无佛乎。若都无神明。唯人而巳。则谁命玄鸟降而生商。孰遗巨迹感而生弃哉。汉魏晋宋。咸有瑞命。知视听之表。神道炳焉。有神理。必有妙极得一以灵。非佛而何。夫神也者。依方玄应。不应不预。存从实致。化何患不尽。岂须诡物而后训乎。然则其法之实。其教之信。不容疑矣。论曰群生皆以精神为主。故于玄极之灵。咸有理以感。尧则远矣。而百兽儛德。岂非感哉。则佛为万感之宗焉。日月海岳。犹有朝夕之礼。秩望之义。况佛之道众。高者穷神于生表。中者受身于妙生。下则免夫三趣乎。今世教所弘。致治于一生之内。夫玄至者寡。顺世者众。何尝不相与唯习世情。而谓死则神灭乎。是以不务邈志清遐。而多循情寸阴。故君子之道鲜焉。若鉴以佛法。则厥身非我。盖一憩逆旅耳。精神乃我身也。廓长存而无已。夫风经炎则暄。吹林必凉。清水激浊。澄石必明。神用得䘮。亦存所托。资此明信。幽明永济。孝之大矣。众生沾仁。慈之至矣。凝神独妙。道之极矣。洞朗无碍。明之尽矣。𤼵轸常人之心。首路得辙。纵可多历劫数。终必迳集玄极。若是之奇也。等是人也。背辙失路。蹭蹬长往。而永没九地。可不悲乎。若不然也。世何故忽生懿圣。复育愚鄙。上则诸佛。下则蜎飞蠕动乎。皆精神失得之势也。今人以血身七尺。死老数纪之内。既夜消其半矣。䘮疾众故又苦其半。生之美盛荣乐得志。盖亦何几。而壮齿不居。荣必惧辱。乐实连忧。亦无全泰而皆竞入流俗之险路。讳陟佛法之旷涂。何如其智也。夫缘起浩污。非复追想所及。失得所关。即六合之外存而不论者也。请复循环而伸之。夫圣人之作易。天之垂象。吉凶治乱。其占可知。然原其所以然之状。圣所弗明。则莫之能知。今以所莫知。废其可知。逆占违天而动。岂有不亡者乎。不可以缘始弗明。而背佛法。亦犹此也。人以不忆前身之意。谓神不素存。夫人在胎孕。至于孩龆。不得谓非精神矣。同一生之内耳。以今思之。犹㝠然莫忆。况经生死。历异身昔忆安得不亡乎。所忆亡矣而无害神之常存。则不达缘始。何妨其理常明乎。子路问死。子曰。未知生。安知死。问事鬼神。则曰。未知事人。焉知事鬼。岂不以由也。尽于好勇。笃于事。君。固宜应以一生之内。至于生死鬼神之本。虽曰有问。非其实理之感。故性与天道。不可得闻。佛家之说众生有边无边之类。十四问一切智者皆置而不答。诚以答之无利益。则堕恶邪。然则禀圣奉佛之道。固宜谢其所绝。餐其所应。如渴者饮河。挹洪流以盈己。岂须穷源于昆山哉。夫人之生也。与忧俱生。患祸发于时事。灾沴奋于㝠昧。虽复雅贵连云。拥徒百万。独以形神坐待无常。家人嗃嗃。妇子嘻嘻俄复沦为惚恍。人理曾何足恃。神既无灭。求灭不得。复当乘罪受身今之无赖群生虫豸万等皆殷鉴也。为之谋者。唯有委诚信佛。托心履戒。以援精神生蒙灵。援死则清升。清升无已。迳将作佛。佛固言尔。而人侮之。呜呼六极苦毒而生者。所以世无已也。所闻所见。精进而死者。临尽类多神意安定。有危迫者。一心称观世音。无不蒙济。皆向所谓生蒙灵援。死则清升之符也。昔远和尚澄业庐山。余往憩五旬。高洁。贞厉。理学精妙。固远流也。其师安法师。灵德自奇。微遇比丘。并含清真。皆其相与素洽乎道。而后孤立于山。是以神明之化邃于岩林骤与余言于崖树涧壑之间。暧然乎有自言表而肃人者。凡若斯论。亦和尚据经之旨云尔。夫善即者。因鸟迹。以书契。穷神事。固有俄尔微感而终至冲天者。今无陋鄙言。以警其所感。奄然身没。安知不以之超登哉。

　　捧心论

　　冯　衮(北齐)

　　诸行者不得信此无明昏心。觅长觅短。听经学问。严饰我心。须识诈贼。觅他过恶。不求其长。则吾我渐歇。特须分疏。勿迷自他。我过常起。炽然法界。他道少过。便即瞋他。常须看心。自己多过。若思量者。虽在世间。无有滋味。终无欢心。以味䘮我。何由有乐。此心将我。上至非想。还下地狱。常诱诳我。如怨家。如爱奴。岂可学问长养贼心巧作细作。使觅名利。造疽妒也。故经云常为心师。不师于心。八岁能诵。百岁不行。不救急也。(续高僧传)。

　　(冀人通解经史齐时奉贡入台皈依邺下大觉寺释惠光道俗来咨口随说法终于光门)。

　　议生灭论

　　杜　弼(北齐)

　　邢以为人无还行。恐是为蛇画足弼答盖谓人死归无。非有能生力。然物之未复。何独致怪。邢云圣人设教。本由劝奖。故惧以将来。望各遂其性。答曰。圣人合德天地齐信四时。言则为经。行则为法以虚示物。以诡劝民。将卜鱼腹之书。有异凿楹之诰安使北辰降光龙宫韬牍。孰如所论福果。可以镕铸性灵。弘奖风教。为益之大。莫极于斯。此则真教。何为非实。邢云死之言澌。精神尽也。弼曰此所言澌。如射箭尽手中尽也。小雅曰无草不死月令又云靡草死。动植虽殊。亦此之类无情之卉当春还生含灵之物何妨再造若亡草死犹有种在则复人死犹有识识种不见谓以无为者神之在形亦非目瞩离朱之明所能睹虽蒋济观眸。贤愚可察。钟生听曲。山水呈状。乃神之工岂生之质犹玉帛之非礼钟鼓之非乐。此以方之。意斯见矣。邢云。季札言无不之。亦言散尽。若复聚而为物。不得言无不之也。弼曰。骨肉下归于土。魂气则无不之。此乃形坠魂游。往而非尽。如鸟出巢。如蛇出穴。由其尚有故云无所不之若令其无也之将焉适延陵有察微之识。知其不通于形。仲尼发习礼之叹。美夫神与神别。若许以廓然。然则人皆季子。不谓高论执此为无。邢云。神之在人。犹光之在烛。烛尽则光穷。人死则神灭。弼曰旧学前儒每有斯语。群疑众惑咸由此起。盖辨之未至。思之者不笃。窃有末见。可以核诸。烛则因质生光。质大光亦大。人则形不系于神形小神岂小故仲尼之智。必不短于长狄。孟德之雄。乃远奇于邢颙。神之与形亦犹君之有国国实君之所统君非国之所生不与同生。孰云俱灭。邢云舍此失彼。生生恒在。周孔自应同庄周之鼓缶。和桑扈之循歌。弼曰共阴而息尚有将别之悲。穷辙以游。亦兴中途之叹。况乎联体同气。化为异物。称情之服。何害于圣。邢云。鹰化为鸠。鼠化为鴽。黄母为鳖。皆是有生之类也。类化而相之犹光去此烛燃于彼烛弼曰。鹰未化鸠。鸠则未有。为鼠未化为鴽。则以无论。若相之。乃似并对之称。既非二有。何可两立。光去此烛。得燃彼烛。神去此形。亦托彼形。又何二哉。邢云从欲使土化为人。木为眼鼻。造化神明。不应如此。弼曰。腐草为萤。老木生蝎。造化不能为其然也。其后别与邢书云。夫建言明理。宜出典诰。而违孔背释。独为君子若不师古。物各有心马首欲东谁其能御。但取于适中。何贵于得一逸韵欲高管怀未谕。前后往复。再三。邢理屈而止。

　　疑夷夏论(咨道士顾欢)

　　朱广之(南齐)

　　朱广之叩头。见与谢常侍。往复夷夏之论。辩章同归之义。可谓简见通微清练之谈也。至于聃尚端冕之饰。屏破翦落之素。申以擎跪之恭。原以狐尊之肃。柱束华人。杜绝外法。舟事之喻虽美。平恕之情未笃。致会之源既坦。筌寄之涂方壅。然则三乘之悟。窅望兹土。六度之津。于今长诀。披经玩理。怅快良深。谢生贬没仙道。褒明佛教。以羽化之术。为浮滥之说。残形之唱。为履真之文。徒知己指之为指。不知彼指之无殊。岂所以通方得意。善同之谓乎。仆风渐法化晚味道风。常以崇空贵无。宗趣一也。蹄网双张义无偏取各随晓入唯心所安耳。何必龙衮可袭而璎珞难乘者哉。自贫来多务。研敩沉潜缄卷巾牍。奄逾十载。幼习前闻。零落顿尽蕴志空年开瞻靡阶。每独慷慨遥夜辄启旦忘寐。而清心远信。缠苦弥笃。若夫信不沿理则轻泛无主。转堕之宾。因斯而起。是以罄率狂管书述鄙心。愿重为启诲。敷导厥疑。广之叩头。

　　论云。擎跪罄折侯甸之恭也。狐蹲狗踞荒流之肃也。疑曰。夫邦殊用隔。久自难均。至于各得所安。由来莫辨侯甸之容。所言当矣。狐狗之目。将不独伤。

　　论云。若谓其致既均。其法可换者。而车可涉川。舟可行陆乎。必不可也。疑曰。夫法者。所以法情。情非法也。法既无定。由情不一。不一之情。所向殊涂。刚柔并驰。华戎必同。是以长川浩漫。无当于此矣。平原远陆。岂取于彼耶。舟车两乘。何用不可。

　　论云。既不全同。又不全异。下弃妻孥。上废宗祀。疑曰。若夫废祀于上。不能绝弃于下。此自拟异入同。非同者之遇也。宁可见犁牛不登宗庙之用。而永弃于牢饩之具耶。

　　论云。嗜欲之物。皆以礼伸孝敬之典独以法屈。悖德犯顺。曾莫之觉。疑曰。若悖德犯顺。无施而可。慈敬惠和触地而通。是以损膳行道。非征凶之宅。服冕素餐。非养正之方。屈伸之望。可相绝于此矣。

　　论云。理之可贵者道也。事之可贱者俗也。今舍华效夷。义将安取若以其道耶。道固符合矣。若以其俗耶。俗则夫乖矣。疑曰。至道虚通。故不爵而尊俗无不滞故不黜而贱贱者不能无累。尊者自然天足。天足之境既符。俗累之域亦等。道符累等。又谁美谁恶。故俱是圣化。唯照所惑。惑尽民生。则彼我自忘。何烦迟迟舍教之际。耿介于华夷之间乎。

　　论云。无生之教赊。无死之化切。切法可以进谦弱。赊法可以退夸强。疑曰无生即无死。无死即无生如反寔合容得赊切之别耶若以迹有着降故优劣相悬者。则宜以切抑强以赊引弱故孔子曰。求也退故进之。由也兼人。故退之。致教之方。不其然乎。

　　论云佛教文而博。道教质而精精非丽人所信。博非精人所能。疑曰。夫博闻强识。必缘照广远。孰修善行。必因理入微。照明则理无不精。理精则明无不尽。然则精博同功。相为利用。博犹精也。岂丽人所能信。精犹博也。岂弘通所独阙。

　　论云佛言华而引。道言实而析。析则明者独进。引则昧者竞前。疑曰。夫华不隔理。则为达鉴所陶。实未届虚。故为钻赏所业。陶业有序者。为质昧耶。为待明耶。若其质昧。则明不独进。若必待明。则昧不获前。若明昧俱得何须抑引妙况难章。所宜更辨。

　　论云。佛经繁而显。道经简而幽。幽则妙门难见。显则正路易遵。遵正则归涂不迷。见妙则百虑咸得。疑曰。简则易从。云何难见。繁则难理。岂得易遵。遵正则归涂不迷。可以阶道之极虽非幽简自然玄造。何假难明之术。代兹易晓之路哉。

　　论云若残忍刚愎。则师佛为长。慈柔虚受。则服道为至。疑曰夫邪见枉道。法所不存。慈悲喜舍。是所渐录喜心则能受。舍亦必虚。虚受之义。窅然复会。未知残愎之人。更依何法。若谓所受者异。则翻成刻船。何相符之有乎。

　　论云。佛是破恶之方。道是兴善之术。又以中夏之性。不可效西戎之法。疑曰兴善之谈美矣。勿效之诲。意所未安。请问中夏之性。与西戎之人。为夏性纯善。戎人根恶。如今根恶。则于理何破。使其纯善则于义何兴。故知有恶可破。未离于善有善可兴未免于恶。然则善恶参流。深浅互列。故罗云慈惠。非假东光桀跖凶虐岂钟西气何独高华之风。鄙戎之法耶。若以此善。异乎彼善。彼恶。殊乎此恶。则善恶本乖。宁得同致。

　　论云。蹲踞之仪。娄罗之辨。犹虫欢鸟聒。何足述效。疑曰。夫礼以伸敬。乐以感和。虽敬由礼。礼非敬也。和因乐感。乐非和也。故上安民顺。则玉帛停筐。风淳俗泰。则钟鼓辍响又钟帛之运。不与二仪并立盖以极顿权时。不得已而行耳。然则道义所存无系形容苟造其反。不嫌殊周。全𥙆蹲虔跪。孰曰非敬。敬以伸心孰曰非礼。礼敬玄符如何徒舍。含识之类人标其所贵贵不在言言存贵理是以麟凤怀仁。见重灵篇。猩猩能语。受[山/虫]礼章。未知之所论。义将何取。若执言指理。则非知者所据。若仗理忘言。则彼以破相明宗。故李叟之常。非名欲所及。维摩静默非巧辨所追。检其言也。彼我俱遣寻其旨也。老释无际。俱遣。则濡沫可遣。无际。则不负高贵。何乃远望般若。名非智慧。便相挫䠞。比类虫鸟研复逾日。未惬鄙怀。且方俗殊韵。岂专胡夏近唯中邦齐鲁不同。权舆俶落。亦古今代述以其无方指录。故传授世习。若其非也。则此未为是。如其是也。则彼不独非既未能相是。则均于相非。想兹汉音流入彼国。复受虫諠之尤。鸟聒之诮。娄罗之辩。亦可知矣。一以此明。莛楹可齐。两若兼除。不甚通乎。夫义奥渊微。非所宜参。诚欲审方玄匠。聊伸一往耳。倾心遥伫。迟闻后裁。

　　神明成佛义记注

　　沈　绩(梁)

　　夫涉行本乎立信。

　　臣绩曰夫愚心闇识。必发大明。明不歘起。起必由行。行不自修。修必由信。信者。凭师仗理无违之心也。故五根以一信为本。四信以不违为宗。宗信既立。万善自行。行善造果。谓之行也。

　　信立由乎正解。

　　臣绩曰夫邪正不辨。将何取信。故立信之本。资乎正解。

　　解正则外邪莫扰。

　　臣绩曰信一心者。则万邪灭矣是知内怀正见。则外邪莫动也。

　　信立则内识无疑。

　　臣绩曰识者心也故成寔论云心意识。体一而异名。心既信矣。将何疑乎。

　　然信解所依。其宗有在。

　　臣绩曰依者凭也。夫安心有本。则枝行自从。有本之旨显乎下句也。

　　何者。源神明以不断为精。精神必归妙果。

　　臣绩曰神而有尽。宁谓神乎。故经云吾见死者形坏体化而神不灭。随行善恶。祸福自追。此即不灭断之义也。若化同草木。则岂曰精乎。以其不断。故终归妙极。凭心此地。则触理皆明。明于众理。何行不成。信解之宗。此之谓也。

　　妙果体极。常住精神。不免无常。

　　臣绩曰妙果明理已足。所以体惟极常。精神涉行未满。故之不免迁变。

　　无常者。前灭后生。刹那不住者也。

　　臣绩曰刹那。是天竺国音。迅速之极名也。生而即灭。宁有住乎。故净名叹曰。比丘即时生老灭矣。

　　若心用心于攀缘前识必异后者斯则与境俱住谁成佛乎。

　　臣绩曰夫心。随境动。是其外用。后虽续前。终非寔论。故知神识之性。湛然不移。故终归于妙果矣。

　　经云心为正因。终成佛果。

　　臣绩曰略语佛目。其义有二。一曰缘因。二曰正因。缘者。万善是也。正者。神识是也。万善有助发之功。故曰缘因。神识是其正本。故曰正因。经既云终成佛果。斯验不断明矣。

　　又言若无明转。则变成明。案此经意。理如可求。何者夫心为用本。本一而用殊。用自有兴废一本之性不移。

　　臣绩曰陶沭尘秽本识则明。明闇相易。谓之变也若前去后来。非变之谓。

　　一本者。即无明神明也。

　　臣绩曰神明本暗即。故以无明为因。

　　寻无明之称。非太虚之目。土石无情。岂无明之谓。

　　臣绩曰太虚无情。故不明愚知土石无心宁辨解惑。故知解惑在乎有心。愚知在乎有识。既谓无明。则义在心矣。

　　故知识虑应。明体不免惑。惑虑不知。故曰无明。

　　臣绩曰明为本性。所以应明。识染外尘。故内不免惑。惑而不了。乃谓无明。因斯致称岂旨空也哉。

　　而无明体。上有生有灭。生灭是其异用。无明心义不改。

　　臣绩曰既有其体。便有其用。用有兴废。体无生灭者也。

　　将恐见其用异。便谓心随境灭。

　　臣绩曰惑者迷其体。用故不能精。何者。夫体之与用。不离不即杂体无用故云不离用义非体故云不即见其不离而迷其不即迷其不即便谓心随境灭。

　　故继无明名下。加以住地之目。此显无明。即是神明。神明。性不迁也。

　　臣绩曰无明系以住地。盖是斥其迷体。而抱惑之徒。未曾喻也。

　　何以知然。如前心作无间重恶。后识起非想妙善。善恶之理天悬而前后想去甚迥。斯用果无一本。安得如此相续。

　　臣绩曰不有一本则用无所依。而惑者见其类续为一故举大善斥相续之迷。

　　是知前恶自灭。惑识不移。后善虽生。暗心莫改。

　　臣绩曰未尝以善恶生灭亏其本也。

　　故经言若与烦恼诸结俱者。名为无明。若与一切善法俱者。名之为明。岂非心识性。一随缘异乎。

　　臣绩曰若善恶反起。岂谓俱乎。而恒对其言。而常迷其旨。故举此要文。以晓群惑。

　　故知生灭迁变。酬于往因。善恶交谢。生乎现境。

　　臣绩曰生灭由于本业。非现境使之然。善恶生于今境。非本业令其尔也。

　　而心为其本。未曾异矣。

　　臣绩曰虽复用由不同。其体莫异。

　　以其用本不断。故成佛之理皎然。随境迁谢。故生死可尽明矣。

　　臣绩曰成佛皎然扶其本也生死可尽由其用也。若用而无本。则灭而不成。若本而无用。则成无所灭矣。

　　吴兴沈缵。序曰夫神道㝠默。宣尼固已绝言。心数理妙。柱史又所未说非圣知不周近情难用语远故也是以先代玄儒。谈遗宿业。后世通辨。亦沦滞来身。非夫天下之极虑。可得而详焉。故惑者闻识神不断。而全谓之常。闻心念不尝。而全谓之断。云断则迷其性常。云常则惑其用断。惑因用疑本。谓在本可灭。因本疑用。谓在用弗移莫能精求。互起偏执。乃使天然觉性。自没浮谈。圣王禀以玄符。御兹大宝。觉先天垂则。观民设化。将恐支离诡辨。构义横流。征叙繁[糸*系]。伊谁能振释教遗文。其将䘮矣。是以着斯雅论。以弘至典。绩早念身空。栖心内教。每餐法音。用忘寝疾。而闇情难晓。触理多疑。至于佛性大义。断迷心路。既天诰远流。预同抚觏万夜获开千昏永曙。分险之疑。朗然俱彻。窃惟事与理亨。无物不识。用随道合。奚心不辨。故行云徘徊。犹感美音之和。游鱼踊跃。尚赏清[糸*系]之韵。况以入神之妙。发自天衷。此臣所以舞之蹈之。而不能自已者也。敢以肤受。详为注释。岂伊锥管。用穷天奥。庶几固惑。所以释焉。

　　均圣论

　　沈　约(梁)

　　自天地权舆。民生攸始。遐哉眇邈。无得而言焉。无得而言。因有可言之象。至于太虚之空旷。无始之杳茫。岂唯言象莫窥。良以心虑事绝及天地蕞尔来宅其中毫端之泛巨海方斯非譬。然则有此天地已来犹一念也我之所久。莫过轩牺。而天地之在彼太虚。犹轩牺之在彼天地。龌龊之徒。唯谓赫胥为远。何其𤨏𤨏为念之局邪。世之有佛。莫知其始。前佛后佛。其道不异。法身湛然。各有应感。感之所召。跨大千而咫尺。缘苟未应。虽践迹而弗睹。娑婆南界。是曰𨶒浮。葱岭以西。经涂密迩。缘运未开。自与理隔。何以言之。夏殷已前。书传简寡。周室受命。经典备存。象寄狄鞮。随方受职。重译入贡。总括要荒。而八蛮五狄。莫不愚鄙。文字靡识。训义不通。咸纳贽王府。登乐清庙。西国密涂。厥路非远。虽叶书横字。华梵不同。而深义妙理。于焉自出。唐虞三代。不容未有事独西限道未东流岂非区区中国。缘应未启。求其会归。寻其指要。宁与四方之乐。同日而语乎。非为姬公所遗。盖由斯法宜隐。故也。炎昊之世未火未粒。肉食皮衣。仁恻之事。弗萌怀抱。非肉非皮。死亡立至。虽复大圣殷勤。思存救免。而身命是资。理难顿夺。寔宜导之以渐。稍启其源。故燧人火化。变腥为熟腥熟既变盖佛教之萌兆也。何者。变腥为熟。其事渐难。积此渐难。可以成着。迄乎神农。复垂汲引。嘉谷肇播。民用粒食歉腹充虚非肉可饱则全命减杀于事弥多。自此已降。矜护日广。春搜免其怀孕。夏苖取其害谷。秋狝冬狩。所害诚多。顿去之难。已备前说。周孔二圣。宗条稍广。见其生不忍其死。闻其声不食其肉。草木斩伐有时。麛卵不得妄犯。渔不竭泽。畋不燎原。钓而不网。弋不射宿肉食蚕衣皆须𦒿齿。牛羊犬豕。无故不杀。此则戒有五支又开其一也。逮于酣醟于酒。淫迷乎色。诡妄于人。攘滥自己。外典所禁。无待释教。四者犯人。人为含灵之首。一者害兽。兽为生品之末。上圣开宗。宜有次第。亦由佛戒杀人为业最重也。内圣外圣。义均理一。而蔽理之徒。封着外教。以为烹羊豢豕。理固宜然。惑者又云。若如释氏之书。咸有缘报之业。则禹汤文武。并受刲刳。周公孔子。俱入鼎镬。是何迷于见道。若斯之笃耶。试寻斯证。可以有悟矣。

　　述僧中食论

　　沈　约(梁)

　　人所以不得道者。由于心神昏惑。心神所以昏惑。由于外物扰之。扰之大者。其事有三。一则势利荣名。二则妖妍靡曼。三则甘旨肥浓。荣名虽日用于心。要无晷刻之累。妖妍靡曼。方之已深。甘㫖肥浓。为累甚切。万事云云。皆三者之枝叶耳。圣人知不断此三事。求道无从可得。不得不为之立法使简而易从也。若直云三事惑本。并宜禁绝。而此三事。是人情所甚惑。念虑所难遣。虽有禁约之旨。事难卒从。譬于方舟济河。岂不欲直至彼岸。河流既急会无直济之理。不得不从流邪靡。久而获至。非不愿速。事难故也。禁此三事。宜有其端。何则。食之于人。不可顿息。其于情性。所累莫甚。故推此晚食。并置中前。自中之后。清虚无事。因此无事。念虑得简。在始未专。在久自习。于是束以八支。纡以禁戒。靡曼之欲。无由得前。荣名众累。稍随事遣。故云往古诸佛。过中不餐。此盖是遣累之筌蹄。适道之㨗径而或咸谓止于不食。此乃迷于向方。不知厥路者也。

　　究竟慈悲论

　　沈　约(梁)

　　释氏之教。义本慈悲。慈悲之要。全生为重。恕己因心。以身观物。欲使抱识怀知之类。爱生忌死之群。各遂厥宜。得无遗失。而俗迷日久。沦惑难变。革之一朝。则疑怪莫启。设教立方。每由渐致。又以情嗜所深。甘腴为甚。嗜深于情。尤难顿革。是故开设三净。用伸权道。及涅槃后说。立言将谢。则大明隐恻。贻厥将来。夫肉食蚕衣。为方未异。害命夭生。事均理一。瀹茧烂蛾。非可忍之痛。悬庖登俎。岂偏重之业。而去取异情。开抑殊典。寻波讨源。良有未达。渔人献鲔。肉食同有其缘。枲妾登[糸*系]。蚕衣共颁其分。假手之义未殊。通闭之详莫辩。访理求宗。未知所适。外典云。五亩之宅。树之以桑。则六十者可以衣帛矣。鸡豚犬彘。勿失其时。则七十者可以食肉矣。然则五十九年已前。所衣宜布矣。六十九年已前。所食宜蔬矣。轻暖于身。事既难遣。甘滋于口。又非易忘。对而为言。非有优劣。宜枲麻果菜。事等义同攘寒实腹。曾无一异。偏通缯纩。当有别途。请试言之。夫圣道隆深。非思不洽。仁被群生。理无偏漏。拯粗去甚。教义斯急。缯衣肉食。非已则通。及晚说大典。弘宣妙训。禁肉之旨。载现于言。黜缯之义。断可知矣。而禁净之始。犹通蚕革。盖是敷说之仪。各有次第。亦犹阐提二义。俱在一经。两说参差。各随教立。若执前迷后。则阐提无入善之途。禁净通蚕。则含生无顿免之望。难者又以阐提入道。闻之后说。蚕革宜禁。曾无概理。大圣弘旨义岂徒然。夫常住密奥。传译遐阻。泥洹始度。咸谓已穷。中出河西。方知未尽。关中晚说。厥义弥畅仰寻条流。理非备足。又案涅槃初说阿阇世王大迦叶阿难三部。徒众独不来至。既而二人并来。唯无迦叶。迦叶。佛大弟子。不容不至。而经无至文。理非备尽。昔涅槃未启。十数年间。庐阜名僧。已有蔬食者矣。岂非乘心闇践。自与理合者哉。且一朝裂帛。可以终年。烹牢待膳。亘时引日。然则一岁八蚕。已惊其骤。终朝未肉。尽室惊嗟。拯危济苦。先其所急。敷说次序。义实在斯。外圣又云。一人不耕。必有受其饥者。故一人躬稼亦有受其饱焉。桑野渔川事虽非已。炮肉裂缯。咸受其分。自涅槃东度。三肉罢缘。服膺至训。操概弥远。促命有殚。长蔬靡惓秋禽夏卵比之如浮云山毛海错事同于腐鼠。而茧衣纩服。曾不怀疑。此盖虑穷于文字。思迷于弘旨。通方深信之客。庶有鉴于斯理斯理一悟行迷克反。断蚕肉之因。固蔬枲之业。然则含生之类。几于免矣。

　　南方[糸*系]帛诫训昭然何待辨乎。

　　智者大师传论

　　梁　肃(唐)

　　论曰。修释氏之训者。务三而巳。曰戒定慧。斯道也。始于发心。成于妙觉。经纬于三乘。导达于万行。而能事备焉。昔法王出世由一道清净。用一音演说。机感不同。所闻盖异。故五时五味。半满权实偏圆小大之义播于诸部。粲然殊流。要其所归。无越一实。故经曰。虽说种种道。其实为佛乘。又曰开方便门。示真实相。喻之以众流入海。标之以不二法门。自他两得。同诣秘密。此教之所由作也。暨鹤林灭而法纲散。神足隐而宗图异各权所据矛盾更作。其中或三昧示生。四依出现。应机不等。持论亦别。故摄论地持成实唯识之类。分别并作。非有非空之谈。莫能一贯。既而去圣滋远。其风益扇。说法者桎梏于文字。莫知自解。习禅者虚无其性相。不可牵复。是此者非彼。未得者谓证慧解之道。流以忘返。身口之事。荡而无章。于是法门之大统。或几乎息矣。既而教不终否。而至人利见。慧文慧思。或跃相继。法雷之震未普。故木铎重授于天台大师。大师象身子善现之超悟。备帝尧大舜之体相。赞龙树之遗论。从南岳之妙解。然后用三种止观成一事因缘。括万物于一心。开十乘于八教。戒定慧之说。空假中之观。坦然明白。可举而行。于是教无遗法。法无弃人。人无废心。心无择行。行有所证。证有其宗。大师教门。所以为盛。故其在世也。光昭天下为帝王师范。其去世也。往来上界。为慈氏辅佐。卷舒于普门示现。降德于如来所使。阶位境智。盖无得而称焉。於戏。应迹虽往。微言不坠。习之者犹足以抗折百家。昭示三藏。又况闻而能思。思而能修。修而能进。进而不已者欤。斯人也。虽曰未证。吾必谓之近矣。今之人。正信者鲜。启禅关者。或以无佛。无佛法。何罪何善之化化之。中人以下。驰骋爱欲之徒。出入衣冠之类。以为斯言至矣。且不逆耳。私欲不废。故从其门者。若飞蛾之赴明烛。破块之落空谷。殊不知坐致焦烂。而不能自出。虽欲益之而实损之。与夫众魔外道。为害一揆。由是观之。此宗之大训。此教之旁济。其于天下为不侔矣。自智者传法五世至今湛然大师。中兴其道。为予言之如此。故录之以系于篇。

　　原人论(四篇并引)

　　释宗密(唐)

　　万灵蠢蠢。皆有其本。万物芸芸。各归其根。未有无根本而有枝末者也。况人为三才之最灵。而本无源乎。且知人者智。自知者明。今我禀得人身。而不自知其所从来。曷能知他世所趣乎。曷能知天下古今之人事乎。故数十年中。学无常师。博考内外。以原自身原之不已果得其本。然今习儒道者。祗知近则乃祖乃父传体相续。受得此身。远则浑混一气。剖为阴阳之二。二生天地人之三。三生万物。万物与人。皆气为本。习佛法者。但云近则前世造业。随业受报。得此人身。远则业又从惑。展转乃至阿赖耶识。为身根本。皆谓已穷其理而实未也。然孔老释迦。皆是至圣随时应物。设教殊途。内外相资。共利群庶。策勤万行。明因果。原始终。推究万法。彰生死。起本末。虽皆圣意。而有权有实二教。惟权佛兼权实。策万行。惩恶劝善。同归于理。则三教皆可遵行。推万法。穷理尽性。至于本源。则佛教方为决了。然当今学士各执一宗。就师佛者。仍迷实义故于天地人物不能原之至源余今还依内外教理。惟穷万物之初从浅至深。于习权教者。斥滞令通。而极其本。后依了教显示。展转生死之义。会偏令圆。而至于末。文有四篇。名原人也。

　　斥迷执第一

　　儒道二教。说人畜等类。皆是虚无大道生成养育。谓道法自然。生于元气。元气生天地。天地生万物。故愚智贵贱贫富苦乐。皆禀于天。由于时命。故其死后即归天地。复其虚无。然外教宗旨。但在乎依身立行。不在究竟身之元由。所说万物。不论象外。虽指大道为本。而不备明顺逆起灭染净因缘。故习者不知是权。执之为了。今略举而诘之。所言万物。俱从虚无大道而生者。大道即是生死贤愚之本。吉凶祸福之基。基本既其常存。则祸乱凶愚。不可除也。福庆贤善。不可益也。何用老庄之教耶。又道育虎狼。胎桀纣。夭颜冉。祸夷齐。何名尊乎。又言万物皆是自然化生。非因缘者。则一切无因缘处。悉应生化。谓石应生草。草或生人。人生畜等。又应生无前后。起无早晚。神仙不藉丹药。太平不用贤良。仁义不由教习。老庄周孔。何用立教为轨则乎。又言皆从元气而生成者。则歘生之神。未曾习虑。岂得婴孩。便能爱恶骄恣焉。若言歘有自然。便能随念爱恶等者。则五德六秇。悉皆应随念而解。何待因缘学习而成。又若生是禀气而歘有死是气散而歘无。则谁为鬼神乎。且世有鉴达前生。追忆往事。则知生前相续。非禀气而歘有。又验鬼神灵知不断。则知死后非气散而歘无。故祭祀求祷。典籍有文。况死而苏者。说幽途事。或死后感动妻子。仇报怨恩今古皆有耶。外难曰。若人死为鬼。则古来之鬼。填塞巷路。合有见者。如何不尔。答曰人死六道。不必皆为鬼鬼死复为人等。岂古来积鬼常存耶。且天地之气。本无知也。人禀无知之气。安得歘起而有知乎草木亦皆禀气。何不知乎。又言贫富贵贱贤愚善恶吉凶祸福皆由天命者。则天之赋命。岂有贫多富少。贱多贵少。乃至祸多福少。苟多少之分在天。天何不平乎。况有无行而贵。守行而贱。无德而富。有德而贫。逆吉义凶。仁夭暴寿。乃至有道者䘮。无道者兴既皆由天。天乃兴不道而䘮有道。何福善益谦之赏。祸淫害盈之罚焉。又既祸乱反逆。皆由天命。则圣人设教。责人不责天。罪物不罪命。是不当也。然则诗刺乱政。书赞王道。礼称安上乐号移风。岂是奉天之意。顺造化之心乎。是知专此教者。未能原人。

　　斥偏浅第二

　　佛教自浅之深。略有五等。一人天教。二小乘教。三大乘法相教。四大乘破相教。五一乘显性教。一佛为初发心人。且说三世业报。善恶因果。谓造上品十恶死堕地狱。中品饿鬼。下品畜生。故佛教且类世五常之教。令持五戒。得免三途。生人道天中。修上品十善及施戒等。生六欲天。修四禅八定。生色界无色界天。故名天人教也。据此教中。业为身本。今诘之曰。既由造业受五道身。未审谁人造业。谁人受报。若此眼耳手足能造业者。初死之人。眼耳手足宛然。何不见闻造作。若言心作。何者是心若言肉心。肉心有质。系于身内。如何速入眼耳。外辨是非。是非不知因何取舍。且心与眼耳手足。俱为质阂。岂得内外相通。运动应接。同造业缘。若言但是喜怒爱恶发动身口令造业者。喜怒等情。乍起乍灭。自无其体。将何为主。而作业耶。设言不应如此别别推寻。都是我此身心能造业者。此身已死。谁受苦乐之报。若言死后更有身者。岂有今日身心造罪修福。令他后世身心受苦受乐。据此则修福者屈甚。造罪者幸甚。如何神理。如此无道。故知但习此教者。虽信业缘。不达身本。

　　二小乘教者。说形骸之色。思虑之心。从无始来因缘力故。念念生灭。相续无穷。如水涓涓。如灯焰焰。身心假合。似一似常。凡愚不觉。执之为我。宝此我故。即起贪嗔痴等三毒。三毒击意发动身口。造一切业。业成难逃。故受五道苦乐等身。三界胜劣等处。于所受身还执为我。还起贪等造业受报身则生老病死。死而复生界则成住坏空。空而复成劫。劫生生轮回不绝无终无始。如汲井轮。都由不了此身。本不是我。不是我者。谓此身本因色心和合为相。今推寻分柝色有地水火风之四大。心有受想行识之四蕴。若皆是我。即成八我。况地大中。复有众多。谓三百六十假骨。一一各别。皮毛筋肉。肝心脾肾。各不相知。是诸心数等。亦各不同。见不是闻。喜不是怒。展转乃至八万四千尘劳。既有此众多之物。不知定取何者为是。若皆是我我即百千。一身之中。多主纷乱。离此之外。复无别法翻覆推我。皆不可得。便悟此身。但是众缘似和合相。元无我人。为谁贪瞋。为谁杀盗施戒遂不滞心于三界有漏善恶。但修无我观智。以断贪等。止息诸业。证得我空真如。乃至得阿罗汉果灰身灭智。方断诸苦。据此宗中以色心二法。及贪瞋痴为根身器界之本也。过去未来。更无别法为本。今诘之曰。夫经生累世为身本者。自体须无间断。今五识因缘不起。意识有时不行。无色界夭。无此四大。如何持得此身。世世不绝。是知专此教者。亦未原身。

　　三大乘法相教者。说一切有情。无始已来法尔有八种识。于中第八阿赖耶识是其根本顿变根身器界种子转生七识。皆能变现。自分所缘。都无实法。如何变耶谓我法分别熏习力故。诸识生时。变似我法。第六七识无明覆故。缘此执为实我实法。如患梦者。患梦力故。心假种种外境相现。梦时执为实有外物。寤来方知惟梦所变。我身亦尔。惟识所变。迷故执有我及诸境。由此起惑造业。生死无穷。悟解此理。方知我身惟识所变。识为本身。

　　四大乘破相教者。破前大小乘法相之执。密显后真性空寂之理。将欲破之。先诘之曰。所变之境既妄。能变之识岂真。若言一有一无者。则梦想与所见物应异。异则梦不是物。物不是梦。寤来梦灭。其物应在。又物若非梦。应是真物。梦若非物。以何为相。故知梦时。则梦想梦物。似能见所见之殊。据理。则同一虚妄。都无所有诸识亦尔。以皆假托众缘。无自性故。故中观论云。未曾有一法。不从因缘生。是故一切法。无不是空者。又云。因缘所生法。我说即是空。起信论云。一切诸法。惟依妄念而有差别。若离心念。即无一切境界之相。经云。凡所有相。皆是虚妄。离一切相。即名诸佛。是知心镜皆空。方是大乘实理。若约此原身。身元是空。空即是本。今复诘此教曰。若心境皆无知无者谁。又若都无实法。依何现诸虚妄。且现见世间虚妄物。未有不依实法而能起者。如无湿性不变之水。何有虚妄假相之波。若无净明不变之镜何有种种虚假之影。又前说梦想梦境同虚妄者。诚如所言。然此虚妄之梦。必依睡眠之人。今既心境皆空未审何依妄现故知此教但破执情。亦未明显真灵之性。故法鼓经云。一切空经是有余说。大品经云。空是大乘之初门。上之四教。展转相望。前浅后深。若但习之。自知未了。名之为浅。若执为了。即名偏故。就习人云偏浅也。

　　真显真源第三

　　五一乘显性教者。说一切有情。皆本觉真心。无始以来。常住清净。昭昭不昧。了了常知。亦名佛性。亦名如来藏。从无始际妄想翳之。不自觉知。但认凡质故耽着结业。受生死苦。大觉愍之。说一切皆空。又开示灵觉真心清净。全同诸佛。故华严经云。佛子无一众生而不具有如来智慧。但以妄想执着而不证得。若离妄想。一切智。自然智。无碍智。即得现前。便举一尘。含大千经卷之喻。尘况众生。经况佛智。次后又云。尔时如来普观法界一切众生而作是言。奇哉奇哉。此诸众生。云何具有如来智慧。迷惑不见。我当以圣道令其永离妄想。自于身中得见如来广大智慧。与佛无异。评曰。我等多劫。未遇真宗。不解反自原身。但执虚妄之想。甘认凡下。或畜或人。今约至教原之。方觉本来是佛。故须行依佛行。心契佛心。反本还源。断除凡习。损之又损。以至无为自然应用恒沙。名之曰佛。当知迷悟。同一真心。大哉妙门。原人至此。

　　会通本末第四

　　真性虽为身本。生起盖有因由。不可无端。忽成身相。但缘前宗未了。所以节节斥之今将本末会通。乃至儒道亦是。谓初唯一真灵性。不生不灭。不增不减。不变不易。众生无始迷睡。不自觉知。由隐覆故。名如来藏依如来藏。故有生灭心相。所谓不生灭真心。与生灭妄想和合。非一非异。名为阿赖耶识。此识有觉不觉二义。依不觉故。最初动念名为业相又不觉此念本无。故转成能见之识。及所见境界相现。又不觉此境。但从自心妄现。执为定有。名为法执。执等故遂见自他之殊。便成我执。执我相故。贪爱顺情诸境。欲以爱润。嗔嫌违情诸境恐相损恼愚痴之情。展转增长故。杀盗等心神。乘此恶业。生于地狱鬼畜等中。复有怖此苦者。或有性善者。行施戒等心众乘此善业。运于中阴。入母胎中。禀气受质。气则顿具四大。渐成诸根。心则顿具四蕴。渐成诸识。十月满足。生来名人。即我等今者身心是也。故知身心各有其本。二类和合。方成一人。天修罗等。大同于此。然虽因引业受得此身。复由满业故。贵贱贫富寿夭病健盛衰苦乐。谓前生敬慢为因。今感贵贱之果。乃至仁寿杀夭施富悭贫。种种别报。不可具述。是以此身或有无恶自祸无善自福不仁而寿不杀而天等者皆是前生满业已定故。今世不同所作自然而然。外学者不知前世。但据目睹。惟执自然。复有前生少者修善。老而作恶。或少恶老善。故今世少年显贵而乐。老大贫贱而苦。或少贫苦。老富贵等故。外学者不知。惟执否泰由于时运。然所禀之气。展转推本。即混一之元气也。所起之心。展转穷源。即真一之灵心也。究实言之。心外的无别法。元气亦从心之所变。属前转识所见之境。是阿赖耶相分所摄。从初一念业相。分为心境之二心既从细至粗展转妄计乃至造业境亦从微至着展转变起乃至天地业既成熟。即从父母禀二气。与物和合。成就人身据此则心识所变之境乃成二分一分即与心识和合成人一分不与心识和合即成天地山河国邑三才中惟人灵者。由与心神合也。佛说外四大与内四大不同。正是此也。哀哉寡学。异执纷然。寄语道流。欲成佛者。必须洞明粗细本末。方能弃末归本反照心源粗尽细除。灵性显现。无法不达。名法报身。应现无穷。名化身佛。

　　隐覆何以名如来藏。

　　○当一灵真性不灭此时未有造业之物何由有众生。

　　万善同归集拣示西方问答

　　释延寿(宋)

　　问唯心净土。周遍十方。何得托质莲台寄形安养。而兴取舍之念。岂达无生之门。忻厌情生。何成平等。答唯心佛土者。了心方生如来不思议境界。经云三世一切诸佛。皆无所有。唯依自心。菩萨若能了知诸佛及一切法皆唯心量。得随顺忍。或入初地。舍身速生极乐佛土故知识心方生。唯心净土著境。秪堕所缘境中。既明因果无差。乃知心外无法。又平等之门无生之旨。虽即仰教生信。其柰力量未充观浅心浮。境强习重。须生佛国。以仗胜缘。忍力易成。速行菩萨道。起信论云。众生初学是法。欲求正信。其心怯弱。以住娑婆不常值佛信心难成意欲退者。当知如来有胜方便。摄护信心谓以专意念佛因缘。随愿得生佛土。常见于佛永离恶道。若人专念西方阿弥陀佛。即得往生常见佛故。终无有退。往生论云。游戏地狱门者。生彼国土。得无生忍已。还入生死国。教化地狱救苦众生。以此因缘。求生净土。十疑论云。智者炽然求生净土。达生体不可得。即是真无生。此谓心净故。即佛土净。愚者为生所缚闻生即作生解闻无生即作无生解。不知生即无生。无生即生。不达此理。横相是非。此是谤法邪见人也。

　　问一生习恶。积累因深。如何临终十念。顿遣。答那先经云国王问那先沙门言。人在世间作恶。至百岁临终时。念佛。死后得生佛国。我不信是语那先言。如持百枚大石置船上。因船故不没。人虽有本恶。一时念佛不入泥犁中。其小石没者。如人作恶。不知念佛。便入泥犁中又智论问云临死时少许时心云何能胜终身行力。答。是心虽时顷少。而心力猛利。如火如毒虽少。能作大事。是垂死时心。决定勇健故胜百岁行力。是后心名为大心。及诸根事急。故如人入阵。不惜身命。名为健人。故知善恶无定因缘体空迹有升沉。事分优劣。真金一两。胜百两之叠华。爝火微光。𤑔万仞之𧂐草。

　　问心外无法。佛不去来。何有见佛及来迎之事。答唯心念佛。以唯心观。遍该万法。既了境唯心。了心即佛。故随所念。无非佛矣。般舟经云。如人梦见七宝亲属欢喜。觉已追念不知在何处。如是念佛。此喻唯心所作。即有而空。故无来去又如幻非实。则心佛两亡。而不无幻相。则不坏心佛。空有无碍。即无去来。不妨普见。见即无见。常契中道。是以佛实不来心亦不去。感应道交。唯心自见。如造罪众生。感地狱相。唯识论云。一切如地狱。同见狱卒等能为逼害事。故皆是罪人。恶业心现。并无心外实铜狗铁蛇等事。世间一切事法。亦复如是。然彼遮那佛土。匪局东西。若正解了然习累俱殄。理量双亲。

　　问庞居士云。事上说佛国。此去十万里。大海渺无边。动即黑风起。往者虽千万。达者无一二。忽遇本来人。不在因缘里。如何通会而证往生。答。若提宗考本。尚不说有佛有土。莫言达与不达乎。所以天真自具。不涉因缘。匪动[糸*系]毫。常㝠真体。若约事论。故非一等。九品往生。上下俱达。或游化国。见佛应身。或生报土。睹佛真体。或一夕而便登上地。或经劫而方证小乘。或利根钝根。或定意散意。或悟有迟速。根机不同。或华开早晚。时限有异。今古具载。凡圣俱生。行相昭然。明证目验。佛梵音声。终不诳人。称赞净土经云。十方恒沙诸佛。出广长舌相。遍覆大千。证得往生。岂虚言哉。

　　问维摩经云。成就八法。于此世界。行无疮疣。生于净土。何等为八。饶益众生而不望报代一切众生受诸苦恼。所作功德尽以施之。等心众生。谦下无碍。于诸菩萨。视之如佛。所未闻经。闻之不疑。不与声闻而相违背。不嫉彼供。不高己利。而于其中。调伏其心。常省己过。不说彼短。恒以一心求诸功德。如何劣行微善而得往生。答理须具足。此属大根八法无瑕。成就上品。如其中下。但具一法。决志无疑。亦得下品。

　　问观经明十六观门。皆是摄心修定。观佛相好。谛了圆明。方阶净域。如何散心而能化往答九品经文。自有升降。上下该摄。不出二心。一定心。如修定习观。上品往生。二专心。但念名号。众善资熏。回向发愿。得成末品。仍须一生归命。尽报精修。坐卧之间。常面西向。当行道礼敬之际。念佛发愿之时。恳苦翘诚。无诸异念。如就刑戮。若在狴牢。怨贼所追。水火所逼。一心求救。愿脱苦轮。速证无生。广度含识。绍隆三宝。誓报四恩如斯志诚。必不虚弃。如或言行不称。信力轻微。无念念相续之心。有数数间断之意。恃此懈怠。临终望生但为业障所遮。恐难值其善友风火逼迫。正念不成。何以故。如今是因。临终是果。应须因实。果则不虚。声和则响顺。形直则影端故也。如要临终十念成就。但预办津梁合集功德回向此时念念不亏。即无虑矣。夫善恶二轮。苦乐二报。皆三业所造。四缘所生。六因所成。五果所摄。若一念心。瞋恚邪淫。即地狱业悭贪不舍。即饿鬼业。愚痴闇蔽。即畜生业。我慢贡高。即修罗业。坚持五戒。即人业。精修十善。即天业。证悟人空。即声闻业。知缘性离。即缘觉业。六度齐修。即菩萨业。真慈平等。即佛业。若心净。即香台宝树。净刹化生心垢。则丘陵坑坎。秽土禀质。皆是等伦之果。能感增上之缘。是以离自心源。更无别体。维摩经云。欲得净土。但净其心随其心净。即佛土净。又经云。心垢故众生垢。心净故众生净。华严经云。譬如心王宝。随心见众生。众生心净故。得见清净刹。大集经云。欲净汝界。但净汝心。故知一切归心。万法由我。欲得净果但行净因。如水性趣下。火性腾上。势数如此。何足疑焉。

　　明智法师碑论

　　晁说之(宋)

　　世尊鹤林法付迦叶。二十四传。至于师子。或曰。二十八传。至于达摩。摩在梁时。始来东土。于六度中。特以禅名。虽云顿示。岂无方便。虽云不立文字。初传则有楞伽。后五六叶。则尚般若。览教照心。不在兹乎。自迦叶十三传曰龙树。着大智度论。译传震旦。则有北齐文禅师。一览斯文。即悟中。观之旨。以传南岳。岳传之天台。天台悟法华三昧。始开拓义门。定而三止。慧而三观。曰具。曰即。曰一念三千。其所归宗。曰法华。则华严阿含方等般若。摄六度。融万行。开而显之。无非法华佛慧之道。暨传之章安缙云东阳左溪。至于荆溪。于是智者之教。悉载于书。而一归于正矣。荆溪传满。满传修。修传外。外传琇。琇传竦。竦传寂。寂传通。通传礼是为四明。于时此教特盛。异同亦多龙象重望未易柔服一言之辨勤乎十返。如不观真心。唯观阴妄。至今称之为是。后世何为而欲异其说乎。仰唯智者之为智也。大矣哉。三观单复之旨。实着乎圆觉。十境互发之论。方见乎楞严。智者先言之于隋。此经后译之于唐。虽欲不信。其可得乎。(莹公清话。楞严本在西域。智者闻之。忍死以候。既而入灭期逼。遗记之曰。此经入汉。吾不得见之矣。当有宰官身菩萨。以文章翻译佛语。又数百年。当有肉身比丘。以吾教判此经。归中道。)所谓灵山亲闻者。此亦其躅欤。故其教东及日本。西返天竺。未之与抗也。或曰。教外别传。不知教无等。等何外之有。传授圆成。何别之有。或曰不立文字。不知文字非真非妄。乃以何者为文字。尝求乎其人矣。前乎智者。导其教者曰梁傅大士。北齐稠禅师。后来推尊而赞之者。曰南山律师韶寿诸师。密弘而取证者。永嘉真觉。虽异途而不敢不赞者贤首藏师也。或叛去而窃用其义者。清凉观师也。公为异同而自立己意者。慈恩基师也。惟圭峰密秘用其言。而专以四禅八定次第之学。何异儿戏以侮𦒿德。善乎梁敬之之言曰。佛法以天台为司南。柳子厚曰佛道愈远。异端竞起。惟天台得其传。又曰。传道益微。言禅最病。今之空空愚夫。纵傲自我者。皆诬禅以乱其教。冒乎嚣昏。放乎淫荒。吾将合马鸣龙树之道焉。唯是明智。其生既晚。异端益肆。积德于躬。无辨于彼。将自屈服我言。则光顾予。何者辄与斯事。窃少闻大道于圆照禅师。且有言曰。他日勉读经教。后三十年。果遇明智。获闻一家性具之旨。视彼暗证禅师。文字法师。乘坏驴车。无力以正之。则不敢不自勉。
国家图书馆善本佛典第 52 册 No. 8951 如来香


　　如来香卷之八目录论辨原教论　　　　沈士荣(明)观心辨　　　　沈士荣(明)内教外教辨　　　　沈士荣(明)执迹解　　　　沈士荣(明)儒者参禅辨　　　　沈士荣(明)论禅近理辨　　　　沈士荣(明)作用是性解　　　　沈士荣(明)名儒好佛解　　　　沈士荣(明)自私辨　　　　沈士荣(明)老庄异同辨　　　　沈士荣(明)错说诸经解　　　　沈士荣(明)较是非得辨　　　　沈士荣(明)三教论　　　　沈士荣(明)诸师人物雄伟论　　　　沈士荣(明)净土疑辨论　　　　释袾宏(明)摄受十方一切有情净土论　　　　袁宏道(明)显果德论　　　　袁宏道(明)坚忍力论　　　　袁宏道(明)称法行论　　　　袁宏道(明)即心即相论　　　　袁宏道(明)非心非相论　　　　袁宏道(明)疑城胎生论　　　　袁宏道(明)菩萨生三界外论　　　　袁宏道(明)见网门论　　　　袁宏道(明)净愿门论　　　　袁宏道(明)刹土远近释　　　　袁宏道(明)

　　如来香卷之八目录终

　　如来香卷之八

　　西吴唐　时宜之父手辑

　　论辨(下)

　　原教论

　　沈士荣(明)

　　论曰。人之为类不同。故圣人立教不一。此教之迹所以异也。然为善不同。同归于治。穷其至妙。不出一心此教之理所以同也。此心也。此理也。天下未尝有异也。迹之虽异。若推而极之。必当致其同也。且圣人之生。岂择中国之与他方哉。至于东夷西戎南蛮北狄。亦莫不有上智者出出则各随其品类。顺其土俗以行其教化。良由为类之不同。故教迹不容于不异也。其流之弊。纷争违忤。执迹迷真宗旨讹谬。可胜言耶。若得本忘末。不为迹之所惑研穷心性之原。直趋至善之地。则殊途同归。无有彼此之间矣。原夫四海之内。不啻数千万国。民俗不同。不啻数千万类。隆礼义者称中华。阻声教者为要荒。因其识见有大小正偏之殊。故其为教有浅深权实之异。随机顺俗者为权为浅。得本穷源者为实为深。迹之异者如百川。理之同者为大海。顺俗之教。不过行于一方。穷源之道。乃可被于万类。智者不𡱈于一方之权浅。必求理之极致。以造乎实行甚深之地此教于是乎明矣。夫立教之道岂易言哉。所以然者。圣人将取信而后立教。非有证验。不敢自为说也。夫子尝曰凤鸟不至河不出图吾已矣。夫且画卦明畴。圣人岂不能哉。非有河图洛书之证则道统之源。无自而来矣。又曰夏礼吾能言之。𣏌不足征也。殷礼吾能言之宋不足征也。无所证而言之。则疑惑者众而诤论起。又何取信而行之乎。故阴阳造化之理。三纲五常之道。圣人得以备言者。赖其文有证而信者笃。行有验而教化成。今之经传已显然矣。惟变而不动之性。死而不灭之心以理推之则可知欲详言之则无证。必待吾佛之书而后明矣。或有儒者征诸夫子之所未言而佛言之。于是惊疑惑乱。诋毁排斥。终莫证其理之所从出。徒自蔽而巳矣。然诋之为寂灭者。非佛说动而不变之理。斥之以乱伦者。乃权迹流蔽之末。故佛之徒。闻之帖然而不怒。默然而不辨。知理在人心信者自悟不可诬也迹流于世。久则必弊。孰为吾累哉。是心也。变而无动。死而不灭。斯理之明。昭如皎日。且安得而自蔽欤。若人识此心。悟此理。在儒为真儒。在僧为圣僧矣。心昏理迷。莫之所往。本之既失诤论复何益哉。今儒者或谓人死即灭。亦无轮回再生之理。甚非圣人之意。易曰精气为物。游魂为变精灵知也。气形气也。二者合而为生魂即精也。游往也。灵知去。则形气变。二者离而为死。死而不灭。则有鬼神。故知鬼神之情状死生人鬼之道若阴阳昼夜日月寒暑之往来。谁能自灭。同于草木乎。或言人物但禀气而生。不知精魂为灵知也。但气无知。则草木而巳岂可谓人欤。人之神曰魂睡则为梦。即有知之心耳。或谓魂为气。气非有知也。若视听言动。皆曰气之所为。必由心帅之以应事是亦精与气合而为用也。岂可谓魂为气乎。庸常之人。素无修心养性之功。一隔生死。不复知有前身之事。是不足以为证。故圣人不及详言也。盖儒者志在排佛。故作人死断灭之说。以破生死轮回之论。不知反违周孔圣人之意。甚则拨无因果。废灭天理。以造物归于无知。善恶皆无果报。至若仁夭暴寿。敬慎蒙祸。淫泆获福。小人侥幸。君子无辜。不明前因。曲为之说。理则不通障正知见。惑亦甚焉。今略以此一端辨之。余说自当解矣。但比丘之法。以出俗离伦断烦恼生死。为对治凡夫贪着之病此小乘权教。有沈空滞寂之偏。故复立大乘菩萨教。以破斥其非。何待儒者讥其寂灭耶。然佛之为教。自国王大臣长者居士。以至天龙鬼神一切品类。佛皆随类化身。说一切善法究竟。皆至如来之地。非但出家一门之为至也。又何待儒者讥其权迹。为无父无君以乱伦哉。况此土乃南洲东隅。偏近东海。三界隔别。人鬼异途。至于因缘果报。无以为证故夫子未及详言者。必待中土圣人之教。始尽其义中土者。中印度之地。东西去海。远近得中古今诸佛。咸降生于彼佛生之时三界相通幽明互现凡佛言教一一可证举三世则知因识果立诸教而究竟佛乘乃能法被十方。化行万类所至之处教文义理。咸出彼教之上。莫不欢忻踊跃信受奉行。自汉以来。经书迭至。究其指归。诚所谓穷心性之原。入至善之地者也。又非但文字而巳。至如日月云霞。飞潜动植。色声香味。而咸臻妙理。此教之体也。得失违顺。生死苦乐。事物迁流。而常住真性。此教之相也。文音语默。食作动息。威仪典章。而随机普应。此教之用也。具是三者。其道大行矣。孰能排而毁之。拒而绝之乎。智者体吾佛之理。观孔子之道。性理之学。益加详焉。而劝善戒恶之文。尤为𦂳切。大有功于名教。岂可自生违背。蔽吾心之良知也哉。

　　观心辨

　　沈士荣(明)

　　晦庵先生曰。佛有观心之说。夫心者人之所主乎身一而不二者也。为主而不为客。命物而不命于人。故以心观物。则物之理得。今复有物以反观于心。则是心之外。复有一心。而能管乎此心也。圣人之学。本心以穷理。顺理以应物。盖如此也。

　　○又曰佛氏之学。以心求心。以心使心。如口龁口。如目视目。其机危而迫。其途险而塞。其理虚而其势逆。盖其言虽若有相似者。而其实不同。盖如此也。然非审思明辨之君子其孰能无惑于斯耶。

　　解曰。心该万法。法彻心源。至理难知。观心斯得。故世尊初成正觉。叹曰奇哉。我今普见一切众生。具有如来智慧德相。但以妄想执着而不证得。盖人由迷此心体。不知返求。外为六尘所惑。内生沉掉二病。是以局促无知。偏僻异见。惟佛如来返观此心。顿悟本性。成等正觉。故于世间无量百千法门。出世无量百千法门。莫不洞明无碍。廓彻无违。故号三界大师。十方慈父。今儒者尚不自识本心。岂能以心观物哉。所谓人之主乎身一而不异者。即今出入六根缘染之识神也。命物而不命于人者。即取着六尘而妄生我相者也。以心观物。则物之理得者。即周遍计度。似是而非。如夜见枯株。疑以为人之类。盖不识自心则其本已失。安能观物明理哉。其所谓今复有物以反观乎心者如古德云。境无心外境。见境即见心是也。其所谓则是此心之外。复有一心。而能管乎此心者。非也。二祖云觅心了不可得。一心尚无。岂复有二哉。吾佛之徒。本无如是之见也。又谓圣人之学。本心以穷理。顺理以应物。惟此言得之矣。但儒者错解其义耳。虞书曰。人心惟危。道心惟微。惟精惟一。允执厥中。此心学之源也。人心妄想也。由执着颠倒。故危。道心天理也。非思议之所能及。故微。精者不昧。一者不杂。由无思故不昧。无为故不杂。乃能尽其至诚。固守此中道也。中者即中庸之中在心而不在物。在内而不在外。子思所谓喜怒哀乐未发者是也子思但以情识未动即是中。义与吾佛一念无生之理相近止欠悟耳。儒者释中曰不偏不倚无过不及乃已发中节之和也。便违子思之意矣。盖喜怒哀乐未𤼵之时。无有形相可见。岂有偏倚过与不及之事。乎。又分释曰未发之中不偏不倚。已发之中无过不及。亦非也。子思未尝指已发为中。此又擅改经旨者焉。及解允执厥中。皆曰已发之中。是儒者不知中之为义而妄释之也。君子时中者。言守此未发之中。心常不妄动也。子曰易无思也。无为也。寂然不动。感而遂通天下之故者。亦中和之义也。由无思无为未发之中。精一固执。则寂然不动。故能感物应机。而通变无穷矣。若此可谓本心以穷理。顺理以应物者也。若未能造思虑未发之时。终不识心之本体。如是之人。闻无思无为。寂然不动之说。则茫然罔措。且不知圣人之道。何所谓中。不识圣人之言。则曲为之解曰。圣人无心。则释曰无私心。曰圣人无为。则释曰无所作为。是皆以有心有为度圣人也。且得罪于尧舜周孔矣。何谓佛哉。彼既不知观心之妙。徒欲以遍计之妄心。观物以穷理。譬如尘镜未磨。水漩未止。拟求鉴物。未之有也。是不知此理在内。惟务外求。故学解益多。去道益远矣。惟吾佛观心之道。不住六尘。顿息思虑。了悟本性。名为反观。水潦和尚有云。如来百千三昧。无量妙义。今日被我一毫端识将去了。此反观之妙也。一日观心证理。则天下万事万物之理。皆贯通焉。夫子亦曰一日克己复礼。天下归仁焉则亦求其在内者矣。今儒者未尝用力于此。辄妄议之。谓以心求心。如口龁口。如目视目。其机危而迫。其途险而塞。其理虚而其势逆者。呜呼。其可谓迷之甚矣。楞严经云。吾见之时人皆见吾之见。吾不见时。何不见吾不见之地。以心求心。此语明矣。若思虑未息。生灭宛然。若见若闻。皆为尘相。须是离声离色。闻见常真。即是见吾不见之处。真闻真见。全显本心。愚者自生迷闷。故有如是颠倒。果能审明思辨。于此必有得焉。譬如百炼真金又何忧火试者欤。以心使心。吾佛本无如是之说也。

　　内教外教辨

　　沈士荣(明)

　　或问晦翁曰。只为佛从心上起工夫。其学虽不然却有本。儒者只从言语文字上作有知。此事只做一场说话过了。所以输与他。答曰彼所谓心上工夫本不是。却胜儒者多。

　　○程子曰。释氏之学。于敬以直内。则有之矣。义以方外则未之有也。故滞固者入于枯槁。疏通者归于恣肆。此佛教所以隘也。吾道则不然。率性而巳。斯理也。圣人于易备言之。又曰。佛有一个觉之理。可敬以直内无义以方外。其直内者。要之亦不是。

　　○晦翁曰。今说求放心。却似释氏说入定一般。但彼到此便死了。吾辈却要此心主宰得定。赖此做事业。所以不同。

　　○因说程子耳无闻目无见之说。答曰。决无此理。释教云尘既不缘。根无所著。反流全一。六用不行。盖他意谓六根不与六尘相缘。则[(冰-水+〡)*ㄆ]拾六根之用。反复归于本体。而使之不行。顾乌有此理。

　　辨曰。教有内外不同。故造理有浅深之异。求之于内心性是也。求之于外。学解是也。故心通。则万法俱融著相。则目前自昧。呜呼。外求之失。斯为甚矣。今儒学之弊。浮华者固以辞章为事。纯实者亦不过以文义为宗。其视心学。则皆罔然也。宋之大儒。深知其病。又知吾心上工夫为有本。是当敦本抑末以斥其言语文字之非。可也。而复以心上工夫不是。何自为矛盾与。本既不是。何谓却胜儒者乎。此其不能穷心学之理于吾佛之道。深自惑乱而不能取决也。观伊川之言亦然。夫既愍吾道为有内无外矣。果能以内为本。得本何忧于末哉继言枯槁恣肆。又愍吾教之隘。是未见其大者矣。既曰佛有觉之理。为敬以直内。复云要之亦不是。皆反覆自惑之言。岂真知此理也哉。若率性之说。亦不出吾心上工夫。必取证于易。易乃心上之妙理。先儒不穷本心之体。遂不明良知良能之所自出。谓有气而后有知。乃推性命之源于气。指性为气中之理。以气循理为道。故随事随物以明理。不知天地人物。形气皆生于觉性之中。而吾之本心妙明遍照。已在思虑未发之时。若有得于此。即时中之义也。失此不能少存于内。徒追求于事物之末。谓之义以方外。岂有是哉。取证于易者。易言至神至圣。皆指不可测不可知之地。故不疾而速。不行而至。又以无思无为为感通之本。则易所证。固非外矣。中庸曰。中者。天下之大本。故在养于不睹不闻之间。以无声无臭为至。则率性之道。果在外乎。昔者圣人皆以内学为本。而推其用于外。后世文儒务外。遂不知有心学之源。乃以学解为事。惟宋河南之学。始言性理。而有实践之迹。然但知心之用。而不究心之体。遂不知养未𤼵之中。又昧太极之理。在两仪未判之先。或以物理为性理。故本末体用。于是乎不明。而尧舜周孔之道微矣。又或以孟子求放心比释氏入定者非也。若小乘之定。固以灰灭。更无求放心之意。佛乘之定。即动常寂。何用求放心耶。其说到此便死了。则说法度人者。又复生耶。不知佛所谓定。只是妄念不起。而应机接物。允合其宜。儒者莫知此境。辄妄议之。又解反流全一。为[(冰-水+〡)*ㄆ]拾六根之用。反复归于本体。而使之不行。非也。若人不缘六尘。无所染着。反观自心。明明不昧。寂寂常知。名曰圆照。即了悟之地。非学解能到。悟则谓之内。解则谓之外。此内教外教所以不同也。儒者专用力于外。凡知解所不能及者。不复穷究。故不知允执厥中之道。天理流行之处。皆在思虑不起。物欲净尽之时。践履虽专。终不入圣人之域矣。盖因疑佛氏之迹为无父无君。遂不究尽其说。使孔圣之道不明。乃毁佛之过也。惜哉。

　　执迹解

　　沈士荣(明)

　　程子曰。释氏之说。若欲穷其源而去取之。则其说未能穷。固已化为佛矣。只且于迹上考之。其设教如是。其正果如何固难为取其心而不取迹。有是心。则有是迹。

　　○晦翁曰伊川所谓只消就迹上断他便了。他既逃其父母。虽说得如何道理。也使不得。如此足以断之矣。

　　解曰。德山云穷诸玄辨。似一毫置于太虚。竭世枢机。似一滴投于巨壑。诚哉斯言也。今人欲以文字学解著述经书。以穷佛理。不过增益知解。终不能入法性之海。惟法华开权显实。乃明因缘譬喻等文。皆非实义。实则非言词思议之所能及也。故不退菩萨。且不能知。况世智乎。而程朱大儒。涉猎佛书。不究其旨。乃以其迹断之。其不信也宜矣。程朱氏既往。今之学者惑焉。乃为之解。昔释迦世尊。逃父母。舍王位。逾城出家。毁形坏服。取异当世。以名教论之。以为不忠不孝。无父无君者。是大不然。且轮王七宝之荣。天帝五欲之富。泰来运合。赏阅暂时。报尽沉沦。悲哀永久。此有漏之因。暂处人天。心生贪着。恶业便起。不久当堕恶道。如来于寂光土中。佛眼所照。见诸众生轮回六趣。长劫受苦。于是发大慈悲。假诸方便。降神母胎。八相成道。上救君父。下济眷属。以及一切众生。出离生死苦海。俱登菩提彼岸其为功德。广大难量岂可执其方便权迹。妄生诽谤者哉。今以譬喻。更明此义。譬如有一长者财富无比。止有一子。钟爱甚笃。子又至孝。省视无阙。并诸眷属。顾念莫舍。凡有所适。必与之俱。而此长者。依海而住。船舶甚多。僮仆无数。采取珍宝。往来海上。他日长者。欲适他国。遂以巨舟。载其眷属。经泛海洋。复逾岁月。樯橹柂栉。各有损坏。船之根底。亦有𦉑隙。若值风涛。将见沉溺。其子有智。察知斯事。又知其父。别有坚固大船。尚在他岸所乘之舟。人物繁重。意欲往彼。不可速去。设以此难。告于父母。请往取船。知必不许。其余僮仆不堪所使。亦不知彼大船所在。其子有智。密思方便。不告父母。夜半逾出。将二童子。驾一小舫。疾行至彼。既得大船。心甚安稳天色且明。父乃觅子。忽闻逃逝。惊泣嗟怨。四望求索。连日不得。方拟行舟。风涛大作。樯摧柂折漏水。入舟大众恐惧。知必沉溺。尔时其子。驾彼大船。乘风而至。甫及败舟。急扶父母。及诸眷属。数千百人。咸免溺死得以全归。设若此子。先作思惟。我若逃逝。使父忧恼。是为不可。当全忠孝。义同溺死。为此至德。与私自逃逝。取船救父。孰为优劣。儒者因疑其迹。不究其道。所以为义者。不过甘同溺死而巳。岂不哀哉。先儒不信生死轮回之说。任运业识。不计沉浮。于佛出世之理。重有惑焉。不知世间常道。有出世之道具焉。所以为大忠大孝者。非但服劳奉养而巳。欲尽为人之道。必当深究佛道也。其可忽诸。

　　儒者参禅辨

　　沈士荣(明)

　　晦翁曰韩退之接引僧徒。要他归儒。不过文畅灵师惠师之徒皆破赖底僧及晚年见大颠说得阔大胜妙自然不得不服人多要出脱退之。也不消得。恐亦有此理也。

　　○又曰某年十五六时。尝留心于此。一日在刘病翁所会一僧。与语。其僧只相应和了。也不说是不是。却与刘说。某也理会得个昭昭灵灵底禅。某遂疑此僧。更有妙处。遂去叩问。见他说得煞好。及去赴试。便用他意思胡说。试官被某说动了。遂得举。后赴同安任。时年二十四五。始见李先生与他说。李先生只说不是。某却疑李先生理会此未得。再三质问。只教看圣贤言语。某遂将禅来倚阁意中谓禅亦自在。且将圣人书读。读来读去。一日觉圣贤言语。渐渐有味。回头看释氏之说。渐渐破绽。𦉑漏百世。

　　辨曰。佛之法门多矣。东流此土者四。曰讲。曰禅。曰律。曰秘密。皆大行于天下。惟讲与禅。继述尤多。又为名士大夫之所宗尚。虽入门不同。而证理则一。专之则有得。两可则无成。若无思入讲。不能通贯诸经。知解参禅。无由超悟至理。故习讲者。观诸经论。文义玄微。苟不深思。莫能通解。解终趋行。乃绝言思。能所两忘。名为入位。古德云。先以闻解信入。后以无思契同。是也。参禅者则异于是。惟单提直指。不尚多闻。但悟一心。万行斯备。故祖师云。我宗无语句。亦无一法与人。又云。思而知。议而解。尽是鬼家活计。必也六根不动。一念无生。于此等时。顿见本性。了悟至理。然后应机接物。自然头头合道。处处圆通。此参禅之大略也。若当时大颠和尚。实与退之说禅。退之岂能即悟至理。亦不过以名相开谕之而巳。此晦翁所谓阔大胜妙。正名相边事也。退之果能悟禅。则后来见识。必当与前不同。其答张籍等书。岂肯自为晦匿之辞。既疑似若此。则胸中所见可知矣。唐宋诸儒。如白乐天。柳子厚。苏东坡。黄山谷等。虽曰参禅。亦不过知解而巳。非彻悟者也。至如裴休。杨大年。张商英。张九成。数人悟则悟矣。保养受持。则又未可知也。此假大事不是说了便休必要在尘劳里不埋没了方名解脱中人昔圆悟和尚。得法之后。在五祖演禅师会下。最为上首。偶然流注不在。即转语参差。上上根人。专志此事。犹有未尽。岂有身居名利之场。又非果位菩萨。安得不失念者哉。今儒者轻易论禅。诚可叹也。况朱晦翁所遇之僧。又非大颠之比。必小有学解。妄称证得。尚不识禅为何事。乌足为晦翁师问哉。夫禅。悟门也。悟则转凡成圣。转识成智。如斩一握[糸*系]。一斩一切断。如矿成金。不重为矿。岂有疑贰进退。反复生谤者乎。且晦翁弱冠之时。未曾亲见智人。而杜撰参禅。不出情识境界。若急与辨。斥剪其枝蔓。尚恨其迟。此僧不能如此。便当敛手而退。却将昭昭灵灵引之。此则偏悟醒醒。认贼为子。及其再来叩问。添得知解转多。故云说得煞好晦翁由是错解禅意。反将其说为应举之资。久久破绽。岂不宜哉。晦翁如此保认。是将禅为知解边事。及见李延平。遂有倚阁自在二说。显然生灭流注。议论横生。遂用心以著述为事。其分别事理字义最为详尽。至于性理未达道体之妙。于是旁思熟虑。任情起见。则去圣人之道为有间矣。其论禅谓曹洞宗说得细。故法嗣中绝。临济说粗枝大叶禅。故久远。此强辨也。故洞山密传宝镜三昧。又勘辨诸方言句有三种渗漏。其所立宗旨渐涉知解而义路不绝正是粗处。以晦翁所见。颇仿佛其影像。是故谓之细。临济门风峻拔。超情离见。非上上根人。一闻千悟者。无能窥其蹊径。正是细处。晦翁于此罔然。故谓之粗。然佛法流传。如乳益水水味渐多乳味自绝绝者。非深妙而绝也。乃久而弊。弊而坏。乃事物之常也。临济之禅久远非粗而能远也。盖授受之际不苟与人。见齐于师方传师旨。故其法嗣。皆佛门梁栋。足以继志述事。此其所以久远而繁盛也。儒者之论反之。知其不识禅也。

　　论禅近理辨

　　沈士荣(明)

　　中庸序曰。弥近理而大乱真。晦翁云。释氏之学。与吾儒甚相似处。如有物先天地。无形本寂寥。能为万象主。不逐四时凋。又扑落非他物。纵横不是尘。山河及大地。全露法王身。又若人识得心。大地无寸土。看他是甚么样见识。今区区小儒。怎生出得他手。宜其为他挥下也。又云此是法眼禅师下一派宗旨如此。今之禅家。皆破其说。以为有理路。落窠臼。碍正知见。今多是麻三斤。干屎橛之说。谓之不落窠臼。不堕理路。妙喜之说如此。又有翻转。不如此说时。

　　○问禅家说无头当底话。是如何。曰。他说分明处。却不是。只内中一句黑如漆者。便是𦂳要处。于此晓得时便都晓得。

　　辨曰。举知解门。则以为近理。举证悟门。莫契其当机。不入悟阶。何由与辨。如人遍身是病。不知痛痒所在。则难治也。今欲治其不治之病。姑即其说论之。如近理乱真者。譬莠之类禾。必当辨其非禾。石之类玉。必当辨其非玉其所谓甚相似者。必似是而非者也。今举而赞之。竟未有以非之。既未有以非之。则不应以近理目之。不能辨其非真。则不应以乱真斥之。夫知其识见之高。愍小儒为其挥下。则当详辨其近理非理之处。乱真非真之事。使学者了然知其谬妄。何恨真伪之不分也欤。若如泛说以僻之。何以服天下后世乎。此假偈颂。乃第二门知解中意。可以闻解信入。非契证门也。故云有理路。落窠臼。若契证门。如禅者问答机锋相接。离言显智。离智显体。为人解粘去缚。其间间不容发。少有失机。名有话堕若圆智相对。机如转凡。针芥相投。昭如皎日。岂可谓之黑如漆乎。儒者罔知其意随语求解岂有晓得之理又禅门。文字性离。思惟路绝。意不在言唯机所适儒者于此罔措。乃云又有翻转。不如此说时。尤为可笑。云门曰。我若一向举扬宗教。法堂里草须深一丈。若向上事。非但儒者不会。而僧门钝置者多矣。若诸宗匠。肯为人说义理边事。儒者必无疑谤然终不为说者吾解脱之中无一字可得若有可得依前流浪逃逝又何益于世哉。论至此岂但为儒者忧。正为吾僧门之(深忧也。呜呼。)。

　　作用是性解

　　沈士荣(明)

　　晦翁曰。上蔡云。佛所谓性。正圣人所谓心。佛所谓心。正圣人所谓意。心只是该得这理。佛氏元不曾认得这理一节便认知觉运动是性。如视听言貌思。圣人则各有其理。佛氏只认得能视能听能思能动底便是性。不管横来竖来。他都认作性。最怕人说这理字都要除掉了。

　　○问释氏作用是性曰。便只是这性。他说得也是。孟子曰。形色天性也。惟圣人然后可以践形。便是此性。如彼说视听言动底是谁。便是这个。故其言曰在眼曰见在耳曰闻。在鼻嗅香。在舌谈论。识者知是佛性。不识唤作精魂。他也说得好。所以直指人心。见性成佛。他只要你见得言下便悟。做处便彻。见得无不是此性也。说存心养性。养得来光明寂照。无所不遍。无所不通。唐张拙诗云光明寂照遍河沙。凡圣含灵共一家。又云实际理地。不受一尘。佛事门中。不舍一法。他本自说得是所养者也。是只是差处便在这里。吾儒所养者。是仁义礼智。他所养者。只是视听言动。儒者则全体中。自有许多道理。各自有分别。有是非。降衷秉彝。无不各具此理他则只是见得个浑仑底物事。无分别。无是非。横也是。竖也是。直底曲底皆是。非礼而视也是此性。以理而视也是此性。少间用处都差。所以七颠八倒。无有是处。吾儒只是一个真实道理。他亦云惟此一事实。余二即非真。他只说得一边。只认得人心。无所谓道心。所争处只在此。吾儒说无不周无不遍他亦说无不周无不遍。然人伦上不能周遍。更说甚周遍。

　　解曰。大觉无思。乃遍知于法界。识情有着。徒妄起于尘劳。佛与众生。本同一体。但因迷悟。见有殊途。佛性只在眼耳鼻舌之间。妙用不离见闻觉知之际。直是一尘不受。一法不舍。名为直至道场。顿见本来面目。今以生灭垢心见。轮回见。翳目生花。又求实花生处。徒劳分别妄费精神者也。古德云。中间些子誵讹处。千圣那能着眼窥。真性现时。若击石火。闪电光。急着精彩。认得依前不是此处正是迷悟关子。得则速证真常。失则速入涂炭。楞严经云。如我按指。海印发光。汝暂举心。尘劳先起。只如视听言动。皆真性发现。若无心体会。即森罗万象。一鉴昭然。此按指发光所谓一念不生。全体现也。若说是性。即是认着影子。使毫厘系念。瞥尔情生。业相宛然。仍相迷倒。此举心尘起。所谓六根才动被云遮也。到此着力不得。晦翁所谓差处。正是大疑惑也。仁义礼智皆是就人事立名乃事物[車*丸]则岂可谓本性便是此理本性乃一念未起。事物未形。即是明觉之体。若常觉不昧。不为六尘所惑。养成圣胎。佛门号曰如来。儒者称为神圣。只是本无私欲。纯一之天理也。以此应事接物。乃可不思而得。不勉而中。无为而成。所以仁者见之谓之仁。智者见之谓之智。是无心于仁智。而仁智由是出生也。此天理者。未见仁智之名发之于外乃有仁智之用故本性即是天理。天理即是明觉。非在外也。若以五常之理为性。不可言百姓日用而不知。百姓。庸常之人也。情发未必中节。岂能日用五常之理耶。若以本心明觉为性。百姓曷常不觉哉。然觉性在视听言动日用之间。而不自觉。常被尘劳所惑。自昧其明。故曰知道者鲜矣。由是言之。周孔以上圣人。亦皆以本觉为性也。如易有太极。是生两仪。则本性明觉。在天地之先。两仪未判。岂便有仁义礼智之用。及两仪既判。资始资生。万物化成。则此本性明觉之理。乃遍于万事。有五常之名也。三代而上。未有佛可名。惟圣帝继天立极。推本于天。言人得此明觉之理于天。故曰天命之谓性。性者言人皆以此明觉为体也。率依此觉性而常不昧谓之道。修者。即养其喜怒哀乐未𤼵之中也。中者。私欲未起之时纯乎天理者也。私欲未起。则无思无为。寂然不动。寂者诚也。至诚无息。故曰道不可须臾离也。继之以戒惧不睹不闻之际。不使隐微之或动。皆是养此未发之中。常觉不昧。故发为中节之和。则仁义礼智之理。不待思而中矣。斯所以为教。后章言诚者寂也。明者觉也。寂而觉曰天之道。觉而寂曰人之道皆修道之义也。乃至大学之明德明命。皆是指此本觉之理。我所谓佛。儒者所谓天。其体一也如云即心即佛。亦可言即性即天若如此体会相去亦不甚远。但圣人得此理。乃立世间治教之法。吾佛得此理。乃立世间出世间解脱之法。儒门但明天人之道。吾佛则明四圣六凡之道。若尽天人之道。则可以趋佛道矣。其于性理不悟。则天人之理有所不明又安能究佛氏之理乎。其所谓全体之中。自有许多道理非也。盖全体之中。无一物一事可见。岂有许多道理耶。若谓𤼵用中。有许多道理。有分别是非。则可安得以用为体乎。言所养者是仁义礼智。不知所用者复是何物。若言所养者。乃未𤼵之中道。明觉之天理。发而中节者。乃仁义礼智之用。事物之当然。岂不明且尽与。孔子曰为仁由己。孟子曰由仁义行。皆己𤼵中节之用也。盖克己复礼。体也。天下归仁。用也。由体可以发用。故其要在明。心体也。彼不知心体之妙说为浑仑物事。是不见明镜止水之中森罗万象无坏无杂不生分别之心。而妍丑了然。安得有非礼颠倒之事欤。六尘不缘。则私欲净尽。安得只有人心。与夫周遍者。佛言一即一切。一切即一。理自遍周。非因修得。儒者务用心观物以求遍。岂能周遍乎。吾佛于七情未发之时。已空其恶。故恶自不生。儒者于恶念已形之后。拟欲断之。其用力固不同矣。若有所得。则贤者之学。宋儒有焉。圣人之道。未之或知也。其差者以有为之心为体。故自见得有许多道理。又各自有分别。有是非。只此三有。存之于心。我相既立。而卷枝错节。胶固莫解。不知天下事物之理变通不穷欲以斯须之明造次之聪略加忖度若有得焉。即自满曰。吾分别详矣。是非辨矣。人或异己则曰我明识道理。必如是为当也。幸一二之偶中。则眼空四海。无复他人。若王介甫之徒是也。此谓之我相。我相立而公心亡矣。凡作此见者。或见用于世。其不败者鲜矣。良由认事理为性理。求外学以资于内。倒持本末。源委失真。其流之弊。以作为为事有以起祸乱之阶。可不慎欤心学不明世教之不幸也。吾安得而默然哉。

　　名儒好佛解

　　沈士荣(明)

　　程子曰学者于释氏之说。当如淫声美色以远之。不然。则骎骎然入其中矣。

　　○或问朱子曰今士大夫晚年都被禅家引去者何故。答曰。是他高似你。你平生读许多书。记诵文章。所藉以取功名利禄之计者。到这里都靠不得。所以被他降下。他底且省力。人谁不悦而趋之王介甫平生学力。说许多道理。临了舍宅为寺。

　　○又云只缘他打并得心下清洁。所以本朝李文靖公王文正公杨文公刘元城吕申公都是甚么人。也都去学他。

　　○道夫问龟山答陈了翁书。论华严大旨。不知诸人何为好之之笃。曰。只是见不透。故觉他那个好。以今观之。也是好。也是动得人。

　　○问龟山言道非礼。则荡而无止。礼非道。则梏于器数仪章之末。则道乃是一虚无恍忽。无所准则之物。此类甚多。如此类。则似禅。曰。固是。其徒萧子庄李西山陈默堂皆说禅。龟山没。西山尝有佛经疏追荐之。此等皆不可晓。

　　○又云游定夫晚年亦学禅。

　　○又云此个道理。才理会到深处。又易得似禅。须是理会到深处。却又与禅不相似。学者只是不曾到深处才到深处定走入禅去了。譬如人在淮河上立。不知不觉走入番界去。如程门高弟游氏。分明是投番了。虽上蔡龟山。也只在淮河立。游游漾漾。终是看他未破。时时去他那下探头。也须疑着他有个好处。

　　○尹和靖日课金刚经。拜观音菩萨。

　　解曰夫理学君子。既造圣贤之域。得尽心养性之道。岂诐辞淫说邪见僻行之所能惑所能动哉。然为所动者。必非诐淫邪僻之谓也。且聪明才智出伦之士。早读圣贤书。积德立身。功名节义。昭昭出人之表。纲常之道弗亏。但嫌其有学佛之差。是果悖道如是耶。非也。乃惑者之妄议耳。如李沆王旦杨亿吕公着德义行业。为盛宋名臣。彼固不耻于学佛。亦未尝得罪于名教。顾可轻议其非欤。刘安世陈了翁文章节义冠世。岂不悦周程之道。然好佛之笃。未有以加之也。其处患难。临死生不测之祸。恬然莫能动其心。而害之者或呕血而亡。岂非学佛之验欤。此数君子。未尝因好佛而亏行业。伤彝伦也。何谓佛氏为害之尤甚哉。至于程门高弟。未有过于游杨尹谢。而皆有学佛之癖。岂信道不笃。晚年遂改节如是耶。二程道南之语。亦误许之耶。不然。则其父师拳拳之心。唯恐学者流入其中。如四子者。肯遽忘之耶。呜呼是深有得于周程之意。烛理之精。遂知禅学之妙。不觉趋入其中矣。朱子论佛氏由义学变入于禅。即解终趋行之道也。程门高弟造理之深。固不能遏其入禅矣。然考之五灯。未有深许之者。盖信解而未契悟耳。其所著述未出儒氏之说。谓之曰类禅。则禅学固如是乎。禅固非彼所及。然因其有得于此。遂于儒书之理。益加详焉。后学耻其归佛。故矫揉其说。凡圣人之书。有近于佛者。皆故违经旨。别立异说。惟恐其类禅。理学之差。皆由于此。其误世岂浅浅哉。

　　自私辨

　　沈士荣(明)

　　晦翁曰近理乱真处。程子自私二字。得其要领。明道答横渠书云。人患在自私用智。此大凡人之任私意耳。下文云豁然而大公。物来而顺应。便是不自私不用智也。

　　○又云佛氏自私昧道今以恶外物之心。求照无物之地。犹反鉴索照也。亦是绝外物而求定之意。自私而用智。如世人一等嗜欲。是不能以有为为应迹。若廓然大公。物来顺应。便都不如此。上不沦于空寂。下不累于物欲。

　　○问明德而不能推之以新民。可谓是自私。有学佛者王天顺与陆子静辨论云。我这佛法和耳目鼻舌皆不爱要天下人各成佛岂得是自私。先生笑云待度天下人各成佛法却是教是他各各自私。陆子静从初亦学佛。尝言佛差处。是义利之间。某应云。此犹是第二着。只他根本处便不是。当初释迦为太子时出游。见生老病死苦遂厌恶之。入雪山修行。从上一念。便一切作空看。惟恐割弃之不猛。屏除之不尽吾儒却不然。盖见得无一物不是此理。无一理可违于物。佛说万理俱空。吾儒说万理俱实。从此一差。方有公私义利之不同。今学佛者云识心见性。不知识是何心。见是何性。

　　辨曰。私莫私于物欲。公莫公于至理。私欲胜。则其见昧。至理彻。则其见明。况所谓道乎。道者。古今贤圣之所共由。非自私求利之地也。若谓佛以自私求利为道不可也。谓佛用智。尤不可也。人之所爱。莫甚于利。佛则舍爱矣。所利莫甚于生。佛则舍生矣。自私为利必归于己。佛无我相。利将谁归今以佛厌生老病死而修出苦之道。谓之自私为利。则儒者不厌苦。而自甘沉溺。乃谓之大公合义乎。夫用智必䧟人于险。佛以方便之智。济度一切众生。反以为䧟之欤。吾佛之道。周遍十方。于一切法。平等无二。自不以为公。普济六道众生。犹如一子。自不以为利。智入三世。十方遍知。一切众生。若干种心。随根与法。增长爱护而无失时。虽知众生界不可尽。而不暂起一念舍众生意。此名佛智。岂世间智术之事乎。彼所谓以恶外物之心。求照无物之地者。如厌动求静。避諠趋寂。诸经屡有弹斥之文。不待辨也。然有形之物可以鉴喻反鉴则不能照物心无形相无有背面反求则息妄归真。内外洞彻。非反鉴之比也。若谓自私用智。如世人一等嗜欲者。吾佛以慈悲喜舍。勇于向道。尚有过于世人嗜欲也。孔子亦曰。吾未见好德如好色者是也。古德云道念若同情念。成佛多时。如来若不勇猛求道。安能普济夫群生哉。今儒氏以有为为应迹。又能廓然大公。物来顺应。断无是理。设以周遍计度之心。而志在有为。必先有我相。我相既立。自私则甚焉。于是尘劳纷动。恶觉竞起。至于应迹。岂能廓然。利害关心。有如重翳。何谓太公。事物之来。机如逐电。造次颠沛。反覆多矣。安能顺应此由自私之为患也。故私莫私于有我。我相执着。则不能虚心以容物。岂能公于天下乎。若喜怒哀乐未发之时。有戒惧慎独之功。不为私欲所蔽。则天理昭明。虽仓卒发动之际。无能惑乱之者。故发必中节而和矣。又言吾儒见得无一物不是此理。无一理可违于物。不知本末之论也。理尊无对。一而不二者也。随物之差殊不同而各当其可。如衡之秤物。物有轻重不同。而衡之锱铢不异故能为天下之平。其言无一物不是此理者是也。其言无一理可违于物非也。夫理本无名。必随事立名。故理之当长者必违于短。当短者必违于长。当厚必违薄。当薄必违厚。又如理不当用此物。则违物以从理。岂可谓无一理不违于物乎。理本也。物末也。但闻末根于本。未闻本根于末。言理因事而有万名则可言有万物则不可。事可分而理不可分也。理无名相。彻底惟空。故能遍万物而各得其宜。若有实体。即有名相。不可与物作则。可谓理乎。言识心见性者。可识者是尘。可见者是境。非心性也。如眼能见物。不能自见。若有可见决定非眼虽不自见。非是无眼。心性亦然。先儒尽心养性。只在已发处存养。但见得心性发用之处。其于思虑未起。圣人允执之中。则昧然而莫识。其去孔子子思为有间矣。指佛氏为自私。岂知佛理者哉。吾佛以染净和合为心。纯净无染为性。非真悟者。莫知心性之体。可轻议欤。至若公私义利之分。非识心见性者固莫及也。

　　庄老异同辨

　　沈士荣(明)

　　或问晦翁曰。佛与庄老不同乎。曰。老庄灭义理人伦未尽。至佛则人伦绝尽。至禅则义理灭尽。

　　○又云。至如佛徒。其初亦只是以老庄之言驾说耳。如远法师文与肇论之类。皆成片用老庄之意。然他只是说。都不行。至达磨方始教人自去做。后来禅学其传亦如是。

　　○达磨初至。见梁武。不契去。面壁九年只说人心至善。即此便是不用辛苦修行。又有人取老庄之说而附益之。其说愈精妙。然只是不是。

　　○庚桑子一篇都是禅。其他篇亦有禅语。然但此篇首尾都是。

　　○又云佛氏将老庄文饰其教。

　　○儒者要得顺性命之理。佛氏也只理会这物事。老氏便要把住这气。不要散。便会长生。佛氏只见个物事便放得下。所以生死祸福都不动。只是他去作弄了。

　　辨曰。儒者谓老庄绝灭义理人伦者。老子愤当时文过其质。将渐入于浮伪。乃著书。述上古治民之道。赞无为之化。反淳朴之风。庄子虽推本其意而矫激过之。其欲去毁誉。则以尧桀同伦。欲泯善恶。则以曾跖并称。乃至齐彭殇。一生死等说。皆祖述老子之意。老子曰。智慧出。生大伪。庄子曰。圣人生而大盗起。谓世之尊贤尚智。必有假仁义以为盗贼者。人不之觉。故谓之大盗。言虽过而意有在也。老庄之说。其要归于无心无为安于自然。以为极致。其道足以救饰诈作为之弊。抑狡计奔竞之风。亦未可遽以灭绝义理人伦而加之也。昔夫子问礼老子。退而赞重之。则夫子之所尊。亦已存其教矣。后学未识夫子之意。岂宜遽非之欤。若谓佛弃父母出家。为绝灭人伦。非是实事。乃应化之迹。实未尝离亲侧也。至如随类化身。普度万品。非但出家一事而巳。华严经云。孝养父母。当愿众生善事于佛。爱护一切。岂灭人伦者哉。又谓禅则义理灭尽。非也。禅悟门也。人由六尘而迷。必舍六尘而悟。义理窠臼者。法尘也。以生心动念。即乖法体。故绝解以趋行。行起之时。无量妙义亘古今以常说且不穷也。况绝灭乎。儒门明理如执火照物。照一处。止见一处。又且不能了了。禅门明理。如云散日出。大地山河。无不遍照。又且了然。谓迷解为云散。顿悟为日出也。又言佛氏成片用老庄意文饰而附益之。亦非也。佛说诸经。理深事广。文博义繁。此土诸师。极口赞述。未能尽其旨趣。何能假老庄之说耶。盖传译解说。必用此方经书之文以释之。使读者易晓。故或取老庄文句用之。其意未尝同也夫禅非言语文字思量分别所及。故说禅者。机锋相接而巳。意不在言也。彼所谓庚桑子一篇是禅不知禅者也。庄子之言可以义解岂与禅同日语哉。又庄子以无心为道。未免灰灭之病。与见性成佛之旨。悬隔远矣。晦翁如此论禅则是少年初见之僧误之也。孔子不毁老子。知其言有补于世矣。若生今之时。必不毁佛也又言老氏为长生之术。固非老氏本意。言佛放得下生死祸福都不动。其所以然者。非彼之所能知也。

　　错说诸经解

　　沈士荣(明)

　　程子曰看一部华严经。不如看个艮卦。

　　○朱子曰圆觉经云。四大分散。今者妄身。当在何处。是窃列子骨骸反其根。精神入其门。我尚何存语。楞严前面咒是他经后会说道理。是附会圆觉。前数叠稍可看。后面一假。淡如一假末后二十五轮。与夫誓语。可笑。

　　○楞严经。是房融说得如此巧。佛当初也不如此说。如四十二章。最初传来中国的文字。其说却自平实。

　　○有学者读法华经晦翁问曰此经要在何处。答曰。在是法非思量分别之所及一句。晦翁曰。吾儒正要思量分别。所以不同也。

　　○晦翁看金刚经曰。释迦快说走辊语。

　　解曰。或者未识经之宗趣。以生灭垢心。妄议如来境界而生毁訾如取萤火。烧金刚山。一何损耶。昔如来称法界性。说华严经。及诸佛神妙智用。彻诸法性相理事。尽修行心数门户。穷理尽性者也。曰不如看个艮卦。是何言欤。盖曰。艮其背。不获其身止之止也。行其庭。不见其人。动之止也。不过十波罗蜜门禅定一门而巳。岂能该一部之义乎。若以佛理观之。背者。居心之顶。表无思之地。止于无思。则无我相。是不获其身也。庭者。应事接物之处行者举动应用之时。谓动而常寂。起于法起则无人相。众生相寿者相是不见其人也若如此解说与般若经意有少分相似。亦未见本心之理也。必曰但止心不动如山则心境自然明现。由定可以发慧也。列子所谓精神入其门。骨骸反其根。我尚何存者。即原始反终之义。明生死之说而巳若圆觉经言四大各有所归即今妄身了不可得。乃即色明空。不待灭也。与列子人死即灭。是灭色方空。理正相反。鬳斋林氏曰天地间自有一种议论。如此佛生西方。岂来剽窃其说。文公诋之太过。是不公也。又圆觉十二菩萨。欲明圆觉之旨。故展转设疑。与佛论辨。皆相因互见。该摄上中下三根。因其惑有轻重。故其言有浅深。适当其机而巳。岂可以淡言哉。二十五轮单复圆修之。其根习顺利。故有道场修证仪式。至弘誓流通诸经。法则如是。何必见笑。若楞严经。则征心辨性。显密双融。选择圆通。应根立教。略陈阶地。广说禅那。明诸阴销。条分异见。与圆顿诸经。互有显𤼵。岂房融能巧说乎。其结集之人。以灌顶密因集为一部。说有前后。不在一时。非附会也。四十二章。乃佛法初来。未宜深旨。译者姑从平浅之文。使易晓耳。岂佛语但如是乎。如法华旧译。有瞪目视世尊之句甚为粗鄙。后译云。瞻仰尊颜。目不暂舍。比旧文藻多矣。房融之译楞严。亦不过润释其文。安敢巧说佛意哉。法华叹佛智甚深。非言思所及。其为宗要但显佛乘。而世人欲以思量分别求道文辞知解而巳。非心学也。心学则诚而巳。至诚则无思而得纯一不杂是也。金刚经乃破相离尘。心无所住。而佛语略无留滞。圆变无穷。岂走辊之语乎。盖佛语如王宝印。非有异文。若潜心读之。必有得焉。切勿轻议也。

　　较是非得失辨

　　沈士荣(明)

　　横渠张先生曰。佛氏妄意天性。而不知范围天用。反以六根之微用缘天地。明不能尽。则诬天地日月为幻妄。蔽其用于一身之小。溺其志于虚空之大。此所以语大语小。流遁失中。其过于大也。尘芥六合。其蔽于小也。梦幻人世。谓之穷理可乎。不知穷理而谓之尽性可乎。尘芥六合。谓天地为有穷也。梦幻人世。明其不能究所从也。

　　○又曰。浮图明鬼。谓有识之死。受生循环。遂厌苦求免。以人生为妄见。可谓知人乎。天人一物。辄生取舍。孔孟所谓天。彼所谓道。或者指游魂为变为轮回。未之思也。大学当先知天德。知天德。则知圣人。知鬼神。今浮图剧谈要归。必谓生死流转。非得道者不免。谓之悟道。可乎。自其说炽传中国。儒者未窥圣学门墙。已为引取。沦胥其间。指为大道。乃其俗达之天下。致善恶愚智。男女臧获。人人着信。使英才间气。生则溺耳目恬习之事。长则师世儒崇尚之言。遂㝠然被驱。因谓圣人可不修而至。大道可不学而知。故未识圣心。已谓不必求其迹。未见君子志。已谓不必事其文。此人伦所以不察。庶物所以不明。治所以忽。德所以乱。异言满耳。上无礼以防其伪。下无学以稽其弊。自古诐淫邪遁之辞。翕然并兴。一出于佛氏之门者千二百年。向非独立不惧。精一自信。有大过人之才。何以正立其间。与之较是非。计得失哉。

　　○晦翁曰。诐者是他只见得一边。于那边都蔽塞了。是诐辞知其所蔽。淫者。说得周遮浩瀚。其书动数百卷。是皆䧟于偏而不能返。是淫辞知其所䧟。邪者。他见得偏了。于道不相贯属。是邪辞知其所离。遁者。他已离于道。而不通。君臣父子。都已弃绝。见去不得。却言道之精妙。不在乎此。是遁辞知其所穷。初只是诐。诐而后淫。淫而后邪。邪而后遁。遁而后穷。要之偏处只是虚其理。理是实理。他却虚了。故于大本不立。

　　辨曰天性者吾佛谓之本觉。即一念未起。寂而常照之心也。儒门乃喜怒哀乐未𤼵之中。无一毫私欲之累。纯乎天理者也。二教之迹虽异。本性之则同也。佛由此本觉。𤼵为六度万行。乃至圆满佛果。儒亦从此天性。发为仁义礼智。以成圣人之道。佛则兼四圣六凡而治之。儒者但治人道而巳。岂佛妄意天性。不知范围天用欤。若人六根尘念不生。则理自遍周。明照法界。非六根能缘天地也。孔子亦曰。人生而静。天之性也。感物而动。性之欲也。则亦以七情未𤼵者为性。感物而动者为情欲也。以迷者言之。则自身与天地万物。皆无常幻妄也以悟者言之则是法住法位世间相常住。皆一真之境也。岂蔽其用于一身之小。溺其志于虚空之大乎。语大语小乃依正二报。情器二界。体自含容。固世智所不能知。非佛言流遁失中也。知大小无体。则摄入互容。而尘含六合。芥纳须弥矣。知延促无时。三世不迁。则世界成坏。有如空花矣。此一心之体相也以相即体则古今万劫不出刹那以体即相则一毛孔中现十方界皆性分之常也所谓穷理者。举一即明多理。举多不出一理。非若今日格一物。明日格一物。以为穷理也。所谓尽性者。自十住初心。历五位而入佛位。乃无明尽而智慧圆也。天地世界。成住坏空。循环无已。以成坏言之则有穷。以循环言之。则无穷也。非明心性之源。孰能究其所从哉。言人死为鬼。古有其说。非佛始为此言也。孔子曰。祭则鬼飨之古之祭宗庙皆是飨已死之鬼也受生循环者圣人虽未显言其事。以理则可见矣人性虽曰明觉。因染六尘而起妄见。岂可谓人而无妄乎。然三界惟。是一心。万法随识所变。岂分天人。是一是二。而生取舍乎。佛亦未尝指天曰道。此皆张子驾说也。精气为物。游魂为变。故知鬼神之情状。岂非人死为鬼乎。圣人系易。以生死鬼神对说。正轮回之义也易言知幽明之故。幽则鬼神之道。明则天人之理。皆一而不异者也。论语夫子答子路之问。言事人所以明事鬼。言知生所以明知死。死生人鬼。亦一而不异者也。张子不循圣经之旨。欲别为无稽之言。以破佛说。反自昧焉。又引天德破轮回之说。尤为迂远。圣人与天合德者。至诚而巳。言知圣人可也言知鬼神则惑矣。鬼神乃幽灵之动物。有吉凶邪正之殊。非纯一至诚者也圣人但言至诚可以感神。至诚可以前知。至诚如神者。言至诚能前知吉凶。如神灵也。佛氏言悟道者。明本心也。本心乃一念未起。无生死可得知此则曰了生死非言得道免生死也了生死者不没于生死。亦不出于生死不没不出故能化身万类说法度人。治世出世之道矣。儒门圣人。穷理尽性原始反终。故知生死。知生死则乐天知命。而生顺死安。成治世之道矣。且人鬼二物。皆有形气。以幽明异途。各不相见。若反常为怪。则人亦见鬼鬼亦见人三尺之童。亦能备晓此身。岂谓明理君子。惑反甚焉。谓佛法炽传中国而儒者之英才间气。皆争先崇尚。至于愚贱莫不尊奉者。盖佛与众生。本同一体。但因迷悟。乃异其名。今闻佛说。以心照心。信而行之。即时明了其趋之也。何足怪欤。若明五位阶渐。圆极佛果。皆多劫积修。非但儒者一生之修。岂不修而至乎。六度万行。止观熏习。佛佛道同。岂不求其迹乎。三乘四教。问答论议。祗陁赞诵。盈卷累牍岂不求其文乎。在家出家。戒仪不等。治世典章。生产作业。皆是实相。岂人伦不察。庶物不明乎。尊𤰞品类人物鸟兽。华戎异俗。语言异教。佛皆遍周。随机普应。不坏彼相。入我正法。何谓治忽德乱。异言满耳乎。是不知佛理之妙。遂疑为异言也。然直指人心。在其自证自肯。非诱之使入。何论伪与弊哉。又以佛言为诐淫邪遁者。岂有是欤。佛离断常颠倒异见。具正遍知。岂有边见。及蔽塞之处。是未尝诐也。其经书。则文富义博。而宗旨了然。使人虽终身读诵而绎之无厌虽一句染神而千劫不朽终为解脱之因未尝淫而䧟也。诸经宗趣。性相互融。行解兼备。如王宝印。无有异文。岂有不相贯属者乎。不可谓邪辞知其所离也。教有权实不同。故有三车之喻。而出家之迹。事属权门。圆满报身。始明实理。其言先浅后深。如世间训蒙之法。岂可谓遁辞有所穷哉。言道之精妙。不在君臣父子者。非佛氏之言也如来具足万善。岂忠孝之有缺耶。理之虚实。已见前篇。今或者执有为之常见。耳目所不及者。不信别有境界。地理可考者。自流沙以东九千里。南北万余里。古今可考者。自尧舜至今三千七百余年。自此之外。东海至西海数十万里。金轮王至净饭王数万亿年。更有远游之士。迈古之书。其所言者。便指为异说。况佛说微尘数世界。微尘数劫乎。如人居环堵之内。不信天地之大。岂非蔽乎。本心之理不明。向外着物穷理。困于见闻之阱而终身莫出。岂非䧟乎。闻佛道而不信。驾浮言以谤之。岂非邪乎。既不能求其本。议其迹以排之。岂非遁乎。一言论佛。即具四者之差。又能独立不惧精一自信。以较是非。计得失欤。

　　三教论

　　沈士荣(明)

　　明道先生曰。杨墨之害。甚于申韩。佛老之害甚于杨墨。

　　○佛老言甚近理。又非杨墨之比。所以为害尤甚。

　　○晦庵先生曰。佛氏乘虚入中国。广大自胜之说。幻妄寂灭之论。自斋戒变为义学。然只是盗袭庄子之说。今肇论有四不迁之说。乃动中有静。即东坡逝者如斯而未尝往也之意。此斋戒之学。一变。遂说出这一般道理。及达磨入来。又翻了许多窠臼。说出禅。又高妙于义学。以为可以直超径悟。其言祸福报应。足以钳制愚俗。为资足衣食之计。遂使有国有家者。割田以赡之。择地以居之。以相从。䧟于无父无君之域而不自觉。盖释道之教皆一再传而侵其本真。有国有家者。虽隆重儒学。而选举之。制学校之法。施设举措之方。既不出于言语文字之工。而又以道之要妙。无越于释老之中。而崇重隆奉。反在于彼。至于二帝三王。述天理。顺人心治世教民。厚典庸礼之大法。一切不复有行之者。

　　论曰。三教圣人。其言虽不同然皆足以开人心之天理。救世俗之浇漓。成帝王之治功也。昔孔子祖述尧舜之道。故能穷心学之源。推性德之用。删诗定书。系周易。作春秋。以垂后世。曾子述大学。子思作中庸。而其言详矣。自汉以来。法而宗之。虽未能尽行其说。而所以致治效也亦不少矣。汉明帝崇儒敬老。风俗为之一变。当时名节相尚。非后代所及。唐太宗用河汾之学而致太平。继以狄仁杰。姚崇。宋璟。张九龄。李泌。陆贽。裴度。皆用儒术。称为名相。宋初四朝。专用儒者而天下治。虽未有三代之盛。而其效亦可见矣。其弊也。汉末诸儒。嫉恶太甚。而有党锢之祸。唐末诸儒。结交权势。而有朋党之灾。宋元丰诸儒。作为生事乃成新法之患。亦莫不因之以亡国然后世史臣论之。不过成败是非而巳。孰能究其源哉。使王介甫不为元丰之政。则学者尊之。必不在周程之下矣。若揣其源。实心学不明之罪也。心学不明。又以为为尽性。不能养中以诚明之道当时大儒。不能斥其学术之差。但以执拗目之。执拗者谓之我相。故有为之心莫不自我相起。至今儒者虽学程朱之道。我相甚焉。以周遍计度之私。临事物纷动之际。坚存己见。莫肯信人。各以分别之心。横起是非之论。上不惧神明之照察。下不畏民物之相违。著书则妄解圣经。处事则失机背理。良由不知尧舜之道。精一执中。正己而百姓自化。垂衣拱手无为而天下自平。又不知古者帝王。皆禀天为教。国有政令。先告于天。故有肆类上帝之文。三代之书。动辄称天。则王者事天。此臣事君。不敢专也。先儒释天曰理。释鬼神曰气。则是无所主者矣。虽释帝曰主宰。又不言实有神圣之灵则祭天即是祭理飨鬼神即是飨气如此见解岂能真起至敬耶又议佛氏不应以祸福戒人。则小人为非。谓无祸福可降。无所不至。是教之为乱也。又议杨墨之害。甚于申韩何不公之甚耶。杨墨学术虽偏。尚不失为善人。申韩之术刻深残忍。商鞅李斯行之。坏先王之法制。焚先圣之诗书。反乎周孔之教。莫斯为甚。至今猾吏效之。流毒未已。未闻杨墨如是之甚也。又以佛老言近理而害尤甚。则悖理者其害小。近理者其害大。更不知何说也。往往儒术。乃以申韩辅之。亦不自觉其非矣。良由心学不明。故名世之士。文章记诵而巳。淳谨者执古非今。昧适时通变之道。狂肆者有为任术。或生事为乱之阶。所以不能述天理。顺人心。为治世教民之本。使二帝三王之道。于是乎不行矣。若此其弊也。岂佛老之说。能害之哉。昔老子述上古为治之道。列子称黄帝之政。由是世尊黄老者。其道尚清净无为。以慈俭不争为行。以宽廉不扰为治。故为华胥国之说。佛经言上古之时。三界相通。天人相接。故治人与治天之道相若。则老子所述。乃治天之教也。是以兼有养生之言。使有国者依而行之。足以反古还淳。渐革华伪者也。且伯阳仕周而仲尼在鲁。其声闻相接。亦已久矣。至于问礼。又亲炙焉。伯阳著书。虽为关尹而𤼵。而其放言。岂专为尹喜者哉。使其非礼。则夫子退而赞之。必不若是其重矣。历子思孟子。又未尝非之。由是有专门之学。曰道家者流。至汉有盖公。河上公。表章其说。曹参用之。齐国大治。起为汉相。汉民安之。文帝景帝躬行其意。而天下大安矣。但未有深造之者若尽其道。其治效岂若是而巳哉。唐韩昌𥠖不解其旨。始非毁其说。宋儒又甚焉盖不知孔子子思之所存。则其理也。深非浅识之所知矣。其弊也或为长生诡异之说。或行符药咒禳之方。故汉武帝遭方士之诬。唐宪宗中金丹之毒。宋道君有失国之忧。此非老氏之过。乃怪诞之士。托其名耳。至若三武灭僧。听其邪说。此等未尝知黄老之学。但习妖异之术而已故不旋踵而败。佛道由斯愈盛。此其流之为弊也。又何待儒者之议。佛氏之辨哉。释迦出现西干。举古佛度人之教。与无量劫诸佛同因。及无量刹诸佛同说。兼世出世间之法。穷心性之源者也。故能遍法界而咸被。亘古今而常存。佛未灭时。五印度国。无量亿众。咸得三乘圣果。至今未绝。东流此土。又化无数亿人。上士闻之则明心见性入圣超凡。下士闻之。则亦识果知因。改过迁善。辅翊王政。使不烦刑罚而治矣。故世之名儒英才间气。无不尊奉。道门高士。亦或兼通。至唐而禅学大行。教理亦着。宗通讲贯。心要粲然。不亦盛乎。其弊也。或偏行枯寂之宗。或作有为之福。则有独善而不能及人。乃至贪着而为供养。若左溪有居山之癖。梁武有舍身之愚。观达磨圣谛之言。永嘉劝友之书。有以规之深矣。然法流已久。其弊必臻。世道污隆。此亦常理。自五代至宋。而禅分五灯。各立宗旨。解悟异途。心学微矣。而诸方大匠。力拯颓风。杰出丛林。人亦不少。至四灯与宋运俱终。独临济一宗。尚留今日。然自中峰撤席。未知道隐何方。尚赖教有明文。与心为证。慧命未绝。有若悬[糸*系]。作者弗起。予将何述。其衰也。亦非儒者毁之也。呜呼。三教之弊。由人致之。三教之兴。由人作之。不有明哲。何以继其绪余。且世人之习性不同。好尚不一。故教分三等。各有专门。使并行于世而不相悖。则人不归儒。必归于老。不归于老。必归于佛。各随机以率之。则世无不化之民。而为恶者鲜矣。为恶者少。为善者多。则天下大治。心学于是乎明矣。柰何自相排斥。必欲独立而全化。岂有是理哉。且教门如网漉众生鱼。虽于一目而得鱼。必以万目而成网。固不可以一门而为教也。盖万法惟本一心。推原此心。三教一理而巳。曷相妨碍哉。必欲毁二教而独行。正所以自灭也。幸隐君子。知时而兴。作而起之。必有盛于古矣。盖三教之书备而是非可辨。大言者无验。则狂肆之诤息。诤息理明。故学者不尚言而敦乎行矣。三教圣人在天之灵。岂不为之𥙿然哉。

　　诸师人物雄伟论

　　沈士荣(明)

　　晦翁曰。梁会通间。达磨入来。一切扫荡。不立文字。直指人心。当时儒学废弛。佛老之流又浅陋所以横说竖说。没人柰何。人才聪明。便被他引诱去。尝见画底诸师人物皆雄伟。宜其杰然有立如此。妙喜赞临济云。当初若非这个。定是作个渠魁。观之信然。气貌如此。则富贵利达声色货利。如何笼络得他住。他视之无足动其心者。

　　论曰。达磨之来。正佛法盛行之时也。译经自汉至姚秦鸠摩罗什。教文粗备。而疏义始行。固非浅陋。老氏之流。亦不乏人。达磨虽是单提直指。未有根基之士。所传不过数人。惟粲可得其要领。五传至黄梅曹溪。始大行于唐。乃遍于天下。讲经莫盛于陈隋。天台之教既兴。而佛道备矣。至唐又益之贤首慈恩二宗。则讲与禅。并盛着当代。今但言禅门之盛。盖未考尔。然佛之为教。义理深玄。造诣殊特。非上智之资。不能入其阃奥。故诸师气貌出群。则才智可知矣。至如富贵利达声色货利。虽古今豪杰。功业盖世者。莫不被其笼络。至死不悟。惟佛门诸师。其中有英雄之略。具上智之资者多矣。其心岂不知事业可以昭当时。德泽可以被四海。声名可以垂后世。富贵可以及子孙。而弃之有若敝屣。略不少顾。其介如此。柰何信诐淫邪遁之辞。而引惹之深。系缚之固。反有过于富贵利达哉吾知其必不然矣。有生于数百年之下。见其气貌如此。不觉叹服则亦当知其心。必非自私为利之徒。何故毁之若是其深也。闻其言。既知其意也微。见其貌。又知其志也大。然终却行而莫入。退则与诸后学深闭固拒。若将灭之。岂非惑欤。或曰先儒真信圣人之学。躬践而笃行之。欲比德于周公孔子。未必惑吾佛之甚也。亦不过欲立其教。恐中衰而不吾若。又虑其徒或趋入佛门而弗返。姑为障蔽而巳。非实不知也。愚曰。不然。若禅讲诸门。而学者各有所尚。其行既专。遂不相下。故诤论亦多矣。然皆足以利世化民而不妨碍。使儒释道亦并行而不戾。虽各以其道自尊。终不为排毁之言。或兼学而互通之。则心学岂不益明欤。必诤论而优劣之。非世教之福也。孟子曰予岂好辨哉。不得已也。不得已恐性理不明而无以为教也故曰道不虚行存乎其人今圣朝兴隆三教必有其人出焉故于终篇之论乃拳拳而望之也。

　　净土疑辩论

　　释袾宏(明)

　　或问。净土之说。盖表法耳。智人宜直悟禅宗。而今只管赞说净土。将无执着事相。不明理性欤。答。归元性无二。方便有多门。晓得此意。禅宗净土。殊途同归。子之所疑。当下冰释。昔人于此。递互阐扬。不一而足。如中峰大师道。禅者。净土之禅。净土者。禅之净土。而修之者。必贵一门深入。此数语尤万世不易之定论也。故大势至菩萨。得念佛三昧。而曰以念佛心。入无生忍。普贤菩萨。入华严不思议解脱。而曰愿命终时。生安乐刹。是二大士。一侍娑婆教主。一侍安养导师。宜应各立门户。而乃和会圆融。两不相碍。此皆人所饫闻习知那得尚执偏见。且尔云净土表法者。岂不以净心即是净土。岂复更有七宝世界。则亦将谓善心即是天堂。岂复更有夜摩忉利。恶心即是地狱。岂复更有刀剑镬汤。愚痴心即是畜生。岂复更有披毛带角等耶。又尔喜谈理性。厌说事相。都缘要显我是高僧。怕人说我不通理性。噫。汝若真实理性洞明便知事外无理相外无性。何须定要舍事求理。离相觅性。况土分四种。汝谓只有寂光真土。更无实报方便同居等耶。若一向说无相话。以图玄妙。即心为净土之说。新学后生。看得两本经论。便能言之。何足为难。且汝既心净土净。随处净土。吾试问汝。还肯即厕溷中。作住止否。还肯就犬豕马牛同槽而饮啖否还肯入丘塳与臭腐尸骸。同睡眠否。还肯洗摩饲脯伽摩罗疾。脓血屎尿诸恶疾人。积月累年否。于斯数者。欢喜安隐。略不介意。许汝说高山平地总西方。其或外为忍勉。内起疑嫌。则是净秽之境未空。憎爱之情尚在。而乃开口高谈大圣人过量境界。拨无佛国。蔑视往生。可谓欺天诳人。甘心自昧。苦哉苦哉。又汝若有大力量。有大誓愿。愿于生死海中。头出头没。行菩萨行更无畏怯。则净土之生。吾不汝强。如或虑此土。境风浩大。作主不得。虑诸佛出世难值。修学无由。虑忍力未固。不能于三界险处度脱众生。虑尽此报身。未能永断生死。不受后有。虑既在舍身受身。前路𣴭𣴭。未知攸往。则弃净土而不生。其失非细。此净土法门似浅而深。似近而远。难而实易。易而复难。但当谛信。速宜谨言。毋恣口业。自祸祸人。贻苦报于无穷也。

　　摄受十方一切有情不可思议净土论

　　袁宏道(明)

　　摄受十方一切有情不可思议净土者。即阿弥陀佛西方净土。其中所有大功德海。大悲智海。大愿力海。若具说者假使尽十方世界诸佛菩萨声闻辟支天人鬼畜下至蜎飞蠕动及一切无情草木瓦砾邻虚微尘之类。一一具无量口。口中一一具无量舌。舌中一一出无量声音。常说倍说。炽然说。无间说。经百亿万尘沙阿僧祗劫。亦不能尽。今且略释。一身土不思议义。二性相不思议义三因果不思议义四往来不思议义。五毕竟不可思议不思议义。一身土不思议义者。阿弥身中。有无量众生。众生身中。有无量阿弥国土亦然。是故一众生念阿弥。一阿弥见。众众生念阿弥。众阿弥见。众生念念阿弥。即念念阿弥见。若众生身中无阿弥者。阿弥不见。如阳燧身中。不能得水。非本有故。阿弥身中无众生者。阿弥亦不见。如石女求生儿。必不可得。以非应得故。是故身中含身。身身中含。身土中含土。土土中含土。身土交含。重重无尽。是身土不思议义二性相不思议义者。若离性言土。土即心外。是幻化故。幻化者即断灭相众生不生。若即性言土。性是有形。是一定故。一定者即无变易。无变易。众生亦不生。即性即相。非性非相。存非非亡。存即即坏。是性相不思议义。三因果不思议义者有二义。一因先果后义。如念佛是因。见佛是果。见佛是因。成佛是果。成佛是因。度众生是果。二因果无前后义。即念即见。即成即度。一时具足。如人三十至四十岁。三十是因。四十是果。然三十四十无间断相。若无四十。三十不立。无三十者。四十不成。是故当知非离三十至四十故。若离三十至四十者。中间即有分限相。而我此身无分限故。若由三十至四十者。中间即有相续相。而我此身乃至相续不可得故。念佛因果亦复如是。是因果不思议义。四去来不思议义者。若阿弥佛因念而来。此众生因忆佛而生。彼即有去来有去来。即有程途。有程途。即有险易。如人近京师。则觐君易。远则难。果尔。念佛求生。应有难易。而阿弥仆仆道途。亦无说法之口已。故般舟三昧经曰。不于是间。终生彼间。佛刹佛无所从来。我亦无所至又先德云。生则决定生。去则实不去。如天鼓鸣。远近齐闻。非去来故。如水中月。东行则东。西行则西非去来故。是去来不思议义。五毕竟不可思议不思议义者。如澄潭山影。如春旸百草。如众生业力。如日月光相。如胎中根如身中我。如齿坚舌柔。如眉横发长。是毕竟不可思议不思议义。所以十方诸佛吐心吐胆。亦只道得个希有难信而巳。虽有遍覆三千大千舌相。岂能分疏其万一哉。孔子曰夫妇之愚。可以与知。及其至也。圣人不知。至哉言也。无量法门。一以贯之矣。

　　显果德论

　　袁宏道(明)

　　华严经普贤行愿品云。诸佛如来。因于众生。而起大悲。因于大悲。生菩提心。因菩提心。成等正觉。譬如旷野沙碛之中。有大树王。若根得水。枝叶华果。悉皆繁茂。生死旷野菩提树王。亦复如是一切众生而为树根。诸佛菩萨而为花果。以大悲水。饶益众生。则能成就诸佛菩萨智慧花果。是故当知一切诸佛。取佛果者。依于众生。若无众生。佛果不成。譬如汉祖。以救民故。而有百战。以百战故。登大宝位。登宝位故。百姓乐业。若无百姓。即无如上等事。究而论之。凡行一德一事。一利一名者。若无众生。皆悉不成。是故我无众生。即不成我。众生是依。我即是正。众生是正。我即是依。人我平等。依正无碍。是法尔故。法尔者。即自然果德故。若向外建立。即不成果义。

　　坚忍力论

　　袁宏道(明)

　　龙树菩萨曰。童子过四岁以上。未满二十。名为鸠摩罗伽地。若菩萨初生菩萨家者。如婴儿得无生法忍。乃至十住地离诸恶事。名为鸠摩罗伽地。故得如是地。当学般若波罗密。常欲不离诸佛问曰。菩萨当化众生何故常欲不离诸佛。答曰。有菩萨未入菩萨位。未得阿鞞䟦致。受记莂故。若远离诸佛。便坏诸善根。没在烦恼。自不能度。安能度人。如人乘船。中流坏败。欲度他人反自没水又如少汤。投大冰池虽消少处反更成冰菩萨未入法位。若远离诸佛。以少功德。无方便力。欲化众生。虽少益利反更坠落。以是故新学菩萨。不应远离诸佛。问曰。若尔者。何以不说不离声闻辟支佛。声闻辟支佛。亦能利益菩萨。答曰。菩萨大心。声闻辟支佛。虽有涅槃利益。无一切智。故不能教导菩萨。诸佛一切种智。故能教导菩萨如象没泥非象不能出。菩萨亦如是。若入非道中唯佛能救同大道故。故说菩萨常欲不离诸佛。复次菩萨作是念我未得佛眼故如盲无异。若不为佛所引导。则无所趣错入余道。设闻佛法异处行者。未知教化时节。行法多少复次菩萨见佛得种种利益。或眼见心清净。若闻所说。心则乐法。得大智慧。随法修行而得解脱。如是等值佛。无量益利。岂不一心常欲见佛。譬如婴儿。不应离母。又如行道。不离粮食。如大𤍠时。不离凉风冷水。如大寒时。不欲离火。如度深水。不应离船。譬如病人。不离良医。菩萨不离诸佛。过于上事。何以故。父母亲属知识人天王等。皆不能如佛益利佛益利诸菩萨。离诸苦处。住世尊之地。以是因缘。故菩萨常不离佛。问曰。有为之法。欺诳不真。皆不可信。云何得如愿。不离诸佛。答曰。福德智慧具足故。乃应得佛。何况不离诸佛。众生有无量劫罪因缘故。不得如愿。虽行福德而智慧薄少。虽行智慧而福德薄少。故所愿不成。菩萨求佛道故。要行二忍。生忍法忍。行生忍故。一切众生中发慈悲心。灭无量劫罪。得无量福德。行法忍故。破诸法无明。得无量智慧。二行合和故。何愿不得。以是故菩萨世世常不离诸佛。复次菩萨常爱乐念佛故。舍身受身。恒得值佛。譬如众生。习欲心重。受淫鸟身。所谓孔雀鸳鸯等。习瞋恚偏多。生毒虫中。所谓恶龙罗刹蜈蚣毒蛇等。是菩提心。不贵转轮圣王人天福乐。但念诸佛是故随心所重而受身形。

　　称法行论

　　袁宏道(明)

　　称法行者。法界海中无量无边。菩萨行海。亦无量无边虚空着彩。粉墨徒劳。法界无方。辙迹安用。是故菩萨自性行者非有非无非行非不行。唯是称法自在之行。一者菩萨度一切众生。究竟无余涅槃。而众生界不减。如登场傀儡。悲笑宛然。唯一土泥。空无所有。是称法行。二者菩萨行五无间。而无恼恚。至于地狱。无诸罪垢。至于畜生无有无明。憍憍等过。如淫女离魂逐所欢去乃至生子而身常在父母前。是称法行。三者菩萨自身入定。他身起定。一身入定。多身起定。从有情身入定。从无情身起定如猛虎起尸跪拜作舞唯虎所欲而尸本无知。是称法行。四者菩萨于一小众生身中转大法轮燃大法炬。震大法雷。魔宫摧毁大地震动。度无量无边众生而此小众生。不觉不知如天帝乐人逃入一小女子鼻孔遍率不得而此女子不觉不知。是称法行。五者菩萨欲久住世。即以念顷衍作无量无数百千亿那由他劫。欲少住世。即以无量无数百千亿那由他劫缩为念顷如小儿看灯中走马计其多寡首尾了不可得是称法行。是故若证如是不思议行者。一念之中。三世诸佛净土。摄入无余。是谓菩萨庄严净土之行。以无思智照之可见。非是情量所能猜度。何以故。以自性超一切量故。

　　神通变化五譬尤是醒人。

　　即心即相论

　　袁宏道(明)

　　若谓诸法毕竟空故。则有诸法。若诸法有决定性者。则一切不立。般若经曰。若诸法不空。即无道无果。法句经曰。菩萨于毕竟空中。炽然建立。华严经曰。菩萨摩诃萨。了达自身。及以众生。本来寂灭。而勤修福智。无有厌足。于诸境界。永离贪欲。而常乐瞻奉诸佛色。知佛国土皆如虚空而常庄严佛刹以是义故。菩萨乐修净土。群疑论问曰。诸佛国土。亦复皆空。观众生如第五大。何得取著有相。舍此生彼。答。诸佛说法。不离二谛。经云。成就一切法。而离诸法相。成就一切法者世谛诸法也离诸法者第一义谛无相也。又云。虽知诸佛国及与众生空常修净土行教化诸群生。汝但见说圆成实相之教。破偏计所执毕竟空无之文。不信说依他起性因缘之教。即是不信因果之人。说于诸法断灭相者。是为邪见外道。又十疑论曰。夫不生不灭者。于生缘中。诸法和合。不守自性。求于生体。亦不可得。此生生时无所从来。故名不生。诸法散时。不守自性。此散灭时。去无所去。故言不灭。非因缘生灭外。别有不生不灭。亦非不求生净土。唤作无生。偈云。因缘所生法。我说即是空。亦名为假名。亦名中道义。又云。诸法不自生。亦不从他生。不共不无因。是故说无生。又云。譬如有人造立宫室若依空地随意无碍。若依虚空。终不能成。诸佛说法常依二谛。不坏假名。而说诸法实相。智者炽然求生净土。达生体不可得。即是真无生此谓心净故佛土净。愚者为生所缚。闻生即作生解。闻无生即作无生解。不知生即无生。无生即生。不达此理。横想是非。嗔他求生净土。几许诬哉。长芦曰。以生为生者。常见之所失也以无生为无生者。断见之所惑也。生而无生。无生而生者。第一义谛也。永明曰。即相之性。用不离体。即性之相。体不离用。若欲赞性即是赞相若欲毁相祗是毁性天如曰。性能现相无生即生相由性现生。即无生。是则无声声中。风枝水响。非色色里。宝树栏干。岂同灰飞烟灭之顽空。与拨无因果之魔属哉。故。心者佛无心。色者佛无色。故不用色心得三菩提。佛色已尽。乃至识已尽。佛所说尽者。是痴人。不知智者晓了。不用身口得佛。不用智慧得佛。何故智慧索不可得自。索我了不可得。亦无所见。一切法本无所有。坏本绝本。若如是念者。是名实相念佛之门亦名绝待门。

　　疑城胎生论

　　袁宏道(明)

　　元魏译曰若有众生堕于疑悔。积集善根。希求佛智。普遍智不思议智。无等智。威德智。广大智。于自善根。不能生信。由闻佛名。起信心故。以此因缘。于五百岁。处花胎中。犹如苑观宫殿之想。不见佛。不闻法。是名胎生。魏译曰。不了佛智。然犹信罪福。修习善本。愿生其国。是故胎生。宋译曰众生所种善根。不能离相。不求佛慧。妄生分别。深着世乐。人间福报。是故胎生。王氏本曰。若有众生修诸功德。愿生彼刹后复疑悔。不信有彼佛刹。不信作善得福。其人虽尔续有念心。暂信暂不信。临命终时。佛乃化现其身。令彼目见。以心悔故。其过差少。亦生彼刹。是谓胎生。今按前二译但不信自性。不了佛智。名胎生故。宋译则直言修善求生人天者为胎生。极乐国中无胎生故若王氏则又以不信佛刹。不信罪福。暂信暂不信为胎生。异前译中闻名起信。及修习善本二种。往生。大约净土中。略言九品。广言。千万品亦不能尽。如今生人中者。种种福报。种种罪业。各各不同。是故诸译虽互异。皆为实语。就中元魏译。旨趣尤奥以不信自善根故依他起信即是疑城信自善根者。即顿了自心。不从他得以入悟方能脱疑是故未悟而修终隔疑胎胎以裹蔽为义未悟之人。诸障未彻。合得是报。此等当在中下。下上。品摄。何故。下品后二种。经历六劫十二劫。方得花开。此但五百岁故若如王本则信佛猛利。未若最后二种。又所生在其刹边地。不应五百岁。得见佛故。

　　菩萨生三界外论

　　袁宏道(明)

　　菩萨生三界外者有二种一二乘三种菩萨。折伏现行烦恼。舍分假而生界外。悲智狭劣于严土。利他不生喜乐。为如来所呵。若不回心行六度等行。毕竟不入大乘智海。二法身菩萨。如般若经。佛告舍利弗。有菩萨摩诃萨。得六神通。不生欲界色界无色界。从一佛国至一佛国。供养恭敬尊重赞叹诸佛。舍利弗有菩萨摩诃萨。游戏神通。从一佛国至一佛国所至到处。无有声闻辟支。乃至无二乘之名。舍利弗有菩萨摩诃萨所至到处其寿无量。释曰菩萨有二种。一者生身菩萨。二者法身菩萨。法身菩萨断结使得六神通。生身菩萨不断结使。惑离欲得五神通。得六神通者。不生三界。所至世界皆一乘清净。寿无量阿僧祗劫。菩萨生彼。为乐集诸佛功德。故当知菩萨具六神通。方得生彼。甚为希有。凡夫往生者。以佛力故又则念佛不可思议。以念念中。具六神通故。

　　菩萨初发心时。生如来家者。为上上根人。顿示本智初心创发十住位上。即与佛同如华严经。有一类菩萨。经百千亿那由他劫。行六波罗蜜。不生佛家犹是假名菩萨。以虽见佛性未张智业长者决疑论云。初𤼵心生明。以从禅定。显得根本空智慧门。无明始谢。智慧始明初生如来智慧之家。名住佛所住。故得忆念一切诸佛境界智慧光明。普见法门。以此见道。无古今中边等见。经历五位。炼磨习气。增长慈悲。名为修道。故言初𤼵心时。便成正觉。方可修道。如善财南行。求诸胜友。皆云我已先𤼵阿耨多罗三藐三菩提心。云何学菩萨行。修菩萨道。不云增长佛道为根本智。以定显得无作无修。但学菩萨行。根本智自明自显。若不得正觉之体。诸行并是无常。皆是人天有生死业报也。又云经此现生。一生𤼵心相应时。得以正智。于分假身观行心成。兼修善业。来生入变易身。以今生分假之身。是过去作业。今身以智修观行业。来生得神通变化生也。如十善业。尚生天上。得业报神通。如龙大力鬼。尚以无明恶业。犹有神通。何况道眼开敷。慈善根力。使智神用。一生作意。而于来世不获大用神通者也。

　　见网门论

　　袁宏道(明)

　　夫一切迷情。依诸见起。履之则为稠林溺之则为𤍠海。如蚕作茧。即住处为受缚之因。似蛾赴灯。依光明作䘮生之本。故先达云。行起解绝所以将趋圣室。先入普贤之门。欲修正因首割邪见之网。今约诸家负堕略分十则。无法可舍。是见必诃。抛家荡子。惯怜羁旅之人。落第寒生。备识穷途之苦。幸顺佛言。莫依魔教。

　　断灭堕

　　断灭堕者有二种。一诸儒生。滞现在身疑未来断灭。二新𤼵意学人。执空相。疑一切断灭。此等尚不信有生。云何信往生。及净土等事。今为略释。一释儒生等者。楞严经。佛告波斯匿王。汝今自伤发白面皱。其面必定皱于童年。则汝今时。观此恒河。与昔童时观河之见。有童耄不。王言不也。佛言大王汝面虽皱。而此见性。未曾皱。皱者为变。不皱非变。变者受灭。彼不变者。元无生灭。云何于中受汝生死。而言此身死后全灭。智度论问曰。人死归灭。灭有三种。一者火烧为灰。二者虫食为粪。三者终归于土。今但见其灭。不见更有出者。受于后身。以不见故。则知为无。答曰若谓身灭便无者。云何有众生。先世所习忧喜怖畏等。如小儿生时。或啼或笑。先习忧喜故今无人教而忧喜续生。又如犊子。生知趣乳。猪羊之属。其生未几。便知有牝牡之合。子同父母。好丑贫富。聪明闇钝。各各不同。若无先世因缘者。不应有异。如是等种种因缘知有后世。又汝先言不见别有去者。人身中非独眼根能见。身中六情。各有所知。有法可闻可嗅可味可触可知者。可闻法尚不可见。何况可知者。有生有死。法亦可见亦可知。汝肉眼故不见。天眼者。了了能见。如见人从一房出。入一房。舍此身。至后身。亦如是。若肉眼能见者。何用求天眼。若尔者。天眼肉眼。愚圣无异。汝以畜生同见何能见后世可知者。如人死生。虽无来去者。而烦恼不尽故于身情意相续更生身情意身情意造业。亦不至后世。而从是因缘。更生受后世果报。譬如乳中着毒乳变为酪。酪变为酥。乳非酪酥。酪酥非乳。乳酪虽变而皆有毒此身亦如是今世五众因缘故更生后世五众行身相续不异故。而受果报。又如冬木虽未有华叶果实。得时节会。则次第而出。于是因缘。故知有死生。复次现世有知宿命者。如人梦行疲极。睡卧觉已。忆所经由。又一切圣人。内外经书。皆说后世。复次现世不善法动𤼵过重生瞋恚嫉妒疑悔内恼故身则枯悴。颜色不悦。恶不善法受害如是。何况起身业口业。若生善法净信业因缘。心清净得如实智慧。心则欢悦。身得轻软。颜色和悦。以有苦乐因缘故。有善不善。今定有善不善故。当知必有后世。但众生肉眼不见。智慧薄故。而生邪疑。虽修福事。所作浅薄譬如药师。为王疗病。王密为起宅。而药师不知。既归见之乃悔不加意尽力治王。复次圣人说今现在事实可信故说后世事亦皆可信。如人夜行险道导师授手。知可信故。则便随逐比智及圣人语。可知定有后世。汝以肉眼重罪。比智薄故。又无天眼既自无智。又不信圣语。云何得之身后。如宣圣言费隐。则言鬼神德盛。明明说道武周达孝。唯在识鬼神之情状。事死如事生处。而考亭先生。曲为解说。归之二气。其何敢于诬先圣。疑后来耶。且稗官野史不足论。如彭生为豕。伯有为厉。刘聪为遮须国王。蒋济之子乞官于泰山。今则正史也。玄鸟生商。帝武肇周。则正经也。雀化蛤。田鼠化鴽。鹰化鸠则正令也一微尘识。所知几何。拟欲蛙嫌海量萤掩日光。侮圣䙝天当得何罪。又谈者恒言。非人所经历及道理不可信者。即不足凭。如日月度数。及五星往来。非人所得经历也天不来此。人亦不往彼。何以推测皆验。又天何为高。地何为卑。风何为起。云何为行。春何为生秋何为杀。此有何道理可凭。胎中之根。无知而转字母之乳。无因而出。此有何道理可凭。微而至于一毛一尘。一草一木。若有毫头许道理可凭。幸为指出不过常见故则常之。此常见者。亦复无理。是故不应以不见故。而疑往生。二释学道执空相者。论曰。学人闻说空。于生死业因缘中生疑。若一切法毕竟空无来无去无出无入。云何死而有生。现在眼见。法尚不应有。何况死后。复生余处。不知佛法中诸法毕竟空而亦不断灭。生死虽相续。亦不是常。无量阿僧祗劫业因缘虽过去。亦能生果报而不灭。是为微妙难知。若诸法都空。佛不应说往生。何有智者前后相违若生死相实有云何言诸法毕竟空但为除诸法中爱着邪见颠倒故说毕竟空。不为破后身。又为遮罪业因缘故说种种往生。佛法不著有。不着无。有无亦不着。非有无亦不着。不着亦不着。如是人则不容难。如以刀斫空。则无所伤。是为毕竟空相毕竟空。不遮生死业因缘。是故说往生此疑甚浅。少有知者。皆能断之。以世间人作此见最多。故首破之。为是求往生者之第一障难故。

　　随语堕

　　随语堕者六祖言东方人造罪。念佛求生西方。西方人造罪。念佛求生何国。庞居士云事上说佛国。此去十万里。大海渺无边动即黑风起。因此一辈无知。传虚接响。谓净土不足修。自障障他。深可怜悯。夫论宗门提唱。尚不言有佛。何况佛国。为欲破相明心。是非俱刬。如吹毛利刃。执则伤手。金刚栗棘。岂是家常茶饭。且宗门中此等语句甚多。若一一执之。释迦老子出世。将真以饲云门狗子乎。又古德云。如何是佛。干屎橛。果尔。则凡见粪车粪担溷厕应当一一礼拜供养。弥陀疏钞曰。西方去此十万亿土。坛经言十万八千者。是错以五天竺等为极乐也。此语近是。为六祖未阅大藏。闻人说西方。即以为五天竺者有之。教中分明言极乐国三毒不生。得不退转今言西方造罪。求生何土。此亦一证也。然宗门中此等一期之语最多。亦不足辩。噫学人果能顿悟顿修。解行相应。如六祖投金汉水。游戏生死中如庞老虽不求生。亦何害于生哉。

　　狂恣堕

　　狂恣堕者有等魔民。专逞狂慧。不肯持戒修行。妄引经中相似语言。如烦恼即菩提。淫怒痴即梵行之类。随语生解。随解𤼵毒。果如彼说迦文悟道。应亲宝女。阿难淫舍。何须提奖。六祖初随猎人。尚未受戒。何苦但食肉边菜也。经云尚无不杀不盗不淫。何况更有杀盗淫事。岂有闻人呵沉水香。便谓应住坑厕者也。昔五天有僧达磨达者有辩慧。师事师子尊者尊者知其悟解。对众称之。至传法嗣祖。则以授婆舍斯多磨达心恨之曰。尊者盖知我之深。何故嗣位。不以见授。一日独行渡水。有女子浣露其足。磨达念曰此胫白晢乃尔。尊者忽在旁曰。今日之心。可授祖位乎磨达于是摄念礼足求哀。即一淫戒。余行可例。般若经曰。罪不罪不可得故。应具足尸罗波罗蜜。释云罪不罪不可得者。非无邪见粗心言不可得。菩萨深入诸法相行空三昧。慧眼观故。罪不可得罪无故不罪亦不可得。若人贪着无罪。见破戒罪人。则轻慢。见持戒善人。则爱敬。如是持戒。是名起罪因缘不名具足。故知住戒即破。何况弃毁戒执亦戒始名持戒诸大经言。梵行不可得等。皆即此义。永明曰带习尚被境牵。现行岂逃缘缚。犹醉象无钩。痴猿得树。奔波乍拥生鸟被笼。是故菩萨禀戒为师常怀大惧。又曰末代宗门中学大乘人。多轻戒律。所以大涅槃经。扶律谈常。则乘戒俱急。故号此经为续常住命之重宝。何以故若无此教。但取口解脱。全不修行。则乘戒俱失故乘谓悟第一义。戒谓止一切黑业。祖师于此分四料简。一戒急乘缓。以戒急故。生人天中。如箭射空。力尽还坠。以乘缓故。虽闻大法。如聋若哑。二乘急戒缓。以戒缓故生恶趣中。以乘急故。常闻大法。如华严会上八部鬼神是也。三乘戒俱急。则生人天中。而常闻大法四乘戒俱缓。则堕三恶道。而永不闻法。是故乘戒三法。如车二轮。废一不可得。故龙树曰。破戒之人。如清凉池而有毒蛇不中澡浴其家如塳。人所不到。失诸功德。譬如枯树。如田被雹。不可依仰。如大病人。人不欲近。譬如吐食。不可更啖菩萨如是苦口呵责。曾许人破戒不。是故千日学解。不如一日持戒。何得贪悟道之虚名。受泥犁之实祸。欺己诳人。枉遭王难夫狂吠之人。无所不破。今独言戒者。以邪见恶火首烧戒宝故。又则戒是净业之基一切白法。由戒生故。

　　支离堕

　　支离堕者。多有法师涉猎教典。记注章句。执法身之假名。析名相之分齐。东缉西补。竟月穷年。弄毗卢之画面。坐法界之排场。贡高我慢。得少为足。闻人念佛。则曰此小乘中。摄妄想之一法。或云教海义深尔辈钝根。念此亦可。或云此三藏中。为某藏摄。或云此属何教。似坊上小儿斗曲。以多为胜。各争己见。无实行履。如长爪梵志。以论议力摧伏诸师。搪突蹴蹋无能制者。后至佛所。作是念一切论可破。一切执可转。是中何者是诸法实相。何者是第一义。何者性何者相。不颠倒。作是思惟已。白佛言瞿昙。我一切法不受。佛问梵志。尔一切法不受。是见受不。梵志答曰。瞿昙。一切法不受。是见亦不受。佛与梵志。汝不受一切法。是见亦不受。则无所受。与众人无异。何用贡高而生憍慢如是梵志不得答。自是服膺。是故当知饥儿过屠门大嚼。止益馋心。无救枵腹。昔在江南。有一灵俐座主。为余辩析惟识。及示所得教中奥义。于诸名流注疏。多肆评驳。余问曰。是可敌得生死不。僧傲然曰。有何生死可敌。余曰。是即是。但恐𨶒罗殿前。无译字生不会座主语言三昧也。此虽一时戏笑。亦大中讲席之病奉劝少年开士。长篇短章。牵藤引蔓。口诵心忆。脑昏眼眯。究其效验。不过上几回座。讲几期经。受几个瞎汉礼拜。若无直实功行。唯添业债何若一声阿弥。直登不退。事一功百。如昙谟最讲涅槃华严领众千人。为𨶒罗所呵云讲经者。心怀彼我。以骄凌物。比丘中第一粗行。即押付司。可为明戒。然有义解高流。因参教典。悟此西方不思议大事。以此自利利他。转益未来。燃长夜炬功德无量。又何必惩噎废食。见蹶停骖哉。

　　痴空堕

　　痴空堕者。学道之人。稍窥法空。闻人念佛。即曰法离名字。若狥假名转益虚妄。何故文言尚空。何况名号。答。法句经曰佛告宝明菩萨。汝且观是诸佛名字。若是有。说食与人。应得充饥。若名字无者。定光如来。不受我记。及于汝名。如无受者。我不应得佛。当知名字。其已久如以我如故。备显诸法。名字性空。不在有无。华严经曰。譬如诸法。不分别自性。不分别音声。而自性不舍。名字不灭。群疑论曰。若言名字无用。不能诠诸法体。亦应唤水火来故知筌蹄不空。鱼兔斯得。称斯弘名。生实净土。何得言虚。天台智者曰。世间有空行人。执其痴空。不与修多罗合。闻此观心。而作难言。观心是法身等。应触处平等。何故经像生敬。𥿄木生慢。敬慢异故。则非平等。非平等故。法身义不成。答。我以凡夫位中。观如是相耳。为欲开显此实相恭敬经像。令慧不缚。使无量人。崇善去恶。今方便不缚。岂与汝同耶。上都仪曰。夫皈命三宝者。要指方立相。住心取境。不明无相离念也。佛悬知凡夫系心。尚乃不得。况离相耶。如无术通人居空造舍也。法华经曰。汝证一切智。十方等佛法。具三十二相。乃是真实灭。南泉大师曰。微妙净法身。具相三十二。祗是不许分剂心量。若无如是心。一切行处。乃至弹指合掌。皆是正因。百丈和尚曰。行道礼拜。慈悲喜舍。沙门本事。宛然依佛来。祗是不许执着净土指归曰。圆顿行人。语默动静皆遵圣教。尽合佛心。若以念佛生心动念。成妄想者。则息心无念。亦成妄想。首楞严经云。纵减一切见闻觉知。内守幽闲。犹为法尘分别影事。若以念佛着有为患。则执空之人。其患尤甚。永嘉云豁达空拨因果漭漭荡荡招殃祸若以外求他佛为未达。则内执己心。不达尤甚。长沙云。学道之人不识真。只为从来认识神。无量劫来生死本。痴人唤作本来人。若以别求净土为偏见则执目前为净土者。其失尤甚。楞严经说落魔道者。都指现前即为佛国。无别净居。及金色相。口中好言眼耳鼻舌。皆为净土。男女二根。即是菩提。弟子与师俱䧟王难。迷惑无知堕无间狱。若以执有修证为权说者执无修证堕落外道其祸尤甚。楞严经曰。若彼定中。诸善男子。见色阴消。受阴明白。自谓已足。则有一分大我慢魔。入其心腑谓三祗劫。一念能越。心中上轻十方如来。何况下位声闻缘觉不礼塔庙。摧毁经像。谓檀越言。此是金铜是土木。经是树叶。或是叠华。肉身真常。不自恭敬。却崇土木。实为颠倒。疑误众生。入无间狱。是故当知执空破相。皆是魔属。智度论曰。譬如田舍人。初不识盐。见人以盐着种种肉菜中而食。问言何以故尔。语言此盐。能今诸物味美。故其人便念此盐。能令诸物味美。自味必多。便空钞盐。满口食之。咸苦伤口。而问言。汝何以言盐能作美。人言痴人。此当筹量多少。和之令美云何纯食。无智人闻空解脱门。断诸善根。亦复如是。思之思之。任尔一切空。生死空。争柰𨶒罗大王空不得何。

　　随缘堕

　　随缘堕者谓古人云随缘消旧业任运着衣裳。但顺天真。万行自圆。举足下足谁非净业何用种种作为。答。先德问曰。即心是佛。何假修行。答。祗为是故。所以修行。如铁无金。虽经锻炼不成金用贤首国师曰。今佛之三身十波罗蜜乃至菩萨利他等行。并依首法融转而行。由众生心中有真如。体大。相大。用大。今日修行。引出法报身等。由众生心中有真如。法性。自无悭贪。今日修行顺法性无悭引出檀波罗蜜等。涅槃经。佛告师子吼菩萨。一切众生。皆有念心慧心𤼵心勤精进心信心定心。如是等法。虽念念灭。犹故相似相续不断。故名修道。乃至如灯。虽念念灭。而有光明除破暗㝠。如众生食虽念念灭亦能令饥者而得饱满譬如上药虽念念灭。亦能愈病。日月光明虽念念灭。亦能增长草木树林。宝积经曰。若无正修者。猫兔等亦应成佛。牛头融大师曰。若言修生则造作非真。若言本有。则万行虚设。长者论曰若一概皆平。则无心修道。应须策修以至无修。慈愍三藏录曰。若言世尊说诸有为定如空华。何如敕诸弟子勤修六度万行。妙因当证菩提涅槃之果。岂有智者赞。乾闼婆城坚实高妙。复劝诸人以兔角为梯。而可登陟乎。由此理故。虽有漏修习。是实是正。如达摩对梁武之言。为彼贪着有为。因病发药。何得以一期之语。废佛道业。且诸经中。所谓不住相戒施等者。谓有而不住耳。有而不住。故作而无作。今以本无为不住。如下里乞儿向人言。吾不以富贵骄人。岂非梦语。又复执言无作者。将须槁心枯体如铸金像等邪。抑犹酬酢应对如常人邪。若酬酢应对者。应非无作。若言不乖无作者。观佛礼念。本自天真。岂应独乖。二义不成。即大妄语。是故当知随缘任运。非是无作若无作是随缘者。蚓壤蛙泥。亦是随缘。何不成佛。错认祖机。执砾为玉。与市井儿之所宗之无为教。何以异哉。

　　唯心堕

　　唯心堕者。谓自性净土。即俗恒真。七宝瓦砾。一道平等。但净自心。何须分别。答。汝言心净土净。不须分别者。引汝入厕室中。能久住不。入死尸场。秽气熏灼。不掩鼻不。与疥癞脓血之人。能同食器。及床褥不。若不能者。此相即是厌五浊相。若居住尚须净室。同游尚宜净侣者。此相即是忻净土相。忻厌炽然何谓平等。纵汝难忍能忍。如上所说。种种浊秽。不求远离。则诸蜣螂鸦犬。亦能亲近此种种物。岂皆得道。脱汝净秽俱离。依然取舍于唯心义。亦不相应是故当知诸佛以唯心故。忻厌不生。以唯心故。说名平等。以唯心故庄严佛土。若不唯心。岂能随念。若非平等。凡夫无分秽　尚不舍。何独舍净。舍既是心取亦何乖皆由不了佛㫖。致斯妄执。但识惟心。疑义斯遣。

　　净愿门论

　　袁宏道(明)

　　净愿者智度论曰诸菩萨见诸佛世界。无量严净。发种种愿。有佛世界。都无众苦。乃至无三恶之名者。菩萨见已自发愿言。我作佛时。世界无众苦乃至无三恶之名。亦当如是。有佛世界。七宝庄严。昼夜常有清净光明。无有日月。便𤼵愿言。我作佛时。世界常有严净光明。亦当如是有佛世界。一切众生。皆行十善。有大智慧。衣被饮食。应念而至。便𤼵愿言。我作佛时。世界中众生。衣被饮食。亦当如是。有佛世界。纯诸菩萨。如佛色身。三十二相。光明彻照。乃至有无声闻辟支佛名。亦无女人。一切皆行深妙佛道。游至十方。教化一切。便𤼵愿言。我作佛时。世界中众生。亦当如是。如是等无量佛世界。种种严净。愿皆得之。以是故名愿受无量诸佛世界。问曰。诸菩萨行业清净。自得净报。何以要须立愿。然后得之。譬如田家得谷。岂复待愿答曰。作福无愿。无所标立。愿为导御。能有所成。譬如销金。随师而作。金无定也。如佛所说。有人修少施福修少戒福。不知禅法闻人中有富乐人。或闻欲天色天。心愿乐者。命终之后。各生其中。菩萨亦如是。修净世界。愿然后得之。以是故知因愿受胜果。复次庄严佛界事大。独行功德。不能成故。要须愿力。譬如牛力。虽能挽车。要须御者。能有所至。净世界愿。亦复如是。福德如牛。愿如御者。问曰若不作愿。不得福耶。答曰虽得不如有愿。愿能助福。常念所行。福德增长。以是义故。修净佛国土者。当𤼵大愿。一者不为福田故愿愿为一切众生。䕃生净土故。二者不为眷属故愿愿治一切如来家。生净土故。三者不为病苦故愿愿医一切世间无明等疮。生净土故四者不为转轮王故愿。愿转诸佛如来法轮。作大法王。生净土故。五者不为欲界故愿。愿离一切微妙五欲。生净土故。六者不为色界故愿。愿离一切禅着。生净土故。七者不为无色界故愿。愿尽种种微细流注。证无量相好身。生净土故。八者不为声闻辟支故愿。愿以福智二严饶益一切众生。生净土故。九者不为一世界千世界故愿。愿代无央数世界苦。㧞一切世界众生。生净土故。十者不为一阿僧祗劫。千阿僧祗劫众生故愿。愿代无无量无数阿僧祗劫众生苦。㧞一切众生生净土故。若能如是𤼵大愿者。最后刹那。决定当如普贤愿中所说。是故当知愿为截苦海之舟航导极乐之明师故。

　　刹土远近释

　　袁宏道(明)

　　刹土远近者问大小本经皆云西方去此十万亿刹。观经独云阿弥陀佛去此不远。二说谁正。释以远近无定故。故言亦远亦近。何故。凡言某方者。某方至某方。至某方。几城几刹者。是从色身建立。身相虚故。是故所计方向道理。亦皆不实。不得言谁近谁远。如滇人言燕地远。是从滇计故。燕实无远。齐人言燕地近。是从齐计故燕实无近。又如十步之地蚁子即远。大象即近。不应言远是实。何故是地不当从蚁计故。亦不应言近是实。何故。是地不当从象计故。又则计十步者。亦非是实。何故。是地既不从蚁。不从象亦不当从人计故。智度论曰。随世俗所传。故说有方。方实不可得。问曰。何以言无方。是方亦有亦常。如经中说。日出处是东方。日没处是西方。日行处是南方。日不行处是北方。日有三分合。若前合。若今合。若后合。随方日分初合是东方。南方西方亦如是。日出行处是无分。答曰。不然。须弥山在四域之中。日绕须弥。照四天下。郁恒罗越日中。是弗婆提。日出于弗婆提。人是东方。弗婆提日中。是𨶒浮提。日出于𨶒浮提。人是东方。是实无初。何以故。一切方。皆东方。皆南方。皆西方。皆北方。汝言日出处是东方。日行处是南方。日没处是西方。日不行处是北方。是事不然。问曰。我说一国中方相。汝以四国为难。以是故东方非无初答曰若一国中日。与东方合。是为有边。有边故无常无常故是不遍。以是故但有方名而无实则方所尚不可得。岂有程途。然亦不废方所及程途故。何故。以不当从𨶒浮提计。亦可即𨶒浮提计故如日虽非东西出没。亦可言东出西没故。

　　身城大小

　　身城大小者。问声王经曰。阿弥陁佛与声闻俱其国号曰清泰圣王所住。其城纵广十千由旬。观经曰。佛身高六十万亿那由他恒河沙由旬。眉间白毫右旋宛转如五须弥山。佛眼如四大海水。今计一海八万四千由旬。四海合三十三万六千由旬。身过其眼五百六十万由旬。计所住城。尚少于眼三十二万六千由旬。何况其身。不应身城悬绝如是。释海东疏中亦有此问。疏曰。彼佛有众多城。随众大小。城亦大小。大城之中。示以大身。小城之中现以小身。声王经言十千由旬者。是与声闻俱住之城。当知佛身相当而住。观经所说身高大者。当知其城。亦随广大。与诸大众俱住处故。先德云。法华中净光庄严土。唯演顿故净名中众香佛土。纯菩萨故所以彼佛但现高大之身。若安养土。顿渐俱谈。声闻菩萨共为僧故。故使佛示生身法身二种之相。三十二相。通于生法。大小共见。若八万相。局在法身。大乘贤圣。方得见也。是故应以藏尘尊特之相得四益者。佛为称机。现藏尘尊特身。应以八万尊特之相。得四益者。佛为称机。现八万尊特身。应以三十二尊特之相得四益者。佛为称机现三十二尊特身如毗卢遮那声闻视听。隔于对颜。不(妨菩萨。更见大身。何故。佛身随所被机大小。如日光随隙。分大分小。而是日光无大小故。)。

　　寿量多少

　　寿量多少者。经云。彼佛寿命无量无边阿僧祗劫。又云。彼佛至般泥洹时观世音菩萨。乃当作佛。既当入灭。即是有量。释先德云。藏通补处。彰佛有量。别圆补处。显佛无量。以十方三世一切如来。更无彼此递相见故。同一法身。一智慧故。菩萨机忘。如来应息。名补佛处。实异藏通。前佛定灭。后佛定生故。金光明四佛降室疏乃释云。若见四佛。同尊特身。一身一智慧即是常身。弟子众一故。若见四佛佛身不同。即是应化弟子众多故。故知全法界身。非生非灭。岂得竖分当现。横论彼此。既非生灭。无量义成。且净佛刹中。尘刹水树皆是佛身故。经中云。是诸众鸟。皆是阿弥陁佛变化所作。智度论曰。众生甚多。若佛处处现身众生不信。谓为幻化。心不敬重。有众生从人闻法。心不开悟。若从畜生闻法。则便信受。如本生经说。菩萨受畜生身。为人说法。人以说法希有。故无不信受。有人谓畜生。是有情之物。以树木无心而有音声。则皆信受。以是故水树禽鸟。皆是佛身变现故。若福寿量有尽者。道场国土。及诸水鸟音声。亦应有尽。若有尽者。不应有补。若不尽者。不应言灭。如虚空分齐。非有分齐。非无分齐。以不思议智照之可得。

　　身心虚伪

　　唐相国裴休曰。大众从无始来。常认为我身者。是地水火风假合之身旋聚旋散。属无常法。非我身也大众从无始来。常认为我心者。是缘虑客尘虚妄之心。乍起乍灭。属无常法。非我心也。我有真身。圆满空寂。者是也。我有真心。广大灵知者是也。空寂灵知神用自在。性含万德。体绝百非。如净月轮。圆满无缺惑云所覆。不自觉知。妄惑既除。真心本净十方诸佛。一切众生。与我此心。三无差别。此即菩提心体也。舍此不认而认臭身。妄念随死随生。与禽畜杂类。比肩受苦。为丈夫者。岂不羞哉。

　　万劫沉身

　　𤼵引曰。佛过𤓰田。顾阿难言。𤓰上之土。大地之土。孰为多少。阿难对言。𤓰土至微。大地无尽。佛言。得人身者。如𤓰上之土。失人身者如大地之土。又须达为佛营立精舍蚁子在地。佛告须达。此蚁毗婆佛时已在此地。今经七佛。恒受蚁身。尚未能脱。由此观之。人身难得。如𤓰上之土。宁不信然。所以者何。经云。五戒坚持。方得人身。五戒不持。人天路绝持戒难。则人身不易明矣。况作十习因。又甚于五戒之不持。临终堕无间狱。受六交报。又不止于人身之难得而巳。万劫沉身。不亦宜乎。
国家图书馆善本佛典第 52 册 No. 8951 如来香


　　如来香卷之九目录书启表答遗释迦牟尼佛书　　　　迦叶佛报波罗奈国金色女书　　　　释迦佛谢世亲书　　　　迦暹弥罗国众贤论师临终裁书　　　　毗末罗蜜多罗论师与支遁书　　　　谢　安(𣈆)与桓太尉论求沙门名籍书　　　　释支遁(𣈆)还东山上哀帝书　　　　释支遁(𣈆)答丹阳尹书　　　　竺道壹(𣈆)答支遁书　　　　竺道潜(𣈆)答桓南郡书　　　　释慧远(𣈆)(附)桓玄与远法师劝罢道书答桓太尉书　　　　释慧远(𣈆)(附)桓玄与远法师使述沙门不敬王者意书与鸠摩罗什书　　　　释慧远(𣈆)答慧远书　　　　鸠摩罗什(后秦)重与罗什书　　　　释慧远(𣈆)遗昙摩流支书　　　　释慧远(𣈆)与隐士刘遗民等书　　　　释慧远(𣈆)答妻苕华书　　　　竺僧度(𣈆)答秦主苻坚书　　　　竺僧朗(前秦)(附)苻坚与朗法师书答南燕主慕容德书　　　　竺僧朗(前秦)(附)慕容德与朗法师书答刘遗民书　　　　释僧肇(后秦)(附)刘遗民致问僧肇条般若无知论书答后秦主姚兴书(三则)　　　　鸠摩罗什(后秦)与安成侯姚嵩述佛义书　　　　姚　兴(后秦主)上后秦主姚兴佛义表　　　　姚　嵩(后秦)答安成侯姚嵩　　　　姚　兴(后秦主)重答后秦主姚兴表　　　　姚　嵩(后秦)重答安成侯姚嵩　　　　姚　兴(后秦主)答秦主书　　　　释道(恒后秦标)(附)姚兴与恒标二公劝罢道书重答秦主表　　　　释道(恒后秦标)(附)姚兴诏恒标二公重答秦主表　　　　释道(恒后秦标)(附)姚兴诏恒标二公答秦主奏　　　　释僧[((素-糸)*力)/石](后秦)(附)姚兴与鸠摩罗𦒿婆书重答秦主书　　　　僧[((素-糸)*力)/石]等(后秦)(附)姚兴又报僧[((素-糸)*力)/石]等书答范光禄书　　　　谢灵运(宋)(附)宋范泰与谢侍中书答王卫军书　　　　竺道生(宋)(附)王弘问谢永嘉(并书)(附)谢灵运答王卫军问(并书)(附)重答谢永嘉书答宋文帝赞扬佛教事　　　　何尚之(宋)答何𢖍阳书　　　　宗　炳(宋)又答何衡阳书　　　　宗　炳(宋)答李交州书(纂)　　　　释道高(宋)(附)宋李淼与高明二法师难佛不见形书重答李交州书　　　　释道高(宋)(附)李淼重与道高法师书答李交州书　　　　释法明(宋)对宋文帝问　　　　求那跋摩(宋)与孔中丞释疑惑书　　　　萧子良(南齐)答萧司徒书　　　　孔稚圭(南齐)谢竟陵王示法制启　　　　王　融(南齐)门论致诸贤书　　　　张　融(南齐)(附)周颙难张长史门论(并问)答周颙书(并问)　　　　张　融(南齐)(附)周颙重答张长史书与何胤劝止杀书　　　　周　颙(南齐)奉阿育王寺钱启　　　　简文帝(梁)谢赐放生钱启　　　　简文帝谢敕赉纳袈裟启　　　　简文帝答湘东王书(元帝)　　　　简文帝与广信侯述听讲事书　　　　简文帝与刘智藏书　　　　元　帝(梁)戒子书　　　　徐　勉(梁)与徐仆射领军述役僧书　　　　释真观(梁)致慧可书　　　　向居士(北齐)答向居士书　　　　释慧可酬戴先生书　　　　释慧命(后周)(附)戴逵贻仙城慧命禅师书

　　如来香卷之九目录终

　　如来香卷之九

　　西吴唐　时宜之父手辑

　　书启表答

　　遗释迦牟尼佛书

　　迦叶佛

　　我初成道时大梵天王施我。彼[糸*系]是化出。非是缲茧。梵天王施经[糸*系]。坚牢地神王施纬[糸*系]由彼二施主。共成一法衣。由是义故。今持施我。我自成道已来。常披此衣。未曾损失。今付悉达若得成佛。取我僧伽梨。安置祗洹中。若转毗尼时。当为我着今留此衣汝涅槃后一百年初。有无智比丘。分毗尼藏。遂为五部从百年后。分汝修多罗。当为无量部。诤论由兴。令法速灭。由彼愚僧。不闲三藏。闻开着缯衣。即谓杀茧。汝若成道后。彼[糸*系]自出诸国。非是杀蚕。故我将付树神。今转付汝。此函中并是我遗教。亦将付汝。住持遗法。

　　(迦叶佛见在贤劫第三尊。种婆罗门。姓迦叶。父梵德。母财主。居波罗柰城。坐尼拘律树下。说法一会。释迦佛贤劫第四尊。姓刹利。名悉达多。父净饭天母大清净妙。以周昭王二十四年四月八日生。年十九为太子出家。初于檀特山中修道。六年又至象头山经于六年于二月八日明星出时成佛。号天人师。时年三十。说法住世。四十九年。至拘尸那城。告诸大众。入涅般。周穆王五十二年二月十五日也。)(佛告文殊师利。汝以神力。往祗洹中堂西宝楼上取我珠玉函。将示大众。我初逾城。离父王宫四十里。到彼丛林。身小疲怠。权时止息时彼树神现身告我言。汝今修道。定得金色身。为三界大师。迦叶佛涅槃时。付嘱我珠函并绢僧伽梨。令我转付嘱汝。我语神言。汝绢僧伽梨。非我所用。我闻先老所言诸佛出世。不着蚕衣。今我修道。如何害生。以付我着。汝今是魔。故来相恼。树神告言。汝大智人。何辄粗言。诸佛慈悲。实不着蚕衣。此[糸*系]化出。非是害生。汝今受此珠函。开中有字。我即开函。具见诸奇特事。有大毗尼。及修多罗藏。迦叶佛遗教。并在此中。并见僧伽梨。彼佛手迹遗书付嘱树神。令付与我。迦叶佛书云云。既读书已。地即六种震动。珠函自开。又放大光。树神又告我言可将此衣函置汝左肩上常起恭敬。珠函在肩。能摧诸魔及伏外道令速成佛)。

　　报波罗柰国金色女书

　　释迦佛

　　人苦皆从恩爱生生当复老。老当复病。从病致死。从死致忧哭。天下苦者。皆从恩爱生。

　　(国王欲以金色女娶佛佛辞之女即得五通达)。

　　谢世亲书

　　迦湿弥罗国众贤论师

　　如来寂灭。弟子部执。传其宗学。各擅专门。党同道。疾异部。愚以寡昧。猥承传习。览所制阿毗达磨俱舍论。破毗婆沙师大义。辄不量力。沉究弥年。作为此论。扶正宗学。智小谋大。死期将至。菩萨宣畅微言。抑扬至理。不毁所执。得存遗文。斯为幸矣。死何悔哉。

　　(众贤论师。迦湿弥罗国人也。特深研究。说一切有部毗婆沙论。时有世亲菩萨。求解言外。破毗婆沙师所执。作阿毗达磨俱舍论。辞义善巧。众贤积十有二岁。作俱舍雹论。穷幽洞微。逐斥世亲。世亲时在磔迦国奢。羯罗城。闻即治行。往中印度。众贤追从至秣底补罗国大伽罗蓝。自觉气衰。裁书谢咎。世亲以垂终之托。遂改题为顺正理论。)。

　　临终裁书

　　毗末罗蜜多罗论师

　　夫大乘教者。佛法之中。究竟说也名味泯绝理致幽玄轻以愚昧。驳斥先进。业报皎然。灭身宜矣。敢告学人。厥鉴斯在。各慎尔志。无得怀疑。

　　(无垢友。迦湿弥罗国人也。游五印度国。学三藏玄文。将归本国。途次众贤论师窣堵波也。拊叹众贤谓当制论。令诸学人。绝大乘称。灭世亲名。语已。心乱血流。知命必终。裁书自悔。)。

　　与支遁书

　　谢　安(晋)

　　思君日积。计辰倾迟。知欲还剡自治。甚以怅然。人生如寄耳顷风流得意之事殆为都尽终日戚戚。触事惆怅。惟迟君来。以晤言消之。一日当千载耳。此多山县闲静。差可养疾。事不异剡。而医药不同。必思此缘。副其积想也。

　　与桓太尉论州符求沙门名籍书

　　释支遁(晋)

　　隆安三年四月五日京邑沙门等顿首白。夫标极有宗。则仰之者至。理契神㝠则沐浴弥深。故尼父素室。颜氏流连。岂不以道隆德盛。直往忘返者哉贫道等虽人凡行薄。奉修三宝。爱自天至。信不待习。但日损功德。无心增忾。赖圣主哲王。复躬弘其道。得使山居者骋业。城傍者闲道。缘皇泽旷洒。朽干蒙荣然沙门之于世也。犹虚舟之寄大壑耳。其来不以事。退亦乘闲。四海之内。竟自无宅邦乱。则振锡孤游。道洽。则欣然俱萃。所以自远而至。良有以也。将振宏纲于季世。展诚心于百代。而顷频被州符。求沙门名籍煎切甚急。未悟高㫖。野人易惧。抱忧实深。遂使禅人失静勤士废行。䘮神绝气。达旦不寐。索然不知。何以自安。伏愿明公扇唐风于上位。待白足于其下。使怀道获济。简谨于上闻。伏追悚息。

　　还东山上哀帝书

　　释支遁(晋)

　　遁顿首言。敢以不才。希风世表未能鞭后用愆灵化。盖沙门之义法出佛之圣。雕淳反朴。绝欲归宗。游虚玄之肆守内圣之则。佩五戒之贞。毗外王之化。谐无声之乐。以自得为和。笃慈爱之孝。蠕动无伤。衔抚恤之哀。永悼不仁秉未兆之顺远防宿命挹无位之节履亢不悔。是以哲王御世。南面之重。莫不钦其风尚。安其逸[車*丸]。探其顺心略其形敬。故令历代弥新矣。陛下天钟圣德。雅高不倦。道游灵模。日昃忘御可谓钟鼓宸极声满天下。清风既劭。莫不幸甚。上愿陛下齐龄二仪。弘敷至法。去陈信之妖诬。寻丘祷之弘议绝小涂之致泥奋宏辔于夷路若然者。太山不淫季氏之旅。得一以成灵。王者非员丘而不禋。得一以永贞。若使贞灵各一。人神相忘。君君而下无亲举。神神而咒不加灵。玄德交被。民荷㝠祐恢恢六合成吉祥之宅。洋洋大晋为元亨之宇。常无为而万物归宗。执大象而天下自往。国典刑杀。则有司存焉。若生而非惠。则赏者自得。戮而非怒则罚者自形。弘公器以厌神意。提铨衡以极㝠量所谓天何言哉。四时行焉贫道野逸东山。与世异荣。采蔬长阜漱流清壑。𧟋缕毕世。绝窥皇阶。不悟乾光曲曜。猥被蓬荜。频奉明诏。使诣上京。进退惟谷。不知所厝。自到天庭。屡蒙引见。优游宾礼策以微言。每愧才不拔滞理无扬新。不足对扬玄模允塞视听踧踖侍人。流汗位席曩四翁赴汉干木蕃魏皆出处有由默语适会。今德非昔人。动静乖理。游魂禁省鼓言帝侧。将困非据。何能有为。且岁月僶俯。感若斯之叹。况复同志索居。综习辽落。回首东顾。孰能无怀。上愿陛下。特蒙放遣归之林薄。以鸟养鸟。所荷为优。谨露板以闻伸其愚管裹粮望路。伏待慈诏。

　　哀帝频遣两使。征遁出都止东安寺。讲道行波若。涉将三载。乃还东山。上书告辞。诏即资发。一时名流。饯离征虏。

　　答丹阳尹书

　　竺道壹(晋)

　　盖闻大道之行。嘉遁得肆其志。唐虞之盛。逸民不夺其性。弘方由于有外致远待而不践。大晋光熙。德被无外。崇礼佛法。弘长弥大。是以殊域之人。不远万里。被褐振锡洋溢天邑皆割爱弃欲洗心清玄。遐期旷世。故道深常隐。志存慈救。故游不滞方。自东徂西。惟道是务。虽万物惑其日计而识者悟其岁功。今若责其属籍。同役编户。恐游方之士望崖于圣世。轻举之徒卓长往而不返。亏盛明之风。有谬主相之㫖。具荒服之宾。无关天台。幽薮之人。不书王府。幸以时审谳。详而后集也。

　　壹太和中出都。止瓦官寺。从汰公学。为简文帝知重。及东止虎丘。学徒苦留。丹阳尹移壹还都。壹答。

　　答支遁书

　　竺道潜(晋)

　　欲来便给未闻巢由买山而隐(世说。支道林。因人就深公买印山。深公答曰。未闻巢由买山而隐。高逸沙门传曰。遁得深公之言。惭恧而已。)。

　　(潜字法深。琅玡人。丞相王敦弟。出家。师中州刘元贞。为道俗标领。宁康初。终𡵙山。)。

　　(潜还剡𡵙山。遁致书潜。求买𡵙山之侧沃洲小岭潜答。)。

　　答桓南郡书

　　释慧远(晋)

　　大道渊玄。其理幽深。衘此高㫖。实如来谈。然贫道出家。便是方外之宾。虽未践古贤之德。取其一往之志。削除饰好。落名求实。若使幽㝠有在。故当不谢于俗人。外似不尽。内若断金。可谓见形不及道。哀哉哀哉。带索枕石华而不实。管见之人。不足羡矣。虽复养素山林。与草木何异。夫道在方寸。假练形为真。卞和号恸于荆山。患人不别故也。昔闻其名。今见其人。故庄周悲慨人生天地之间。如白驹之过隙。以此而寻。孰得久停。岂可不为将来作资。言学步邯郸者新无功失其本质。故使邯人匍匐而归。百代之中有此一也。岂混同以通之。贫道以乖世务。形权于流俗。欲于其中。化未化者。虽复沐浴踞。傲柰疑结何一世之荣。剧若电光。聚则致离何足贪哉。浅见之徒其惑哉。可谓下士闻道而大笑之。真可谓迷而不反也。贫道形不出人。才不应世。是故毁其陋质。被其割截之服。理未能心㝠玄化。远存大圣之制。岂舍其本怀。而酬高诲。贫道年与时颓。所患未痊。乃复曲垂光慰。感庆交至。檀越信心幽当。大法所寄。岂有一伤毁其本也。将非波旬试娆之言。辞拙寡闻。力酬高命。盖是不逆之怀耳。

　　(附)桓玄与远法师劝罢道书

　　夫至道缅邈。佛理幽深。岂是悠悠常徒。所能习求。沙门去弃六亲之情。毁其形骸。口绝滋味。被褐带索。山栖枕石。永乖世务。百代之中。庶或有一仿佛之间。今世道士。虽外毁仪容。而心过俗人。所谓道俗之间可谓学步邯郸匍匐而归。先圣有言。未知生。焉知死。而令一生之中。困苦形神。方求㝠㝠黄泉下福皆是管见。未体大化。迷而知反。去道不远。可不三思。运不居人。忽焉将老。可复追哉。聊赠至言幸能纳之。

　　答桓太尉书

　　释慧远(晋)

　　详省别告及八座书。问沙门所以不敬王者意义。在尊主崇上。远存名体。征引老氏同王侯于三大。以资生运通之道。故且重其神器。若推其本以寻其源。咸禀气于两仪受形于父母。则以生生通运之道为弘。资存日用之理为大。故不宜受其德而遗其礼。沾其惠而废其敬。此檀越立意之所据。贫道亦不异于高怀。求之于佛。教以寻沙门之道。理则不然。何者。佛经所明凡有二科。一者处俗弘教。二者出家修道。处俗则奉上之礼。尊亲之敬。忠孝之义。表于经文在三之训。彰于圣典。斯与王制同命。有若符契。此一条全是檀越所明理不容异也。出家则是方外之宾。迹绝于物。其为教也。达患累缘于有身。不存身以息患。知生生由于禀化。不顺化以求宗。求宗不由于顺化。故不重运通之资息患不由于存身。故不贵厚生之益。此理之与世乖。道之与俗反者也。是故凡在出家者皆隐居以求其志。变俗以达其道。变俗服章。不得与世典同礼。隐居则宜高尚其迹。夫然。故能拯溺族于沉流。拔幽根于重劫。远通三乘之津。广开人天之路。是故内乖天属之重。而不违其孝。外阙奉主之恭。而不失其敬。若斯人者。自誓始于落簪。立志成于暮岁。如令一夫全德则道洽六亲泽流天下。虽不处王侯之位。固已协契皇极。大庇生民矣。如此。岂坐受其德。虚沾其惠。与夫尸位之贤。同其素餐者哉。檀越顷者以有其服而无其人。故澄清简练。容而不杂。此命既宣。人百其诚。遂之弥深。非言所喻。若复开出处之迹。以弘方外之道。则虚襟者挹其遗风。漱流者味其余津。矣。若澄简之后。犹不允情。其中或真伪相冒。泾渭未分。则可以道废人。固不应以人废道以道废人。则宜去其服。以人废道。则宜存其礼。礼存。则制教之㫖可寻。迹废。则遂志之欢莫由。何以明其然。夫沙门服章法用。虽非六代之典。自是道家之殊制。俗表之名器。名器相涉。则事乖其本。事乖其本。则礼失其用。是故爱夫礼者。必不亏其名器。得之不可。亏亦有自来矣。夫远遵古典者。犹存告朔之饩羊。饩羊犹可以存礼。况是如来之法服耶。推此而言。虽无其道。必宜存其礼。礼存。则法可弘。法可弘。则道可寻。此古今所同。不易之大法也。又袈裟非朝宗之服。钵盂非廊庙之器。军国异容。戎华不杂剃发毁形之人。忽厕诸夏之礼。则是异类相涉之象。亦窃所未安。檀越奇韶挺于弱年。风流迈于季俗。犹参时贤以求其中。此而推之。必不以人废言。贫道垂西之年。假日月以待尽。情之所惜。岂存一己。苟吝所执。盖欲令三宝中兴于命世之运。明德流芳于百代之下耳若一旦行此。佛教长沦。如来大法。于兹泯灭。天人感叹。道俗革心矣。贫道幽诚所期。复将安寄。缘眷遇之降。故殚其所怀执笔悲懑。不觉涕泗横流矣。

　　(附)桓玄与远法师使述沙门不敬王者意书

　　沙门不敬王者既是情所不了。于理又是所未谕。一代大事。不可令其体不允近与八座书。今示君君可述所以不敬意也。此便当行之于事一二令详遣。想君必有以释其所疑耳王领军大有任此意。近亦同游谢中书面共咨之。所据理殊未释所疑也。今郭江州取君答。可㫖付之。

　　与鸠摩罗什书

　　释慧远(晋)

　　释慧远顿首。去岁得姚左军书。具承德问。仁者曩绝殊域。越自外境。于时音译未交。闻风而悦但江湖难置以形乖为叹耳。顷知承否通之会怀宝来游。至止有问。则一日九驰。徒情欣雅味。而无由造尽寓目望途。固以增其劳伫。每欣大法宣流。三方同遇。虽运钟其末。而趣均在昔。诚未能扣津妙门。感彻遗灵。至于虚襟遣契。亦无日不怀。夫旃檀移植。则异物同熏。摩尼吐曜。则众珍自积。是惟教合之道。犹虚往实归。况宗一无像。而应不以情者乎。是故负荷大法者。必以无执为心会友以仁者。使功不自己。若令法轮不停轸于八正之路。三宝不辍音于将尽之期。折世智之角。杜异人之口。则满愿不专美于绝代。龙树岂独善于前踪。今往比量衣裁愿登高座。为着之。并天漉之器此既法物。聊以示怀。

　　(远太元中。来至寻阳。孜孜为道。每逢西域一宾。恳恻咨访。闻什入关。遣书通好。)。

　　答慧远书

　　鸠摩罗什

　　鸠摩罗什和南。既未言而。又文辞殊隔导心之路不通。得意之缘圯绝。传译来贶。粗承风德。比知何如。备闻一途。可以蔽百。经言末后东方。当有护法菩萨。勖哉仁者。善弘其事。夫财有五备。福戒博闻辩才深智兼之者道隆。未具者疑滞。仁者备之矣。所以寄心通好。因译传意。岂其能尽。粗酬来意耳。损所致比量衣裁。欲令登法座时着。当如来意。但人不称物。以为愧耳。今往常所用鍮石双口澡罐。可备法物之数也。

　　重与罗什书

　　释慧远

　　日有凉气。比复何如。去月法识道人至。闻君欲还本国。情以怅然。先闻君方当大出诸经。故未欲便相咨求。若此传不虚众恨可言。今辄略问数十条事。冀有余暇。一一为释。此虽非经中之大难。要欲取决于君耳。

　　遗昙摩流支书

　　释慧远(晋)

　　佛教之兴。先行上国。自分流已来。四百余年。至于沙门。律戒所阙尤多。顷有西域道士弗若多罗是罽宾人。其讽十诵梵本。有罗什法师。通才博见。为之传译。十诵之中。文始过半。多罗早䘮。中途而寝。不得究竟大业。慨恨良深。传闻行者。赍此经自随。甚欣所遇。㝠运之来。岂人事而已耶。想弘道为物。感时而动。叩之有人。必情无所吝。若能为律学之徒。毕此经本开示梵行洗其耳目。使始涉之流。不失无上之津澡怀胜业者日月弥朗。此则惠深德厚。人神共感矣。幸愿垂怀不乖往意一二悉诸道人所具。

　　与隐士刘遗民等书

　　释慧远(晋)

　　每寻畴昔。游心世典。以为当年之华苑也。及见老庄。便悟名教。是应变之虚谈耳。以今而观。则知沈㝠之趣。岂得不以佛理为先。苟会之有宗。则百家同致。君诸人并为如来贤弟子也。策名神府。为日已久。徒积怀远之兴。而乏因籍之资。以此永年。岂所以励其宿心哉。意谓六斋。宜简绝常务。专心空门。然后津寄之情笃。而来生之计深矣。若染翰缀文。可托兴于此。虽言生于不足。然非言无以畅一诣之感。因骥之喻。亦何必远寄古人。

　　彭城刘遗民。以晋太元中除宜昌柴桑二县令。值庐山灵𨗉。足以往而不返。遇沙门释慧远。可以服膺。丁母忧。去职入山。遂有终焉之志。于西林涧北别立禅坊。养志闲处。安贫不营货利。是时间退之士轻举而集者。若宗炳。张野。周续之。雷次宗。之徒咸在会焉。遗民与群贤游处。研精玄理。以此永日。远乃遗书。于是山居之俗。日加策励。遗民精勤遍至。具持禁戒。宗张等所不及。

　　慧远姓贾氏雁门楼烦人。少为诸生。与弟慧持受业道安。义熙十一年。终于庐山。

　　初桓玄篡立。刘𥙿兴义兵攻之。玄挟安帝走江陵。刘毅何无忌破江陵。奉帝东还。无忌劝师迎候。师称疾。诏书劳问。敕江州二时给米资奉。远上书曰。释慧远顿首。阳月和暖。愿御膳顺宜。贫道先婴重疾。年衰益甚。猥蒙慈诏曲垂光慰愧惧之深。实感于怀。幸遇庆会。而形不自运。此情此慨良无以喻。诏答曰。涂中感怀。知所患未佳。情甚耿耿。去月发江陵。在道多诸恶情迟迟兼常。本冀经过相见。法师既养素山林。又所患未痊。邈无复因。但增其叹恨耳。

　　宋宣和间。嘉州暴风折大木中有定僧焉其须发蔽体。爪甲绕身一匝矣。事闻。诏舆至京师。有西天总持。以金磬出其定。问其世族。曰远法师弟慧持也。问远公在乎。持曰。远公死七百年矣。问今将何之曰。陈留。遂复入定。诏送归陈留。赐以三颂。

　　灵运欲入社。远拒之曰子发缜而须美面与身戾非令终之相请多行阴德戒饬三年而后可灵运怒曰。学道在心。安以貌耶。远笑而不答。

　　慧远送客。不过此溪过则虎辄鸣吼尝送陶靖节。陆修静。不觉过溪虎鸣吼相顾大笑。世传为虎溪三笑。

　　答妻苕华书

　　竺僧度(晋)

　　夫事君以治一国。未若弘道以济万邦。事亲以成一家。未若弘道以济三界。发肤不毁。俗中之近言耳。但吾德不及远。未能兼被。以此为愧。然积篑成山。亦冀从微至着也。且被袈裟。振锡杖。饮清流。咏般若。虽公王之服。八珍之膳。铿锵之声。炜晔之色。不与易也。若能悬契。则同期于泥洹矣。且人心各异。有若其面。卿之不乐道犹我之不慕俗矣。杨氏长别离矣。万世姻缘。于今绝矣。岁聿云暮。时不我与。学道者当以日损为志。处世者当以及时为务。卿年德并茂。宜速有所慕。莫以道士经心而坐失盛年也。

　　度姓王。名晞。字玄宗。东莞人。求同郡杨德慎女。字苕华。未及成礼苕华父母俱亡。度父母亦卒。度睹世代无常。乃舍俗出家。苕华服毕。自惟三从之义。无独立之道。乃与度书。谓发肤不可伤毁。宗祀不可顿废。令其顾世教。改远志。曜翘烁之姿于盛明之世。远安祖考之灵。近慰人神之愿。并赠诗五首。其一篇曰大道自无穷。天地长且久。巨石故巨消。芥子亦难数。人生一世间。飘若风过牖。荣华岂不茂。日夕就雕朽。川上有余吟。日斜思鼓缶。清音可娱耳。滋味可适口罗纨可饰躯。华冠可曜首。安事自剪削耽空以害有。不道妾区区。但令君恤后。度答书又报诗五篇。其一首曰。机运无停住。倏忽岁时过巨石会当竭。芥子岂云多。良由去不息。故令川上嗟。不闻荣启期。皓首𤼵清歌布衣可暖身。谈论饰绫罗。今世虽云乐。当柰后生何罪福良由己。宁云己恤他苕华感悟。亦起深信。度于是专心佛法。披味群经。后不知所终。

　　答南燕主慕容德书

　　竺僧朗(前秦)

　　僧朗顿首陛下龙飞。统御百国天地融溢。皇泽载赖。善逢高鉴。惠济黔首。荡平之期。何忧不一。陛下信向三宝。恩㫖殊隆。贫道味静深山。岂临此位。且领民户兴造灵刹。所崇像福。㝠报有归。僧朗顿首顿首。

　　(附)慕容德与朗法师书

　　皇帝敬问太山朗和尚遭家多难。灾祸屡臻昔在建兴。王室西越。赖武王中兴。神武御世。大启东夏。拯㧞区域。遐迩蒙苏。天下幸甚。天未忘灾。武王即晏。永康之始。西倾东荡。京华播越。每思灵阙。屏营饮泪。朕以寡德。生在乱兵。遗民未几。继承天统。幸和尚大恩神祗盖护。今使使者送绢百疋。并假东齐王奉高山荏二县封给。书不尽意。称朕心焉。(建兴乃后燕主慕容垂广弘明作建熙误武王为垂孙盛　广弘明寡作无统作禄)。

　　答秦主苻坚书

　　竺僧朗(前秦)

　　僧朗顿首顿首如来永世。道风潜沦。忝在出家。栖心山岭。精诚微薄。未能弘匠。不悟陛下远问山川。诏命殷勤。实感恩㫖。气力虚微。未堪跋涉。愿广开法轮。显保天祚。蒙重惠赐。即为施设。福力之功。无不蒙赖。贫道才劣。不胜所重僧朗顿首顿首。

　　(附)苻坚与朗法师书

　　皇帝敬问太山朗和尚大圣膺期。灵权超逸。䕃盖十方。化融无外。若山海之养群生。等天地之育万物。养存生死澄神寂妙。朕以虚薄。生与圣会。而隔万机。不获辇驾。今遣使人安车相请。庶冀灵光。回盖京邑。今并送紫金数斤供镀形像。绢绫三十疋。奴子三人。可备洒扫。至人无违。幸望纳受。想必玄鉴见朕意。

　　(附)尊朗法师诏

　　朗法师戒德冰霜学徒清秀昆仑一山不在搜例(高僧传)。

　　答刘遗民书

　　释僧肇(后秦)

　　不面在昔。伫想用劳。慧明道人至。得去年十二月疏并问。披寻返覆。欣若暂对。凉风届节。顷常如何。贫道劳疾多不佳耳。信南返不悉。八月十五日释僧肇疏答服像虽殊。妙斯不二。江山虽𥾝。理契即邻。所以望途致想。虚襟有寄。君既遂嘉遁之志。标越俗之美。独恬事外。欢足方寸。每一言集何尝不远喻林下之雅咏高致幽然清散未期厚自保爱。每因行李数有承问。愿彼山僧无恙。道俗通佳。承远法师之胜常以为欣慰。虽未清承。然服膺高轨。企伫之勤。为日久矣。公以过顺之年。湛气弥厉。养徒幽岩。抱一冲谷。遐迩仰咏何美如之。每亦翘想一隅。悬庇霄岸。无由写敬。致慨良深。君清对终日。快有悟心之欢也。即此大众寻当什法师如宜秦王道性自然。天机迈俗。城堑三宝。弘道是务。由使异典胜僧。方远而至。灵鹫之风萃于兹土。领公远举。乃千载之津梁也。于西域还。得方等新经二百余部。请大乘禅师一人三藏法师一人毗婆沙法师二人。什法师于大石寺出新至诸经。法藏渊旷。日有异闻。禅师于瓦官寺。教习禅道门徒数百夙夜匪懈。雝雝肃肃。致可欣乐。三藏法师于中寺出律藏本末精悉。若睹初制。毗婆沙法师于石羊寺出舍利弗阿毗昙胡本。虽未及译。时问中事。发言奇新。贫道一生猥参嘉运。遇兹盛化。自恨不睹释迦祗桓之集。余复何恨。而慨不得与清胜君子同斯法集耳。生上人顷在此同止数年。至于言话之际。常相称咏。中途还南。君得与相见未更近问惘悒何言。威道人至。得君念佛三昧咏。并得远法师三昧咏及序。此作兴寄既高辞致清婉。能文之士。率称其美。可谓游涉圣门。扣玄关之唱也。君与法师当数有文集因来何少。什法师以午年出维摩经。贫道时预德次。参承之暇。辄复条记成言以为注解。辞虽不文。然义承有本。今因信持一本往南。君闲详试可取看。来问婉切。难为郢人。贫道思不关微。兼拙于笔。语且至趣无言。言必乖趣。云云不已。竟何所辨。𦕼以狂言示酬来㫖耳。疏云称圣心㝠寂。理极同无。虽处有名之中。而远与无名同。斯理之玄固常所弥昧者。以此为怀。自可忘言内得。取定方寸。复何足以人情之所异。而求圣心之异乎。疏曰谈者谓穷灵极数妙尽㝠符。则寂照之名。故是定慧之体耳。若心体自然灵怕独感。则群数之应。固以几乎息矣。意谓妙尽𡨕符。不可以定慧为名。灵怕独感。不可称群数以息。两言虽殊。妙用常一。迹我而乖。在圣不殊也。何者。夫圣人玄心默照。理极同无。既曰为同。同无不极。何有同无之极。而有定慧之名。定慧之名。非同外之称也。若称生同内有称非同。若称生同外。称非我也。又圣心虚微妙绝常境。感无不应。会无不通。𡨕机潜运。其用不勤。群数之应。亦何为而息耶。且夫心之有也。以其有有。有不自有。故圣心不有有不有有。故有无有。有无有。故则无无。无无。故圣心不有不无。不有不无。其神乃虚。何者。夫有也无也。心之影响也言也象也。影响之所攀缘也。有无既废。则心无影响。影响既沦。则言象莫测。言象莫测。则道绝群方。道绝群方故能穷灵极数。穷灵极数。乃曰妙尽。妙尽之道。本乎无寄夫无寄在乎𡨕寂。𡨕寂故虚以通之。妙尽存乎极数。极数故数以应之。数以应之。故动与事会。一以通之。故道超名外。道超名外。因谓之无。动与事会。因谓之有因谓之有者。应夫真有。强谓之然耳。彼何然哉。故经云圣智无知而无所不知无为而无所不为。此无言无相寂灭之道。岂曰有而为有。无而为无。动而乖静。静而废用耶。而今谈者多即言以定㫖。寻大方而征隅。怀前识以标玄。存所存之必当。是以闻圣有知。谓之有心闻圣无知。谓等太虚。有无之境。边见所存。岂是处中莫二之道乎。何者万物虽殊。然性本常一。不可而物然非不物可物于物。则名相异陈。不物于物。则物而即真。是以圣人不物于物。不非物于物。不物于物。物非有也。不非物于物。物非无也。非有所以不取非无所以不舍。不舍故妙存即真。不取故名相靡因。名相靡因。非有知也。妙存即真。非无知也。故经云般若于诸法无取无舍。无知无不知。此攀缘之外。绝心之域。而欲以有无诘者不亦远乎。请诘夫陈有无者。夫智之生也。极于相内。法本无相。圣智何知。世称无知者。谓等木石太虚无情之流。灵鉴幽烛。形于未兆。道无隐机。宁曰无知。且无知生于无知。无无知也。无有知也。无有知也。谓之非有。无无知也。谓之非无。所以虚不失照。照不失虚。怕然永寂。靡执靡拘。孰能动之令有。静之使无耶。故经云真般若者。非有非无。无起无灭。不可说示于人何则。言其非有者。言其非是有非谓是非有言其非无者。言其非是无。非谓是非无。非有非非有。非无非非无。是以须菩提终日说般若而云无所说此绝言之道。知何以传。庶参玄君子。有以会之耳。又云宜先定圣心所以应会之道。为当唯照无相耶。为当咸睹其变也。谈者似谓无相与变其㫖不一睹变则异乎无相。照无相则失于抚会。然则即真之义惑有滞也。经云色不异空。空不异色。色即是空。空即是色。若如来㫖观色空时。应一心见色。一心见空。若一心见色。则唯色非空。若一心见空。则唯空非色。然则空色两陈。莫定其本也。是以经云非色者。诚以非色于色。不非色于非色。若非色于非色。太虚则非色。非色何所明。若以非色于色。即非色不异色。非色不异色。色即为非色。故知变即无相。无相即变。群情不同。故教迹有异耳。考之玄籍。本之圣意。岂复真伪殊心。空有异照耶。是以照无相不失抚会之功睹变动不乖无相之㫖。造有不异无。造无不异有。未尝不有。未尝不无。故曰不动等觉而建立诸法。以此而推寂用何妨。如之何谓睹变之知异无相之照乎。恐谈者脱谓空有两心。静躁殊用故言睹变之知。不可谓之不有耳。若能舍己心于封内。寻玄机于事外。齐万有于一虚。晓至虚之非无者。当言至人终日应会。与物推移。乘运抚化。未始为有也。圣心若此何有可取。而曰未释不取之理。又云无是乃所以为真是。无当乃所以为至当亦可如来言耳。若能无心于为是。而是于无是。无心于为当。而当于无当者。则终日是不乖于无是。终日当不乖于无当。但恐有是于无是。有当于无当。所以为患耳。何者。若真是可是。至当可当则名相以形。美恶是生。生生奔竞。孰与止之。是以圣人空洞其怀。无识无知。然居动用之域。而止无为之境。处有名之内。而宅绝言之乡。寂寥虚旷。莫可以形名得。若斯而已矣。乃曰真是可是。至当可当。未喻雅㫖也。恐是当之生。物谓之然。彼自不然。何足以然耳夫言迹之兴。异途之所由生也而言有所不言。迹有所不迹是以善言言者求言所不能言。善迹迹者寻迹所不能迹。至理虚玄。拟心已差。况乃有言。恐所示转远。庶通心君子。有以相期于文外耳。

　　(附)刘遗民致问僧肇条般若无知论书

　　遗民和南顷餐徽闻。有怀遥伫。岁末寒严。体中如何。音寄雍隔。增用抱蕴。弟子沉痾草泽。常有弊瘵耳。因慧明道人北游裁通其情。古人不以形疏致淡。悟涉则亲。是以虽复江山悠邈。不面当年。至于企怀风味。镜心象迹。伫悦之勤。良以深矣。𥾝然无因。瞻霞永叹。顺时爱敬。冀因行李数有承问。伏愿彼大众康和外国法师常休纳上人以悟发之器而遘兹渊对想开究之功足以尽过半之思故以每惟乖阔愤愧何深此山僧清常道戒弥厉禅隐之余。则惟研惟讲。恂恂穆穆。故可乐矣。弟子既以遂宿心而睹兹上[車*丸]感寄之诚日月铭至远法师顷恒履宜思业精诣干干宵夕自非道用潜流理为神御孰以过顺之年湛气若兹之勤所以凭慰既深仰谢逾绝去年夏末始见生上人示无知论。才运清俊。㫖中沉允推涉圣文。婉而有归。披味殷勤。不能释手。真可谓浴心方等之渊。而悟怀绝𡨕之肆者矣。若令此辩遂通。则般若众流。殆不言而会。可不欣乎。可不欣乎。然夫理微者辞险。唱独者应希。苟非绝言象之表者。将以存象而致乖乎意。谓答以缘求智之章。婉转穷尽。极为精巧。无所间然矣。但暗者难以顿晓犹有余疑一两今趣题之如别想从容之暇复能粗为释之论序云般若之体。非有非无。虚不失照。照不失虚。故曰不动等觉而建立诸法。下章云异乎人者神明。故不可以事相求之耳。又云用即寂。寂即用。神弥静。应逾动。夫圣心𡨕寂。理极同无。不疾而疾。不徐而徐。是以知不废寂。寂不废知。未始不寂。未始不知。故其运物成功。化世之道。虽处有名之中。而远与无名同。斯理之玄。固常所弥昧者矣。但今谈者所疑于高论之㫖欲求圣心之异。为谓穷灵极数妙尽㝠符耶。为将心体自然灵怕独感耶。若穷灵极数妙尽㝠符。则寂照之名故是定慧之体耳。若心体自然灵怕独感。则群数之应固以几乎息矣。夫心数既玄。而孤运其照神淳化表。而慧明独存。当有深证。可试为辨之。疑者当以抚会应机。睹变之知不可谓之不有矣。而论㫖云。本无惑取之知。而未释所以不取之理。谓宜先定圣心所以应会之道。为当唯照无相耶。为当咸睹其变耶。若睹其变。则异乎无相。若唯照无相。则无会可抚。既无会可抚。而有抚会之功。意有未悟。幸复诲之。论云无当则物无不当。无是则物无不是。物无不是。故是而无是。物无不当。故当而无当。夫无当而物无不当。乃所以为至当。无是而物无不是。乃所以为真是。岂有真是而非是。至当而非当。而云当而无当。是而无是耶若谓至当非常当。真是非常是。此盖悟惑之言本异耳。固论㫖所以不明也愿复重喻以袪其惑矣。论至日。即与远法师详省之法师亦好相领得意。但标位似各有本。或当不必理尽同矣。顷兼以班诸有怀屡有击其节者。而恨不得与斯人同时也。

　　(婉而高僧传作婉然题作条想作愿)。

　　(○陈耀文天中记载遗民书云易称天玄盖取幽深之名诗咏彼苍近在远望之色浴心方等之渊悟怀绝㝠之肆)。

　　答秦主姚兴

　　鸠摩罗什(后秦)

　　通不住法住般若

　　众生之所以不阶道者。有着故也。是以圣人之教恒以去着为事。故言以不住般若。虽复大圣玄鉴。应照无际亦不可着。着亦成患。欲使行人忘彼我。遗所寄。泛若不系之舟无所倚薄则当于理矣。

　　通圣人放大光明普照十方

　　圣人之教。玄通无涯。致感多方不可作一途求不可以一理推故应粗以粗应细以细应理固然矣。所以放大光明。现诸神变者。此应十方诸大菩萨将绍尊位者耳。若处俗接粗。复容此事耶。阿含经云释氏之处天竺。四十余载。衣服饮食。受诸患痛。与人不别。经又云。圣人亦入鹿马而度脱之。当在鹿马。岂异于鹿马哉。若不异鹿马。应世常流。不待此神变明矣。每事要须自同于前物。然后得行其化耳。

　　通三世

　　众生历涉三世。其犹循环过去未来。虽无眼对。其理常在。是以圣人寻往以知往。逆数以知来。

　　与安成侯姚嵩述佛义书

　　姚　兴(后秦主)

　　吾曾以己所怀疏条摩诃衍诸义图。与什公评详厥衷。遂有哀故。不复能断理未久。什公寻复致变。自尔䘮戎相寻。无后意事。遂忘弃之。近以当遣使送像。欲与卿作疏。箱箧中忽得前所条本末。今送示卿徐徐寻抚。若于卿有所不足者。便可致难也。见卿来日并可以当言笑。吾前试通圣人三达观以咨什公。公寻有答。今并送往。诸此事皆是昔日之意。如今都无情怀如何矣。

　　上后秦主姚兴佛义表

　　姚　嵩(后秦)

　　臣言奉陛下所通诸义。理味渊玄。词致清胜。间诣逾于二篇。妙尽侔乎中观。咏之玩之纸已致劳。而心犹无厌。真可谓当时之高唱。累劫之宗范也。但臣顽闇。思不参玄。然披寻之日。真复咏歌弗暇。不悟弘慈善诱。乃欲令参致问难敢忘愚钝。辄位叙所怀。岂曰存难。直欲咨所未悟耳。臣言上通三世。甚有深致。既已远契圣心。兼复抑正众说宗涂亹亹超绝常境。欣悟之至。益令赏味增深。加为什公研核该备。实非愚臣所能称尽。正当铭之怀抱。以为心要耳。臣言上通不住法。住般若。义云。众生所以不阶道者。有着故也。圣心玄诣诚无不尽。然至乎标位六度。而以无著为宗。取之于心。诚如明诲。即之于事。脱有未极。夫无著虽妙。似若有不即真两㝠。有不即真两㝠。恐是心忘之谓耳。窃寻玄教。如更有以谨牒成言以摅愚见故经云。以无所舍法。具足檀波罗蜜。以此三事不可得。故三者既㝠。有无无当。无当之理。即同幻化以此而推。恐不住之致。非真忘彼我。遗所寄而已。

　　诏云放大光明诸神变者。此自应十方诸大菩萨将绍尊位者耳。斯理之玄。固非庸近所参。然不己之情。犹欲言所未达。夫万有不同。精粗亦异。应彼虽殊而圣心恒一恒一故圆以应之不同故权以济之虽鹿马而未始乖其大虽现神变而未始遗其细故净名经云。如来或以光明而作佛事。或以寂寞而作佛事。显默虽异而终或不二然则于小大之间恐是时互说耳。如华手经初佛为德藏放大光明。令诸众生普蒙其润。又思益经中网明所问如来三十三种光明。一切遇者皆得利益。法华经云。佛放眉间相光。亦使四众八部。咸皆生疑。又云处闇众生。各得相见。苟有其缘。虽小必益苟无其因虽大或乖。故般若经云若有众生遇斯光者。必得无上道。又以神变令三恶众生皆生天上。以此而言。至于光明神变之事似存平等。敢缘慈顾。辄竭愚思。若复哀矜重开导者。岂直微臣独受其赐。

　　诏云大道者以无为为宗若其无为复何所为耶。至理渊淡。诚不容言。然处在涉求之地。不得不寻本以致悟。不审明道之无为为当以何为体。若以妙为宗者。虽在帝先而非极。若以无有为妙者。必当有不无之因。因称俱未㝠。讵是不二之道乎。故论云。无于无者。必当有于有。有无之相。譬犹修短之相形耳。无理虽玄。将恐同彼断常常犹不可况复断耶。然则有无之津。乃是边见之所存。故中论云。不破世谛故。则不破真谛。又论云。诸法若实。则无二谛。诸法若空。则无罪福。若无罪福。凡圣无泮。二苟无泮。道何所益。由臣闇昧。未悟宗极。唯愿仁慈。重加诲谕。

　　答安成侯姚嵩

　　姚　兴(后秦主)

　　卿所难问。引喻兼富。理极深致。实非庸浅所能具答。今为当都格以相酬耳。卿引般若经云。若有众生遇斯光者。必得无上道即经所言未闻有凡流而得见光明者。如释迦放大光明。普照十方当斯之时。经不言有群品而得见。其怪而异之者。皆是普明之徒。以斯言之定不为群小也。卿若以众生为疑者。百万菩萨。岂非众生之谓耶。然经复云。普明之诣释迦。皆与善男子善女人持诸华香来供养释迦。及致供养之徒。自应普蒙其润也。但光明之作本不为善男子善女人。所以得蒙余波者。其犹蝇附骥尾得至千里之举耳。卿又引神变令三恶众生得生人天。若在鹿为鹿。在马为马。而度脱之。岂非神变之谓耶。华手思益法华诸经所言。若云放大光明自应与大品无异也。若一一光明以应适前物此作非人天所通。夫光明之与寂寞。此直发意有参差其揆一也卿引经言施者受者财物不可得。与不住法不住般若未有异。二者直是始终之教也。统而言之。俱是破着之语耳。何者。罪不罪施者受者及财物都不可得。若都不可得。复何所著。是劝无所著明矣。卿又问明道之无为。为当同诸法之自空。为妙空无以成极耶。又引论中二谛之间。言意所不及。道之无为所寄耶。吾意以谓为道止无为。未详所以宗也。何者。夫众生之所以流转生死者。皆着欲故也。若欲止于心。即不复生死。既不生死。潜神玄漠。与空合其体。是名涅槃耳。既曰涅槃。复何容有名于其间哉。夫道以无寄为宗。若求寄所在恐乃惑之大者也。吾所明无为不可为有者意事如隐。寻求或当小难。今更重伸前义。卿所引中论。即吾义宗诸法。若不空则无二谛。若不有亦无二谛。此定明有无不相离。何者。若定言有。则无以㧞高士。若定明无。则无以济常流是以圣人有无兼抱而不舍者。此之谓也。然诸家通第一义。廓然空寂。无有圣人吾常以为殊太迳廷。不近人情。若无圣人知无者谁也。

　　重上后秦主姚兴表

　　姚　嵩(后秦)

　　臣言奉赐还诏。诲喻周备。伏寻之日。欣踊无量。陛下爰发德音。光阐幽极。拓道义之门。演如来之奥。㝠宗隐而复彰。玄扉掩而再敞。文外之㫖。可谓朗然幽烛矣。夫理玄者。不可以言称。事妙者。固非常词之所赞。虽欲心口仰咏。亦罔知所尽。由臣愚钝。而猥蒙陛下袖饰之美。诚复欣戴。殊眷实赦。比仰味微言。研咏弥至。其为蒙悟。岂唯过半之益。但臣仍充外役。无由亲承音㫖每望云遐慨。实在罔极。不胜延系。谨以申闻臣嵩言。

　　重答安成侯姚嵩

　　姚　兴(后秦主)

　　得表具一二吾常近之才。加多事昏塞。触事面墙。不知道理安在。为复以卿好乐玄法。是以聊复孟浪以言之。耳而来喻过美。益以不安。

　　答秦主书

　　释(道恒道标)

　　奉去月二十八日诏敕尚书令夺道恒标等法服。承命悲惧。五情失守。俯仰惭惶。无地自厝。恒等诚才质闇短。染法未久。所存既重。眷慕亦深。猥蒙优诏。褒饰过美。开谕诲励。言理备至。但情之所安。实怀罔己法服之下。誓毕身命。兼少习佛法。不闲世事徒发非常之举。终无殊异之功。虽有㧞能之名。而无益时之用。未见机毫之补。将有山岳之损。窃为陛下不取也。光武尚能纵严陵之心。魏文全管宁之操。折至尊之高怀。遂匹夫之微志。在宥群方。靡不自尽。况陛下以道御物。兼弘三宝。使四方义学之士。萃于京师。新异经典。流乎遐迩。大法之隆。于兹为盛。方将阐扬洪化。助明振晖。嗣祗洹之遗响。扇灵鹫之余风。建千载之[車*丸]模。为后生之津涂。而恒等岂可独屈于明时。不得伸其志愿。伏愿鉴其元元之情。特垂旷荡通物之理。更赐明诏。听遂微心。则衔恩九泉。感德累劫。不胜战悚。谨奏以闻。

　　(附)姚兴与恒标二公劝罢道书

　　卿等乐道体闲。服膺法门。皦然之操义。诚在可嘉但朕临四海。治必须才方欲招肥遁于山林搜陆沉于屠肆。况卿等周旋笃旧。朕所知尽。各挹干时之能而潜独善之地。此岂朕求贤之至情。卿等兼弘深趣邪。昔人有言。国有骥而不乘。方惶惶。而更索。是之谓也。今敕尚书令显便夺卿等二乘之福心。由卿清名之容室。赞时益世。岂不大哉苟心存道味宁系白黑望体此怀。不以守节为辞。

　　重答秦主表

　　(道恒　道标)

　　道恒等近自陈写。冀悟圣鉴。重奉明诏。不蒙矜恕。伏读悲惶若无神守陛下仁弘覆载。使物悦其性。恒等少智法化愚情所乐。誓以微命。与法服俱尽。而过恩垂及眷忘其陋劝弘菩萨兼济之道。然志力有限。实所不堪非徒余年苟自求免直余怀所存。私怀必守。伏愿鉴恕一往之诚不责偏执之咎。特赐恩㫖。听遂微心。屡延明诏。随用悚息。不胜元元之至。谨重奏以闻。

　　(附)姚兴诏恒标二公

　　省所奏具意。今所以相屈者。时所须也。不复相推本心以及于此。烦殷勤广自料理。吾之情趣想卿等体之在素。不复烦言。便可奉承时命。勉菩萨之踪耳。

　　重答秦主表

　　(道恒　道标)

　　道恒等愚意所执具如前表精诚微薄。不能感悟圣心。累蒙还诏。未蒙慈恕俯仰忧怖无复心情。陛下道怀虚纳。养物无际愿开天地之恩。得遂一介之志。愚守之诚毕命无辜分受违诏之愆甘引无恨。屡纡圣听追用悚息。不任罔极之情。谨奏以闻。

　　姚兴诏恒标二公

　　得重奏一二具之情事具。如前诏。但当开意以从时命无复烦于郑重也。

　　答秦主表

　　僧䂮等(后秦)

　　惟圣人能通天下之志。恒标业已毁除须发。着八正之衣。今使处缙绅之朝。非其志也。且大秦龙兴。异才辈出。如恒标等。未为卓异。何足拘于文网也。

　　(附)姚兴与鸠摩罗𦒿婆书

　　别已数旬。旋有思想。渐暖。比日何如小丑远举更无处分正有愦然耳。顷万事之殷。须才以理之。近诏道恒等。令释罗汉之服。寻菩萨之迹。想当盘桓耳。然道无不在。法师可劝进之。苟废其寻道之心。亦何必须尔也致意迁上人。别来何似。不审[((素-糸)*力)/石]统复何如。多事不能一一为书。恒等亦可烦诸上人。劝其令造菩萨之行。

　　重答秦主书

　　僧䂮等

　　盖闻太上以道养民而物自是其须有德而天下治。是以古之明主审违性之难御悟任物之易因故尧。放许由于箕山。陵让放杖于魏国。高祖纵四皓于终南。叔度辞蒲轮于汉世者。晋国戴逵被褐于剡县。谢敷罗发于若耶盖以适贤之性为得贤也。故上有明君下有苇带。逸民之风垂训于今矣。今道标恒等。德非圆达。分在守节。且少习玄化。伏膺佛道。一往之诚。必志匪席。至于敷演妙典。研究幽微足以启悟童稚。助化功德。使物识罪福。则有济苦之益。苟佛不虚言。标等有弘毗邪之训矣。窃闻近日。猥蒙优诏。使释法服将擢翠翘于寒条之上。曜扶渠于重冰之下。斯诚陛下仁爱恺悌。宽不世之恩。然[((素-糸)*力)/石]等眷眷。窃有愚心以陛下振道德之纲以维六合。恢九德之网以罗四海。使玄风扇千载之前。仁义陶万世之后。宇宙之外。感纯德以化宽九域之内。肆玄津以逍遥。匹夫无沟壑之怨。嫠妇无停纬之叹。此实所以垂化。海内所以仰赖。愚谓恒标虽区区一介守。所见为小异然故在罗网之内即是陛下道化之一。臣昔孛佐治十二年。未闻释夺法衣形服世议苟。于时有补袈裟之中亦有弘益。何足复夺道与俗。违其适性。昔巢由抗节。尧许俱高。四皓匪降。上下同美。斯乃今古之一揆。百代之同风。且德非管仲。不足华轩堂阜。智非孔明。岂足三顾草庐。愿陛下放既往之恩。从其微志使上不过惠。下不失分。则皇唐之化。于斯而在。箕颍之宾复见今日矣䂮等庸近。献愚直言。惧触天威。追用悚息。僧䂮等言。

　　(附)姚兴又报僧[((素-糸)*力)/石]等书

　　省疏所引一二具之。朕以谓独善之美。不如兼济之功。自守之节。未若拯物之大。虽子陵颉颃于光武。君平慠岸于蜀肆。周党辞禄于汉朝。杜微称聋于诸葛。此皆偏尚取介之士耳何足以关嘿语之要。领高胜之趣哉。今九有未乂。黔𥠖荼蓼。朕以寡德独当其𡚁。思得群才。共康至治。法师等虽潜心法门。亦毗世宣教纵。不能导物化时。勉人为治而远美辞世之许由。近高散发于谢。敷若九河横流人尽为鱼法师等虽毗世宣教。亦安施乎。而道恒等伏膺法训。为日久矣。然其才用。足以成务。故欲枉夺其志以辅暗政耳。若福报有征。佛不虚言。拯世急病之功。济时宁治之勋。功福在此而不在彼。可相诲谕时副所望。

　　答范光禄书

　　谢灵运(宋)

　　辱告慰企晚寒体中胜常灵运脚诸疾比春更甚忧虑故人有情信如来告企咏之结。实过饥渴。山涧幽阻。音尘阔绝。忽见诸赞。叹慰良多。可谓俗外之咏。寻览三复。味玩增怀。辄奉和如别。虽辞不足睹。然意寄尽此。从弟惠连后进文悟衰宗之美亦有一首并以远呈承祗洹法业日茂随喜何极六梁徽缘窃望不绝即时经始招提在所住山南南。檐临涧北户背岩以此息心当无所忝邪。平生缅然临𥿄累叹敬惜为先继以音告傥值行李辄复承问二月一日谢灵运白答。

　　(附)宋范泰与谢侍中书

　　卿常何如历观高士类多有情吾亦许卿以同何缅邈之过便是未孤了幽关也吾犹有旧情东望慨然便是有不驰处也见炽公阡陌如卿问栖僧于山诚是美事屡改骤迁未为快也杖策之郡斯则善也祗洹中转有奇趣福业深缘森兮满目见形者所不能传闻言而悟亦难其人辞烦而已于此绝笔范泰敬谓。

　　(泰暮年事佛甚精于宅西立泜洹精舍又为佛赞以书示灵运灵运答书兼和其赞)。

　　(○此二书与灵运答二书今刻弘明并混为一)。

　　答王卫军书

　　竺道生(宋)

　　究寻谢永嘉论。都无间然。有同似若妙善不能不以为欣。檀越难㫖甚要切。想寻必佳通耳。且聊试略取论意。以伸欣悦之怀。以为苟若不知。焉能有信。然则由教而信。非不知也。但资彼之知。理在我表。资彼可以至我。庸得无功于日进。未是我知。何由有分于入照。岂不以见理于外。非复全昧。知不自中。未为能照耶。

　　(生姓魏钜鹿人居彭城依竺法汰受业又游长安从什公还都止青园寺为时法匠终庐山)。

　　(附)王弘问谢永嘉并书

　　论曰由教而信有日进之功非渐所明无入照之分问曰由教而信而无入照之分则是闇信圣人若闇信圣人理不关心政可无非圣之尤何由有日进之功。

　　论曰暂者假也真者常也假知无常常知无假又曰假知累伏理暂为用用暂在理不恒其知问曰暂知为假知者则非不知矣但见理尚浅未能常用耳虽不得与真知等照然宁无入照之分耶若暂知未是见理岂得云转理暂为用者又不知以何称知。

　　论曰教为用者心日伏伏累弥久至于灭累问曰教为用而累伏为云何伏耶若都未见理专心闇信当其专心唯信而已谓此为累伏者此是虑不能并为此则彼废耳非为理累相权能使累伏也凡厥心数孰不皆然如此之伏根本未异一倚一伏循环无已虽复弥久累何由灭。

　　弘白一悟之谈常谓有心但未有以折中异同之辨故难于厝言耳寻览来论所释良多然犹有未好解处试条如上为呼可容此疑不既欲使彼我意尽览者泠然后对无兆兼当造膝执笔增怀真不可言王弘敬谓。

　　附谢灵运答王卫军问并书

　　问曰由教而信而无入照之分则是闇信圣人耶若闇信圣人理不关心正可无非圣之尤何由有日进之功答曰颜子体二未及于照则向善已上莫非闇信但教有可由之理我有求理之志故曰关心赐以之二回以之十岂直免尤而已实有日进之功。

　　问曰暂知为假知者则非不知矣但见理尚浅未能常用耳虽不得与真知等照然宁可谓无入照之分耶若暂知未是见理岂得云理暂为用又不知以何称知答曰不知而称知者正以假知得名耳假者为名非暂知如何不恒其用岂常之谓既非常用所以交赊相倾故谏人则言政理悦已则犯所知若以谏时为照岂有悦时之犯故知言理者浮谈犯知者沈惑推此而判自圣已下无浅深之照然中人之性有崇替之心矣。

　　问曰教为用而累伏为云何伏耶若都未见理专心闇信当其专心唯信而已谓此为累伏者此是虑不能并属此则彼废耳非为理累相推能使累伏也凡厥心数孰不皆然如此之伏根本未异一倚一伏循环无已虽复弥久累何由灭答曰累伏者属此则废彼实如来告凡厥心数孰不皆然亦如来㫖更恨不就学人设言而以恒物为讥耳譬如药验者疾易痊理妙者吝可洗洗吝岂复循环疾痊安能起灭则事不侔居然已辨但无漏之功故资世俗之善善心虽在五品之数能出三界之外矣平叔所谓冬日之阴辅嗣亦云远不必携聊借此语以况入无果无阻隔灵运白一悟理质以经诰可谓俗文之谈然书不尽意亦前世格言幽僻无事聊与同行道人共求其衷猥辱高难词征理柝莫不精究寻览弥日欣若暂对辄复更伸前论虽不辨酬释来问且以示怀耳海峤岨迥披叙无斯临白增怀眷叹良深谢灵运再拜。

　　重答谢永嘉书

　　更寻前答起悟亦不知所以为异正当尔耳已送示生公此间道人故有小小不同小凉当共面尽脱有厝言更白面写未由寄之于此所散犹多。

　　答宋文帝赞扬佛教事

　　何尚之(宋)

　　丹阳尹萧摹之上言佛刹夸尚。甲第显宅。于兹殆尽。材竹铜彩。糜损无极。违中越制。宜加检裁。请自今已后。有欲铸铜像者。悉诣台自闻。兴造塔寺精舍。皆先诣所在二千石通𤼵本末依事列言本州必须报许。然后就功。其有辄铸铜制辄造寺舍者。皆以不承用诏书律论。铜宅材瓦。悉没入官。奏可。是时有沙门慧琳假服僧次而毁佛法著白黑论。衡阳太守何承天与琳比狎雅相击扬着达性论。诋呵释教。永嘉太守颜。延之。太子中舍人宗炳。信法者也。检校二论各万余言。炳因着明佛论以广其宗。帝善之。谓侍中何尚之曰。吾少不读经。比复无暇。三世因果未辨致怀。而复不敢立异者。正以前达及卿辈时秀。率皆敬信故也范泰谢灵运每云。六经典文。本在济俗为治耳。必求性灵真奥。岂得不以佛经为指南耶。颜延年之折达性。宗少文之难白黑。论明佛法汪汪尤为名理。并足开奖人意。若使率土之滨皆纯此化。则吾坐致太平。夫复何事。尚之对曰。悠悠之徒多不信法。以臣庸蔽。独秉愚勤。前代群贤。难复尽知。渡江已来。则王导周顗宰辅之冠盖。王蒙谢尚人伦之羽仪。郄超王坦王恭王谧韶气贞情。又为物表。郭文谢敷戴逵等皆置心天人之际。抗身𤎆霞之间。其余范汪孙绰张玄殷觊略数千人。靡非时俊。又炳论所列诸沙门等帛昙𨗉者其下辈也。所与比对则庾元规。自𨗉已上。护兰诸公。皆将亚迹黄中。或不测人也。爰逮汉魏。奇才异德。胡可胜言。宁当空失性灵。沦惑于幻妄之说哉。慧远法师尝云。释氏之化。无所不可。适道固自教源。济俗亦为要务。世主若能剪其讹伪。奖其验实。与皇之政并行四海。幽显协力。共敦𥠖庶。何成康文景独可奇哉。窃谓此说有契理奥。何者。百家之乡。十人持五戒。则十人淳谨矣。千室之邑。百人修十善。则百人和厚矣。传此风训以遍㝢内。编户千万。则仁人百万矣。若持一戒一善。悉计为数者。抑将十有二三矣。夫能行一善则去一恶一恶既去则息一刑一刑息于家则万刑息于国四百之狱何足难错雅颂之理理宜倍速即陛下所谓坐致太平者也。又五胡乱华已来。生民涂炭。𡨚横死亡者不可胜数。其中误获苏息必释教是赖。故佛图澄入邺。而石虎杀戮减半。洮池塔放光。而符楗椎锯用息。蒙逊反噬无亲。虐如豺虎。末节感悟。遂成善人。法逮道人力兼万夫。几乱河渭。面缚甘死。以赴师范。此非有他敬信故也。且观世大士。所降近验。并即表身世。众目共睹。祈求之家。其事相继。劝戒深切。而愚闇之徒。忽重殉轻。滞小迷大。恚僧尼之绝牉育。嫉像塔之费朱紫。此犹生民荷覆载之德。日用而不论。吏司苦堙瘗之劳。有时而诋慢。慧琳承天盖亦然耳。时吏部郎羊玄保在座进曰。此谈盖天人之际。岂臣所宜预。窃恐秦楚论强兵之术。孙吴尽吞并之计。将无取于此邪。帝曰。此非战国之具。良如卿言。尚之曰。夫礼隐逸则战士怠。贵仁德则兵气衰。若以孙吴为志。苟在吞噬。亦无取尧舜之道。岂唯释教而已。帝悦曰。释门有卿。亦犹孔氏之有季路。所谓恶言不入于耳。

　　答何衡阳书

　　宗　炳(宋)

　　所送慧琳白黑论。辞清致美。但吾闇于照理。犹未达其意。人形至粗。人神实妙。以形从神。岂得齐终心之所感。崩城陨霜。白虹贯日。太白入昴。气禁之医。心作水火。冷暖辄应。况今以至明之智。至精之志。专诚妙彻。感以受身。更生于七宝之土。何为不可实哉。又云析毫空树。无伤垂阴之茂。离材虚室。无损轮奂之美。贝锦以繁采发华。和羹以盐梅致㫖。以塞本无之教。又不然矣。佛经所谓本无者。非谓众缘和合者皆空也。垂䕃轮奂处物自可有耳故谓之有谛。性本无矣。故谓之无谛。自古千变万化之有俄然皆已空矣。如惠子所谓物方生方死。日方中方睨。死睨之实。恒预明于未生未中之前矣。愚者不睹其理。唯见其有。故齐侯摄爽鸠之余伪而泣恋其乐。贤者心与理一。故颜子庶乎屡空。有若无。实若虚也。自颜已下。则各随深浅而味其虚矣。若又逾下。纵不能自清于至言。以倾爱竞之惑。亦何常无仿佛于一毫。岂当反以一火增寒。而更令恋嗜好之欲乎。又以效神光无径寸之明。验灵变无纤芥之实。徒称无量之寿。孰见期颐之叟。诸若此类。皆谓于事不符。夫神光灵变及无量之寿。皆由诚信幽奇。故将生乎佛土。亲映光明。其寿无量耳。今没于邪见慢诞灵化。理固天隔。当何由睹其事之符乎。夫心不贪欲。为十善之本。故能俯绝地狱。仰生天堂。即亦服义蹈道理端心者矣。今内怀虔仰。故礼拜悔罪。达夫无常。故情无所吝。委妻子而为施岂有邀于百倍。复何得云不由恭肃之意。不乘无吝之情乎。泥洹以无乐为乐。法身以无身为身。若本不希拟。亦可为增耽逸之虑。肇好奇之心。若诚餐仰。则耽逸稍除。而获利于无利矣。又何关利竞之俗乎。又云道在无欲。而以有欲要之。俯仰之间非利不动。何诬佛之深哉。夫佛家大趣。自以八苦皆由欲来。明言十二因缘。使高妙之流。朗神明于无生耳。欲此道者。可谓有欲于无欲矣。至于启导粗近。天堂地狱。皆有影响之实。亦由于公以仁活招封。严氏以好杀致诛。畏诛而欲封者。必舍杀而修仁矣。厉妙行以希天堂。谨五戒以远地狱。虽有欲于可欲。实践日损之清涂。此亦西行而求郢。何患其不至哉。足下籍其不信远送此论。且世之疑者咸亦妙之。故自力白答以尘露众情。夫世之然否。佛法兴䘮。何得相与共处以可否之间。吾故罄其愚思。制明佛论以自献所怀。宗炳白。

　　又答何衡阳书

　　宗　炳(宋)

　　敬览来论。观足下意。非谓制佛法者非圣也。但其法权而无实耳。未审竟何以了其无实。夫灵化超于玄极之表。其故纠结于幽㝠之中。曾无神人指掌相语。徒信史之阙文于焚烧之后便欲以废顿神化。相助寒心也。来告所疑若实有来生报应。周孔何故默无片言。此固偏见之恒疑也。夫圣神玄发。感而后应。非先物而唱者也。当商周之季。民坠涂炭。杀逆横流。举世情而感圣者乱也。故六经之应治而巳矣。是以无佛言焉。刘向称禹贡九州。盖述山海所记申毒之民偎人而爱人。郭璞谓之天竺。浮屠所兴。虽此之所夷。然万土星陈于太虚。竟知孰为华哉。推其偎爱之感。故浮屠之化应焉。夫夫子道言。远见庄周之篇。瑶池之宴。乃从汲冢中出。然则治之五经。未可以塞天表之奇化也。难又曰若即物常空。空物为一。空有未殊。何得贤愚异称。夫佛经所称即色为空。无复异者。非谓无有。有而空耳。有也则贤愚异称。空也则万异俱空。夫色不自色。虽色而空。缘合而有。本自无有。皆如幻之所作。梦之所见。虽有非有。将来未至。过去已灭。见在不住。又无定有。凡此数义。皆玄圣致极之理。以言斥之。诚难朗然。又云形神相资。古人譬之薪火。薪弊火微。薪尽火灭虽有其妙。岂能独存。夫火者薪之所生。神非形之所作。意有精粗。感而得形随之。精神极则超形独存。无形而神存。法身常住之谓也。是以始自凡夫。终则如来。虽一生尚粗。苟有识向。万劫不没。必习以清升。螟蛉有子。蜾裸负之。况在神明理荫宝积之盖。升镫王之座。何为无期。又疑释迦以尽权救物。岂独不爱数十百万之说。而吝俄顷神光。不以晓邪见之徒夫。虽云善权感应。显昧各依罪福。昔佛为众说。又放光明。皆素积妙诚。故得神游若时。言成已着之筌。故慢者可睹。光明发由观照。邪见无缘瞻洒。今睹经而不悛其慢夫复何益。若诚信之贤。独朗神照。足下复何由知之。而言者会复谓是妄说耳。恒星不见。夜明也考其年月。即佛生放光之夜也。管幼安风夜泛海。同侣皆没。安于闇中见光。投光赴岛。阖门独济。夫佛无适莫。唯善是应。而致应若王祥郭巨之类不可称说。即亦见光之符也。岂足下未见便无佛哉。又陈周孔之盛。唯方佛为弘。然此国治世君王之盛耳。但精神无灭。㝠运而已。一生瞬息之中。八苦备有虽克儒业。以整俄顷。而未几已灭。三监之难。父子相疑。兄弟相戮七十二子虽复升堂入室。年五十者曾无数人。颜夭冉疾。由醢予族。赐灭其须。匡陈之苦。忍饥弘道。诸国乱流。竟何所救。以佛法观之。岂非世物宿缘所萃邪。若使外率礼乐。内修无生。澄神于泥洹之境。以亿劫为当年。岂不诚弘哉。幸勿据粗迹而云周孔则不然也。人皆谓佛妄语。山海经说死而更生者甚众。昆仑之山。广都之野。轩辕之丘。不死之国。气不寒暑。凤卵是食。甘露是饮。荫玗琪之树。歃朱泉人。皆数千岁不死。及化为黄能。入于羽渊。申生伯有之类。丘明所说亦不少矣。皆可推此之粗以信彼之精者也。承音有道闻佛法而敛衽者。必不啻作蒲城之死士可知矣。当由所闻者未高故邪。足下所闻者高于今。犹可豹变也。人是精神物。但使归信灵极。粗禀教诫。纵复微薄。亦足为感。感则弥升。　神背心毁。恐或自贻伊阻也。佛经说释迦文昔为小乘比丘而毁大乘。犹为此备苦地狱。经历劫数。况都不信者邪。足下所诘前书中语。为因琳道人章句耳。其意既已粗达。不能复一一辩答。所制明佛论。已事事有通。今付往。足下力为善寻。具告。宗炳白。

　　答李交州书

　　释道高(宋)

　　释道高白奉垂问至圣显晦之迹。理味渊博。辞义照洗。敬览反覆弥高德音。使君垣墙崇𨗉得门自难。辄罄愚管。罔象玄珠。夫如来应物。凡有三焉。一者见身。放光动地。二者正法。如佛在世。三者像教。仿佛仪[車*丸]。仿佛仪[車*丸]。应今人情人情感像。孰为见哉。故净名经云善解法相。知众生根。至于翅头末城龙华三会人情感见。孰为隐哉。故法华经云。时我及众僧俱出灵鹫山。儴佉之宫。孱然可期。西方根源。何为不睹。而世之疑者。多谓经语不符。闇寄情少。咸以不睹生滞夫三皇五帝。三代五霸。姬旦孔丘。删诗制礼。并闻史籍。孰睹之哉。释氏震法鼓于鹿园。夫子扬德音于鄹鲁。皆耳眼所不得俱。信之于书契。若不信彼。不患疑此。既能了彼。何独滞此。使君圣思渊远。洞鉴三世。愿寻寿量未尽之教。近取定光儒童之迹。中推大通智胜之集。以释众人之幽滞。若披重霄于太阳。贫道言浅辞拙。语不宣心。冀奉见之日。当申之于论难耳。谨白。

　　(附)李淼与高明二法师难佛不见形书

　　夫道处清虚。四大理常而有。沙门妙出群域。若称其巧。能利物。度脱无量为教。何以不见真形于世。真空说而无实耶。今正就寻西方根源。伏愿大和尚垂怀。允纳下心。无惜神诰。弟子李淼和南。

　　重答李交州书

　　释道高(宋)

　　释道高白重奉深诲。义华㫖远。今谨率常浅粗陈所怀。夫大圣𥙿昭昭之光明。而世之疑者。遽以不睹形。遂长迷于大梦。横沉沦而溺生死。然亡身投诚必感而见不感不见其有见者以告不见其不见者会不信见圣人何尝不在群生何尝不见哉。闻法音而称善。刍狗非谓空陈。睹形像而曲躬。灵仪岂为虚设低首合掌。莫非佛事。但令深悟有方。殊涂同归耳。前疏所引。彼此疑信者。正为世人不见。便谓无佛。故取不见周孔。谓其绳准耳。贫道学业粗浅。弥惭简札。上酬谬略惧尘盛藻追增悚愧流汗霢霂谨白。

　　(附)李淼重与道高法师书

　　李淼和南旋省雅论位序区别。辞况冲美。欣会良多。所谓感化异时。像正殊俗。援外以映内。征文以验实。敬范来趣无所间然缘夫受悟之由。必因鉴观。闇寄生疑。疑非悟本。若书契所存。异代齐解。万世之后。可不待圣而师矣。若乃声迹并资言象相济。大义既乖。儒墨竞兴岂徒正信不朗。将亦谤误增衅。得不取证于示现。印记以自固乎。大圣以无碍之慧。垂不请之慈。何为吝昭昭之明。晦倍寻之器。绝群望于泥洹之后。兴罪垢于三会之先。刍狗空陈。其能悟乎。仪像虚设。其能信乎。至于帝王姬孔。训止当世。来生之事。存而不论。故其隐见废兴权实莫辨。今如来[車*丸]业。弥贯三世。慈悲普润。不得以见在为限。群迷求解。不可以灭尽致穷。是以化度不止于篇籍。佛事备列于累万问今之所谓佛事者。其焉在乎。若如雅况所信在此。所验在彼。而圣不世出。孔释异途。即事而谈罔非矛盾矣。其可相验乎。未能默废。聊复寓言。幸更详究迟睹清释。

　　答李交州书

　　释法明(宋)

　　释法明白。巨论爰降。敬览移日。馥若幽兰清若惠风。贫道器非霜颖。运非庖生。动乖理问。独踬疑骇。良由辞讷㫖滞。剧难星陈。愚谓贰暗寄奇。鉴观示见。鞠躬歌赞。感动灵变。并趣道之津梁。清升之嘉会。故宜寄观双举。疑验两行。岂得罢绝示见。顿漏神彩。齐[車*丸]姬孔。同范世训。放光动地。徒为空言。夫法身凝绝。妙色湛然。故能隐显顺时。行藏莫测。显则乘如而来。隐则善逝而去。即言求㫖。何愆于十号哉。夫群生长寝于三有。众识永惛于六尘。潜移为吞噬之主。相续为回转之轮。形充逆旅之馆。神当过憩之宾。往来三恶。经离八难。一身死坏。复受一身。虽世智辨聪。群书满腹。未免谬见以翳情。疑似以干虑。迟回于两心。踌躇于二迳。放光动地。其可见乎。自有栖志玄宅。下操幽渊。明一生若朝露。辨三世之弗虚。纵辔清真。敛控浊伪。植德耘邪而荟蔚。树福灌正而扶疏。苦节竞辰于寸阴。洁己争逝于桑榆。怀诚抱向。感而遂通。岂不亲映光彩而睹其灵变哉。若耳眼所不自了。或通梦之所见。如汉明因梦以感圣。帝主倾诚以归德。宋武皇帝始登帝位。梦一道人提钵就乞。因而言曰。君于前世施维卫佛一钵之饭。今居斯位。遣问严公征其虚实。严公即送七佛经呈闻吴主孙权初疑佛法有灵验。当停罢省。遂获舍利。光明照宫。金铁不能碎罏冶不能融。今见帝京建初寺是。吴郡有石佛。浮身海水。道士巫师人从百数。符章鼓舞。一不能动。黑衣五六。朱张数四。薄尔奉接。遂相胜举。即今见在吴郡北寺。兰公拂严雪于猛兽。护公感枯泉而洪流。并高行逸群清身迈俗。皆有异迹。世咸记焉。自兹以外。不可胜论。贫道少惰学业。孤陋寡闻。直言朴辞。未必可采。惧不允当。伏追惭悚。谨白(并弘明集)。

　　对宋文帝问

　　求那跋摩(宋)

　　求那跋摩宋言功德铠本刹利种。元嘉八年达于建业。文帝引见曰。弟子常欲持斋不杀。迫以身狥物。不获从志。法师既不远万里。来化此国。将何以教之。跋摩曰。夫道在心。不在事。法由己。非由人。且帝王与匹夫所修各异。匹夫身贱名劣。言令不威。若不克己苦躬。将何为用。帝王以四海为家。万民为子。出一嘉言。则士女咸悦。布一善政。则人神以和刑不夭命。役无劳力。则使风雨适时。寒暖应节。百谷滋繁。桑麻郁茂。如此持斋亦大矣。不杀亦众矣。宁在𨷂半日之餐。全一禽之命。然后方为弘济耶。帝抚几叹曰。开悟明达。谓达天人之际矣。

　　与孔中丞释疑惑书

　　萧子良(南齐)

　　览君书。每患浮言之妨正道。夫真俗之教。其致一耳。取之者未达。故横起异同。君云积业栖信。便是言行相舛。岂有奉亲一毁一敬而云大孝。夫仁人之行。非同残害加其美。廉洁之操。不藉贪窃成其德。三归五戒。岂得一念而可舍。十善八正。宁瞥想之可遗。未见轻其本而能重其末者。今云二途虽异。何得相顺。此言故是见其浅近之谈耳。君非不睹经律所辨。何为偏志一方。理没通路。就即因而言。闺门孝悌者。连乡接党竟有几人。今可得以无其多絓诸训诰。经史箴诫。悉可焚之不。君今迟疑于内教。亦复与此何殊哉。今相与去憍矜。除慢慠。节情欲。制贪求。修礼让。习谦恭。奉仁义。敦孝悌。课之以博施。广之以泛爱。赏之以英贤。拔之以俊异。复何惭于鬼神乎。孜孜策励。良在于斯。虽未能奉遵。亦意不忘之。每苦其不及。司徒之府。本五教是劝。方共敦斯美行以率无欲。使欺诡谄佞。望门而自殄。浮伪荡逸。践庭而变迹。等彼息心之馆。齐此无欲之台。不亦善乎。一则仰顺宸极普天之慈。二则敬奉储皇垂爱之善。宵旦而警惕者。正患此心无遂耳。本自开心所纳。正若此矫不多。君正应规谏其乖。开发未达。云何於邑有怀非所望也。又云未必劝人持戒。当令善由下发。必如此而弘教者。是放勋须四凶革而启圣。虞舜待商均贤而德明。其可望乎。君之此意。便当诘尧以土阶之俭。嘉离宫之丽。贬禹以茅茨之陋。崇阿房之贵。耻汲黯之正容。荣祝鮀之媚色。其余节义贞信谦恭之德。皆当改途而反面。复何行之可修也。翰迹易烦。中不尽意。比见君别更委悉。

　　答萧司徒书

　　孔稚圭(南齐)

　　稚圭启民蚤奉明公提拂之仁。深蒙大慈弘引之训。恩奖所驱。性命必尽。敢沥肝髓。乞照神襟。民积世门业依奉李老。以冲静为心。以素退成行。迹蹈万善之渊。神期至顺之宅。仰攀先[車*丸]。自绝秋尘。宗心所向。犹未敢坠。至于大觉明教。般若正源。民生平所崇。初不违背。常推之于至理。理至则归一。置之于极宗宗极不容二。明公导之以正乘。引之以通戒。使民六滞顿袪。五情方旭。回心顶礼。合掌愿持。民齐敬归依。蚤自净信。重律轻条。素已半合。所以未变衣钵眷黄老者。实以门业有本。不忍一日顿弃。心世有源。不欲终朝悔遁。既以二道大同。本不敢惜心回向耳。岂不思乐方广。勤志一乘。况仰资明公齐礼道德。加须奉诵明公清信至制。净住子序。万门朗奥。亿品宣玄。言虽愿违。心不觉醉。更未测明公善诱之妙一至如此。博约纷纶精晖照出。欲罢尚其不能。欲背何以免向。而昔而前。民固不敏。而今而后。斯语请事。始私追寻昔尝明一同之义经以此训张融融乃着通源之论。其名少子。少子所明会同道佛融之此悟。出于民家。民家既尔民复何碍。始乃迟迟执迹。今辄兼敬以心。一不空弃黄老。一则归依正觉。不期一朝霍然大悟。悟之所导。举自明公。不胜踊跃之至。谨启。

　　谢竟陵王示法制启

　　王　融(南齐)

　　翔慧烛于昏涂。洒法水于尘路。至夫澄心洗累之规。庄情束影之制。解网出界之训。灭惑净照之㫖。固以行首霜威。字端风厉。信可以糟滓五书。糠氛百氏。所谓窥七泽而狭潢污。登太山而小天下。

　　门论致诸贤书

　　张　融(南齐)

　　吾门世供佛。舅氏奉道。道也与佛。逗极无二。寂然不动。致本则同。感而遂通达迹成异其犹乐之不沿。不隔五帝之秘。礼之不袭。不碍三皇之圣。时殊故不同其风异世故不一其义。安可辄驾庸愚。诬誷神极。吾见道士与道人战儒墨道人与道士狱是非昔有鸿飞天道。积远难亮。越人以为凫。楚人以为乙。人自楚越耳。鸿常一鸿乎。夫澄本虽一。吾自俱宗其本。鸿迹既分。吾已翔其所集。汝可专遵于佛迹而无侮于道本书与二何两孔周剡山茨。

　　少子致书诸游生者曰。张融白。鸟哀鸣于将死。人善言于就暮。顷既病盛生衰。此亦魂留几气。况惊舟失柂于空壑。山足无绊于泽中。故视阴之间。虽寸每遽。不缝不徙也欲使魄后余意绳墨弟侄。故为门律数感其一章通源二道。今奏。诸贤。以为何若。(融着通源之论其名少子)。

　　融字思光畅之子司徒左长史齐书融玄义无师法而神解过人白黑谈论鲜能抗拒。

　　(附)周颙难张长史门论书(并问)

　　周剡山茨归书少子曰。周颙顿首。懋制来班承复峻其门。则参子无踞诚不待奖。敬寻同本。有测高心。虽神道所归。吾知其主。然自释之外。儒纲为弘。过此而能与仲尼相若者。黄老实雄也。其教流渐。非无邪弊。素朴之本。义有可崇。吾取舍旧怀。粗有泾渭。与夺之际。不至朱紫。但蓄积怀抱未及厝言耳。途[車*丸]乖顺不可谬同异之闻文宜有归辨来㫖谓致本则同。似非吾所谓同。时殊世异。又非吾所谓异也。久欲此中。微举条裁。幸因雅趣。试共极言且略如左。迟闻深况。

　　通源曰道也与佛。逗极无二。寂然不动。致本则同。感而遂通。达迹诚异。周之问曰论云致本则同。请问何义是其所谓本乎。言道家者。岂不以二篇为主。言佛教者。亦应以般若为宗。二篇所贵。义极虚无。般若所观。照穷法性。虚无法性。其寂虽同。住寂之方。其㫖则别。论所谓逗极无二者。为逗极极于虚无。当无二于法性邪。将二涂之外更有异本。傥虚无法性。其趣不殊乎。若有异本。思告异本之情。如其不殊。愿闻不殊之说。

　　通源曰殊时故不同其风。异世故不一其义。吾见道士与道人战儒墨。道人与道士狱是非。昔有鸿飞天道。积远难亮。越人以为凫。楚人以为乙。人自楚越耳。鸿常一鸿乎。夫澄本虽一吾自俱宗其本。鸿迹既分吾已翔其所集。周之问曰论云时殊故不同其风是佛教之异于道也。世异故不一其义。是道言之乖于佛也。道佛两殊。非凫则乙。唯足下所宗之本。一物为鸿耳。驱驰佛道。无免二乖未知高鉴。缘何识本。轻而宗之。其有㫖乎。若犹取二教以位其本。恐战狱方兴未能听讼也。若虽因二教同测教源者。则此教之源。每沿教而见矣。自应鹿巾环杖悠然目击儒墨訚訚从来何诤。苟合源共是。分迹双非。则二迹之用。宜均去取。奚为翔集所向。勤务唯佛。专气抱一。无谨于道乎。言精㫖远。企闻后要。

　　通源曰汝可专遵于佛迹。而无侮于道本。周之问曰足下专遵佛迹。无侮道本。吾则心持释训。业爱儒言。未知足下雅意。佛儒安在。为当本一末殊。为本末俱异邪。既欲精探彼我。方相究涉理类所关。不得无请。

　　(颙于钟山立山。茨精舍。与张融遇辄以玄言相滞。弥日不解。)。

　　答周颙书(并答所问)

　　张　融(南齐)

　　张融白。吾未能忘身故有情身分外既化极魂首。复为子弟留地不欲使方寸旧都日夜荒没。平生所困。横馗而草。所以制是门律。以律其门。非佛与道。门将何律。故告气缓命。凭魄申阴。数感十应。通源定本。实欲足下发予奇意。果能翔牍起情。妙见正析。既赴所志今为子言。

　　周之问曰。论云致本则同。请问何义是其所谓本乎。答彼周曰。夫性灵之为性。能知者也。道德之为道。可知者也。能知而不知。所可知。非能知之义可知。而不为能知所知。非夫可知矣。故知能知。必起于道。可知必知所赴。而下士雷情波照。鼓欲噪神。精明驱动。识用沈蔼。所以倒心下灌。昭隔于道。至若伯阳专气致柔。停虚任魄。载营抱一。居凝通静。静唯通也。则照无所没。魄绪停虚。故融然自道。足下欲使伯阳不静宁可而得乎。使静而不怕道。亦于何而可得。今既静而两神。神静而道二。吾未之前闻也。故逗极所以一为性游简且韵猖狂旷不能复行次战思定霸宇内。但敷生灵以竦志。庶足下罔象以扪珠。是以则帝属五而神常。一皇有三而道无二。凫乙之交定者。鸿乎。吾所以直其绳矣。

　　周之问曰言道家者岂不以二篇为主。言佛教者亦应以般若为宗。二篇所贵义极虚无。般若所观照穷法性。虚无法性其寂虽同。住寂之方其㫖则别。答彼周曰法性虽以即色图空。虚无诚乃有外张义。然环会其所中足下当加以半思也至夫游无荡思心尘自拂思以无荡一举形上是虽忘有。老如骞释。然而有忘释不伐老当其神地悠悠。精和坐废。寂然以湛其神。遂通以冲其用。登其此地。吾不见释家之与老氏。陟其此意。吾孰识老氏之与释家逗极之所以无二。亲情故妙得其一矣。直以物感既分。应物难合。令万象与视听交错。视听与万象相横。着之既已深。却之必方浅。所以苦下之翁。且藏即色。顺其所有。不震其情。尊其所无。渐情其顺。及物有潜去。人时欲无既可西风昼举而致南精。夕梦汉魂中寐不其可乎。若卿谓老氏不尽乎无。则非期于得意。若卿谓尽无而不尽有得意复爽吾所期。卿若疑老氏尽有而不亮以教。则释家有尽何以峻迹斯时。卿若以释家时宜迹峻其犹老氏时峻此迹逗极之同。兹焉余意。

　　周之问曰。论云时殊故不同其风。是佛教之异于道也。世异故不一其义。是道言之乖于佛也。道佛两殊。非凫则乙。答彼周曰。非凫则乙。迹固然矣。迹固其然。吾不复答。但得其世异时殊。不宜异其所以之异。

　　周之问曰。未知高鉴缘何识本。答彼周曰。综识于本已吐前牍。吾与老释相识正如此。正复是目击道斯存。卿欲必曲鞠其辞。吾不知更所以自讼。

　　周之问曰。若犹取二教以位其本恐战狱方兴。未能听讼也。答彼周曰。得意有本何至取教。

　　周之问曰。若虽因二教同测教源者。则此教之源每沿教而见矣。答彼周曰。诚哉有是言。吾所以见道未壹于佛。但吾之即此言别有奇即耳。

　　周之问曰。自应鹿巾环杖。悠然自击。儒墨訚訚。从来何诤。答彼周曰。虞芮二国之斗田。非文王所知也。碎白玉以泯斗。其别有尊者乎。况夜战一鸿。妄巾凫乙。斯自鹿巾之空负头上。环杖之自诬掌中。吾安得了之哉。

　　周之问曰。苟合源共是。分迹双非。则二迹之用宜均去取奚为翔集所向。勤务唯佛。专气抱一。无谨于道乎。答彼周曰应感多端。神情数广。吾不翔翮于四果。卿尚无疑其集佛。吾不翔翮于五通。而于集道复何晦。且宝圣宜本迹匪情急。矧吾已有所集。方复移其翔者邪。卿得其无二于两楹。故不峻督其去取。

　　周之问曰。吾则心持释训。业爱儒言。未知足下雅意佛儒安在。为当本一末殊。为本末俱异邪。答彼周曰。吾乃自元混百圣同投一极。而近论通源。儒不在议。足下今极其儒。当欲列儒围道。故无属垣耳隙。思潜师夜以遂图掩。天城恐难升之险。非子所跻。则吾见非有非无之一地。道言不及耳。非有非无。三宗所蕴。傥赡余虑。惟足下其眄之。念不使得意之相爽。移失于有归耳。

　　通源曰。非凫则乙。迹固然矣。迹固其然。吾不复答。又曰吾与老释相识正如此。正复是目击道斯存。又曰得意有本。何至取教。又曰诚哉有是言。吾所以见道来一于佛。周之问曰。足下之所目击道存。得意有本。想法性之真义。是其此地乎。佛教有之。足下所取非所以何至取教也。目击之本即在教迹。谓之凫乙。则其鸿安渐哉。诸法真性。老无其㫖。目击高情。无存老迹。㫖迹两亡。索宗无所。论所谓无侮于道本。当无侮于何地哉。若谓探道家之迹见其来一于佛者。则是真谛实义。沿文可见矣。将沿于道章而得之乎。为沿于德篇而遇之也。若两无所沿。而玄德于方寸者。此自足下怀抱与老释而为三耳。或可独树一家。非老情之所敢逮也。

　　通源曰。虞芮二国之斗田非文王所知也。斯自鹿中之空负头上。环杖之自诬掌中。吾安能了之哉。周之问曰。足下谓苦下之且藏即色。则虚空有阙矣。足下谓法性以即色图空。则法性为备矣。今有人于此。操环杖而言法性。鹿巾之士执虚无而来诮曰尔不同我。吾与尔阙。足下从容倚棘听断于其间。曰皆不可也。谓其鹿巾空负于头上。环杖自诬于掌中。以足下之精明特达。而判讼若斯。良虞芮之所以於邑也。

　　通源曰。吾不翔翮于四果。卿尚无疑其集佛。吾翮不翔于五通。而于集道复何晦。周之问曰。足下不翔翮于四果。犹勤集于佛教。翮不翔于五通。何独弃于道迹乎。理例不通。方为彼诉。

　　通源曰。当欲列儒围道。故先属垣隙。周之问曰。足下通源。唯道源不及儒。吾因疑其阙。是以相访。但未知融然自道唯道能融将道之融然修儒可会邪。虽非义本。纵言宜及。想释本多暇。幸惠余音。(弘明集　释僧祐云余寻周张难问虽往复积卷然两家立意理在初番故略其后文㫖存义本)。

　　师之出。不见其入也。吾已谓百圣同所投。何容本末俱其异。更以沥[執/力]倒兵。恣卿智勇。吾之勇智。自纵横凑出。

　　(附)周颙重答张长史书(并重问)

　　周颙顿首。夫可以运寄情抱。非理何师。中外声训。登涂所奉。而使此中介分然去留无薄是则怏怏失路在我奚难足下善欲言之。吾亦言之未已也。辄复往研。迟承来析。

　　通源曰。法性虽以即色图空。虚无诚乃有外张义。所以苦下之翁。且藏即色。顺其所有。不震其情。尊其所无。渐情其顺。周之问曰。苦下之藏即色。信矣斯言也。更恐有不及于即色。容自托以能藏。则能藏者广。或不独出于厉乡耳。夫有之为有。物知其有。无之为无。人识其无。老氏之署有题无。无出斯域。是吾三宗鄙论。所谓取舍驱驰。夫有能越其度者也。佛教所以义夺情灵。言诡声律。盖谓即色非有。故擅绝于群家耳。此涂未明在老何绩。但纷纷横沸皆由著有之家因俗兹焉是患既患由有滞而有性未明矫有之家因崇无术有性不明虽则巨蔽然违谁尚静。涉累实微。是道家之所以有埤弘教。前白所谓黄老实雄者也。正何旧说皆云老不及圣若如斯论。不得影响于释宗矣。吾之位老不至乃然夫大士应世。其体无方。或为儒林之宗。或为国师道士。斯经教之成说也。乃至宰官长者。咸托身相。何为老生独非一迹。但未知涉观浅深。品位高下耳。此皆大明未启。权接一方。日月出矣。爝火宜废。无余既说。众权自寝。足下犹欲抗遗燎于日月之下。明此火与日月通源。既情崇于日月。又无侮于火本。未知此火本者。将为名乎。将或实哉。名而已邪。道本安在。若言欲实之日月为实矣。斯则事尽于一佛。不知其道也。通源之㫖。源与谁通。

　　通源曰当其神地悠悠。精和坐废。登其此地。吾不见释家之与老氏。陟其此意。吾孰释老氏之与释家。又曰今既静而两神。神静而道二。吾未之前闻也。又曰伯阳专气致柔。停虚任魄。魄绪停虚。故融然自道也。又曰心尘自拂。一举形上。周之问曰。足下法性虽以即色图空虚无诚乃有外张义。窃谓老释重出。对分区野。其所境域。无过斯言。然则老氏之神地悠悠。自悠悠于有外。释家之精和坐废。每坐废于色空。登老氏之地。则老异于释涉释氏之意。则释氏殊于老。神既静而不两。静既两而道二。足下未之前闻吾则前闻之矣。苟然则魄绪停虚。是自虚其所谓虚。融然自道。亦非吾所闻道。若夫心尘自拂。一举形上。皆或未涉于大方。不敢以通源相和也。

　　通源曰。足下欲使伯阳不静。宁可而得乎。使静而不怕道亦于何而不得。周之问曰。甚如来言。吾亦虑其未极也。此所谓得在于神静。失在于物虚。若谓静于其静。非曰穷静。魄于其魄。不云尽魄。吾所许也。无所间然。

　　通源曰。若卿谓老氏不尽乎无。则非想期于得意。若卿谓尽无而不尽有。得意复爽吾所期。周之问曰。尽有尽无。非极莫备。知无知有。吾许其道家。唯。

　　与何胤劝止杀书

　　周　颙(齐)

　　丈人之所以未及遐蹈者。或在于不近全菜耶。脱洒离析之升。鼎俎网罟之兴。载策其来实远。谁敢干议。观圣人之设膳羞。仍复为之品节。盖以茹毛饮血。与生民共始。纵而勿裁。将无崖畔。善为士者。岂不以恕己为怀。是以各静封疆罔相陵轶。况乃变之大者。莫过死生。生之所重。无逾性命。性命之于彼极切滋味之在我可赊。而终身朝晡。资之以味。彼就𡨚残。莫能自申。我业久长。吁哉可畏。且区区微卵。脆薄易矜。歂彼弱麑。顾步宜愍。观其饮啄飞行。人应怜悼。况可心心扑搋。加复恣忍吞嚼。至乃野牧盛群。闭豢重圈。量肉揣毛以俟枝剥。如土委地。佥谓常理。可为怆息。事岂一涂。若云三世理诬。则幸矣良快。如使此道果然而受形未息。则一往一来。一生一死。轮回是常事。杂报如家。人天如客。遇客日鲜。在家日多。吾侪信业。未足长免。则伤心之𢡖。行亦自及。丈人于血气之类。虽不身残。至于晨凫夜鲤。不能不取备屠门。财贝之一经盗手。犹为廉士所弃。生性之一启鸾刀。宁复慈心所忍。驺虞虽饥。非自死之草不食。闻其风者。岂不使人多愧。众生之禀此形质。以畜肌膋皆由其积壅痴迷沈流莫反报受秽浊历苦酸长此甘与肥皆无明之报聚也。何至复引此滋腴。自污肠胃。丈人得此有素。聊复片言发起耳。

　　周颙清贫寡欲。终日蔬食。虽有妻子。独处山舍。王俭尝谓颙曰。卿山中何所食。颙曰。赤米白盐。绿葵紫蓼。文惠太子问颙菜食何味最胜。颙曰春初早韭。秋末晚菘。时何胤亦精信佛法。无妻妾。太子又问颙。卿精进何如。何胤。颙曰。三涂八难。共所未免。然各有其累周妻。何肉。后胤亦断食肉。犹欲食白鱼䱉脯糖蟹。以为非见生物。疑食蚶蛎。使学生议之。竟陵王见学生钟岏议谓可食大怒。颙与书劝令菜食。胤纳之。遂绝血食。

　　○附钟岏车螯蚶蛎议䱉之就脯骤于屈伸。蟹之将糖。躁扰弥甚。仁人用意。深怀如怛。至于车螯蚶蛎。眉目内关。惭浑沌之奇。矿壳外缄。非金人之慎。不悴不荣。曾草木之不若。无馨无臭。与瓦砾其何算。故宜长充庖(厨。永为口实。)。

　　奉阿育王寺钱启

　　简文帝(梁)

　　臣讳言臣闻八国同祈。事高于法本。七区皆蕴。理备于涌泉。故牙床白伞。无因不睹。金瓶宝函。有缘斯出。伏惟陛下。悬天镜于域中。运大权于宇内。三有均梦。则临之以慧日。百药同枯。则润之以慈雨动寂非己。行住因物。无能名矣。臣何得而称焉。故以照光赤书。则前史之为瑞。珥芝景玉。𠷣往代之为珍。难遇者乃如来真形舍利照景蜜瓶。浮光德水。如观钩锁。似见龙珠。自非圣德威神。无以值斯希有天人顶戴。遐迩归心。伏闻阿育王寺。方须庄严。施用万金。檀丰十藏。宝陈河府。泉出水衡。比丘持土。大厦方构罗汉引绳。高塔将表。不胜喜忭。谨上钱一百万。虽诚等散华心。荷不尽而微均滴沥陋甚邻空。轻以尘闻伏启悚汗谨启。

　　谢赐放生钱启

　　简文帝(梁)

　　殊泽隆厚。造次被蒙。重被八铢。珍斯九法。赤仄成采。出自水衡之藏。绀文委贯。忽积铜扇之里。谨长充放生。用济含识。发弘誓愿。等供无边。效彼薄拘。均兹流水。方使怖鸽获安。穷鱼永乐。

　　谢敕赉纳袈裟启

　　简文帝

　　臣讳启。蒙赉郁泥纳袈裟一缘荀针秦缕。因制缉而成文。鲁缟齐纨。藉馨浆而受彩初开箧笥便睹舍卫田畴。不出户庭坐视南山塍陌。窃以三铢轻㬉。称美服于净居。千金巨丽。得受用于迦叶。而湛恩特被。萃此穷躬。霜降授衣。曲泽便及喜溢心崖如从空中所坠忽不自知更谓宝支所出。采襮四色。事非离世。钩兰两叶。殊泽实隆。不任荷戴之至。谨启事谢闻谨启。

　　答湘东王书(元帝)

　　简文帝(梁)

　　十八日晚。于华林阁外省中得弟九月一日书。甚慰悬想。秋节凄清。比如常也。州事多少。无足疲劳。濠梁之气。不异恒日。差可怡悦。时有乐事。游士文宾。比得谈赏。终宴追随。何如。近日。注汉功夫。转有次第。思见此书。有甚饥惄。吾蒙受菩萨禁戒。簉预大士。此十二日。便于东城私忏。十七日旦。蚤入宝云。壁门照日。铜龙吐雾。红泉含影。青莲吐芳。法侣成群。金山满座。身心快乐。得未曾有。昨旦平等寺。法会中后。无碍受持。天仪临席睟容亲证。拜伏虽多。疲劳顿遣剃顶之时。此心特至心口自谋并欲剪落无疑马援遣虱之谈。不辞应氏赤壶之讽。僧琎典仪。不异昔日。竟日问琎。殊均子路。探钩取名。名曰因理皇情印可。今便奉行。昨晡后方还所住徐摛庾吾羌恒日夕镜远在直时来左右。但不得倜傥。殊异盘下之时。稍习节文。欲避酒泉之职。尹王相去既尔伸[(上/矢)*欠]对临汝侯比多属疾来宫小稀其间信使差得其简晔兼詹事暕为洗马时伸话言数语论辩句之侯东抚复成离阔衡山九嶷。寻应引迈。临岐有叹。望水兴嗟。但吾自至都已来。意志忽恍虽开口而笑不得真乐。不复饮酒。垂二十旬。次公醒狂。自成无理。知蓍父数信述吾经过适忆途遵江夏。路出西浮日月易来已涉秋暮而韦述有长沮之弊。必笑之灾术异葛仙。形均荀序。弟复资其粮饩特为经营。转祸为福。事均北叟。分别已来。每增慨忆叹因月积想逐时旋。每有西邮。事同抚䏶。相见之期。未知何日。瞻言玉岭。静对金阙。怀劳之深。未常弭歇。善自保惜。及此不多。纲疏。

　　与广信侯述听讲事书

　　简文帝(梁)

　　王白。仰承比往开善听讲涅槃。纵赏山中。游心人外。青松白露处处可悦奇峰怪石。极目忘归。加以法水晨流。天华夜落。往而忘反。有会昔言。王牵物从务无由独往仰此高踪寸心如结谨白。

　　与刘智藏书

　　元　帝

　　菩萨萧法车置邮大士刘智藏侍者。自林宗遄反。玄度言归。以结元礼之心。弥益真长之叹。故以临风望美。对月怀贤。有劳寤寐。无忘兴寝。方今玄㝠在节。岁聿云遒日似青缇云浮红蕊。清台炭重。北宫井溢。想禅说为娱。稍符九次。成诵之功。转探三密山间芳杜自有松竹之娱。岩穴鸣琴非无薜萝之致。修德之暇。差足乐也。昔韩梅两福。求羊二仲。郑林腾名于冯翊。周党传芳于太原。或有百镒可捐。千金非贵。松子为餐。蒲根是服。未有高蹈真如。归宗法海梵王四鹤集林御而相鸣。帝释千马经丘园而局步。有一于此。犹或称奇。兼而总之。何其盛也。故知南临之水。已类吕梁之川。北眺之山。弥同武安之岭。岂复还思溆浦。尚想强台。眷彼汉池。载怀荒谷。以此相求。心可知矣。仆久厌尘邦本怀人外。加以服膺常住。讽味了因。弥用思齐。每增求友。常欲登却月之岭。䕃偃盖之松。挹旋玉之源。解莲华之剑。藩维有限。脱屣无由。每坐向诩之床。恒思管宁之榻。梦匡山而太息。想桓亭而延伫。白云间之。苍江不极。未因抵掌。我劳如何。想无金玉。数在邮示弱水难航犹致书于青鸟。流川弗绕伫芳音于赤玉。鹤望还信。以代萱苏。得志忘言。此宁多述。法车叩头叩头。

　　元帝小字法车。字世诚。武帝第七子。湘东王荆州刺史讨诛侯景。正位江陵。西魏来伐见害。帝聪悟俊朗。天才英发。出言为论音响若钟。自序六岁解为诗。因尔稍学为文。及长好学。博极群书。年十二患疥。闲斋张葛帏避蝇独坐银瓯贮山阴恬酒时复进之以自宽痛。率意读史书。一日二十卷。年十四。便患目。多不自执卷置读书左右番次上直昼夜为常略无休已虽睡卷犹不释。五人各伺一更恒致达晓。常眠睡大鼾左右有睡读失次第。或偷卷度𥿄。必惊觉更令追读。加以槚楚。聚书四十年。得八万卷虽戎略殷凑机务繁多军书羽檄文章诏诰点毫便就殆不游手。兼攻书画。及星象卜筮诸术。常曰我韬于文士。愧于武夫。论者以为得言。集五十卷又小集十卷。

　　初武帝梦𦕈目僧托生王宫。及举元帝。遂𦕈一目。此书皈向佛乘甚切。度是宿因也。

　　戒子书

　　徐　勉(梁)

　　吾家本清廉。故常居贫素。至于产业之事。所未尝言。非直不经营而已。薄躬遭逢。遂至今日。尊官厚禄。可谓备之。每念叨窃若斯。岂由才致。仰藉先门风范。及以福庆。故臻此耳。古人所谓以清白遗子孙。不亦厚乎。又云遗子黄金满籯。不如一经。详求此言。信非徒语。吾虽不敏。实有本志。庶得遵奉斯义。不敢坠失。所以显贵以来。将三十载门人故旧承荐便宜。或使创辟田园。或劝兴立邸店。又欲舳舻运致。亦令货殖聚敛。若此众事。皆距而不纳。非谓㧞葵去织。且欲省息纷纭。中年聊于东田开营小园者。非存播秇以要利。政欲穿池种树。少寄情赏。又以郊际闲旷。终可为宅。倘获悬车致仕。寔欲歌哭于斯。慧日十住等。既应营昏。又须住止。吾清明门宅。无相容处。所以尔者。亦复有以。前割西边施宣武寺。既失西厢。不复方幅。意亦谓此逆旅舍耳何事须华常恨时人谓是我宅古往今来。豪富继踵。高门甲第。连闼洞房。宛其死矣。定是谁室。但不能不为培塿之山。聚石移果。杂以花卉。以娱休沐。用托性灵。随便架立。不存广大。惟功德处。小以为好。所以内中逼促。无复房宇。近修东边。儿孙二宅。乃藉十竞南还之资。其中所须。犹为不少。既牵挽不至。又不可中途而辍。郊间之园。遂不办保货与韦黯乃获百金。成就两宅。已消其半。寻园价所得。何以至此。由吾经始历年。粗已成立。桃李茂密。桐竹成阴。塍陌交通。渠亩相属华栖回榭颇有临眺之美孤峰丛薄不无纠纷之兴渎中并饶荷䓈。湖里殊富芰莲。虽云人外。城阙密迩。韦生欲之。亦雅有情趣。追述此事。非有吝心。盖是事意所至尔。忆谢灵运山家诗云。中为天地物。今成鄙夫有。吾此园有之二十载。今为天地物物之与我相校几何哉。此直所余。今以分汝。营小田舍。亲累既多理亦须此。且释氏之教。以财物谓之外命。外典亦称何以聚人曰财。况汝常情。安得忘此。闻汝所买湖熟田地。甚为舄卤。弥复可安。所以如此。非物竞故也。虽事异寝丘。聊可仿佛孔子曰。居家理事。可移于官。既已营之。宜使成立。进退两亡。更贻耻笑。若有所[(冰-水+〡)*ㄆ]获。汝可自分赡。内外大小。宜令得所。非吾所知。又复应沾之诸女尔。汝既居长。故有此令。凡为人长。殊复不易。当使中外咸缉。人无间言先物后已然后可贵。老子云。后其身而身先。若能尔者。更招巨利。汝当自勖。见贤思齐。不宜忽略以弃日也。弃日乃是弃身。身名美恶。岂不大哉。可不慎欤。今之所敕。略言此意政谓为家以来不事资产。既立墅舍似乖旧业。陈其始末无愧怀抱。兼吾年时朽暮。心力稍单。牵课奉公。略不克举。其中余暇。裁可自休或复冬日之阳夏日之阴良辰美景文案闲隙负杖蹑履逍遥陋馆临池观鱼披林听鸟浊酒一杯弹琴一曲求数刻之暂乐庶居常以待终不宜复劳家间细务汝交关既定。此书又行。凡所资须。付给如别。自兹以后。吾不复言及田事汝亦勿复与吾言之假使尧水汤旱岂如之何。若其满庾盈箱。尔之幸遇。如斯之事过。并无俟令吾知也。记云。夫孝者。善继人之志。善述人之事者也。今且望汝全吾此志则无所恨矣。

　　勉虽居显职。不营产业。家无畜积奉禄分赡亲族之贫乏者门人故旧或从容致言勉乃答曰人遗子孙以财我遗之清白子孙才也则自致辎軿。如不才终为它有。尝为书戒其子孙云。

　　与徐仆射领军述役僧书

　　释真观(梁)

　　泉亭光显寺释真观。致书领军檀越。窃闻四衣开士。匡正法于将颓。十地高人。秉玄文于已绝。能使崛山遗迹。无亏㝠坐之风。祗树余苗。得肆经行之道。伏见今者皇华奉宣严宪。絓是僧尼之类。不书名籍之者。并令捐兹净戒。就此𥠖民。去彼伽蓝。归其里闬。既普天之下。莫匪王臣。正当僶勉恭承。鞠躬祗奉。但愚情所谓。窃或疑焉。自佛法肇兴。千有余载。流传此地。数百年间济济僧徒。一何为盛。虽复市朝亟改。风化频移。慧炬常明。戒香恒馥其为福利。难可胜言。所现灵祥。闻诸史传。至如浮图和上。曜彩邺中。高座法师。流芳巩洛。或复昆明池内。识劫烧之余灰。长沙寺里。感碎身之遗阴。道开入境。仙人之星乃出。法成去世。绀马之瑞爰浮。乃有青目赤髭。黄眸白足。连眉表称。大耳传芳。莫不定水渊澄。义峰山竖。汪汪道望。类迦叶之高踪。肃肃威仪。似頞鞞之清行。顷年讹替。乃日浇漓。而正法洪基。犹应未殄。忽复违其本志。夺彼前心。莫不仰高殿而酸伤。辞旧房而凄楚。依依法座。重反何期。恋恋禅门。再还无日。乃非岐路而有分袂之悲。虽异河梁遂结言离之痛。若以不断名籍。为其深罪。延兹咎累。亦可哀矜。夫出俗之人。务因修道。许其方外之礼。不拘域中之节。或有不贯名籍。无关簿领。并皆游方采听。随处利安。望刹为居临中告饭。或头陀林下。或兰若岩阿。如此之流。宁容继属。若胜业不全。清禁多毁。宜应休道。此事诚然。而持犯难知。圣凡相滥。譬庵罗之果。生熟难分。雪山之药。真伪难辨。忽使昆峰之上玉石同焚。大泽之中龙蛇等毙。何期惜也。吁可伤哉。又其割爱辞亲。披缁剪发。既无仆使。永绝妻孥。或老病之年。单贫之士。皆凭子弟。还相养卫。如其一朝而散。便溘死沟渠。遂有赴峻壑而投身。缢长绳而殒命。虽复汨罗之痛。匹此犹轻。荒谷之悲。方斯未重。且复奇才绝学。并寄后生。听讲诵经。咸资晚秀。所以须陀得戒。犹是幼童。身子扬名。差非𦒿老。如斯之类。若并翻缁。恐此法门。便无绍继。梵轮绝矣。精舍空焉。若八阵未休。四郊多垒。前房所寄。后殿斯凭愚。谓此人殆诚无用。若必有㧞距投石之能。索铁伸钱之力。则并从军幕。久预长驱。倘复尚服缁衣。犹居寺宇。则是习勇心薄。乐道情深。若非卫玠之清羸。便同孟昶之浮怯。既不便弓马。徒劳行阵。虽复身披甲胄。还想法衣。手执干戈。犹疑锡杖。必当遥闻战鼓。色变心惊。远望军麾。魂飞气慑将恐有阻都护之威无益贰师之勇。若谓不输王课。靡助国储。所以普使[(冰-水+〡)*ㄆ]其赋敛。但浮游之属。萍迸蓬飞。散诞之流。且贫终窭。乡里既无田宅。京师又阙主人。纳履。则两踵并穿。敛襟。则双肘皆现。观董生之百结。尚觉轻华。见颜子之一箪。更疑丰饱。求朽壤以为药。宁识紫九。服粪扫而为衣。岂逢黄绢。货财之礼。此则无从。怀璧之愆。信哉应免。若令其在道。犹可分卫自资。遂使还民。便是糇粮莫寄。伏惟皇朝御历。齐圣钦明。继踵轩𦏁。比肩炎昊。握镜之风弥远。垂衣之化方深。兼复梁栋三宝。敷弘十善。昔汉明灵感。上梦金人。晋武覆修。才招玉像。用今方古。彼有惭焉。或深经是护。等仙预大王。宝塔斯成。类无忧国主。明扬仄陋。信巢父之清虚。征聘渔畋。许严君之高尚。愚谓絓预今者俯首僧尼。若已离法衣无过道业。或常居邸肆。恒处田园。并依民例。宜从策使。如其禅诵知解。蔬素清虚。或宣唱有功。梵声可录。或缮修塔庙。建造经书。救济在心。听习为务。乃至羸老之属。贫病之流幸于编户。无所堪用。并许停寺。仍上僧籍。必望十城之宝。或出荆山。百步之中。时逢芳草。于是寺断流俗之僧众无餔糟之客六时翘请常以国界为心三业精修必用君王为本。岂不幽明踊跃。人鬼欣欢。㝠力护持。善缘扶助。然后二仪交泰。六气调和。征马息鞍。军旗卷旆。边荒入附。无待丹水之师。玉帛来朝。还想稽山之集。何期乐矣。实可欣哉。倘复疆场不虞。军资有阙。薄须费计。伏听征求。仰惟领军檀越。外则探赜典坟。内则钩深经论。才高帷幄。寄重盐梅。必须降意刍荛。留心正法。微意研详。薄垂观览。如其一毫可采。深希曲为经论。无使兰艾同锄。薰莸具剪。庶得仙人苑里。更转法轮。长者园中。还铺讲席。则匡维之德。比恒岱以齐高。拥护之功。似沧溟而共广。横此忤烦。弥增悚惕。

　　真观字圣达。吴郡钱塘人。住灵隐山天竺寺。沙门洪偃称观有八能。谓义导书诗辨貌声棋是也。宣帝大建十年。征周失利。朝议括僧无名者休道充役。观叹曰。欲茂枝叶。反克根本。其惑甚矣。人皆惜命偷生。我则亡身存法。乃致书徐陵陵封书令奏帝凛然动容其事遂寝至隋大业终。

　　致慧可书

　　向居士(北齐)

　　影由形起。响逐声来。弄影劳形。不识形为影本扬声止响不识声是响根除烦恼而趣涅槃。喻去形而觅影。离众生而求佛。喻默声而寻响。故迷悟一途。愚智非别。无名作名。因其名。则是非生矣。无理作理。因其理。则诤论起矣。幻化非真。谁是谁非。虚妄无实。何空何有。将知得无所得。失无所失。未及造谈。聊申此意。伏望答之。

　　答向居士书

　　释慧可

　　备观来意皆如实。真幽之理竟不殊。本迷摩尼谓瓦砾。豁然自觉是真珠。无明智慧等无异。当知万法即皆如。愍此二见之徒辈。伸词措笔作斯书。观身与佛不差别。何须更觅彼无余。

　　酬戴先生书

　　释慧命(后周)

　　幽林沙门释慧命酬书济北戴先生夫一真常湛。徼妙于是同玄。万圣乘机。违顺以之殊迹。是以西关明道。东野谈仁。雕朴改工。有无异轸。今若括此二门。原兹两教。岂不归宗三转。会入五乘。藉浅之深。资权显实。斯若池分四水。始则殊名。海控八河。终无别味。檀越幼挺奇才。夙怀茂绪。华辞卓世雅致参玄。智涉五明。学兼三教。益矣能忘。蹈颜生之逸[車*丸]。损之为道。慕李氏之玄踪。虽复六经该广。百家繁富。圣贤异派。儒墨分流。或事旷而文殷。或言高而旨远。莫不纳如瓶受。说似河倾明镜匪疲。洪钟任扣。子建挹以奇文。长卿恧其高趣。故虽秦楚分墟。周梁改俗。白眉青盖。龟玉之价弗逾。栖凤卧龙。鱼水之交莫异。加以识鉴苦空。志排尘俗。形虽廊庙。器乃江湖。是以属叹牵[糸*系]。兴言世网。辞同应陆。调合张严。嗟朱火之遽传。愍清波之速逝。方应濯足从道。洗耳辞荣。九转充虚。四禅排疾。然后寻八正以味一真。解十缠而遣三患。斯之德也。宁不至哉。贫道识镜难清。心尘易拥。定惭华水。戒非草系。才侔撤烛。学谢传灯。内有愧于德充。外无狎于人世。是以淹滞一丘。寓形蓬柳。端居千仞。托志筠松。测四序于风霜。候三旬于脁魄。至乃夜闻山鸟。仍代九成。昼视游鱼。聊追二子荜户弊衿既在原非病朱门结驷亦于我如云所叹藤鼠易侵。树猿难静。劳想鹫头。倦思鸡足。至于林凋秋叶。曾无独觉之明。谷响春莺。终切寡闻之叹。忽承来问。曲见光誉幽气若兰清音如玉。诚复溢目致欢。而实抚膺多愧。虽识谢天池。未辨北溟之说。而事同泥井。惭闻东海之谈。所冀伊人于焉加我黄石匪遥结期明旦白驹可絷用永终朝善敬清猷。时因素札。言不洗意。报此何伸。

　　(附)戴逵贻仙城慧命禅师书

　　菩萨戒弟子戴逵贻书仙城命师座下。窃以渭清泾浊。共混朝宗之源。松长箭短。同秉坚贞之质。幸预含灵五常。理宜范围三教。是以阙里儒童。阐理经于洙济。苦县迦叶。迁妙道于流沙。虽牢笼二仪。盖限兹一世。岂如兴正法于鹿苑。荡妄想于鹫山。半满既陈。权实斯显。诚教有浅深。人无内外。禅师德声远震。行高物表。摄受四依。因牧羊而成诵。负笈千里。历龙宫而包括。故能内贯九部。总雪山之秘藏。外该七略。备璧水之典坟。支遁天台之铭。竺真罗浮之记。昙赋七岭。汰咏三河。宝师妙析庄生。璩公著论爰集。若吞云梦。如指诸掌。加以妙持净戒。如护明珠。善执律仪。譬临悬镜。禀罗云之密行。踵宾头之福田。抚挹定水。便登觉观。高䕃禅枝。将逾喜舍。是以不远潇湘。来仪沔陆。植杖龙泉。仍为精舍。回车马谷。即创伽蓝。凿岭安龛讵假聚沙成塔。因山构苑无劳布金买地。开士云会。袂似华阴。法侣朋冲。众齐稷下。禅室晨兴时芳杜若支提暮启暂入桃源。香山梵响将阮啸而相发。日殿妙音。与孙琴而齐韵紫盖贞松。仍麾上辨。洪崖神井。即莹高心。故以才堪买山。德迈同辇。崇峰景行。墙仞悬绝。弟子业风鼓虑。欲海沈形。洎渚宫沦覆。将历二纪。昼倦坐驰。夜悲愕梦。未能忘怀彼我。归轸一乘。遣荡胸襟。朗开三达。既念鼠藤。弥伤鸟系。昔在志学。家传赐书。五礼优柔。三玄餍饫。颇绝韦编。构述余绪。爰登弱冠。捃摭百家。及乎从仕。留连文翰。虽未能探龙门而梯会稽。赋鹪鹩而咏鹦鹉。若求其一介。亦仿佛古人。但深悟聚泡。情悲交臂。常欲蝉蜕俗解。贪味真如。一日郧城讯修。隗馆屈膝情欣系袜。遇同进履。未尽开襟。遽嗟飘忽。寻望拂衣世网。脱屣牵[糸*系]。沧浪濯缨。汉阴抱瓮。行餐九转。用遣幽忧。渐悟三空。将登苦忍。仙梁观玉。不废从师。深涧折挑。无妨请益。所希弥天胜气。乍酬凿齿。雁门高论。时答嘉宾。冬暖如春。愿珍清[車*丸]。室迩人遐。弥轸襟带。余辞残简。望回金玉。
国家图书馆善本佛典第 52 册 No. 8951 如来香


　　如来香卷之十目录书启表答重述天台复𣈆王书　　　　释智顗(隋)训知事人　　　　释智顗(隋)启文帝　　　　释道林(隋)谏仁山深法师罢道书　　　　徐　陵(陈)贻书与𣈆王　　　　释智顗(隋)遗临海镇将军述放生池书　　　　释智顗(隋)谏周太祖沙汰僧表　　　　释昙积(后周)请施庄为寺表　　　　王　维(唐)山中与裴秀才迪书　　　　王　维(唐)与大慧禅师书　　　　曾　开(宋)答曾侍郎书　　　　释宗杲(宋)与大慧禅师　　　　李　邴(宋)答李参政　　　　释宗杲(宋)复大慧禅师　　　　李　邴(宋)答李参政　　　　释宗杲(宋)答李参政别𥿄　　　　释宗杲(宋)答陈少卿　　　　释宗杲(宋)答江给事　　　　释宗杲(宋)答富枢密　　　　释宗杲(宋)答赵待制　　　　释宗杲(宋)答许司理　　　　释宗杲(宋)答刘通判　　　　释宗杲(宋)答汪内翰　　　　释宗杲(宋)答夏运使　　　　释宗杲(宋)答吕舍人　　　　释宗杲(宋)答汪状元　　　　释宗杲(宋)答李参政　　　　释宗杲(宋)答曾中丞　　　　释宗杲(宋)答刘侍郎　　　　释宗杲(宋)答李郎中　　　　释宗杲(宋)答李宝文　　　　释宗杲(宋)答林院判　　　　释宗杲(宋)答黄知县　　　　释宗杲(宋)答向侍郎　　　　释宗杲(宋)答严教授　　　　释宗杲(宋)答徐显谟　　　　释宗杲(宋)答张侍郎　　　　释宗杲(宋)答杨教授　　　　释宗杲(宋)答楼枢密　　　　释宗杲(宋)答曹太尉　　　　释宗杲(宋)答荣侍郎　　　　释宗杲(宋)答张状元　　　　释宗杲(宋)答汤丞相　　　　释宗杲(宋)答樊提刑　　　　释宗杲(宋)与喻贡元书　　　　释克己(宋)与王随书　　　　释唯净(宋)寄苏子瞻书　　　　释了元(宋)与明智法师书　　　　陈　瓘(宋)复杨文公请住世书　　　　释知礼(宋)答杨文公书　　　　释知礼(宋)答沈王书　　　　释明本(元)与嗣沈王　　　　释明本(元)答高丽白尚书　　　　释明本(元)与海粟居士　　　　释明本(元)与陆五台病中　　　　释真可(明)与方幻舆书　　　　释真可(明)答稚登李将军　　　　释观衡(明)

　　如来香卷之十目录终

　　如来香卷之十

　　西吴唐　时宜之父手辑

　　书启表答

　　重述天台复晋王书

　　释智顗(隋)

　　前所咨天台山事。本听后期。爰逮报示。不然夙志栖霞。乃言咫尺非关本誓之心。天台既是寄终之地。所以恒思果遂。每嘱弟子恐命不待期。一旦无常。身充禽鸟。焚烧余骨。送往天台。愿得次生。还栖山谷。修业成办。乃可利人。但仰赴义门。多惭刍浅。𤼵心既重。辄课庸微。去听慈恩。庶无匆促。政言天台营理。本拟十方。安立僧徒。非专为己。昔年修葺。愿创伽蓝。形可随缘。香灯难绝。故欲遣修葺。冀凭方便。同途校具净人。得蒙胜举并祈一㫖。事并前咨。方乞寺名。屈作檀越。惧多烦沓。未敢同时。处处结缘。功德弥大。玉泉十住。许垂恩为。唯待教㫖。即遣僧使。冀藉光威。三寺遥荷。伽蓝未整。功德已圆。仰闹频烦。言何能谢。沙门某白。

　　训知事人

　　释智顗(隋)

　　吾少婴勤苦。备历艰关。游学荆扬雍豫。唯着一衲。三十余年。冬夏不释体。上至天子。下至士民。虽有所施。受而不私。一果一缕。入众已后。尚不希念。况故侵之。所以然者。众宝尊重。若能增益。名甘露苑。若有减损。即蒺䔧园。自饱自伤。因倒因起。可以意得。何俟多言。夫人𤼵心。随有所作为。读诵听学。讲说经行。忏悔供养。舍力。未有首尾。慎莫中止。中止者。违本心。若再有所作。至前止处。留难即起。修业不成。今生现障。后弥障道。此行人大忌。应须竭力。善始令终。业既坦然。报亦圆满。此亦可意得。昔有一寺。师徒数百昼夜禅讲。时不虚度。有净人窃听说法。闻已用心。每扬簸洮汰。系念有习。谓以净心扬簸不善。以禅净水洮汰不净。随有所作。念念用心。一时执爨。观火烧薪。念念就尽。无常迁逝。复速于是。蹲踞灶前。寂然入定。火灭汤冷。维那惧废众粥。以白上座。上座云。此是胜事。众宜忍之。慎勿惊触。听其自起。数日方觉。往上座所。具陈所证。叙法转深。上座止曰。尔向所言。皆我境界。而今所说非我所知。勿复言也。因而顾问颇知宿命不。答云。薄知。又问何罪为贱。何福易悟。答云。此贱身者。前世之时。乃是今日徒众老者之师。亦是少者之祖师。徒众所学。皆昔所训。尔时多有私客。恒制约不敢侵众。忽有急客。辄取小菜。忘不陪备。由此谴责。今为众奴。前习未久。薄修易悟。宿命罪福。其事如是。一众闻此。悲不能胜。鉴镜若斯。岂可不慎。同学照禅师。于南岳众中。苦行禅定。最为第一。辄用众一撮盐作斋饮。所侵无几。不以为事后行方等。忽见相起。计三年增长至数十斛。急令陪备。仍卖衣资。买盐偿众。此事非久亦非传闻。宜以为规。莫令后悔。吾虽寡德行。远近颇相追寻。而隔剡岭。难为徒步。老病出入。多以众驴迎送。此是吾客私。计功酬直。令彼此无咎。吾是众主。驴亦我得。既舍入众。非复我有。我不合用。非我何言。举此一条。余事皆尔。(国清百录)。

　　启文帝

　　释道林(隋)

　　贫道闻山林之士。往而不返。浩然之气。独结林泉。望得追踪既往。故应义绝凡贯。陛下大敞法门。载清海陆。乞以此名。遗虚仰者。(续高僧传)。

　　谏仁山深法师罢道书

　　徐　陵(陈)

　　窃闻出家闲旷。犹若虚空。在俗笼樊。比于牢狱。非但经有明文。亦自世间共见。瞥闻法师覆彼舟航。趣返缁衣之务。此为目下之英奇。非久长之深计。何以知然。从苦入乐。未知乐中之乐。从乐入苦。方知苦中之苦。弟子素以法师虽无曩旧。相知已来。亦复不疏。夫良药必自无甘。忠谏者决乎逆耳。倚见其僻。是以不忍不言。且三十年中。造莫大之业。如何一旦舍已成之功。深为可惜敬度高怀。未解深意。将非帷帐之策。欲集留侯。形类卧龙。拟求葛氏。黄石兵法。宁可再逢。三并茅庐。无由两遇。封爵五等。惟见不逢中阁外门难朱易白。鸣笳凤管。非有或闻。儛女歌姬。空劳反玩。觅之者等若牛毛。得之者譬犹牛角。以此之外。何所窥窬。法师今若退转。未必有一称心。交失现前十种大利。何者。佛法不简细流。入者则尊。归依则贵。上不朝天子。下不让诸侯。独玩世间。无为自在。其利一也。身无执作之劳。口餐香积之饭。心不妻妾之务。身饰刍摩之衣。朝无践境之忧。夕不千里之苦。俯仰优游。宁不乐哉。其利二也。躬无任重。居必方域。白壁朱门。理然致敬。夜琴昼瑟。是自娱怀晓笔暮诗论情顿足其利三也。假使𣗥生王路。桥化长沟巷吏门儿何因仰唤寸绢不输官库。升米不进公仓。库部仓司。岂须求及。其利四也。门前扰扰。我且安眠。巷里云云。余无惊色。家休小大之调。门停强弱之丁。入出随心。往还自在。其利五也出家无当之僧犹胜在俗之士。假使心存杀戮。手无断命之愆。密里通情。决胜灼然矫俗。如斯烦垢万倍胜于白衣一入爱河永沈无出。其利六也。听钟声而致敬。寻香馥以生心。朝睹尊仪。暮披宝轴刹那之善逐此而生水滴微功渐盈大器。未知因缘果报善恶皎然。就此而言。其利难陈矣。假使达相白衣。犹有埃尘之务。纵令遥寄弹指远近低头形去心留身移意往闲有者得如此贫苦者永无因。近在目前。不言可见。其利七也。山间树下故自难期枕石漱流。实为希有。犹斯之类。不可思议。如此者。难逢一心人悕遇法师未能不学交习听胜之因。一旦退心。于理邈矣。其利八也。开织成之帙。见过去之因。摛琉璃之卷。验当来之果。识因识果。不以为愆。知福知报。何由作罪上无舟楫交见没溺之悲下失浮囊则有沉身之患。其利九也。旷济群品。为天人之师。水陆空行。皆所尊贵。言必阇𥠖和上。书辄致敬和南。远近嗟咏。贵贱颙仰。法师今必退转。立成可验才脱袈裟逢人辄称汝我。始解偏袒。姓名便亦可呼。平交者故自不论。下劣者亦恐不让。薄言称已。榻席悬异。从来小得自在。便以君为题封。若不屈膝敛手。自达无因。俯仰承迎。未闲合度。如此专专。何由可与。其利十也。略言十事。空失此机。其间深道。宁容具述。仰度仁者心居魔境。为魔所迷。意附邪途。受邪易性。假使眉如细柳。何足关怀。颊似红桃。讵能长久。同衾分枕。犹有长信之悲。坐卧忘时。不免秋胡之怨。洛川神女。尚复不惑东阿。世上班姬。何关君事。夫心如面焉。若论缱绻。则共气共心。一遇缠绵。则连宵厌起。法师未通返照。安悟卖花。未得他心。那知彼意。呜呼桂树。遂为豆火所焚。可惜明珠。乃受淤泥埋没。弟子今日横咨。必为法师所哂。世上白衣。何訾何限。且一人退道而不安危。推此而言。实成难解。譬如瓦砾盈路。人所不惊。片子黄金。万夫息步。正言法师入道之功已备。染俗之法未加。何异金搏赤铜。银换铅锡。可悲可惜。犹可优量。能忍难忍。方知其最。愿弃俗事。务息尘劳。正念相应。行志两全。薄加详虑。更可思惟。悔之在前。无劳后恨。如弟子算。远即十数年中。决知恻恻。近即三五岁内。空唱如何。万恨万悲。宁知远及。自误自错。永弃一生。乃知断弦可续。情去难留。或若火里生花。可称希有。迷人知返。去道不遥。幸速推排。急登正路。法师非是无智。遂为愚者所迷。类似阿难。更为魔之所娆。犹须承三宝之力。制彼群㐫。竖般若之幢。天魔自款。若此言㫖当即便冀弃刍荛。若不会高怀。幸停深怪耳。

　　真诚恳切之语读之悚然不识仁公作何领会。

　　遗书与晋王

　　释智顗(隋)

　　贫道初遇胜缘。𤼵心之始。上期无生法忍。下求六根清净。三业殷勤。一生望获。不谓宿罪殃深。致诸留难。内无实德。外召虚誉。学徒强集。檀越自来。既不能绝域远避。而复依违顺彼。自招恼乱。道退行亏。应得不得。忧悔何补。上负三宝。下愧本心。此一恨也。然圣法既差。自审非分。欲以先师禅慧。授与学人。故留滞陈都。八年弘法。诸来学者。或易悟而早亡。或随分而自益。无兼他之才。空延教化。略成断种。自行前阙。利物次虚。再负先师百金之寄。此二恨也。而年既西夕。恒惜妙道。思值明时。愿逢外护。初蒙四事。既励朽年。师与学徒。四十余僧。三百许日。于江都行道。亦复开怀。待来问者。傥逢易悟。用答王恩。而不见一人。求禅求慧。与物无缘。顿至于此。谬当信施。化导无功。此三恨也。又作是念。此处无缘。余方或有。先因荆潭之愿。愿报地恩。大王弘慈。霈然垂许。于湘潭功德。粗展微心。虽结缘者众。孰堪委业。初谓缘者不来。今则往求不得。推想既谬。此四恨也。于荆州法集听众一千余僧。学禅三百。州司惶虑。谓乖国式。岂可聚众。用恼官人。故朝同云合。暮如雨散。设有善萌。不获增长此乃世调无堪不能谐和得所。此五恨也。既再游江都。圣心重法。令着净名疏。不揆闇识。辄述偏怀。玄义始竟。麾盖入谒。复许东归。而吴会之僧。咸欣听学。山间虚乏。不可聚众。束心待出。访求法门。暮年衰弱。许当开化。今出期既断。法缘亦绝。此六恨也。在山两夏。专治玄义。进解经文。至佛道品。为三十一卷。将身不慎。遂动𤍠渴。一百余日竞疾治改。际此夏末。虑有追呼。束装待期。去月十七日。使人至山。止留一宿遽此萤光早希进路。行过剡岭。次至石城气疾兼笃不能复前。此之义疏。口授出本。一遍自治。皆未搜简。经论僻谬尚多。不堪流布。既为王造。宁羞其拙。嘱弟子抄写后本。仰简前所送玄义及入文者。请付弟子焚之。天挺𥈠智愿一遍开读览其大意余无可观贫道灰壤虽谢。愿留心佛法。询访胜德使义门无废深穷佛教。治道益明。遍行遍学。是菩萨行。如来灭度。法付国王贫道何人慧门凭委。欣然就尽没有余荣。但著述延岁。文义不同。怅然自惭。生来所以周章者。皆为佛法。为国土。为众生。今得法门仰寄。三为具足。六根释矣。命尽之后。若有神力誓当影护王之土境。使愿法流衍。以答王之恩。以副本志。菩萨誓愿。诚而不欺。香火义深。安知仰谢。愿观泡幻。知有为法。一切无常。会而不离。终不可得。惟当谨戒施惠。以拒四山。早求出要。岂须伤法。烦劳圣怀。莲华香罏。犀角如意。是王所施。今以仰别。愿德香遐远。长保如意也。昔闻齐高氏见负炭兵。形容憔悴。愍其辛苦。放令出家。惟一人乐去。齐主叹曰。人皆有妻子之爱。谁持孤房独宿。瞪视四壁。自傧山林。以此观之。出家难得。今天下旷大。赋敛宽平。出家者少。老僧零落。日就减。前贯帐时。或随缘听学。或山林修道。不及帐名。虽复用心。常怀忧惧。此例不多。悉有行业。愿许其首贯。则是度人出家。增益僧众。炽然佛法。得无量功德。昔三方鼎立。用武惜人。今太平一[車*丸]。修文修福。正是其宜。又末法众僧。多行不称服尚不挟人意。况扶经律。王秉国法。兼匡佛教。有罪者治之。无罪者敬之。起平等不可思议心。则功德无量。此等之事。本欲面咨。未逢机会。奄成遗嘱。亦是为佛法。为国土。为众生。若能留心功德。仰赛临命口授。言尽力穷。期迫恋多。知复分说大善知识。菩提为期。沙门某白。

　　遗临海镇将解㧞国述放生池书

　　释智顗(隋)

　　贫道少怀静志。愿屏嚣尘。微悟苦空得从闲旷。是以去西陕之旧里。将领门徒。游憩天台。十有二载。但此山溪接江源。连亘海际。鱼捕沪业。交横塞水。煞戮既多。煮炙无算。非直夭伤物命。有足悲者。亦是公私去来。频遭没溺。以此死亡。不可称数。贫道不惟虚薄。愿言拯济。仍率励山僧。货衣资什物。就土民孔玄达等买兹沪。业永作放生之池。变此鱼梁。翻成法流之水。故临海内史计尚儿。敬法心重。仍请讲说金光明经。至流水品。檀越羊公贺等。闻斯妙句。咸舍沪业。凡五十五所。遂使水陆沾濡人虫荷泽。盖闻雨花满室。答长者之恩。明珠照夜报隋侯之德。斯固植妙行于前修。播芳风于末代。福不唐捐。善无虚失。仍以此事表白前陈。敕云。此江若无乌贼珍味。宜依所请。永为福池。国子祭酒徐孝克宿植德本。才地兼美。闻斯积善。请树高碑。冀此洪基。与岳同固。愿兹胜业。将日月俱全。昔陈氏江东地不过数千里。犹若此慕善忘怀。仰惟皇帝陛下。秉金轮而御八表。握宝镜以临四民。风雨顺时马牛内向。信以道高尧舜。德迈轩羲。加复躬行十善。等赤子于群分。自运四弘。总下生而普济。且不麑不卵。着自外书。救蚁救鱼。闻之内典。岂富有天下。而吝惜一江源。恩洽宇内。而独隔数百里。改莲花之池。兴烧煮之业。使军民恣其伤杀。水族婴其酸楚。身首分离。骨肉糜溃。以贫道意。度皇帝之心。岂其然乎。岂其然乎。但晋王殿下道贯今古。允文允武。二南未足比其功。多材多艺。两献无以齐其德。茂绩振于山西。英声驰于江左。管淮海之地。化吴会之民不以贫道不肖。曲垂礼接。躬膺世范。谬荷人师。具述事源爰降符命。在所恭承。莫敢违越。假令别有严使的奉敕符。毁所树之碑。复民沪业者。贫道即振锡披衣。担簦蹑履。远游京辇。诣阙上书。殒首碎身。以全物命。况今上㫖。总使江南[(冰-水+〡)*ㄆ]捕海族而江溪山水。不出海鱼。披省符文。事不相涉。特由在斯。苟欲是非。毁坏放生。兴残害业。当今太平之世。路不拾遗。若恣军民[(冰-水+〡)*ㄆ]罗采捕。则是夺人现财。公行劫盗。若以至尊。欲令军门丰沃。不许放生者。昔贫道西游。路经岳州。刺史王宣武。仍结香火。禀受大乘。而彼地民。不事农桑。专行杀捕之业。学士昙揵请讲。遂即停留。一州五县。咸舍其业。凡一千余所。以事表台。降敕开许。自是岳州频降祥瑞。使君宣武。旌赏倍常。至尊神智高明。有感皆应。岂容为军民口味。夺人善业。县尉此启。恐成僻见。且江溪狭小。不及岳州。一基之地。又止有杂鱼。本无海族。至尊以晋王殿下。有文武奇才。故遍加委任。江南诸州。事无大小。皆由决判。今若不得注言王教不听者则是是非由于县。裁断不关晋王。如此之言。岂可闻于王耳。且大王亲有符㫖。开许放生。何容在所。私行壅遏。贫道辞还幽谷。有二因缘。一为大王功德治葺旧寺。二为案行江溪。修营福会。共诸檀越。远建菩提。爰被存亡。庄严永愿。一人有庆。保磐石之基。使十千之鱼。恣相忘之乐。贫道至止已久。频荷优任。供给资须。人功影响。每思往彼。未展来游。逖听所闻。颇传惠化。境有三异之德。民谣五裤之歌。餐味高风。诚深随喜。但君临稍毕。旋反非赊。惟希善始令终。以全嘉誉。攀辕卧辙。无愧昔贤贫道反覆九思。徘徊三省。北方人士。寿长有福。岂非慈心少害。感此妙龄。东海民庶。多夭殇渔猎所以短命贫窭。乃是世间现见。可为鉴诫者也。今若断三归之命。养五阴之身。斯则废净土之华业。起无边之重过。事既反常。恐非养生之术。余州镇防。不边江海。既处高原。采捕无地。未闻亡身他境。带病还乡。岂复必须水族以资身命。直令采捕。尚乃非宜。况有毁他放生。以给军士。明府在镇清严。远近称叹。一钱不纳。一犊方留。哙参养鹄。卒获宝珠。孔愉放龟。终佩金印。檀越若不逆晋王符旨。不乖贫道之言。则是再洒法流。奉宣帝道。有德必酬。无善不报。玉珮雕弓。不求自至。金印紫绶。应念便来。今遣弟子普明赍旧事往简。但明府总此邦之务。执一镇之兵机。有教必行。如风靡草。愿以贫道此书。宣示百姓。训诲军民。使遵九言之教。无为始祸。改十恶之心。永符元吉。事争信人口具。不复委陈。沙门智顗白。

　　谏周太祖沙汰僧表

　　释昙积(后周)

　　僧昙积白。皇帝大檀越。德握乾坤。心悬日月。照烛无私之道。卷舒不测之化。能威临皂白。悲及僧尼。控引玄纲。示之出路。欲使清升练行。显迹于明时。寡德沙门。耻还于素俗。爰降明诏。责其试艺。颁下诸州。问其课业。窃惟入道多端。谅非一揆。依相验人。有五理不足何哉。或有僧尼生年在寺。节俭自居。愿行要心。不犯诸禁。烧香旋塔。顶礼殷勤。合掌低头。忘寝以食。但受性愚钝。于读诵无缘。习学至苦而不得下字。今量所告意。须文诵聪者为是。重审试僧不退实行为是。正意偏望取其明快且实而不聪。行之本也聪而不实。智之相也。若用为有业。是不求备于一人。若实为非僧。便责知于满足大觉智慧不可思议。诸所为法。天人顶受。况在凡夫。辄思改易。群圣自言。种种神变。于斯大法。不能加减。大人出世。识本知机。巧妙多方。化人以渐。众生根行。各各不同令圣说经。互差不一。内外相通。亦无乖异。又如孔子领徒三千。达者七十有二。升堂入室。莫过数人。自余已外。岂容斥逐。今州郡县各有学生。德及颜回。讵几人也。可以不及颜回。废郡不立。可以无德顽僧。并令还俗。不及颜回者。犹胜于野人。无德顽僧者。犹胜于外道。伏此二途。不足一也。或有专归树下。擎锡持盂。望中而餐。正命自活。名闻顿舍。利养无心。理观除烦。遂阙文诵。论其人。入道。则内业有余。究其文解。则相功不足。何必聚众京华。悉是德僧。孤拔林野。咸非行士。故果有生熟。不可以色相而啖。人有出没。不可以形名而取。敢自三思。不足二也。或有营经造像。厉力积年。修补伽蓝。忧勤累岁。舍身济物。不以寒苦经心。施药与人。不以饥贫易志。但无聪力。日诵不过一言。旦夕栖栖。日读不盈数𥿄。准过回向。则善不空施。征其发趣。则佛之真子。今无辜退俗。是枉滥行人。直性顿非。不足三也。佛说僧是福田。理难损抑。虽可年末形凡。而法服尊重。岂容朝施暮夺。自加荐毁。爱恶无常。岂责其得失于一人之上。置不恒之式于十二冲典。恐不合圣心。甚乖大趣。上损慈悲。下亏正化。唯畏后世相传。受诬僧之谤。不足四也。今大周大国僧尼未几寺舍列然有盈万数。只应招延二部。溢满其间。动梵鸣钟。为国行道。方便穷其长短。曲觅愆非。黜放还民。使栋梁空旷。若他方异国。远近闻知。疑谓求兵于僧众之间。取地于塔庙之下。深诚可怪。但顽僧任役。未足加兵。寺地给民。岂能富国。深不顿除。性由渐显。一切众生。具诸烦恼。若顿遣圆修。是灭佛法。匪直损身。魔必得便。何者。一向纯善。精加供养。一向纯恶。退令还俗。此言所见深灭三宝。若粗细等看。魔难得便。何者。纯善退粗成众。粗众之人。犹生物善。经文道理。莫问粗细之行。唯不还俗。终成佛子。进退三思。不足五也。贫道余年贱质。寄命关右。钦化承恩。得存道业。是以呻吟策杖。送此丹诚。忓忤之愆。伏增战越。敬白。

　　请施庄为寺表

　　王　维(唐)

　　臣闻罔极之恩。岂有能报。终天不返。何堪永思。肰要欲强有所为。自宽其痛。释教有崇树功德。弘济幽𡨕。臣亡母。故博陵县崔氏。师事大照禅师三十余岁。褐衣蔬食。持戒安禅。乐住山林。志求寂静。臣遂于蓝田县。营山居一所。草堂精舍。竹林果园。并是亡亲宴坐之余。经行之所。臣往丁凶衅。当即发心。愿为伽蓝。永劫追福。比虽未敢陈请。终日常积恳诚。又属元圣中兴群生受福。臣至庸朽。得备周行。无以谢生。将何答施。愿献如天之寿。长为率土之君。惟佛之力可凭。施寺之心转切。效微尘于天地。固先国而后家。敢以乌鼠私情。冒触天听。伏乞施此庄为一小寺。兼望抽诸寺名行僧七人。精勤禅诵。斋戒住持。上报圣恩。下酬慈爱。无任恳款之至。

　　山中与裴秀才迪书

　　王　维(唐)

　　近腊月下。景气和畅。故山殊可过。足下方温经。猥不敢相烦。辄便往山中。憩感配寺。与山僧饭讫而去。北涉玄灞。清月映郭。夜登华子冈。辋水沦涟。与月上下寒山远火。明灭林外。深巷寒犬。吠声如豹。村墟夜春。复与疏钟相闻。此时独坐。童仆静默。多思曩昔携手赋诗。步仄径。临清流也。当待春中。草木蔓发。春山可望。轻倏出水。白鸥矫翼。露湿青皋。麦陇朝雊。斯之不远。倘能从我游乎。非子天机清妙者。岂能以此不急之务相邀。然是中有深趣矣。

　　与大慧禅师

　　曾　开(宋)

　　开顷在长沙。得圆悟老师书。称公晚岁相从。所得甚是奇伟。念之再三。今八年矣。常恨未获亲闻绪余。惟切景仰某自幼年发心。参礼知识。扣问此事。弱冠之后即为婚官所役用工夫不纯。因循至今。老矣。未有所闻常自愧歉。然而立志发愿实不在浅浅知见之间。以为不悟则已。悟则须直到古人亲证。方为大休歇之地。此心虽未尝一念退屈。自觉工夫终未纯一。可谓志愿大而力量小也。向者痛恳圆悟老师。老师示以法语六假。其初直示此事。后举云门赵州放下着。须弥山。两则因缘。令下纯工常自举觉。久久必有入处。老婆心切如此。其柰钝滞太甚。今幸私家尘缘都毕。闲居无他事。政在痛自鞭策。以偿初志。苐恨未得亲炙教诲耳。一生败阙。已一一呈似。必能洞照此心望委曲提警。日用当如何做工夫。庶几不涉他涂。径与本地相契也。如此说话。败阙亦不少。但方投诚。自难隐逃。良可愍也。至扣。

　　答曾侍郎书

　　释宗杲(宋)

　　承叙及自幼年至仕官。参礼诸大宗匠。中间为科举婚官所役。又为恶觉恶习所胜。未能纯一做工夫。以此为大罪。又能痛念无常。世间种种虚幻。无一可乐。专心欲究此一假大事因缘。甚惬病僧意。然既为士人。仰禄为生。科举婚官。世间所不能免者。亦非公之罪也。以小罪而生大怖惧。非无始旷大劫来。承事真善智识。熏习般若种智之深。焉能如此。而公所谓大罪者。圣贤亦不能免。但知虚幻非究竟法。能回心此个门中。以般若智水。涤除垢染之秽。清净自居从脚下去一刀两假更不起相续心足矣。不必思前念后也。既曰虚幻。则作时亦幻。受时亦幻。知觉时亦幻。迷倒时亦幻。过去未来现在。皆悉是幻。今日知非。则以幻药复治幻病。病瘥药除依前只是旧时人。若别有人有法。则是邪魔外道见解也。公深思之。但如此崖将去。时时于静胜中。切不得忘了须弥山。放下着。两则语。但从脚下着实做将去。已过者不须怖畏。亦不须思量。思量怖畏。即障道矣。但于诸佛前发大誓愿。愿此心坚固永不退失。仗诸佛加被。遇善知识。一言之下。顿忘生死。悟证无上正等菩提。续佛慧命。以报诸佛莫大之恩。若如此。则久久无有不悟之理。不见善财童子从文殊发心。渐次南行。过一百一十城。参五十三善知识末后于弥勒一弹指顷。顿亡前来诸善知识所得法门复依弥勒教思。欲奉觐文殊。于是文殊遥伸右手。过一百一十由旬。按善财顶曰。善哉善哉。善男子。若离信根。心劣忧悔。功行不具。退失精勤。于一善根。心生住着。于少功德。便以为足。不能善巧。发起行愿。不为善知识之所摄护。乃至不能了知如是法性。如是理趣。如是法门。如是所行。如是境界。若周遍知。若种种知。若尽源底。若解了。若趣入。若解说。若分别。若证知。若获得。皆悉不能。文殊如是宣示善财。善财于言下成就阿僧祗法门。具足无量大智光明。入普贤门。于一念中。悉见三千大千世界微尘数诸善知识。悉皆亲近恭敬承事。受行其教。得不忘念智。庄严藏解脱。以至入普贤毛孔刹。于一毛孔行一步。过不可说不可说佛刹微尘数世界。与普贤等。诸佛等。刹等。行等。及解脱自在。悉皆同等。无二无别。当恁么时始能。回三毒为三聚净戒。回六识为六神通。回烦恼为菩提。回无明为大智。如上遮一络索只在当人末后一念真实而已。善财于弥勒弹指之间。尚能顿忘诸善知识所证三昧。况无始虚伪恶业习气耶。若以前所作底罪为实。则现今目前境界皆为实有。乃至官职富贵恩爱悉皆是实。既是实。则地狱天堂亦实。烦恼无明亦实。作业者亦实。受报者亦实。所证底法门亦实。若作遮般见解。则尽未来际。更无有人趣佛乘矣。三世诸佛。诸代祖师。种种方便。翻为妄语矣。承公发书时焚香对诸圣及遥礼庵中而后遣。公诚心至切如此。相去虽不甚远。未得面言。信意信手。不觉忉怛如许。虽若繁絮。亦出诚至之心。不敢以一言一字相欺。苟欺公。则是自欺耳。又记得善财见最寂静婆罗门。得诚语解脱。过去现在未来诸佛菩萨。于阿耨菩提。无已退。无现退。无当退。凡有所求。莫不成满。皆由诚至所及也。公既与竹倚蒲团为侣。不异善财见最寂静婆罗门。又发云门书。对诸圣遥礼而后遣。只要云门信许。此诚至之剧也。但相听。只如此做工夫。将来于阿耨菩提。成满无疑矣。

　　只叙华严善财一则略加虚字点提便当杲公自家说法观其大意只重真实诚信而已。

　　与大慧禅师

　　李　邴(宋)

　　邴近扣筹室。伏蒙激发蒙滞。忽有省入。顾惟根识暗钝。平生学解。尽落情见。一取一舍。如衣坏絮。行草𣗥中。适自缠绕。今一笑顿释。欣幸可量。非大宗匠委曲垂慈。何以致此。自到城中。着衣吃饭。抱子弄孙色色仍旧。既亡拘滞之情。亦不作奇特之想。其余夙习旧障。亦稍轻微。临别丁宁之语。不敢忘也。重念始得入门。而大法未明。应机接物。触事未能无碍。更望有以提诲使卒有所至。庶无玷于法席矣。

　　答李参政

　　释宗杲(宋)

　　示谕自到城中。着衣吃饭。抱子弄孙。色色仍旧。既亡拘滞之情。亦不作奇特之想。夙习旧障。亦稍轻微。三复斯语欢喜踊跃。此乃学佛之验也。傥非过量大人。于一笑中百了千当。则不能知吾家。果有不传之妙。若不尔者。疑怒二字法门尽未来际终不能坏。使太虚空为云门口草木瓦石。皆放光明。助说道理。亦不柰何。方信此假因缘。不可传。不可学。须是自证自悟。自肯自休。方始彻头。公今一笑顿亡所得。夫复何言。黄面老子曰。不取众生所言说。一切有为虚妄事。虽复不依言语道。亦复不着无言说。来书所说既亡拘滞之情亦不作奇特之想。暗与黄面老子所言契合。即是说者。名为佛说。离是说者。即波旬说。山野平昔有大誓愿。宁以此身。代一切众生受地狱苦。终不以此口将佛法以为人情。瞎一切人眼。公既到恁么田地。自知此事不从人得。但且仍旧。更不须问大法明未明。应机碍不碍。若作是念。则不仍旧矣。承过夏后方出复出甚惬病僧意。若更𤍠荒驰求不歇。则不相当也。前日见公欢喜之甚。以故不敢说破。恐伤言语。今欢喜既定。方敢指出。此事极不容易。须生惭愧始得。往往利根上智者。得之不费力。遂生容易心。便不修行。多被目前境界夺将去。作主宰不得。日久月深。迷而不返。道力不能胜业力。魔得其便。定为魔所摄持。临命终时。亦不得力。千万记取。前日之语。理则顿悟乘悟并销。事非顿除因次第尽行住坐卧切不可忘了。其余古人种种差别言句皆不可以为实然亦不可以为虚久久纯熟自然默默契自本心矣。不必别求殊胜奇特也。昔水潦和尚。于采藤处。问马祖如何是祖师西来意。祖云。近前来。向你道。水潦才近前。马祖拦胸一蹋蹋倒。水潦不觉起来拍手呵呵大笑。祖曰。汝见个甚么道理便笑。水潦曰。百千法门。无量妙义。今日于一毛头上。尽底识得根源去。马祖便不管他。雪峰知鼓山缘熟。一日忽然蓦胸擒住。曰是甚么鼓山释然了悟了心便亡。惟微笑举手摇曳而已。雪峰曰。子作道理耶。鼓山复摇手曰。和尚。何道理之有。雪峰便休去。蒙山道明禅师趁卢行者至大庾岭夺衣钵。卢公掷于石上曰。此衣表信可力争耶。任公将去。明举之不动。乃曰。我求法非为衣钵也。愿行者开示。卢公曰。不思善不思恶。正当恁么时。那个是上座本来面目。明当时大悟。通身汗流。泣泪作礼曰。上来密语密意外。还更有意㫖否。卢公曰我今为汝说者。即非密意汝若返照自己面目密却在汝边。我若说得。即不密也。以三尊宿三假因缘。较公于一笑中释然。优劣何如。请自断看。还更别有奇特道理么。若更别有。则却似不曾释然也。但知作佛。莫愁佛不解语。古来得道之士。自己既充足。推己之余。应机接物。如明镜当台。明珠在掌。胡来胡现。汉来汉现。非着意也。若着意。则有实法与人矣公欲大法明应机无滞但且仍旧。不必问人。久久自点头矣。临行面禀之语。请书于座右。此外别无说。总有说。于公分上。尽成剩语矣。葛藤太多。姑置是事。

　　复大慧禅师

　　李　邴(宋)

　　邴比蒙诲答。备悉深㫖。邴自有验者三。一事无逆顺。随缘即应不留胸中。二宿相浓厚不加排遣。自尔轻微。三古人公案旧所茫然。时复瞥地。此非自昧者。前书大法未明之语。盖恐得少为足。当扩而充之。岂别求胜解耶净除现流。理则不无。敢不铭佩。

　　答李参政

　　释宗杲(宋)

　　信后益增瞻仰。不识日来随缘放旷。如意自在否。四威仪中。不为尘劳所胜否。寤寐二边。得一如否。于仍旧处。无走作否。于生死心。不相续否。但尽凡情。别无圣解。公既一笑。豁开正眼。消息顿忘。得力不得力。如人饮水。冷暖自知矣。然日用之间。当如黄面老子所言刳其正性。除其助因。违其现业。此乃了事汉无方便中真方便。无修证处真修证。无取舍中真取舍也古德云。皮肤脱落尽。惟一真实在。又如栴檀。繁柯脱落尽。惟真栴檀在。斯违现业除助因。刳正性之极致也。公试思之如此说话。于了事汉分上。大似一柄腊月扇子恐南地寒暄不常也少不得一笑。

　　答李参政别𥿄(字汉老)

　　释宗杲(宋)

　　富枢密顷在三衢时。尝有书来问道。因而打葛藤一上。落草不少。尚尔滞在默照处定是遭邪师引入鬼窟里无疑。今又得书。复执静坐为佳。其滞泥如此。如何参得径山禅。今次答渠书。又复缕缕葛藤。不惜口业。痛与刬除。又不知肯回头转脑。于日用中看话头不。先圣云。宁可破戒如须弥山。不可被邪师熏一邪念如芥子许在情识中。如油入面。永不可出。此公是也。如与之相见。试取答渠底葛藤一观。因而作个方便。救取此人。四摄法中。以同事摄为最强。左右当大启此法门。令其信入。不唯省得山僧一半力。亦使渠信得及。肯离旧窟也。

　　答陈少卿(字季壬)

　　释宗杲(宋)

　　示谕自得山野向来书之后。每遇闹中亸避不得处。常自点检而未有着力工夫。只遮亸避不得处。便是工夫了也。若更着力点检。则又却远矣。昔魏府老华严云。佛法在日用处。行住坐卧处。吃茶吃饭处。语言相问处。所作所为处。举心动念。又却不是也。正当亸避不得处。切忌起心动念。作点检想。祖师云。分别不生。虚明自照。又庞居士云。日用事无别。唯吾自偶谐。头头非取舍。处处勿张乖。朱紫谁为号。丘山绝点埃。神通并妙用。运水及搬柴。又先圣云。但有心分别计较自心见量者。悉皆如梦。切记取亸避不得时。不得更拟心。不拟心时。一切现成。亦不用理会利。亦不用理会钝。总不干他利钝之事。亦不干他静乱之事。正当亸避不得时。忽然打失布袋。不觉拊掌大笑矣。记取记取。此事若用一毫毛工夫取证。则如人以手撮摩虚空。只益自劳耳。应接时但应接。要得静坐但静坐。坐时不得执着坐底为究竟。今时邪师辈多以默照静坐为究竟法。疑误后昆山野不怕结怨。力诋之以报佛恩。救末法之弊也。

　　答江给事(字少明)

　　释宗杲(宋)

　　人生一世百年。光阴能有几许。公白屋起家。历尽清要。此是世间第一等受福底人。能知惭愧。回心向道。学出世间脱生死法。又是世间第一等讨便宜底人。须是𢚩着手脚。冷却面皮。不得受人差排。自家理会本命元辰。教去处分明。便是世间出世间一个了事底大丈夫也。承连日去与参政道话。甚善甚善。此公歇得驰求心。得言语道断。心行处灭。差别异路。觑见古人脚手不被古人方便文字所罗笼。山僧见渠如此所以更不曾与之说一字恐钝置他直候渠将来自要与山僧说话方始共渠眉毛厮结理会在不只恁么便休。学道人若驰求心不歇。纵与之眉毛厮结理会。何益之有。正是痴狂外边走耳。古人云。亲近善者。如雾露中行。虽不湿衣。时时有润。但频与参政说话。至祷至祷。不可将古人垂示言教。胡乱穿凿。如马大师遇让和尚说法云。譬如驾车。车若不行。打车即是。打牛即是。马师闻之。言下知归。这几句儿言语。诸方多少说法。如雷如霆。如云如雨底。理会不得。错下名言。随语生解。见与舟峰书尾。杜撰解注。山僧读之。不觉绝倒。可与说如来禅祖师禅底一状领过。一道行遣也。来颂子细看过。却胜得前日两颂自此可已之颂来颂去有甚了期如参政相似。渠岂不是会做颂。何故都无一字乃识法者惧耳。间或露一毛头。自然抓着山僧痒处。如出山相颂云。到处逢人蓦面欺之语。可与藂林作点眼药。公异日自见矣。不必山僧注破也。某近见公顿然改变。为此事甚力。故作此书。不觉缕缕。

　　答富枢密(字季申)

　　释宗杲(宋)

　　窃知日来以此大事因缘为念。勇猛精进。纯一无杂。不胜喜跃。能二六时中炽然作为之际。必得相应也未。寤寐二边。得一如也未如未。切不可一向沉空趣寂。古人唤作黑山下鬼家活计。尽未来际。无有透脱之期。昨接来诲。私虑左右必已耽着静胜三昧。及询直阁公。乃知果如所料。大凡涉世有余之士。久胶于尘劳中。忽然得人指令向静默处做工夫。乍得胸中无事。便认着以为究竟安乐。殊不知似石压草。虽暂觉绝消息。柰何根株犹在。宁有证彻寂灭之期。要得真正寂灭现前。必须于炽然生灭之中。蓦地一跳跳出。不动一[糸*系]毫。便搅长河为酥酪。变大地作黄金。临机纵夺。杀活自由。利他自利。无施不可。先圣唤作无尽藏陀罗尼门。无尽藏神通游戏门。无尽藏如意解脱门。岂非真大丈夫之能事也。然亦非使然皆吾心之常分耳。愿左右快着精彩。使期于此廓彻大悟。胸中皎然如百千日月十方世界一念明了无一[糸*系]毫头异想始得与究竟相应。果能如是。岂独于生死路上得力。异日再秉钧轴。致君于尧舜之上。如指诸掌耳。

　　答赵待制(字道夫)

　　释宗杲(宋)

　　示谕一一备悉。佛言有心者。皆得作佛。此心非世间尘劳妄想心谓发无上大菩提心。若有是心。无不成佛者。士大夫学道。多自作障难。为无决定信故也。佛又言。信为道元功德母。长养一切诸善法。断除疑网出爱流。开示涅槃无上道。又云信能增长智功德。信能必到如来地。示谕钝根未能悟彻。且种佛种子于心田。此语虽浅近。然亦深远。但便肯心。必不相赚。今时学道之士。往往缓处却急。急处却放缓。庞公云一朝蛇入。布裈裆。试问宗师甚时节。昨日事今日尚有记不得者。况隔阴事。岂容无忘失耶。决欲今生打教彻。不疑佛。不疑祖。不疑生。不疑死。须有决定信。具决定志。念念如救头然。如此做将去。打未彻时。方始可说根钝耳。若当下便自谓我根钝。不能今生打得彻。且种佛种结缘。乃是不行欲到。无有是处。某每为信此道者说渐觉得日用二六时中省力处便是学佛得力处也。自家得力处。他人知不得。亦拈出与人看不得。卢行者谓道明上座曰。汝若返照自己本来面目。密意尽在汝边是也。密意者。便是日用得力处也。得力处。便是省力处也。世间尘劳事。拈一放一。无穷无尽。四威仪中。未尝相舍。为无始时来。与之结得缘深故也。般若智慧。无始时来。与之结得缘浅故也。乍闻知识说着觉得一似难会。若是无始时来。尘劳缘浅。般若缘深者。有甚难会处。但深处放教浅浅处。放教深生处。放教熟熟处。放教生才觉思量尘劳事时。不用着力排遣。只就思量处轻轻拨转话头省无限力亦得无限力。请公只如此崖将去莫存心等悟忽地自悟去。参政公想日日相会。除围棋外。还曾与说着遮般事否。若只围棋。不曾说着遮般事。只就黑白未分处。掀了盘。撒了子。却问他索取那一着。若索不得。是真个钝根汉。姑置是事。

　　答许司理(字寿源)

　　释宗杲(宋)

　　黄面老子曰信为道元功德母。长养一切诸善法。又云。信能增长智功德。信能必到如来地。欲行千里。一步为初。十地菩萨。断障证法门初从十信而入。然后登法云地。而成正觉初欢喜地因信而生欢喜故也。若决定竖起脊梁骨。要做世出世间没量汉。须是个生铁铸就底方了得若半明半暗。半信半不信。决定了不得此事无人情。不可传授。须是自家省发。始有趣向分若取他人口头辨永劫无有歇时。千万十二时中。莫令空过。逐日起来应用处圆陀陀地。与释迦达磨无少异。自是当人见不彻。透不过。全身跳在声色里。却向里许求出头。转没交涉矣。此事亦不在久参知识。遍历藂林。而后了得。而今有多少在藂林。头白齿黄。了不得底。又有多少乍入藂林。一拨便转。千了百当底。发心有先后。悟时无先后。昔李文和都尉参石门慈照。一句下承当。便千了百当。尝有偈呈慈照云。学道须是铁汉。着手心头便判。直取无上菩提。一切是非莫管。但从脚下崖将去死便休。不要念后思前。亦不要生烦恼。烦恼则障道也。祝祝。

　　答刘通判(字彦冲)

　　释宗杲(宋)

　　左右做静胜工夫。积有年矣。不识于开眼应物处。得心地安闲否。若未得安闲。是静胜工夫。未得力也。若许久犹未得力。当求个径截得力处。方始不孤负平昔许多工夫也。平昔做静胜工夫。只为要支遣个闹底。正闹时。却被闹底聒扰自家方寸。却似平昔不曾做静胜工夫一般耳。遮个道理。只为太近。远不出自家眼睛里。开眼便刺着。合眼处亦不欠少。开口便道着。合口处亦自现成。拟欲起心。动念承当。渠早已蹉过十万八千了也。直是无你用心处。遮个最是省力。而今学此道者。多是要用力求。求之转失。向之愈背。那个堕在得失解路上。谓闹处失者多。静处失者少。左右在静胜处住了二十余年。试将些子得力底来看则个。若将桩桩地底做静中得力处。何故却向闹处失却而今要得省力。静闹一如但只透取赵州无字忽然透得方知静闹两不相妨亦不着用力支撑。亦不作无支撑解矣。

　　答汪内翰(字彦章)

　　释宗杲(宋)

　　伏承第五令嗣以疾不起。父子之情。千生百劫。恩爱习气之所流注。想当此境界。无有是处。五浊世中。种种虚幻。无一真实。请行住坐卧。常作是观。则日久月深。渐渐销磨矣。然正烦恼时。子细揣摩穷诘。从甚么处起。若穷起处不得。现今烦恼底。却从甚么处得来正烦恼时是有是无是虚是实穷来穷去心无所之要思量但思量要哭但哭哭来哭去思量来思量去抖擞得藏识中许多恩爱习气尽时自然如冰归水还我个本来无烦恼无思量无忧无喜底去耳入得世间出世无余世间法则佛法。佛法则世间法也。父子天性。一而已。若子䘮而父不烦恼。不思量。如父䘮而子不烦恼。不思量。还得也无。若硬止遏。哭时又不敢哭。思量时又不敢思量。是特欲灭天性。逆天理。扬声止响。泼油救火耳。正当烦恼时总不是外事且不得作外边想。永嘉云。无明实性即佛性。幻化空身即法身。是真语实语不诳不妄等语。恁么见得了要思量要烦恼亦不可得作是观者。名为正观。若他观者名为邪观邪正未分。正好着力。此是妙喜决定意。无智人前莫说。

　　不禁其烦恼思量正从烦恼思量中讨我分晓可谓单刀直入。

　　烦恼场中此为要药。

　　答夏运使

　　释宗杲(宋)

　　示谕。道契。则霄壤共处。趣异。则觌面楚越。诚哉是言。即此乃不传之妙。左右发意欲作妙喜书。未操觚拂𥿄。已两手分付了也。又何待坚忍究竟。以俟他日耶。此个道理。惟证者方默默相契。难与俗子言。延平乃闽岭佳处。左右能自调伏。不为逆顺关捩子所转。便是大解脱人。此人能转一切关捩子。日用活泼泼地。拘牵惹绊他不得。苟若直下便恁么承当。自然无一毫毛于我作障。古德有言。佛说一切法为度一切心我无一切心何用一切法。又懒融云。恰恰用心时。恰恰无心用。曲谈名相劳。直说无繁重。无心恰恰用。常用恰恰无。今说无心处。不与有心殊。非特懒融如是。妙喜与左右。亦在其中。其中事难拈出似人前。所谓默默相契是也。

　　答吕舍人(字居仁)

　　释宗杲(宋)

　　千疑万疑只是一疑。话头上疑破则千疑万疑一时破。话头不破则且就上面与之厮崖。若弃了话头却去别文字上起疑。经教上起疑。古人公案上起疑。日用尘劳中起疑。皆是邪魔眷属。第一不得向举起处承当。又不得思量卜度。但着意就不可思量处思量。心无所之。老鼠入牛角。便见倒断也。又方寸若闹。但只举狗子无佛性话。佛语祖语。诸方老宿语。千差万别。若透得个无字。一时透过。不着问人。若一向问人佛语又如何。祖语又如何。诸方老宿语又如何。永劫无有悟时也。

　　答汪状元(字圣锡)

　　释宗杲(宋)

　　左右妙年自立。便在一切人顶𩕳上。不为富贵所笼罗。非百劫千生愿力所持。焉能致是。又能切切于此一大事念念不退转。有决定信。具决定志。此岂浅丈夫所能老瞿昙云。惟此一事实。余二则非真。请着鞭不可忽。世间事只遮是。先圣岂不云乎。朝闻道夕死可矣。不知闻的是何道到这里岂容眨眼不可更引吾道一以贯之去也。须自信自悟说得底终是无凭据。自见得。自悟得。自信得。及了说不得形容不出。却不妨。只怕说得似。形容得似。却不见。却不悟者。老瞿昙指为增上慢人。亦谓之谤般若人。亦谓之大妄语人。亦谓之断佛慧命人。千佛出世不通忏悔。若透得狗子无佛性话。遮般说话。却成妄语矣。而今不可便作妄语会。吕居仁比连𠬧两书。书中皆云夏中答隆礼书常置座右。以得为期。又闻尝录呈左右。近世贵公子似渠者。如优昙钵花。时一现耳。顷在山头。每与公说遮般话。见公眼目定动领览得九分九厘只欠㘞地一下尔。若得㘞地一下了。儒即释。释即儒。僧即俗。俗即僧。凡即圣。圣即凡。我即你。你即我。天即地。地即天。波即水。水即波。酥酪醍醐。搅成一味。瓶盘钗钏。镕成一金。在我不在人。得到遮个田地。由我指挥。所谓我为法王于法自在。得失是非。焉有𦊱碍。不是强为。法如是故也。此个境界。除无垢老子他人如何信得及。纵信得及。如何得入手。左右已信得及。已觑得见。已能分别是邪是正。但未得入手耳。得入手时。不分老少。不在智愚。如将梵位。直授凡庸。更无阶级次第。永嘉所谓一直超入如来地是也。但相听。决不相误。

　　答李参政(字㤗𤼵)

　　释宗杲(宋)

　　示谕华严重重法界。断非虚语。既非虚语。必有分付处。必有自肯处。读至此。嗟叹久之。士大夫平昔所学。临死生祸福之际。手足俱露者。十常八九。考其行事。不如三家村里省事汉。富贵贫贱不能汩其心。以是较之。智不如愚。贵不如贱者多矣。何以故。生死祸福现前。那时不容伪故也。大参相公。平昔所学。已见于行事。临祸福之际。如精金入火。愈见明耀。又决定知华严重重法界。断非虚语。则定不作他物想矣。其余七颠八倒。或逆或顺。或正或邪。亦非他物。愿公常作此观。妙喜亦在其中。异日相从于寂寞之滨。结当世来世香火因缘。成就重重法界。以实其事。岂小补哉。更须下个注脚。即今遮一路索。切忌作寓言指物会。一笑。

　　答曾中丞(字天隐)

　　释宗杲(宋)

　　左右天资近道。身心清净。无他缘作障。只遮一假谁人能及。又能行住坐卧。以老僧所示省要处。时时提撕。休说一念相应。千了百当。便是此生打未彻。只恁么崖到腊月三十日。𨶒家老子也须倒退三十里。始得。何以故。为念念在般若中。无异念。无间断故。只如道家流。以妄心存想。日久月深。尚能成功。不为地水火风所使。况全念住在般若中腊月三十日。岂不能转业耶。而今人多是将有所得心学道。此是无妄想中真妄想也。但放教自在。然不得太𦂳。不得太缓。只恁么做工夫。省无限心力。左右生处已熟。熟处已生。十二时中。自然不着枯心忘怀。将心管带矣。虽未透脱。诸魔外道。已不能伺其便亦自能与诸魔外道共一手同一眼成就彼事而不堕其数矣。除公一人。可以语此。余人非但不能如公行履。亦未必信得及也。但于话头上看。看来看去。觉得没巴鼻。没滋味。心头闷时。正好着力。切忌随他去。只遮闷处。便是成佛作祖。坐断天下人舌头处也。不可忽。不可忽。

　　答刘侍郎(字季高)

　　释宗杲(宋)

　　示谕。腊月三十日已到。要知日用。当如是观察。则世间尘劳之心。自然消殒矣。尘劳之心既消殒则来日依前孟春犹寒矣。古德云。欲识佛性义。当观时节因缘。此个时节。乃是黄面老子出世成佛。坐金刚座。降伏魔军。转法轮。度众生。入涅槃底时节。与解空所谓腊月三十日时节。无异无别。到遮里。只如是观。以此观者。名为正观。异此观者。名为邪观。邪正未分。未免随他时节迁变。要得不随时节。但一时放下着。放到无可放处。此语亦不受。依前只是解空居士。更不是别人。

　　答李郎中(字似表)

　　释宗杲(宋)

　　士大夫学此道。不患不聪明。患太聪明耳。不患无知见。患知见太多耳。故常行识前一步。昧却脚跟下快活自在底消息。邪见之上者。和会见闻觉知为自己。以现量境界为心地法门。下者弄业识。认门头户口。簸两片皮。谈玄说妙。甚者至于𤼵狂。不勒字数。胡言汉语。指东画西。下下者。以默照无言。空空寂寂。在鬼窟里着到求究竟安乐。其余种种邪解。不在言而可知也。冲密等归。领所赐教。读之喜慰不可言。更不复叙世谛相酬酢。只以左右向道勇猛之志。便入葛藤禅。无德山临济之殊。法眼曹洞之异。但学者无广大决定志。而师家亦无广大融通法门。故所入差别究竟归宿处。并无如许差别也。示谕。欲妙喜因书指示径要处。只遮求指示径要底一念早是刺头入胶盆了也。不可更向雪上加霜。虽然有问不可无答。请左右都将平昔或自看经教话头。或因人举觉指示得滋味欢喜处。一时放下。依前百不知。百不会。如三岁孩儿相似。有性识而未行。却向未起求径要底一念子前头看。看来看去。觉得转没巴鼻。方寸转不宁帖时。不得放缓。遮里是坐断千圣顶𩕳处。往往学道人。多向遮里打退了。左右若信得及。只向未起求径要指示一念前看。看来看去。忽然睡梦觉不是差事。此是妙喜平昔所作底得力工夫。知公有决定志。故拖泥带水。纳这一场败阙。此外别无可指示。若有可指示。则不径要矣。

　　答李宝文(字茂嘉)

　　释宗杲(宋)

　　向承示谕。性根昏钝。而黾勉修持。终未得超悟之方。某顷在双径答富季申所问。正与此问同。能知昏钝者。决定不昏钝。更欲向甚处求超悟。士大夫学此道。却须借昏钝而入。若执昏钝。自谓我无分。则为昏钝魔所摄矣。盖平昔知见。多以求证悟之心。在前作障。故自己正知见。不能现前。此障亦非外来。亦非别事。只是个能知昏钝底主人公耳。故瑞岩和尚。居常在丈室中。自唤云。主人公。又自应云。诺惺惺着。又自应云。诺他时后日莫受人谩又自应曰诺诺。古来幸有恁么榜样。谩向遮里提撕。看是个甚么。只遮提撕底。亦不是别人只是遮能知昏钝者耳。能知昏钝者。亦不是别人。便是李宝文本命元辰也。此是妙喜应病与药。不得已。略为居士指个归家稳坐底路头而已。若便认定死语。真个唤作本命元辰。则是认识神为自己。转没交涉矣。故长沙和尚云。学道之人不识真。只为从前认识神。无量劫来生死本。痴人唤作本来人。前所云借昏钝而入是也。但只看能知得如是昏钝底毕竟是个甚么只向遮里看不用求超悟看来看去忽地大笑去矣。此外无可言者。

　　杲公诸书只用一照字。

　　答林院判(字少瞻)

　　释宗杲(宋)

　　示谕求一语与信道人做工夫既看圆觉经经中岂止一语而已哉诸大菩萨各随所自疑处𤼵问。世尊据所疑一一分明剖析大假分晓。前所给话头亦在其中矣经云居一切时。不起妄念。于诸妄心。亦不息灭。住妄想境。不加了知。于无了知。不辨真实。老汉昔居云门庵时。常颂之曰。荷叶团团团似镜。菱角尖尖尖似锥。风吹柳絮毛毬走。雨打梨花蛱蝶飞。但将此颂放在上面却将经文移来下面。颂却是经。经却是颂。试如此做工夫看。莫管悟不悟心头休𤍠忙。亦不可放缓。如调弦之法𦂳缓得其所。则曲调自成矣。归去但与冲辈相亲。递相琢磨。道业无有不辨者。祝祝。

　　答黄知县(字子余)

　　释宗杲(宋)

　　[(冰-水+〡)*ㄆ]书知为此一大事因缘甚力。大丈夫汉所作所为。当如是耳。无常迅速。生死事大。过了一日。则销了一日好事可畏可畏左右春秋鼎盛。正是作业不识好恶时。能回此心学无上菩提。此是世界上第一等灵利汉。五浊界中。有甚么奇特事。过如此假因缘趁色力强健。早回头。比临老回头。其力量胜百千万亿倍。老汉私为左右喜。前此写去法语。曾时时觑看否。第一记取。不得起心动念。肚里𤍠忙。急要悟。才作此念则被此念塞断路头。永不能得悟矣。祖师云。执之失度。必入邪路。放之自然。体无去住。此乃祖师吐心吐胆。为人处也。但日用费力处莫要做。此个门中。不容费力。老汉常为人说此话。得力处乃是省力处。省力处乃是得力处。若起一念希望心求悟入处。大似人在自家堂屋里坐。却问他人觅住处无异。但把生死两字。贴在鼻尖儿上。不要忘了。时时提撕话头。提来提去。生处自熟。熟处自生矣。此语已写在空相道人书中。请同此书牙换一看。便了得也。

　　答向侍郎(字伯恭)

　　释宗杲(宋)

　　示谕悟与未悟。梦与觉一。一假因缘。黄面老子云。汝以缘心听法此法亦缘。谓至人无梦。非有无之无。谓梦与非梦一而已。以是观之。则佛梦金鼓。高宗梦得说。孔子梦奠两楹。亦不可作梦与非梦解。却来观世间。犹如梦中事。教中自有明文。唯梦乃全妄想也。而众生颠倒。以日用目前境界为实殊不知全体是梦而于其中复生虚妄分别以想心系念神识纷飞为实梦殊不知正是梦中说梦颠倒中又颠倒故佛大慈悲。老婆心切。悉能遍入一切法界。诸安立海所有微尘。于一一尘中以梦自在法门开悟世界海微尘数众生。住邪定者。入正定聚。此亦普示颠倒众生。以目前实有底境界为安立海。令悟梦与非梦。悉皆是幻。则全梦是实。全实是梦。不可取。不可舍。至人无梦之义。如是而已。来书见问。乃是某三十六岁时所疑。读之不觉抓着痒处。亦尝以此问圆悟先师。但以手指曰住住。休妄想。休妄想。某复曰。如某未睡着时。佛所赞者。依而行之。佛所诃者。不敢违犯。从前依师及自做工夫。零碎所得者。惺惺时。都得受用及乎上床。半惺半觉时。已作主宰不得。梦见得金宝。则梦中欢喜无限。梦见被人以刀杖相逼。及诸恶境界则梦中怕怖惶恐。自念此身尚存。只是睡着。已作主宰不得。况地水火风分散。众苦炽然。如何得不被回换。到遮里方始着忙。先师又曰。待汝说底许多妄想绝时汝自到寤寐恒一处也。初闻亦未之信。每日我自顾寤与寐。分明作两假。如何敢开大口说禅。除非佛说寤寐恒一是妄语。则我此病不须除佛语果不欺人乃是我自未了。后因闻先师举诸佛出身处。熏风自南来忽然去却碍膺之物。方知黄面老子所说。是真语实语。如语不诳语。不妄语不欺人。真大慈悲。粉身没命不可报。碍膺之物既除。方知梦时便是寤时底。寤时便是梦时底。佛言寤寐恒一。方始自知。遮般道理。拈出呈似人不得。说与人不得。如梦中境界。取不得舍不得。承问妙喜。于未悟已前。已悟之后。有异无异。不觉依实供过。子细读来教。字字至诚。不是问禅。亦非见诘。故不免以昔时所疑处吐露。愿居士试将老庞语谩提撕。但愿空诸所有。切勿实诸所无先以目前日用境界作梦会了。然后却将梦中底移来目前则佛金鼓。高宗得说。孔子奠两楹。决不是梦矣。

　　答严教授(字少卿)

　　释宗杲(宋)

　　真实到不疑之地者。如浑钢打就生铁铸成直饶千圣出头来现无量殊胜境界见之亦如不见况于此作奇特殊胜道理邪。昔药山坐禅次。石头问子在遮里作甚么。药山云。一物不为。石头云。恁么则闲坐也。药山云。闲坐则为也。石头然之。看他古人一个闲坐。也柰何他不得。今时学道之士。多在闲坐处打住近日藂林无鼻孔辈。谓之默照者是也。又有一种脚跟元不曾点地。认得个门头户口光影。一向狂发。与说平常话不得。尽作禅会了。似遮般底。唤业识作本命元辰。更是不可与语本分事也。不见云门大师有言。光不透脱。有两般病。一切处不明。面前有物是一。又透得一切法空。隐隐地。似有个物相似。亦是光不透脱。又法身亦有两般病。得到法身为法执不忘。己见犹存。坐在法身边是一。直饶透得法身去。放过即不可。子细检点。亦有甚么气息。亦是病。而今学实法者以透过法身为极致。而云门返以为病。不知透过法身了。合作么生。到遮里。如人饮水。冷暖自知。不着问疑公案拖照。方见赵州老汉败阙处。不觉信笔葛藤如许。

　　答徐显谟(字稚山)

　　释宗杲(宋)

　　左右频寄声妙喜。想只是要调伏水牯牛。捏杀遮猢狲子耳。此事不在久历丛林。饱参知识。只贵于一言一句下。直截承当。不打之绕尔。据实而论。间不容发。不得已说个直截。已是纡曲了也。说个承当。已是蹉过了也。况复牵枝引蔓。举经举教。说理说事。欲究竟耶。古德云。但有纤毫即是尘。水牯牛未调伏。猢狲子未死。纵说得恒沙道理。并不干我一星儿事。然说得说不得。亦非外边事。不见江西老宿有言。说得亦是汝心。说不得亦是汝心。决欲直截担荷。见佛见祖。如生冤家。方有少分相应如此做工夫。日久月深。不着起心求悟。水牯牛自调伏。猢狲子自死矣。记取记取但向平昔心意识。凑泊不得处。取不得处。舍不得处。看个话头。僧问云门如何是佛。门云干屎橛。看时不用将平昔聪明灵利。思量卜度。拟心思量。十万八千未是远。莫是不思量不计较。不拟心。便是么。咄。更是个甚么且置是事。

　　答张侍郎(字子韶)

　　释宗杲(宋)

　　左右以自所得瞥脱处为极则。才见涉理路。入泥入水为人底。便欲扫除。使灭踪迹。见某所集正法眼藏。便云临济下有数个庵主。好机锋。何不[(冰-水+〡)*ㄆ]入。如忠国师说义理禅。教坏人家男女。决定可删。左右见道如此谛当。而不喜忠国师说老婆禅。坐在净净洁洁处。只爱击石火。闪电光。一着子。此外不容一星儿别道理。真可惜耳。故某尽力主张若法性不宽。波澜不阔。佛法知见不亡。生死命根不断。则不敢如此四楞着地。入泥入水为人。盖众生根器不同。故从上诸祖。各立门户施设备众生机随机摄化。故长沙岑大虫有言。我若一向举扬宗教。法堂前须草深一丈。倩人看院始得。既落在遮行户里。被人唤作宗师须备众生机说法。如击石火。闪电光一着子是遮般根器。方承当得根器不是处用之。则揠苗矣。某岂不晓瞥脱一椎。便七穿八穴。是性躁。所以集正法眼藏不分门类。不问云门临济曹洞沩仰法眼宗。但有正知正见。可以令人悟入者。皆[(冰-水+〡)*ㄆ]之。见忠国师大珠二老宿禅备众体。故[(冰-水+〡)*ㄆ]以救此一类根器者。左右书来云。决定可删。观公之意。正法眼藏。尽去除诸家门户。只[(冰-水+〡)*ㄆ]似公见解者方是。若尔则公自集一书。化大根器者。有何不可。不必须教妙喜随公意去之。若谓忠国师说拖泥带水老婆禅。便绝后。则如岩头。睦州。乌臼。汾阳无业。镇州普化。定上座。云峰悦。法昌遇。诸大老。合儿孙满地。今亦寂然无正传者。诸公岂是拖泥带水。说老婆禅乎。然妙喜主张国师。无垢破除。初不相妨也。

　　无垢悟彻如此然此书亦所以教无垢也。

　　答杨教授(字彦侯)

　　释宗杲(宋)

　　左右强项中却有不可思议底柔和。致一言之下。千了百当。此事殊胜。若不闲于强项中打发得几人佛法。岂到今日。非有般若根性则不能如是。盛事盛事。示谕欲来年春夏间。棹无底船。吹无孔笛。施无尽供。说无生话要了无穷无始不有不无巴鼻但请来与遮无面目汉商量。定不错了遮话。又承需道号。政欲相涂糊。可称快然居士。故真净老人云。快然大道。只在目前。纵横十字。拟而留连。便是此义也。某只在长沙作久住计。左右他日果从此来。则林下不寂寞也。

　　答楼枢密

　　释宗杲(宋)

　　不识别后日用应缘处。不被外境所夺否。视堆案之文。能拨置否。与物相遇时。能动转否。住寂静处。不妄想否。体究个事。无杂念否故黄面老子有言。心不妄取过去法。亦不贪着未来事。不于现前有所住。了达三世悉空寂。过去事或善或恶不须思量。思量则障道矣。未来事不须计较。计较则狂乱矣。现在事到面前或逆或顺亦不须着意。着意则扰方寸矣。但一切临时随缘酬酢。自然合著遮个道理。逆境界易打顺境界难打逆我意者。只消一个忍字。定省少时。便过了顺境界只是无你迴避处如磁石与铁相偶彼此不觉合作一处无情之物尚尔况现行无明全身在里许作活计者。当此境界。若无智慧。不觉不知。被他引入罗网。却向里许要求出路。不亦难乎。所以先圣云入得世间出世无余。便是遮个道理也。近世有一种修行失方便者。往往认现行无明。为入世间。便将出世间法。强差排。作出世无余之事。可不悲乎。除夙有誓愿。即时识得破。作得主。不被他牵引。故净名有言。佛为增上慢人。说离淫怒痴为解脱耳。若无增上慢者。佛说淫怒痴性。即是解脱。若免得此过。于逆顺境界中。无起灭相。始离得增上慢名字。恁么方可作入得世间。谓之有力量汉。已上所说。都是妙喜平昔经历过底。即今日用。亦只如此修行。愿公趁色力强健。亦入是三昧。此外时时以赵州无字提撕。久久纯熟。蓦然无心撞破[添-天+夾]桶。便是彻头处也。

　　答曹太尉(字功显)

　　释宗杲(宋)

　　某虽年运而往矣。不敢不勉强力以此事与衲子辈激扬。一日粥后拨牌子。轮一百人入室。间有负命者上钩来。亦有咬人师子。以此法喜禅悦为乐。殊不觉倦。亦造物见怜耳。左右福慧两全。日在至尊之侧。而留意此假大事因缘。真不可思议事。释迦老子曰。有[執/力]不临难。豪贵学道难非百劫千生。曾承事善知识。种得般若种子深。焉能如是信得及。只遮信得及处。便是成佛作祖底基本也。愿公只向信得及处觑捕。久久自透脱矣。然第一不得着意安排。觅透脱处。若着意。则蹉过也。释迦老子又曰。佛道不思议。谁能思议佛又佛问文殊师利曰。汝入不思议三昧耶。文殊曰。弗也世尊。我即不思议。不见有心能思议者云何而言入不思议三昧。我初发心。欲入是定。如今思惟。实无心想而入三昧。如人习射。久习则巧。后虽无心。以久习故。箭发皆中。我亦如是。初学不思议三昧。系心一缘。若久习成就。更无心想。常与定俱。佛与祖师所受用处。无二无别。近年丛林。有一种邪禅。以闭目藏睛。觜卢都地。作妄想。谓之不思议事。亦谓之威音那畔。空劫已前事。才开口。便唤作落今时。亦谓之根本上事。亦谓之净极光通达。以悟为落在第二头。以悟为枝叶边事。盖渠初发步时便错了。亦不知是错。以悟为建立。既自无悟门。亦不信有悟者。遮般底。谓之谤大般若。断佛慧命。千佛出世。不通忏悔。左右具验人眼久矣。似此等辈。披却师子皮。作野干鸣。不可不知。某与左右虽未承颜接论。此心已默默相契多年矣。前此答字。极不如礼。今专遣法空禅人代往致敬。故不暇入善思唯三昧。只恁么信手信意。不觉葛藤如许。聊谢不敏而已。

　　答荣侍郎(字茂实)

　　释宗杲(宋)

　　示谕钟鸣漏尽之讥。为君上尽诚。而下安百姓。自有闻弦赏音者。愿公凡事坚忍。当逆顺境。正好着力。所谓将此深心奉尘刹。是则名为报国恩。平昔学道。只要于逆顺境中受用。逆顺现前而生苦恼。大似平昔不曾向个中用心。祖师曰。境缘无好丑。好丑起于心。心若不强名。妄情从何起。妄情既不起。真心任遍知。请于逆顺境中。常作是观。则久久自不生苦恼。苦恼既不生。则可以驱魔王。作护法善神矣。前此老老大大。着甚来由之说。言犹在耳。岂忘之耶。欲识佛性义。当观时节因缘。以居士前十余载闲。自有闲时节。今日仕权在手。便有忙底时节。当念闲时是谁闲。忙时是谁忙。须信忙时却有闲时道理。闲时却有忙时道理。政在忙中。当体主上起公之意。顷刻不可暂忘。自警自察。何以报之。若常作是念。则镬汤炉炭刀山剑树上。亦须着向前。况目前些小逆顺境界耶。与公以此道相契。故不留情。尽净吐露。

　　答张舍人状元(字安国)

　　释宗杲(宋)

　　左右决欲究竟此事。但常令方寸虚豁豁地。物来即应。如人学射。久久中的矣。不见达磨谓二祖曰。汝但外息诸缘。内心无喘。心如墙壁。可以入道。如今人才闻此说。便差排向顽然无知处硬自遏捺。要得心如墙壁去。祖师所谓错认何曾解方便者也。岩头云才恁么。便不恁么是句亦刬。非句亦刬。遮个便是外息诸缘。内心无喘底样子也。纵未得啐地折。嚗地破。亦不被语言所转矣。见月休观指。归家罢问程。情识未破。则心火熠熠地。正当恁么时。但以所疑底话头提撕。如僧问赵州狗子还有佛性也。无赵州云无。只管提撕举觉。左来也不是。右来也不是又不得将心等悟。又不得向举起处承当。又不得作玄妙领略又不得作有无商量。又不得作真无之无卜度。又不得坐在无事甲里。又不得向击石火闪电光处会。直得无所用心。心无所之时。莫怕落空。遮里却是好处。蓦然老鼠入牛角。便见倒断也。此事非难非易。除是夙曾种得般若种智之深。曾于无始旷大劫来。承事真善知识。熏习得正知正见在灵识中。触境遇缘。于现行处。筑着磕着。如在万人丛里。认得自家父母相似。当恁么时不着问人。自然求觅底心。不驰散矣。云门示。不可说时即有。不说时便无也。不可商量时便有不商量时便无也。又自提起云。且道不商量时。是个甚么。又怕人不会又自云。更是甚么。近年以来。禅有多涂。或以一问一答。末后多一句为禅者或以古人入道因缘。聚头商确云。遮里是虚。那里是实。遮语玄那语妙或代或别。为禅者。或以眼见耳闻。和会在三界惟心。万法惟识上。为禅者。或以无言无说。坐在黑山下鬼窟里。闭眉合眼谓之威音王那畔。父母未生时消息亦谓之默而常照为禅者。如此等辈。不求妙悟。以悟为落在第二头。以悟为诳諕人。以悟为建立。自既不曾悟。亦不信有悟底。妙喜常谓衲子辈。说世间工巧技秇。若无悟处。尚不得其妙。况欲脱生死。而只以口头说静。便要[(冰-水+〡)*ㄆ]杀。大似埋头向东走。欲取西边物。转求转远。转急转迟。此辈名为可怜愍者。教中谓之谤大般若。断佛慧命人。千佛出世不通忏悔。虽是善因。返招恶果。宁以此身碎如微尘。终不以佛法当人情决要敌生死须是打破遮𣷚桶。始得切忌被邪师顺摩捋将冬𤓰印子印定。便谓我千了百当。如此之辈。如稻麻竹苇。左右聪明有识见。必不受遮般恶毒。然亦恐用心之切。要求速效。不觉不知。遭他染污。故信笔葛藤如许。被明眼人觑见。一场败阙。千万相听。只以赵州一个无字。日用应缘处提撕。不要间断。古德有言。研穷至理。以悟为则。若说得天花乱坠。不悟。总是痴狂外边走耳。勉之。不可忽。

　　答汤丞相(字进之)

　　释宗杲(宋)

　　丞相既存心此假大事因缘。缺减界中。虚妄不实。或逆或顺一一皆是发机时节。但常令方寸虚豁豁地。日用合做底事。随分拨遣。触境逢缘。时时以话头提撕。莫求速效。研穷至理。以悟为则。然第一不得存心等悟。若存心等悟。则被所等之心障却道眼。转急转迟矣。但只提撕话头。蓦然向提撕处生死心绝则是归家稳坐之处。得到恁么处了。自然透得古人种种方便。种种异解。自不生矣。教中所谓绝心生死。伐心稠林。浣心垢浊。解心执着。于执着处。使心动转。当动转时。亦无转动底道理。自然头头上明。物物上显。日用应缘处。或净或秽。或喜或怒。或顺或逆。如珠走盘。不拨而自转矣。得到遮个时节。拈出呈似人不得。如人饮水。冷暖自知。南阳忠国师有言。说法有所得。是为野干鸣。此事如青天白日。一见便见。真实自见得底。邪师走作不得前日亦尝面言此事无传授。才说有奇特玄妙。六耳不同谋之说。即是相欺。便好拽住劈面便唾。书生做到宰相。是世间法中最尊最贵者。若不向此事上了却。即是虚来南𨶒浮提打一遭[(冰-水+〡)*ㄆ]因结果时带得一身恶业去。教中说作痴福是第三生冤。何谓第三生冤。第一生作痴福。不见性。第二生受痴福。无惭愧。不作好事。一向作业。第三生受痴福尽。不做好事。脱却壳漏子时。入地狱如箭射。人身难得。佛法难逢。此身不向今生度。更向何生度此身。学此道须有决定志。若无决定志。则如听声卜者。见人说东。便随人向东走。说西。便随人向西走。若有决定志。则把持住。作得主宰。懒融所谓设有一法过于涅槃。吾说亦如梦幻况世间虚幻不实之法更有甚么心情与之打交涉也。愿公坚此志。以得入手为决定义。则纵使大地有情。尽作魔王。欲来恼乱。无有得其便处。般若上。无有弃底工夫。若存心在上面。纵今生未了。亦种得种子深。临命终时。亦不被业识所牵。堕诸恶趣。换却壳漏子。转头来。亦昧我底不得。察之。

　　答樊提刑(字茂实)

　　释宗杲(宋)

　　示谕能行佛事。而不解禅语。能与不解。无别无同。但知能行者。即是禅语。会禅语而不能行佛事。如人在水底坐叫渴。饭箩里坐叫饥。何异。当知禅语即佛事。佛事即禅语。能行能解。在人不在法。若更向遮里觅同觅别。则是空拳指上生实解。根境法中虚捏怪。如却行而求前。转急转迟。转疏转远矣。要得径截。心地豁如。但将能与不能。解与不解。同与不同。别与不别。能如是思量。如是卜度者。扫向他方世界。却向不可扫处。看是有是无。是同是别。蓦然心思意想绝。当恁么时。自不着问人矣。

　　与喻贡元书

　　释克己(宋)

　　佛道来东华。几二千载矣。吾儒攘斥甚力者无若韩氏。欧阳氏然皆未究其言与其道。惟知坚执周孔立教者以诋之。故虽攻之而愈坚。终无以大服天下之心。独关洛诸贤。与胡氏父子。颇尝出入释氏而不信之。然考其所与辨明。而谓之诐淫邪遁者。亦不过指禅宗单传之学而已。夫释氏之有禅宗。犹吾儒之有老庄也。苟以拈椎竖拂。夸诞之谈。而疑释氏一代正教。是犹以王何所学之浮虚。而疑六经语孟。修身齐家治国平天下之道也。奚可哉。去佛愈远。异端并起。惟天台大师。为得其正传。此唐之梁敬之柳子厚。我朝晁以道。陈莹中。诸公所服膺而深造者也。仆虽不敏。实研究有年。观其发挥一性。范围法界。俾六凡四圣。各迪厥德。而咸底于极。诚未易遽为足下言。惟足下它日考其书而订其道。方知仆昨者鄙诗。所谓大道不可私。与夫孔释俱援世之句。果非自欺而又以欺天下也。然则孔释之道。果同乎果异乎。异则不可得而一。同则不应异其施。曰有世法。有出世法。以世法而疑出世法固不可。以出世法而外世法亦不可。故天台所传。亦有真俗相即之谛。其察乎道并行而不相悖者。亦审矣。世有足迹未抵乎泰山之麓。而辄谈其广狭高下。欲欺乎未见泰山者。且不可。况乃见者乎。今足下未读佛之书。而遽议佛之道。何怪乎言之谆谆。而仆邈然不听也。

　　拈椎竖拂毒遍海内岂是达磨子孙得此书大快人意。

　　与王随书

　　释唯净(宋)

　　近蒙新制首楞严经疏序特赐宠示者。鸿儒大士。嘉赞宝乘。浅学缁流。叨窥法句。身心适悦。种智增明。顶奉依归。不任庆幸。窃以大佛顶如来密因修证了义诸菩萨万行首楞严经者。菩萨行门。诸佛心印。开有为。即尘沙妙用。归无相。即法界真源。不有不空。绝名相于言罤之外。现因示果。分阶位于神化之中。境不碍心。惑不碍智。七大之性。大无所待。八还之法。还无所从。所以了真如心息虚妄本起方便慧。宣秘密言。万法以之圆融。诸佛以之自在。入不二之二谛。悟不空之三空。伟矣真宗。不可思议。聿有高士。著述疏章。焕决秘诠。简谈佛㫖。恭惟中丞。入佛知见。解法因缘。学佛修行。袪拂有空之病。宣法性相。融明起灭之端。为护法城。作不请友。高制序引。恢阐教乘。永代作程长㝠示炬。惟净夙承道顾。忝玩奇文。佩戴恩私。不任抃跃。不宣。惟净顿首。

　　寄苏子瞻书

　　释了元(宋)

　　尝读退之送李愿归盘谷序。愿不遇于主上者。犹能坐茂树以终日。子瞻中大科。登金门。上玉堂。远放寂寞之滨权臣忌子瞻为宰相耳。人生一世间。如白驹之过隙。三二十年功名富贵。转盻成空。何不一笔勾断。寻取自家本来面目。万劫常在。永无堕落。纵未得到如来地。亦可以骖驾鸾鹤。翱翔三岛。为不死人。何乃胶柱守株。待入恶趣。昔有问师佛法在甚么处。师云在行住坐卧处。着衣吃饭处。没理没会处。死活不得处。子瞻胸中有万卷书。笔下无一点尘。到这地位不知性命所在一生聪明要做甚么。三世诸佛。则是一个有血性的汉子。子瞻若能脚下承当。把一二十年富贵功名。贱如泥土。努力向前。珍重珍重也。

　　与明智法师书

　　陈　瓘(宋)

　　瓘顿首再拜上启南湖延庆堂上讲主明智法师人回伏奉书教。获审道体安隐无恼。下怀良慰。向承寄示观音玄义。并记。且荷开发妙㫖。以袪愚蔽深佩提奖之意。感德无已。有门颂。但随顺古意。过蒙采览。仰见法师[(冰-水+〡)*ㄆ]简自在。来谕云。以有题之。恐钝者不领。诚如所虑。然智者以有门。为圆门之相。又谓此相四门。皆妙无粗。若有门为法界摄一切法。况复三门法相平等无复优劣。是故若论具足佛法。则见思假。即法界也。若论法性因缘。则第一义。亦因缘也。故此妙门。以有名之。即生死之有。是实相之有。一切法趣有有即法界。出法界外。更无可论。此即止观有门之大㫖而前书妙假之意也。有未领者。亦当以妙假之义开晓之耳。智者解大经之语云。因灭无明。则得炽然三菩提灯。即有门也。有门即是妙假。妙假即是有门。其或未领。则于此有门。不能无惑。然而前病后药无两有也。病去惑亡。则有门豁矣。一指二指三指。不待更说。然则有之一门。纯妙无粗。具足万善。岂非三千之性乎。所云此之三千性。是中理。不当有无有无自尔。兹乃古师诠具之微言也。自非深领其㫖。未易解此夫三千也者。世间之数也。若三千性。则离世间矣。离而复即。即而复离。不一不异。非有非无。三千而一。一而三千。此不可思议数。即是不可思议境。若观若智。俱不思议。此数即是止观。故云千性即中理。此境即是此数。故中理即三千性。若但三千。则是一切一切法耳。一切法。但有名字。何能具乎。若一切法性。则本具矣。故三千即是一切法。一切法性即是三千性也。此性不当有无有无自尔。夫不当有无者。泯妙外之执一也。有无自尔者。开离执之一妙也。于有为妙有。于无为真无。真无则空而不空。妙有则有而不有。有无自尔。非有无也。在假则假具。在空则空具。在中则中具。无不在则无不具也。然则妙假之有。岂情有乎。假不待空。泯绝无对。说有说无。皆不待绝。今乃设有待之言。赞叹妙假之说。岂免为巧度之所诃乎。且一念心起。则有三千世界之相。国土一千。则山河大地是也。五阴世间一千则染净一切色心是也。众生世间一千。则六凡四圣假名是也。一念心起。三千性相一时起。一念心灭。三千性相一时灭。念外无一毫法可得。法外无一毫念可得。此乃本住不迁。不迁者。中理圆明之体。此体如理为念其寿无量。非得命根。亦无连持。本无名字而不失诸名。名其土曰极乐国。名其身曰阿弥陀。身土交修。融乎一妙。故能使说法之音。不离彼土。而广长舌相。具足周遍。其具如是。是体具乎。是性具乎。是佛具乎。是众生具乎。若有能知具彼之乐者。其有不愿往生者乎。向实际之中。要在不往而往于方便之内何妨去已还来。机熟缘深。定须成办此瓘之有得于祖意者也。瓘屏迹圆丘。老病待尽。千里相望。净愿不隔。更祈慈䕃以师法见摄而。终教之未由会面。以究尽此㫖。临风但极瞻向之切。瓘顿首再拜上启。

　　钥旧读了翁集。见有门颂一篇。莫知其㫖。有二沙门来扣门。袖出有门颂真迹及与明智讲主论此颂二帖读之。恍然。因问天台教观之说。始知智者大师所说四门一曰有门一曰空门一曰亦空亦有门一曰非空非有门。其实一可贯四。四实归一。公之为有门颂。盖谓此也。近世士大夫用力不及前辈。秪如学佛。仅能涉猎楞严圆觉净名等经。及传灯语录以资谈辨。若唐之梁补阙诸公本朝杨文公。杨无为张无尽。及了翁辈。皆留心教观。深入其趣。读此颂及书。可以知其所造之实惟公忠言大节。照映千载。身𦌐百谪。视生死如旦昼。平时学问自得之效。固自应尔。方在圆丘时。逆境尤多。而心地泰然。深入不二法门。公之学佛得力。岂易测哉。二沙门欲刊石以传之人。谨书诸后以归之。妙珣了怡二沙门之名云时庆元二年中秋四明楼钥题。

　　士大夫当患难则学佛。得志则有用夏变夷之说。盖于佛无所得也。了翁有门颂。其于佛有所得欤。政。愧其知之者欤。景定二年正月二十八日天台法照为四明学子可登题于月桂峰下。

　　复杨文公请住世书

　　释知礼(宋)

　　知礼谨于讲忏之隙。依本宗教观写书奉答秘监大檀越。知礼伏奉载垂真翰。曲赐重言。俾知礼毕此忏期。更留讲训。仰承尊㫖。合改先心。但以专诚久趣此门。鄙志莫能易辙。况良时难遇。胜事易差。故欲且副夙心。不果恭遵严命。其如传法之务。利人之功。谅此身所为。其益盖寡。俟净土却至。其化方隆。所言知礼洞三观之指归者。称之太过也。又云极乐本由示权。修道须忘忻厌者。诚哉是言也。而知礼今忻净土特厌患身。亦有其由。辄伸于后。若其一心三观。虽非洞达。敢不依凭。知礼仅四十余年。寻其筌罤。学其去就。神根既钝。证入无由。而于户牖关房。行用时节。多所游历。亦略谙知。今者蒙索报音。故难杜口。粗陈梗概。希赐否臧。三观者。一念。即空。即假。即中也。恢扬肇自于如来。妙悟近推于智者。全由性发。实匪修成。故于一心宛有三用所谓空者。一切皆空。即三观悉彰。破相之用也。假者一切皆假。即三观悉明。立法之功也。中者一切皆中。即三观悉是。绝待之体也。是则终日破相而诸法皆成。终日立法而纤尘必尽。终日绝待而二谛炽然。故般若谈空。八十法门得显。维摩立法。三界见爱皆忘。法华一乘。世间之相常住。皆由三观相即。致令诸法无遗。故三即非三。一即非一。非次第而入。非并别而观。不可以有无求。不可以中边取。故云不并不别。非纵非横。盖三一圆融。修性㝠泯。岂识心之所测。何言说之能诠。故强示云。不可思议之妙观也。说即非说。无说而说。能知此已。对一切境。以此观照了之。立一切行。以此观导达之。辨一切事。以此观成就之。设一切教。以此观敷畅之。修此观者。能所必忘取舍斯泯。故真如无念。向则心绝。终日说示。不异无言。舍此。则必同众魔。离此则未超诸外。故龙树云。除诸法实相。余皆魔事。迦叶云。未闻大涅槃。前皆是邪见。大矣哉。一心三观之妙宗也。故知礼所求安养。生而所欲。燃烬而死。凭此三观。遣彼百非也。言极乐之界。盖觉皇示权者。经论既以净土之教为胜方便。验知是如来善巧权用也。但权名不𡱈。实理亦通。是要甄分方知去取。体外之权须破。体内方便须修。离事之理则粗。即权之实方妙。故小乘无他佛之说。大教有刹海之谈。盖心性遍周。法界无外。理极故令事广。华大故省池深。刹如帝珠。出现重重无尽。方显寂光之理。身类天馔。感报彼彼不同。乃表遮那之性。岂应极乐。不预唯心。故如来藏中。涅槃具足。随缘发现。应量而知。既能彰地狱天宫。岂不造秽邦净国。本性虽具。由心发明。弥陀以无缘之慈。取极乐之土。释迦以乐说之辩。示往生之门。斯皆善巧之权方。摄彼沉沦之品汇。令惧退转者不退使不善观者能观净土权相盖多。今且略论此二。故起信论云。初学大乘正信。以在此土不常值佛。惧谓信心缺缘退失。当知如来有胜方便。令其不退。但当专念极乐世界阿弥陀佛。真如法身。必生彼国。住正定故。专念真如法身者。岂异大乘正信。以依彼佛为境。故能牵生净方。斯是如来权巧也。又观无量寿佛经云。凡夫心想羸劣。未得天眼。不能远观诸佛。如来有异方便。令其得见。此盖释迦神力。弥陀愿心。若有谛观。必能睹见。斯亦觉皇异妙方便也。此之权巧方便。既约圆论。即与法华微妙方便。无二无别。故诸天及人声闻缘觉。事度菩萨。渐修大士。充满世间。数等河沙。尽思度量。不能知觉。唯佛与佛。乃能究尽。圆信圆解。方能造修。知礼虽是钝根。滥沾圆教。不离当念。愿达彼方。庶即下凡。便阶不退。复闻大通佛世。结缘之徒。已经尘点劫来。尚在声闻之地。皆由退大故涉长时。身子大心。退落五道。况悠悠学佛者乎。盖由此土。多值退缘。故云鱼子庵罗华菩萨。初发心三事。因中多及。其结果少。若求生安养。即于博地。能藉胜缘。才获往生。永无退转。闻兹利益。得不忻求。乃用一心三观为舟航。复以六时五悔为橹棹。求往唯心之净土。愿见本性之弥陀。然后运同体之大悲。度法界之含识。顺佛权巧。求生乐邦。其意略尔。所言傥存忻厌。即起爱憎既萌取舍之心乃生能所之见者。起过之相。诚如所言。立德之缘。今当略说。盖以忻厌取舍。善能起过成功。故马鸣立为始觉之基。智者称为净土之渐。维摩以见爱为侍者。文殊以贪恚为功能。斯皆用之在人。乘之有法。且众生旷劫住此娑婆。贪于粗弊色声。著于下劣依正。既无厌离之念。但增系缚之缘。纵有熏修。鲜有克遂以此土法门多障。致道行难成。故涅槃经云。得人身者。如𤓰上土。失人身者如大地土。是故诸佛愍此众生。以愿行功。取清净土。令取忻慕。作受生因。以苦切言。说垢秽相。令其厌恶。成出离心。若非此心。不成始行。故非厌离。舍此无由。不起忻求。生彼无分。盖受生之法。以爱为缘。始自初心。终至等觉。变易未尽。忻厌叵忘。况始行耶。今求净土。不为身受诸乐。心染妙尘。盖欲托彼净缘。速增胜道。以彼寿命无尽。依报自然。无有女人。及以根缺。虽圣凡共处。而无恶道之名。虽声闻无边。且离执真之见。弥陀为良导。观音为胜友。一生补处甚多。十地圣人无数。风吟宝叶。波动金渠。皆出妙音。尽诠至理。既无违顺。永息贪瞋。凡有见闻悉资寂照。皆住正定。功在于斯。今之众园。尚须求预。彼之宝刹。宁不愿生。但知净土唯心。秽邦即性。即厌无厌。即忻无忻。是则正助合修。解行兼运。顺佛正教。非己由情。况观经说上品生因。须大乘妙解。加修六度。兼劝众生。故知礼今以三观攻心。五悔助道。仍恐净因未备。故以毕命自要。庶凭最后之强缘以作往生之定业。而又若不烧身臂指。非出家菩萨。梵网之诫明然。舍身命财。是真法供养。法华之文焕矣。楞严然香一炷。宿债俱酬。轮王剜身千灯。妙果斯克。故知初心后位。上圣下凡。皆可遵修。并彰至教。但存正解。自免邪修。以知性火真空。岂有能烧之相。所烧自心也。又知佛体圆妙。岂存所供之人。则能供亦寂矣。两重能所既泯。一切功德斯成。是名苦行法门。所谓火光正受。四土净境。顿现此心。诸佛道场。咸彰此处但随所愿。必遂往生。故智者云临终在定之心。即是净土。动念即是往生净土时。如此舍秽身。则尽垢秽之际。何理不彰。如此取净土。则极清净之源。何惑不遣。是以韦提忻清净业报之处即证无生萨埵舍痈疽瘭疾之身。云求常乐。此之取舍。与不取舍。体无二种。用亦同时。得名三种法门。谓取法门。舍法门。不取不舍法门。亦是三毒法门。具一切法故。无行经云。贪欲即是道。恚痴亦复然。如是三法中。具一切功德。文殊云。我是贪欲尸利。我是瞋恚尸利。我是愚痴尸利。深得此意。即一心三观。导一切行。办一切事也。以一切法空。故舍秽必尽。一切法假。故取净无遗。一切法中。故无取无舍。此之三法。一切如来同证。一切菩萨共修。故知礼今舍秽身。忻求净土。辄敢仰效也。然则修心万行。入道多门随乐随宜。随修随悟。敢将测管。局彼太虚。但以知礼爰自少年。便存此志。今已衰朽。多历事缘。此心常自现前。对境弥加增进。信由宿愿。敢不恭酬。年来建立道场。众信共营供具。三载资缘粗备。数僧行愿偶同。此者遭逢秘监。知乎姓名。察其始末。敢请俯为檀越。运以力轮。使片善之有成。俾净愿之克遂。然后庇我宗教。广见流行。令未闻者闻。使未悟者悟。更冀佐治功成之后。期颐报满之时。随愿求生极乐世界。冀得同会一处。同叙宿因。同化长生。同登大觉。知礼素无文学。元是野僧。发语粗浮。显理疏脱。盖奉读前书云精修忏之规。臻乎本净。次书云净土匪虚。先佛所证。仰惟秘监深洞苦行。可以穷源。复知净邦。由来即理。盖欲知礼广援诚教。傍示未闻。是敢辄附本宗。少述愚见。有黩台听。不任悚惶。不宣。

　　答杨文公书

　　释智礼(宋)

　　今明大乘复有三种。一者三乘通教此则门虽通大类狎二乘。又当教菩萨虽复化他净佛国土。化毕还同二乘。归于永灭。净土深理。非彼所知。非了义也。二者大乘别教此明大乘独菩萨法。虽谈实理。道后方成。因果不融。净土则理外修成。万法。乃不由心具。虽尘劫修道。广游佛刹。指彼净土因果。但是体外方便。斯亦未了。三者佛乘圆教此教诠㫖圆融。因果顿足。佛法之妙。过此以往。不知所裁也。经曰十方谛求。更无余乘。唯一佛乘。斯之谓与。是则净土一门。是大乘中大乘。了义中了义。十方净秽。卷怀同在于刹那。一念色心。罗列遍𠬧于法界。并天真本具。非缘起新成。一念既然。一尘亦尔。故能一一尘中一切刹。一一心中一切心。一一心尘复互周。重重无尽无障碍。一时顿现非隐显。一切圆成无胜劣。若神珠之顿含众宝犹帝网之交映千光。我心既然。生佛体等。如此则方了回神亿刹实生乎自己心中。孕质九莲岂逃乎刹那际内。苟或事理攸隔。净秽相妨。安令五逆凡夫。十念便登于宝土。二乘贤辈。回心即达于金池也哉。信此圆谈。则事无不达。昧斯至理。则触类皆迷。故华严云。心如工画师。造种种五阴。一切世间中。无不从心造。如心佛亦尔。如佛众生然。心佛及众生。是三无差别。又起信论云。所言法者。谓众生心。是心即摄一切世间出世间法。依于此心。显示摩诃衍义。十六观云。诸佛如来。是法界身入一切众生心想中。乃至是心作佛。是心是佛。又般舟三昧经云。佛是我心。是我心见佛。是我心作佛。等谈斯㫖者。大乘卷中。粲然可举。至若法华妙部。如来亲记往生。华严顿谈。普贤躬陈回向。是知弥陀因地。观此理而大誓普[(冰-水+〡)*ㄆ]。释迦果成。称此理而广舌深赞。十方三世。莫不咸然。一问如上所明。妙理圆极。为世人须尽观行然始生耶。答。此不然也。今但直决疑情。令知净土百宝庄严九品因果并在众生介尔心中。理性具足。方得。今日往生事用。随愿自然。是则旁罗十方。不离当念。往来法界。正协唯心。免信常流。执此非彼。其行愿之相。正在次门。非此所问。况九品生相。各有行类。上辈三品。须解须行。故文云汝行大乘。解第一义即其人矣。若今之学者。见贤思齐。企金座而高升。唯妙观而是托若其中下之流。六品生因。只是精持禁戒。行世仁慈。乃至下下品生。本是恶逆。十念精诚。便生彼国。但能知有净土。尽可回心。苟不然者。宁容九品之差降也。

　　传灯大珠和尚云舍垢取净。是生死之业。庞居士云若舍烦恼入菩提。不知何方有佛地。以此句偈。轻𥰓净土者。固未可也。且不净不垢之言。即心即佛之义。凡禀释教者。孰不知之。安以真如平等之谈。便废因缘修证之法。六住大士。尚存分假之生。四果真人。亦有变易之死。云何殂落。永谓泥洹。须知菩萨未证妙觉以还。常以空心。遍修万行终日观佛。无佛可观。历劫度生。无生可度。暂趣于空华净土。权依于幻化弥陀。破昨梦之尘劳。入干城之地位乃至成佛。虽自得㝠寂而利他宛然。故谕之以明鉴之身。现之以随类之像。世人弗询大义。惟忻顿悟。直入无生。而不思永嘉一宿觉云。若实无生无不生。既豁达而取空恐莽荡而招祸。此类乎越人习射。不逾数步之间。陇西学游。翻没洄波之内。如斯知识。未可参寻。

　　答沈王书

　　释明本(元)

　　某为学既昧。于道无闻厕影僧园。滥叨田服。扪心揆己。夙夜恐惶。伏惟阁下位冠百辟。爵居名王。天姻懿亲。为国尊己。性海巨筏。为佛雄藩。仁声仁闻被乎寰区。有德有言。无愧简册。顾某何人。敢当垂念。过蒙洪参军与奇长老。冒尘触暍。徒步登山。出王钧缄。侑之厚币。辞情𢢽𢢽。自敌以下。有不敢当者。而况大王年德名位。振耀皇家者哉。盥沐熏香。对信使展读。虽山林泉石增助光润。其如某之愧悚何。观信使之聪明。有以知大王之贯通无碍也。因与信使话及世尊于二千年外。将过去诸佛。已转法轮。一音演唱。而诸弟子结集为一大藏教。布之寰宇实袪情遣妄。指瑕摘玼之无上法宝。当时一印印定。迨今无所加损。王亦于过去佛所。亲蒙授记。其大施之门。已尝启于彼。而乃应于今日也。岂惟应于今日。将见绵续不断。入未来际。不可窥其涯涘者矣。故佛以智慧而现法藏。王以布施而广经教。布施乃六度之首。智慧乃六度之终。咸具波罗蜜体。而无间然者也夫有文字相是谓教。离文字相是谓禅。即其所有而离。是为功德惟其所离而有是谓庄严。如是至理。在王已分。有自来矣。兹承示谕于禅门向上一着子。未有所闻。似不劳过逊也。然禅门言向上向下者。乃一时建立之方便巧辞非实有也。记昔僧问古德曰。学人不识佛。乞师指示。德曰。我言恐你不信。僧曰和尚重言。焉敢不信。德曰。即你便是。僧曰。如何保任。德曰。一翳在目。空花乱坠后有尊宿。举此公案。乃云古德答此僧所问。如百二十斤重担。此僧一肩荷负。蓦直便行。更不回顾。可谓有力者也。此说安有向上者哉。贵在信根猛利。决定不退转久之无有不获其悟入者管见若此。又承论及某不肯住持之说。斯言似为过情。使某苟有一毫利益于人。而独擅其退休闲佚之计。不思法道之隆替诚法门之罪人也。正以自救不暇。故当退遁。岂有它哉。惟王谅之。闻王驾有江南游览之念。夫以王心虚明。物境洞照能遍涉法界于不动神情之顷。恐不待走轻车。策骏驷。然后为得也。信笔覼缕。山野无文。下情不胜愧汗之至。伏幸矜悉。

　　与嗣沈王

　　释明本(元)

　　某一介鲁钝。分守穷山。颇知佛祖之道为济世舟航。以其自救未能。焉敢滥膺主法者之任。不谓过情之誉。上千尊王海印大居士之听。远赐宝缄。委洪参军奇长老冒暑入山。焚香展诵。感愧奚文。因话次奇长老宣传王㫖俾书法语一篇。以资玄路。切谓一国之主。游刃群机以宁海宇。何暇存神内典。以亲方外之学乎。教中有言。菩萨夙乘般若智力。示为人主。以夙习浓厚。不为富贵之所笼络。于六波罗蜜。四无量心。念念策勋。念念成就。未尝斯须暂忘者。殆非一生两生为人主也。何以知其然。十金之家。沉酣五欲。不暇他顾。而况富有国土。乃尔孜孜于圣贤之道。非夙植德本。何能若此。惟是富贵易于移人。故佛许之以生生修证。成熟菩提。然禅宗门下。以无修而修。绝证而证无修故直见自心绝证故见心即佛心不可见以悟为见佛不可即忘悟为即。故古宿谓学以悟为难。悟以忘为难。忘以行为难。如是三难。初无定论。在信根之深浅。志愿之重轻耳。惟王之信根。决定是深。志愿。天然其重。若夫信根不深。志愿不重。则应念为诸欲因缘所移安肯寄音于无似野僧。需入道之语耶。教中有天鼓忽鸣。谓诸天子曰。诸法苦空。无有真实。勿贪五欲以快一时。当力求道果。以求本来。然本来既悟。回观天乐。特梦幻尔。学道有三种正见。第一要念得生死无常。大事真切。毕其形命。不[止/目]放过。第二要识破一切世间憎爱是非缘境。不使一尘为障为惑。第三要办取一片长远决定身心。岁月愈久。而志愿益精。假使久无所入。虽三生五生。亦不知其疲倦。久之更无有不成就者。或者谓道在一切处。道在平常中。只要人一切时中。忘思绝虑。当念无心。无心即道。舍此复有何实法与人。自取缠缚然此说亦未尝不是。殊不知未尽善也。何则。只如说个无心。且心既曰无复教何人知其为无耶。苟存所知则不得为无心矣。或无所知。则又同木石。所以宗门中事。须求妙悟。谓悟者何。悟此心耳。此心既悟则曰有曰无俱成剩语。前代诸尊宿。与国王大臣酬酢此道初不曾有做工夫之说惟是单提此事俾之言下领悟。后来法久成弊。但欲会禅。多将情意识穿凿解会。但说得相似。盖不曾忘心契悟。生死岸头。了无交涉。近代师僧。不柰何。将个无义味话头。置之学人怀抱。命其朝参夕究。起大疑情。参到心空念泯之际。不觉不知。以之悟入。惟此一门。最为允当。闻王兴隆三宝。备作佛事。独不知于此事上。曾究竟不如未留意。因记得僧问古德云。一念不起。还有过也无。德云。须弥山。日用中不妨举此话。默默自看。如何是须弥山。且须弥山之意作么生道。但与么举起来参取。政当参时。都不妨治国齐家。营福修善等事。于此等事上。亦不妨参此话头久久纯熟忽尔开悟翻思老释迦弃王宫入雪山见明星将谓有多少奇特元来凤池渊底龙床角头虽去二千年曾无一发少间。然后以此道治国则国无不治。以此道理民。则民无不安。崇福则福无不资。祈寿则寿无不永。岂特此为然。以至庄严真法界。成就佛菩提。无所施而不可。管见若此。惟王谅之。

　　答高丽白尚书

　　释明本(元)

　　二使者至。捧出珍翰。兼出奇惠。物意隆厚。自非阁下笃信正法。何以得兹。蒙以四疑下问。谨依来问。一一奉答。一来问坐禅。或云不在坐。但四威仪中。令心无放逸。此可信乎。答梵语禅那。此名思惟修。亦名寂灭。乃指一心之极致也。教中有四种禅。皆人天声闻沉空滞寂。用心偏向。故少林不取焉。今之丛林称禅者。远宗少林单传一心之要㫖也。此心遍在行住坐卧之间。不局于一隅也。虽不在坐。亦不离坐也。今之人。但知不在坐而不知不离坐也。苟知不离坐则终日坐。又何伤焉。或不了此心。谓不在坐。则近狂荡。谓不离坐。则近执缚。二俱异见。非至理也。谓坐禅者。必欲以悟心为本。此心既悟。则四威仪。皆是坐时。此心未悟。虽不离坐。实未曾坐也。二来问一切佛经。不解佛意。但口常读。于理上亦有小功德否。答佛说一切经教。为破执遣疑而设焉。以世尊真实之说不虚。凡执卷即获胜利。其言获利者。一以如来真实愿力所致。一以自己信心所成。凡阅经教。获之途非止一端。随其信向之浅深。所蒙利益之优劣。俱不能外乎信心也。且如展卷。信云获福。即得福。信云获慧。即得慧信云灭罪。而罪即随灭。或不以信。虽但口诵。亦沾利益。盖圣人之至言。非鄙俗游谈之比。曰功曰德。云胡不具哉。三来问别法。谓佛说一切法。皆是佛法。如何更说别法。此是落阶级之法耶。生天之法耶。答教中有总别二义。总者诸佛所致之一心也。别者乃诸佛随宜演唱之方便事也。须知总不异别。即一心现万法也。别不离总。惟万法皆一心也。法无心外之法。心非法外之心。但迷悟之自分耳。心迷。故但见别法无总名。心悟。故惟知一切皆总名佛法。更无一物非总也。但除却佛法大总持相。不问生天生人生十法界中。皆是阶级也。四来问在家菩萨。谓眼前妻子奴婢。全然障道之本。何名为菩萨。此疑妄说。答昔维摩居士。谓无住为家舍大慈悲为父随顺菩萨母柔和忍辱妻智慧名为子方便即奴婢。如是而受者。名在家菩萨。虽未获如是解脱。使置身于五欲尘劳者。但存一念信佛法之正心。念念欲远离尘劳。虽未即清净。亦可称菩萨。盖菩萨之称。乃梵语耳。华言道心。但有向道之心。则菩萨亦可通称也。极理言之。佛法无二无别。总因一心建立心悟。故山青水绿。鹊噪鸦鸣。更无一点不是佛法。心迷。故花池宝树。玉殿琼楼。更无一点不是世间法。一大藏教。祖师西来。只要人悟此心。自然一一不被差别名相所碍。所以古人道。梦里明明有六趣。觉后空空无大千。如今必欲要惊觉梦中所具之境别无方便但请发一念决定信心。参个四大分散时。向何处安身立命话尽此余生密密参究。久远不退。廓悟自心此心既明。则世出世间。圣凡差别。一念混融。更不容别有一法为分别也。某虽未克瞻对。其体道之论。不过如此。古人云。但辨肯心。决不相赚。

　　与海粟居士(冯待诏子振)

　　释明本(元)

　　曩辱下访。继领诗章。枯槁之踪。过蒙提奖。何以得此哉。寻闻阁下奉㫖入觐。而某亦理浮游之棹。走淮溯汳。又复三年。别来不识阁下于此道上。能精加念力不。今古利达之士靡不知三界是大梦宅苟不曾一回亲切警悟。则与此所知之心。俱落梦寐。故吾法中目之曰所知障是也。此障。钝根人无分。惟利达者有之。故少林初祖。只令人外绝诸缘。内心无喘心如墙壁乃可入道肯将胸中解会底百千道理猛与截断俾之如墙壁。一回忽尔于墙壁处。孔窦豁开千差万别一以贯之曾何迷悟之有异同耶。或孔窦不即开豁。但令久持而不忘。纵使尽生不了当针芥相投于异世矣。安有虚弃之理哉。所以佛祖教人深信而不疑。惟阁下于吾道信根未尝不深。独未见其于信处能脱略所知不世间浮光幻影能几何时。向者鄙偈中有披衣终日坐茅堂之句。尝蒙阁下许我以践之。今日所谓贫人索旧债也。

　　与陆五台公病中

　　释真可(明)

　　昨日见门下颓然抱疾而卧。及客至。复能强起支应。噫。门下今日之事。可谓急矣。安有间精神周给人情哉。直当痛念无常。视自身为罪薮。知自心为恶源。苟罪薮未空。恶源未竭。外则形骸为桎梏。内则识火焦灵根。一刻万劫。且念佛持咒。并参机缘。既言皆不得力。则临行一着。有何凭据。贫道虽不敏。实为门下大痛。岂门下思此宁弗自痛。如果不痛。或再来菩萨。则非鄙人可思议矣若非菩萨。安得不谓之痴憨乎。昔庞蕴初见石头。便能顿融前境。前境既融。则何物为吾敌敌既不立。则能有之根。曷可独存。根既不存。则身尚不有。谁为桎梏蕴次见马祖。则命根俱断。圣情冰释。况凡情耶。凡情既洗。识火潜消。则灵根密固。谁为焦烁。若然者。则罪薮未始非功德之林。恶源未始非菩提之路。惟善用其心者逆顺皆为解脱之门。贫道诚不作謟语。愿门下照其迫切之心。深自痛焉。

　　与方幼舆书

　　释真可(明)

　　迩来祖风凋弊。法道荒凉。无分黑白凡在此门。孰不以为生死为言。及问死生所以。十个到有五双罔措。此皆最初发心不真实。见地不透彻。所以一逢逼拶。自然手脚忙乱。且道真实心如何发。善财初见文殊。即获根本智。然后遍参知识虽则门头次第不同。要且换他鼻孔不得。何以故有本者如是耳。今时人虽说发心学佛。大都如瞎公鸡相似。他也不知天明不明。但听得他鸡鸣亦随胡叫一声。撞着个孟尝门下会假鸡鸣的贼。冷地叫一声。亦即随他鸣去学佛的人见地不透彻。见人嘴皮动。他心上闲知闲解。即搬出许多来。殊不知总是意根上的影子。此点影子。熟睡的人。熟睡去了。或被跌的人。跌闷去了。或临卒然利害关头意识照管不到处。都总用不着。这三个境界较之临命终时。孰险孰夷。想其轻重好恶。幼舆必定。辨得出。既辨得出必知活时此点影子尚支吾不来临命终时。岂有交涉。又有一等人。以反闻闻自性做工夫。是必不闻声尘。将闻声尘的机来。反照自性。积习日久。或见个空清境界。便谓真得。我且问他声尘。毕竟是性内的。性外的。若在性内。则声尘亦性。何必去声尘而反闻。则谓之闻自性。若在性外。性非有外。谓性外有声尘。决无是处。又有一等。于耳根门头灵灵应物的。谓之真性。殊不知此是由尘𤼵知。应境影子。前境迁谢。此亦随没。以此当本来面目。此所谓唤奴作郎。皆非佛㫖。若要真实会得眼根圆通的消息。我拈个榜样你看。古德问僧。隔壁闻钗钏声。即为破戒。且道作么生持。其僧云。好个入路。幼舆会得这僧入路处么。若会得。方见善财。见文殊的境界。方可参天下善知识。若会不得。也须猛着精彩。向这僧入路处讨个分晓。无常迅速。时不待人。珍重。

　　入路处终不说破。

　　答墀隆李将军

　　释观衡(明)

　　衡寝疾澬江。一十七载。过客虽有。而不以病僧见弃者。唯执事一人而已。衡自知沈㝠。不能启悟执事一语。有孤慈爱甚多。别后一切谢绝。唯执事一念常在。遣命忽至。拜读慈㫖。及睹佳惠奇品。感荷殊胜。喜不能禁。来谕云。漳腊僻处绝徼。触目塞草黄沙。绝无汉人之迹。万里孤征。形影相吊。兼之饷绌兵单。番部环错。意欲求去。此数语不知是足下套语是实语如套语则不合寄病僧如实语大不当执事所发。今日敌人屡犯边疆。奇男子多不见立名于世者。皆为软暖清好之气。柔弱刚骨。在内不真其仁。在外不真其勇。在儒不真其学。在武不真其技。皆此软暖之风酿成一时之弊。执事既禀刚毅之骨。岂可为时气所夺耶。人之去就不一。总之死生一念不决耳。死生一念看破古人未死今人未生。生死既空。又何所虑哉。奇男子视天下如掌中。方外道人视十方如毛孔。岂可以乡关万里为孤绝耶。塞草黄沙。多为古战场正是将军旧游之处。饷绌兵单。无乃久积之弊。正是将军着力之时。处此境。当此时。气不刚而自刚。机不发而自发。岂非执事称意之境。舒志之时耶。心在此见。智在此出。身在此用。名在此立。乃至立地成佛亦在此际见分晓。外此别求诗酒笑谈以为清尚闭门闲处以为逃禅以彼为乐为得衡不知也。苟无益于世。诸有所作。皆为魔业。如肯有益于世。不向此处。不于此时。又待何处何时。如向安处安时。益又何施。成佛成祖。为圣为贤。大抵都从苦难中发起。如将此身作一有益事。虽七岁而夭。即永世之寿如为软暖自安虽外包以金玉内填以酒肉纵百岁千岁实若未曾生也。衡言此。执事岂不踊跃哉。此语出衡鄙见。不知执事以为何如。纵不当高明所鉴。亦衡犬马之心。幸勿为罪。谨复。
国家图书馆善本佛典第 52 册 No. 8951 如来香


　　如来香卷之十一目录碑头陀寺碑　　　　王　巾(南齐)并州寺碑　　　　邢　邵(北齐)钟山飞流寺碑　　　　元　帝(梁)摄山栖霞寺碑　　　　元　帝(梁)荆州放生亭碑　　　　元　帝(梁)金陵摄山栖霞寺碑(并铭)　　　　江　总(陈)玉泉寺碑　　　　皇甫毗(隋)西京千福寺多宝佛塔碑　　　　岑　勋(唐)岳州无姓和尚碑　　　　柳宗元(唐)六祖能禅师碑(并铭)　　　　王　维(唐)六祖大鉴禅师第二碑(并序)　　　　刘禹锡(唐)法智大师行业碑　　　　赵　抃(宋)铭佛影铭(并序)　　　　释慧远(𣈆)佛影铭(并序)　　　　谢灵运(宋)湘宫寺碑铭　　　　简文帝信心铭　　　　释僧璨(隋)宝人铭　　　　释昙积(后周)心王铭　　　　傅　弘(梁)秦州天水郡麦积岩佛龛铭(并序)庾　信(后周)佛衣铭(并序)　　　　刘禹锡(唐)卓锡泉铭(并序)　　　　苏　轼(宋)蝶梦斋铭(并序)　　　　释德洪(宋)明极斋铭(并序)　　　　释德洪(宋)明极堂铭(并序)　　　　释德洪(宋)昭昭堂铭(并序)　　　　释德洪(宋)要默堂铭(并序)　　　　释德洪(宋)宜独室铭　　　　释德洪(宋)藏六轩铭(并序)　　　　释德洪(宋)俱清轩铭　　　　释德洪(宋)解空阁铭　　　　释德洪(宋)宜独岩铭(并序)　　　　释德洪(宋)座右铭　　　　释德洪(宋)延福寺钟铭(并序)　　　　释德洪(宋)五老砚铭(并序)　　　　释德洪(宋)王𥙿之砚铭　　　　释德洪(宋)石塔铭(并序)　　　　释德洪(宋)明白庵铭(并序)　　　　释德洪(宋)圆同庵铭　　　　释德洪(宋)觉庵铭(并序)　　　　释德洪(宋)如庵铭(并序)　　　　释德洪(宋)梦庵铭(并序)　　　　释德洪(宋)朴庵铭　　　　释德洪(宋)痴庵铭(并序)　　　　释德洪(宋)堕庵铭　　　　释德洪(宋)懒庵铭(并序)　　　　释德洪(宋)喧寂庵铭(并序)　　　　释德洪(宋)破尘庵铭(并序)　　　　释德洪(宋)甘露灭斋铭(并序)　　　　释德洪(宋)云居庵铭(并序)　　　　释明本(元)懒禅室铭(并序)　　　　释明本(元)

　　如来香卷之十一目录终

　　如来香卷之十一

　　西吴唐　时宜之父手辑

　　碑

　　头陀寺碑

　　王　巾(南齐)

　　盖闻挹朝夕之池者。无以测其浅深。仰苍苍之色者。不足知其远近况视听之外。若存若亡。心行之表。不生不灭者哉。是以掩室摩竭。用启息言之津。杜口毗邪。以通得意之路。然语𢑴伦者。必求宗于九畴。谈阴阳者。亦研几于六位。是故三才既辨。识妙物之功。万象已陈。悟太极之致。言之不可以已。其在兹乎。然爻系所筌穷于此域则称谓所绝形乎彼岸矣。彼岸者。引之于有。则高谢四流。推之于无。则俯弘六度。名言不得其性相。随迎不见其终始。不可以学地知。不可以意生及。其涅槃之蕴也。夫幽谷无私。有至斯响。洪钟虚受无来不应。况法身圆对。规矩宜立一音称物宫商潜运。是以如来利见迦维。托生王室。凭五衍之轼拯溺逝川。开八正之门大庇交丧。于是玄关幽键。感而遂通。遥源浚波。酌而不竭。行不舍之檀。而施洽群有唱无缘之慈。而泽周万物。演勿照之明。而鉴穷沙界。导亡机之权。而功济尘劫时义远矣。能事毕矣。然后拂衣双树。脱屣金沙惟恍惟惚不皦不昧。莫系于去来。复归于无物。因斯而谈则栖遑大千无为之寂不挠焚燎坚林不尽之灵无歇大矣哉。正法既没。象教陵夷。穿凿异端者。以违方为得一。顺非辩伪者。比微言于目。论于是马鸣幽赞。龙树虚求。并振颓纲俱维绝纽。荫法云于真际。则火宅晨凉。曜慧日于康衢。则重昏夜晓。故能使三十七品有樽俎之师。九十六种无籓篱之固。既而方广东被。教肄南移周鲁二庄。亲昭夜景之鉴。汉晋两明。并勒丹青之饰。然后遗文间出。列刹相望。澄什结辙于山西。林远肩随乎江左矣。头陀寺者。沙门释慧宗之所立也。南则大川浩汗。云霞之所沃荡。北则层峰削成。日月之所回薄西瞻城邑。百雉纡余。东望平皋。千里超忽。信楚都之胜地也。宗法师行洁圭璧。拥锡来游。以为宅生者缘。业空则缘废存躯者惑。理胜则惑亡。遂欲舍百龄于中身。殉肌肤于猛鸷班。荆荫松者久之。宋大明五年。始立方丈茅茨。以庇经象。后军长史。江夏内史。会稽孔府君讳觊。为之剃草开林。置经行之室。安西将军郢州刺史江安伯济阳蔡使君讳兴宗。复为崇基表刹。立禅诵之堂焉。以法师景行大迦叶。故以头陀为称首。后有僧勤法师。贞节苦心。求仁养志。纂修堂宇。未就而没高轨难追藏舟易远。僧徒阒其无人。榱椽毁而莫构。可为长太息矣。惟齐继五帝洪名。纽三王绝业。祖武宗文之德昭升严配。格天光表之功。弘启兴复。是以惟新旧物。康济多难。步中雅颂骤合韶濩。炎区九译。沙场一候。粤在于建武焉。乃诏西中郎将郢州刺史江夏王观政藩维。树风江汉。择方城之令典。酌龟蒙之故实。政肃刑清于是乎在。宁远将军长史江夏内史行事彭城刘府君讳諠。智刃所游日新月故。道胜之韵。虚往实归。以此寺。业费于己安。功坠于几立。慨深覆篑悲同弃井。因百姓之有余间天下之无事。庀徒揆日。各有司存。于是民以悦来。工以心竞。亘丘被陵。因高就远。层轩延袤。上出云霓。飞阁逶迤。下临无地夕露为珠网朝霞为丹臒九衢之草千计四照之花万品。崖谷共清。风泉相涣。金资宝相。永藉闲安。息心了义。终焉游集。法师释昙珍。业行淳修。理怀渊远。今屈知寺任。永奉神居。夫民劳事功。既镂文于钟鼎。言时称代。亦树碑于宗庙。世弥积而功宣。身逾远而名劭。敢寓言于雕筑。庶仿佛乎众妙。辞曰。

质判玄黄。气分清浊。涉器千名。含灵万族。淳源上派。浇风下黩。爱流成海。情尘为岳。皇矣能仁。抚期命世。乃眷中土。聿来迦卫。奄有大千。遂荒三界。周鉴四门。幽求六岁。亦既成德。妙尽无为。帝献方石。天开渌池。祥河辍水。宝树低枝。通庄九折。安步三危。川静波澄。龙翔云起。𦒿山广运。给园多士。金粟来仪。文殊戾止。应干动寂。顺民终始。法本不然。今则无灭。象正虽阑。希夷未缺。于昭有齐。式扬洪烈。释网更维。玄津重枻。惟此名区。禅慧攸托。𠋣据崇岩。临睨通壑。沟池湘汉。堆阜衡霍。膴膴亭皋。幽幽林薄。媚兹邦后。法流是挹。气茂三明。情超六入。眷言灵宇。载怀兴葺。丹刻翚飞。轮奂离立。象设既辟。睟容已安。桂深冬焕。松疏夏寒。神足游息。灵心往还。胜幡西振。贞石南刊。

　　(巾字简栖琅邪临沂人齐朝起家郢川从事后为辅国录事参军偶游头陀以证佛遂镌碑文以记胜天竺言头陀即华言斗薮言其斗薮烦恼也)。

　　并州寺碑

　　邢　邵(北齐)

　　夫至道密微。无迹可睹。神功感应。有理斯存。虽慧日已照。而大夜莫晓。香雨时流。而㴱尘未息。旷劫悠缅。历代遐长。𦕈𦕈世罗。无能免其一目。泛泛欲网。孰敢解其三面。自大教迁流。行于中土。希向之士。𤎆踊波属。恒沙未足为言。积尘所不能喻。皆去出没生死之河。浮沉爱欲之海。未有矫然独悟。脱落身名。望彼岸而攸往。泛宝船而利涉。(并艺文类聚)。

　　钟山飞流寺碑

　　元　帝(梁)

　　清梵夜闻。风传百常之观。宝铃朝响。声扬千秋之宫。同符上陇。望长安之城阙。有类偃师。瞻洛阳之台殿。瞰连甍而如𦂶。杂卉木而成帷。铭曰。

云聚峰高。清风钟彻。月如秋扇。花疑春雪。极目千里。平原𨔴𨘬。

　　摄山栖霞寺碑

　　元　帝(梁)

　　金池无底。已通宝堑之侧。玉树生风。傍临彩船之上七重栏楯。七宝莲花。通风承露。含香映日。铭曰。

苔衣翠屋。树隐丹楹。涧浮山影。山传涧声。风来露歇。日度霞轻。三灾不毁。得一而贞。

　　荆州放生亭碑

　　元　帝(梁)

　　鱼从流水。本在桃花之源。龙处大林。恒捻浮云之。路岂谓陵阳垂钩。失云失水。庄子悬竿。吞钩吞饵。虽复玄龟夜梦。终见取于宋王。朱鹭晨飞。尚张罗于汉后。譬如黄雀伺蝉。不知随弹应至。青鹯逐兔。讵识扛鼎方前。北海之餐鹦鹉。未使非人。西王之使传信。谁云贱鸟。故知鱼鸟一观。俱在化生。欲使金床之雁更及衡阳之侣。雪山之鹿不充食苹之宴。

　　金陵摄山栖霞寺碑(并铭)

　　江　总(陈)

　　盖闻天有神宫。地云灵府。桑钦博记。始叙四衢之塔。金朔着经因知千步之寺。至如峰形甑累岫势堂密。亦乌足言哉。南徐州琅玡郡江乘县界。有摄山者其状如伞。亦名伞山。尹先生记曰山多药草可以摄养。故以摄为名焉。南瞻旧落。顾悌镇戍之坞。北望荒村。扈谦卜筮之宅。此山西南隅。有外道馆地。俄而疫痢磨灭三清遗法。未明五怖之灾。万善开宗。遂变四禅之境。倏见齐居士平原明僧绍空解渊深至理高妙遗荣轩冕遁迹岩穴。宋太始中尝游此山仍有终焉之志。村民野老竞来谏曰。山多猛虎毒蛇。所以久绝行践。僧绍曰毒中之毒。无过三毒。忠信可蹈。水火猛兽。亦何能为。乃刊木驾峰。剃草开迳。披拂蓁梗。结构茅茨。廿许年不事入世。渡河息暴扰箧无意。皆曰诚至所感。有法度禅师。家本黄龙。来游白社。梵行殚苦。法性纯备。与僧绍㝠契甚善。尝于山舍讲无量寿佛经。中夜忽有金光照室光中如有台馆形像岂止一念之间人王照其香盖。八未曾有。渊石朗其夜室。于是居士遂舍本宅。欲成此寺。即齐永明七年正月三日度上人之所构也。山情率易野制疏朴。崖檐峻绝。涧户幽深。卉木滋荣。四时助其雕绮𤎆霞舒卷。五色成其藻绚。居士尝梦此岩。有如来光彩。又因闲居。依稀目见。昔宝海梵志。睡睹花台。智猛比丘。行逢影窟。故知神应非远。灵相斯在。居士有怀创造。俄而物故。其第二子仲璋为临沂令。克荷先业庄严龛像。首于西峰石壁。与度禅师镌造无量寿佛坐。身三丈一尺五寸。通座四丈。并二菩萨𠋣高三丈三寸。若乃图写瑰奇。刻削宏壮。莲花莹目。石镜沉晖藕丝莹发。云崖失彩。顶目流影。东方韬其大明。面月驰光。西照匿其成魄。大同二年。龛顶复放光光色身相晃若炎山林间树下赩如火殿。禅师自识终期。欣瞻瑞应。以建武四年于此寺顺寂。岂非六和精进。十念允谐。向沐宝池。方登金地者也。齐文惠太子豫章文献王竟陵文宣王始安王等慧心开𤼵信力明悟。各舍泉贝。共成福业。宋太宰江夏王霍姬。藩闺内德。齐雍州刺史田奂。方牧贵臣。深晓正见。妙识来果。并于此岩阿。广抽财施。琢磨巨石。影拟法身。梁太尉临川靖惠王。道𢍆真如。心弘檀密。见此山制置疏阔。功用稀少。以天监十年八月爰撒帑藏。复加莹饰。缋以丹青。镂之铣荡。五分照𤼵。千轮启焕。排天堂庑。玉露分色。接岫轩墀。翠微布影。八定之侣。步纤草而扬梵。三慧之徒。挹飞泉而动色。喜园凝静。岂傲吏之凡游。深谷玄虚。非愚公之俗路。是以王公缙绅之辈。郎吏胥史之属。步林壑。陟皋壤。升精舍。拜道场。莫不洗涤无明。浣濯嚣暗。非直心之砥路。孰能如斯者乎。慧振法师志业该练心力精确度上人将就迁神深相嘱付法师聿修厥绪劝助众功基业田园多所创置先有名德僧朗法师者去乡辽水问道京师清规挺出硕学精诣早成波若之性夙植尸罗之本阐方等之指归弘中道之宗致北山之北南山之南不游皇都。将涉三纪。梁武皇帝能行四等善悟三空以法师累降征书礭乎不拔天监十一年帝乃遣中寺释僧怀灵根寺释慧令等十僧诣山咨受经论大。义贾谊曰学圣道。如日之明。孙卿云登高山。知天之峻。今之探赜其此之谓南兰陵萧眕幽栖抗志独法绝群遁世兹山多历年所临终遗言葬法师墓侧还符田豫托西门之塳更似梁鸿偶要离之瘗又按搜神录云。楚靳神。在今临沂县。齐永明初。神诣法度道人受戒。自通曰靳尚。即楚大夫之灵也。大同元年二月五日神又现形。着菩萨巾。披袈裟闲雅甚都来入禅堂。请寺众说法。昆岭之中。百神所在。首阳之路。八驷并驱。未有修净界之品。诣得道之僧。整忍辱之衣。入安禅之室。是知名山大泽。灵异凭依者矣。慧布法师幼落烦恼。早出尘劳律仪明白。贞节峻远贯综三乘。不自媒炫楷模七众。无所诋诃。曩日静憩钟岩。余便觏止。餐仁饮德。十有余年。顷于摄阜受持珠戒。佩服之敬虽敢怠于斯须汲引之劳。且曷伸于报效矣。夫言意难尽铅椠易凋。固比河山莫如金石。凡诸征应并预随喜。并勒于碑左。乃为颂曰。

漫漫心火。㝠㝠世流。论生若寄。喻死如休。三明未了。十智难周。尽缠痴爱。岂离疮疣。敬仰鸡足。恭闻鹫头。斯风可羡。其路可由。我开梵宇。面壑临丘。我图灵迹。果植因修。兼金画缋。泐石雕锼。连云出没。泄雨沉浮。经行松磴。禅坐蕙楼。涧风长泻。崖溜悬抽。花台似雪。夏室疑秋。名僧宴息。胜侣薰修。三乘谓筏。六度为舟。金幢合盖。宝驾驱辀。地祗来格。天众追游。五时无爽。七处相侔。辞题翠琰。字勒银钩。贤乎乐饵。过客宜留。

　　玉泉寺碑

　　皇甫毗(隋)

　　盖闻乾元资始。三辰着象于天坤道资生。万物动形于地。皇王于是建国。贤圣所以垂文。起名教而莫同。制威仪而有别。至如画卦观爻。盖取随时之象。综经织纬。会通为政之辞。大礼同和。大乐同节。安土治民。移风易俗。斯生前之事。略矣可言。死后问知。仲尼弗语。纵使缝雪萦空。玄霜拂树。饵金丹而九转。吞玉髓而千年。乘云驾九色之玄龙。游汉控三山之素鹄。逍遥瑀台之上。容与琳阙之间。未窥解脱之门。终趣盖缠之境。唯正觉渊冲。真如妙有。不生不灭。无相无言。随缘应质则假色成形随类观音则因声示说。故有白银千尺之体。紫金丈六之身。八部般若之文。四种悉檀之义。神通自在慧力无穷。因导化行。开示悟入。归依者尽𤼵菩提。回向焉普登常乐。是以猕猴建塔。遂生忉利之天。野雁𠼫华。复往弥陀之国。岂直口藏沙门。孤游正道。月光童子。独见如来。四生因兹度脱。六道藉此昭苏。实火宅之高车。昏河之大筏。若乃周室昭王之世影。夺恒星汉朝明帝之时。光梦如日。使旋西寓。化渐东都。置像南室。倾心北面。自摩腾入洛。罗什游秦。名教更弘。道风期集。经台像阁。宝塔香山。丽溢岩阿。绮盈都邑。岂期后魏真君之岁。后周建德之年。灵庙一除。伽蓝再灭。形容废毁。文字散遗。响落琼钟。声沉宝铎。修禅𦒿旧。卷其舌而不谈。护戒先贤。改其形而晦影。世绝调心之路。时亏汲引之途。无出世之津梁。失生民之大望。我大隋皇帝。乘干御宇。握镜披图。父爱苍生。君临赤县。天地同其大德。日月合其重光。鼓之以雷霆。润之以风雨。除暴乱。致太平。张四维。朝万国。功成作乐。治定制礼。正道无为。区寰有截。辟泥洹之路。开般若之门。宣十二分之经。流四千年之法。又精勤𦒿旧舍俗归僧。净住初童持心秉戒。非直法轮再转。天鼓还鸣。四海于是无虞。兆民同而有赖。委羽乘毛之国。慕风化以来庭。灵禽嘉贶之祥。应图书而萃苑。巍巍也非境智之思量。荡荡乎岂言谈而能尽。玉泉寺者基此山焉。智顗禅师之卜居也。来㫖正名。着额其山。嵬崿嵯峨。崎岖崱嶷峰疑偃盖峦似覆船。巨力寄奇之象。洪崖谲诡之形。岗曲抱而成垣。水萦回而结乳。青枫动叶。远照金霞。翠柳摇枝。低临玉沼猿吟白云之上莺啼碧树之间。日月为之蔽亏。霄液由之散聚。前瞻江路。却望荆岑。左带昭丘。右通巴峡禅师本姓陈氏颖川人也。少禀生知。童真剃落。从师南岳。蕴道天台。睿智洪才之响。非直播于江南。知机妙辩之声。固亦闻于河朔。皇帝外子太尉公晋王。性禀孝慈。情包隐恻能臣能子。匡国匡家。蕴机神之智垂泛爱之心。布君子之风。偃生民之草往以伪陈纳叛受律行师策妙指纵。威棱江海。遂克定金陵。化平铜柱。三吴雾卷。百越尘清。师乃因王利涉。王遂因师受戒。师至此而头陁。王奏闻而起寺。于是异域才情之客。慕其道而云臻。他乡练行之僧。味其风而雨集。师乃精言导理。尽意谈玄。语证禅支。心开定本。幽宗博义。若挹海而无穷。辩句清辞。似悬河而自泻。居朋之友。虽盈量而争归处少之徒从穷崖而莫反。尔乃信心檀越。积善通人。咸施一材俱投一瓦。凭兹众力。事若神功。营之不日而成。饰矣经时而就。层台迥阁[社-土+复]殿连房。寒暑异形。阴阳殊制。雕檐绣拱。与危岫而争高。凿础镌基。共磐岩而等固。风光出其户牖云雾生其栋梁。华炫耀于金盘。气芬芳于玉树。工图相好。湛若金山匠写真容凝如满月殿起三层之柱悬于自响之钟堂开千叶之华莲捧飞来之座灯光不灭灌海逾明。刹柱俱低承幡自举吉祥柔滑之草。烂熳依庭。逆风和气之香。氛氲满院。斜通洞穴。直注凝泉。色似琉璃。味同甘露波投鼐鼎浪泻阶堂。饮腹消疴。浇躯愈疾。石柱铜梁之状。影入莲池桃源菊浦之华。香浮柰苑。可谓山类𦒿阇。寺同离越似龙宫而出现。疑鹿野以飞来。窃以前王凿鼎。唯论体国之功。今共刊碑。永记菩提之道。余任宰属城。寺居山部。文虽写意。书不尽言。

　　西京千福寺多宝佛塔碑

　　岑　勋(唐)

　　粤妙法莲华。诸佛之秘藏也。多宝佛塔。证经之踊现也。𤼵明资乎十力。弘建在于四依。有禅师法号楚金。姓程。广平人也。祖父并信着释门。庆归法胤。母高氏入而无妊。夜梦诸佛觉而有娠。是生龙象之征。无取熊罴之兆。诞弥厥月。炳然殊相。岐嶷绝于荤茹。髫龀不为童游。道树萌牙耸豫章之桢干禅池𤱶浍涵巨海之波涛。年甫七岁。居然厌俗。自誓出家。礼藏探经。法华在手宿命潜悟。如识金环。总持不遗。若注瓶水。九岁落发。住西京龙兴寺。从僧箓也。进具之年。升座讲法。顿收珍藏。异穷子之疾走。直诣宝山。无化城而可息。尔后因静夜持诵至多宝塔品。身心泊然。如入禅定。忽见宝塔。宛在目前。释迦分身。遍满空界。行勤圣现。业净感深。悲生悟中。泪下如雨。遂布衣一食。不出户庭。期满六年。誓建兹塔。既而许王瓘。及居士赵崇。信女普意。善来稽首。咸舍珍财。禅师以为辑庄严之因。资爽垲之地。利见千福。默议于心。时千福有怀忍禅师。忽于中夜。见有一水。发源龙兴。流注千福。清澄泛滟。中有方舟。又见宝塔。自空而下。久之乃灭。即今建塔处也。寺内净人名法相。先于其地。复见灯光。远望则明。近寻即灭。窃以水流开于法性。舟泛表于慈航。塔现兆于有成。灯明示于无尽。非至德精感。其孰能与于此。及禅师建言。杂然欢惬。负畚荷插。于橐于囊。登登凭凭。是版是筑。洒以香水。隐以金锤。我能竭诚。工乃用壮。禅师每夜于筑阶所恳志诵经。励精行道。众闻天乐。咸嗅异香。喜叹之音。圣凡相半。至天宝元载。创构材木。肇安相轮。禅师理会佛心。感通帝梦七月十三日敕内侍赵思侃。求诸宝坊。验以所梦。入寺见塔。礼问禅师。圣梦有孚法名惟肖。其日赐钱五十万。绢千匹。助建修也。则知精一之行。虽先天而不违。纯如之心。当后佛之授记。昔汉明永平之日。大化初流。我皇天宝之年。宝塔斯建。同符千古。昭有烈光。于时道俗景附。檀施山积。庀徒度财。功百其倍矣。至二载敕中使杨顺景。宣主上及苍生写妙法莲华经一千部。金字三十六部。用镇宝塔。又写一千部。散施受持。灵应既多。具如本传。其载敕内侍吴怀实。赐金铜香罏。高一丈五尺。奉表陈谢。手诏批云。师弘济之愿。感达人天。庄严之心。义成因果。则法施财施信所宜先也。主上握至道之灵符。受如来之法印。非禅师大慧超悟。无以感于宸衷。非主上至圣文明。无以鉴于诚愿倬彼宝塔。为章梵宫。经始之功。真僧是葺。克成之业。圣主斯崇。尔其为状也。则岳耸莲披。云垂盖偃。下欻崛以踊地。上亭盈而媚空。中晻晻其静深。[〦/(句-口+方)]赫赫以弘敞。礝磩承陛。琅玕綷槛。玉瑱居楹。银黄拂户。重檐叠于画栱。反宇环其璧珰。坤灵赑屃以负砌。天祇俨雅而翊户或复肩㧝挚鸟。肘擐修蛇。冠盘巨龙。帽抱猛兽。勃如战色。有𠁗其容。穷绘事之笔精。选朝英之偈赞。若乃开扄鐍。窥奥秘。二尊分座。疑对鹫山千帙发题。若观龙藏。金碧炅晃。环珮葳蕤。至于列三乘。分八部。圣徒翕习佛事森罗。方寸千名。盈尺万象。大身现小。广座能卑。须弥之容。欻入芥子。宝盖之状。顿覆三千。昔衡岳思大禅师。以法华三昧。传悟天台智者。迩来寂寥。罕契真要。法不可以久废。生我禅师。克嗣其业。继明二祖。相望百年。夫其法华之教也开玄关于一念照圆镜于十方指阴界为妙门驱尘劳为法侣聚沙能成佛道合掌已入圣流三乘教门总而归一八万法藏我为最雄譬犹满月丽天萤光列宿山王映海蚁垤群峰嗟乎三界之沈寐久矣。佛以法华为木铎。惟我禅师。超然深悟。其貌也岳渎之秀。冰雪之姿。果唇贝齿。莲目月面。望之厉。即之温。睹相未言。而降伏之心已过半矣。同行禅师。抱玉飞锡。袭衡台之秘躅。传止观之精义。或名高帝选。或行密众师。共弘开示之宗。尽契圆常之理。门人苾刍如岩灵悟净真真空法济等。以定慧为文质。以戒忍为刚柔。含朴玉之光辉。等𣃼檀之围绕夫𤼵行者因因圆则福广起因者相相遣则慧深求无为于有为通解脱于文字举事征理。含毫强名。偈曰。

佛有妙法。比象莲华。圆顿深入。真净无瑕。慧通法界。福利恒沙。直至宝所。俱乘大车。(其一)

於戏上士。发行正勤。缅想宝塔。思弘胜因。圆阶已就。层覆初陈。乃昭帝梦。福应天人。(其二)

轮奂斯崇。为章净域。真僧草创。圣主增饰。中座耽耽。飞檐翼翼。荐臻灵感。归我帝力。(其三)

念彼后学。心滞迷封。昏衢未晓。中道难逢。常惊夜杌。还惧真龙。不有禅伯。谁明大宗。(其四)

大海吞流。崇山纳壤。教门称顿。慈力能广。功起聚沙。德成合掌。开佛知见。法为无上。(其五)

情尘虽杂。性海无漏。定养圣胎。染生迷鷇。断常起缚。空色同谬。薝卜现前。余香何嗅。(其六)

彤彤法宇。系我四依。事该理畅。玉粹金辉。慧镜无垢。慈灯照微。空王可托。本愿同归。(其七)

　　岳州无姓和尚碑

　　柳宗元(唐)

　　维某年月日。岳州大和尚。终于圣安寺。凡为僧若干年。年若干。有名无姓。世莫知其闾里宗族所设施者。有问焉而以告曰。性。吾姓也。其原无初。其胄无终。承于释师以系道本吾无姓耶。法剑云者。我名也。实且不有。名恶乎存。吾有名耶。性海吾乡也。法界吾宇也。戒为之牖。慧为之户以守则固。以居则安吾闾里不具乎度门道品。其数无极。菩萨大士。其众无涯。吾与之戚而不吾异也。吾宗族不大乎。其道可闻者如此而止。读法华经金刚般若经。数逾千万。或讥以有为。曰。吾未尝作。呜呼。佛道逾远。异端竞起。惟天台大师为得其说。和尚绍承本统。以顺中道。凡受教者不失其宗。生物流动。趣向混乱。惟极乐正路。为得其归和尚勤求端悫。以成至愿。凡听信者。不惑其道。或讥以有迹。曰。吾未尝行始居房州龙兴寺。中徙于是州。作道场于楞伽北峰。不越阃者五十祀。和尚所严事。皆世高德。始出家。事而依者曰卓然师。居南阳立山。葬岳州。就受戒者曰道颖师。居荆州。弟子之首曰怀远师。居长沙。安国寺为南岳戒法。岁来侍师。会其终。遂以某日葬于卓然师塔东若干步。其铭曰。

道本于一。离为异门。以性为姓。乃归其根。无名而名。师教是尊。假以示物。非吾所存。大乡不居。大族不亲。渊意内朗。冲虚外仁。圣有遗言。是究是勤。惟勤惟默。逝如浮云。教久益微。世罕究陈。爰有大智。出其真门。近以显示。俾民惟新。情动生变。物由湮沦。爰授乐国。参乎化源。师以诱导。俾民不昏。道用不作。神行无迹。晦明俱如。生死偕寂。法付后学。施之无斁。葬从我师。无忘真宅。写是昭铭。刻兹玄石。

　　六祖能禅师碑(并铭)

　　王　维(唐)

　　无有可舍。是达有源。无空可住。是知空本。离寂非动。乘化用常。在百法而无传。周万物而不殆。鼓泄海师。不知菩提之行。散花天女。能变声闻之身。则知法本不生。因心起见。见无可取。法则常如。世之至今人有证于此得无漏不尽漏。度有为非无为者。其惟有曹溪禅师乎。禅师俗姓卢氏。本贯范阳人也。名是虚假。不生族姓之家法无中边。不居华夏之地。善习表于儿戏。利根𤼵于童心。不私其身。嗅味于耕桑之侣。苟适其道。膻行于蛮貊之乡。年若干事黄梅忍大师。愿竭其力。即安于井臼。素刳其心。获悟于稊稗。每大师登座。学众盈庭中有三乘之根。共听一音之法。禅师默然受教。曾不起予退省其私。迥超无我。其有犹怀渴鹿之想。尚求飞鸟之迹。香饭未消。弊衣仍覆。皆曰升堂入室测海窥天。谓得黄帝之珠。堪授法王之印。大师心知独得。谦而不鸣。天何言哉。圣与仁岂敢。子曰。赐也。吾与汝不如。临终遂密授以祖师袈裟。谓之曰。物忌独贤。人恶出已。予且死矣。汝其行乎。禅师遂怀宝迷邦。销声异域。众生为净土杂居止于编人世事是度门混农商于劳侣。如此积十六载。南海有印宗法师。讲涅槃经。禅师听于座下。因问大义。质以真乘。既不能酬。翻从请益。乃叹曰。化身菩萨。在此色身。肉眼凡夫。愿开慧眼。遂领徒属。尽诣禅居奉为挂衣。亲自削发。于是大兴法雨。普洒客尘。乃教人以忍。曰忍者无生。方得无我。始于成初𤼵心。以为教首。至于定无所入。慧无所依。大身过于十方本觉超于三世根尘不灭。非色灭空。行愿无成。即凡成圣。举足举手。长在道场。是心是情。同归性海。商人告倦。自息化城。穷子无疑。直开宝藏。其有不植德本。难入顿门。妄系空花之狂。会非慧日之咎。常叹曰。七宝布施等恒河沙。亿劫修行尽大地墨。不如无为之道。运无碍之慈。弘济四生。大庇三有。既而道德遍覆。名声普闻。泉馆卉服之人。去圣历劫。涂身穿耳之国航海穷年。皆愿拭目于龙象之姿。忘身于鲸鲲之口骈立于户外。趺坐于床前。林是旃檀。更无杂树。花惟薝卜。不嗅余香。皆以实归。多离妄执九重延想。万里驰诚。思布发以奉迎。愿义手而作礼。则天太后。孝和皇帝。并敕书劝喻。征赴京城。禅师子牟之心。敢忘凤阙。远公之足。不过虎溪。固以此辞。竟不奉诏。遂送百衲袈裟。及钱帛等供养。天王厚礼。献玉衣于幻人。女后宿因。施金钱于化佛。尚德贵物。异代同符。至某载月日。忽谓门人曰。吾将行矣。俄而异香满室。白虹属地。饭食毕而敷坐。沐浴讫而更衣。弹指不留。水流灯焰。全身永谢。薪尽火灭。山崩川竭。鸟哭猿啼。诸人唱言。人无眼目。列郡恸哭。世且空虚。某月日。迁神于曹溪安坐某所择吉祥之地。不待青乌。变功德之林。皆成白鹤。呜呼。大师至性淳一。天姿贞素。百福成相。众妙会心。经行宴息。皆在正受。谈笑语言。曾无戏论。故能五天重迹。百越稽首。修蛇雄虺。毒螫之气销。跳殳弯弓。猜悍之风变。畋渔悉罢。蛊鸩知非。多绝膻腥。效桑门之食。悉弃罟网。袭稻田之衣。永为浮图之法。实助皇上之化。弟子曰神会。遇师于晚景。问道于中年。广量出于凡心。利智逾于宿学。虽末后供。乐最上乘。先师所明。乃类献珠之顾。世人未识。犹多抱玉之悲。谓余知道。以颂见托。偈曰。

五蕴本空。六尘非有。众生倒计。不知正受。莲花承足。杨柳生肘。曷离身心。孰为休咎。至人达观。与佛齐功。无心舍有。何处依空。不着三界。徒劳八风。以兹利智。遂与宗通。愍彼偏方。不闻正法。俯同恶类。将兴善业。教忍断嗔。修慈舍猎。世界一花。祖宗六叶。大开宝藏。明示衣珠。本源常在。妄辙遂殊。过动不动。离俱不俱。吾道如是。道岂在吾。道遍四生。常依六趣。有漏圣智。无义章句。六十二种。一百八喻。悉无所得。应如是住。

　　六祖大鉴禅师第二碑(并序)

　　刘禹锡(唐)

　　元和十一年某月日诏书追褒曹溪第六祖能公谥曰大鉴实广州牧马总以疏闻由是可其奏尚道以尊名同归善善不隔异教。一字之褒。华夷也。怀得其所故也。马公敬其事。且谨始以垂后。遂咨于文雄。今柳州刺史河东柳君为前碑。后三年有僧道琳率其徒由曹溪来。且曰愿立第二碑。学者志也。惟如来灭后。中五百岁。而摩腾竺法兰以经来。华人始闻其言。犹夫重昏之见聪爽。后五百岁而达磨以法来。华人始传其心。犹夫昧旦之睹白日。自达磨六传至大鉴如贯意珠。有先后而无同异。世之言真宗者所谓顿门。初达磨与佛衣俱来。得道传付以为真印。至大鉴置而不传。岂以是为筌蹄耶。刍狗耶。将人之莫己若。而不若置之耶。吾不得而知之也。按大鉴生新州。三十出家。四十七年而殁。既殁百有六年而谥。始自蕲之东山。从第五师得授记以归。高宗使中贵人再征不奉诏。第以言为贡。上敬行之。铭曰。

至人之生。无有种类。同人者形。出人者智。蠢蠢南裔。降生杰异。父干母坤。独肖元气。一言顿悟。不践初地。五师相承。授以宝器。宴坐曹溪。世号南宗。学徒爰来。如水之东。饮以妙药。瘥其喑聋。诏不能致。许为法雄。去佛日远。群言积忆。着空执有。各走其域。我立真筌。揭起南国。无修而修。无得而得。能使学者。还其天识。如黑而迷。仰见斗极。得之自然。竟不可传。口传手付。则碍于有。留衣空堂。得者天授。

　　法智大师行业碑

　　赵　抃(宋)

　　法智大师。名知礼。字约言。金姓世为明人。梵相奇伟。性恬而器闳。初是父母祷佛求息。夜梦神僧携一童遗之曰。此佛子罗[日*(危-(夗-夕)+矢)]罗也。既生以名焉。毁齿出家。十五落发受具戒。二十从本郡宝云通法师。传天台教观。始三日首座谓曰。法界次第。若当受持。师曰。何谓法界。座曰。大总相法门圆融无碍是也。师曰。既圆融无碍。何得有次第耶。座无语。几一月。自讲心经。人皆属听而惊。谓教法之有赖矣。居三年。常代通师讲入文销义。益阐所学出住承天。继迂延庆道法大炽。学徒如林。日本国师遣徒持二十问来讯法要。师答之咸臻其妙。真宗皇帝久知师名遣中使者至寺命修忏法厚有赐予。岁大旱师与遵式异闻二法师。同修金光明忏。以为祷。三日雨未降。彻席伏地。自誓以告曰。兹会佛事倘未应祷。当各然一手以供佛。已而雨大洽。尝与奉先清源梵天庆昭孤山智圆为书设问往复辨析。又遣门人神照大师本如与之讲论卒能取胜其所制指要妙宗二钞观音品别行金光明诸记大悲忏仪悉传于世尝偕十僧修法华忏。三年。约共焚身。以起精进。翰林学士杨仪驸马都尉李遵勖荐以紫服师号。心尤敬仰。知欲自焚。致书劝止。复委天竺式师自杭自明面沮之皆不听。郡守李夷庚密戒邻社常察之师愿既莫遂。乃复集十僧修大悲忏。三年后于岁旦结光明忏七日。为顺寂之期。方五日。趺坐而逝。实天圣六年正月五日也享年六十有九。僧夏五十有四。其亡经月𤼵龛以视。颜肤如生。爪发俱长。既就茶毗。舌根不坏。舍利不可胜数。三主法席专事讲忏四十余年。胁不至席。授教唱道。者则全觉。琮尚贤本如崇矩仁岳慧才梵臻之徒三十余人当时从化以千计。今江浙之间讲席盛者靡不传师之道其于开人之功亦既博矣。元丰三年冬十月余谢事多暇自衢抵温法明院忠法师者顷尝游衢余未第时曾与之接忽敛裓而前曰四明法智大师释门之木铎也。继忠实为其孙其示寂六十三年矣达宦之士言可信于世者。乃无述焉。吾徒窃自羞之既而状其行请碑于予予乃叹曰人生之初虚一而静本无凡圣之别。逮交战于事物之境。而莫之能返。此佛祖不得已而来震旦。繁其名相以化之。岂苟而已哉。设之以法而可行。示之以戒而不可犯。如木之有华。它人不得见。耳之有声。它人莫得闻。欲其自降乃心而求复初本也。其后导师继继而兴。骋智慧之辨。谈真实之理。不离当念以超最上乘。不离文字以示解脱相。其究竟则无一法之可说。无一字以与人。法智师已达乎此。则何假于人言而后传者哉。

　　铭

　　佛影铭(并序)

　　释慧远(晋)

　　夫滞于近习。不达希世之闻。抚常永日。罕怀事外之感。是使尘想制于玄襟。天罗网其神虑。若以之穷龄。则此生岂遇。以之希心。则开悟靡期。于是𤼵愤忘食。情百其慨。静虑闲夜。理契其心。尔乃恩沾九泽之惠。三复无缘之慈。妙寻法身之应。以神不言之化。化不以方。唯其所感。慈不以缘。㝠怀自得。譬日月丽天。光影弥晖。群品熙荣。有情同顺。咸欣悬映之在己。罔识曲成之攸寄。妙物之谈。功尽于此。将欲拟夫幽极以言其道。仿佛存焉而不可论。何以明之。法身之运物也。不物物而兆其端。不图终而会其成。理玄于万化之表。数绝乎无形无名者也。若乃语其筌寄。则道无不在。是故如来或晦先迹以崇基。或显生涂而定体。或独𤼵于莫寻之境。或相待于既有之场。独𤼵类乎。形相待类乎。影推夫𡨕寄。为有待耶。为无待耶自我而观。则有间于无间矣。求之法身。原无二统。形影之分。孰际之哉。而今之闻道者。咸摹圣体于旷代之外不悟灵应之在兹。徒知圆化之非形。而动止方其迹。岂不诬哉。远昔寻先师奉侍历载。虽启蒙慈训。托志玄籍。每想奇闻。以笃其诚。遇西域沙门。辄餐游方之说。故知有佛影而传者尚未晓然。及在此山。值罽宾禅师。南国律学道士。与昔闻既同。并是其人游历所经。因其详间。乃多有先征。然后验神道无方。触像而寄。百虑所会。非一时之感。于是悟彻其诚。应深其信。将援同𢍆。𤼵其真趣。故与夫随喜之贤。图而铭焉。

廓矣大像。理玄无名。体神入化。落影离形。回晖层岩。凝映虚亭。在阴不昧。处暗愈明。婉步蝉蜕。朝宗百灵。应不同方。迹绝两㝠。(其一)

茫茫荒宇。靡劝靡奖。谈虚写容。拂空传像。相具体微。冲姿自朗。白毫吐曜。昏夜中爽。感彻乃应。扣诚𤼵响。留音停岫。津悟㝠赏。抚之有会。功弗由曩。(其二)

旋踵忘敬。罔虑罔识。三光掩晖。万象一色。庭宇幽蔼。归涂莫测。悟之以静。震之以力。慧风虽遐。维尘攸息。匪伊玄览。孰扇其极。(其三)

希音远流。乃眷东顾。欣风慕道。仰规玄度。妙尽毫端。运微轻素。托彩虚凝。殆映霄雾。迹以像真。理深其趣。奇兴开襟。祥风引路。清气回于轩宇。昏明交而未曙。仿佛镜神仪。依稀若真遇。(其四)

铭之图之。曷营曷求。神之听之。鉴尔所修。庶兹巨轨。映彼玄流。漱清灵沼。饮和至柔。照虚应简。智落乃周。深怀𡨕托。霄想神游。毕命一对。长谢百忧(其五)。

　　晋义熙八年岁在壬子五月一日。共立此台。拟像本山。因即以寄诚。虽成由人匠。而功无所加。至于岁次星纪。赤奋若贞于太阴之墟九月三日。乃详检别记。铭之于石。爰自经始。人百其诚。道俗欣之。感遗迹以悦心。于是情以本应。事忘其劳。于时挥翰之宾佥焉同咏。咸思存远猷。托相异闻。庶来贤之重轨。故备时人于影集。大通之会。诚非理所期。至于伫襟遐慨。固已超夫神境矣。

　　(远闻天竺有佛影。是佛昔化毒龙所留之影。在北天竺月氏国那竭诃城。南古仙人石室中。会有西域道士。叙其光相。乃于匡庐背山临流。营筑龛室妙算画工。淡彩图写色疑积空望似𤎆雾晖相。炳暧。若隐而显。)。

　　佛影铭(并序)

　　谢灵运(宋)

　　夫大慈弘物。因感而接接物之缘。端绪不一。难以形检。易以理测。故已备载经传。具着记论矣。虽舟壑缅谢。像法犹在。感运钦风。日月弥深。法显道人。至自祗洹。具说佛影偏为灵奇。幽岩嵌壁。若有存形。容仪端庄。相好具足。莫知始终。常自湛然。庐山法师。闻风而悦。于是随喜幽室。即考空岩。北枕峻岭。南映滮涧。摹拟遗量。寄托青彩。岂唯像形也笃。故亦传心者极矣。道秉道人。远宣意㫖。命余制铭。以充刊刻石铭所始寔由功被。未有道宗崇大若此之比。岂浅思肤学所能宣述。事经徂谢。永眷罔已。辄罄竭劣薄。以诺心许徽猷秘奥。万不写一。庶推诚心。颇感群物。飞鸮有革音之期。阐提获自拔之路。当相寻于净土。解颜于道场。圣不我欺。致果必报。援笔兴言情迫其慨。

群生因染。六趣牵缠。七识迭用。九居屡迁。剧哉五阴。卷矣四缘。遍使转轮。苦根迍邅。迍邅未已。转轮在己。四缘云薄。五阴火起。亹亹正觉。是极是理。动不伤寂。行不乖止。晓尔长梦。贞尔沈诐。以我神明。成尔灵智。我无自我。实承其义。尔无自尔。必祛其伪。伪既殊涂。义故多端。因声成韵。即色开颜。望影知易。寻响非难。形声之外。复有可观。观远表相。就近暧景。匪质匪空。莫测莫领。𠋣岩辉林。傍潭鉴井。借空传翠。激光𤼵冏。金好㝠漠。白毫幽暧。日月居诸。胡宁斯慨。曾是望僧。拥诚俟对。承风遗则。旷若有概。敬图遗纵。疏凿峻峰。周流步栏。窈窕房栊。激波映墀。引月入窗。云往拂山。风来过松。地势既美。像形亦笃。彩淡浮色。群视沈觉。若灭若无。在摹在学。由其洁精。能感灵独。诚之云孚。惠亦孔续。嗟尔怀道。慎勿中惕。弱䘮之推。阐提之役。反路今睹。𤼵蒙兹觌。式厉厥心。时逝流易。敢铭灵宇。敬告震锡。

　　湘宫寺碑铭

　　简文帝(梁)

　　自真人西灭。洎罗汉东游。五明盛士。并宣北门之教。四姓小臣。稍能南宫之学。超洙泗之济济。比舍卫之洋洋。是以高檐三丈。乃为祀神之舍。连阁四周。并非中官之宅。雪山忍辱之草。天宫陀树之花。四照芬吐。五衢异色。能令扶解说法。果出妙衣。鹿苑岂殊。祇林何远。皇太子萧纲。自昔藩邸。便结善缘。虽银藏盖寡。金地多阙。有惭四事。久立五根。泗川出鼎。尚刻之罘之石。㟭峨作镇。犹铭剑壁之山。矧伊福界。宁无镌刻。铭曰。

洛阳白马。帝释天冠。开基紫陌。峻极云端。实惟爽嵦。栖心之地。譬若净土。长为佛事。银铺曜色。玉础金光。塔如仙掌。楼疑凤凰。珠生月魄。钟应秋霜。鸟依交露。幡承杏梁。窗舒意蕊。室度心香。天琴夜下。绀马朝翔。生灭可度。离苦获常。相续有尽。归乎道场。

　　信心铭

　　释僧璨(隋)

至道无难。唯嫌拣择。但莫憎爱。洞然明白。毫𨤲有差。天地悬隔。欲得现前。莫存顺逆。违顺相争。是为心病。不识玄㫖。徒劳念静。圆同太虚。无欠无余。良由取舍。所以不如。莫逐有缘。勿住空忍。一种平怀。泯然自尽。止动归止。止更弥动。唯滞两边。宁知一种。一种不通。两处失功。遣有没有。从空皆空。多言多虑。转不相应。绝言绝虑。无处不通。归根得㫖。随照失功。须㬰反照。胜却前空。前空转变。皆由妄见。不用求真。唯须息见。二见不住。慎莫追寻。才有是非。纷然失心。二由一有。一亦莫守。一心不生。万法无咎。无咎无法。不生不心。能随境灭。境遂能沉。境由能境。能由境能。欲知两假。元是一空。一空同两。齐含万象。不见精粗。宁有偏党。大道体𡩖。无易无难。小见狐疑。转急转迟。执之失度。必入迷路。放之自然。体无去住。任性合道。逍遥绝恼。系念乖真。昏沈不好。不好劳神。何用疏亲。欲取一乘。勿恶六尘。六尘不恶。还同正觉。智者无为。愚者自缚。法无异法。妄有爱着。将心用心。岂非大错。迷生寂乱。悟无好恶。一切二边。良由斟酌。梦幻虚花。何劳把捉。得失是非。一时放却。眼若不寐。诸梦自除。心若不异。万法一如。如如体玄。兀尔忘缘。万缘齐观。复归自然。泯其所以。不可方比。止动无动。动止无止。两既不成。一何有尔。究竟穷极。不存轨则。契心平等。所作皆息。狐疑净尽。正信调直。一切不留。无可记忆。虚明自照。不劳心力。非思量处。识智难测。真如法界。无他无自。要急相应。唯言不二。不二皆同。无不包容。十方智者。皆入此宗。宗非促延。一念万年。无在不在。十方目前。极小同大。意绝境界。极大同小。不见边表。有即是无。无即是有。若不如是。必不须守。一即一切。一切即一。但能如此。何虑不毕。信心不二。不二信心。言语道断。非去来今。

　　宝人铭

　　释昙积(后周)

　　余十五而尚文。三十而重势位。值京都丧乱。冠冕沦没。海内知识。零落殆尽。乃喟然叹曰。夫以回天倒日之力。一旦早雕。岱山磐石之固。忽焉烬灭。定知世相无常。浮生虚伪。譬如朝露。其停几何。大丈夫生当降魔。死当饲虎。如其不尔。徒生何益。不如修禅定。足以养志。读诵经。足以自娱。富贵名誉。徒劳人耳。乃弃其簪弁。剃其须发。衣衲杖锡。听讲谈玄。战国未宁。安身无地。自厌形骸。甚于桎梏。思绝苦本。莫知其津。大乘经曰。如说行者。乃名是圣不但口之所言。小乘偈曰。能行说为正。不行何所说。若说不能行。不名为智者。所以颜回好学。勤改前非。季路未修。惧闻后语。功劳智扰。役神伤命。为道日损。何用多知。誓欲枯木其形。死灰其虑。降此患累。以求虚寂乃作绝学箴。又名息心赞。拟夫周庙。其铭曰。

法界有如意宝人焉。九缄其口。铭其膺曰。古之摄心人也。诫之哉。诫之哉。无多虑。无多智。多智多事。不如息意。多虑多失。不如守一。虑多知散。知多心乱。心乱生恼。志散妨道。勿谓何伤。其苦悠长。勿言何畏。其祸鼎沸。滴水不停。四海将盈。纤尘不拂。五岳将成。防末在本。虽小不轻。关尔七窍。闭尔六情。莫窥于色。莫听于声。闻声者聋。见色者盲。一文一艺。空中小蚋。一伎一能。日下孤灯。英贤才艺。是为愚蔽。舍弃浮朴。耽溺淫丽。识马易奔。心猿难制。神既劳役。形必损毙。邪径终迷。修途永泥。莫贵才能。是曰惛懜。夸拙羡巧。其德不弘。名厚行薄。其高速崩。徒舒翰卷。其用不恒。内怀憍伐。外致怨憎。或谈于口。或书于手。邀人令誉。亦孔之丑。凡谓之吉。圣以之咎赏悦暂时。悲忧长久。畏影畏迹。逾走逾剧。端坐树阴。迹灭影沈。厌生患老。随思随造。心想若灭。长死长绝。不死不生。无相无名。一道虚寂。万物齐平。何胜何重。何劣何轻。何贱何辱。何贵何荣。澄天愧净。皎日惭明。安夫岱岭。固彼金城。敬贻贤哲。斯道利贞。

　　心王铭

　　大士傅弘(梁大士)

观心空王。玄妙难测。无名无相。大有神力。能灭千灾。成就万德。体性虽空。能施法则。观之无形。呼之有声。为大法将。心戒传经。水中盐味。色里胶青。决定是有。不见其形。心王亦尔。身内居停。面门出入。应物随情。自在无碍。所作皆成。了本识心。识心见佛。是心是佛。是佛是心。念念佛心。佛心念佛。欲得早成。戒心自律。净律净心。心即是佛。除此心王。更无别佛。欲求成佛。莫染一物。心性虽空。贪瞋体实。入此法门。端坐成佛。到彼岸已。得波罗蜜。慕道真士。自观自心。知佛在内。不向外寻。即心即佛。即佛即心。心明识佛。晓了识心。离心非佛。离佛非心。非佛莫测。无所堪任。执空滞寂。于此漂沈。诸佛菩萨。非此安心。明心大士。悟此玄音。身心性妙。用无能改。是故智者。放心自在。莫言心王。空无体性。能使色身。作邪作正。非有非无。隐显不定。心性虽空。能凡能圣。是故相劝。好自防慎。刹那造作。还复漂沈。清净心智。如世黄金。般若法藏。尽在身心。无为泫宝。皆浅非深。诸佛菩萨。了此本心(有缘遇者。非去来今。)

　　秦州天水郡麦积崖佛龛铭(并序)

　　𢈔　信(后周)

　　麦积崖者。乃陇底之名山。河西之灵岳。高峰寻云。深谷无量。方之鹫岛。迹遁三禅。譬彼鹤鸣。虚飞六甲。鸟道乍穷。羊肠或断。云如鹏翼。忽已垂天。树若桂华。翻能拂日。是以飞锡遥来。英杯远至。疏山凿洞。郁为净土。拜灯王于石室。乃假驭风。礼花首于山龛。方资控鹤。大都督李允信者。籍于宿植。深悟法门。乃于壁之南崖。梯云凿道。奉为亡父造七佛龛。似刻浮檀。如攻冰玉。容从满月。照曜青莲。影现须弥。香闻忉利。如斯尘野。还开说法之堂。犹彼香山。更对安居之佛。昔者如来追福。有报恩之经。菩萨去家。有思亲之供。敢缘斯义乃作铭曰。

镇地郁盘。基干峻极。石关十土。铜梁九息。百仞崖横。千寻松直。阴兔假道。阳乌飞翼。载[竺-二+(大/車)]疏山。穿龛驾岭。纠纷星汉。回旋光景。壁累经文。龛重佛影。雕轮月殿。刻镜花堂。横镌石壁。闇凿山梁。雷乘法鼓。树积天香。漱泉珉石。吹尘石床。集灵真馆。藏仙丹府。芝洞秋房。檀林春乳。水谷银沙。山楼石柱。异岭共云。同峰别雨。冀城余俗。河西旧风。水声幽咽。山势崆峒。法云常住。慧日无穷。方欲芥尽。不变天宫。

　　佛衣铭(并序)

　　刘禹锡(唐)

　　吾既为僧琳撰曹溪第二碑。且思所以辨六祖置衣不传之㫖。作佛衣铭曰。

佛言不行。佛衣乃争。忽近贵远。古今常情。尼父之生。土无一里。梦奠之后。履存千祀。惟昔有梁。如象之狂。达磨救世。来为医王。以言不痊。因物乃迁。如执符节。行乎复关。民不知官。望车而畏。俗不知佛。得衣为贵。坏色之衣。道不在兹。由之信道。所以为宝。六祖未彰。其出也微。既还狼荒。憬俗蚩蚩。不有信器。众生何归。是开便门。非止传衣。初心有终。传岂无已。物必归尽。衣胡久恃。先终知终。用乃不穷。我道无阿。衣于何有。其用已陈。孰非刍狗。

　　卓锡泉铭(并序)

　　苏　轼(宋)

　　六祖初住曹溪。卓锡泉涌。清凉滑甘。赡足大众。逮今数百年矣。或时小竭。则众汲于山下。今长老辨公住山四岁。泉日涌溢。闻之嗟异。为作铭曰。

祖师无心。心外无学。有来叩者。云涌泉落。问何从来。初无所从。若有从处。来则有穷。初住南华。集众侦水。水性融会。岂有无理。引锡指石。寒泉自冽。众渴得饮。如我说法。云何至今。有溢有枯。泉无溢枯。溢其人乎。辨来四年。泉水洋洋。烹煮濯灌。饮及牛羊。手不病汲。肩不病负。匏勺瓦盂。莫知其故。我不求水。水则许我。问于祖师。有何不可。

　　蝶梦斋铭(并序)

　　释德洪(宋)

　　龙舒陈显仁。和粹而喜客。慈祥而乐善。宗族朋友。皆称之。余以怡然居士之斋为梦蝶。而为之铭曰。

浩荡之春。万物𤼵饰。淮山花开。丽其风日。蛱蝶何为。栩栩自适。朱门青鞍。群色棋布。富贵鼎来。宾客鸳鹭。居士欠申。蘧然而寤。岁时献寿。举杯怡然。堕帻一醉。其乐也天。纷纷万绪。成我日用。睨而视之。开𥈤之梦。

　　明极斋铭(并序)

　　释德洪(宋)

　　太原王健伯强名臣惠公之子皇叔嘉王之婿方壮年。则能弃官学道。阅首楞严经。至余尘尚诸学明极即如来。叹曰。此如来之训。而余之志也。愿以明极名其斋。而乞铭于余铭曰。

有而寻求。痴暗所囿。得而惊异。智浊之咎。浊澄暗彻。自觉成就。如人目睛。一尘不受开。𥈤譬生。明𤼵寄根。敛𥈤譬死。暗不能昏。圣师真慈。开此妙门。睥睨不入。夫岂知恩。枵然丈室。中置匡床。经行宴坐。晨灯夕香。勿使邪念。蔽常寂光。

　　明极堂铭(并序)

　　释德洪(宋)

　　道人法太。少年追随翰墨。所与游多一时显人。晚居衡岳一衲穷年。垂涕扪虱。猥衰。坐睡。守粪罏。煨芋。直名其所居为明极。取首楞严余尘尚诸学。明极即如来义欲以道人坐进此道。为之铭曰。

见明之时。此见明者。缘明开达。则见暗时。此见暗者。不明自𤼵。见则常明。寄根成就。见岂明生。暗能昏否。我观明暗。尚难掩藏。岂生死门。乃欲存亡。惟道人太。以壁为口。全机现前。不落渗漏。

　　昭昭堂铭(并序)

　　释德洪(宋)

　　虎城永上人游方晚。馆漳水上蓝。余适还太原见之。话临川旧游累日不厌时方解王事纵望云山。神魂若飞动。而亦有落叶之兴。曰欲于崆峒之下。作堂昭昭名之而乞言于余。为之铭曰。

维尘劳海。是无明窟。众生以之。生死出没。而此昭昭。首出万物。廓然十方。寂湛遍周。月虽可见。而不可求。倩汝名之。为物之尤。一堂[(冰-水+〡)*ㄆ]身。丈寻之阔。敛目大千。都寄毫末。乃欲见见。如鹿方渴。大哉此法。明白坦夷。昧者迷失。智者得之。故甘露灭。为作铭诗。

　　要默堂铭(并叙)

　　释德洪

　　南楚山水。湘西为甲。湘西法席。保宁为甲。余既幸馆于其中。无别职事一堂窅然终日卧听楼钟而已。则又以今寂为甲。乃名其堂曰要默。为之铭曰。

此无比法。如难信珠。虽曰得之。非实非虚。默而未说。岂有说乎。虏中吾趾。矢贯其膺。即烹汝父。遗我杯羹。直中有曲。令尔当行。是法平等。无有高下。定当作佛。普告来者。而常不轻。乃遭诟骂。其珠圆彻。内外俱定。自牖见子。呼之听莹。顾其粪除。则肯受命。自是而观。则有纲宗。以火触火。锻凡圣铜。纵使自返。窒使求通。面壁而坐。理锄而扄。要使求者。鼻直眼横。是为大智。破灭无明。提婆祖以。无所嗜好。祈神求信。自贬其道。校此两士。则为颠倒。湘西之麓。古屋数椽。卧听楼钟。饯吾华颠。谓终不说。夫岂真然。

　　宜独室铭

　　释德洪

　　金沙僧道明勤道如智海。事师如小朗机。陪清众于宿德寮之后。别开小室。仅可容膝。日宴寂其中。昔伟禅师在黄檗。亲老积翠。其静住政如此。人问其故。答曰聚语。

　　藏六轩铭(并序)

　　释德洪

　　端首座从吾磊苴兄游有年。方埋光彩禅林。而学者已相仍矣。开轩于室之后。乞铭于余。余为名曰藏六。且以讽后学事虚名为实效者耳。铭曰。

寡欲养心。以直养气。抱其德全。龟以蝉蜕。情缘峥嵘。欲犬怒吠。端方藏六。攫抟无地。学者阗门。伫思拟议。如大火聚。不宿蚊蚋。我观此老。非愚非慧。人趋所争。师取其弃。

　　俱清轩铭

　　释德洪

晓云灭尽。群山苍然。𠋣杖凝睇。如开青莲。夜籁以寂。绕除流泉。曲肱而听。如鸣朱弦。有大禅衲。不碍见闻。以云门印。印空成文。对是净境。深炷罏熏。人牛两亡。蓑笠具存。

　　解空阁铭

　　释德洪

以色碍眼。铲其云山。以声聒耳。恶禽间关。有大开士。𠋣栏微笑。以眼闻色。以耳观鸟。石屏玉立。泉以珮鸣。乃知解空。不离色声。

　　宜独岩铭(并序)

　　释德洪

　　余性喜笑傲。不了人之爱憎。比坐哗众人所鄙弃。饭余曳杖山行。路穷则反。会意植杖。莞然一笑。响应山谷。谷之西崦。幽奇可爱。有岩西向。洞如侧罄。中有石砧。仅容坐卧。而附岩左右。偏生修竹。余每至此。终日忘归。既久因名其岩曰宜独。乃为之铭曰。

幽岩如罄。侧立山腹。中有石床。砥平而绿。我来忘归。卧听风竹。夫物得宜。如眉映目。幽居情闲。乃名宜独。一顷之波。清饮两鹄。得其所哉。此诗可录。

　　座右铭

　　释德洪

行与邪分途。居与正为邻。于中有取舍。此外无疏亲。此为朝市者言之。肥家以忍顺。全交以简恭。好学如不及。求名如傥来。此为山林者。言之大丈夫。当期出生死。生死皆由心所造。心灭生死乃坏。心灭则髑髅是水。心生则爪皮是罪。渊乎妙哉。一念不生。即入无垢三昧。

　　在患难恐怖中尤宜时时念诵。

　　延福寺钟铭(并序)

　　释德洪

　　梁武帝假宝公神力。见地狱相。问何以救之。宝公曰众生定业。不可即灭。惟闻钟声其苦暂息耳。武帝于是诏天下佛庙击钟当舒徐其声欲以停苦也。宜丰李元与弟施延福院大钟。愿资延母夫人周氏寿祺且雪夙障。余以谓李氏知所施矣。晋许逊白日仙去。天诏书曰。赦汝不事先祖之罪。佳汝施药咒水之功。夫施药咒水。脱人于苦者也。唐崔祐甫。本贵且寿以任情杀戮。囚系不释。遂不寿。囚系杀戮。置人于苦者也。呜呼。寿固无象。脱人之苦则增。置人于苦则损。夫钟之功利博大昭著者也。以之为施。周氏之罪灭寿延。理有固然者矣。因为铭曰。

众生大梦营黑业。玲珑击钟与开𥈤。功德之大吾敢喋。愿移慈母离障结。如声度垣即超越。孝哉伯仲俱勇决。依仗佛力等痛切。如取寓物执券牒。愿寿慈母春在颊。如钟常撞无尽竭。政和甲午夏五月。谁为铭之甘露灭。

　　五老砚铭(并序)

　　释德洪

　　杜季杨奉使湘南。过九江见庐山而爱之。得拳石于九嶷山之下。类五老峰。有㘭其痕如砚。季杨欣然置几案间。名之曰五老砚。余观之于南楚门舟中。为之铭曰。

庐山五老。寒翠𠋣天。公尝过之。望见垂涎。朅来幽梦。时历其颠。九嶷之下。得石如拳。二三君子。聚首比肩。岂其游戏。分身则然。下有㘭处。形如玉渊。疑有神龙。风雷播掀。以当吾砚。刷其芳鲜。醉中落笔。粲然云烟。我作铭诗。擘窠为䥴。袖归中朝。为好事传。

　　王𥙿之砚铭

　　释德洪(宋)

　　吾闻大梁之东郭。有砚台焉。而自然成㘭渊。挽九江之水以为滴。聚桐柏之色以为烟。借温江卓笔之峰以蘸其尖展青天以为𥿄。书吾饯君之诗情与旷野以相连。吾辈留滞南楚。思上国而未得以还辕。虽然会当与君握手州桥踏月以语湘川。是时君必折蟾宫之桂。我亦腰金纡紫揖让于人主之前。此言盖理有固然。非狂且颠也。

　　石塔铭(并序)

　　释德洪

　　沩山空印禅师轼公。与余登芙蓉。谒长老从公于潮音堂。同游东涧。道人师粲法钦文显预焉。空印使同游者。以石累塔于涧之曲。从笑曰。连日群鸦翔鸣。岂此胜缘之祥耶。空印请甘露灭某铭曰。

万峰之巅。乃有流泉。迸两石间。雪涡回旋。险于三峡。下临玉渊。上有危石。其大如屋。可坐百夫。藓封苍玉。同来六僧。五七童仆。妍鄙俱笑。响答山谷。唯大士轼。约束长幼。叠石为塔。团团层秀。于一食顷。谈笑而就。其愿伊何。天子万寿。山禽何知。群飞和鸣。物不虚应。胜事克成。咨尔东阿。地祇山灵。护持此塔。使长听经。

　　明白庵铭(并序)

　　释德洪(宋)

　　余世缘深重。夙习羁縻。好论古今治乱是非成败。交游多讥诃之。独陈莹中曰。于道初不相妨。譬如山川之有飞云。草木之有华滋。所谓。秀媚精进。余心知其戏。然为之不已。大观元年春。结庵于临川。名曰明白。欲痛自治也。莹中闻之。以偈见寄曰。庵中不着毗耶坐。亦许灵山问法人。便谓世间憎爱尽。攒眉出社有谁瞋。于是堤岸辄决。又复滚滚多言。然竟坐此得罪。出九死而仅生。恨识不知微。道不胜习。乃[(冰-水+〡)*ㄆ]招䰟魄。料理初心为之铭曰。

雷霆𤼵声。万国春晓。闻者不言。心得意了。木落霜清。水归沙在。忽然震惊。闻者骇怪。合妙日用。如春雷霆。背觉合尘。如冬震惊。万机俱罢。随缘放旷。尚无了知。安有倒想。永惟此恩。研味其㫖。一庵[(冰-水+〡)*ㄆ]身。以时卧起。语默不昧。丝毫弗差。蒙难而着。随孚于嘉。

　　圆同庵铭

　　释德洪

空印之庵。圆何所同。睨而视之。同太虚空。弗设户牖。无南北东。而庵中人。来无所从。廓然现前。以道为容。我此法界。遇缘即宗。自受用境。出生无穷。使令服玩。地狱天宫。各各无碍。如空行风。我非文殊。齿豁头童。以问法来。罄折其躬。而师应机。如随叩钟。聊观此老。游戏神通。不起于座。瞬两漆瞳。以大千界。置于针锋。以香水海。藏于𥈤中。一切人天。之与鱼龙。不觉不知。如盲如聋。万像欢呼。声摩苍穹。天魔外道。以手捣胸。欲折困之。面为𤼵红。如环轮上。寻其始终。于是雌伏。仰此法雄。我虽衰退。气犹如虹。未甘见删。终依禅丛。斯文之作。荡除执封。当以理胜。文则非工。沩山之阴。磐石可砻。书以刻之。昭示童蒙。

　　觉庵铭(并序)

　　释德洪

　　道人闻公以四威仪为庵。而以觉名之。随身丛林之别名也。余游此庵中微尘数劫。适今始读其号。如人静坐忽见鼻端。心知之而不可以语人名之所解。又如风中鼓橐。虽有神禹之知。莫能分别。特相视一笑而已。铭曰。

明暗色空成住坏。即大寂灭究竟觉。居以名庵是增语。而我铭之添注脚。如汤消冰无别冰。冰汤之相未全脱。何如睡足百事懒。轩纳林光鸟声乐。当知今在衡岳中。门外今无觉衡岳。道人抚掌笑轩渠。注经不必居牛角。

　　如庵铭(并序)

　　释德洪

　　吾乡日公谓余曰。吾以经行坐卧为庵。以分别尘劳为如。且求铭。铭曰。

日用现前。随眠烦恼。去之即生。如石下草。盖其妄觉。取舍颠倒。小根怖之。冰炭怀抱。我以慧眼。燕坐默观。一切异相。如珠走盘。是时日公。非内非外。是非死生。合成一块。

　　梦庵铭(并序)

　　释德洪

　　弛担假寐入大槐之宫尝王者乐。觉来欠申炊未及熟耳。辍薪得鹿。翳诸隍中。俄而忘之意以为梦且行且咏路人用其语而得鹿一以为虚一以为实。此世间之论也。梦中无女色而欲成办非实非虚此出世间之论也。衡岳素公。高行着丛林。寄傲一庵。而以梦名。铭曰。

一境圆通。而法成办。五根不行。而意自幻。昼思夜境。尘劫无间。而𥈤开敛。初不出眼。知谁妙观。镜于心宗。以世较梦。乃将无同。为鱼泳波。为蝶翔空。在素曲肱。吉祥止躬。即庵是梦。问井得水。即梦是庵。缘饭识米。于一意地。无能无二。若见主人。梦庵俱弃。

　　朴庵铭

履长老禅。而色贵白。老禅有终。白不受色。道人游方。学至无学。如役六用。则思返朴。有山可看。有饭可饱。乃笑诸方。何必百巧。罏烟未残。跏趺袖手。雪窗无晴。鸟啼清昼。

　　痴人遂落想晴窗啼鸟之间矣。

　　痴庵铭(并序)

　　释德洪

　　众生以贪瞋痴为三毒。三毒之过。能致生死。诸佛以戒定慧。方便观照。而用治之。余至龙山。翊道人引余坐于明窗净室之间。曰此吾痴庵也。翊颀然秀𤼵。论议精到。余不见其痴之相。山云朝升壁。月夜挂翛然。无营余不见其痴之理。禅者方以精严黠慧。自矜机辨。逸群胜物。其肯甘为痴哉。顾虎头之痴于画。王述之痴于不言。率为世传。是好名之痴也。上人泯泯与众卧起不知人间是非荣辱贵贱功利如三世诸佛之白牯。可谓之痴。虽以自志。然余以谓其未能绝对。余为之铭。又可乎。上人之痴。不事于名。则余之铭。于义未失。铭曰。

导师黠慧。出三界痴。于无痴中。致众生疑。未若翊禅。淡然无为。以痴为庵。聊以戏之。亦有痴侣。论痴要诀。若见大智。红炉片雪。

　　堕庵铭

　　释德洪

心非言传。则无方便。以言传之。又成瑕玷。盖言不言。俱名污染。饮光华笑。智海簟卷。非言不言。惊如掣电。异哉曹山。法幢特建。以堕一字。雪诸情见。在圣非贵。在凡非贱。杂之不藏。着之难辨。二乘骨惊。十地魂战。而解空子。乃圆笑靥。善刀藏之。不露锋焰。不动声气。降伏魔怨。

　　懒庵铭(并序)

　　释德洪

　　放似狂。静似懒。学者未得其真而先得其似。山林云壑之人。狂放一致。静懒同用。然胸次泾渭。笑时真率了然得于眉𥈤之间。融懒亦能负米。瓒懒亦能拭涕。安懒亦能牧牛。未能真懒也者。南州仁公。以勃窣为精进。以哆和为简静。以临高眺远未忘情之语。为文字禅然则结庵自藏而名以懒。殆非苟然。甘露灭为作铭曰。

惟融与安。品坐客瓒。于禅林中。是谓三懒。秀媚精进。辨慧担板。惟道人仁。俱透此患。水不洗水。眼不见眼。以之名庵。盖亦泡幻。鸟啼华笑。日用成办。睡起密传。露芽一盏。

　　喧寂庵铭(并序)

　　释德洪

　　高安居士王询温甫。和易寡欲。靖专无营。特刻意事佛。精严弗懈。虽年运往矣。而视听聪明。惟履无玷故。声称闾里。云庵道价值天下。元丰间游金陵。舒王舍第为寺。以延丛林。号内外护。元祐初。退休来归。说法于洞山九峰。温甫忘冠巾而师事之。其法嗣佛照禅师。惠泉者与之交善自泉住上都名刹。士大夫有稀见之者。而与温甫日亲。法喜偈语。酬唱不绝岂所谓千里同风者乎。政和七年秋。结制对其所居。名曰喧寂。余适以事至访之。温甫方负暄阅经。置卷坐语。语少而理多。于是自愧。羁官四方。畏首尾。思蝉蜕垢纷。纵浪闲旷。而不可得。乃铭其庵而去。铭曰。

孰谈无生。惟老居士。孰为听徒。团栾妻子。以诸尘劳。而作佛事。视其家风。老庞是似。名闻诸方。流辈追崇。余四十年。一节保躬。老则结屋。置阛阓中。即喧而寂。盖将无同。贤哉斯人。不二于物。蹇寓于世。莫知归宿。我睨而视。亦见仿佛。出生太虚。陶铸魔佛。

　　破尘庵铭(并序)

　　释德洪(宋)

　　道人堪师。庵于水西南台之下。名曰破尘庵。为之铭曰。

取大经卷。破此一尘。何以破之。智为斧斤。尘非断空。可破非有。了然而知。空亦不受。异哉湘麓。庵此老堪。视其庵名。如车指南。堪虽可即。语默弗及。如指自解。如眼自觌。

　　甘露灭斋铭(并序)

　　释德洪

　　政和四年春余还自海外。过衡岳。谒方广誉禅师。馆于灵源阁之下。因名其居曰甘露灭。道人法太请晓其说。余曰三祖北齐天平二年。得法于少林。隐于𡷗山。终身不言姓氏。老安隋文帝开皇七年。括天下私度僧尼验勘。安曰。本无名。遂遁于嵩山。二大老厌名迹之累。而精一其道盖如此。余寔慕之。乃为之铭曰。

吾闻甘露。食之长生。而寂灭法。乃有此名。寂灭而生。谷神不死。唯佛老君。其意如此。我本超放。忧患缠之。今知脱矣。须发伽梨。安遁嵩少。璨逃潜霍。是故觉范。老于衡岳。山失孤峻。玉忘无瑕。当令舌本。吐青莲华。

　　云居庵铭(并序)

　　释明本(元)

　　天地之气。凝而为云。动则弥布十虚。静则卷归无所。物其似之。三界如云也。万法如云也。卷舒不定。开合无时。推而穷之。则道人之心。亦如云也。道人所居。亦如云也。无意而行。随处而寓。曾何有为于世哉。乘月二禅。素服杜多行。凿岩辟址。缚屋于七宝山之阴。扁曰云居。乃有得于理也。乞铭于幻住道人。乃属其铭曰。

八荒一云。天地一庐。寥寥四壁。孰与同居。以云之舒。弥纶十虚。以云之卷。[(冰-水+〡)*ㄆ]入无余。道人住处。岂同舒卷。牕牖不扄。户庭深远。清风徘徊。明月缱绻。云间僧闲。水流石转。万法不到。柴关自掩。

　　懒禅室铭(并序)

　　释明本

　　余尝讥世之尚懒者。谓处俗必尽其义。入真当尽其道。尽义。则务四民之役。尽道。乃营六度之勤。圣贤不能免也。苟尚懒。则二途俱失。岂道人之所用心哉。或者谓禅者之学。乃懒之尤者也。何则。其忘形骸于休歇之地。灭情妄于空寂之门。泯见闻于解脱之渊。绝去来于不动之域。[(冰-水+〡)*ㄆ]视而色不惑其目。返听而声不乱其耳忘缘而境不入其心。息虑而事不迁其念。则其混世之迹飘然若行空之云。廓尔如流涧之月。得非懒之尤者乎。余曰。据尔之言。似非懒者之能事。徒见其四体不勤。宴休闲逸。政恐勤劳于事者。莫之能及也。南屏书记恭行已需余以懒禅室铭。因以或者之言告之恭曰非也。世有不为者。有无为者。不为之者。虽强使其为而不肯为也。无为之者。虽欲为之而无所为也。二者皆似懒而非懒也。吾之懒禅异于是。非不为也。非无为也。才涉名言。则不得为懒矣。欲知吾懒之至要虽成佛。亦有所不愿。又何禅之愿焉余乃为之铭曰。

吾之懒即禅兮。圣眼莫窥。吾之懒非禅兮。凡心那知。雪岭之六载高卧兮。徒自劳疲。少室之九年壁观兮。妄自驱驰。济北之金刚王兮。乱鸣𤍠碗。德峤之木上座兮。何异蒿枝。总不入此行户兮。自游自嬉。三界无事兮。万法何羁。既非不为兮。尤非无为。毗婆尸佛早留心兮。罔逃达者之讥。习懒成癖兮。举世莫医。千七百人之豪唱绝叫兮。徒自针锥。我懒我禅兮。如狮子独行不求伴侣。从教门外打之绕者。吁嗟其已而已而。
国家图书馆善本佛典第 52 册 No. 8951 如来香


　　如来香卷之十二目录赞萨陀波仑赞　　　　王齐之(𣈆)萨陀波仑入山求法赞　　　　王齐之(𣈆)萨陀波仑始悟欲供养大师赞　　　　王齐之(𣈆)昙无竭菩萨赞　　　　王齐之(𣈆)诸佛赞　　　　王齐之(𣈆)七译金刚经赞　　　　郑　覃(唐)七译金刚经赞　　　　王源中(唐)七译金刚经赞　　　　许康佐(唐)七译金刚经赞　　　　路　群(唐)七译金刚经赞　　　　宋申锡(唐)七译金刚经赞　　　　崔　郸(唐)七译金刚经赞　　　　李让夷(唐)七译金刚经赞　　　　柳公权(唐)画阿弥陀佛像赞　　　　苏　轼(宋)无量寿佛赞　　　　释元照(宋)释迦出山画像赞(并序)　　　　释德洪(宋)涟水观音画像赞(并序)　　　　释德洪(宋)𣃼檀四十二臂观音赞(并序)　　　　释德洪(宋)华藏寺慈氏菩萨赞(并序)　　　　释德洪(宋)泗州院旃檀白衣观音赞(并序)　　　　释德洪(宋)靖安胡氏所蓄观音赞　　　　释德洪(宋)潭州东明石观音赞(并序)　　　　释德洪(宋)小字华严经赞(并序)　　　　释德洪(宋)小字金刚经赞(并序)　　　　释德洪(宋)临川宝应寺塔光赞　　　　释德洪(宋)东坡画应身弥勒赞(并序)　　　　释德洪(宋)出檀衣赞二首　　　　释德洪(宋)传衣阁赞　　　　释德洪(宋)慈明禅师真赞(并序)　　　　释德洪(宋)栽松道者真身赞　　　　释德洪(宋)疏山仁禅师赞　　　　释德洪(宋)郴州乾明进和尚舍利赞(并序)　　　　释德洪(宋)云庵和尚舍利赞(并序)　　　　释德洪(宋)死心禅师舍利赞(并序)　　　　释德洪(宋)空生真赞(并序)　　　　释德洪(宋)祐胜菩萨赞(并序)　　　　释德洪(宋)绣释迦像并十八罗汉赞(并序)　　　　释德洪(宋)放光二大士赞(并序)　　　　释德洪(宋)李伯时画弥陀像赞(并序)　　　　释德洪(宋)涟水观音像赞(并序)　　　　释德洪(宋)印上人持伯时画像赞　　　　释德洪(宋)衡山南台寺飞来罗汉赞(并序)　　　　释德洪(宋)第十五祖真赞(并序)　　　　释德洪(宋)六世祖师画像赞(并序)　　　　释德洪(宋)宝公画像赞　　　　释德洪(宋)枣柏大士画像赞(并序)　　　　释德洪(宋)永嘉真觉大师真赞(并序)　　　　释德洪(宋)百丈大智禅师真赞(并序)　　　　释德洪(宋)大达国师无业公画像赞(并序)　　　　释德洪(宋)赤眼禅师画像赞(并序)　　　　释德洪(宋)破灶堕和尚赞(并序)　　　　释德洪(宋)陈尊宿赞　　　　释德洪(宋)玄沙真一禅师真赞　　　　释德洪(宋)云门匡真禅师画像赞(并序)　　　　释德洪(宋)南安岩主定光古佛像赞(并序)　　　　释德洪(宋)毛氏所蓄岩主赞　　　　释德洪(宋)长沙岑大虫真赞　　　　释德洪(宋)观音赞　　　　成　祖(明)自题画像　　　　姚广孝(明)唐宜之居士赞(并序)　　　　释道盛(清)偈释华严贤首赞佛偈　　　　释遵式(宋)依修多罗立往生正信偈　　　　释遵式(宋)写弥陀经正信发愿偈　　　　释遵式(宋)唐宜之居士偈　　　　释智旭(清)唐宜之居士偈　　　　释读体(清)唐宜之居士偈　　　　释大然(清)颂生老病死门颂(并序)　　　　萧子良(南齐)检覆三业门颂(并序)　　　　萧子良(南齐)石恪画维摩颂　　　　苏　轼(宋)三千有门颂　　　　陈　瓘(宋)文西方誓文　　　　刘程之(𣈆)千佛愿文　　　　简文帝(梁)六根忏文　　　　简文帝(梁)忏悔文　　　　沈　约(梁)初夜文　　　　陶弘景(梁)发愿疏文　　　　释智顗(隋)莲华胜会录文　　　　释宗赜(宋)念佛回向发愿文　　　　释宗赜(宋)结莲社普劝文　　　　张　抡临行自饯文　　　　释有严(宋)劝修净土文　　　　郑清之(宋)惟心净土文　　　　释守讷西方愿文　　　　释袾宏(明)四愿文　　　　释智顗(隋)书绅文　　　　释遵式(宋)(终)

　　如来香卷之十二

　　西吴唐　时宜之父手辑

　　赞

　　萨陀波仑赞

　　王齐之(晋)

密哉达人。功玄曩叶。龙潜九泽。文明未接。运通其会。神疏其辙。感梦魂交。启兹圣哲。

　　(因画般若台随变立赞等)。

　　萨陀波仑入山求法赞

　　王齐之

激响穷山。愤𤼵幽诚。流音在耳。欣跃晨征。奉命宵游。百虑同㝠。叩心在誓。化乃降灵。

　　萨陀波仑始悟欲供养大师赞　王齐之

归涂将启。灵关再辟。神功难图。待损而益。信道忘形。欢不期适。非伊哲人。孰采玄策。

　　昙无竭菩萨赞(初学记作慧远)

　　王齐之

亹亹渊匠。道玄数尽。譬彼大壑。百川俱引。涯不俟津。涂无旋轸。三流开源。于焉同泯。

　　诸佛赞

　　王齐之

妙哉正觉。体神以无。动不际有。静不邻虚。化而非变。象而非摹。映彼真性。镜此群粗。

　　(因常啼念佛为现像灵)。

　　七译金刚经赞

　　郑　覃(唐)

旷哉经说。悟彼心知。理超言象。迥出希夷。挹之莫测。迎之莫随。乘兹般若。乃达精微。涅槃真性。妙极无为。研穷至矣。竟绝思议。

　　又

　　王源中(唐)

释尊传㫖。化导迷聋。五蕴何有。万象归空。嗤嗤凡夫。爱恶相攻。塞嗜欲源。摧人我峰。垢净平等。生灭同风。如如不动。乃悟真宗。

　　又

　　许康佐(唐)

金仙世尊。显示妙门。无我离相。日照氛昏。筌意喻筏。入流本源。众生谁度。诸法谁论。宝乘津梁。玉毫灵根。知见信解。因文寄言。

　　又

　　路　群(唐)

百千劫内。十二部中。我四句偈。实为真宗。假利喻坚。破昏开聋。能降众魔。大济群蒙。布金之地。刊石之功。昭示正法。流传无穷。

　　又

　　宋申锡(唐)

六译佛言。㫖归一致。言亦是空。了奚以异。金口所说。经之奥秘。我本无著。行之则至。若观色相。讵见心地。得其密微。错综精义。

　　又

　　崔　郸(唐)

释氏经典。莫非真正。惟兹至言。了得佛性。义极幽隐。理归清净。如观水月。似拂尘镜。泡喻知促。色身悟病。导彼群蒙。朗然心莹。

　　又

　　李让夷(唐)

佛性无著。佛言有归。猗欤此经。得归之微。外忘空相。内泯是非。乃与经义。终日不违。有能信向。或善发挥。髻珠心印。其殆庶几。

　　又

　　柳公权(唐)

昔须菩提。见佛请益。闻大般若。信解开释。不有不空。非言非寂。以如立义。以筏喻迹。揣磨一经。前后六译。今之而七。毕竟斯获。

　　画阿弥陀佛像赞

　　苏　轼(宋)

　　苏轼之妻王氏。名润之。字季章。年四十六。元祐八年八月一日。卒于京师。临终之夕。遗言舍所受用。使其子迈迨过为画阿弥陀像。绍圣元年六月九日像成奉安于金陵清凉寺。赞曰。

佛子在时百忧绕。临行一句何由了。口称南无阿弥陀。如日出地万国晓。何况自舍所受用。画此圆满天日表。见闻随喜悉成佛。不择人天与虫鸟。但当常作平等观。本无忧乐与寿夭。丈六金身不为大。方寸千佛夫岂小。此心平处是西方。闭眼便到无魔娆。

　　无量寿佛赞

　　释元照(宋)

八万四千之妙相。得非本性之弥陀。十万亿刹之遐方。的是唯心之净土。净秽虽隔。岂越自心。生佛乃殊。宁乖己性。心体虚旷。不碍往来。性本包容。何妨取舍。是以举念即登于宝界。还归地产之家乡。弹指仰对于慈容。实会天真之父子。几生负德。枉受沉沦。今日投诚。必蒙拯济。三心圆𤼵。一志西驰。尽来际以依承。历尘刹而称赞。

　　释迦出山画像赞(并序)

　　释德洪(宋)

　　秦越人之于医。望见知死生。老潘之于墨。摸索知精粗。盖其不传之妙。无地寄语默耳。欧阳文忠公曰。小字遗教经。虽不著书者之名。然非羲之莫能作也。予阅钱乐道家。所蓄释迦文佛出山像。虽不主名。然非道子莫能作也。以其笔意之着也。乐道人品甚高。铁书血食之后。其沉信痛敬。所致像之寄寓决非苟然。拜手稽首赞曰。

遍大海味。具于一滴。尽法界身。足于纤埃。伫思。则灯王之座。不能入毗耶之室。敛念。则弥勒之门。弹指即开。惟我鼻祖释迦和尚。初出雪山即示此像。以百千亿微尘数身。九十七大人之相。顿入毫端三昧。而幻此一幅之上。垂手跣足。顶螺含丝。超然静深。出三界痴。如浩荡春寄于纤枝。如清凉月印于盆池。镂冰𤥨雪。我作赞词。关空锁梦。夫子其牢蓄之。

　　涟水观音画像赞(并序)

　　释德洪

　　大观四年春二月。戊子之夕。病比丘德洪。累然卧缧绁之中。梦至一处。庭宇阒然。有僧导入室中。举烛视壁间。有钟山宝公菩萨之像。意欣然欲得之而像辄自堕手中复展视之则化为十二面观音慈严之相。心大惊异。遂觉。已三鼓矣。三月甲辰。南州德逢上人。以书来讯且曰。吾以衣钵遣僧诣涟水。画观音像。至其庄严。妙天下之手。德洪追忆前事。问其遣僧之日。乃其得梦之夕。因自感叹。菩萨以大悲等慈。哀怜照临如是昭著。其恩何德以报之。惟以笔舌言词。喻海之深。夸日之明耳。谨稽首为之赞曰。

稽首净圣甘露门。无量胜身遍沙界。应诸众生心所求。譬如春色花万卉。西方肃杀忧愁地。故住宝陀落伽山。此方教体在音闻。故称名者得解脱。一切众生杀心盛。痴暗不见不𤼵心。故现鹰巢蚌蛤中。亦作画师画其像。菩萨岂有种种心。皆其悲愿力如是。何人毫端寄逸想。幻出百福庄严身。屹然欲动千光集。譬如将回紫金山。了然欲瞬众生好。譬如欲坼青莲花。蛮奴水王来献诚。想见细雨天花落。众生五浊𤍠恼中。色欲爱见所熏炙。忽然睹此宝月相。一切毛孔皆清净。成此不思议功德。皆因上人心所献。愿我早熏知见香。愿我常披慈忍服。愿魔障山速崩裂。愿大智慧常现前。心精遗闻证圆通。自然静极光通达。我当定如观世音。一切众生愿如我。

　　旃檀四十二臂观音赞(并序)

　　释德洪

　　予蓄四十二臂观音菩萨之像。如护目睛。今以授友人李天辅。又为之赞曰。

汝意有言。枯兀作鬼。我心不生。髑髅则水。乃知妄觉。一法成二。湛然圆明。百千一耳。稽首大士。应物而形。随其小大。如谷答身。千臂执持。千眼观照。以无心故。受用俱妙。臂如青春。藏于化身。随其枝叶。疏密精神。惟此瑞相。四十二臂。不越径寸。华严毕备。清凉宝月。或慈或威。如欲举足。花轮乘之。碧螺之间。有佛俨容。如蟭螟虫。巢蚊𥈤中。隐于石间。显出蚌蛤。以无碍慈。不择清浊。我观震旦。种性猛利。由闻思入。甘露灭地。愿加被我。障尽心开。如观世音。无碍辩才。我说此偈。万象合掌。何以无碍。敲空作响。

　　华藏寺慈氏菩萨赞(并序)

　　释德洪

　　金陵华藏禅院旃檀慈氏菩萨像。相好之工妙天下。而神异灵感。未易以一二𢿘。居景德寺之后殿。舒王尝梦像。求易居甚切。既觉而忘之。已而复梦理前事。公梦中固留之像。则泣下起而视之。真有泪零。因大惊异。即迎至华藏之大殿。俄景德寺火一夕而烬。呜呼。三灾弥纶。大千灭坏。像岂得久留人间世。而痛自亸免。为此儿戏狭劣相耶。是盖护法诸天。以像之灵瑞。佑之则然。非菩萨意也其不可以不辨稽首为之赞曰。

何人寄逸想。游戏浮沤间。以如幻之力。刻此旃檀像。坐令众妙好。秀𤼵千花中。天冠束绀发。铢衣络华鬘。种种妙庄严。成此功德聚。当时亿万种。感极则悲号。楼观出谈笑。秘护百宝攒。如登睹史天。如集龙华会。嗟哉像教末。羽嘉成百鸟。棘生薝卜林。龙神为悲恸。王臣寔外护。异梦非意思。愿推明月轮。出此蓬勃烟。愿回紫金山。安置清凉处。至今百福相。俨然临人天。神力吁莫测。拜起涕汍澜。我谛观十方。寔无心外境。自然离依他。及与遍计执。即今目所见。非有亦非无。如像现镜中。非镜亦非像。愿入此三昧。识心自然明。于十方国土。而作大佛事。稽首大慈尊。证我如是说。

　　泗州院旃檀白衣观音赞(并序)

　　释德洪

　　筠州太平泗州院僧元鉴所蓄观音菩萨之相。慈严妙丽。灵异殊胜。如上天竺所见者。问何自得之。鉴曰。始有客舟载归。象传数家家辄祸至灭亡者皆畏不敢迎独吾迎事之而无异焉。余曰昔庐山文殊师利之像。不肯留寒溪。而喜随远公归东林。金陵弥勒像。不肯住景德而现梦于舒王永居华藏。今此像乃独乐寓于鉴。是皆与菩萨有大因缘。不然。圣心岂有所择而避就之耶。为之赞曰。

我闻菩萨昔因地。所供养佛名观音。从闻思修入悟心。心精遗闻而得道。见闻觉知不可易。譬如西北与东南。而此乃曰闻可遗。令人罔然堕疑网。龙本无耳闻以神。蛇亦无耳闻以眼。牛无耳故闻以鼻。蝼蚁无耳闻以身。六根互用乃如此。闻不可遗岂理哉。彼于异类昧劣中。而亦精妙不间断。况我自在慈忍力。无畏解脱独不然。钟鼓俱击声不同。知其不同是生灭。而二种声不相参。即是同时寂灭法。稽首净智功德聚。广大庄严悲愿海。悯我心明力不逮。时时种子𤼵现行。如人因酒而𤼵狂。戒饮辄复逢佳酝。愿灭颠倒痴暗障。愿获辩才智慧藏。游戏十方微尘刹。亦施无畏利众生。凡曰有心能闻者。同入圆通三昧海。

　　靖安胡氏所蓄观音赞

　　释德洪

稽首净智甘露门。稽首无碍悲愿海。稽首紫金光聚山。稽首心精遗闻地。愿赐威光加被我。摧灭一切夙障山。令我一切刹尘中。见此百福如月面。菩萨常念诸众生。譬如慈母忆怜子。子若昼夜常念母。母子百劫必相见。如针之𢍆诸磁石。如雷之文于象牙。皆即自然如是应。非诸心识可思量。鹰巢现形蚌中出。化为𦘕女并鱼师。皆随众生心所变。一一成办无遗余。妙哉三十二应身。一十四种无畏力。愿于一念净心现。譬如秋月现止水。一切众生见者闻。皆入圆通三昧海。

　　潭州东明石观音赞(并序)

　　释德洪

　　长沙马氏时一夕东城雉堞间。光属天。达旦不灭。州人按其处。有石卧古井旁。半为土所吞。其色青莹。相与𤼵之。即大悲观音之像。挹水灌沐。妙容慈相。忽然显露。如莲花之出泥。大众欢呼爱慕之极。又如婴儿之见母。于是建寺号东明。初以律兴。余百年。民恃以为福田。元祐初。长老迁公以禅易之未几弃去。今海禅师自沩山来宴坐于室。不蓄粒米倚此像以饭四方来者。崇堂𨗉宇。又加丽焉。余闻菩萨之悲。愿于浊恶世一切众生之用处化身为鱼米为肉山以足其欲心今夜半光耀。乃其一戏遂与无穷之众园林花观饮食卧具充足耶。谨拜手稽首对像说偈曰。

大悲智光本无碍。于一切处常𤼵现。岂特夜半瓦砾间。始复烂然上霄汉。此邦众生共胜业。时节成熟故如是。譬如日月行虚空。水无秽洁皆照临。灰沙若沉波自寒。圆影于中迥殊特。稽首妙智观世音。是娑婆界真教体。应机而现为说法。信心起处说法竟。我今见境得成就。亦同皆闻获圆通。六根迟速虽不齐。要是一精明所现。我知暗相不能昏。与彼心精遗闻处。众尘隔越妄分别。常真寔中无是事。死生之变尚不改。岂有根尘乃能蔽愿。令持此妙法门于此刹土为佛事一切声色热恼中。与众生作清凉处。皈命救世大悲者。愿赐威光加被我。令我获无作妙力。令我亦名无所畏。令我具无碍辩才。令我入一切种智。我及一切诸有情。皆如观音得自在。

　　小字华严经赞(并序)

　　释德洪

　　蜂房于梁间。以漆液固其蒂鹤巢于木末。累百日而后成。彼曾何知。而经营之妙。积累之功。若习秇之神。盖其灵明廓彻。不思议之力。虽昧劣飞摇之中。而具足成就。弗差毫末。况首出万物应物而能言者乎。昔有梵僧来自五天。见晋宫阙崇丽。叹曰。是与忉利天何异。但彼道力所成。而此直业力耳。余窃笑之。是安知我此妙力。出生太虚。容受寰宇。曾何天上人间楼观之足云哉。道人栖公。悯世迫隘。就其所欲书大方广佛华严经于方册中。其轻妙可以一掌置开编蠕蠕如行。蚁熟视之。其横斜曲直。重交反仄。曲尽其妙。不翅如擘窠大书。观者填门。叹未曾有。余欲称赞是无作之功。乃说偈曰。

我闻尊者龙胜师。应供曾入娑竭海。龙宫妙尘妙章句。目所一瞥辄能诵。流于五天及震旦。为𤍠恼中甘露门。惟道人栖出其后。愿力猛利思精特。能于方䇿纸墨间。书此大经十万偈。诵于蜗舍巢庵中。了然如在龙宫见。观者种性有差别。爱慕皆生殊异想。要当谛观一尘中。亦有无边妙经卷。昔有智人破此尘。十方世界一切说。以名尘故非断空。而可破故非寔有。了此两宗妙法门。亦摄一切契经海。譬如困卧俄顷际。梦中所历更千载。乃知一念圆古今。真实际中法如是。一微尘妙不可测。当知一一尘亦然。譬如天帝网明珠。珠体莹然俱照彻。一珠具足诸网珠。一一珠中同遍入。我今以此金刚句。坏灭彼众下劣想。使悟尘中含此经。奚方册中乃惊异。咨尔山君河树神。各各当忆本愿力。要当勇猛勤守护。勿令邪念辄蠹侵。毗蓝风吹须弥卢。劫火焚烧大千界。为摊此经一切处。使其凉曝各得所。我此现前佛子等。作是观者名正观。稽首十方调御师。刹刹尘尘为作证。

　　小字金刚经赞(并序)

　　释德洪

　　琼上人以饱霜兔毫数茎。束为笔其锐如麦芒。临纸运肘。快等风雨。书金刚般若经于兼寸环轮中望之团团如珠在薄雾间。即而视之其行如人挽发作烟鬟。自非思力精微。何以臻此哉。为之赞曰。

昔有佛子根猛利。能观空性则是色。欲显空色不思议。仰空书此金刚句。至今风雨被原野。诸樵牧者集其下。乃知肉眼不能见。譬如水中有盐味。惟道人琼思精奇。能观色性即是空。视此纤管大如椽。挥翰如行九轨道。故于兼寸环轮中。备足广大言说身。世人可见不可读。譬如婴儿亲崖蜜。我于此经能证入。初中后善三法门。忽然落笔如建瓴。不复现行生倒想。由色空观入诸境。奏刀肯綮无全牛。尽持此法施群生。甚微细智愿同证。

　　临川宝应寺塔光赞

　　释德洪

　　维宝应寺律师宝觉大士慕寂。修大殿之崇成。妙天下之壮丽。有光夜现于塔。万众为之作礼。光虽不言而意传。盖旌功德之殊异。客疑余之言。曰。光不言。则是光尝言。塔意传。则是塔有意。宁有是理。余曰。佛以光为舌。说华严之法门。又以塔为耳。听法华之妙义。所以明根尘之同源而情与无情之不二也。嗟众生之颠倒。分色身之臭味。苟返流而证真。遗六用而俱弃。非特塔光而已。一切诸法皆如是。故葵藿向日而回旋。磁石与针而𡨕契。空桑能孕贤圣。山岳解呼万岁。夫岂不然哉。客曰。塔庙之在震旦者。不知其几。胡为皆无光见。而此塔独尔耶。于是甘露灭笑曰。譬月之在天。影落众水。水浊则月隐。水澄则月现。月故常明。而以水之清浊。故见不见尔。吾以是知此邦民信心清净。所以致此奇瑞。我作赞辞。非止见闻随喜。又以为翰墨之游戏也。

　　东坡𦘕应身弥勒赞(并序)

　　释德洪

　　东坡居士。游戏翰墨。作大佛事如春形容藻饰万像。又为无声之语。致此大士于幅𥿄之间。笔法奇古。遂妙天下。殆希世之珍。瑞图之宝。相传始作以寄少游。卿上人得于少游之家。二老流落万里而妙观逸想。寄寓如此可以想见其为人。余还自海外。见于湘西。谨拜手稽首。为之赞曰。

唯老东坡。秀气如春。游戏翰墨。挝雷翻云。偶寄逸想。幻此沙门。了无一事。荷囊如奔。憨腮膰腹。行若不闻。众生狂迷。以利欲昏。如一器中。闹万虻蚊。吾未暇度。驼卧猿蹲。傲睨一世。随处乾坤。

　　出檀衣赞(二首)

　　释德洪

古佛身上衣。佛佛相付授。慈恩爱儿心。针针自成就。是故吾双峰。自少至白首。护惜如镜奁。一尘不敢受。何以出檀名。此时无别虑。如持油钵行。如蹑独木渡。永怀毗尼藏。一旦成万古。纷纷五群众。来观不须礼平时放逸心。化作额间泚。将见衣匣前。泚流似江水。咨尔淮山神。守护当奉职。无使尘涴侵。无使云润湿。谛观不敢瞬。心折三叹息。

此出檀衣。慈母授我。不敢手扑。矧敢覆卧。五十余年。俨临清众。寒暑不易。尽形受用。师后当知。商那和老。于母腹中。披九枝草。

　　传衣阁赞

　　释德洪

达磨信衣。转相传付。四传至今。今以付汝。受授惟艰。命如悬絮。法遍法界。此衣乃住。想见峰前。父子相语。惟僧行月。以阁其处。坐令朱栏。环达云雨。

　　慈明禅师真赞(并序)

　　释德洪

　　钟山僧远。庵居五十年。而二十年掬涧而饮。长安窥基三车随行而一车酒胾逍遥。罗什口析妙义。而畜靡嫚之倩。曰吾有欲障。清凉澄观已任大教。而畏五色粪。且以十愿律身。是四比丘者。举人类精奇。风流相映。何其制行。乃尔相戾耶。盖知其所同者道。所不同者迹。故其所履正权异。救时存道。皆非苟然。使其无权时之智。则教之延远要未可必也。传曰。神而明之。存乎其人。非特为教者为然。则傅大士其悲智所施亦然也。故吾慈明禅师。汾阳昭之嗣。黄龙南之师。南之玉立。有清凉之风。昭之精严。挺钟山之操。而公独平等逆顺。嬉戏垢污。甚于基什。而其道能支临济。与日月争光。真不缠凡圣。超然不测人也。自公化去六十年。而余始至其庐。拜其塔。瞻其像。稽首为之赞。曰。

缘生诸法名体绝。如空字身水鱼迹。是无相门缘寂宗。一切智智差别海。公于是中如法船。泛然出没无所畏。使诸游者心泰定。种种惊怖成虚空。平生神兵双不借。玄机不动万象惊。而公宴坐不言中。诸有求心如古井。钝根阿师终听莹。法味迷醉如惺惺。矍然奋迅为一戏。句里明人楔出楔。紫金锁骨眠空山。吁嗟音容不可觌。当知其声如雷霆。稽首慈明常出现。

　　栽松道者真身赞

　　释德洪

生死变灭。如沤在海。无有处所。浩然𣴭昧。而此老人。游戏自在。出死入生。初无限碍。譬如壮士。脱袍着铠。令铠与袍。俨然相对。是故山中。两身具在。凡夫众生。为眼所盖。为抉其膜。使生光彩。

　　疏山仁禅师赞

　　释德洪

　　古老衲住山。多托物寓意。既自游戏。亦欲悟人。如紫胡之畜犬道。吾之巫衣端笏。独雪峰归宗西院。皆握木蛇。故雪峰寄西院偈云。本色住山人且无刀斧痕。余元符间至疏山。见仁禅师𦘕像。亦握木蛇。尝有问者曰。和尚手中是什么物。答曰。是曹家女。因叹其孤韵超拔。能清凉𤍠恼。为作赞曰。

三支习气。其毒炽然。熏蒸识心。盘屈纠缠。众生不明。横生疑怖。忽然见之。辄自惊仆。空花世间。本离生灭廓然十方。露其宭冗。惟矬师叔。是大幻师。与夺万法。自在娱嬉。乃知大千。皆公戏具。手中木蛇。是曹家女。

　　郴州乾明进和尚舍利赞(并序)

　　释德洪

　　余观崇进和尚舍利于南岳福严寺。炷香临盘。以箸点之随箸而升如露之将零投于脆瓶。彷徉而行如鱼之在渊。又观其𦘕像。方顺揕口。神情静深。若不可犯干者。门弟子惠觉谓余言。吾师衡阳伍氏子。早依南台正悟然禅师落发焉。受具游方。余三十年。所至。以荷众。称福严长老。保宗新其寺。殿阁宏壮妙天下。师寔董其事。郴州以乾明寺。命师居之。而弗演法。或问之曰。我苐与衲子作粥饭主人耳。其敢荷此事。而天姿直亮。寡言笑。道具余。不置一钱。牧众以公。摄物以慈。以故道俗归之如云。退客香山。元符三年五月十二日。顺寂。寿七十有七。腊五十有五。临终。谓众曰。我即死。达旦便当火之。以灰投江中。勿稽留也。魔事将戏汝曹矣。言讫而寂。众不忍留两夕梵呗。郡吏遽至。责以慢礼。悉拘系其众。因相视惊异。魔事之言有征也。茶毗之日天地清宁。烬余。得舍利甚多。观者争分之。至渍汰所焚之地有得之者。筠溪曰。生有志行。神化不乱。可也。火风坏灭。殊异𤼵生。可也。而一官吏至。乃能前知。岂偶然也哉。乾明所养至此。弟子又能事之如生。久而不忘。有古高僧之风。为之赞曰。

李广射虎。石为之穿。耿恭祝井。涸为之泉。忠孝所至。如响答焉。公亦何为。饥餐困眠。人初莫测。公岂自言。戏为火浴。朽者明鲜。舍利粲粲。玉碎珠圆。乃至所养。盖其云全。天全之妙。非粗不传。如春在花。如意在弦。𠷣𠷣横目。气凌云天。死未及寒。化为腥膻。矧投于火。不作腥烟。安有万手[(冰-水+〡)*ㄆ]此精坚。维德之一。垔所拳拳。生死之大。卒莫能迁。公初设心。唯此是专。不祈人知。人趋如川。终必有验。理之固然。我作赞词。丰碑以镌。

　　云庵和尚舍利赞(并序)

　　释德洪

　　政和七年五月戊申。法侣集于寂音堂。佛鉴大师净因。以小玉瓶。跪注于盘。枪然有声。璀粲五色。谓余曰。此汝师舍利也。于是矍然再拜悚观。小大如米豆。莹明净圆。然其色多如玉者。因尝亲见其火浴。道俗观者数千人。皆得之。哀慕之声震山谷。后月余。儿稚汰其灰。犹有旧者。自近世南州大士之化。其灵验奇瑞彰大殊异。如云庵者。以一二数。呜呼。尚忍言之。将毕世护持。作随身丛林依归。老则求有道而能文者。铭之。藏名山。使后世知临济九世之孙杰。大伟奇如此。因之志可佳也。门人德洪。谨再拜稽首。为之赞曰。

是身梦境一尘垢。分段苦业所成就。折旋俯仰谁使之。皆汝一念颠倒想。若言此身非念伦。云何想中可传令。乃知妄想融通趣。如幻如露如云影。念清净则身光明。念杂想则身垢秽。君看火力初无情。圣凡伪真俱𤼵梦。云庵偏得老南道。粹然一出支临济。平生慈悲喜舍力。及乐说辨智慧光。大愿所熏精进幢。上契佛祖超情见。至妙要非粗不传悯。世狭劣示小者。稽首作赞示同学。千载丛林有耿光。

　　死心禅师舍利赞(并序)

　　释德洪

　　余不识禅师。灵源以为法门畏友。山谷以为禅林奇秀。以灵源山谷之慎许可。而诗词禅偈相多如是。则丛林未识未见者。何敢疑哉。雅尚座出舍利为示。谨为之赞。以结他日法会欢喜之缘。赞曰。

地水火风。动暖坚湿。是中何从。出此坚实。盖众生心。引大法力。化为光明。圆粹五色。稽首死心。骂人老贼。

　　空生真赞(并序)

　　释德洪

　　漳南僧慎修。游吴中。得此𦘕于败垣破壁间。拂除埃翳神观静㴱。如维摩大士。得心解脱时。出以示余。为之赞曰。

以空寂身。无所依倚。而捉杖藜。以灵知心。不在散摄。而玩贝叶。不舍色声。而证真空。与我日用。能所心同。于一切处。寂入法海。如风行空。无所妨碍。但离二执。圆成普会。当慎以修。入此三昧。

　　祐胜菩萨赞(并序)

　　释德洪

　　祐胜圣容。菩萨僧也。航海而至。自北天竺顿息此山。为邦人福田。其灵感如呼谷向。应㨗而至。是其善慈力。稽首为之赞曰。

雷发春晓。象牙有花。是何因缘。而使然耶。一切幻物。感以无心。不思而合。如磁石针。况我大士。慈善根力。不起于座。沛然甘泽。千峰青碧。环如长城。经今几时。殿阁崇成。咨尔邦士。时朔荐拜。稽首真慈。是甘露海。

　　绣释迦像并十八罗汉赞(并序)

　　吾友罗彦胜之室邹氏。尝得重疾。几死。梦群沙门来慰之。已而少瘳。乃𤼵心绣十八大士像。则顿愈彦胜以武洞清模本。为之格。凡五年而成。夫人天思精巧。曲尽其妙。可以目识。不可以言谕也。政和五年秋七月。余卧痾石门。彦胜室携十八轴。并释迦如来像来求赞。余自顾贫无以为世尊诸大士供。乃以笔语为之供。名曰笔供养云。

　　释迦佛

指以心运。茸以针通。针针是佛。佛佛皆茸。十分月满。万国春同。稽首真慈。生女巧中。

　　第一宾度罗跋啰堕阇尊者

霜筠雪竹。石灯下安。青猊妥尾。徐行仰看。师则跏趺。顾视空几。吐辞如雷。侍者如耳。

　　第二迦诺迦伐蹉尊者

苍髯紫鳞。上有悬锡。玉像金瓶。层置立石。蛮王跪看。炉烟上直。手掐珠轮。心境俱寂。

　　第三跋𨤲堕阇尊者

神观静深。合爪钦视。谁设华轮。前置净几。髯王捧塔。自何而至。中有全身。勿安舍利。

　　第四苏频陁尊者

石床之外。老松挺拔。玉瓶之中。山花自𤼵。手持如意。默而说似。梵帙不看。知离文字。

　　第五诺距罗尊者

树亦求法。身当木坐。鹿有施心。供以山果。雪眉许长。舒绾在我。默而识之。未用惊破。

　　第六跋陁罗尊者

两鬼投书。与僧聚语。师窃闻之。抱膝回顾。我心均平。等视诸趣。一念舍心。即离五怖。

　　第七迦理迦尊者

身如蕉虚。心如兔止。师慈如和。侍者笑视。毒龙难降。我试弹指。便升钵中。喜见脊尾。

　　第八阇罗弗多罗尊者

坐依胡床。手把筇竹。偏袒右肩。而[(冰-水+〡)*ㄆ]一足。小僧涤器。师视而笑。主伴则殊。日用同妙。

　　第九戍博迦尊者

此琉璃瓶。中迸五色。是功德聚。善慈根力。僧俗俨然。殊迹同道。即事之理。一体三宝。

　　第十半托迦尊者

手虽有拂。境以无尘。出三毒梦。乘五色云。霜露果熟。慈忍现身。以空为地。立处皆真。

　　第十一罗怙罗尊者

闲提数珠。背坐危石。捉锡山童。越树而剧。象衔藕花。来献法供。六根妙同。鼻能致用。

　　第十二那迦犀那尊者

苾刍捧塔。示空寂身。於菟对我。示心境真。手把宝书。而不展玩。又示解空。文字不断。

　　第十三因羯陀尊者

情无住着。袒而凭几。侍僧击罄。狻猊卧戏。石屏倚天。下迸流水。水声触眼。石光倒耳。

　　第十四伐那波斯尊者

纵倚箕踞。莫不是定。毒既止息。邪亦自正。钵花自香。蒲扇闲把。目现云霄。我相未舍。

　　第十五阿氏多尊者

蛮奴鹤立。盆花置前。倚杖屈足。颔髭蚪然。了世间空。独游理窟。石上军持。是吾长物。

　　第十六注茶半托迦尊者

心花开敷。行象明洁。翛然宴坐。秀目丰颊。万象之语。六根之功。以手抟取。置不言中。

　　第十七难提密多罗庆友尊者

风度凝远。支颐而倦。看此宝塔。至身出现。戏蛮弄毬。引此稚兽。万用不藏。如日之昼。

　　第十八宾头卢尊者

夷奴碾茶。愚中有慧。走鹿卧地。动中有止。而师持尘。闲坐俯视。曾见佛来。法法如是。

　　放光二大士赞(并序)

　　释德洪

　　高安龚德庄。出𦘕轴。有二比丘像。皆梵帔相好。上有化佛。下布雨花熟视之有。光影灭没。如日在苍苍凉凉之间。于是大惊自失。德庄曰。始僧繇𦘕于汉州德阳善寂寺之东壁。自是有光。世传神异。唐麟德中。有僧摸之。亦有光。以授资州牧王纪。纪奉之舟行。风涛覆他舟。而纪舟进止自若。夜泊津次。舟人聚语嗟异。有商妇孕逾两年不乳。闻之。从纪求摹像。祷之。一息而乳。垂拱三年。则天迎置内道场。光尤猖狂。中宗嘉。叹。此为我家瑞。唐祚其昌乎。今朝治平丁未。嘉禾陈舜俞令举为湖州获之作赞。藏为家宝。政和六年。春献于京师。有诏摸传禁中。而光犹益奇变。京师争售之。𦘕工致富者比屋。然传以为地藏观音之像。当有据耶。余曰。是观世音得大势至像也。受记经曰。过去金光师子游戏佛时。有国王威德。从禅定起见二童子生莲华中。一名宝意。二名宝上。说偈𤼵愿。而释迦如来。前身威德王也。观世音得大势。宝意宝上也。于未来世成等正觉。则观世音号普光功德宝如来。得大势号善住功德宝王如来皆以次补无量寿。故作云间跏趺之像。僧繇殆非𦘕师也。德庄抚手笑曰。当为我赞之。

人趣可学道。乃为淫事苦。生那落迦中。方无淫欲乐。众生如𤛆牛。爱此贪欲尾。异哉两童子。藕花中化生。对天龙鬼神。作大师子吼。我若从今始。起于贪欲心。是则为欺诳。十方一切佛。以是因缘故。证色身三昧。我亦于今日。复作师子吼。若从今日始。不断贪欲心。是则为灭绝。十方三世佛。愿如二大士。持心等虚无。太虚有殒坏。众生界有尽。我此愿不尽。稽首平等慈。广大同体悲。于刹刹尘尘。证我作是说

　　李伯时𦘕弥陁像赞(并序)

　　释德洪

　　政和八年五月十五日。宜春黄先之。携李伯时所𦘕阿弥陁佛像。来东山为示。余观伯时𦘕多矣。大率顾陆之意。意不尽态。故不施五色。而伯时知之耳。问其所得曰李仲元。仲元中为袁法官。以遗所厚善者先之苦求得之。余谛视其笔迹。非今辈所能为其为伯时之笔审矣。稽首为之赞曰。

以慈为室。以忍为衣。法空为座。示同体悲。四十八愿。为世所归。如日暮时。鸟接翅飞。大哉甘露。妙法总持。今我观门。洞开坦夷。谛见自心。妙绝知思。是皈依处真不思议。律我意马。使不妄驰。光明现前。见白莲池。不假中阴。屈伸顷时。欣然化生。如八岁儿。何以至此请审思之。皆我精进。想力所持。稽首妙湛。不动巍巍。令一切众。绝痴暗疑。有同愿者。但瞻导师。脱然蝉蜕。出五浊泥。

　　涟水观音像赞(并序)

　　释德洪

　　世传涟水贺生所𦘕观世音像。不减唐吴道子。晚以法授其婿陈守安。守安遂以其𦘕名世。政和七年五月初吉。佛鉴大师因公出其𦘕示余。精深之工。曲尽其妙。可以目追心数其巧。要不可以言得也。谨拜手稽首赞曰。

声音语言形体绝。何以称为光世音。声音语言生灭法。何以又称寂静音。凡有声音语言法。是耳所触非眼境。而此菩萨名观音。是以眼观声音相。声音若能到眼处。则耳能见诸色法。若耳实不可以见。则眼观声是寂灭。见闻既不能分隔。清净宝觉自圆融。以无执故则有光。虽有千臂如两手。以无分别故寂灭。虽有千手如一身。既无分别亦无执。虽有千眼两目同。故称光音寂静音。及观世音三种异。稽首对现妙色身。遍一切处如虚空。妙哉此像非笔𦘕。厌足佛子欣慕心。藕丝铢衣春雾白。覆此随好光明聚。一切众生𤍠恼灭。我手方舍甘露枝。唯佛子因心清净。如水澄彻月清亮。借于𦘕工百巧伎。如暗室眼以灯见。了知此𦘕非工有。谓灯能见其可哉。我无此像乃能赞。如眼见物不自见。自能说偈不蓄像。眼有见矣灯亦可。愿持此大解脱门。施众生作无所畏。世世得无碍辩才。称赞观世音功德。

　　印上人持观音像来乞赞余曰率伯时𦘕也为作此赞

　　释德洪

稽首净胜光明聚。无碍慈忍精进幢。清净圆满万星月。分身如影分千江。佛子心如涔蹄水。随其清浊现影耳。从来但闻一月真。是影何从有非是。寒松瑟瑟哀霜风。爱此赞辞章句同。佛子正当以身读。即满追求颠倒欲。

　　衡山南台寺飞来罗汉赞(并序)

　　释德洪

　　旧说太平兴国初武牢沙门惠了游庐山。宿于云居寺中。夜闻呻吟甚苦。及旦视之有僧雪眉而臞。卧腥臭中。见了涕泣。指其疮曰。当奈何。了恻然怜之为留五日。洗摩傅药。甚有恩惠。逾年疮愈。谓了曰。我家南岳。子他日游湘中。当过我于石崖峰下。探怀出纸裹付了。了送至西岭。诀别而还。视褁中。乃疮痂为屏除。卧处亦皆疮痂也。心恶之。俄成熏陆。投诸火中。有异香。了心骇异之。明年春南来。果逢雪眉于国清山路间。𠋣杖而笑曰。来何暮也。相与坐青林之下。语笑欢甚。了问石崖峰安在。雪眉以手指之俄。失所在于是了乃悟其为圣贤也。怅恨弥日。至方广寺。入罗汉堂。而雪眉乃在十六像中。了殊大惊。喜跃逗留。久之。后至南台。见昔同学道普者。为叙说其事。有童子方扫除。闻之停帚。参立曰。今日添香殿。庑间罗汉辄剩一身。了亟往视之。即方广所见雪眉塑像。自是号飞来罗汉。了后还云居。以疮痂葬西岭。为坛其上。今号罗汉坛。如来世尊曰。如今世间旷野深山。圣道场地。皆罗汉所住持。故世间粗人所不能见。夫岂不然哉。皇祐间泉南僧谷泉。隐居芭蕉庵。有异迹。尝自后洞负石僧像至南台。而像无虑数百斤。后人诬此僧为飞来罗汉。非也。余不可以不辨。宣和元年春。余与大梁郭中复彦从来游。彦从问像所从得。因为序之。而长老昭公请为书之赞曰。

惟毗尼藏。称性之印。印一切法。无有少剩。而此尊者。跏趺不瞬。外寂中空。幻灭都尽。诸佛子等。无故起妄。于是像中。作去来想。昔本不来。今亦焉往。即一切法。离一切相。如一月真。无二无别。于众水中。同时见月。像非异同。月岂生灭。以应缘故。光影清绝。钟山众井石井异味。灵隐众山。小岭异翠。此岭此泉。皆飞而至。示根境法。其寔同体。如此大士。诸法成就。南岳庐山。宴坐驰走。而事藏界。随处而有。虽证无生。亦不灭受。

　　第十五祖真赞(并序)

　　释德洪

　　迦那提婆尊者。为十五祖。传佛心印。犹以众生不能信受其言为忧。乃诉于大自在天像曰。愿神赐我。使言不虚设。嗟乎。道之难行。非独今也。稽首赞曰。

石彪肉醉。木驹夜嘶。我此三昧。非识情知。应缘而现。不落思惟。是故钵水。以针投之。如仲尼韶。如子期琴。又如萧何。而识淮阴。无言可寄。无迹可寻。粲然现前。传之以心。穴像之目。我岂慢神。指树之耳。我知其因。物我如是。所立皆真。随其妙用。见我全身。稽首真慈。为僧中王。如万星月。见者清凉。尚以众生。不信为伤。盖盲者咎。非光掩藏。

　　六世祖师𦘕像赞(并序)

　　释德洪

　　余窜海上。三年而还。馆于筠之石门寺。悲丛林之荒寒。念祖师之标致。不自知涕流也。作六世祖师赞录。以寄昭默禅师。以见其志云。

　　初祖

妄想无性。证不灭受。前圣所知。转相授手。风烟花开。器界以形。霜露果熟。王子乃生。护持佛乘。指示心体。但遮其非。不言其是。婴儿索物。意正语偏。哆啝之中。语意俱捐。

　　二祖

顶峰朝露。神光夜生。堪任单传。荷担上乘。自寻其心。不见归宿。如视环轮。求其断续。用狱除间。履瘦知肥。淫坊酒肆。尽其尘机。雪中斫臂。愿续佛寿。儿孙闻之。竖毛呵手。

　　三祖

六道暗昏。不碍明洁。毫厘弗差。证甘露灭。但赤头颅。特讳名氏。离见超情。欲尽世累。潜溪海山。麻衣风帽。翩然往来。披褐怀宝。精一其诚。声名俱舍。后世丘坟。犹无知者。

　　四祖

破头峰下。龙象杂沓。衣付小儿。道传懒衲。乃尔相违。求人为法。天书至门。坚卧不答。念诸众生。捕风捉影。十地治之。犹未苏醒。师𤼵笑曰。何必昡[目*(宜/八)]。但勿强名。自然无病。

　　五祖

观前后身。两镜一面。左右对之。三者顿现。今非昔是。增金以黄。昔非今是。谤沉无香。已绝死生。岂缠老少。全机现前。常明而妙。江夜作舟。吾今度汝。句中之眼。如水有乳。

　　六祖

是风幡动。眼自遮护。非风幡动。心则显露。是谓曹溪。显及要㫖。欲证之者。勿留汝意。暂时敛念。妙寂了然。汝自受用。密非我边。负石舂粮。趁獐逐兔。镜中之空。欲寻无路。

　　宝公𦘕像赞

　　释德洪

水月道场严净久。空华人世落残余。骨埋龙阜谁名宝。却在鹰巢不姓朱。

　　宝公姓朱明高帝亦姓朱其葬地后先相同迨龙兴适应其签谓其是先后身然乎哉。

　　枣柏大士𦘕像赞(并序)

　　释德洪

　　道之深妙。不可以义得。故设彖象以尽其㫖。心之精微。不可以言传。故指事法以传其妙。惟枣柏大士。深入此三昧。故谨稽首为之赞曰。

须眉如𦘕颀而美。风神如秋气奇伟。平生归宿东北方。长劳动中寂而止。翛然跣足散衣行。智智用中不乖体。帝王家生得自在。寿量不书绝终始。虎受使令心境空。女为伴助憎爱弃。冠巾传心即俗真。方隅示法即事理。只将枣柏荐斋[缽-山+止]。我来阎浮非着味。自然光明生齿牙。我谈辞章皆实义。佛子授汝以显诀。一言便足超十地。随顺无明起诸有。若不随顺有离异。圣贤酪生凡乳中。只由观照戒定慧。是谓大士同体悲。令我顿入一切智。作大佛事遍尘刹。华藏界中容顿辔。以空为坐礼十身。以愿为舌说千偈。如以花说无边春。如以滴说大海味。稽首世间妙莲华。愿常清净出泥滓。

　　永嘉真觉大士真赞(并序)

　　释德洪

　　永嘉尊者。初阅维摩经。𤼵明心要。欲定宗㫖。遂造曹溪。印可于祖师。一宿而去。世咸以一宿觉名之。余读其歌辞。究其履践。如尺围钥合。未尝不置卷长叹息。公之为人。硕大光明。壁立万仞。而视今之学者。寒酸𤨏细。纷纷蠢蠢教兴衰于此可知矣。赞曰。

情根无功。意识无作。现量圆成。见闻知觉。如镜受灯。光无坏杂。烈火焚烧。河流湍逝。谷风怒号。大地依止。俱无知思。亦复如是。此涅槃门。如鼓涂毒。曹溪挝之。闻者僵仆。以椎授公。万像惊缩。光明之语。粲如日星。精严之行。清如玉冰。惟不传者。与空相应。我初学道。如握与拳。晚乃觉之。如手安然。有时而用。搏取大千。

　　百丈大智禅师真赞(并序)

　　释德洪

　　马祖大寂禅师已化。塔于海昏之石门。师庐其旁。既久。衲子相寻日增。于是厌山之浅。乃沿冯水而上。至车轮峰之下。与希运惟政。火种刀耕而食。遂成法席。余崇宁四年春。至山中。获瞻遗像。虽冰枯雪老若不胜衣而神气峻迈如未度世。谨拜手稽首为之赞曰。

以寔问答。空可青黄。以意求道。神落阴阳。阴阳不测。脱略阴界。青黄摸𦘕。果因不昧。我有大机。佛无密语。如师子王。露地方踞。称性文字。随分丛林。如以妙指。𤼵和雅音。同世之波。寿九十二。护持心宗。谥曰大智。

　　大达国师无业公𦘕像赞(并序)

　　释德洪

　　余初读公之语。悚然异之。及考其行事。若尺围钥合然于是自恨不生。公时与之游。又恨公不并生于今以见大法。将季之际。其徒有大可愍笑者。拜其像而赞曰。

以如是观。觉知见闻。性等太虚。卓然而存。示其身世如空忽云。应缘上洛。寄名李氏。在龆龀中。俨大乘器坐必跏趺。行必直视。十二落发。二十受具。能于诸佛放身命处。解衣䃲礴。从容笑语。江西指佛。即心最的。初亦不然。回首乃识。如眼照物。了证无惑。燕坐并汾。声动天壤。有所问诘。戒莫妄想。两朝致敬。累召不往。终不得已。别道以行。盖视死生。洞若户庭。出入去来。物莫能婴。众生拘囚。如蝇吐污。公如香象。卓立回顾。摆坏缰锁。自在而去。公之所养。一至于兹。人英僧杰。龙章凤姿。谥曰大达。宪穆之师。

　　赤眼禅师𦘕像赞(并序)

　　释德洪

　　士之学。必有功名之羡。方其锐于立也。平居议论。展拓所学。若可以唾手而取。及其临事。能卓然不外其言者鲜矣。岂天下之事。论之必易。而成之必难也哉。盖中人之情。喜荣乐而厌劳苦。惟其如此。故其志不足以经远。功名。难事也。劳苦。易厌者也。遭易厌之劳苦。而取难事之功名。又非上智之姿。而成之鲜。盖亦无足怪者。传曰。志者。事之竟成也。士不足以知此。故疑眩败亡如此。赤眼禅师。志于道者也。初人视师目有重瞳其贵不可言。师大惧因昧其目选遁岩石间。如祸之在己。呜呼。从事于功名者。咸以荣乐劳苦为异。而忻恶交战于胸中。禅师以从事于道故不知荣乐劳苦为异。而得失掷之于身外。自非真诚。以大悲智。为众生依者。畴能及之。吾故仰其风而恨异世不得与之游。乃为之赞曰。

森森禅林。公特秀出。轻世急道。不可跂及。遗风至今。秋霜烈日。我初瞻像。再拜稽首。一室严冷。如虎方吼。嗟余寡助。乃生公后。忍视大法。陵夷末运。奴婢小人。利欲迫窘。冀公一吒。脑破胆陨。呜呼公乎。再见无由。冗欀方炽。何时云休。愿起公死。从之以游。

　　破灶堕和尚赞(并序)

　　释德洪

　　余阅传灯。爱老安之子。所谓破灶堕者。深证无生。恨不与之同时而生也。绍圣中再游庐山。见其像而赞曰。

嵩山屋老灶有神。民争祠之日宰烹。师与门人偶经行。即而视之因叹惊。此惟土瓦和合成。是中何从有圣灵。以杖敲之辄堕倾。须㬰青衣出笑迎。谢师为我谈无生。言讫登空如鸟轻。门人问之拜投诚。伏地但闻破堕声。君看一体情非情。皎如朗月悬青冥。未证据者以事明。鞭草血流石乳升。涅槃门开见户庭。老安怜儿为作名。金屑虽贵翳眼睛。

　　陈尊宿赞

　　释德洪

云门临济。一龙一夔。嗣存参运。皆公使之。丛林米岭。众不满百。佥一典客。觉有难色。即袖手去。古寺闲房。织屦养母。自含其光。钦其遗风。秋满须发。唯不少贬。是真弘法。

　　玄沙宗一禅师真赞

　　释德洪

根门有功。则是心外见法。用处换机。则是问时有答。问答交驰。摸索大道。心法对峙。破碎真如。异哉此老。超出两途。亡僧面前。波全露水。猛虎须畔。光自照珠。衲僧不识。如井觑驴。

　　云门匡真禅师𦘕像赞(并序)

　　释德洪

　　富郑公家所蓄云门匡真禅师像僧元静移写其本藏于钟山大观三年六月余获拜观稽首赞曰。

见流滔天。公峙如山。壁立万仞。捍其狂澜。可望而却。不可览攀。犀颅虎眸。美髯绕颊。云辞电机。霹雳为舌。邪宗堕倾。魔胆破裂。须㬰清明。光风霁月。丛林驴骡。蹴踏龙象。不可系羁。逸气迈往。我不得济大地是浪。忽然现前。清机历掌。

　　又赞

阿罗汉有三毒。捺落迦没欛柄。咄哉黄面浙子。一生吃着不尽。

　　南安岩主定光古佛像赞(并序)

　　释德洪

　　僧彦珣自汀州来。出示定光化身木刻像。平生偈语百余首。皆称性之句。非智识所到之地。真云门诸孙也。珣求赞辞力甚谨再拜为之赞曰。

秦时𨍏轹。如刀口希。廓然见前。石火莫追。法于是中。不着思惟。举既不顾。咦之而往。天中函盖。目机铢两。久雨不晴。清机历掌。孰传其要。绝尘逸群。深明二子详豁诸孙。惟定光佛。出豁之门。以真如用。使令万象。反易黠鲁。纵夺雨旸。洗痴暗目。回颠倒想。示汝语言。一切智畏。如月入水。如风行空。无所妨碍。赠以之中。又复怜汝。生之未识。方其死时。谓是生日。如光照珠。如甜说蜜。

　　毛氏所蓄岩主赞

　　释德洪

此像为谁。天中之尊。道传云门。为四世孙。白帽蒙首。须髯绕颊。见之清凉。洗烦恼𤍠。以偈为檄。指撝造化。诗乃辨两。出于咄嗟。以境惟心。往复无间。是故死时。亦生之旦。怒猊乳虎。亦生敬䖍。何以致之。真慈则然。南率古　。形如侧罄。稽首定光。千江月影。

　　长沙岑大虫真赞(并序)

　　释德洪(宋)

　　余游长沙至鹿苑。见岑禅师画像。想见其为人。昔如来世尊语阿难曰。汝元不知一切浮尘诸幻化相。当处出生。随处灭尽。幻妄称相。其性真为妙觉明体。龙树菩萨曰。诸法不自生。亦不从他生不共不无因。是故说无生。以佛祖之辨。谈法之妙。其清净显露。如掌中见物。无可疑者。而末世众生。卒不明了者。盖其迷妄之极。非其所闻之习故也。禅师悯之。故于所习之境譬之曰。若心是生。则梦幻空花。亦应是生。若身是生。则山河大地。森罗万象。亦应是生。大哉言乎。与首楞严中观论相终始也。禅师。大寂之孙。南泉之子。赵州之兄。开法于长沙之鹿苑。当时衲子倔强如仰山者犹下之而呼为岑。大虫为之赞曰。

长沙大虫。声威甚重。独眠空林。百兽震恐。寂子儿戏。见不知畏。引手捋须。几缺其耳。大空小空。是虎是你。如备与觉。可撩其尾。嗟今衲子。眼如裴旻。但见其彪。安识虎真。我拜公像。非存非没。百尺竿头。行尘勃勃。

　　观音赞

　　成　祖(明)

大圣自在观世音。百千万亿应无尽。神通无碍无所住。大慈大悲愍众生。六根互用智慧深。闻思修入三摩地。济度随机而显现。有如一月印千江。一江有月一江明。明照惟一本无二。世人但以眼观色。菩萨乃以目观声。彼惟有所窒于观。是故不能神妙用。大士有目𡨕不睹。耳鼻舌身意亦然。能以此观如是观。终不颠倒成妄想。熏习见闻既寂灭。亦复无是妙色身。有能洞此十方空。同证无生三昧海。身心无量偏沙界。不动本际应所求。譬如万卉遇春风。种种萌芽自生𤼵。敷荣畅达各长茂。或为枝叶结果成。酸碱甜苦及青红。一切皆令如愿足。现前是法不思议。不着诸相乃为真。一毛偏量法界空。洗净五浊诸𤍠恼。摧裂障山悉消荡。无边苦趣总脱离。娑婆世界为乐成。妙相恒沙俱显露。以太虚空为体相。宝髻攒聚五须弥。以四大海为口门。曜日月光为两目。森罗万象为璎珞。𤼵无上愿具辩才。引施十四无畏功。妙显三十二身应。普为众生之瞻仰。广运诸佛慈悲心。身与众生为一身。随感而应触处动。尔以正见能见我。我以无见观自在。如镜照镜谷答响。含摄朗彻皆自然。证此三昧即超凡。一法具足一切佛。开启慈悲功德藏。溥示善功方便门。贤劫未来诸众生。咸证菩提登正觉。

　　自题画像

　　姚广孝(明)

看破芭蕉拄杖子。等闲彻骨露风流。有时摇动龟毛拂。直得虚空笑点头。

　　唐宜之居士赞(并序)

　　释道盛(清)

　　予爱陶靖节诗有云。汲汲鲁中叟。弥缝使其淳。想见五柳先生。风教关心如此。处士唐宜翁。默持风教。不辞落草入尼于性命指归。焚舟破[父/工/止]。视其身世。已如薪尽而火将别传持。其风教又似薪传而火愈不尽。无乃将娑婆极乐。打成一片。就中以金针玉线而弥缝之。亦可谓汲汲欲使其淳也。乃为之赞云。

乌龙之有潭兮。何潜见之不可以变通。其能用九用六兮。何亢战之不可以始终。朝昼夕夜以知其故兮。妙乎环中之道以应无穷。吾以是知唐翁之无不可以西以东。

　　偈

　　释华严贤首赞佛偈

　　释遵式(宋)

又放光明名见佛。此光觉悟将终者。令随忆念见如来。命终得生其净土。

见有临终劝念佛。及示尊像令瞻敬。俾于佛所深归仰。是故得成此光明。

　　此二偈者。前四句赞佛放光。其光名为见佛。能令临终者见佛往生。后四句赞佛。修此光明之因。其因者只是劝临终人念佛。并示其佛像。故成佛时。得此光明。今广施此偈者。盖劝深信者。凡遇眷属。及一切人。临命终时。先于床前安置佛像。令彼眼见。及劝令念佛。若痛苦所逼。或先无信心。不肯念佛者。亦须种种方便。劝令称佛。下至十念。得灭重罪。生佛净土。此一利益。不可思议。若劝得一人生净土。纵自不修行。亦合得生佛国。况当来成佛。能放光明。照一切众生。临终见佛也。多见世人。为恩爱故。聚头哭泣。不思救度。苦哉苦哉。名为恶知识也。恩爱所牵。堕落恶道。无解脱期。世间有五种人不肯念佛。一者先无信心。二者恋着财宝。三者不舍妻子。四者自惜身命。五者罪业所障死堕地狱。愿早觉悟。

　　依修多罗立往生正信偈

　　释遵式

稽首西方安乐刹。弥陀世主大慈尊。我依种种修多罗。成就往生决定信。

住大乘者清净心。十念念彼无量寿。临终梦佛定往生。大宝积经如是说。

五逆地狱众火现。值善知识𤼵猛心。十念称佛即往生。十六观经如是说。

若有欢喜信乐心。下至十念即往生。若不尔者不成佛。四十八愿如是说。

诸有闻名生至心。一念回向即往生。唯除五逆谤正法。无量寿经如是说。

临终不能观及念。但作生意知有佛。此人气绝即往生。大法鼓经如是说。

一日一夜悬缯盖。专念往生心不断。卧中梦佛即往生。无量寿经如是说。

昼夜一日称佛名。殷勤精进不断绝。展转相劝同往生。大悲经中如是说。

一日二日若七日。执持名号心不乱。佛现其前即往生。阿弥陀经如是说。

若人闻彼阿弥陀。一日二日若过等。系念现前即往生。般舟经中如是说。

十日十夜六时中。五体礼佛念不断。现见彼佛即往生。鼓音王经如是说。

十日十夜持斋戒。悬缯幡盖然香灯。系念不断得往生。无量寿经如是说。

若人专念一方佛。或行或坐七七日。现身见佛即往生。大集经中如是说。

若人自是常经行。九十日中不坐卧。三昧中见阿弥陀。佛立经中如是说。

若人端坐正西向。九十日中常念佛。能成三昧生佛前。文殊般若如是说。

我于众经颂少分。如是说者无穷尽。愿同闻者生正信。佛语真实无欺诳。

　　疑者曰。观此偈有十念下至一念生信乐者。乃至但作生意知有佛。亦生彼国。又有七七日至九十日念佛。方乃得生。岂非净土是一。何故修因顿异。释曰。净土虽一。生者自殊。无量寿经总分三辈。十六观经开作九品。若更细分。亦应无量。又疑曰。下品等辈。修因既浅。应有退坠。释曰不然。得九品华开有迟速。去佛有远近。得道有利钝。而生彼者。例皆不退。经云。其有生者。悉住正定之聚。又云众生生者。皆是阿髀跋致。此言不退。十疑论中有五种因缘。故不退。一者阿弥陀佛大悲愿力摄持故不退。二者佛光常照故菩提心常增进不退。三者水鸟树林风声乐响皆说苦空闻者常起念佛念法念僧之心故不退。四者彼国纯诸菩萨以为良友无恶缘境外无鬼神邪魔内无三毒等烦恼毕竟不起故不退。五者生彼国即寿命永劫共菩萨佛齐等故不退。况此恶世。非但阙此五缘。抑乃恶友知识。声色醉乱。魔鬼滥真。寿命短促。五种皆恶。妨恼修道。浩劫空过。愿熟思之。愿熟思之。或曰。一切法本无生无灭。平等空寂。何用强劝舍此求彼。释曰。若云求生西方以为取舍乖平等理者。汝还非彼执此。岂不乖理耶。若转计云我亦不求生于彼。亦不求生于此者。则是生断灭见。金刚般若经。岂不谈空。佛诫须菩提云。汝莫作是念。𤼵菩提心者。于法不说断灭相。真解空者。即于因缘法中。了生无生性灭无灭性。非谓断无为不生灭也。中论云因缘所生法。我说即是空不云灭无后空也。维摩经云。虽知诸佛国。及与众生空。而常修净土。教化诸群生。或曰净土在心。何须外觅。随其心净。则佛土净。岂用迢然求生他方净土耶。释曰。子又不善心土之义也。将谓我心局在方寸。便见西方夐在域外。苟如此者。又云何说心净则佛土净耶。华严经云。心佛及众生。是三无差别。佛法既遍。心法亦遍。若各有方面。何谓无差。又云游心法界。如虚空。虚空岂有分隔若了一念心遍一尘。亦遍十万亿刹。咫步之间。岂有心外。世人若谈空理。便拨略因果。若谈自心。便不信有外诸法岂唯谤法。亦谤自心殃坠万劫。良可痛哉。妄造是非。障他净土。真恶知识也。无量寿经云。佛告弥勒菩萨。诸天人等无量寿国声闻菩萨。功德智慧。不可称说。又其国上微妙。安乐清净。若此。何不力为善念道之自然。宜各勤精进。努力自求之。必得超绝去。往生安乐国。横截五恶道。恶趣自然闭。升道无穷极。易往而无人。其国无违逆。自然之所牵。何不弃世事。勤行求道德。可得极长生寿乐无穷极。

　　(若人能诵持此偈。得三种利益。一得常持。诸大乘经首题名字。二得增长净土信心。三令闻者深信净土。若遇临终者。高声诵一遍二遍。然后劝令念佛。)。

　　写弥陀经正信𤼵愿偈

　　释遵式

稽首十方佛。弥陀圣中尊。方等修多罗。一切法宝藏。观音及势至。大地菩萨僧。我以诚信心。刻板并印造。阿弥陀经卷。及以正信偈。旋造各一万。施四众受持。偈以发信心。经以资读诵。若有每日中。至少诵三卷。年诵千八十。十年万八百。况复多诵者。及历多年数。如是积功德。自然生佛前。我此万卷经。随所流布处。极少得一人。诵持生净土。我愿承此力。决定生彼国。况复于多人。人亡经复在。展转相传授。是名无尽灯。灯灯相照耀。破生死长夜。显出佛菩提。究竟悉同生。常寂光净土。持此清净福。回向奉君亲。我国圣帝王。及圣后圣位。仁寿各万年。覆育群垊类。我父母眷属。怨亲非怨亲。咸承胜善根。同生安养国。

　　唐宜之居士偈

　　释智旭(清)

昔堂名有叟。今庵名妙意。四微本不殊。一任安名字。真俗信唯心。由来谛无二。但从一念转。万法随玄契。摘取极乐国。权向龙潭置。摄此龙潭人。向归极乐地。此是唐宜翁。念佛真实义。锡类广孝思。垂慈普受记。事理自浑然。谁能更疑贰。

　　唐宜之居士偈

　　释读体(清)

我羡唐宜翁。少入云栖室。长现宰官身。宝山种阴骘。逢人引放生。到处劝念佛。老至悔浮名。修行贵老实。神驰七宝莲。梦谢千华笔。永痛劬劳恩。百千难报一。遂将有叟堂。化作狮子窟。求佛但求心。求僧但求律。同来住庵人。六根无漏泄。所以钟磬声。尽是弥陀舌。鬼神闻之喜。鱼龙听之悦。况汝七世祖。生西何必说。

　　唐宜之居士偈

　　释大然(清)

　　宜之居士。生平以文章风雅鸣世。宗云栖大师。以法饮人。以放生念佛。开六度门收摄群品。近来舍宅为妙意庵。不啻庞老子。以破笊篱捞西江月。独逞风流也。到这里更须别具只眼。看透他始得。

东方入定西方起。北方入定南方出。无须锁子两头摇。灵机发枢无不入。

　　颂

　　生老病死门颂(有序)

　　萧子良(齐竟陵王)

　　寻夫远劫已来。三业所缠。六根所惑。染爱润业。沉没迄今。生老病死。实为大苦。故经云。一身死坏。复受一身。生死无数。尽天下草木。斩以为筹。计吾故身。不能数矣。所以达人兴厌。高升界系之表。愚夫贪生。恒沦死生之狱。故须识过。可得常辞。如胞胎经云。众生受胎。㝠㝠漠漠状若浮尘。在胎十月。四十二变。识微苦毒。楚痛难忍。臭处迫迮。剧于牢狱。饥渴寒𤍠。过于饿鬼母饱急塞。母急闷绝。食冷如冰。食热如火。饮多如漂大海。行急如堕险谷。坐久如土镇窄。立久如悬厕屋。下熏上压。无时不苦。及将欲生。倍复艰难。如赤身履刃。叫声震烈。虽具此苦。复多不全。若一日百日。一月十月。或在胞胎堕落。或出生母子丧命。当思此生。实是大苦。次思老苦。经云。年耆相熟。形变色衰。坐起苦极。余命无几。涅槃经云。譬如灯炷。唯赖膏油。膏油既尽。光炷非久。人亦如是。唯赖壮膏。壮膏既尽。衰老之炷。何得久住。又如折轴。无所复用。如遭霜花。人不欲视。又经云。是日已过。命亦随减。如少水鱼。斯有何乐。当思此老。复为大苦。次思病苦。皆由风寒冷热。食饮不节。四时变改。则水石乖扶。况此假合之体。危脆之形。望免四大不𧇾。百一无恼。岂可得也及至苦患切身。心烦愁塞。求生不差。求死不绝。痛楚百端。穷忧自结。屎尿臭处。妻子为之改容形骸不摄。傍人为之变色。况单衣寄病。谁肯提携故经云。慈父孝子。至病死时。不能相救。此至言也。实为大苦。次思死苦。经云。死者。尽也。气绝神逝。形体萧索。人物一统。无生不终。又经云。去处悬远而无伴侣。无所破坏。见者愁毒。又云。独生独死。身自当之。幽幽㝠㝠。会见无期。是以圣人以身为患。岂复以死更受生乎。往来五道。劳我精神。誓断贪源。绝其生本是故死苦。实由此身。如来出家。立言此意。

王融颂曰。秾华易迁。繁蕉不实。星发鲐背。磷光憩日。二竖潜言。十巫空术。生之往矣。高松萧瑟。即化翻灵。从缘坠质。噬脐有讥。嗟然何汩。

　　检覆三业门颂(有序)

　　萧子良

　　克责之情犹昧。审的之㫖未彰。故以事检心。挍所修习。既知不及。弥增悚恧。何谓检挍。检我此身。从旦至中。从中至暮。从暮至夜。从夜至晓。乃至一时一刻。一念一顷。有几心几行。几善几恶。几心欲摧灭烦恼。几心欲降伏魔怨。几心念三宝四谛。几心念苦空无常。几心念报父母恩慈。几心愿代众生受苦。几心𤼵念菩萨道业。几心欲布施持戒。几心欲忍辱精进。几心欲禅寂显慧。几心欲慈济五道。几心欲劝励行所难行。几心欲超求办所难办。几心欲忍苦建立佛法。几心欲作佛化度群生。上已检心。次复检口。如上时刻。从旦已来。已得演说几句深义。已得披读几卷经典。已得理诵几许文字。已得几过叹佛功德。已得几过称菩萨行。已得几过称赞随喜。已得几过回向𤼵愿。次复检身。如上时刻。已得几过屈身。礼佛几拜。已得几过屈身礼法礼僧。已得几过执劳扫塔涂地。已得几过烧香散华然灯。已得几过拂除尘垢正列供具。已得几过悬幡表刹合掌供养。已得几过绕佛恭敬几百千匝。如是检察。会理甚少。违道极多。白净之业。裁不足言。烦恼重障。森然满目。闇碍转集。解脱何由如上检察自救无功何有时间议人善恶。故须三业自相训责。知我所作几善几恶。

王融颂曰。浑风缅没。旅俗胶加。竞文内疾。谁腼心瑕。再惟情反。三省身华。贵危穷滥。贫慑豪奢。邅回六蔽。纷纶七邪。不图厥始。逸马难罟。

　　石恪画维摩颂

　　苏　轼(宋)

我观众工工一师。人持一药疗一病。风劳欲寒气欲暖。肺肝胃肾更相克。挟方储药如丘山。卒无一药堪施用。有大医王拊掌笑。谢遣众工病随愈。问大医王以何药。还是众工所用者。我观三十二菩萨。各以意谈不二门。而维摩诘默无语。三十二义一时堕。我观此义亦不堕。维摩初不离是说。譬如油蜡作灯烛。不以火点终不明。忽见嘿然无语处。三十二说皆光焰。佛子若读维摩经。当作是念为正念。我观维摩方丈室。能受九百万菩萨。三万三千师子座。皆悉容受不迫迮。又能分布一钵饭。餍饱十方无量众。断取妙喜佛世界。如持针锋一枣栗。云是菩萨不思议。住大解脱神通力。我观石子一处士。麻鞋破帽露两肘。能使笔端出维摩。神力又过维摩诘。若云此画无实相。毗耶城中亦非实。佛子若见维摩像。应作此观为正观。

　　三千有门颂

　　陈　瓘(宋)

不思议假非偏假。此假本具一切法。真空不空非但空。圆中圆满非但中。是故四门之初门。即是不可思议假。初门即三三即一。非一非三又非四。一二三四指一月。四点似别惟一空。门门一一为法界。摄一切法皆无余。不以妙假有门观。谁知法界具足法。闻思修证无不妙。心能观此体具故。若止观心不观具。则于一观分二家。一家观门异诸说。诸说虽异观自一。彼迷一心具诸法。堕在通别次第中。次第而生次第。断。岂知十界本来一。三千本一亦如是。皆非世数可分别。妙境元无空假中。而亦不离空假中。空即是心假是色。非色非心名曰中。色心绝处中体现。于一一法体皆具。凡夫心具即佛具。取着不圆则不具。唯一具字显今宗。入此宗者甚希有。

　　文

　　西方誓文

　　刘程之(晋)

　　维岁在摄提秋七月戊辰朔二十八日乙未法师释慧远贞感幽奥霜怀特发。乃命同志息心真信之士百二十三人。集于庐山之阴。般若台精舍阿弥陀佛像前。率以香花敬荐而誓焉。惟斯一会之众。夫缘化之理既明。三世之传显矣。迁感之数既符。善恶之报必矣。推交臂之潜沦。悟无常之期切。审三报之相摧。知险趣之难拔。此其同志诸贤。所以夕惕宵勤。仰思攸济者也。盖神可以感涉。而不可以迹求。必感之有道。则幽路咫尺。苟求之无方。则渺𣴭何津。今幸以不谋而佥心西境。扣篇开信。亮情天𤼵。乃机象通于寝梦。欣欢百于子来。于是灵图表晖景侔神造。功由理偕。事非人运。兹实天启其诚。𡨕数来萃者矣。可不克心。重精叠思。以凝其神虑哉。然景绩参差。功德不一。虽晨祈云同。夕归攸隔。即我师友之眷。良可悲夫。是以慨焉。胥命整襟法堂等施一心。停怀𡨕极。誓兹同人俱游绝域。其有警出绝伦。首登神界。则无独善于云峤。兼忘于渊谷。先进之与后升。勉思汇征之道。然后妙观大仪。启心真照。识以悟新。形由化革。藉芙蓉于中流。荫琼柯以咏言。飘云衣于八极。泛香风以穷年。体忘安而弥穆。心超乐而自怡。临三涂而缅谢。傲天宫而长辞。绍众灵以继轨。指大息以为期。究斯道也岂不弘哉。

　　刘程之者彭城聚里人也字仲思。宋高祖号之曰遗民云。少孤。事母以孝闻。体貌冲远。虚心方外。周览百氏。得老庄要㫖。迈往自负。不靡于俗。虽馁瘠在躬鍖斧当前意湛如也尝。为柴桑令。已乃弃之。入匡山。依释慧远居西林北涧上。与雷次宗辈同修西方。力辞荐辟。专心禅思。安贫守素。研极幽渺。才半岁。即于定中见佛光焕映天地如黄金色。后二十年庚戌正月寝疾。六月初见阿弥陀佛以手接引心甚喜。私念欲得摩顶。佛即又为摩顶。覆以金伽梨衣。已又见身入七宝池。饮八功德水。既寤。觉身有异香。二十七日西向端坐而逝。

　　千佛愿文

　　简文帝(梁)

　　盖闻九土区分。四民殊俗。昏波易染。慧业难基。故法身寂镜。有照斯感。涤无明于欲海。度苍生于宝船。或轻慈导舍。薄笑牵悲。曲𧰟口宣。斜光顶入。自鹿树表光。金河匿曜。故像法众生。希向有形。虽千圣异迹。一智同涂。弟子某甲久没迷波。长流苦沫。不生意树未启心灯。而盖生一念。敬造千佛虽复无上无为。极相难辨。非空非有。妙智谁观。而绀发日光。莲眸月面。庶可长表诚敬。永寄心期。

　　六根忏文

　　简文帝

　　今日此众。诚心忏悔。六根障业。眼识无明。易倾朱紫一随浮染。则千纪莫归。虽复天肉异根。法慧殊美故因见前境。随事起恶。今愿舍此肉眸。俱瞬佛眼。如抉目王。见净名方丈之室。多宝踊塔之瑞。牟尼鹫岳之光。弥勒龙华之始。常游净土。永步天宫。耳根闇钝。多种众恶。悦染丝歌。闻胜法善音。昏然欲睡。听郑卫淫靡耸身侧耳。知胜善之事。乐之者希。淫靡之声。欣之者众。愿舍此秽耳。得彼天聪闻开塔关钥之声。弹指謦咳之响。诸佛所说。悉皆总持。香风净土之声。宝树铿锵之响。于一念中。恍然入悟。鼻根过患。弥复顽嚚。耽染六兰。流连百和。郁金易着。薝卜难排。虽复一薰一莸。叶性难遣。空中海上。弥不自觉。至如雕罏在彼。翠雾飞烟。识染相牵弥生织累。所以蝍蛆甘带。自谓馨香乌鸦嗜鼠不疑秽恶。今愿舍此鼻根。得彼天受。振裳躧步。跨栴檀之迥林提囊拭钵。捧香积之宝饭。长离秽浊。永保清升。舌根障重。染恶尤深。毒刺争兴。恶蛇竞起。既贪五黄六禽之㫖。又甘九鼎八珍之味。所以焚山破卵。涸水枯鳞。鼋臛不斟。有染指之过。羊𡙡不及。致入阵之苦。虽复𪀀䐿鹿胃。犹不称甘。凤肺龙胎。更云不美虽罗鼎俎。未必皆尝。在彼众生于命已酷。或复间朋乱友。破俗伤真。变紫夺朱。反白为黑。所以谗言三至。曾母投杼端木一说。越霸吴亡。故知三寸之舌。未易可掉。驷马既出。于事难追。愿断烦惑。入清净境。既同阿难乞乳之讥。又等净名寂默之致。餐禅悦之六味。服法喜之三德。形恭心到。永趣菩提。身根顽触。唯贪细软。质体尘碍不重戈矛。莫不爱我轻他。陵人傲物。纵此裸虫。不羁醉象。六尘四倒。自此而生。五盖十缠。因斯而致。所以象簟清润。遨游于夏室。重衾狐白。温煦于冬房。结驷广厦。动静必安蠲首翠楼去来有托。所以三业之过。出自机关。四大假成。岂有真我。愿舍此画瓶。得彼金色。净宝珠之法饰。照琉璃之慧体。长归五分。永等十身意识攀缘。其罪山积险同梦幻。譬若猴猿悬镜高堂。一念难静。走丸索上。百虑先驰。至如二十五有。纷绕不息。九十八使。惊鹜无已。所以灰心灭智。行拔于三乘。风禅露饮。道高于六度。今愿断此意根。祛累斯尽。心当恬泊。洞照无生。一切众罪。悉灭俗门。三界异途。归之真域。忏悔已竟。诚心作礼。

　　忏悔文

　　沈　约(梁)

　　弟子沈约稽首上白诸佛众圣。约自今生已前。至于无始。罪业参差。固非词象所算。识昧往缘。莫由证举。爰始成童。有心嗜欲。不识慈悲。莫辨罪报。以为毛群魪品。事允庖厨。无对之缘。非恻隐所及。晨剉暮爚。亘月随年。嗛腹填虚。非斯莫可。兼曩昔蒙稚。精灵靡达。遨戏之间。恣行夭㬥。蠢动飞沈。罔非登俎。傥相逢值。横加剿扑。却数追念。种汇寔蕃。远忆想间。难或详尽。又暑月寝卧。蚊䖟𡄋肤。忿之于心。应之于手。岁所歼殒。略盈万计手因怒运。命因手倾。为杀之道。事无不足。迄至于今。犹未顿免。又尝竭水而渔。躬事网䍞。牵驱士卒。欢娱赏会。若斯等辈。众伙非一。党𨽾宾游。愆眚交互。或盗人园实。或偷人刍豢。弱性蒙心。随喜赞悦。受分吞赃皎然不昧。性爱坟典。苟得忘廉。取非其有。卷将二百。又绮语者众。源条繁广。假妄之愆。虽免大过。微触细犯。亦难备陈。又追寻少年。血气方壮。习累所缠。事难排豁。淇水上宫。诚无云几。分桃断袖。亦足称多。此实生死牢阱。未易洗拔。灌志惨舒。性所同禀。迁怒过嗔。有时或然。厉色严声。无日可免又言谑行止。曾不寻研。触过斯𤼵。动沦无纪。终朝纷扰。薄暮不休。来果昏顽。将由此作。前念甫谢。后念复兴尺波不息。寸阴骤往。愧悔攒心。罔知云厝。今于十方三世诸佛前见在众僧大众前。誓心克己。追自悔责。[(冰-水+〡)*ㄆ]逊前愆。洗濯今虑。校身诸失。归命天尊。又寻七尺所本。八微是构。析而离之。莫知其主。虽造业者身。身随念灭。而念念相生。离续无已。往所行恶。造既由心。行恶之时。其心既染。既染之心。虽与念灭。往之所染。即成后缘。若不本诸真谛。以空灭有。则染心之累。卒不可磨。今者兴此愧悔。磨昔所染。所染得除即空成性其性。既空庶罪无所托。布发顶礼。幽显证成。此念一成。相续不断。日磨岁莹。生生不休。迄至道场。无复退转。又彼恶加我。皆由我昔加人。若不灭此重缘则来恶弥遘。当今断绝永息来缘。道无不在。有来斯应。庶达今诚。要之咸达。

　　初夜文

　　陶弘景(梁)

　　夫远自无始。至于有身。生死轮骛。尘轹莫之比。明暗递来薪火不能譬。逝水非驶。千月难保。蓼虫习苦桂蠹喜甘。大睡剧于据梧。长昏甚于枕曲。义非他召。事实已招。曾不知禀此形骸所由而至。将斯心识。竟欲何归唯以势位相高争骄华于一旦。车徒自盛。竞驰骛于当年。莫不恃其雄心壮齿。红颜缁发。口恣肥醲。身安轻靡。繁弦促柱。极滔淫而不厌。玉床象席穷靡曼而无已。谓悲泉若木。出没曾不关人。蹲乌顾兔。升落常自在彼。殊不知命均脆草身为苦器。何异犬羊。之趣屠肆。麋鹿之入膳厨。秋蛾拂𦦨而不疑。春蚕萦丝而靡悟。未辨先对不识因习。及其一触畏途。孟门非险。轘裂肢解。方斯不臻其痛。断趾凿肩。比兹未极其苦。轮回起伏。杳杳悠悠。是以天中之天。降悲提引。壅夏河之长泻。扑秋原之猛燎。或同商主。乍等医王。形遍三千。教传百亿。或恣其神力。或寂诸梵境。言则三涂离苦。笑则四生受乐。乃应病投机。解纷说理。制之日后。称为八关。以八正钥。为法关楗。斯实出世之妙津。在家之雄行。众等相与运诚。奉逮南平王殿下归命敬礼(云云)。仰愿大王殿下睿业清晖。与南岳而相固。贞心峻节。等东溟而共广。万累烟消。百灾雾灭。巧幻而不惑。强魔莫能娆。逐惨舒而适体。随暄凉而得性。自禀仪天之气。永固膳卫之道。得六神通力。具四无碍智。夫日在昆。吾则虑繁事扰景落蒙汜则神静志怡。璧月珠星。含华相照。轻云薄雾。朗然自戢。鸣钟浮响。光灯吐辉。法幢卷舒。拂高轩而徐薄。名香郁馥。出重檐而轻转。金表含映。珠柱洞色。况复天尊端嶷。威光四照。焕𤼵青莲容与珂雪。觉祗卫之咫尺。若林园之斯在。大招离垢之宾。应集应真之侣。清梵含吐。一唱三叹。密义抑扬。连环不辍。南平王体得机之敏。资入神之微。抱德含和。经仁纬义。善无细而不穷。累有轻而必舍。受同虚籥。照如悬镜。忘鲁卫之尊高。略柎萼之华重建希有之胜席。临难遇之法场。相与五体归命敬礼(云云)仰愿大王殿下入不二门登一相道。德阶不动。智超远行。洋溢惠声。与八风而共远优游玉体。等六律而相调。餐雪山之良药。挹露城之甘味。衮服瓛圭。与四时而永久。朱轮缇帜。贯千祀而常然。

　　𤼵愿疏文

　　释智顗(隋)

　　吴县维卫迦叶二像。愿更修聚合复。鄮县阿育王塔寺颓毁。愿更修治。剡县十丈。弥勒石像。金色剥坏。愿更庄严。右三处功德。乞修。沙门某敬白。

　　稽首和南三世诸佛。伏惟法身无像。随机显现。净土不毁。人众见烧。沪渎浮来灵塔地涌。剡山天乐。通梦陆咸。三处尊仪。表代三世。慈善根力利益斯土。但年深岁曩。圣迹凌迟。诸佛影像若沦。众生善根无寄。某宿世有幸。忝预法门。德行轻微。功业无取。谬为道俗所知。顾影羞躬。无以自处。上惭三宝。无兴显之能。下愧群生少提拔之力。刻骨刻肌。将何所补。幸值明时。栋梁佛日。愿赖皇风。又承众力。将劝有缘。修治三处。先为兴显三世佛法。次为拥护大隋国土。下为法界一切众生。若塔像庄严。则绍隆不绝。用报佛恩。若处处光新。国界自然殊特妙好。则报至尊水土之泽。若见闻者。𤼵菩提心。则利益一切。种出世业。但久域此心。缘障未果。此际赴期西出。气疾增动。毒器坏瓶。固非保惜。先以身命。奉给三宝。谨听威神。若形命停留。能生物善。不污佛法者。伏听使乞早除。差行愿速圆。若命虽未尽。方多魔障。损物善根污乱佛法者。岂须停世。愿早灰灭。灭后以诸誓愿。付嘱后人。使经纪修立。乞三宝加建。速得圆满。前于佛陇金光明道场已𤼵此愿。今重于石尊再述愚诚。伏愿圣凡。重垂摄受。谨疏。开皇十七年十一月二十一日。

　　莲华胜会录文

　　释宗赜(宋)

　　夫以念为念。以生为生者。常见之所失也。以无念为无念。以无生为无生者。邪见之所惑也念而无念。生而无生者。第一义谛也。是以实际理地。不受一尘。则上无诸佛之可念。下无净土之可生佛事门中。不舍一法。则总摄诸根。盖有念佛三昧。还源要术。示开往生一门。所以终日念佛而不乖于无念。炽然往生而不乖于无生。故能凡圣各住自位。而感应道交东西不相往来。而神迁净刹。此不可得而致诘也。故经云若人闻说阿弥陀佛执持名号乃至是人终时。心不颠倒。即得往生阿弥陀佛极乐国土。夫如来世尊。虽分折摄二门。现居净秽两土。然本圣之意。岂直以娑婆国土。丘陵坑坎。五趣杂居。土石诸山。秽恶充满。以是为可厌。极乐世界。黄金为地。行树参空。楼耸七珍。华敷四色。以是为可忻。盖以初心入道。忍力未淳。须托净缘以为增上。何则娑婆国土。释迦已灭。弥勒未生。极乐世界。阿弥陀佛。现在说法。娑婆国土。观音势至。徒仰嘉名。极乐世界。彼二上人亲为胜友。娑婆国土。诸魔竞作。恼乱行人。极乐世界。大光明中。决无魔事。娑婆国土。邪声挠乱。女色妖淫。极乐世界水鸟𣗳林咸宣妙法正教清净实无女人。然则修行缘具。无若西方浅信之人横生疑谤。窃尝论之。此方之人。无不厌俗舍之喧烦慕兰若之寂静。故有舍家出家。则殷勤赞叹。而娑婆众苦。何止俗舍之喧烦。极乐优游。岂直兰若之寂静。知出家为美而不愿往生。其惑一也。万里辛勤。远求知识者盖以𤼵明大事。决择死生。而弥陀世尊。色心业胜。愿力洪深。一演圆音。无不明契。愿参知识。而不欲见佛。其惑二也。丛林广众。皆乐栖迟少众道场。不欲依附。而极乐世界。一生补处。其数甚多诸上善人。俱会一处。既欲亲近丛林。而不慕清净海众其惑三也。此方之人。上寿不过百岁。而童痴老耄。疾病相仍昏沉睡眠。常居大半菩萨犹昏隔阴声闻尚昧出胎。则尺璧寸阴。十䘮其九。而未登不退。可谓寒心。西方之人寿命无量。一托莲苞。更无死苦。相续无间。直至菩提。所以便获阿惟越致。佛阶决定可期。流转娑婆促景。而迷于净土长年。其惑四也。若乃位居不退。果证无生。在欲无欲。居尘不尘。方能兴无缘慈。运同体悲。回入尘劳。和光五浊。其有浅闻单慧。或与少善相应。便谓永出四流。高超十地。诋诃净土。耽恋娑婆。掩目空归宛然流浪。并肩牛马。接武泥犁不知自是何人拟比大权菩萨。其惑五也。故经云应当𤼵愿。愿生彼国。则不信诸佛诚言。不愿往生净土。岂不甚迷哉。若夫信佛言而生净土则界系之所不能拘。劫波之所不能害。谢人间之八苦。无天上之五衰。尚无恶道之名。何况有实。唯显一乘之法。决定无三。归依一体三宝。奉事十方如来。佛光照体。万惑潜消。法味资神。六通具足。三十七品助道法。应念圆成。三十二应随类身。遍尘刹土。周旋五趣。普被诸根。不动一心。遍行三昧。洒定水于三千。引众生于大宅。自利利他。皆悉圆满。然则唯心净土。自性弥陀。盖解脱之要门。乃修行之㨗径。是以了义大乘。无不指归净土前贤后圣。自他皆愿往生。凡以欲得度人。先须自度故也。呜呼。人无远虑。必有近忧。一失人身万劫深悔。故率大海众。各念弥陀佛百声千声。乃至万声。回向同缘。愿生彼国。窃冀莲池胜会。金地法明。绮互相资。必谐斯愿操舟顺水。更加橹棹之功。则十万之遥。可不劳而至也。

　　元祐四年冬宗赜夜梦一男子乌巾白衣。可三十许。风貌清美。举措闲雅。揖谓宗赜曰。欲入公弥陀会。告书一名。宗赜乃取莲华胜会录秉笔问曰。公何名。白衣者云。名普慧。宗赜书已。白衣者云。家兄亦曾上名。宗赜问曰。令兄何名。白衣云。家兄名普贤。白衣者遂隐。宗赜觉而询诸耆宿。皆云。华严离世间品有二大菩萨名。宗赜以为佛子行佛事。助佛扬化。必有贤圣幽赞。然预此会者。亦岂小缘。普贤变名易号。不知谁何。全更以三大菩萨为首云。

　　念佛防退方便文

　　释宗赜

　　普劝道友曰。念阿弥陀佛。或百声千声。乃至万声。回愿往生西方净土。各于日下。以十字记之念佛之时。一心专注。不得异缘。常念娑婆众苦。五浊煎熬。况乎一失人身。何时可复。幸诸道友。终始精勤。宝莲华中。决定见佛。

　　念佛回向𤼵愿文

　　释宗赜

　　愿弟子某甲普及四恩三有。法界众生。从今已去安住第一义谛。修行净业。孝养父母。奉事师长。慈心不杀。修十善业。受持三归。具足众戒。不犯威仪。𤼵菩提心。深信因果。读诵大乘。劝进行者。念佛法僧。解第一义。以至诚心。称佛名号。观佛依正十六妙境。念佛本起四十八愿。筹量三辈。深入五门。随顺三种菩提门。信受十方诸佛教。或以散心定心。而修散善定善。依经起行。毕命为期。惟愿阿弥陀佛。法力𡨕加。神通显益。令我等凝神觉路。暗蹈大方。进止威仪。不离见佛。如执明镜。自见面像。及于梦中。得见彼国众妙乐事。慰悦我心。令生增进。承佛威神。远离魔事所有无量劫来业惑尘劳。皆为梵行善根功德。同入性海。积集诸缘。并用回向。临命终时无诸障难。七日已前。预知时至。身无痛苦。心不颠倒。身心安乐。如入禅定。遇善知识。教称十念阿弥陀佛。与诸圣众。现在其前。放大光明。授手迎接。自见其身。乘金刚台。随从佛后。如弹指顷。往生彼国。生彼国已。见佛色身。众相具足。光明宝林。演说妙法。闻已即悟无生法忍。住正定聚。永不退还。究竟至于一生补处。化身自在。周遍十方无量国中。成等正觉。极重苦处。游戏设化。念念之中。令不可说不可说众生𤼵菩提心。念念之中。令不可说不可说众生住普贤行。福慧资粮。悉得圆满。同成无上正等菩提。各各庄严净土各各摄化众生。如我世尊。等无有异。所有虚空世界尽。众生及业烦恼尽。如是一切无尽时。我愿究竟常无尽。

　　结莲社普劝文

　　张　抡(宋)

　　如是我闻。西方有佛名阿弥陀。一名无量光。一名无量寿。又有观音势至二菩萨。助佛扬化。皆以大愿力济度诸众生。其国以七宝庄严。清净自然。无诸杂秽。故名净土。其人皆莲华化生。寿命无量。衣食受用。随念而至。更无诸苦。亦无轮转。故又名极乐世界。以此返观我等。见今所受之身。所处之世。较彼国土。净秽寿量。苦乐生死。岂止天地之相远耶。而昧者不知。或知而不信。自作障碍。颠倒执迷。不思解脱。舍此生彼。岂不哀哉。故我今者劝诸有缘。结此莲社。假使难知难辨。犹当勉力精勤。况佛号甚易持。净土甚易往。八万四千法门。无如是之㨗径。但能辍清晨俯仰之暇。遂可为永劫不坏之资。是则用力甚微。而[(冰-水+〡)*ㄆ]功乃无有尽。众生亦何苦自弃而不为乎。噫梦幻非真。寿夭难保。呼吸之顷。即是来生。一失人身。万劫不复。此时不悟。佛如众生何。愿深念于无常。勿徒贻于后悔。净乐居士张抡劝缘。

　　临行自饯文

　　释有严(宋)

　　吾闻西方。有无上正遍知。寿命无量阿僧祗。光明遍照沙界兮无边际。慈悲普覆群生兮无尽期。闻名称念者。皆不退转。归命𤼵愿者。众苦皆脱离黄金为地或琉璃。昼夜六时天华飞。楼阁幢幡。千万兮遍空界。宝林珠网。音乐兮微风吹。庄严美妙不思议。土无日月常光辉。是故系念者神魂西驰。父母之邦兮常思归。性无苦域兮。今顺性而舍。性有乐邦兮。今顺性而取之。去去。过十万亿佛土。不是远路岐。内凭愿力。外仗佛威。一刹那间。便到七宝莲华池。

　　樝庵老。生平学佛。守戒律。一节如冰霜。事文翰。高谈如圭璧。讲练有余力。而系念无暇时。其净业既成。一夕见在金池上。执乐者数人。似欲举音以迓其来。不数日而终。先乃成自饯一篇。是知决定为西方游矣。闻者莫不叹慕其不可及也。呜呼。惟心本性。人人皆具焉。何羡鱼多而不结网而有获耶。子云所谓蜾蠃之祝。曰类我类我。久则肖之矣。安有不修而能证者哉。此自饯之意。固足以为来者劝也。门人元祐持其文示予。因跋其尾云。隐庵左知微谨题。

　　劝修净土文

　　郑清之(宋)

　　人皆谓修净土不如禅教律余独谓禅教律法门莫如修净土。夫真净明妙。虚彻灵通。凡在智愚。皆具此性。根尘幻境。相与沦胥。生死轮回。穷劫不断。故释氏以禅教律假设方便。使之从门而入。俱得超悟。惟阿弥陀佛独出一门。曰修行净土。如单方治病。简要直截。一念之专。即到彼岸。不问缁白。皆可奉行。但知为化愚俗浅近之说。其实则成佛道㨗径之途。今之学佛者。不过禅教律。究竟圆顿莫如禅。非利根上器神领意解者。则未免堕顽空之失。研究三乘莫如教。非得鱼忘筌。因指见月者。则未免钻故𥿄之病。护善遮恶莫如律。非身心清净。表里一如。则未免自缠缚之苦。总而观之论其所入。则禅教律。要其所归。则戒定慧。不由禅教律而得戒定慧者。其唯净土之一门乎。方念佛时。口诵心惟。诸恶莫作。岂非戒。系念净境。幻尘俱灭。岂非定。念实无念。心华湛然。岂非慧。人能屏除万虑。一意西方则不施棒喝而悟圆顿机。不阅大藏经而得正法眼。不持四威仪中而得大自在。不垢不净。无缚无脱。当是时也孰为戒定慧。孰为禅教律。我心佛心。一无差别。此修净土之极致也。八功德水金莲华台。又何必疑哉。净土枢要之作勤矣。

　　惟心净土文

　　释守讷

　　佛说极乐净土。普劝娑婆群生。应当𤼵愿。生彼国土。然学顿者。拂之为权说。不通理性者。泥之于事相。吾尝学唯识。唯遮外境。识表自心。心外无境。境全是心。心法遍周。净土岂离乎当念。生佛同体。弥陀全是于自心。总摄有情。诚无凡圣之异。融通法界。宁有远近之区。首楞严经。心存佛国。圣境㝠现。唯阐提无信根者。则十万亿佛土。远隔他方之外矣。天衣怀禅师。一生回向净土。问学者曰。若言舍秽取净。厌此忻彼。则取舍之情。乃是众生妄想。若言无净土。则违佛语。夫修净土者。当如何修。复自答曰。生则决定生。去则实不去。若明此语。则唯心净土。昭然无疑。论云。智习唯识通。如是取净土。愿诸同志。决定求生。政和三年癸巳。比丘守讷叙。

　　禅师。姑苏郑氏子。其族显官。少依圆照禅师。得大彻悟。倡道宣城。缁素钦敬。先自天衣怀禅师以下。专用净土法。递相传授。皆遂往生。各有明验。具载宝珠集。师有唯心净土文。今录于此。

　　西方愿文

　　释袾宏(明)

　稽首西方安乐国　　接引众生大导师
　我今𤼵愿愿往生　　惟愿慈悲哀摄受

　　弟子(某甲众等)普为四恩三有。法界众生。求于诸佛一乘无上菩提道故。专心持念阿弥陀佛万德洪名。期生净土。又以业重福轻。障深慧浅。染心易炽。净德难成。今于佛前。翘勤五体。披沥一心。投诚忏悔。我及众生。旷劫至今。迷本净心。纵贪嗔痴。染秽三业。无量无边。所作罪垢。无量无边。所结冤业。愿悉消灭。从于今日。立深誓愿。远离恶法。誓不更造。勤修圣道。誓不退惰。誓成正觉。誓度众生。阿弥陀佛。以慈悲愿力。当证知我。当哀悯我。当加被我。愿禅观之中。梦寐之际。得见阿弥陀佛金色之身。得历阿弥陀佛宝严之土。得蒙阿弥陀佛甘露灌顶。光明照身。手摩我头衣覆我体。使我宿障自除。善根增长。疾空烦恼。顿破无明。圆觉妙心。廓然开悟。寂光真境。常得现前。至于临欲命终。预知时至。身无一切病苦厄难。心无一切贪恋迷惑。诸根悦豫。正念分明。舍报安详。如入禅定。阿弥陀佛。与观音势至诸圣贤众。放光接引垂手提携。楼阁幢幡。异香天乐。西方圣境。昭示目前。令诸众生。见者闻者。欢喜感叹。𤼵菩提心。我于尔时。乘金刚台。随从佛后。如弹指顷。生极乐国。七宝池内。胜莲华中。华开见佛。见诸菩萨。闻妙法音。获无生忍。于须㬰间。承事诸佛。亲蒙授记。得授记已。三身四智。五眼六通。无量百千。陀罗尼门。一切功德。皆悉成就。然后不违安养。回入娑婆。分身无数。遍十方刹。以不可思议自在神力种种方便。度脱众生。咸令离染还得净心。同生西方。入不退地。如是大愿。世界无尽。众生无尽。业及烦恼一切无尽。我愿无尽。愿今礼佛𤼵愿。修持功德。回施有情。四恩总报。三有齐资法界众生。同圆种智。

　　四愿文(炀帝欲奉天台为师天台辞不免乃求四愿)

　　释智顗(隋)

　　虽好学禅。行不称法。年既西夕。远守绳床。抚臆循心。假名而已。吹嘘在彼。恶闻过实。愿勿以禅法见期。

　　二

　　生在边表。频经离乱。身闇庠序。口拙暄凉。方外虚玄。久非其分。域间撙节。无一可取。虽欲自慎。朴直忤人。愿不责其规矩。

　　三

　　微欲传灯。以报法恩。若身当戒范。应重去就。去就若重。传灯则阙。去就若轻。则来嫌诮。避嫌安身。未若通法面命。愿许其为法。勿嫌轻动。

　　四

　　十余年水石之间。因以成性。今王途既一。佛法再兴。谬课庸虚。沐此恩化。内竭朽力。仰酬外护。若丘壑念起愿随心饮啄以卒残年。许此四心。乃赴优㫖。

　　书绅文

　　释遵式(宋)

　　知白汝知。日之所为。害善之法。偏宜远之损恶之道。益其用之。口勿自伐。心无自欺。勿抱内蠹。勿扬外仪欲人之誉。畜己之私。杀义之始陷祸之基。自恃其德。必有余讥。自务其达。必有余非。眷属集𣗳汝宜去之。利养毛绳汝宜畏之。自行之际择而思之。惩恶之余。何则是宜。清香一炷。红莲数枝。口勿辍诵。心勿他思。安禅礼像。其则勿亏。量衣节食。其志勿移。造世文笔。如佛诫之。说人长短。如法谨之。从对宾侣。口勿多辞。频惊光景坐勿销时。芭蕉虚质。非汝久期。莲华净土。是汝真归。俾夜作昼。勤而行之。
国家图书馆善本佛典第 52 册 No. 8951 如来香


　　如来香卷之十三目录说东海若说　　　　柳宗元(唐)观心十法界图说　　　　释遵式(宋)唯心净土说　　　　释道珍(宋)劝修西方说　　　　释可观(宋)净土略因智者四土说　　　　晁说之(宋)般若说　　　　释明本(元)观虾蟆说　　　　释明本(元)真心直说(并序)　　　　释古德(元)真心正信说真心异名说真心妙体说真心妙用说真心体用一异说真心在迷说真心息妄说真心四仪说真心所在说真心出生死说真心正助说真心功德说真心验功说真心无知说真心所住说卓吾天台说　　　　释真可(明)三界说　　　　释真可(明)寄聚光洞微作时文说　　　　释真可(明)解易说　　　　释真可(明)记梵汉译经音义同异记　　　　释僧祐(梁)陕州弘农郡五张寺经藏记　　　　庾　信(后周)不必定入定入印经翻译记　　　　失　名隋开皇建舍利塔纂记　　　　王　劭(隋)舍利感应记(并表)　　　　王　雄(隋)释迦如来成道记　　　　王　勃(唐)龙兴寺净土院记　　　　柳宗元(唐)画西方净土帧记　　　　白居易(唐)法性寺菩提树发塔记　　　　释法才(唐)西川鹦鹉舍利塔记　　　　韦　皋(唐)黄石岩禅院记　　　　刘　轲(唐)天台山国清寺三隐记　　　　释志南(唐)开先寺记　　　　冯延巳(南唐)止观坐禅法要记　　　　陈　瓘(宋)广州东莞县资福寺罗汉阁记　　　　苏　轼(宋)

　　如来香卷之十三目录终

　　如来香卷之十三

　　西吴唐　时宜之父手辑

　　说

　　东海若说

　　柳宗元(唐)

　　东海若陆游。登孟诸之阿。得二瓠焉。刳而振其犀以嬉。取海水杂粪壤蛲蛔而实之。臭不可当也。窒以密石。举而投之海。逾时焉而过之。曰。是故弃粪耶。其一彻声而呼曰。我大海也。东海若呀然笑曰。怪矣。今夫大海。其东无东。其西无西。其北无北。其南无南。旦则浴日而出之。夜则滔列星涵。太阴扬。阴火珠宝之光。以为明其尘霾之杂不处也。必泊之西澨。故其大也深也。洁也光明也。无我若者。今汝。海之弃滴也。而与粪壤同体。臭朽之与曹。蛲蛔之与居。其狭咫也又㝠暗若是。而同之海。不亦羞而可怜哉。子欲之乎。吾将为汝抉石破瓠。荡群秽于大荒之岛。而同子于向之所陈者。可乎。粪水泊然不悦曰。我固同矣。吾又何求于若。吾之性也。亦若是而已矣。秽者自秽。不足以害吾洁。狭者自狭不足以害吾广。幽者自幽。不足以害吾明。而秽亦海也。狭幽亦海也。突然而往。于然而来。孰非海者。子去矣。无乱我。其一闻若之言。号而祈曰。吾毒是久矣。吾以为是固然。不可异也。今子告我以海之大。又目我以故海之弃粪也。吾愈急焉。涌吾沫。不足以𤼵其窒。旋吾波。不足以穴瓠之腹也。就能之穷岁月耳。愿若幸而哀我哉。东海若乃抉石破瓠。投之孟诸之陆。荡其秽于大荒之岛。而水复于海。尽得向之所陈者焉。而向之一者。终与臭腐处而不变也。今有为佛者二人。同出于毗卢遮那之海。而泊于五浊之粪。而幽于三有之瓠。而窒于无明之石。杂于十二类之蛲蛔。人有问焉。其一人曰。我佛也。毗卢遮那五浊三有无明十二类皆空也。一切无善无恶。无因无果。无修无证。无佛无众生。皆无焉。吾何求也。问者曰。子之所言性也。有事焉。夫性与事。一而二。二而一者也。若守一而定。则大患者至矣。其人曰。子去矣。无乱我。其一人曰。嘻。吾毒之久矣吾尽吾力而不足以去无明。穷吾智而不足以超三有。离五浊而异夫十二类也。就能之其大小劫之多不可知也。若之何。问者乃为陈西方之事。使修念佛三昧。一空有之说。于是圣人怜之。接而致之极乐之境而得以去群恶。集万行。居圣人之地同佛知见矣。向之一人者。终与十二类同而不变也。夫二人之相违也。不若二瓠之水哉。今不知去一而取一。甚矣。

　　观心十法界图说

　　释遵式(宋)

　　其广不可涯。高不可盖。长不可寻。将盈而虚。将晦而明。虽边而中微妙深绝。叵得而思议者。惟心也。天台师闻之于灵山。证之于三昧。知其寂默。非数所求。而强以数。数于非数。依法华。作十界百界。三千。权实以明诸性。非合也。非散也。自然而然。曰诸法实相。使人易领也。然后示之一念空。三千皆空。一念假。三千皆假。一念中。三千皆中。成圆三观。观圆三谛。以明诸修。大智也。大行也。不运而速。曰白牛大车。使人顿入也。故得自因至果。不移一念。坐道场。成正觉。降魔说法。度众生。入涅槃。而能事毕矣。用龙树偈因缘。即空即假即中。会而同之十法界者。何也。十统诸法也。三谛为界也。何者谓佛。以中为法界者也。菩萨。以俗为法界者也。缘觉声闻。同以空为法界者也。地狱鬼畜修罗人天。同以因缘生法为法界者也空假中者。虽三而一也。十界者。亦一而十也。故使互含。一复具九。如帝珠交映成百法界也。一因缘。一切因缘。一空。一切空。一假。一切假。一中。一切中。良由于此。三千者。复何谓也。成界之法者也。有其十。谓如是相。如是性。如是体。如是力。如是作。如是因。如是缘。如是果。如是报。如是本末究竟等斯总也。十法。在佛为中。为实。为常。为三智。为五眼。为十力。为四无畏。为不共法。在菩萨。为假。为权。为荣。为常。为万行。为四摄。在二乘。为空为权。为三脱。为四枯。为无漏为涅槃。在凡夫。为倒。为惑。为漏为盖。为缠。为集恼。为生死。斯别也。统彼百界。乃成千法。复播诸百界。为三世间。成三千法耳。百界三千。一也。与夫一念非前后也。非相合也。统之有宗。会之有元。必归乎不思议。三谛无量三法三德密藏矣。噫。一念心法既然。引而同之。彼彼佛法。彼彼众生。法咸然也。经曰。如心佛亦尔。如佛众生然。心佛及众生。是三无差别。斯之谓欤。既如是已。当观日用凡起一念必属一界即照此界为九为佛。九则随情偏起。谓之无明。佛则称理圆观。谓之大慧。九界之念。并非佛界之心。方是是非鉴矣非则照之令是。是则护令成行。经曰诸佛解脱。当于众生心行中求。行于非道。能达佛道。斯之谓也。然则目虽在面反临鉴以照容。心实由中要藉缘以薰虑。神灵潜密。照之或难。识想纷驰。检之非易。故今引心于外绘。彼升沉之像。志存于中。观我是非之变。然后策心内照。正道由明。题为圆顿观心十法界图。于一心字。派出十界。复引墨迭贯。方之联珠。表一法界。展转具九成百法界。仍以日起行相。书之左右。览者欲深于性。请详诸序。欲熟于佛。当观诸图状。

　　佛界。若人因读圆满修多罗。及闻善知识所说。起净信心。信已一念三道之性。即三德性。苦道即法身。烦恼即般若结业。即解脱法身。究竟般若清净。解脱。自在。一究竟。一切究竟。般若解脱亦究竟。一清净。一切清净。法身解脱亦清净。一自在。一切自在。法身般若亦自在。即一而三。即三而一。非纵非横。亦非一异。法身常住。余亦常住。乐我净。亦如是。是则常乐四德秘密之藏。遍一切处。一切诸法。悉是佛法。既信是已。以境系心。以心系境。心境念念相续不断。必见法性。设未相应。当依一实无作四谛。起四大誓。无可求中。吾故求之。依前苦道即苦谛。𤼵一誓愿。未度者令度。烦恼及业即集谛。𤼵一誓愿。未解者令解苦道。即法身即是灭谛。𤼵一誓愿。未涅槃者令得涅槃。烦恼即菩提。即是道谛。𤼵一誓愿。未安者令安四弘不入。当巧安心。如是次第。具修十法。必入五品六根。及分证位。名佛法界。

　　菩萨界。若观根尘一念为迷解本。迷故则有十界。苦集。悟故。则有四圣道灭。缘此无量四谛。起无量誓愿。未度者令度。未解者令解。未安者令安。未涅槃者令得涅槃。善巧度生慈眼视物。所集福业。与众生共。如是起一念者。名菩萨法界。

　　缘觉界。若根尘念起则了之。从无明生。生故有行。行招名色。乃至老死。三世相续。如舞火轮。因缘本空。幻化不实。求自然慧。乐独善寂。观空心重。耽住寂定。虽得道果。不慕化人。复有观物荣落悟世。非常闻空得道。名为独觉。如是行者。名缘觉法界。

　　声闻界。若根尘因缘。随有一念。依色心故。苦由烦恼故。集厌苦断。集非对治。如何遂依四谛。修十六观三十七道品。如救头然。由四善根。得入无漏。四沙门果。证二涅槃。会偏真理。不得佛法。不慕化人。如獐独跳。不顾后群。如此一念。名声闻法界。

　　天界。若其念起。多忻天乐。笃其善心。希于来报斋戒纯净。饭食沙门。造立塔寺。及佛形像。书写大乘。济惠贫病。于十善法。止作具修。自然成性。或关禁六根。使六情不荡。六尘不入。得欲界禅。及色无色定。身心寂静。三业调良。如此一念。名天法界。

　　人界。若其念念以五常立德。五戒修身。于国惟忠。于家惟孝。谦损居众。中正存诚推德于人。引咎向己。尊上恤下给孤济贫。惭愧是怀。慈和为性深信因果。崇重三宝。精修斋戒。建立塔寺。但希世乐。无升出心。贪惜自身。恋着眷属。如此一念。名人法界。

　　阿修罗界。若其念念虽好修善。布施斋戒。而多猜嫌。狐疑。进退。所修福业。多为胜它。见人修善。情多嫉忌。贡高我慢。珍己轻人。欲彼归从。不耐谦损。如䲻高飞。下视。外扬仁义。内无实德。众前谈论。引长于我。不循理正。不愧贤能。如此行心。是阿修罗法界。

　　饿鬼界。若其念念无惭无愧。贪求无足。悭吝鄙惜。不施一毛。克削于人。裒归于我。见人布施。旁起遮障。见人得利。心生热恼。性多谄曲。常起邪见。人前正容。屏处放恣。破斋犯戒。恣贪饮食。不信罪福。不信因果。不信三宝。不孝所亲。是名饿鬼法界。

　　畜生界。若其念念耽湎五欲。贪多眷属。日增月盛。而无厌足。曲理枉物。断不以公。非法取财。动不以义。只图利己。不恻孤贫。明负他财。鲁扈抵突。市易负直。公行劫夺。不忠不孝。无贤无愚。不信因果。不信三宝。痴騃无耻。现同畜生。是名畜生法界。

　　地狱界。若人亲近邪恶友。及性自作恶。起增上心。念念相续。造上品十恶。谓杀盗淫妄言。绮语。两舌。恶骂。贪嗔。邪见。及五逆罪。犯四重禁。污梵行人。沽酒醉乱。不思君父师长恩德。横生热恼。挫抑贤能。党比不肖。破塔坏寺。烧毁经像。谤毁大乘。断学般若谤无诸佛。破戒受施。用三宝物。偷僧祗物。起于外道。断常诸见。破正因果三世之法。习十二种恶律仪法如上等辈。死堕阿鼻大热大寒诸大地狱。是名地狱法界。

　　唯心净土说

　　释道珍(宋)

　　或问唯心净土本性弥陀为当往生。为即心是。若往生者。何谓唯心。若即心是。何故经云。过十万亿佛土耶。或答事理有异。约事须当往生。据理即心而是。今议曰。圆家事理一体无殊。何得抗分而通此义。当知十界四土。若净若秽。不离我心。此心全是妄念。以本具足。具故。百界千如依正等法。此但直具而已。若达全具为遍。遍被此佛。彼彼生佛。互遍亦尔。趣举一法。是法界之大都。互具各具。互融互摄。参而不杂。离亦不分。一多自在。不相留碍。夫如是者。岂有娑婆释迦。乐邦弥陀。而离我心耶。故辅行曰。又复学者纵知内心具三千法。(各具义也)不知我心遍彼三千。彼彼三千。互遍亦尔。(互具义也一彼彼生一彼彼佛心佛众生彼彼皆具也)苟顺凡情。生内外见。(今疑心唯心净土。远过十万亿刹者。正是内生外见也。)应照理体。本无四性。心佛众生。三无差别。能知此者。依稀识心。(文)准此。则知三千本是融妙之法。任运具摄依正色心。净秽国土。既曰三法无差。则唯心本性。无复致疑。今更以譬喻显之。如彼帝释殿上千珠宝网。众珠之影。映在一珠。一珠具足众珠。彼彼千珠。互映亦尔。现前一心即是千珠中一。彼弥陀佛土。亦是千珠中一。所有十界众生趣举一界。皆是千珠中一。既我一珠。能映众珠。我心之内。无复众珠。则离我心外无别净土。何故尔耶。以释迦亦是一珠。既举一全[(冰-水+〡)*ㄆ]。岂心外有法。故曰唯心净土。本性弥陀也。然则唯心之言足矣。又何谓云过十万亿佛土耶。当知经㫖。乃是以理拣情说之。何者情生则十万迢遥唯心乃一念理是若尔唯心而已。何云净土。须知体非因果一念唯心。迷误既殊。因果宛尔。弥陀果悟。我等因迷。忻厌心生。顺佛劝往故云唯心又称净土矣。然则既有取舍。忻厌。莫成虚伪耶。曰。当知圆人舍则舍秽究尽。三土九界皆舍取则取净穷源。直取上品寂光。故妙宗曰取舍若极与不取舍亦非异辙。良由寂光不离三土。十界。只是四土耳。若以四眼种智观之。则万象森罗。三土九界须舍。若以佛眼种智观之则真空𡨕寂。非离三土九界别有寂光。非寂光外别有娑婆。如古德曰。只缘即心是佛须假修行者。乃此义也。会得唯心。则不妨十万之程。以理拣情。其㫖深矣。又复须知此约顺。谓了性为行以说。若论逆则背性成迷。亦可谈于唯心地狱。以地狱亦是千珠中一。亦是全具为遍。此地狱外。无复余法。一切趣地狱是趣不过六即三千俱皆地狱。如是。则铁床非苦。变易非迁。一切皆是性德。本具性恶法门。由世而知。若逆若顺。因果迷悟。事理修性。若了唯心本心。只一三千融妙之法。十万遐方。皆不为碍。何以故。一心具故。以三千故。以融摄故。故得如斯。以上略提梗概。若欲深证此理须除情想。

　　劝修西方说

　　释可观(宋)

　　吾佛释迦。出现娑婆。统化大千。应迹中天。八相成道。垂慈为物在诸大教。或因而及之。如华严法华或专为一缘。如十六观。无量寿经。称赞净土经。什译。即小本佛说阿弥陀经。并鼓音王经。遍赞西方。劝修念佛。一切大教正宗所诠。修行门户。若欲依经所说行之。自非大根大性。宿世缘熟。必难造诣。速得𤼵悟。出离三辈九品。为欲摄授能念佛人。一心不乱。系念彼佛。时至缘会。恬然命终。见佛光明。不落魔境。决定高超无际苦轮。此一假事。若非释迦出现。世间何由得之。固非小缘。须知遍赞西方。乃急救法。何翅中流失舟。一壶千金。

　　净土略因智者四土说

　　晁说之(宋)

　　智者大师。承圣贤之后。振法华之音。其教始大备而行之益远。法华之前。有维摩经。首以净土起教。法华之后。有起信论。终归证于净土。揆观其目。盖有十种佛土。二十七品佛土。其合之为四土。则复自吾智者始。是四土之名散在法华。华严。维摩。仁王。普贤行愿。及大智度论。唯吾智者。合而次第之。其在维摩之空室。法华之空中宝塔。则常寂光土也。维摩之众生宝莲华。法华之众。皆是菩萨。则实报庄严土也。维摩法华之声闻菩萨。共为僧等。则方便有余土也。维摩之见妙喜国。法华之三变大地。则同居净土也。维摩有香积菩萨。法华初放大光明。则同居秽土也。佛告宝积长者子。言菩萨随所化众生而取佛土。则同居秽土也。随所调伏众生。而取佛土。则方便有余土也。随诸众生。应以何国入佛智慧而取佛土。则实报庄严土也。随诸众生。应以何国。起菩萨根。而取佛土。则常寂光土也。其文虽隐而其义彰。其名虽散而其理合。苟非吾智者出之。则如之何。嗟夫。远公于教典未备之时。根机未熟之际。率群贤而创导之。智者敛波澜而渊澄。开隐秘而震耀。终成此教以贻来者。顾岂不来自净土而欲斯秽土净耶。然法华于药王品。示安乐世界。生莲中。其在普贤品。则示兜率天。生弥勒所。吾智者舍普贤之行。而专意药王之证。其后有慈恩法师。复舍乎药王而专意普贤。则又深知四土之分别者也。唯知四土。则十有六观尽矣。三身三观。四教万法。悉无遗矣。

　　般若说

　　释明本(元)

　　般若离一切相而不碍诸相𤼵挥。般若离一切名而不碍众名出现。般若如大火聚。世间所有形器。婴之者莫不遭其烧。般若如太阿锋。世间所有物像。触之者莫不遭其坏。般若如太虚空。世间所有色法。入之而无不容。般若如大圆镜。世间所有相貌。临之而无不照。大矣哉。般若之体圆。般若之用大。般若之功博。般若之道普矣。三世诸佛。于无所证而证。十方菩萨。于无所了而了。历代知识。于无所悟而悟。参玄上士。于无所学而学。然诸佛虽证而不宰其功。菩萨虽了而蔑居其德。知识虽悟而莫睹其踪。上士学之而罔测其状。以至山川日月。森罗万象。由之而建立。依之而运行。使物物各具金刚正眼。穷古亘今。欲窥其仿佛不可得也。嗟夫众生迷背。其来旧矣。转为无边生死。旷劫迨今。于此般若体上。念念迁流。念念起灭。念念攀缘。念念轮转。深沉欲海。甘赴死门。而吾大般若光。虽未尝少间。其如瞽者居太阳之门。聋者住雷霆之窟。终身由之而竟莫知其声光震耀也。由是三百余会之玄谈。千七百祖之绝唱。皆纯以一味清净般若。融为善见神药。俾瞽者明。聋者聪。壅者通。执者化也。当知瞽不自瞽。依般若而瞽。聋不自聋。依般若而聋。壅不自壅。依般若而壅。执不自执。依般若而执。是谓一切智智清净。无二无分。无别无断故。若谓聋瞽壅执之病。不居般若体上。则般若有所不周。以其聋瞽壅执之病。即般若而生。则般若有时而弊。其深密幽𨗉之㫖。非超出言象之表者。孰能与于此。所以云太末虫。处处能泊。独不能泊于火焰。众生心。处处能缘。独不能缘于般若。盖知般若诚非心识所可缘也。故般若离心缘相。离意识相。离思惟相。离文字相。以至离种种相。如是离者非所离。非能离。本性离故。以性自离。离亦不立。离既不立。一切混融。然舍般若无众生心。舍众生心无般若。即众生心是般若。青出于蓝。即般若是众生心。冰生于水。苟非见忘执谢。甚不可以言通而意达之也。所以永嘉谓惟证乃知难可测。昔僧问古德如何是般若体。答云兔子怀胎。又问云如何是般若用。答云蚌含明月。𤼵迅雷于昏蛰。丽杲日于幽衢。展鹫峰无作之机。启少室不传之妙。在古德分上。绰绰有余。且学人到此。如何领会。其或停机伫思万里崖州直下承当剑去久矣。高昌三藏法师喜庵妙公梵名般若舍利。命余申其义。乃因引前说。并为说偈。

　　般若无知亦无相。非曰无相非无知。有无知见二俱遣。了般若体常无为。无为之体即无作。百草头边光烁烁。已忘证者名醍醐。见病未祛名毒药。般若非良亦非毒。般若之机离背触。唤作般若沉悟。坑谓非般若遭迷局。般若非悟亦非迷迷悟俱忘复是谁。玉鸡啄破琉璃鷇。铁牛触碎珊瑚枝。法身解脱即般若。觌体难容分别者。般若解脱即法身。三事何曾隔一尘。法身般若即解脱。如珠走盘活鱍鱍。一三三一相容摄。水底虾蟆吞却月。三一一三相互容。半夜金乌海底红。三既遣兮一不立。虚空为纸须弥笔。拟书般若两个字。已是抱赃重叫屈一不立兮般若空。龟毛系住毗岚风。满庵欢喜着不尽。张起东南般若宗。

　　观虾蟆说

　　释明本(元)

　　记夏坐皖山。偶立檐下。忽虾蟆趋伏踵间。惊畏喘息。似依人者。方疑其为异。俄而蛇至。遇人而返。虾蟆惊喘犹未定。忽有小虫至其前。亟起张口吞噬。略不少贷。於戏。方畏蛇之啖己也。其惊惧若此。能推己畏死之心而及物。安肯肆其吞噬。如是之切耶。于此洞见众生迷昧之情。晓如黑白。嗟夫人之逐妄处心积虑有甚于虾蟆。不能推己者。遂述观虾蟆说。

　　真心直说(并序)

　　释古德(元)

　　或曰祖师妙道。可得知乎。曰。古不云乎。道不属知。不属不知。知是妄想。不知是无记。若真达不疑之地。犹如太虚𡩖廓。岂可强是非耶。或曰。然则诸祖出世。无益群生耶。曰。佛祖出头。无法与人。只要众生自见本性。华严云。知一切法。即心自性。成就慧身。不由他悟。是故佛祖不令人泥著文字只要休歇。见自本心所以德山入门便棒。临济入门便喝。已是探头太过。何更立语言哉。或曰。昔闻马鸣造起信论。六祖演坛经黄梅传般若。皆是渐次为人。岂得独无方便。曰。妙高顶上。从来不许商量。第二峰头。诸祖略容话会。或曰。敢祈第二峰头。略垂方便。曰。然哉是言也。奈何大道玄旷。非有非无。真心幽微。绝思绝议。故不得其门而入者。虽检五千之藏教。不以为多。洞晓真心者。但出一言之拟比。早是剩法矣。今不惜眉毛。谨书数章。𤼵明真心。以为入道之基渐也。是为序。

　　真心正信说

　　华严云。信为道源功德母。长养一切诸善根。又唯识云。信如水清珠能清浊水。故是知万善𤼵生。信为前导。故佛经首立如是我闻。生信之所谓也。或曰。祖门之信。与教门信。有何异耶。曰。多种不同。教门令人天信于因果。有受福乐者。信十善为妙因。人天为乐果。故有乐果。有乐空寂者。信生灭因缘为正因。苦集灭道为圣果。有乐佛果者。信三劫六度为大因。菩提涅槃为正果。祖门正信。非同前也。不信一切有为因果。只要信自己本来是佛。天真自性。人人具足。涅槃妙体。个个圆成。不假他求。从来自备。三祖云。圆同太虚。无欠无余。良由取舍。所以不如。志公云。有相身中无相身。无明路上无生路。永嘉云。无明实性即佛性。幻化空身即法身。故知众生本来是佛。既生正信。须要解兹。永明云。信而不解。增长无明。解而不信。增长邪见。故知信解相兼。得入道疾。或曰。初𤼵信心。未能得道。有利益不。曰。起信论云。若人闻是法已。不生怯弱。当知是人。定绍佛种。必为诸佛之所授记。假使有人能化三千大千世界满中众生令行十善。不如有人于一念顷。正思惟此法。过前功德。不可为喻。又般若经云。乃至一念生净信者。如来悉知悉见。是诸众生得如是无量福德。是知欲行千里。初步要正。初步若错。千里俱错。入无为国。初信要正。初信既失。万善俱退。故祖师云。𨤲毫有差。天地悬隔。是此理也。

　　真心异名说

　　或曰。已生正信。未知何名真心。曰。离妄名真。灵鉴曰心。楞严经中。𤼵明此心。或曰。但明真心。别有异号耶。曰。佛教祖教。立名不同。且佛教者。菩萨戒呼为心地𤼵生万善。故般若经唤作菩提。与觉为体故。华严经立为法界。交彻融摄故。金刚经号为如来。无所从来故。般若经呼为涅槃。众圣所归故。金光明号曰如如。真常不变故。净名经号曰法身。报化依止故。起信论名曰真如。不生不灭故。涅槃经呼为佛性。三身本体故。圆觉经名曰总持。流出功德故。胜鬘经号曰如来藏。隐覆含摄故。了义经名为圆觉。破暗独照故。由是寿禅师唯心诀云。一法千名。应缘立号。备在众经。不能具引。或曰。佛教已知。祖教何如。曰祖师门下。杜绝名言。一名不立。何更多言。应感随机。其名亦众。有时呼为自己。众生本性故。有时名为正眼。鉴诸有相故。有时号曰妙心。虚灵寂照故。有时名曰主人翁。从来荷负故。有时呼为无底钵。随处生涯故。有时唤作没弦琴。韵出无心故。有时号曰无尽灯照破迷情故。有时名曰无根树。根蒂坚牢故。有时呼为吹毛剑。截断尘根故。有时唤作无为国。海宴河清故。有时号曰牟尼珠。济益贫穷故。有时名曰无鑐锁。关闭六情故。乃至名泥牛木马。心源心印。心镜心月。心珠种种异名不可具录。若达真心。诸名尽晓。昧此真心。诸名皆滞。故于真心。切宜仔细。

　　真心妙体说

　　或曰。真心已知名字。其体如何耶。曰。放光般若经云般若无所有相。无生灭相。起信论云。真如自体者。一切凡夫。声闻缘觉菩萨诸佛。无有增减。非前际生。非后际灭。毕竟常恒。从本已来。性自满足。一切功德。据此经论。真心本体。超出因果。通贯古今。不立凡圣。无诸对待。如太虚空。遍一切处。妙体凝寂。绝诸戏论。不生不灭。非有非无。不动不摇。湛然常住。唤作旧日主人翁。名曰威音那畔人。又名空劫前自己一种平怀无纤毫瑕翳。一切山河大地。草木丛林。高象森罗。染净诸法。皆从中出。故圆觉经云。善男子。无上法王。有大陀罗尼门。名为圆觉。流出一切清净真如菩提涅槃及波罗密。教授菩萨。圭峰云。心也者。冲虚妙粹。炳炳灵明。无去无来。𡨕通三际。非中非外。洞彻十方。不灭不生。岂四山之可害。离性离相。奚五色之能盲。故永明惟心诀云。夫此心者。众妙群灵而普会。为万法之王。三乘五性而𡨕归。作千圣之母。独尊独贵。无比无俦。实大道源。是真法要。信之。则三世菩萨同学盖学此心也。三世诸佛同证。盖证此心也。一大藏教证显。盖显此心也。一切众生迷妄。盖迷此心也。一切行人𤼵悟。盖悟此心也。一切诸祖相传。盖传此心也。天下衲僧参访。盖参此心也。达此心。则头头皆是。物物全彰迷此心。则处处颠倒。念念痴狂。此体是一切众生本有之佛性。乃一切世界生𤼵之根源。故世尊鹫峰良久。善现岩下忘言。达磨少室壁观。居士毗耶杜口。悉皆发明此心妙体。故初入祖门庭者。要先识此心体也。

　　真心妙用说

　　或曰。妙体已知。何名妙用耶。曰。古人云。风动心摇树。云生性起尘。若明今日事。昧却本来人。乃妙体起用也。真心妙体。本来不动。安静真常。真体上妙用现前不妨随流得妙。故祖师颂云。心随万境转转处实能幽。随流认得性。无喜亦无忧。故一切时中。动用施为。西行东往。吃饭着衣。拈匙弄箸。左顾右盻。皆是真心妙用现前。凡夫迷倒。于着衣时只作着衣会。吃饭时只作吃饭会。一切事业。但随相转。所以在日用而不觉。在目前而不知。若是识性底人。动用施为。不曾昧却。故祖师云。在胎名神。处世名人。在眼观照。在耳听闻。在鼻嗅香。在口谈论。在手执捉。在足运奔。遍现俱该法界。收摄在一微尘。知之者谓是佛性。不识者唤作精魂。所以道吾舞笏。石巩拈弓。秘魔擎[扠-一]。俱胝竖指。忻州打地。云岩师子。莫不𤼵明这个大用。若于日用不迷。自然纵横无碍也。

　　真心体用一异说

　　或曰。真心体用未审是一是异。曰。约相则非一。约性则非异。故此体用。非一非异。何以知然。试为论之。妙体不动。绝诸对待。离一切相。非达性契识者莫测其理也。妙用随缘。应诸万类。妄立虚相。似有形状。约此有相无相。故非一也。又用从体𤼵。用不离体。体能𤼵用。体不离用。约此不相离理。故非异也。如水以湿为体。体无动故。波以动为相。因风起故。水性波相。动与不动。故非一也。然波外无水水外无波。湿性是一。故非异也。类上体用一异可知矣。

　　真心在迷说

　　或曰。真心体用。人人具有。何为圣凡不同耶。曰。真心圣凡本同。但凡夫妄心认物。失自净性。为此所隔。所以真心不得现前。但如暗中树影地下流泉。有而不识耳。故经云。善男子。譬如清净牟尼宝珠。映于五色随方各现。诸愚痴者。见彼牟尼。实有五色。善男子圆觉净性。现于身心。随类各应。诸愚痴者。说净圆觉。实有如是。身心自性。亦复如是。肇论云。乾坤之内。宇宙之间。中有一宝秘在形山。此乃真心在缠也。又慈恩云法身本有。诸佛共同。凡夫由妄覆之。有而不觉。烦恼缠裹。得如是藏名。裴公云。终日圆觉而未尝圆觉者。凡夫也。故知真心虽在尘劳。不为尘劳所染。如白玉投泥。其色不改也。

　　真心息妄说

　　或曰。真心在妄。则是凡夫。如何得出妄成圣耶。曰。古云。妄心无处即菩提。生死涅槃本平等。经云。彼之众生。幻身灭故。幻心亦灭。幻心灭故。幻尘亦灭。幻尘灭故。幻灭亦灭。幻灭灭故。非幻不灭。譬如磨镜。垢尽明现。永嘉亦云。心是根。法是尘。两种犹如镜上痕。痕垢尽时光始现。心法双忘性即真。此乃出妄而成真也。

　　或曰。庄生云。心者其热燋火。其寒凝冰。其疾俯仰之间。其俯四海之外。其居也渊而静。其动也悬而天者。其惟人心乎。此庄生先说凡夫心不可治伏如此也。未审宗门以何法治妄心也。曰。以无心法。治妄心也。

　　或曰。人若无心。便同草木。无心之说。请施方便。曰。今云无心。非无心体。名无心也。但心中无物名曰无心如言空瓶。瓶中无物。名曰。空瓶。非瓶体无。名空瓶也。故祖师云。汝但于心无事。于事无心。自然虚而灵。寂而妙。是此心㫖也。据此则以无妄心。非无真心妙用也。从来诸师说做无心工夫。类各不同。今总大义。略明十种。

　　一曰觉察。谓做工夫时。平常绝念。堤防念起。一念才生。便与觉破妄念既觉。后念不生。此之觉智。亦不须用。妄觉俱忘。名曰无心。故祖师云。不怕念起。只恐觉迟。又偈云。不用求真。唯须息妄。此是觉察息妄功夫也。

　　二曰休歇。谓做功夫时。不思善。不思恶。心起便休。遇缘便歇古人云。一条白练去。冷秋秋地去。古庙里香炉去。真得绝廉纤。离分别。如痴似兀。方有少分相应。此是休歇息妄功夫也。

　　三曰泯心存境。谓做工夫时。于一切妄念俱息。不顾外境。但自息心。心忘已息何害有境。即古人夺人不夺境。法门也。故有语云。是处有芳草。满城无故人。又庞公云。但自无心于万物。何妨万物常围绕。此是泯心存境。息妄功夫也。

　　四曰泯境存心。谓做功夫时。将一切内外诸境。悉观为空寂只存一心。孤标独立。所以古人云。不与万法为侣。不与诸尘作对。心若着境。心即是妄。今既无境。何妄之有。乃真心独照。不碍于道。即古人夺境不夺人。法门也。故有语云。上园花已谢。车马尚骈阗。又云三千剑客今何在。独许庄周定太平。此是泯境存心。息妄功夫也。

　　五曰泯心泯境。谓做功夫时。先空寂外境。次灭内心。既内外心境俱寂。毕竟妄从何有。故灌溪云。十方无壁落。四面亦无门。净裸裸。赤洒洒。即祖师人境两俱夺。法门也。故有语云。云散水流去。寂然天地空。又云。人牛俱不见。正是月明时。此泯心泯境息妄功夫也。六曰存境存心。谓做功夫时。心住心位。境住境位。有时心境相对。则心不取境。境不临心。各不相到。自然妄念不生。于道无碍。故经云。是法住法位。世间相常住。即祖师人境俱不夺。法门也。故有语云。一片月生海。几家人上楼。又云。山花千万朵。游子不知归。此是存境存心。息妄功夫也。

　　七曰内外全体。谓做功夫时。于山河大地。日月星辰。内身外器。一切诸法。同真心体。湛然虚明。无一毫异。大千沙界。打成一片。更于何处得妄心来。所以肇法师天地与我同根。万物与我同体。此是内外全体息妄功夫也。

　　八曰内外全用。谓做功夫时。将一切内外身心器界诸法。及一切动用施为。悉观作真心妙用。一切心念才生。便是妙用现前。既一切皆是妙用。妄心向甚么处安着故永嘉云。无明实性即佛性。幻化空身即法身。志公十二时歌云。平旦寅。狂机内隐道人身。坐卧不知元是道。只么𢗅𢗅受苦辛。此是内外全用息妄功夫也。

　　九曰即体即用。谓做功夫时。虽𡨕合真体。一味空寂。而于中内隐灵明。乃体即用也。灵明中内隐空寂。用即体也。故永嘉云。惺惺寂寂是乱想。惺惺非寂寂。惺惺是无记。寂寂非记。寂寂中不容无记。惺惺中不用乱想。所有妄心。如何得生。此是即体即用。息妄功夫也。

　　十曰透出体用。谓做功夫时。不分内外。亦不辨东西南北。将四方八面。只作一个大解脱门。圆陀陀地。体用不分。无分毫渗漏。通身打成一片。其妄何处得起。古人云。通身无缝𦉑。上下忒团圞。是乃透出体用息妄功夫也。

　　已上十种做功夫。不须全用。但得一门功夫成就。其妄自灭。真心即现随根宿习曾与何法有缘。即便习之。此之功夫。乃无功之功。非有心功力也。此个休息妄心法门。最为紧要。故偏多说。无惜文繁也。

　　真心四仪说

　　或曰。前说息妄。未审但只坐习。亦通行住等耶。曰。经论多说坐习以易成故然亦通行住等。久久渐成纯熟。故起信论云。若修止者。住于静处。端坐正意。不依气息。不依形色。不依于空。不依地水火风。乃至不依见闻觉知。一切诸想。随念皆除。亦遣除想。以一切法本来无想。念念不生。念念不灭。亦不得随心外念境界。以心除心。心若驰散。即当收来。住于正念。是正念者。当知惟心。无外境界。即复此心。亦无自相。念念不可得。若从坐起。去来进止。有所施作。于一切时。常念方便。随顺观察。久习纯熟。其心得住。以心住故。渐渐猛利。随顺得入真如三昧。深伏烦恼。信心增长。速成不退。惟除疑惑不信诽谤重罪业障我慢懈怠。如是等人所不能入。据此。则通四仪也。圆觉经云。先依如来奢摩他行。坚持禁戒。安处徒众。宴坐静室。此初学也。永嘉曰。行亦禅。坐亦禅。语默动静体安然。据此亦通四仪耳。总论功夫。坐尚不能息心。况行住等。岂能入道耶。若是用得纯熟底人。千里舆来惊不起。万般魔娆不回头。岂况行住坐中不能做工夫也。如人欲仇恨于人。乃至行住坐卧。饮食动用。一切时中。不能忘了。欲爱乐于人。亦复如是。且憎爱是有心中事。尚于有心中容得。今做工夫。是无心中事。何疑四仪中不常现前也。只恐不信不为。若为若信。则威仪中。道必不失也。

　　真心所在说

　　或曰。息妄心而真心现矣。然则真心体用。今在何处。曰真心妙体。遍一切处。永嘉云不离当处常湛然。觅即知君不可见。经云。虚空性故。常不动故。如来藏中无起灭故。大法眼云。处处菩提路。头头功德林。此即是体所在也。真心妙用。随感随现。如谷应声。法灯云。今古应无坠。分明在目前片云生晚谷。孤鹤下遥天。所以魏府老华严云。佛法在日用处。在行住坐卧处。吃茶吃饭处。语言相问处所作所为。举心动念。又却不是也。故知体则遍诸处悉能起用。但因缘有无不一。故妙用不一。非无妙用也。修心之人。得入无为海度诸生死。莫迷真心。体用斯在也。

　　真心出生死说

　　或曰。尝闻见性之人。出离生死。然往昔诸祖。是见性人。皆有生有死。今现见世间修道之人。有生死事。如何云出生死耶。曰。生死本无。妄计为有。如人病眼。见空中花。或无病人。说无空花。病者不信。目病若无。空花自灭。方信花无。只花未灭。其花亦空。但病者妄执为花。非体实有也。如人妄认生死为有。或无生死人告云。本无生死。彼人一朝妄息。生死自除方知生死本来是无。只生死未息时。亦非实有。以妄认生死有故。经云。善男子。一切众生。从无始来。种种颠倒犹如迷人。四方易处。妄认四大为自身相。六尘缘影为自心相。譬彼病目。见空中花乃至如众空花。灭于虚空。不可说言有定灭处。何以故无生处故。一切众生于无生中。妄见生灭。是故说名轮转生死。据此经文。信知达悟圆觉真心。本无生死。今知无生死。而不能脱生死者。功夫不到故也。故教中说庵婆女问文殊云。明知生是不生之法。为甚么被生死之所流。文殊云。其力未充。故后有进山主问修山主云。明知生是不生之法。为甚么却被生死之所流。修云。笋毕竟成竹去如今作𥰓使得么。所以知无生死。不如体无生死。体无生死。不如契无生死。契无生死。不如用无生死。今人尚不知无生死。况体无生死。契无生死用无生死耶。故认生死者。不信无生死法。不亦宜乎。

　　真心正助说

　　或曰如前息妄。真心现前。且如妄未息时。但只歇妄。做无心工夫。更有别法。可对治诸妄耶。曰。正助不同也。以无心息妄为正以习众善为助。譬如明镜为尘所覆。虽以手力揩拭。要须妙药磨莹。光始现也。尘垢。烦恼也。手力。无心功也。磨药。众善也。镜光。真心也。起信论云。复次信成就𤼵心者。𤼵何等心。略有三种云。何为三。一者直心。正念真如法故。二者深心。集一切善行故。三者大悲心。欲拔一切众生苦故。问曰。上说法界一相。佛体无二。何故不惟一念真如。复假求学诸善耶。答曰。譬如大摩尼宝。体性明净。而有矿秽之垢。若人虽念宝性。不以方便种种磨治。终无得净。以垢无量遍一切法故。修一切善行如是真如之法。体性空净。而有无量烦恼染垢。若人虽念真如。不以方便种种熏习。亦无得净。以垢无量。遍一切法故。修一切善行。以为对治。若人修行一切善法。自然归顺真如法故。据此所论。以休歇妄心为正。修诸善法为助。若修善时。与无心相应。不取着因果若取因果。便落凡夫人天报中。难证真如。不脱生死。若与无心相应。乃是证真如方便脱生死之要术。兼得广大福德。金刚般若经云。须菩提。菩萨无住相布施。其福德不可思量。今见世人有参学者。才知有个本来佛性。乃便自恃天真。不习众善。岂只于真心不达。亦乃翻成懈怠。恶道尚不能免。况脱生死。此见大错也。

　　真心功德说

　　或曰。有心修因。不疑功德矣。无心修因。功德何来。曰有心修因。得有为果。无心为因。显性功德。此诸功德。本来自具。妄覆不显。今既妄除。功德现前。故永嘉云。三身四智体中圆。八解六通心地印。乃是体中自具性功德也。古颂。若人静坐一须㬰。胜造恒沙七宝塔。宝塔毕竟化为尘。一念净心成正觉。故知无心功德。大于有心也。洪州水潦和尚。参马祖。问如何是西来的的意。被马祖一踏踏倒。忽然𤼵悟。起来。抚掌大笑云。也大奇。也大奇。百千三昧。无量妙义。只向一毛头上。便一时识得根源去。乃作礼而退。据此。则功德不从外来。本自具足也。四祖谓懒融禅师曰。夫百千法门。同归方寸。河沙功德。总在心源。一切戒门定门慧门。神通变化。悉自具足。不离汝心。据祖师语。无心功德甚多。但好事相功德者。于无心功德。自不生信耳。

　　真心验功说

　　或曰真心现前如何知是真心成熟无碍也。曰学道之人。已得真心现前时。但习气未除。若遇熟境有时失念。如牧牛虽调到牵拽随顺处。犹不敢放了鞭绳。只待心调步稳。赶趁入苗稼中不伤苗稼。方敢放手也。到此地步。便不用牧童鞭绳。自然无伤苗稼。如道人得真心后。先且用功保养。有大力用方可利生。若验此真心时。先将平生所爱底境。时或想在面前。如依前起憎爱心。则道心未熟。若不生憎爱心。是道心熟也。虽然如此成熟。犹未是自然不起憎爱。又再验心若遇憎爱境时。特然起憎爱心。令取憎爱境界。若心不起。是心无碍。如露地白牛。不伤苗稼也。古有诃佛骂祖者。是与此心相应。今见才入宗门。未知道之远近。便学诃佛骂祖者。太早计也。

　　真心无知说

　　或曰真心与妄心对境时。如何辨别真妄耶。曰。妄心对境有知而知。于顺违境起贪嗔心。又于中庸境。起痴心也。既于境上起贪嗔痴三毒。足见是妄心也。祖师云。逆顺相争。是为心病。故对知于可不可者。是妄心也。若真心者。无知而知。平怀圆照。故异于草木。不生憎爱。故异于妄心。即对境虚明。不憎不爱。无知而知者。真心也。故肇论云。夫圣心者。微妙无相。不可为有。用之弥动。不可为无。乃至非有。故知而无知。非无。故无知而知。是以无知即知。无以言异于圣人心也。又妄心在有著有。在无著无。常在二边。不知中道。永嘉云。舍妄心。取真理。取舍之心成巧伪。学人不了用修行。深成认贼将为子。若是真心居有无。而不落有无。常处中道。故祖师云。不逐有缘。勿住空忍。一种平怀泯然自尽。肇论云。是以圣人处有不有。居无不无。虽不取于有无。然不舍于有无。所以常和光尘劳。周旋五趣。寂然而往。泊尔而来。恬淡无为而无不为。此说圣人垂手为人。周旋五趣。接化众生。虽往来而无往来相。妄心不尔。故真心妄心不同也。又真心乃平常心也。妄心乃不平常心也。或曰。何名平常心耶。曰。人人具有一点灵明。湛若虚空遍一切处。对俗事。假名理性。对妄识。权号真心。无分毫分别。遇缘不昧。无一念取舍。触物皆周。不逐万境迁移。设使随流得妙。不离当处常湛然。觅即知君不可见。乃真心也。或曰。何名不平常心耶。曰。境有圣与凡。境有染与净。境有断与常。境有理与事。境有生与灭。境有动与静。境有去与来。境有好与丑。境有善与恶。境有因与果。细论。则万别千差。今乃且举十对。皆名不平常境也。心随此不平常境而生。随此不平常境而灭。不平常妄心。对前平常真心。所以名不平常妄心也。真心本具。不随不平常境生。起种种差别。所以名平常真心也。或曰。真心平常。无诸异因。奈何佛说因果善恶报应乎。曰妄心逐种种境。不了种种境。遂起种种心。佛说种种因果法。治伏种种妄心。须立因果也。若此真心。不逐种种境。由是不起种种心。佛即不说种种法。何有因果也或曰。真心平常不生耶。曰。真心有时施用。非逐境生。但妙用游戏。不昧因果耳。

　　真心所住说

　　或曰。未达真心人。由迷真心。故作善恶因。由作善因。故生善道中。由作恶因。故入恶道中。逐业受生。其理不疑。若达真心人。妄情歇尽。契证真心。无善恶因。一灵身后。何所依托耶。曰。莫谓有依托者。胜无依托耶。又莫将无依托者。同人间飘零之荡子。似鬼趣无主之孤魂。特为此问求有依托耶。或曰。然曰。达性则不然也。一切众生迷觉性。故妄情爱念。结业为因。生六趣中。受善恶报。假如天业为因。只得天果除合生处余并不得受用。诸趣皆尔。既从其业。故合生处为乐不生处为非乐以合生处。为自己依托以不生处为他人依托。所以有妄情。则有妄因。有妄因。则有妄果。有妄果则有依托。有依托。则分彼此。分彼此。则有可不可也。今达真心。契无生灭之觉性。起无生灭之妙用。妙体真常。本无生灭。妙用随缘似有生灭然从体生用。用即是体何生灭之可有。达人即证真体。其生灭何干涉耶。如水以湿性为体。波浪为用。湿性元无生灭。则波中湿性何生灭耶然波离湿性。别无故波亦无生灭。所以古人云。尽大地是沙门一双正眼。尽大地是个伽蓝。尽是悟理人安身立命处。既达真心。四生六道。一时消殒。山河大地。悉是真心。不可离此真心之外。别有依托处也。既无三界妄因。必无六趣妄果。妄果既无。说甚依托。必无彼此。既无彼此。则何可不可也。即十方世界。惟一真心。全身受用。无别依托。又于示现门中。随意往生而无障碍。故传灯云。温操尚书问圭峰曰。悟理之人。一期寿终。何所依托。圭峰曰。一切众生。无不具有灵明觉性。与佛无殊。若能悟此性即是法身。本自无生何有依托。灵明不昧了了常知。无所从来。亦无所去。但以空寂为自体。勿认色身。以灵知为自心。勿认妄念。妄念若起都不随之。则临命终时。自然业不能系。虽有中阴。所向自由。天上人间。随意寄托。此即前真心身后所往者也。

　　卓吾天台说

　　释真可(明)

　　闻卓吾有年数矣。未遑一见。适读耿子庸传。始心见卓吾也。卓吾谓天台子以人伦为至。卓吾以未𤼵之中为人伦之至。以故互执而不相化。殆十年所。乃今始化。其自叙如此。夫人伦犹波也。未𤼵犹水也。执波为至。固非矣。执水为波之至。宁不非乎。良以已𤼵外未𤼵。则已𤼵无源矣。必谓未𤼵至于已𤼵。则未𤼵似可取。殊不知已𤼵未𤼵。皆不可取。皆不可舍者也。如已𤼵可取。何异离水求波也。未𤼵可取。何异离波求水也。已𤼵未𤼵既皆不可取。又皆可舍乎。故曰。取不得。舍不得。不可得中。只么得。若然者。卓吾天台。始相执而不化。洎相化而不执。何异太末虫。自取自舍于火聚之上耶。古德有言曰。死水固不可藏龙。活水亦岂藏龙之所。盖就假龙言耳。如真龙则死死活活。在龙而不在水矣。夫龙之为物也。处空若水。触石则石。化为水。触林木。触火。皆不旋尾而化。即此观之。谓空可取。则太虚有剩矣。谓空可舍。则太虚有外矣。空为色影。尚不可以取舍仿佛之。况其大于此者乎。卓吾卓吾。果真龙也耶。果叶公之所画者耶。

　　三界说

　　释真可(明)

　　夫一天地之间。有四大洲。东曰神洲。西曰贺洲。南曰部洲。北曰卢洲。而其疆土。不知几千万里。按七政分野推之。亦自有里数。然南州人寿唯百岁。富贵亦不大崇高。东州则人寿二百五十岁。富贵崇高。固胜南州多矣。以东州较西牛贺州。则西州人寿五百岁。崇高富贵复胜东州。即西州较诸北俱卢州。又天渊之不同也。盖北州人寿千岁。中无夭折。而富贵崇高。可谓至矣。若较诸四天王。又不啻醯鸡之匹大鹏耳。乃至他化自在天之富贵。匹诸初禅喜乐。犹野人以曝背之暖。献万乘之君由初禅天而至非非想。层级转胜。下不如上。大相悬绝也。若以声闻天眼视非非想。寿命之与富贵崇高。辟如朝生暮死之虫。沾滞涕唾焉。今南州之人。率以富贵。自恃年华。不惜从生至死。昏扰欲梦。曾不暂觉。苟能以三州匹已。以四王匹三州。以非非想天匹夜摩忉利。则南州所谓富贵崇高自恃。视百年为长劫者。可不悲夫。故曰。以法眼观三界。依正之报。不啻狱囚。岂欺我哉。

　　寄聚光洞微作时文说

　　释真可(明)

　　如风在帆。风不可见。而帆饱舟行。此可见者也。如地中有泉所以能产百谷。泉不可见而百谷秀实。可见者也。如春在花。春不可见。而花可见者也。如水中盐味。水可见而味不可见惟饮水者乃知之耳如色里胶青。色可见而青不可见。如日出衔山。月圆当户。一半可见。那一半虽不可见。决知非无也。如空生处。即是色生。此真实语。然众人但见空而不见色。情封故也。八者悟其一。则余皆等矣。如汝等作时文。既谓之时文。此须我就人者也。若待人就我。便非时文矣。然我就人。须就而不就。则无所不就矣。惟无所不就。所以人虽不欲我就。不可得也。然人不得不就之者。盖有不可见者存焉今人作文。可见者有余。而不可见者索然。苟能于不可见者。以可见者为之。绍介如云中龙。头角虽不露。而中自有神此皆伪不掩真。真亦不掩伪故也。故文如云我意之所寄如龙。倘怀抱不虚灵。而欲我意如龙之神。未之有也。夫养怀抱。端在以理治情。情消则寸虚若青天之廓布。文章自秀朗矣。此之谓以我就人。人虽欲不我就不可得者也。

　　解易说

　　释真可(明)

　　先天有常则后天何始。后天有常则先天何。复唯先天无常而后天始开。唯后天无常而先天可复也。如伏羲未画之先。岂无易哉。然非伏羲画之。则天下不知也。予读苏长公易解。乃知六十四卦。三百八十四爻。虽性情有殊。而无常则一也。何者。干若有常则终为干矣。离自何始。坤若有常。则终为坤矣。坎自何生。故乾坤皆无常。而离坎生焉。至于一卦生八卦。一爻生六十四爻。不本于无常。则其生也穷矣。此就远取诸物而言也。如近取诸身。则一身有四体。手与足也。总手与足而数之。不过二十指。就一指观之可屈可伸。若指有常。则屈伸之路塞矣。若屈伸有常。则指终不得复为指矣。吾以是知先天之易。初无有常。则后天之路不穷也。后天之易无常。而先天之途。本自通也。苟性若有常。情何从生。情若有常。性何从明。唯性无常。则道可为器也。唯情无常。则器可复为道也。圣人知其然。所以即情而复性。而不废耳目之用即性而摄情。而本无物我之累也。所以开物成务。多方便化。使天下沾其化。而情消性复者如春阳之在万物。物无不化也。如严冬之藏万物。物无不复也。然易有理事焉。性情焉。卦爻焉。三者体同而名异。何哉。所在因时之称谓异也。苟神而明之。理可以为事。事可以为理。则性与情。卦与爻独不可以相易乎哉。如易之𢿘爻情是也。如易之理。卦性是也数明。则吉凶消长之机。在我而不在造物也。理通。则卷万而藏一。虽鬼神之灵。阴阳之妙。亦莫吾陶铸也。

　　予观易至泰卦。不觉掩卷长叹久之。夫大壮之与夬卦。当是时也。小人愈衰。而君子愈盛矣。然而圣人独安夫泰者。以为世之小人。不可胜尽。必欲迫而逐之。使其穷而无归。其势必至于争。争则胜负之势未有决焉。不若独安乎泰使君子常居中而制其命。而小人在外。不独无措。然后君子之患。无由而起。噫。圣人之见远矣。后世君子。不体圣人之意。一得其位。必欲尽逐小人。饱快所怀殊不知君子小人邪正不同。固虽天渊。然而共以天地为父母。天地之于子也。贤不肖岂不自知哉。知而容之以为既生之矣。以其不肖而逐之。则父母之心。亦有所不忍也。但当使贤者制其命。不肖者听其令。则君子不失包荒之度而小人亦得以遂其所生。若必欲尽逐小人而都用君子。虽圣人复生。不能行也。知不能行而强行之。谓之悖天之民。苟使其人得其位。行其志。而国家元气。不至大坏。苍生不受其荼毒。未之有也。

　　记

　　梵汉译经音义同异记

　　释僧祐(梁)

　　夫神理无声。因言辞以写意。言辞无迹。缘文字以图音。故字为言谛。言为理筌。音义合符。不可偏失。是以文字应用。弥纶宇宙。虽迹系翰墨而理𢍆乎神。昔造书之主凡有三人。长名曰梵其书右行。次曰佉楼其书。左行少者苍颉其书。下行梵及佉楼居于天竺黄史苍颉在于中夏。梵佉取法于净天。苍颉因华于鸟迹。文画诚异。传理则同矣。仰寻先觉所说有六十四书鹿轮转眼。笔制区分。龙鬼八部。字体殊式。唯梵及佉楼为世胜文。故天竺诸国谓之天书。西方写经虽同祖梵文。然三十六国往往有异。譬诸中土犹篆籀之变体乎。案苍颉古文治世代变。古移为籀。籀迁至篆。篆改成隶。其转易多矣。至于傍生八体则有仙龙云芝。二十四书则有楷草针殳。名实虽繁。为用盖鲜。然原本定义则体备于六文。适时为敏则莫要于隶法。东西之书源亦可得而略究也。至于梵音为语。单复无恒。或一字以摄众理。或数言而成一义。寻大涅槃经列字五十。总释众义十有四音名为字本。观其𤼵语裁音宛转相资。或舌根唇末以长短为异。且胡字一音不得成语。必余言足句然后义成。译人传意岂不艰哉。又梵书制文有半字满字。所以名半字者。义未具足。故字体半偏。犹汉文月字亏其𠊓也。所以名满字者。理既究竟故。字体圆满。犹汉文日字盈其形也。故半字恶义。以譬烦恼。满字善义。以譬常住。又半字为体如汉文言字。满字为体如汉文诸字。以者配言。方成诸字。诸字两合。即满之例也。言字单立。即半之类也。半字虽单。为字根本。缘有半字。得成满字。譬凡夫始于无明得成常住。故因字制义以譬涅槃。梵文义奥皆此类也。是以宣领梵文。寄在明译。译者释也。交释两国。言谬则理乖矣。自前汉之末。经法始通。译音胥讹。未能明练。故浮屠桑门。遗谬汉史。音字犹然。况于义乎。案中夏彝典。诵诗执礼。师资相授。犹有讹乱。诗云有兔斯首。斯当作鲜。齐语音讹。遂变诗文。此桑门之例也。礼记云孔子蚤作。蚤当作早。而字同蚤虱。此古字同文。即浮屠之例也。中国旧经而有斯蚤之异华戎远译何怪于屠桑哉。若夫度字传义。则置言由笔。所以新旧众经。大同小异天竺语称维摩诘。旧译解云无垢称。关中译云净名。净即无垢。名即是称。此言殊而义均也。旧经称众祐。新经云世尊。此立义之异㫖也。旧经云乹沓和。新经云乹闼婆。此国音之不同也。略举三条。余可类推矣。是以义之得失。由乎译人。辞之质文。系于执笔。或善梵义而不了汉音。或明汉文而不晓梵意。虽有偏解。终隔圆通。若梵汉两明。意义四畅。然后宣述经奥于是乎正。前古译人。莫能曲练。所以旧经文意致有阻碍。岂经碍哉。译之失耳。昔安息世高。聪哲不群。所出众经。质文允正。安玄严调。既亹亹以调理。支越竺兰。亦彬彬而雅畅。凡斯数贤。并见美前代。及护公专精兼习华梵。译文传经不愆于旧。逮乎罗什法师俊神金照秦僧融肇慧机水镜。故能表𤼵挥翰。克明经奥。大乘微言于斯炳焕。至昙谶之传涅槃。跋陀之出华严。辞理辩畅。明逾日月。观其为美。继轨什公矣。至于杂类细经。多出四含。或以汉来。或自晋出。译人无名。莫能详究。然文过则伤艳。质甚则患野。野艳为弊。同失经体。故知明允之匠。难可世遇矣。祐窃寻经言异论咒术言语文字皆是佛说。然则言本是一而梵汉分音。义本不二则质文殊体。虽传译得失运通随缘。而尊经妙理湛然常照矣。既仰集始缘。故次述末译。始缘兴于西方。末译行于东国。故原始要终。寓之记末云尔。

　　陕州弘农郡五张寺经藏记

　　𢈔　信(后周)

　　盖闻如来说法。万万恒沙菩萨转轮生生世界。岂直优波提舍。祗夜修多而已哉。是以熙连禅河质多罗树。七处八会。三清四说。皮纸骨笔。木叶山花。象负之所未胜。龙藏之所不尽。虽复银函东度。金叠南翻。秦景遥传。竺兰私记。譬犹得海水之一珠。不下昆山之片玉。若夫人云深藏。师子雷音。梵志往生。声闻说戒。雪山罗汉之论。鹫岭菩提之法。本无极际。何可胜言。弘农五张寺者南阳张元高寓居此地。昔者千金之族。见徙五陵。大姓之民。移家六郡盖其流也。▆高五子负荷遗训。离经辨志。并是成名。入室生光。咸能显德。加以尊承慧业敬受法门。兄弟同居。共舍为寺。伽蓝肇建即以五张为名。是知城居赵信。仍名赵信之城。殿入萧何。即号萧何之殿加以象马无吝。衣裘之舍春园柳路变入禅林蚕月桑津回成定水。平舆虽盛。岂可独擅二龙。扶风最良。不得专称五马。寺主三藏大法师法映。邑主洛州刺史张隆等。财行法檀。身心罄竭兼化乡邑。道俗数千。敬造一功德轮。见成三百余部雷书云书。金绳金捡。削蒸栗之简。装酸枣之珠。并入香城。咸封禅阁。坐堂伏槛。差非湘水之神。绿房紫的。足拟恭王之殿。高掌西望。长河北临。鼎气常浮。炉烟咸起。户牖寥廓。吹万龙门之风。梁栋峥嵘。落实河源之树。僧徒云集。不远炖煌之城学侣相奔。更合华阴之市。两陕昔分。寔基王化二陵今阻。翻驰羽檄。虞公屋产交乱风尘。召伯甘棠。凋零霜露。虽复兼能共治。未遣渡河之兽。烽柝是警。实扰移关之民。是以法王御世。天人论道汲引四流。周圆五怖。故能调伏怨憎。消除结缚。法水津梁。得无砥柱之难。香山辙迹。非复终南之险。天子命我。试守此邦。墨灶未黔。孔席无暖。才临都尉之境。即有楼船之役。既而南风不竞。北道言旋。幕府既开。邦君且止。乡俗𦒿老。依然此别。属兹法事。须余制文。聊以课虚为铭云尔。

　　舍卫之国祇洹之园。三明极地。八会穷源连河竞说。胜辨争论。波提东度。只夜南翻。非空即色。离有无言。达人止是。独悟重昏。身虽系鸟。心避腾猿。禅楼却月。义殿翔鹍。回风香盖。反露珠幡西临砥柱。东背轘辕。河鸣阳硖。山向苏门。翔禽歌啭流涧弦喧度河余兽移关旧村。昔为畿服。今戍塞垣。城疑广武。地似楼烦。爟烽并照。象马单奔。无钟袭莒。有雨围原。不资十方。谁释三怨。风倾地柱。火及天元。银钩永固。金牒长存。封君马首。方事南蕃。言从杨仆。请谢刘昆。

　　不必定入定入印经翻译记

　　失名

　　出世智道。亦名为印。此经印义。或然不然。私情有指。未许官用。何者私情。今且当向。𤼵心修行。证会名入。所乘强劣。有定不定。圣说定入。说不定入。言义如是。决定名印。说如是故。名如是经。其门要密。通必有寄。魏尚书令仪同高公。深知佛法。出自中天。翻为此典。万未有一。采拣集人。在第更译。沙门昙林。瞿昙流支。兴和四年。岁次降娄。月建在戌。朔次甲子。壬午之日。出此如左。九千一百。九十三字。

　　隋开皇建舍利塔纂记

　　王　劭(隋)

　　皇帝以起塔之旦。在大兴宫之大兴殿庭。西面执圭而立。延请佛像。及沙门三百六十七人。幡盖香华。赞呗音乐。自大兴善寺。来居殿堂。皇帝烧香礼拜。降御东廊亲率文武百僚素食斋戒是。时内宫东宫。逮于京邑。𣴭𣴭万宇。舟车所通。一切眷属人民莫不奉行圣法。众僧初入。敕使左右密夹数之。自显阳门及升阶。凡𢿘三遍。常剩一人。皇帝见一异僧曷槃覆髆。以语左右曰。莫惊动他。置之尔。去已重数之。曷槃覆髆者果不复现。舍利之将行也。皇帝曰今佛法重兴。必有感应。其后处处表奏。皆如所言。

　　岐州于凤泉寺起塔。将造函。寺东北二十里。忽见文石四段。光润如玉。小大平整。因取之以作重函。于是大函南壁。异色分炳为双树之形。高三尺三寸。茎如雪白。叶如玛瑙。北壁东壁有鸟兽龙象之状。四壁皆有华形。左旋右转。其后基石渐变。尽如水精。沙门道璨图此双树之象。置于许州。叶尽变为青色。明年岐州大宝昌寺。写得陕州瑞相图。置于佛堂以供养当户。大像三吐赤光。流出户外。于是户外十佛像。及观世音菩萨亦频放光。半旬之内天华再落。

　　秦州于静念寺起塔。先是寺僧梦群仙降集。以赤绳量地。铁橛钉记之。及定塔基。正当其所。再有瑞云来覆舍利。是时十月雪下。而近寺草木悉皆开华。舍利将入函。神光远照。空内又有赞叹之声。

　　蒲州于栖岩寺起塔。九月二十六日舍利在治下仁寿寺。其夜堂内光明如昼。二十八日定基。明日地大震。山大吼。岩上有钟鼓之声。十月七日舍利将之栖岩。地又动。八日舆登山。从者千[婁*支]。大风从下而上。因风力俄顷至于佛堂。其夜浮图上有光长[婁*支]尺。乍隐乍显。至于十余。瓶内亦有光五道散出。还敛入瓶。又有二光并大如钵。出于西壁。合为一道流入塔基。食顷乃灭。俄而复出流入于堂。山顶亦有大光。照二百里远。望者皆言烧山。九日夜又有二光绕浮图。其一流照西谷。其一流照南谷。十二日堂内又有光。状如香罏流至浮图露盘。移时乃灭。其夜露盘上又有光。或散或聚皆似莲华。移更乃灭。十三日夜浮图上又有光。如三佛像并高尺。停住者久之。十四日夜有光三道从堂而出。其一直上天。其一流于东北。其一状如楼阙赫照州城。自朔至望。寺及城内常闻异香。桃李杏柰多华。人采之以供养。舍利入函之夜。又有光再从塔出。圆如大镜。诸光多紫赤。而见者色状不必同。或云如大电。或云如燎火其都无所见者十二三。有妇人抱新死小儿来乞救护。至夜便苏遇光照以愈疾者非一。诸州皆有感应。而栖岩寺最多。

　　并州于旧无量寿寺起塔。舍利初在道场。大众礼拜重患者便得除。起塔之日云雾昼昏。至于已后。日乃朗照。五色云来之舍利。舍利将入函放光。或一尺。或五寸。有无量天神。各持香华幢幡宝盖。遍覆州城。

　　定州于恒岳寺起塔。有一异翁来礼拜。施布一疋负土[婁*支]笼。人问其姓字而不答。忽然失之。此地旧无水。开皇三年初营寺。其西八里白龙渊。忽东流而过。作役罢。水便绝。及将起新塔。水复大流。

　　相州于大慈寺起塔。天时阴雪。舍利将下。日便朗照。始入函。云复合建塔之明年八月。光天尼寺僧。写得陕州瑞相图。置于佛堂。神光屡𤼵如电。又有五色云盖。正临堂上。一日四见焉。又有白云状如林木。氛雨金华。其花之状。形如大蝶。色似青琉璃。翱翔而下。乃腾虚而去。明年正月。寺内又雨天华。

　　郑州于定觉寺起塔。舍利将至寺东有光如大流星入至佛堂前而没。舆到此处。无故自止。既而定塔基于西岸。其东岸旧舍利塔。有三光西流入于基所。寺僧设二千人斋供。然而万余人食之不尽。一瓮饭出八十盆。余食供寺众二百人。数日乃尽舍利将入函。四面悬幡无风而一时内向。

　　泰州于岱岳寺起塔。舍利至州。其夜岳庙内有鼓声。天将晓。三重门皆自辟或见三十骑从庙而出。盖岳神也。舍利自州之寺。未至𢿘里。云盖出于山顶。五色而三重。白气如虹。来覆舍利。散成大雾。沾湿人衣。其状如垂珠。其味如甘露。自旦至午。雾气乃敛而归山。分为三段。乍来乍往如军行然。盖亦岳神之来迎也。于是瓶内有声。放光高丈余。食顷乃灭。人审视之。见琉璃内金瓶盖自开。瓶口有寸光如箸。炯然西指。虽急转终不回。如此经八日。将入函。光遂散出。还入金瓶。云雾复起。有童子能诵法华经。来礼舍利。遂烧身于野以供养焉。明年二月六日。泰山神鼓竟夜鸣。北听则声南。南听则声北。东西亦如之。

　　蒋州于栖霞寺起塔。邻人先梦佛从西北来。宝盖幡花映满。寺众悉执花香出迎。及舍利至。如所梦焉。

　　苏州于虎丘山寺起塔。其地是晋司徒王珣琴台。掘得砖函银合子。有一舍利。浮之钵木。右转四周。舍利初𤼵州。天降雨。未至寺日便出乃有杂色云。临舆而行。徘徊不散至于塔所。空里有音乐之声。

　　番州于洪杨乡崇杨里之灵鹫山寺起塔。掘得宋末所置石函三。其二各有铜函。盛二小银像。其一有银瓶子盛金瓶。疑本有舍利今乃空矣。既而坑内有神仙云气之像。昔宋主刘义隆之时天竺有圣僧求那跋摩。将诣杨都路过灵鹫寺。谓诸僧曰。此间寻有异瑞。兼直王者登临。征应建立。终逢菩萨圣主。方大修弘。其年冬果有群燕共衔绣像。委之堂内。及齐主萧道成初为始兴太守。游于此寺而起白塔。陈天嘉三年寺内立碑。其文亦如此。

　　皇帝当此十月之内。每因食于齿下得舍利。皇后亦然。以银碗水浮其一。出示百官。须臾忽见有两。右旋相着。二贵人及晋王昭。豫章王暕。蒙赐蚬。敕令审视之。各于蚬内得舍利一。未过二旬宫内凡得十九。多放光明。自是远近道俗所有舍利率奉献焉。皇帝曰未必皆是真。诸沙门相与椎试之。果有十三玉粟。其真舍利。铁䆘而无损。

　　舍利感应记(并表)

　　王　雄(隋)

　　臣雄等言。臣闻大觉圆备。理照空有。至圣虚凝。义无生灭。故虽形分聚芥。尚贮金罂。体散吹尘。犹兴宝刹。自释提请灰之后。育王建塔已来。未有分布舍利。绍隆胜业。伏惟皇帝积因旷劫。㝛证菩提。降迹人王。护持世界。往者道消在运。仁祠废毁慈灯灭影。智海绝流。皇祚既兴。法鼓方震。区宇之内。咸为净土。生灵之类。皆覆梵云。去夏六月。爰𤼵诏㫖。延请沙门。奉送舍利于三十州。以十月十五日。同时起塔。而蒲州栖岩寺规模置塔之所。于此山上。乃有钟鼓之声。舍利在讲堂内。其夜前浮图之上𤼵大光明。爰及堂里。流照满室。将置舍利于铜函。又有光若香罏乘空而上。至浮图宝瓶。复起紫焰。或散或聚皆成莲华。又有光明于浮图上。状如佛像花趺宛具。停住久之。稍乃消隐。又有光明绕浮图宝瓶。蒲州城内仁寿寺僧等。遥望山顶。光如楼阙。山峰涧谷。昭然显见。照州城东南一隅。良久不灭。其栖嵓寺者。即是太祖武元皇帝之所建造。又华州置塔之处。于时云雾大雪。忽即开朗。正当塔上。有五色相轮。舍利下讫。还起云雾。皇帝皇后又得舍利。流辉散彩。或出或沉。自非至德精诚。道合灵圣。岂能神功妙相。致此奇特。臣等命偶昌年。既睹太平之世。生逢善业。方出尘劳之境。不胜抃跃。谨拜表陈贺以闻。

　　恒州四月八日临向午时。欲下舍利。光景明净。天廓无云。空里即雨。宝屑天花。状似金银碎薄。大小间杂。氛氛散下。犹如雪落。先降塔基石函上。遍堕寺内城治。俱有杂色晃曜。金晶映日。时即将衣承取。复在地拾得。道俗大众十万余人并见俱获。又刹柱东西二处。忽有异气。其色黄白。初细后粗。如烽火𤎆。龙形宛转。回屈直上。周旋塔顶。游腾清汉。莫测长短。良久乃灭。又有四白鹤从东北而来。周绕塔上西南而去。至二十日巳时筑塔基恰成。复雨宝屑天花。[(冰-水+〡)*ㄆ]得盛有一升。即遣行参军王亮于先奉献。皇帝开花。于宝屑内。复得舍利三颗。

　　曹州表云。三月二十九日。舍利于子城上赤光现。四月五日申时。舍利现双树并有师子现。五日亥时。舍利现金光长七寸。六日卯时。龙花树现。下有佛像俱出。六日午时。漆龛板外光明。状如金花色六日申时。漆龛北板上及佛菩萨双树等形。六日亥时舍利精舍里。出黄白花光长四五寸。八日辰时。漆龛板后云雾金光等形状。巳时漆龛板后。娑罗树莲华影佛像众僧师子形等。午时塔上五色云现。午时漆龛内板上有娑罗双树林楼阁等现。九日漆龛内板上。叠石垒基文甲后漆龛板外。大娑罗树及僧执香罏等形容。金佛像现。似若太子初生身如黄金色。后有三僧身着紫黄法服。手捉香罏供养。其香气与世香不同。每日恒闻。

　　徐州表云。舍利石函。盖四月五日磨治讫。遂变出仙人二。僧四人。居士一人。骐驎一。师子一。鱼二。自余并似山水之状。

　　赵州表云。舍利于塔所放赤光。从未至申。更见不同。或似形像。或似楼阁。或见白光。乍大乍小。又见一佛像长二尺余坐于莲花趺坐。又以二菩萨挟侍。长一尺余。从卯至巳。见诸形相。道俗四部二万余人。咸悉瞻仰。

　　雍州表云。仁寿二年五月十二日。京城内胜光寺大兴善寺。法界寺。州公廨里。及城治街巷。天雨银屑。大如榆筴。小如麸等。表送奉献。仁觉寺五月十二日雨宝屑天花。芭蕉枝叶棕榈茎檊上。人皆拾得。大小如前无异。仁寿二年六月五日夜。仁寿宫所慈善寺。新佛堂内。灵光映现。形如钵许。从前柱绕梁栿。众僧睹见。仁寿二年六月五日夜。雨银屑天花。枇杷叶上及余草头上落地。仁寿二年六月八日诸州送舍利沙门使还宫所见㫖相问慰劳讫。令九日赴慈善寺为庆光斋。僧众至寺。赞诵旋绕行香欲食。空里微零。复雨银屑天花。舍人崔君德令盛奉献。京城内胜光寺模得陕州舍利石函变现瑞像。娑罗双树等形相者。仁寿二年五月二十三日已后在寺日日放光。城治道俗远来看人。归依礼拜阗门塞路。往还如市。其城内诸寺外县诸州。以绢素模将去者。或上舆放光。或在道映照。或至前所开明现朗。光光色别。随见不同。仁寿二年七月十五日。京城内延兴寺。灌写释迦金铜像丈六。其夜雨宝屑银华。香气甚异无比。

　　陕州舍利。从三月十五日申时。至四月八日戌时。合一十一度见灵瑞。四度放光。光内见华树。二度五色云。掘地得乌石函。变八娑罗树。树下有水。一卧佛。三菩萨。一神尼。函内见鸟。三枝金华兴云成轮相。自然幡盖。函内流出香云再放光。舍利在陕州城。三月二十三日夜二更里。大通寺。善法寺。阐业寺。并见光明。唯善法寺所见光内。有两个华树。形色分别。久而方灭。其色初赤。寻即变白。后散如水银。满屋之内。物皆照彻。舍利在大兴国寺。四月二日夜二更里。灵胜寺见光明洞了。庭前果树及北坡草木光照处见其形。塔基下掘地得鸟舍利来向大兴国寺。三月二十八日卯时筑基。掘地已深五尺。有阌乡县玉山乡民杜化云。钁下忽见一鸟。青黄色大如鹑。驯行塔内。安然自处。执之不恐。五色云再见。四月五日。石函内外四面见佛菩萨神尼。娑罗树光明等。四月七日。石函外东面石文乱起。更向北面。以衫袖拂拭。随手向上。即见娑罗树一双。东西相对。枝叶宛具。作深青色。俄顷道俗奔集。复于西面外以水浇洗即见两树叶有五色。次南面外复有两树枝条稍直。其叶色黄白。次东面外复有两树色青叶长。其四面树下并有水文。于此两树之间。初见一鸟仰卧。次后看时其鸟已立。鸟前有金华三枝。鸟形大小毛色与前掘地得者不异。其鸟须臾向西南行至佛下停住。函内西南近角。复有一菩萨坐华台上面向东。有一立尼。面向西而向菩萨合掌。相去二寸。西面内复有二菩萨并立。一金色面向南。一银色面向北。相去可有三寸。西唇上有一卧佛侧身。头向北。面向西。其三菩萨于石内并放红紫光高一尺许。从已至未形状不移。图画已后色渐微灭。道俗观者其数不少。此函本是青石。色基黑闇。见瑞之时。变为明白。表里映彻。周回四面。俱遣人坐。并相照见。无所翳障。其函内外四面。总见一佛三菩萨。一尼。一鸟。三枝华。八株树。午时四方云起。变成轮相。复有自然幡盖。及塔上香云二度光见。四月八日午时。欲下舍利。于时道俗悲号。四方忽然一时云起。如𤎆如雾。渐欲向上。至于日所。即绕日变成一晕犹如车轮。内别有白云团圆。翳日月光渐即微闇如小盏许。在轮外周匝。次第以云为辐。其轮及辐并作红紫色。至下舍利讫。其云散灭。日光还即明净。复于塔院西北墙外大有自然幡盖。亦有见幡盖围绕舍利者。当时谓有人捉幡供养。至下舍利讫。其幡盖等忽即不见。于时道俗见者不少。至戌时。塔上有青云气从塔内而出。其云甚香(并广弘明集)。

　　释迦如来成道记

　　王　勃(唐)

　　观夫释迦如来之垂迹也。净法界身。本无出没。大悲愿力。示现受生。洎兜率陀天。为护明菩萨。降迦毗罗国。号一切义成。金团天子选其家。白净饭王为其父。玉象乘日。示来于大术胎中。金轮作王。创诞于无忧树下。八十种随形之妙好。粲若芬花三十二大士之相仪。皎如圆月。四方而各行七步。九水而共沐一身。现优昙花。作师子吼言胎分之已尽。早证常身。为度生以还来。今垂化迹。于是还羁襁褓。示类婴儿。为占相也。悲怅于阿私陁山。往郊祠也。惊起于大自在庙。或为童子。或学声明。为讲武也。箭塔箭井犹存。为捔力也。象迹象坈仍在。受欲乐于十岁。现游观于四门。乐沙门身。厌老病死于是澡瓶天子。以警觉彰伎女之丑容。净居天人。以捧持跃车匿而严驾。逾春城于八夜。栖雪岭于六年。人辞怆恋主之心。马䑛落连珠之泪。挥宝刀而落绀发。塔起天宫。将衮服以贸皮衣。形参山鹿。扣林仙之所得。了世定之非真。食麦食麻。降苦降乐。且瑶琴奏曲。必自中而曲成。佛果圆因。亦假中而果满。由是择其处也。过龙窟。浴其身也。入连河。示其食也。受难陁之乳糜。示其座也。受吉祥之茆草。以最后之胜体。诣菩提之道场。圆解脱之深因。登金刚之宝座。一百四十功德不共二乘。八万四千法门。高超十地。由是魔军威慑于慈力。愁怖旋归。媚女败毒于定心。媸嬴变质。于是坚牢地神。踊跃而作证。虚空天子。展转而报知。类莲华而出水。赫焕无方。若桂月以悬空。光明洞彻。经七日受提谓之麨蜜。警以少小之言。垂一音授贾客之戒归。赐与人天之福。既成佛已。观所化缘。悲二仙而不遇雷音。喜五人而堪从法化。然以尘根昧劣。圣智渊深。顺其法则法不应根顺其根。则根不达法。莫不为爱河之长溺。缘痴乐之所盲。苟不利于当闻。仍假言而入灭。于是忉利帝释。云驱于三十三天。堪忍界王。雾拥于一十八梵。头面作礼。致敬精专。请转法轮。劝随宜说。如来寻念善逝通规。顺古佛之嘉谟。应群机之鄙欲。于时十方佛现。同兴赞美之词。一法乘分。共创尘劳之域。由是起道树。诣鹿园。三月调根。五人得度。憍陈如悟慈尊之首唱[并*(刃*、)]解标名。舍利弗逢马胜以传言。于途见谛。采菽氏继踵以师事。率门属以同归。迦叶氏汇迹以降心领火徒而回席。莫不甘露洪澍末尼普应天界人界。鹦林尸林。或鹭池。或鹫岭。或海殿或庵园。或猕猴江。或火龙窟。或住波罗柰。或居摩碣提。或依坚固林。或止音乐树或海濵楞伽顶。或山际补陁岩。或迦兰陁竹园。或舍卫国金地。或应念而空现。或没山而出宫或说法假于六方。或化身变为三尺。或掌覆而指变或光流而佛来。或一身普集于多身。或此界便明于他界。或变净而以净覆秽。或随俗而即俗明真。若空谷之答响。洪钟之待扣矣。其间所说。阿含四有。般若八空蜜严华严。佛藏地藏。思益天之请问。楞伽山之语心万行首楞严。一乘无量义。大悲芬陁利。法炬陀罗尼。无垢称之说经须达拏之瑞应。本事本生之别。讽颂重颂之殊。象马兔之三兽渡河。羊鹿牛之三车出宅。或谓之有空守中也。或谓之无转照持也。或谓之顿也渐也。或谓之半也满也。或无说而常说。或不闻而恒闻。或保任而可凭。或加被而不忘。无小而不大无边而不中。三乘同入一佛乘。三性同归一法性。真可谓父母孩孺。导师险夷。悬日月于幽宵。布舟航于幻海。为云为雨。使枯槁以还滋。为救为归。指穷途于寿域。暨乎所作已办。功成不居。将返本以还源。类薪尽而火灭。由是指力地。诣金河。光流面门。相惊尘刹。山摇地动。俱兴苦痛之声。异类变容。同现奢花之血。受纯陁之后供。纳毗夜之密言。唱四德以显三伊。指万有而归一性。酬多罗迦叶。四十二请问已周。度须跋陁罗。八十一化缘将毕。破十仙之横计。使获朝闻。建四塔之崇规。遐滋末叶。将欲明有为之有灭。表无相以无生。上升金刚身。往复虚空界。日月其犹堕落。萤光如何久留。诫有常身。使无放逸。于是还登玉座。首卧鹤林。遍游三昧之门。将复一真之性。逆入顺入。全超半超。依四禅之等持。湛三点之圆寂。是时也。人天𠮧躄。鸟兽哀号。飘风骤云。山吼波逆。案轮王之古式。方俟葬仪。命力士以捧持。竟无能动。由是金棺自举。绕拘尸之大城宝炬不然驻阇维之盛礼。未生怨在于王舍。创结梦于十号慈尊。犬迦叶远下鸡峰。获瞻礼于千辐轮足。毕以兜罗致㲲圣火自焚。𤑔王众旃檀之薪。注帝释金瓶之水。彼愿力犹在。悲心尚熏。碎金刚之胜身。为舍利之遗骨。于是八国严卫。四兵肃容。各自捧于金坛。竟归兴于宝塔。于是若牙若发。迦叶波礼于忉利天宫。或炭或灰。无忧王建于赡部洲界。若乃金言道在。尘劫法存。象王去而象子随。一灯灭而一灯续。大迦叶云迎千众。阿难陁雷吼三轮。商那表定于未来。鞠多化筹而盈室。始自坏梁之感。终乎流乳之征。瓶器异而水必同。灯点殊而光终一。是以大乘之真空妙有。文殊弥勒异其宗。小乘而分㲲析金。上座大众元其部。或十支宏阐。或千部郁兴。马鸣龙树继其芳。无著天亲播其美。或提婆凿眸而作器。陈那吼石以飞声。或百偈齐祛于外宗。或十师翊赞于遗颂。或闻经而夜升兜率。或待佛而窟寄修罗。或剑誓首以要期。或象䭾金而请释。或赏能而食邑。或得胜而建幢。或论般若之理也名灯。或究俱舍之非也名雹。莫不殊途异辙。终会一源。自有及空。咸归万德自商周见虹贯。炎汉梦金人。教及神州。声流华夏。勃叨生季世。获奉真谭。虽录续而以叙金言。在飘零而不逢玉相。见闻尽耳。宗致昭然。盖委遗文。不复备而言也。乃为铭曰。

　　化起从本源功成应贤劫。万行显真宗。三祗积鸿业为法出于世。降灵示分胁。眉横天帝弓。目带青莲叶。仙师相垂泪。天神争捧接。灌顶当在宫飞轮化弥帖。宗承天日贵。象贯师子颊。善教谁与传。枰弹独豪侠。游观惊老死。逾城弃臣妾。落发亲宝刀。贸衣遇群猎寄迹狎麋鹿。苦身示羸怯。食麋人尽知。坐草魔方慑。洁若莲出水。明逾镜开箧。山海类高深。云雷等辞㨗。三时教弥阐。万类根自惬。四问聊欲酬。十仙度相蹑。补处记慈氏。遗文嘱迦叶卧树徒载春。香薪已焚㲲。悲心及绵远。舍利光炜华。独我生后时。余波幸沾涉。

　　龙兴寺净土院记

　　柳宗元(唐)

　　中州之西𢿘万里。有国曰身毒。(汉书音乾笃即天竺也)释迦牟尼如来示现之地。彼佛言西方过十万亿佛土。有世界曰极乐。佛号无量寿。其国无有三毒八难。众宝以为饰。其人无有十缠九恼。群圣以为友。有能诚心大愿。归心是土者。苟念力具足。则往生彼国。然后出三界之外。其于佛道无退转者。其言无所欺也。晋时庐山远法师。作念佛三昧咏。大劝于时。其后天台大师。着释净土十疑论。宏宣其教。周密微妙。迷者咸赖焉。盖其留异迹而去者甚众。永州龙兴寺。前刺史李承眰。及僧法林。置净土堂于寺之东偏。常奉斯事。逮今余三十年。廉隅毁顿。图像崩坠。会巽上人居其宇下。柳集余学陵零重巽求其道。积三十年。吾独有得焉。始复理焉。上人者。修最上乘。解第一义。无体空析色之迹。而造乎真源。通假有借无之名。而入于实相。境与智合。事与理并。故虽往生之因亦相用不舍。誓葺兹宇以开后学。有信士图为佛像法相甚具焉。今刺史冯公作大门以表其位。余遂周延四阿环以廊庑续二大士之像。缯盖幢幡以成就之。呜呼有能求无生之生者。如舟筏之存乎。是遂以天台十疑论书于墙宇。使观者起信焉。

　　画西方净土帧记

　　白居易(唐)

　　我本师释迦如来说言从是西方过十万亿佛土。有世界号极乐。以无八苦四恶道故也。其国号净土以无三毒五浊业故也。其佛号阿弥陀。以寿无量愿无量功德相好光明无量故也。其佛此娑婆世界微尘众生。无贤愚无贵贱。无幼艾。有起心归佛者。举手合掌必先向西方。有怖厄苦恼者。开口𤼵声。必先念阿弥陀佛。又范金合土。刻石织纹。乃至印水聚沙童子戏者。莫不率以。阿弥陀佛为上首。不知其然而然。由是而观。是彼如来有大誓愿于此众生。此众生有大因缘于彼国土明矣。不然者。东南北方。过去未来现在佛多矣。何独如是哉。何独如是哉。唐中大夫太子少傅上柱国冯翊县开国侯赐紫金鱼袋白居易当衰暮之岁。中风痹之疾。乃舍俸钱三万。命工人杜宗敬按阿弥陁无量寿二经。画西方世界一部。高九尺。广丈有三尺。弥陀尊佛坐中央。观音势至二大士侍左右。人天瞻仰。眷属围绕。楼台妓乐。水树华鸟。七宝严饰。五彩张施。烂烂煌煌。功德成就。弟子居易焚香稽首。跪于佛前。起慈悲心。𤼵弘誓愿愿此功德。回施一切众生。一切众生。有如我老者。如我病者。愿皆离苦得乐。断恶修善。不越南赡部。便睹西方白毫大光。应念来感青莲上品。随愿往生。从现在身。尽未来际常得亲近而供养也。欲重宣此愿而偈赞曰。

　极乐世界清净土　　无诸恶道及众苦
　愿如老身病苦者　　同生无量寿佛所

　　法性寺菩提树发塔记

　　释法才(唐)

　　佛祖兴世。信非偶然。昔宋朝求那跋陁罗三藏。建兹戒坛预忏曰。后当有肉身菩萨。受戒于此。梁天监元年。又有梵僧智药三藏。航海而至。自西竺持来菩提𣗳一株植于戒坛前。且立碑云。吾过后一百六十年。当有肉身菩萨。来此𣗳下开演上乘。度无量众。真传佛心印之法主也。今能禅师正月八日抵此。因论风幡语。而与宗法师说无上道。宗踊跃忻庆。昔所未闻。遂诘得法端由。于十五日。普会四众。为师祝发。二月八日。集诸名德。受具足戒。既而于菩提树下。开单传宗㫖。一如昔忏。法才遂募众缘。建兹浮图。瘗禅师发。一旦落成。八面严洁腾空。七层端如踊出。伟欤禅师。法力之厚。弹指即遂。万古嘉猷。巍然不磨。聊叙梗概以纪岁月云。仪凤元年岁次丙子吾佛生日谨识。

　　西川鹦鹉舍利塔记

　　韦　皋(唐)

　　元精以五气授万类。虽鳞介羽毛。必有感清英淳粹者矣。或炳耀离火。或禀奇苍精。皆应乎人文以奉若时政。则有革彼禽类。习乎能言。了空相于不念。留真骨于已毙。殆非元圣示现感于人心。同夫异缘用一真化。前岁有献鹦鹉鸟者。曰此鸟声容可观。音中华夏。有河东裴氏者。志乐金仙之道。闻四方有珍禽群嬉和鸣。演畅法音。以此鸟名载梵经。智殊常类。意佛身所化。常狎而敬之。始告以六斋之禁。比及辰后。非时之食。终夕不视。固可以矫激流俗。端严梵伦。或教以持佛名号者。当由有念以至无念。则仰首奋翼。若承若听。其后或俾之念佛。则默然而不答。或谓之不念。即唱言阿弥陀佛。历试如一。曾无爽异。余谓其以有念为缘生。以无念为真际。缘生不答。为缘起也。真际虽言言本空也。每虚室或曙𤼵和雅音。穆如笙竽。静鼓天风。下上其音念念相续。闻之者莫不洗然而嘉善矣。於戏。生有辰乎。缘有尽乎。以今年七月辛酉不怿。巳日而甚驯。养者知其将尽。乃鸣磬告曰。将西归乎。为尔击磬。尔其存念每一击磬。一称弥陀佛。洎十击磬而十念成。敛羽委足。不震不仆。奄然而绝。按释典十念成往生西方。又云得佛慧者。殁有舍利。知其说者。固不隔于殊类。或遂命火以阇维之法焚之。余烬之末果舍利十余粒。炯尔耀日。莹然在掌。识者惊视。闻者骇听。咸曰。苟可以诱迷利世安往而非菩萨之化欤。时有高僧慧观。常诣三学山。巡礼圣迹。闻说此鸟。涕泪悲泣。请以舍利于灵山。用陶瓮建塔。旌其异也。余谓此禽存而由道。没而有征。古之所以通圣贤。阶至化者。女蜗蛇躯以嗣帝。中衍鸟身而建侯。纪乎策书。其谁曰语怪。而况此鸟。有弘于道流。圣证昭昭。胡可默已。是用不愧。直书于辞。贞元十九年八月十四日检校司徒兼中书成都尹南康郡王韦皋记。

　　荆南居客麻城忠。淳熙间有一鹦鹉在雕笼中。见长老寿普来。忽鸣曰。望慈悲解脱。僧曰小畜。谁教尔能言。鹦鹉顿悟。自后不复作声。数月麻嫌其不语。纵之。径赴僧侧。啾啁致谢。僧戒之曰。宜高飞。免再堕。又求指教。僧令诵佛法。经八年。僧至桃源王家庵。一小儿来谢曰。吾昔麻氏鹦鹉也。荷方便今在四巷萧家作男子矣。验之左胁下尚有翅毛。夫鹦鹉且有后身。则胡僧谓韦皋为孔明再世。当不妄也。

　　黄石岩禅院记

　　刘　轲(唐)

　　庚辰岁。山客刘轲采拾怪异自麓至顶。却下半里余。次于黄石岩。岩中有栖禅子。不知其几腊。乃赜其轻重。颇见其宅心之地。乃问其住年。但手指松桂云。毫发我植今环人臂乌飞兔走吾复何齿。矧卯戌之昏旦。霜炎之冻炙。生落之荣瘁。去留之沿溯。虽云云自彼。而于我蔑如也。於戏。向非岩房峭绝孤峙。则人境两失其宜也。复何言哉。观夫烟云杂乎履舄。岚霭生于襟袖。群形浩扰并入眸子。每至烟雨初霁。山光澄练。冷冷仙语。如在耳右。况又耸凌竞上。㝠㝠焉知不能与洪崖接袂。浮丘连驾盈缩造化。吐纳灏气。绝惭容于厚面。远喧𤰞之臊秽乎。不得而然者。盖钩也。饵也。名为利钩。利为名饵。吞钩食饵。手足羁锁。彼焉得跳跃于此乎。夫禅子脱去桎梏四支宣展。动与云无心。静将石何几。物我一致。端邪径塞。仆所谓非斯人不能住斯境也。禅师宜春人。俗姓刘。名常浔。人以师久住。遂以其姓易其岩名云。

　　天台山国清寺三隐记

　　释志南(唐)

　　丰干禅师。唐贞观初。居天台国清寺。剪发齐眉。衣布裘。人或问佛理。止答随时二字。有寒山子拾得者。亦不知其氏族。时谓风狂子。独与师相亲。寒居止唐兴县西七十里寒岩。以是得名。拾因师至赤城。道侧闻儿啼声。问之云孤弃于此。乃名拾得。携至寺。付库院。后库僧灵熠令知食堂香灯。忽登坐。与佛像对盘而餐。复于圣僧前。呼曰小果。熠告尊宿等。易令厨内涤器。常日斋毕。澄滤残食菜滓。以筒盛之。寒来即负之而去寒容貌枯悴。布襦零落以桦皮为冠。曳大木屐时至寺或廊下徐行或厨内执爨或混处童牧或时叫噪。望空谩骂。或云咄哉咄哉。三界轮回。僧以杖逼逐。即抚掌大笑。一日问师。古镜不磨。如何照烛。曰冰壶无影像。猿猴探水月。曰此是不照烛也。更请师道。曰万德不将来。教我道甚么。寒拾俱作礼。师谓寒曰。汝与我游五台。即我同流。若不与我去。非我同流。曰我不去。师曰。汝不是我同流。寒问汝去五台作什么。曰我去礼文殊。曰汝不是我同流。师寻独入五台逢一老翁。问莫是文殊否。曰岂有二文殊及作礼。忽不见。回天台而化。寒因众僧炙茄。以茄串打僧背一下。僧回首。寒持串云。是什么。僧云。这风颠汉。寒视𠊓僧曰。你道这个师兄。费却多少盐酱。赵州到天台。行见牛迹。寒曰。上座还识牛么。此是五百罗汉游山。州曰。既是罗汉。为甚么作牛去。寒曰苍天苍天州呵呵大笑。寒曰。笑甚么。州曰苍天苍天。寒曰。这小厮儿。却有大人之作。沩山来寺受戒。与拾往松门夹道。作虎吼三声。沩无对。寒曰。自从灵山一别。迄至于今。还相记否。沩亦无对。拾拈拄杖曰。老兄唤这个作什么。沩又无对。寒曰。休休不用问他。自从别后。已三生作国王来。总忘却也。拾扫地。寺主问姓个什么。住在何处。拾置扫。叉手而立。主罔测。寒捶胸曰。苍天苍天。拾问汝作什么。寒曰。岂不见东家人死。西家助哀。因作舞笑哭而出。又于庄舍牧牛。歌咏叫天。曰。我有一珠。埋在阴中。无人别者。众僧说戒。拾驱牛至。倚门抚掌微笑曰。悠悠哉。聚头作相。这个如何。僧怒。呵云。下人风狂。破我说戒。拾笑曰。无嗔即是戒。心净即出家。我性与汝合。一切法无差。驱牛出。乃呼前世僧名牛。即应声而过。复曰。前生不持戒。人面而畜心。汝今招此咎。怨恨于何人。佛力虽然大。汝辜于佛恩。护伽蓝神僧。厨下食。每每为鸟所耗。拾杖柣之曰。汝食不能护。安能护伽蓝乎。神附梦于合寺僧曰。拾得杖我。诘旦说梦。一一无差。视神像。果有所损。惊异牒申郡县。群谓贤士遁迹。菩萨应身。号拾得贤士。初闾丘胤将牧圆丘。头疾。医莫能愈。遇禅师名丰干。言自天台来。谒使君。告之病。师曰。身居四大。病从幻生。若欲除之。应须净水。索器咒水噀之。立愈。闾丘异之。乞言此去安危之兆。师曰记偈文殊普贤。此二菩萨见之不识。识之不见。若欲见之。不得取相。国清寺执爨涤器寒山拾得是也。闾丘到任三日。至国清。问此寺有丰干禅师否。寒山拾得。复是何人。僧道翘对曰。丰干旧祉。在经藏后。今阒无人矣。寒山拾得。尚处僧厨。闾丘入师房。止见虎迹。复问在此。作何行业。翘曰唯事负舂供僧。闲则讽咏入厨。寻访寒拾。见于灶前向火。抚掌大笑闾丘致拜。二人连声呵叱执手复大笑曰。丰干饶舌。弥陀不识。礼我何为。相携出松门。自此不复入寺。闾丘归郡。送净衣香药到岩。寒高声喝曰。贼贼遂入岩石缝中。且曰。报汝诸人。各各努力。石缝忽合。后有僧采薪南峰。距寺东南二里。遇一梵仪。持锡入岩。挑锁子骨。曰取拾得舍利。乃知入灭于此。因号岩拾得。闾丘俾道翘寻访遗迹于林间叶上。得寒所书辞颂。及村野人家三百余首。拾亦有诗数十首题石壁间云。

　　开先寺记

　　冯延巳(南唐)

　　皇上即位之九年。诏以庐山书堂旧基为寺。寺成。会昭义军节度使冯延巳。肆觐于京师。上赐从容于便殿。语及往事。顾谓曰。庐山书堂。已为寺矣。朕书堂之本意。卿亦与知。颇记忆否。对曰。陛下真诚悬日月。微臣固陋。何敢忘之。昔在吴邦。唐运中缺。陛下龄方志学。龙潜鼎司。洪惟圣心邈焉高蹈。咳唾权政。疣赘经纶。慕崆峒之师几劳轩拜。闻富寿之祝亦固尧辞。注念烟萝。每怀宴息。因寻爽垲之境。以备华胥之游。匡庐。天下之名山。江表之胜概。图志具载。仙灵咸栖。果有潜夫。来献兹地。已酬善价。遽辟重基。才俾芟除。未遑畚筑。旋则中兴在运。夏物重归。陛下位属元良。务频监抚。寝门鸡唱。方视燠寒。嵩高凤鸣。宁谐好尚。逮乎出震嗣服虽欲从之。巢父之踪其可继耶。尧舜不得已而治天下。岂虚言哉。方今陛下。日照天临。风行草偃。勤俭以化。焦劳思理。求贤草泽。尽善于百王。推公友于迈德于千古。虫蝗殒于灵雨。旱歉转为丰年。大信既孚。四方徯后。威惟取乱。仁实怀柔。所以建水僭称。肉袒而诣吏。楚邦乱略。俯首而来朝。矧彼长沙。恃险与固。隔绝声教。五纪于兹。一旦砥平。易于反掌。兵不血刃。市不易肆。拓土宇于数千里。复正朔于四十州。可大之功。冠乎史册。犹且纳陛轸虑。驭朽兢怀。物畅皇猷。民知王度。洋洋焉。荡荡焉。混一车书。岂远乎哉。言未及终。上曰。皆然矣抑朕又闻古先哲王。握图御宇。惟德是务。与善同归。俯仰抑扬。不失其正。久于其道。而天下化成。恒沙如来。出世济俗。依空说性。性外无空。信则修崇。悟则解脱。始乎正法。终乎象教。使人趋清净之域。息贪竞之心。民用以淳。理道何远。是则菩提之教。与政通焉。朕以此寺基。是朕思欲遁世之地。弃之则草莽可憯。构之则栋宇无名。不若建兴伽蓝。以居僧众。示人至理。亦助化之一端。其创置之规。奢俭之度。续用之费。卿复知耶。延巳对曰。起置之始。适巳上奏。肇乎程土工。度山木。豫章之材间出。般输之艺屡献。运斤若雨。荷锸如云。力不劳于中民。财不伤于外府。岁月未几。厥功已集。骇多宝之涌出。疑化城之突然。邃殿正门。重轩复槛。高墙虬转修廊。翼舒香厨旁开。僧房内辟。法筵清净。宛是祗陀之园。方丈精严。更类维摩之室。拥菩提之地位。俨如来之相好。功成敏手。则塑像如生。妙属良工。则丹青若活。而况依林附麓。左嵓右壑。瀑布悬吕梁之势。凌云挺阇崛之形。溪彻湓江表法流之不断。峰开石镜同慧日之长明。其或寥泬云[(冰-水+〡)*ㄆ]。户庭雨霁。钟鸣谷响。猿啼𣗳深。仰止则峻巘连空。写望则长川无际。僧闲境寂似出世间。信有为之胜因。实安禅之嘉所。足使迷者得于陆之渐。达者得不二之门。苟非圣人用心。其孰能与于此乎。上曰。卿知其始也。既如彼。其末也又如此。则文以记其事。非卿而谁。延巳对曰。臣才学本空。笔砚久废。虽然。盛德之事。固愿歌咏。惭匪当仁。曷符不朽。乃跪而进颂曰。

彭蠡之阳。庐山峻峙。积纯和气。竦搘天势。峰连奇秀。谷藏灵异。莺洞之前。胜复为最。懿乎我后。河漕运𢍆。仁圣文明。肃恭敬畏。尧舜其心。巢父其志。思憩大廷。因开福地。帝出乎震。龙飞在天。梯航合沓。符瑞骈阗。推公固本。举正求贤。九功既叙。七德俄宣。贞师一奋。建人来庭。神兵再𤼵。楚邦荡平。威震四海。疆开百城。日新之盛。无得而名。恢恢睿谟。游刃多余。乃思是境。昔拟华胥。夙心不获。缔构犹虚。改名梵宫。俾奉真如。榛芜既辟。栋楹崛起。雕甍绣檽。重栏叠砌。后𠋣崇崖。前临无地。屈曲延袤。高低迤逦。炳焕丹青。端严塑像。表上乘法。示人天相。清众昼闲。禅关夜敞。十二类生。孰不瞻仰。圣君㫖趣。古佛因缘。教化之本。治平之原。其功莫量。其福无边。皇图帝龄。永永万年。

　　保大十二年正月日立石。

　　止观坐禅法要记

　　陈　瓘(宋)

　　本自不动。何止之有。本自不蔽。何观之有。众生迷荡。去本日远。动静俱失。不昏即散。此二病本。出生众苦。令彼离苦而获安隐。当用止观以为其药。病瘳药废。医亦不立。则止观者。乃假名字。即假即空。言语道断。以大悲故。无说而说。此摩诃止观之所为作也。然其文义深广。汪洋无涯。譬如大海。孰得其际。以大悲故。复作方便。使尝一滴。知百川味。使由一沤。见全潮体。故于大经之外。又为此书。词简㫖要。读之易晓。应病之药。尽在是矣。善用药者。不治已病。止乎其未散。观乎其未昏。方止方观。而未尝昏未尝散也。如鸟双翼。如车两轮。穷远极高。无往不可。及其至也。不出于此。呜呼不知则已。知止观之可以入者。可不勉哉。此书智者亲造。而未行于世。明智大师中立。镂版以传。师之高行。人所尊敬。此书流传。其必广矣。

　　广州东莞县资福寺罗汉阁记　苏　轼(宋)

　　众生以爱故入生死。由于爱境有逆有顺而生喜怒。造种种业。展转六趣。至千万劫本所从来唯有一爱更无余病。佛大医王对病为药唯有一舍更无余药。常以此药而治此病。如水救火。应手当灭。云何众生。不灭此病。是导师过。非众生咎。何以故。众生所爱。无过身体。父母有疾割肉刺血。初无难色。若复邻人从其求乞。一爪一发。终不可得。有二导师。其一清净。不入诸相。能知众生生死之本。能知众生了然见知不生不灭出轮回处。是处安乐。堪永依怙。无异父母。支体可舍。而况财物。其一导师。以有为心。行有为法。纵不求利即自求名。譬如邻人求乞爪发。终不可得。而况肌肉。以此观之。爱吝不舍。是导师过。设如有人。无故取米。投坑阱中。见者皆恨。若以此米施诸鸟雀。见者皆喜。鸟雀无知受。我此施何异坑阱而人自然有喜有愠。如使导师有心有为。则此施者与弃无异。以此观之。爱吝不舍。非众生咎。四方之民。皆以勤苦而得衣食。所得毫末。其苦无量。独此南越岭海之民。贸迁重宝。坐获富乐。得之也易。享之也愧。是故其人以愧故舍。海道幽险。死生之间曾不容发。而况飘墯罗刹鬼国。呼号神天。佛菩萨僧。以脱须臾。当此之时。身非己有而况财物实同粪土。是故其人以惧故舍。愧惧二法。助𤼵善心。是故越人轻施乐舍。甲于四方。东莞古邑资福禅寺有老比丘。祖堂其名。未尝戒也而律自严。未尝求也而人自施。人之施堂如物在衡损益铢黍。了然觉知。堂之受施。如水涵影。虽千万过。无一留者。堂以是故。创作五百大阿罗汉严净宝阁。涌地千柱。浮空三层。壮丽之极实冠南越。东坡居士见闻。随喜而说偈言。

五百大士栖此城。南珠大贝皆东倾。众心回春柏再荣。铁林东来阁乃成。宝骨未到先通灵。赤蛇白璧珠夜明。三十袭吉谁敢争。层檐飞空俯日星。海波不摇飓无声。天风徐来韵流铃。一洗瘴雾冰雪清。人无南北寿且宁。
国家图书馆善本佛典第 52 册 No. 8951 如来香


　　如来香卷之十四目录记延庆寺净土院记　　　　陈　瓘(宋)净慈七宝弥陀像记　　　　杨　杰(宋)建弥陀宝阁记　　　　杨　杰(宋)开元寺三圣立像记　　　　释元照(宋)西庆寺净土院记　　　　释清喆(宋)南岳山弥陀塔记　　　　释法忠(宋)宝积莲社画壁记　　　　钟离松(宋)刊往生行愿略传记　　　　吴克己(宋)广平夫人往生记　　　　王以宁(宋)荆王越国夫人往生记　　　　黄　策(宋)大觉寺无尽灯记　　　　释明本(元)寂寂庵记　　　　释明本(元)空明轩记　　　　释明本(元)大同庵记　　　　释明本(元)平江幻住庵记　　　　释明本(元)弁山幻住庵记　　　　释明本(元)报恩忏院记　　　　释明本(元)旅泊室记　　　　释明本(元)有叟堂为妙意庵记(增)　　　　唐　时(明)疏南华寺六祖塔功德疏　　　　苏　轼(宋)密州请皋长老疏　　　　苏　轼(宋)忏经疏　　　　苏　轼(宋)惠州荐朝云疏　　　　苏　轼(宋)葬枯骨疏　　　　苏　轼(宋)重请戒长老住石塔疏　　　　苏　轼(宋)延庆募众念佛疏　　　　释知礼(宋)修白莲堂疏　　　　谢枋得(宋)修诸天阁疏　　　　谢枋得(宋)修白莲社经堂疏　　　　谢枋得(宋)募重刻五灯会元疏　　　　陆光祖(明)募盂兰盆施食念经礼忏疏　　　　钟　惺(明)劝请流通受持悲华经疏　　　　唐　时(明)武林西湖湖心寺净业放生疏　　　　唐　时(明)阊门放生会疏　　　　唐　时(明)惠应寺放生会疏　　　　唐　时(明)报恩寺三藏殿募田饭僧疏　　　　唐　时(明)祭文祭龙井辩才文　　　　苏　轼(宋)祭觉林山主文　　　　释德洪(宋)祭瞿运使文　　　　释明本(元)附纪事　议明州陈生遇裴丞相事　　　　葛长庚(宋)宗门尊祖议　　　　释志磐(元)巾驭乘所书所刻所辑佛法诸书目录(增)募刻如来香引捐资姓氏(附)塔铭(附)缘起(附)

　　如来香卷之十四目录终

　　如来香卷之十四

　　西吴唐　时宜之父手辑

　　记

　　延庆寺净土院记

　　陈　瓘(宋)

　　明州延庆寺住持比丘世有讲席。以天台观行为宗。自法智大师知礼。行学俱高。听徒心向。继其后者又皆得人。今百有余年矣。间有苦行精修之士。来依道场。元丰中比丘介然修西方净土之法坐而不卧。以三年为期。期满谓其同行比丘惠观仲章宗悦曰。我等各据一室。成此胜缘。后之来者加众。而室不增多。今延庆西余。尚有隙地。若得钱二千余万。构屋六十余间。中建宝阁。立丈六弥陀之身。夹以观音势至。环为十有六室。室各两间。外列三圣之像。内为禅观之所。殿临池水。水生莲华。不离尘染之中豁开世外之境。念处俱寂。了无异缘。以坚决定之心。以显安乐之土。所以顺佛慈而报国恩者。岂独我四人而已哉。所欲如是。其可成乎。惠观等答曰。以无作任运之心。作有为利益之事四明多檀信。何患乎不成。自是日营月积。更七寒暑。凡介然之所欲为。无一不如其志者。初介然然手二指誓必成此。元符二年三月落成之日。设千佛之供。复然三指。以增净誓。既成所难成。又舍所难舍。而原其用心无私己之意。于是见者闻者莫不随喜。净习之士。踊跃欣庆。而十有六室。常无虚位。期满者去。𤼵心者来。依胜境而获善利者。不知其几何人也。夫净土之教。古佛所说。诚心之士。谛受不疑。如来之叙九品。以至诚为上上。智者之造十论。破疑心之具缚。缚解情忘识散智现。则弥陀净境。何假他求。若临明镜自见面像。得者不由于识受。昧者安可以情晓。超识习而不惑。度情尘而忘造者。其唯诚乎。故曰诚者成也。成自成他。唯此而已。譬犹清净满月。普现诸水。影像非一。月体无二。摄流散而等所归。会十方而总于一。亦如十镜环绕。中然一灯光体交参东西莫辨。然而方有定位。非无西镜。名随相立。西不自西。智与理融。境将谁执。安可以在缠执方之见。而测度如来无碍之境乎。慈恩有言曰。凡夫业重。处处生贪。若不定指一方。何以系心专注。此善知识随方扶教。专设相宗。然论安养知足之胜劣则以偏劝往生为最胜。乃知通人无吝。吝则多私。境强习重。盖由观浅心浮。易往无人。良以疑深障重。若欲尽除障垢。当以决定为心。湿薪如山。豆火能𤑔。千年闇室。日照顿明。释迦文方便至深。无量寿说法无间。观世音如母念子。大势至如子忆母。古圣样辙。安可不遵。幻境虚无。有何可舍。解脱长者。不往安乐土。普贤大士。亲睹无量光。亲睹者初无动移。不往者如是而往。普融无碍。然后空假俱中。分别未忘。宁免权实互诤。若此则心安无日。得忍何期。乃知念念现前。然后决不退转。故曰若不决定成等正觉者。我誓不取菩提。于菩提心有退转者。我誓不取正觉。此乃法藏比丘之本愿。而诸上善人之所随学也。𤼵如是心。行如是行。起如是愿。趣如是果。而不违法藏之大誓。则寓迹于兹刹。栖心于此室者。皆阿鞞跋致之士也。其为胜利岂有穷哉。比丘介然唱一善念。四明信士应答如响。而所以利益一方者。其广若是。可以不记其事乎。今住持延庆明智大师中立法智之曾孙也。行业完实。人所信服。能以诚心。修净土观。于介然之事有助为多。故并书之。大观元年八月初一日延平陈瓘记。

　　净慈七宝弥陀像记

　　杨　杰(宋)

　　杭州南山净慈道场比丘法真大师守一结同志洎檀越用金银真珠珊瑚琥珀砗磲码瑙造弥陀佛像圣相殊妙感应非一无为子瞻仰赞叹碎七宝以为微尘。聚宝尘以为佛身见宝尘即见佛。佛无不是宝见佛身即见宝。宝无不是佛。七宝。世间宝也。众生贪取。无有厌足不得即瞋。痴不能悟。此恶道之因也。七宝既已为尊像矣则非世间所用。乃出世之宝也。遇宝像者。应生恭敬。严奉禁戒。纯固定力。了达智慧。此净土之因也。佛身等于太虚。故不设五藏。以众生心为心。故会中之人。各书弥陀一愿。每四十八人。而弥陀之愿周矣。悉以藏于身中示愿愿不忘众生也。髻螺千有二百一一实以舍利坚固愿力也。像成之日以八种香汤灌沐如来。表八功德水也。人随意以饮之。均甘露味也。一身清净。则一切身清净。一念清净。则一切念清净。然则不离娑婆顿超极乐。一见宝像。成就大缘。岂思议之可及哉。乃作偈曰。

　和聚七宝。　　成如来身。　　宝即是佛。　　佛外无宝。
　佛即是宝。　　宝外无佛。　　于不二境。　　现诸净土。
　赞叹巡绕。　　念念弥陀。　　当与有情。　　同超极乐。

　　建弥陀宝阁记

　　杨　杰(宋)

　　不愿生净土则已。愿生净土则无不得生。不生则已。一生则永不退转。世尊所谓阿鞞跋致。阿惟越致者与。夫具缚有漏凡夫。初凭信念得生彼土。而三毒邪见。未能顿忘。何以知其不退转耶。盖以弥陀愿力。常所摄持。大光常照。上善常聚。寿命永劫。水鸟树林。风声乐响。演畅妙乘。闻其声者。念佛念法念僧之心。未尝间断故也。众生病之。佛为医王法为良药。僧为视病人。三者现前。病不得而萌矣。以是而言。则一生净土。何从而有退转哉。钱唐僧监法宝大师从雅平生修举弥陀教观。参究宗风。乐为偈颂。颇得其趣。又精于医术。多施药以济人。人或以货资酬之。则曰非我能也。三宝之功。必转施三宝。乃造宝阁。立弥陀大像。环以九品菩萨。海藏经典在其后。清净莲池在其前。定观奥室。分列左右。誓延行人。资给长忏。以缘净土之缘。岂独以比丘身慕佛大医用法良药而已者哉。实能运慈施疗。利与众同也。其于念三宝之心可谓不敢间断矣。入是道场者观一切相为非相则能见弥陀之全体。观一切法如幻法。则能入净土之真境。观我身之无我。则能具比丘之正见。故从一如来而见无量如来。入一净土而周无量净土悟一法身而融无量法身矣。无念而念。无证而证。无修而修净土果海。岂易量哉。法宝僧监建立宝阁净土道场诱集净业之侣。以其安养。则报缘之至必果遂其所愿也。元祐元年上元日左朝散郎尚书主客员外郎轻车都尉赐紫金鱼袋无为杨杰述。

　　开元寺三圣立像记

　　释元照(宋)

　　三圣立像。见于观无量寿佛经。释迦世尊。无缘大慈。深悲堪忍未得度者。大启净土法门。曲示念佛三昧将使神栖净域。故令系想圣缘。十六妙观。于是乎设也。或曰。经云诸佛如来是法界身。入一切众生心想中。今刻木为像。世物所成。用此为佛。不知其可乎。对曰。佛身无相。亦不离相。以其无相故。世出世间。无有一法而是佛者。虽八万四千三十二相。亦即非相况他物乎。故曰离一切相。即名诸佛。以其不离相故世出世间。无有一法而非佛者。况相好乎。故曰当知一切诸法。即是佛法。如能达此相即非相。非相即相。则山河国土。草木微尘。四生六道。翾飞蠕动。莫非诸佛法身之体。而况范金合土。刻木绘塑。庄严相好。而独非佛乎。诸有智者。当观此像。材木灰布胶漆金彩。假彼众缘。和合而成。求于众缘。皆世间之物各有名。体孰为佛乎。然缘无定相物无定名。既号为佛一切众缘。莫非佛体。岂可舍此。别求佛乎。故华严云。色相不是佛。声音亦复然。亦不离色声。见佛神通力。若此观之。不住于相。亦不离相。理事一如。真俗不二。虽复对像是真见佛。经云。若佛灭后。造立形像。持用供养是人来世。必得念佛清净三昧。是知末法住持。像设为胜。上中下根。莫不沾益。是以紫檀琢削。优阗创启于西干。白㲲圆青。迦竺始流于东夏。传模既广。瑞应尤多。生灵睹相以知归佛化承风而久住。其有诚心达本。直造上乘至于举手低头。终成缘种克论博济。讵可胜言。凡到道场。宜加兢谨。

　　西庆寺净土院记

　　释清喆(宋)

　　真常寂光。本来明妙。忽然念起。受此飘零。大觉圣人欲令返妄归真须在假缘成觉。是故境强习重。盖由观浅心浮。易往无人。良以疑深障重。若欲尽除障垢。当以决定为心。获善利者。在依胜境。将使神栖净域。必令深结圣缘。修西方之法。境界胜妙。则助𤼵真常。所以听风柯而正念成。升宝楼而三昧显。不假方便。自然得道。此净土法门。为还源之㨗径也。天台智者大师初到大苏山入授与普贤道场。修法华三昧。因而𤼵大总持入佛境界。坐而不卧。每以三年为期。十有六室。常无虚位。期满者去。𤼵心者来成就不知其几何人也。比丘惠观仲章宗悦曰室不增多。后来之众不广也。乃于西隅隙地。构屋六十余间。始燃指以冀成。终燃指以增誓。既成所难成。又舍所难舍依经以十六观名之。朱栏屈曲。碧沼澄明。状乐邦清净之境也像刻栴檀。池栽菡萏。继庐山莲社之风也。忏室精严。禅堂深寂遵大苏道场之制也。不离尘染之中。豁开世外之境念念俱寂。了无异缘。观士槁坐。人音断绝。一涉其境者。道心百倍。澄神内照。豁然明悟。自心寂光之境。盖有不离跬步。而神超十万亿刹之外者矣。建院之功其大矣哉。

　　南岳山弥陀塔记

　　释法忠(宋)

　　於戏生灵之苦。莫苦于杀戮也。爰自𢿘年以来。寇盗四起。兵火交作。其遭非理殒亡。横尸堕首。填于沟壑者。盖不可胜数也。加复疫气流作。民亦苦之。有信士郑子隆者。夙怀善种。悲念特𤼵。观斯𦌐难之苦。知怨业之有对也。以怨报怨安能已矣哉。断惟佛力。可以拯济也。乃运精诚。结同志者万人。共念西方极乐世界阿弥陀佛尊号。八万四千藏。愿既圆满。复化檀越。同出净财。僦工砻石。建窣堵波一所。凡三级高三丈有二。立于南岳。罗汉洞妙高台之右。藏念佛人名于其中。萃兹胜利。愿国泰民安。品物咸亨。凡阵亡疫死者。并脱幽沦之苦。趣生净方。伟哉。皇觉之道。有折摄二门。调机济物。故释迦现秽土以折之。令起厌苦之念。弥陀现净土以摄之。俾𤼵忻乐之志。秽土者。丘陵坑坎之高低。刀兵饥疫之苦恼。净土者。宝池金地之庄严。法喜禅悦之安乐。故天台云。乐邦之与苦域。金宝之与泥沙。胎狱之望华池。棘林之比琼树。诚由心分垢净。见两土之升沉。行开善恶。睹二方之粗妙。因斯以论。则知秽净在此而不在彼也。体正观之者达彼刀兵等。若是亦逆化之一端也。然履兹痛恶。而凡情迷梦。犹尚以苦为乐。倒置之甚。亦可悲夫。或曰。忻净厌秽。取舍未忘。岂圣人以二见之道而化人耶。曰经不云乎。虽知诸佛国。及与众生空。而常修净土。教化于众生。盖炽然忻厌。不见有忻厌之想。斯为得矣。窣堵既成于绍兴癸丑岁仲夏日牧庵苾刍法忠为纪其事。遂稽首赞曰。

　劫石可消。　　惟是窣堵。　　不倾不摇。　　同兹寿岳。
　天长地久。　　不磨不朽。　　遭兵疫者。　　既脱幽苦。
　高蹈净土。　　惟斯社人。　　旁及群灵。　　与其汇征。
　善哉佛子。　　兴斯盛事。　　赞何能已。

　　宝积莲社画壁记

　　钟离松(宋)

　　宣和初慈受禅师住慧林。每苦口语人曰。修行㨗径。莫越净土。时魏居士展转化导。亡虑万人。江民表左司公望作念佛三昧咏。大劝于世。予未弱冠。肄业上庠。蚤预斯社。又因僧兄木讷首座。谆谆警策。知有自性弥陀。惟心安养。迨今年殊七十。虽兵火飘零晨昏不懈。其得力处。益不少。矧予曾高异验。宝珠备载。若王敏仲尚书古。葛仲忱大夫繁。马仲玉提刑玗。皆先世懿亲。事迹炯炯。在人耳目予家有此净缘尚矣。乾道庚寅夏。予蒙恩奉祠侨寓苏台。解后宝积实讲师。遐想莲社清风。拟追东林高躅。会东平李侯。洎诸名德。俱刻意薰修。多历年所。遂莫逆于心。相与为社。同声称佛。协诚笃愿。率载阅月一集。咸知此生不负禀质之灵报尽决有归真之所。岂不休哉。一日社友吴君喟然叹曰𤼵菩提心。必具悲智二行。审欲求生圣域。正须启迪群迷。安得写十界九品。俾万目瞻敬。知所省觉。为广大无穷之利耶。言未既。诸君翕然称善。于是同社捐金以成之。闻者随喜以助之。选工施彩幻出二图于门庑。复[攗-米+困]摭教藏。𤼵明㫖趣。一以示万法唯心。一以指西方径路。较余功德。真所谓百千万亿分不及一者欤。噫。光阴电掣。因果影随。勿𠋣壮而废日。勿肆情而造愆。瞻兹简易法门。能即回光返照。则不离当处。超脱苦轮。诸佛境界。悉现前矣。吴君名克己字复之。东阳佳士也。少年颖悟。穷经博古。尤邃于易。内典渊奥。靡不究通。尝论瞿昙出世。一大事因缘。𤼵吾覆多矣。绘事告成。往来改观。可不纪诸檀侣以垂不朽。予因序其梗概云。越四载癸巳九月朔左朝请大夫前主管台州崇道观钟离松书。

　　先君司封顷时奉祠吴门。因莲社可以归心。乃纠率复为之。会者几百人。绰有庐阜之风。绘二图二壁。并书其事。立石宝积精舍。越十一载而先君无疾而化。享寿八十有六。距今又十五载矣。四明晓师会粹乐邦文类造门求之。予嘉其至。且欲斯文不朽遂出以授之。

　　庆元己未十月旦男迪功郎监行在草料场钟离喜谨志。

　　刊往生行愿略传记

　　吴克己(宋)

　　余尝考前代士夫学出世法。能知如来设教本意。不为空有所陷者。在晋则有若刘仲思。在唐则有若柳子厚。在我朝则有若杨次公。仲思入远公莲社。临终唯请僧读无量寿法华二经。子厚作无姓和尚碑。称其止读法华经。且指极乐土正路为生物所归。次公作天台无相院碑。亦称智者大士。建化天台。以法华三昧为极致。以安养国土为依归。盖不读法华则无以明我心。本具妙法。不生安养。则无以证我心。本具妙法如来谆谆示诲。智者恳恳弘经。乃知佛祖垂慈。初无异辙也今代士夫栖心佛乘。力求出离者。固不为少矣。然为异见所夺者。尚未免焉。印公法师。劝𤼵信士捐金镂木流布慈云忏主净土行愿法门。及略传。其殆有意救斯弊乎。余闻之喜而不寐。

　　广平夫人往生记

　　王以宁(宋)

　　余尝闻道于正觉禅师。觉请余读起信论。时方多事。奔走戎马间。未遑省察。及谪官天台。始得起信论于邻僧。翻阅再三。窃有疑焉。是书为大乘人作。破有荡空。一法不留之书也。而末章以系念弥陀。求生净土为言㫖。何也。晚过雪峰。问清了禅师。了曰。实际理地。不受一尘。万行门中。不舍一法。子欲坏世间相。弃有着空。然后证菩提耶。余曰宁有是。了曰。如是。则净土之修于道何损。余始豁然有慰于其心。比经行福清听远近知识谈冯夫人事。益契了老之说。可信不诬。夫人名法信政。和间司赠少师讳询之女。生十六年。嫁为镇洮军承宣使令妙明居士陈思恭之妻。夫人少多病。体力尪孱。若不胜衣。及归陈氏。病日以剧。数呼医谋药。殆无生意。医辞曰。夫人病非吾药能力。于时慈受深禅师为王城法施主。夫人径造其室。求已疾之方慈受怜之。教以持斋诵佛。默求初心。夫人耳其语。谛信不疑。斋居未逾月。忽语所亲曰。晨素善矣。杂以晚荤。徒乱人意。盍尽彻之。自此屏荤血。却铅华。膏沐之奉。衣扫塔服。专以西方净观为佛事。行亦西方也。坐亦西方也。起居食息亦西方也。语默动静亦西方也。酌水献花亦西方也。翻经行道亦西方也。刹那之念。秋毫之善。一以为西方之津梁。自壬寅迄壬子。十年之间。亡惰容。亡矜色。心安体胖。神气昌王。人皆尊高之。一日忽提笔书𢿘语云。随缘认业许多年。枉作老牛为耕田。打叠身心早脱去。免将鼻孔被人牵族党怪之。夫人曰。清净界中。失念至此。支那缘尽。行即西归。适我愿兮。何怪之有。壬子九月示疾。久之气息才属。十二月壬寅夕。矍然而寤。语侍旁者曰。吾已神游净土面礼慈尊。观音左顾。势至右盻。百千万亿清净佛子。稽首庆我来生其国。若夫宫殿林沼。光明神丽。与华严佛化。及十六观经中。所说无二无别惟证方知。非所以语汝曹也。侍疾者亟呼。妙明语其故。乃相与合掌策励。俾系念勿忘。又明日甲辰。安卧右胁吉祥而逝。三日而后敛。家人辈往往闻妙香芬馥。不类人间。及茶毗举尸如生。凝然不坏。夫人享年三十六。以妙明显仕恩封广平郡夫人。以宁老且病。于无量寿国。方且问途。闻夫人事。乐为之记。非徒信觉了二禅师之语。亦以为将来熏修者之劝云。绍兴三年二月二十一日阿弥陀佛弟子正信庵主以宁待制记。

　　荆王越国夫人往生记

　　黄　策(宋)

　　我观众生颠倒妄想。耽着五欲。不求出离。未有能𤼵决定。愿生西方。极乐世界者。至于冤憎会遇。恩爱别离。老病死相。危险逼迫。颠沉痛毒。不可堪忍。然后悲涕号呼。归依佛宝。以冀脱死。故凡心念口言。归命慈尊。愿赐接引。往生净国者。唯越国夫人王氏则不然。夫人荆王之妻。宜其耽着五欲。不求出离。而独倾心约己。归依无量寿佛。愿生西方。与夫众苦见前。不可堪忍。始求出离者。岂可同日而语哉。世谓夫人宿植德本。受佛记莂。却来人间。代佛设教。为唱导师躬率内外富贵等人。同修净观。悉归佛土。理或然乎。夫人事西方。精恪端洁。不舍昼夜。给侍奔走之人。无有异念。惟一庶媵。懈慢不勤。夫人训告之曰。我尽室皆勤。惟尔怠惰不从人告。幻惑在会。恐失道心。不可居吾左右也。其妾悚悟悲悔。精进思惟。净念相继。久之谓同事曰。吾其行矣一夕异香遍室。无疾而终。明日同事之妾。告夫人言。昨夜化去之妾托致起居。感夫人训。责我勤修西方今获往生。感德无量。夫人曰。使我亦梦。乃可信尔。是夜夫人梦遇亡妾。夫人曰。西方可至乎。妾曰。第从某行。夫人随之。见二池塘白莲华。小大间错。或荣或悴。种种不同。夫人问曰。何以如此。妾曰。此皆世间𤼵念修西方境人也。才𤼵一念。善根已萌。遂成一华。惟其勤惰不同。是以荣悴各异。盖精进者鲜荣。间断者枯悴。若悠久不息。念定观成。形消命尽。化生其中矣。中有一莲华。花叶忽落。复有人朝服而坐其衣飘扬。随风散灭。宝冠璎珞。庄严其身。夫人问曰。何人也。妾曰。杨杰也。又一华开。衣朝服而坐者。然其华悴而叶存。夫人复问之。妾曰。马玗也。夫人曰。我当生何许。妾导夫人前迈。约数里许。妾请夫人延望唯见一坛金碧照耀光明交彻。妾曰。夫人化生之地。乃金坛上品上生也。既觉悲喜兼集。徐访杨杰马玗所在。则杰已死。而玗无恙。夫人始生之日。秉炉爇香。望观音阁而立。顷时子孙左右趣夫人受献寿之仪。则已立化矣。呜呼异哉。富乐之人。尝于佛事不暇。而有暇者。失于不信。能信之者。又患于不能断疑。至于困苦𤼵心者。多失于迟暮。因知闻正信𤼵正念。修善缘。岂易事哉。杨杰次公洞明宗说。而人不知其密修净观。临终乃有将错就错之偈。余闻夫人轶事。乃铨次之以助𤼵信受往生者。而未信之士。必将感𤼵于斯文。而归向于净观佛国也。宣和五年季冬随缘居士黄策子虚记(荆王即哲宗皇帝之叔)。

　　大觉寺无尽灯记

　　释明本(元)

　　心法遍周。镜灯交彻本来成就。不假安排。迷涉妄情。悟归智体。于毕竟空中凿开有海。向真实地上。拨转妄轮。达一念之不生。了诸法之无尽者矣。是故诸佛镜显众生之灯。水流元在海。众生灯投诸佛之镜。月落不离天。相[(冰-水+〡)*ㄆ]相入。不圆而圆。互摄互融。非在而在。以一灯之无尽。周十界以全彰。何则。一乘独朗。万德庄严。斯佛灯之无尽者矣。圆修六度。总贯四心。菩萨灯之无尽者矣。见局因缘。位标独觉。辟支佛灯之无尽者矣。功归四谛。迹涉二乘。声闻灯之无尽者矣。善根深密。戒体轻安。天灯之无尽者矣。聿修百行。躬践五常。人灯之无尽者矣。偏求福果。纯执胜心。修罗灯之无尽者矣。十习无间。六交自缠。地狱灯之无尽者矣。识随妄变。贪与性成。鬼趣灯之无尽者矣。痴爱溺心。噬吞积业。畜生灯之无尽者矣。良由染净缘空。圣凡情尽。一心圆鉴。万法齐观。纳须弥于芥中。掷大千于方外。此无尽灯之无尽者矣。大圆觉场。开莲华峰。有栴檀林。龙象围绕。梅野居士张公叔夏施财造无尽灯一座。复舍腴田若干亩。用充膏油。持以供养。工师出巧。珠转玉回。浮幢王刹。殆不是过。位置十面。面各一镜。镜各一佛。中然一灯。交光相摄。外以彰法界之无尽。内以标事理之不穷。即圆觉之摩尼珠杂华之宝丝网也。原夫灯无意于投镜而镜自含。镜何意于摄灯而灯自入。是灯也使龙潭启虚空口吹毗岚风而不能灭。是镜也使东平展巨灵手奋须弥槌而不能破。是故居士即之而兴无尽之施。匠氏因之而献无尽之巧。莲峰得之而作无尽之庄严。大众观之而为无尽之佛事。或者遽以灯为心。镜为法界。以灯为理性。镜为事相。是皆谤也或总不作是观。亦不能外吾谤之之说。殊不知自诸佛达乎品类。其无尽灯。各各具足。非心非法。非理非事。一乌出旸谷。群幽以之而亡。一滴投禹门。万派以之而会。乃天真之本然。奚情识之能造。苟欲耳吾无尽之名。目吾无尽之光。想吾无尽之量。蹈吾无尽之域。则灯斯昏。镜斯翳矣。是谓无功用解脱法门。惟超然于名相之表者。乃能证之。非念虑使之能入。居士求余作记。故引是说以告之。复为说偈。偈曰。

　　一灯穿十镜。非法亦非心。理极空何广。功全海不深当机无得失。应念绝追寻。物物彰无尽。垂光照觉林。

　　寂寂庵记

　　释明本(元)

　　太寂混于众响之门太虚隐乎。群有之府。非知道者孰能辨之。或背响而执寂。弃有而袭虚。常情乌足与论道哉。龙虎山道士孙悟真。字从善。族广信之贵溪。尝游天台。一旦弃所习。结庵里之应天山北麓。高其风韵。以寂寂二字。文庵之楣。实延祐丙辰岁也。远来取证于幻住子。因与论命名之㫖。乃曰。杲日丽天。盲者莫睹。疾雷震地。聩者无闻。不待[(冰-水+〡)*ㄆ]视返听。而声色不到者。以其病在根也。五目不睹其踪。二听绝闻其响。不待去聪黜明。而耳目不及者。以其体在位也。彼亦寂寂也。此亦寂寂也。而仆不取焉。吾尝内观其心。心无其心。则寂存乎中矣。外观其形。形无其形则寂居乎外矣。寂寂之义。聊寓于斯。审如其说。但无心无物耳。真寂之理。未知其可也。征问不已。乃辞以似之。辞曰。

　　天地一蘧庐。万物一屏几。中有无位人。太虚藏两耳。声来空合空。声去水投水。灵验亘星坛。光芒射衣袂。百鸟不飞来。琴鹤自相委。寂寂复寂寂。如是而已矣。

　　空明轩记

　　释明本(元)

　　人昧自心久矣。既失本有之自心。动为色空明暗执缚于迁变不常之域。故圣人哀矜之不暇。乃起而示之。何谓色。天地万物之谓也。何谓空与天地万物相为边际者是也。何谓暗长夜黑月之谓也。何谓明与长夜黑月相为表里者是也。以斯四者。倏迁忽变。穷劫迨今。动摇心目。由是无顷刻不与生灭相对。有人于此猒离生灭。必欲舍色而慕空。背暗而投明。自以为臻其极矣。殊不知空乃色之基。明乃暗之媒。安有基存而色泯。媒在而暗去者乎。故圣人哀之。谓非至理也。空庵居士盛镐。以空明二字扁其轩。或曰。尔将舍吾色背吾暗耶。乃曰。吾之所谓空。非离色而空。亦非即色而空。吾之所谓明。非离暗而明。亦非即暗而明。我尝于二千载前。观毗耶老人。以一默答诸开士之所问不二法门。如廓太虚于万象之颠。丽杲日于群阴之表。于斯时也。不惟无色可见。无暗可知。惟空与明。亦不可得而视矣。何则。真空为空。非大明而不空。大明为明。非真空而不明。即明之空。混万有而不杂。即空之明。处群幽而不迁。吾尝启吾轩之牕。倚吾轩之槛。敞吾轩之地。纳吾轩之境。上下一色。表里混同。不知为空。惟天地万物。穷劫不能碍。不知为明。惟长夜黑月。亘古不能昏。而好事者。以空明二字加之。吾亦未尝有所知也。延祐丙辰冬余寄舟大江之岸。空庵访于无闻见之地。请笔其说。为空明轩记。于是乎书。

　　大同庵记

　　释明本(元)

　　南岳▆头。诘老庞日用事。答以日用事无别。且语时不是默时。行时不是坐时。安有无别之理哉。盖神▆颖悟。见越常情。一道虚融。万缘绝待。转归日用。政不待排遣。而无别之㫖。炳然独存。千圣不能掩也。大同庵。乃丹阳𢑴庵居士蒋公善秉。为幻住老杜多之所建也。公世居桐村。庵距村之北三里许。素有结庵之志。今适遂焉。实延祐四年春正月也。余既命名。而复为之记。乃记其所谓大同者也。原夫迦文之鹫岭。饮光之鸡足。达磨之熊峰。懒融之牛首。虽后先千余载。其步骤标致详略不同。要其所归。乃所以大同也。岂惟佛祖然。净法界性。在天同天。在人同人。在物同物。至若三教九流之雄唱。百氏诸子之玄谈。与夫长冈之松风。野田之麦浪。暮云接远山之色。疾雷振大江之声。六户朱扄。一榻危坐。青灯不夜。古镜无尘。耿耿禅光。照映今古。非动非寂。无自无他。了不知其同。而无往不同也。昔毗耶离城净名居士。弘不思议解脱神力。尝以一默。与三万二千开士。同入不二法门。迨今间不容发。今译老庞之无别。翻毗耶之不二。证斯庵之大同。然固然矣。其未能忘情。谓于能同所同之表者。欲见庵中主人门外垣墙。不翅三十丈之高且远也。

　　平江幻住庵记

　　释明本(元)

　　清净本然。云何忽生山河大地。楞严有是语。昔僧问琅玡。玡返是语以答之。僧顿悟玄㫖。人徒知山河大地是幻。而不知清净本然亦幻也。镜光本净。物像无状而生。水底元清。月影不期而现。原夫昭昭影像。所现之幻迹也。澄澄水镜。能现之幻体也。幻与幻尽。觉与觉空。斯僧所以悟极也。大德庚子。余游吴中。郡人陆公德润施松冈数亩于阊门之西。地曰雁荡。结茅以栖。禅者踵至。仅半千指。凡三见青黄。绝际上人永中与董庵务。一日众集请名其庵。因谓众曰。二千年外。大觉世尊。弃王位。卧深雪。夜睹明星。与无边有情同时涉入如幻三昧。嗟乎。众生迨今沉酣情妄。而不自知。我曹出家。虽依此如幻三昧而住。亦有所未悟者。宜以幻住名之。可乎。时有避席而言者曰。承教。有言幻身灭故。幻心亦灭。幻心灭故。幻尘亦灭。幻尘灭故。幻灭亦灭。幻灭灭故。非幻不灭。其不灭者。是住乎。非住乎。余曰。子以识量分别。欲知幻法是住非住。无乃增益幻见。安有悟入之理也。尔但能蕴无义语于识藏以究其心捧应量器于檀门以正其命。荷百丈不作不食之具以效其劳。守诸祖万虑冰消之诚以坚其志。一旦能所顿尽。功用两忘。廓尔无依。划然超悟。则是住非住政不待借手于无臂之人也。越十八年岁丁巳中忽相值于吴松江之舟中。从容叙旧。亟请笔以为幻住庵记。拟相传于久远云尔。

　　弁山幻住庵记

　　释明本(元)

　　实无而有之谓幻。镜中像。水底月。岂有耶。谓其无。则昭昭影现。未尝无也。山河大地。诸色相等。𠋣空而现。靡有一法。不依幻而住者。余大德丁酉。挟策淮江。自匡庐而下抵金陵。己亥冬。憩吴兴弁山彬澄二师之云半间。顷焉结茅于资福寺后之黄沙坑。幻住庵之名。乃于斯着。明年庚子。徙吴门。越六年乙巳。师禅上人访余天目。谓幻庐既坠幻木俨存。主精严院沙门森公容迁于院山之麓。明然上人奋力与俱。已而珂月来从之。至大己酉。际庵水田一区四十亩有奇。堤穿岸穴。积年不稔。然月共议以耕。往扣其主以贸以施。寻而市土填筑。顿成膏腴。食观方充。禅侣亦集。采樵之▆。▆蔬之圃。运载之舟楫。掩藏之窣堵。悉备焉。惟栋宇狭隘。延祐戊午。均鸣化喙。尽撤其旧而新大之。效禅林制。具体而微。其司岁务者。用或不给。行乞以补。然禅月净凡三年循次任主庵之责。乃从权也。已而禅以老辞。净以病革。复议然正而月副之。终为甲乙之传一日众曰。庵之未有也师之来。庵之既有也师之辟。或不记其颠末。则何以𠙖。余曰。三世佛幻也。历代祖幻也。菩提与烦恼。生死及涅槃。俱幻也。尔其未证斯幻。无义味话坚竖脊梁。紧握空拳慎勿轻放。外而行乞。内而执事。中而宴坐不见有间𢗅动静之相。猛策痛鞭。以悟为则如是受者虽幕天席地谁无此庵不如是受。虽峻宇雕墙。谁有此庵。当知明暗色空。同一幻住。是说可𠙖乎。不可𠙖乎。青山白云咸皆点首。时管城子振起而记之。

　　报恩忏院记

　　释明本(元)

　　佛庐遍天下。其弘丽莫甚于苏杭秀水之间。鹤沙距松江仅三舍。地接海壖。民居既鲜。伽蓝则未有也。自瞿氏徙居此地。世有积善慕义之风。逮今运使公霆𤼵。及其从弟云岩居士震𤼵。慨然以为非伽蓝无以营善而闻道。乃卜地得吉于先茔之侧。倾金捐田。命里僧某董之。不几年而华池绀殿。重门广庑。观室讲堂。凡伽蓝所宜有者悉备焉迎清净行沙门十员。昼夜六时。顶礼散华深味禅观。幢[巾*(乞-乙+(米/田))]象设。华鲸清梵。宣流法音。互为佛事。运使公喜其有成。亦施腴田若干亩以报恩忏院为额。大德间。天子降玺书以护之。谒余文为记。余问何以谓之报恩。乃曰。恩莫大于君亲。报莫越于圣道。闻西方圣人之禅观。圆悟一心。该摄万行。推而广之。导物指迷。莫不从化。以斯道报。斯恩不亦善乎。余曰。秉一心为禅照万法为观。其为心也。圆湛虚寂涉入无碍不可以相求。不可以言诣。舒之。则万法即之而彰。卷之。则万法依之而泯。无边刹海。十世古今。未有不由斯而着焉。凡夫迷昧引起轮回迁谢。苦乐升沉。莫之能释。是故非禅那不足以契诸佛心非妙观。不足以破众生惑。圆觉以三观互推为二十五轮。无量寿以一佛分观于十六处。始则端坐静室。注想一方存注不休与想俱泯。见法界中。朗然明了。所以一轮见谛。而妙观澄明一处功成。则真佛圆具。如当台镜。如帝网珠。万象显而无所照之功。千光聚而绝能[(冰-水+〡)*ㄆ]之迹。如是观者。即见清净愿王。白毫亘天。绀目澄海。如优昙华。如紫金聚。巍巍堂堂。殊特相好。遍界光明。化为香云宝𣗳。楼殿台沼。车服器玩。诸庄严具。是时三昧行人。即闻即见。即觉即知。一语一默。一动一静皆与无作清净妙观吻然混合者矣。然后即斯妙观。于一切时。散作无边庄严佛事。以之报国恩。则圣祚保无强之永。以之报亲恩。则劬劳超有漏之缠。至若天龙鬼神。过现未来。冤亲贤圣。草木昆虫。凡有纤恩。则于功德亦相须而无尽。噫公之志尚矣。遂掇笔直书以为记。

　　旅泊室记

　　释明本(元)

　　老庄讥孔氏旅泊于仁义。而不知老庄。亦旅泊于芒乎天运。窅尔神化之域。故吾佛有云。诸比丘等。不自熟食。寄于残生。旅泊三界。示一往还。去已无返。此说盖曲为二乘𤼵机。视三界为逆旅。以四大残质。栖泊于其间。了证本空。于一生一死之外。不复来矣。以至理求之。皆非了义之㫖焉。昔直翁居士洪君。证不二法门于吾先师。笑谈之顷。尝嘱俊用二上人。构山舟一区于师子岩之景疏庵舟成。则君逝矣。实至大戊申九月十一日也。越二年上人徙山舟于谷川之西来庵。又五年。尽撤舟庐之旧。广而新之。更山舟曰旅泊。客有以问之。曰。三界旅泊。窃尝知矣。其有泥犁旅泊于十恶。天人旅泊于众善。声闻旅泊于四谛。辟支旅泊于十二缘。菩萨旅泊于六度。如来旅泊于一乘。诸教已明。吾亦何惑。盖不能出于三界诸法也。然则三界▆▆。能无所泊乎。余曰。汝问甚善。当知三界旅泊于太虚。其▆▆虚空。旅泊于大圆镜。而大圆镜独旅泊于吾灵知之府。惟吾灵知无所泊而无所不泊也且置是论。还知众生旅泊于诸佛心海之中。诸佛旅泊于众生识田之内大法轮旅泊于微尘里。宝王刹旅泊于一毫端五须弥旅泊于芥心四大海旅泊于毛腹。百千华藏境旅泊于蟭螟之𥈤。无边世界种旅泊于藕丝之尖。至若三万二千师子座。旅泊于吾方方一丈之室。是可泊耶。不可泊耶。尔还知旅泊亦旅泊于吾旅泊之地。而吾旅泊之地。无受其旅泊者。无不受其旅泊者。亦无知其受与不受者。如是悟明。如是证入。则大小促延。短长迷悟。互相旅泊。当念洞明。更不待思而知虑而解也。

　　有叟堂为妙意庵记

　　唐　时(明)

　　人家子孙。生供甘㫖。没则以时祭祀。扫其坟墓。亦人子寻常之事。吾生于西吴。旅泊江宁。十年以来。路棘家贫。年衰病众。不能上先人之丘陇。苕中子弟。会逢衰运。享祀阙然。惟有叟堂中。一炷清香。金经数卷。遥通冥漠而已。吾久欲以此堂为妙意庵。因一二眷属。别无容膝之地。又为庵宜供十方师。而薄产萧条。糊老幼之口。尚忧匮乏。势不能并行。以故逡巡未果。然悬怀久矣。独居深念。我无子息。一尽之后。此堂转眼属之他人。吾祖宗父母无栖神之地矣。无烟祀之期矣。婉转筹躇。欲奉吾之先人。常有一炷之香。非以佛法守此堂不可。礼兄之长子。不以继弟。言有尊也。今长兄之次子通慈。已落发为僧。二兄之次子鸿。安贫有守。长斋奉佛。年少绝欲。虽在青衿。与僧无异。此二子者。与序合。又与意合者也。但人间庵观。所以不能长久者。以师弟相传。虽出世而行世俗之礼。或师贤而弟子不类。则庵复为民居夫袈裟之院尚不能久况以本家主庵其能安十方贤圣乎。吾平生敬事缁流。必以戒为先。楚中语幻师。戒行严净。向欲迎之共住。幻师得寂中之乐。闭关匿影。三年已竟。又复三年。吾年逾七十。旦夕人耳。不于此时亲见行人翘勤行道。而遥望于身后。岂不愚哉。适幻师道友慧屐诸师。专修净土。余既欣然慰心。诸师亦惠然临止。惟此时眷属尚存。未能一并作庵。兹以堂屏之外。供佛供僧。屏内数椽。权住老人。墙内之屋。权安眷属。俟老身一尽。则一墙之外。二侄可与师等同居矣。俟眷属一尽。则内外之室。合为一庵矣。所歉然惭愧者空室延僧而道粮未备。我西归之后。膳老口之食。可移以膳眷属。眷属之食。可分以膳二侄。眷属既尽。则秋毫皆入庵中。常供十方师矣。非止为奉佛奉僧而已也。所以奉吾之祖宗父母也。二子其善承吾之意也哉。鸿有母在堂。又妻子年幼无托。此时未可剃发。但协力共守此数椽。以奉我先人。俟母氏西归。儿子成立。或仕宦归来。为僧于斯庵。与慈共亲近知识。究明生死之事。但二侄所生子孙。各自生涯。弗扰常住。即住庵之师。贤贤相授。惟人是择。亦不付孙徒。使数间𦮦舍常住苦行高人使我之先人常闻佛法庶不负老人一念血诚也。常读范益谦座右戒云。一不言时政利病。二不言官吏长短。三不言众人过恶。四不言世路繁华。五不言干求假贷。六入人家不可看人文字。七衣食不可过求精美。八群居不可诋人富贵。凡此数事。有一于此。显则招尤。隐亦损德。呜呼。此先辈格言也。每书以自警居家尚然。何况出家子。眉毛澌结。只有衣带下事。匡床趺坐。惟有净土莲华。世间之事。一语莫及。江湖游客。一人莫交。不得罪于佛门。则可以永祖宗之香火矣。佛说父母恩难报。经中具言人子右肩负父左肩负母。经历千年。更使便利背上。犹不足报父母之恩。必教授父母。奉行佛法。乃为报恩。痛我父母。得子也迟。又痛我身。失怙恃也蚤。十七丧父。廿一丧母。尔时已尚无知。安能以佛法劝进父母哉。更思我父我母。教我兄弟。迫望成名。杀生奉师。往往有之又是为人子者重父母之累也。虽晨朝礼佛。发愿自三世父母。以至法界君亲。自今生所杀所食之众生。多生所杀所食之众生。以至十方世界苦难众生。咸代为祈求。同生净土。而性地未开。礼拜无力。无穷弘愿。嘱累后人。凡登斯堂者。见斯记者。更愿及时孝养以佛法度其双亲。其以余朽人为炯鉴也哉。

　　(附)为上下二机预说

　　父母教我。学做好人若想人财。必致违训幼承父业。𦕼足资生。长而客游。惟资教读。学浅命滞。勉效微官。所莅编氓。如吾骨肉。讼狱幽隐。最是盗情。盗所攻扳。多由夙怨。或是捕役。恐赫教唆。若不行拘。不能成狱。一概拘执。中捕诈谋。审宜细心。察言观色。几分可据。然后添名。李四张三。详其地里。又图相貌。防其借移。拘到平民。盗捕俱治。惩前毖后。免累善良。人命到官。虚多真少。题目甚大。易破人家。状准即拘。拘到即审。审明即放。以慰惊䰟。事在可疑。方行相验。若无的据。重治告诬。江北破家。无如走马。至如编审。一境沸汤。若届此期。审宜神速。照粮签定。以杜骗端。听讼之时。若为原告。状多害众。百姓俎刀。田产远年。慎勿准状。讼师得志。温饱灾殃。金作赎刑。古圣方便。比较不已。苦甚流徒。我愧才疏。恐民受害。必公必速。一念在怀。既恤穷民。尢护富室。起赃典铺。代偿本钱。惟恐皂差。借口需索。何忍起念。染指其中。非慕虚名。实畏罪过。所以微禄。差娱暮年。岂谓播迁。消磨略尽。仅存薄产。支持亦难。眷属鹑衣。衰年节口。岂犹聚敛。来路孔艰。安得余赀。藏于不涸。若有诳语。地狱在前。俟我归西。二侄来此。团栾念佛。薄粥共尝。一为祖宗。薪传伊始。二为遗眷。未尽首丘。两端用中。世兼出世。匪纯世俗。抱螟为儿。更匪便家。有财可守。若因淡泊。或有他疑不知我心。非吾法乳。贪瞋尚炽。岂佛之徒。遍界生涯。任从所便。弗惊净侣。恼乱道场。使我先人。相看泪眼。又或旷怀。希踪佛步。但存道念。即是报恩。父祖香灯。既仗三宝。定有加被。不必过拘吾酌吾言。而行而志。各成其是。道可并行。至于老身。矢志西方。一炬之余。骨投古塔。世缘尽断。不足挂怀。现此戏场。不嫌详说。

　　湘山录。载宋王文公旦。遗命剃发。着坏色衣。用火葬礼。古名臣尚然。何况散人。自身自主。佛制是遵。一往即焚。不必俟人。

　　(附)无可道人弘智题

　　宜之老居士。以有叟堂为妙意庵。拈记示后。天界栖霞。在[〦/(句-口+方)]举唱。西方东土。有半边鼻孔。知不妨通一消息也。

　　乌龙有潭龙无形。不妨激浪掀清宁。东西出没大沧溟。喷沫收入杨枝瓶。有叟居此堂不扃。咳珠唾玉楷云屏。亭苑柱壁皆惺惺。半生牙齿栴檀馨。忽吹𥿄烛证明星。剪出妙意灯荧荧。更嘱如来翻孝经。世世滴乳为典型。莲池留得千岁苓。到此甘露朝夕零。一门种𤼵如荚蓂。换人眼作莲花青。傲杀襄阳抛洞庭。西江一口吸不停。铁船点水如蜻蜓。金沙五色如浮萍。千言万语说不醒。木鱼一下轰雷霆。故添此假维摩铭。惊起三界龙天听。拄杖兮生羽翎。飞度葱岭莫伶仃不如倒在此潭上。风幡播弄灵山灵。

　　疏

　　南华寺六祖塔功德疏

　　苏　轼(宋)

　　朝奉郎提举成都府玉局观苏轼。先于绍圣之初。谪往惠州。过南华寺。上谒六祖普觉大鉴禅师而后行。又谪过海南遇赦放还。今蒙恩受前件官。再过祖师塔下。全家瞻礼饭僧设浴。以致感恩念咎之意。为禳灾集福之因。具疏如后。

　　伏以窜流岭海。前后七年。𢍆阔死生。丧亡九口以前世罪业应堕恶道。故一生忧患常倍他人。令兹此还。粗有生望。伏愿示大慈愍。出普光明。怜幼稚之何辜。除其疾恙念余年之无几。赐以安闲。轼敢不自求本心。永离诸障。期成道果。以报佛恩。

　　密州请皋长老疏

　　安化军据霍郎中陈郎中褚郎中宋驾部傅虞部乔太傅及莒县百姓侯方等状。乞请沂州马鞍。山福寿禅院长老惠皋住持本县石城院开堂说法者。

　　伏以山东𦒿宿。言不足而道有余。胶西士民。信虽深而悟者少。当有达识。为开群迷。长老皋上人。德宇深醇。慧身清净。一瓶一钵。本来自在随缘。万水千山所至皆非住处。愿体众心之切。毋辞数舍之遥。翻然肯来。慰此勤想。谨疏。

　　忏经疏

　　如来大藏。起于四十二章。过去妙心。流出万五千卷。前言俱在。后句分明纵有古佛六通难转老婆一半念我夙昔。见此本原悟万善之同归。岂一法之敢舍遍参重译。尽𤼵秘函。全见摩尼珠。悉证贝多叶。作此大事。示诸有情。稽首双林之轮。不负三圣之偈。

　　惠州荐朝云疏

　　千佛之后。二圣为尊。号曰楼至如来。又曰师子吼佛。以薄伽梵力。为执金刚身。护化诸方。大济群品。为悯海隅之有罪。久住河源之栖禅。屡显神通。以警愚浊。今兹别院。实在丰湖。像设具严。威灵如在。轼以罪责。迁于炎荒。有侍妾王朝云。一生辛勤。万里随从。遭时之疫。遘病而亡。念其忍死之言。欲托栖禅之下。故营幽室。以掩微躯。方负浼渎精蓝之愆。又虞惊触神祇之罪。而既[墓-旲+(夕*匕)]三日。风雨之余。灵迹五踪。道路皆见。是知佛慈之广大。不择众生之细微。敢荐丹诚。躬修法会。伏愿山中一草一木皆被佛光今夜少香少花遍周沙界。湖山安吉。坟墓永坚。接引亡魂。早生净土。不论幽显。凡在见闻俱证无上之菩提。永脱三界之火宅。

　　葬枯骨疏

　　诸佛众生。皆具大圆觉天宫地狱同在一刹尘。是故恶念才萌。便沦苦海。善根瞥起。已证法身。要在摄心。易同反掌。窃见惠州太守左承议郎詹君范与在州官吏奉行朝典支破官钱埋葬无主暴骨数百体既掩覆其形骸。复安存其魄识。使归泉壤。别受后身。轼因睹胜缘。辄随喜事。以佛慈悲誓愿力。以我广大平等心。遵释迦之遗文。修地藏之本愿。起燋面之教法。设梁武之科仪。伏愿诸佛子等。乘此良因。离诸苦趣。沐浴法水。悟罪性之本空鼓舞梵音。知道场之无碍。三皈已毕。莫起邪心。一饱之余。永无饥火。以戒定慧。灭贪嗔痴。勿眷恋于残躯。共逍遥于净土。伏乞三宝。俯赐证明。

　　重请戒长老住石塔疏

　　大士未见说法谁作金毛之声。众生各自开堂。何关石塔之事。去无作相。住亦随缘。长老戒公。开不二门。施无尽藏。念西湖之久别本是偶然为东坡而少留无不可者。一时作礼。重听白椎渡口船回依旧云山之色秋来雨过一新钟鼓之音。

　　延庆募众念佛疏

　　释知礼(宋)

　　原夫一念本融。诸法无碍。遇熏既异。感报成差。是以顺性而修。则显诸佛净土。随情而作。则循五趣苦轮。所以处娑婆者。升出尤难。堕落者众。故经云得人身者如𤓰上土。失人身者。如大地土。直待三乘行备。方免四趣受生。盖境界粗强。烦恼炽盛。自力求脱。实难其人。若夫生安养者。国土庄严。身心清净。直至成佛。不堕三涂。经云。尚无恶道之名。何况有实。又云众生生者。皆是阿鞞跋致。若欲生彼。但当称彼佛号。修彼佛慈。必为彼佛本愿摄取。舍此报身。定生彼国。具如经说。实非臆谈。今结万人以为一社。心心系念。日日要期每岁仲春。同集一处。同修供养。同听法音。会彼万心。以为一志。俾成定业。誓取往生。况报得命光其犹风烛。一息不至。三涂现前。何得自𡩖。不思来报。当依佛语。无顺人情。顿息攀缘。唯勤念佛。

　　修白莲堂疏

　　谢枋得(宋)

　　诵弥陀经。多有西方公据。祝圣人寿。又见东林道场。天灯已放光明。鬼火岂能魔障。要识白莲净土。世世无穷。请看红日出山朝朝如是。前此规模窄狭。今当栋宇修崇。五十三参。华严楼阁。有几多富贵。八万四千。宝座殿堂。非一处安排。居士办心。诸天着力。岂无长者。捐火宅之金银。恐有名贤。舍钟山之屋宇。且颂余财余粟。便歌美奂美轮。一日圆成八方赞叹七宝布施好留我佛国因缘万代流传尽道是君家福德。

　　修诸天阁疏

　　莲社虎溪。是法云地。善𦦨慧地。华严龙海。化忉利天。兜率陀天此非一蜃气吹嘘所得成。须五凤手经营之乃可。钩心斗角。共看抱地之缦回。佩玉鸣銮。不是飞云之歌舞。俯视千大千世界。上有二十二天人。世出世间。汉来汉现。希有希有。西方天竺国飞来。真如真如。昨夜妙高台。梦见吾为治施。汝办肯心。

　　修白莲社经堂疏

　　庐山一条瀑布。流到东林。华峰十丈藕船。种成净社。从此枝枝叶叶。处处田田。何人不过虎溪桥。是水尽入龙宫藏。此为诸佛菩萨之所护念。又待最后檀那而得圆明。任地栽火里凡红。看我出泥中青白。从闻修竟。悟色香空。

　　募重刻五灯会元疏

　　陆光祖(明)

　　夫佛道东来而至𣈆宋齐梁之间。学佛者以名理禅观相高。莫竟本心妙明之实。自达磨大士始唱直指传至能公斯宗大振。厥后五宗并立。门风峻甚。其圆机密义。不可以随言而解。用智而求。至于扬眉瞬目。或喝或捧。所以阐呈真体。愈出愈奇。有省者。如痛处吃拳。不会者。如聋人闻鼓。而肤识之士。乃或病其难通。訾其诡异。盖由钝根之无入。则谓圣言之有隐。大抵然也。开元之后宗教大明。上至冕旒簪貂。下及贩樵孺妇。往往能响答玄言。刃游道妙。当斯时也。见性知心。超凡入圣。上下数百年内。先后几千万人。自两仪分奠以来未有若斯之盛者。何儒门淡泊寥寥如此。释教流通。林林如彼。良以道丧多岐。智分穿凿。仲尼没而时乎不再。颜渊死而今也则亡。官失而求之四野。学绝而传诸方外一晦一明有由然矣。至宋巨儒周元公程伯子。乃能[〦/(句-口+方)]寻坠绪。密阐心宗。伯子叹曰。我于天壤之间。真自孤立。伊川晚阅内典。遇异人。始明此学。考亭暮年亦曰达磨尽翻窠臼。尤为高妙。乃知齐佛老为异端。非程朱之定论也。由是言之。维释与儒自唐及宋晔然其两盛矣。自兹而降。去圣时遥。儒昧通方。释拘义学。由是西来妙㫖。东土希声。所幸教外之单传。具载传灯之五录。济禅师以其书浩博。撮为会元。斯固庄生所讥。圣人已往而糟粕徒存焉者。然而求道之人。有能因言筌。穷理窟。玩其要妙言。嚼其无义语。日由绎之。夕钻剔之。忽焉而锯穷木断。水到渠成。所谓因指以见月。假筏而渡海。亦易易焉。则是此土此书之不可一日无矣。近者书残板毁。教末风微。有径山大慈上人苦行薰修。发心弘济。欲复募缘刻梓以惠后人。不远千里而来谋。因乞一言而为倡。贱子幼慕神仙。每符瑞梦。既闻鲁训。知反求于六经。载遇竺坟。时泛观乎三藏。稍能通其一贯。会其殊涂。祗自讨论。无谁告语。嗟乎。五千退席。悯增慢之难移。四十无闻。嗟寓形之易尽。愿与同怀之士。共成得道之因。敢以此书请同戮力。昔在先觉。有闻半偈而明心。或识二字而证果。矧二十卷之话句。诚百千劫之奇逢。入此法门。皆当作佛。傥有通微之彦。慧彻高贤。尽舍床头阿堵物。成就世间希有事。庶开来而继往。亦自度而度人。幸无胶泥曲儒谈曰。非吾孔氏之书也。

　　募盂兰盆施食念经礼忏疏

　　钟　惺(明)

　　李温陵有言。阿弥陀佛。亦只是寻常慈孝之人而已。此通透平实之言也。由此推之。所谓佛事菩萨行。亦不能舍寻常慈孝之事之行。而别有所谓事与行也。七月十五日盂兰盆何始乎。始自大目犍连。为其母悦帝利。已堕饿鬼道而拔之者也。焰口施食何始乎。始自如来。为其弟阿难。将堕饿鬼道而拔之者也。拔一母拔一弟而必拔千亿劫饿鬼。其愿抑何深。而不敢以为深。其力抑何劳。而不敢以为劳。其福德抑何广何远。而不敢以为广且远。但以为寻常慈孝之情。若曰。吾所拔者。止一母止一弟耳。嗟乎。舜之孝。至天下化。天下定。武周之孝。至郊祀禘尝。治天下如指掌。而犹曰此庸行也与此何异哉。人人有父母。人人有兄弟。闻盂兰盆而愿附。见施食而乐助。此非佛事。慈孝之事也。此非菩萨行。孝慈之行也。世有不言佛。不言菩萨者。有不言孝慈者哉。长生馆。焦太史放生地也。僧定安者曰。吾将以今年是日。于水际作盂兰盆会。持尊胜咒。施食。念经礼忏。为五昼夜功德。以疏示惺。愿题数语。以告大众之愿附而乐助者。惺德薄罪重。三十年内。䘮嗣父嗣母。䘮生母。䘮仲弟叔弟季弟与妹。䘮长男。诸男女眷属。幼者不与焉。创钜痛深悲泪欢喜。述二事缘起以告大众。彼大众者。亦不因是语而愿附乐施也。其亦曰人人有父母。人人有兄弟而已矣。

　　劝请流通受持悲华经疏

　　唐　时(明)

　　向于净土书中。闻阿弥陀佛取净土。释迦佛取秽土。君臣弘愿摄授两土众生。而未详也。及读悲华尊经。始知阿弥陀佛。为转轮圣王时。供养宝藏如来。黄金为地。七宝为楼。自然身灯。竟夜供养然犹回向为忉利大梵天王。统领四天下也。尔时赖释迦佛。为宝海梵志。乞梦陈白。轮王感悟乃于宝藏如来前。取西方净土是则西方净土成自弥陀而开导由释迦也不惟是尔时。轮王千子与八万四千小王。无一人不由宝海开示𤼵心者。太子即观世音。二王子即大势至。三王子即文殊。八王子即普贤也。不惟是尔时宝海有八十子。与三亿弟子无一人不由宝海开示同时𤼵心者。凡贤劫千佛。与当来弥勒尊佛皆宝海弟子也。祇因诸菩萨。皆𤼵心取清净佛土。而此娑婆世界。厚重烦恼为诸佛诸菩萨之所摈弃于是宝海忧愁憔悴。𤼵愿久在生死。忍受诸苦。不舍如是众生。愿入阿鼻。愿为畜生。愿为饿鬼。愿为贫穷鬼神。愿为人中卑贱。愿施恒沙七宝。愿施恒沙身命。以度众生。愚也讽读至此。追忆昔年读金刚经。至恒河沙七宝布施。恒河沙身命布施。妄认为赞叹般若之文字。惟读此经方知皆是释迦如来一一亲身实行之事凡其财施身命施非徒自满功行正于布施中表无我之法调伏众生𤼵其无上正等正觉而已。故于千岁万岁。于无边国土。恒为身命之施而不倦。以本愿故。化为肉山山边自生人头诸头中各各有声劝一切饥饿众生恣意取用皆令满足然后悉𤼵阿耨多罗三藐三菩提心。安住于三乘。其悲心至于如此。夫今日大地众生。朝夕顶礼弥陀观音势至。以为大依怙若不读此经安知三圣证果之因。至念我辈众生。于千生万劫之中。沉湎逆恶。醉梦贪瞋劳我释迦如来施足施手施目施耳施鼻舌施血肉施髓脑调伏我等岂能不恸哭乎。悲华会上。如来入定意三昧摄一切大众皆从如来毛孔入如来身中。闻如来说法尔时如来腹内。八十亿恒河沙等菩萨。得不退转。不可数菩萨。得甚深法忍。以是义故。普请大地善侣。尽受持此经则向者众生入如来之腹。今日如来又入众生之腹。由此入无畏城。拔苦恶道。其少释世尊之悲痛矣乎。

　　武林西湖湖心寺净业放生疏　唐　时(明)

　　世俗第以财施为布施耳。观世音菩萨能以无畏施于众生。三途八难。皆令解脱。故其施最大。今放生者以钱财赎众生之命。是财施也。俾众生脱刀几镬汤之难。是无畏施也。为之授三皈。为之说十二因缘。是法施也。而好生之心。油然畅遂。则心施亦具矣。是故布施之大。未有过于放生者也。昔永明禅师。舍身放生。感动钱忠懿王。舍西湖为放生池。从来放生。未有如此之畅者也。国朝莲池大师。欲继永明之志。而方伯吴用先。乡先生虞德园。黄贞甫。葛水鉴。罗元甫。诸先生。筑三潭于西湖之上。则永明之再生也。大师虽示寂。而其大弟子。闻谷。古德。同闻子将。严印持。诸居士。每月一集。放生于兹地。则云栖之未坠也。顷以人亡世乱。一切寝阁。于是居士严忍公江道闇。诸道友。感云栖之弘誓。悼永明之遗迹。延禅师新伊。汝航。彻因。诸上人。振其坠绪。扩其始愿。予闻之。而不胜今昔之感也。夫古今之为放生池者多矣。其心皆𤼵于不忍之心。其事皆为利济之事。然众生之受其赐者。则有浅深之别焉。大凡放生非其地。与护之非其人者。但能缓众生顷刻之死。以是存其心则可耳。而其事未能无恨也。至如放生之时。未有不为之持咒。未有不为之授戒者。然吾见夫俨然耳目口鼻之人。尚有闻大悲咒而𣴭然者。尚有闻三皈五戒而不能记忆者。安敢谓鱼鳖之业识反轻于人道鱼鳖之聪明独过于人类乎。然则即其放生之心。亦未能尽而况于事乎。予犹记四十年前。曾于湖心亭中。见古放生池之碑。过云栖而问焉。莲大师云。环西湖而居。不下千家。皆𠋣湖以糊口。此事安可尽为。然未几而湖心寺有放生之道场矣。其制。于莲华池中。设一坛。供西方之三圣。放生于四周池与湖不相通。渔人不得而网捕。此事妙也。而放生优婆塞。与护生之比丘。晨夕念佛于其中。或念于坛之内。或绕池而念使经声佛声回环于莲池碧沼之间以积日累月之久此大众之念佛。岂无一人两人念一心不乱之佛者乎。即此众人之念佛。岂无一声两声之佛。能彻入异类之闻根者乎。则此之放生也。所谓心与事而俱妙者也。昔佛与舍利弗同立。有鹰逐鸽。鸽就舍利弗影中。鹰虽不敢下。然鸽犹战栗。入佛影中。遂不惊怖。可见感通微妙。不可思议。是故均之放生而众生之得度与不得度均之得度而度之有浅与深皆原本于放生者之愿力放生者之规制而尤在放生者之道德。古人弘愿度生。而先求自度。正为此耳。且念佛于兹寺者。但入此道场。不须闭目作观。眼前即是观门。其身意清净时。同体大悲。跃然呈露。岂无一声佛号。念着自性弥陀者乎。此又云栖老人吃紧为人处见于放生之表矣。然则此一道场也。即指为此方之净土。云栖之普门。亦无不可。愿生西者往焉。

　　阊门放生会疏

　　唐　时(明)

　　自俗谚上有天堂。下有苏杭之说。误入人耳。生于其地者。坐卧于饮食宴乐之中。不知物命之苦。四方之人至于斯者。皆指以为行乐之地。买游船。延歌妓。访精厨。置酒高会。谓人生不可错过。乐则乐矣。抑知鸡鸭鱼鳖之属神识有知有不望阊门而肠断怖一死之无时也哉。传称有虞氏驯百禽。夏后之世民始食卵。凤凰乃去夫食卵足以远凤。则杀生之业其气类正与虎豹相通矣。恐世上靡丽场中。将来刀兵之祸尤烈也。楞严经中。佛说味报。招引恶果。临终时。先见铁网猛焰等相。神识乘之。下透挂网。倒悬其头。入无间狱。舌以吐吸二习。吸则结为寒冰。冻冽身肉。吐则飞为猛火焦烂骨髓。地狱业尽。则为饿鬼。鬼业既尽。方与世间与元负人。怨对相值。身为畜生。酬其宿债经中又言。若用钱物。或役其力者。偿足自停。如杀彼身命。或食其肉者。彼此昏迷不悟夙因经微尘劫相食相诛不可停寝。杀生之重如此然则好杀生之人。将来即欲为今日之鸡鱼爽爽快快一刀一断以图命终正自难得。然则此嗜味一端世上自作等闲看耳推及物命。则哀痛恻然推及感召。则刀兵炽然推及因果则地狱又凛然矣。然则杭之西湖苏之阊门。自智人视之合下便作苦因看慎勿以歌舞盈街妖冶充巷鲜肥之味朝夕唱送于门衢户牖之间以为眼前好受用也。譬如世界业海中人。造业者多。而就中富贵人。有造业之势力。顺意挥霍其积业必多于贫穷之人。譬如人生百年中。保惜元气之日少。而就中少壮时。有𤥨䘮之血气一生病患多种于少年之日。杭之西湖。苏之阊门。即是人世中之富贵人人生中之少年日。易于起业生于斯游于斯者。当以为惧不当以为乐也。佛言。娑婆世界。行善一日。胜于西方为善百岁。盖西方人纯善无恶。无布德之地。娑婆世界。恶多善少。一人为善挽回非细。一日为善。救拔不少。至于杭之西湖。苏之阊门。则又是娑婆世界中之娑婆。纯是杀业。傥有一人倡之为善。其福德岂可思量乎。譬如富贵人。心欲造福。随有造福之势。又岂贫贱人所可及哉。可见靡丽场中造业恒于斯造福亦恒于斯也。今朱吴二君。于阊门市上。行放生业。放生之日必能与同会善侣。讲论杀生之业报。会中善侣。当无既放生而又杀生者。从此展转劝化。会见以杀生之业地。变为极乐之道场。异日莲华会上。娑婆世界人。以善业得见如来者。必阊门放生善侣为前列。而朱吴两君。为前列之首座矣。

　　惠应寺放生会疏

　　唐　时(明)

　　今夫几上肥甘。盘中血肉。自人视之。以为此异类也。自上帝视之。则皆上帝之所生也。夫我辈以下界凡夫。一当饥苦辄呼天而冀上帝之悯怜者。夫固谓我为天之所生也。其哀苦之情可以相通也。我为天之所生其哀苦之情既可以相通。则异类亦为天之所生其刀几之惨。岂但一饿之苦反不得通于上帝乎。且今日之异类众生。非遽而异类也。固往昔因中之人也。而今日之人。非遽而人也。宁非往昔之异类众生乎。今日之豚鱼为我辈之刀几而不能动我辈之恻隐。亦犹我辈为夙昔之豚鱼受夙昔人之刀几而不能动其恻隐。彼时之辛苦无聊政堪转忆耳。且夫异类之众生。上帝生之。上帝怜之。而不能禁人之刀几者何故。以异类之众生。夙世不戒杀故。异类之众生。与我辈并生于天地之间。其哀苦之情。不足以感我辈。即雄悍有力之众生。为人网捕执缚。含怒以就刀刃。而不能解脱者何故。以夙世曾杀我故。夫异类之众生秪为往因不肯戒。杀以致有今日之杀。然则杀生者。所以自杀殷鉴不远日后因缘即在今日异类众生受苦之时也。若罗阅城多鱼村人捕之。一鱼名䴸一鱼名多舌。二鱼相语曰。我等不犯人。横见杀我。后世当报。后䴸鱼为毗娄勒王。名流离。多舌为王相师。名恶舌。捕鱼之村人。后为释种。流离举兵伐释种。流血成河。目连取知识五千人盛钵中。举置虚空。流离军退。佛令取钵视之。人皆死尽当村人捕鱼时。释迦佛为小儿。见鱼跳而喜。以杖打鱼头。流离伐释种时。佛亦头痛。定业之难逃如此。然则谓佛法为无转移乎。则又不然。盖此九千九百九万之释种。虽死于流离。而佛为说无常法。得须陁洹果。五百释女。虽死于流离。而佛为说法。得说法眼净。命终生天。祇陀太子。虽死于流离。而命终生忉利。彼流离者肆行杀戮。七日之内。与兵众尽为雷霆水漂。命终入阿鼻地狱。此则闻佛法与不闻佛法之异也。第其果报成熟固不能以佛法而幸免耳。譬如家贫负债。催逼盈门。或受囚执。或受拷掠。彼既不能还又不肯还。故受苦而还。富贵之家。少人财物。相索者不敢以无礼相加。还债者取诸宫中而与之。裕如也。如九牛拔一毛了不介意。彼既能还又肯还。故虽还而不苦。不闻佛法而偿杀报。如家贫还债是闻佛法。而偿善报。如富贵家还债是。等还也第争苦与不苦之分。债则未有不还者也。若谓闻法得道可以不酬夙业是富贵之家可以赖人债也。天下岂有赖债之佛法哉。可见杀业之重。虽以上帝之悲田。而不能出众生于刀几。虽以如来之慈力而不能免九千九百九万人之流血。虽以目连之神通而不能救五千知识于虚空之际。虽以我佛世尊之福德庄严而不肯不示现一时之头痛。然则杀业成熟时天不能救佛不能救唯有今时可以自救。云何自救曰。戒杀放生不戒杀不能断将来之杀因。不放生。不能表心中之忏悔。而又必䖍诚。讽大乘经典者。为自身回向往生。为一切众生回向往生也。既得往生。必闻大法无始劫来受杀众生。虽不向我索取而我可以随意酬偿。尔时方说得将头迎白刃一似斩春风。所谓还债而不苦者是也。此昙公于放生会中讽诵大乘之意也。所以救(众生也。所以自救也。)。

　　报恩寺三藏殿募田饭僧疏

　　唐　时(明)

　　读菩萨本行经。佛论布施之道。固重至心。尤贵得快士而施之。所谓快士者。佛及辟支沙门正见是也。施非快士如耕于薄地。播种虽多而收实少。施得快士。犹治良田。种虽少而收实则多。大江以南。饭僧接众之所。无过于长干之三藏禅堂十方贤圣之经游殆无虚日。而饭僧之资阙焉。于是堂主七净。发愿斋三藏众。因三藏禅堂之名。而为顾名思义之举也。一藏为五千四十八众。是三藏乃一万五千一百四十四众矣。每斋一众以六分为率。总三藏而计之。约银九百八两六钱四分。而斋僧之众寡。各随善信之愿力。自多众以至二众一众。皆无不可。此堂主之愿也。而佛法中大长者。(陈旻昭)乃言取资于六分之少。供众至一万伍千之多。守约施博。讵不善乎。但九百余金。非旦夕能募也。募资于时日之久。而结斋于俄顷之间。终是有限之数。岂不匮之因乎。何不以办供之资。买田于堂中。则源源而饭食沙门。岂止三藏而已哉。其流泽之广远如江河之不可穷竭。其募施于人寰者。则仍照堂主之本意。家省一口。可设一僧。人减一匙。可满一钵。非强人以所难也。昔舍卫城清信女。以一钵饭上佛。佛咒云。种一生十。种十生百。种百生千。乃至生万生亿。得道见谛。其夫疑焉。而以问佛。佛举拘类树。高四十里。收实万斛。原其种不过纤芥耳。土壤无知。报力尚尔。何况欢喜以钵饭供佛僧者哉。此田既成。有辟支罗汉之圣贤。混迹应供。日日得快士而供之。其快心孰甚。就使流离穷窘之饿夫。客路无依。到此得一宿一饭。其为悲田。又孰过于此遂吾敬者快遂吾悲者为尤快也。悲敬二田。具在此田。凡我佛子。愿共图之。

　　祭文

　　祭龙井辩才文

　　苏　轼(宋)

呜呼。孔老异门。儒释分宫。又于其间。禅律相攻。我见大海。西北南东。河海虽殊。其至则同。虽大法师。自戒定通。律无持破。垢净皆空。讲无辨讷。事理皆融。如不动山。如常撞钟。如一月水。如万窍风。八十一年。生虽有终。遇物而应。施则无穷。我初适吴。尚见五公。讲有辨臻。禅有琏嵩。后二十年。独余此松。今又往矣。后生谁宗。道俗欷歔。山泽改容。谁持一杯。往吊井龙。我去杭时。白叟黄童。要我复来。已许于中。山无此老。去将安从。噫参寥子。往奠必躬。岂无他人。莫写我胸。

　　辩才老师退居龙井。不复出入。轼往见之。常出至风篁岭。左右惊曰。远公复过虎溪矣。辩才笑曰。杜子美不云乎与子成二老。来往亦风流。因作亭岭上。名之曰过溪。亦名曰二老。(东坡)。

　　祭觉林山主文

　　释德洪(宋)

惟灵。简易似放。闲静似懒。以法为林。滴水为限。夜归村落。投枕再鼾。灶黔无烟。童仆啼饭。而兄直视。为一笑莞。然三十年。事事成败。我愚且鄙。少去故乡。岂不怀归。路阻且长。遂成永隔。死生相忘。念俱事师。落发游方。如宿逆旅。各梦同床。闻讣一年。乃奠灵几。触目凄恸。语讫酸鼻。嗟乎人生。有恩有义。荐此钵饭。泪堕如洗。

　　祭瞿运使文

　　释明本(元)

　　於戏。三教圣人一以此道。化成天下。其知道者虽贫而富贱而贵。贫贱尚尔。况富贵而知道者乎。其济斯时泽斯民犹壮士屈臂不借他力信然也。公尝于不惑之年。扣吾先师于岩穴之下。披心投诚。论道终日。而侍坐达旦。公为道之勤。见于此矣。已而掣施钥于空诸所有之海。构禅宫于大圆满觉之场。佩金紫于诗书礼乐之门。莅仁政于博爱简易之域。修孝慈于𡩖厚高明之府。履违顺于安舒静默之途。阅身心于镜像水月之表。处死生于湛寂不动之地。此皆公之余事也。公其自得于心之㫖。既不可以意测。复不可以语言道也。某凡一会公。公未尝不以此道相问。至大庚戌之春。会公于湖山。语论方辍。乃出纸笔书进道之语。置之座右。于此益见公向道之志。二十余年不间然也。自尔去公于淮汉之表者三载。闻公复以寺事见逼。遽移棹而他之。不期与公有生死之间。於戏。公福德人也。而知道焉。吾西竺圣人。谓三界无别法。惟是一心作。惟公之福。本乎自心。而道亦岂外乎自心哉。盖知公之施田施心田也。建寺建心寺。也不达乎心而滞物者。吾道之所不取也。苟会于心则心无施不施之异心。无建不建之殊。即寺与田皆公心外之影事而我住不住者。又影外之影耳。知公必不以此二其心也。虽曰心外无田。尽大地一围也。心外无寺。遍十方一刹也。此田不待别有所施。而檀波罗蜜。念念出生。此寺不待别有所建。而大圆觉海。处处成就。于此虽弥勒释迦。无住持分。况其他乎。审如是。则知公于不思议解脱心中。宴坐丈室。获正住持。三昧现前。入未来际种种受用。如是具足。是谓因该果海。果彻因源者也。某赖公知道之详。故匍匐千里。敬持是说以告之。非巧辨以惑公之听也。由是荐园池之花果。列万象之盘餐。拈法界之炉熏。瀹海门之晴雪。奠公于不动真际之室。公必以我说为然也。尚享。

　　即以辞住持一事点悟运使语语宗意。

　　附纪事　议

　　纪事

　　明州陈生遇裴丞相事

　　葛长庚(宋)

　　张邦基曰。明州士人陈生。失其名。不知何年间赴举京师。家贫。治行后时。乃于定海求附大贾之舟。欲航海至通州而西焉。时同行十余舟。一日正在大洋。忽遇暴风。巨浪如山。舟失措。俄视前后舟覆溺相继也。独相寄之舟。人力健㨗。张蓬随风而去。欲葬鱼腹者屡矣。凡东行数日风乃止。忽然迷津。不知涯涘盖非常日所经行也。俄闻钟声春容指顾之际见山川甚迩。乃急趋焉。果得浦溆。遂维碇近岸。陈生惊悸少定。乃登岸。前有径路。因跬步而前。左右皆佳木荟蔚。珍禽鸣弄。行十里许见一精舍。金碧明焕。榜曰天宫之院。遂瞻礼而入。长廊幽闲。寂无欢哗。堂上一老人据床而坐。庞眉鹤发。神观清臞。方若讲说。环侍左右。皆白袍乌巾。约三百余人。见客皆惊。问其行止。告以飘风之事。恻然悯之。授馆于一室。悬锦帐。乃馔客焉。器皿皆金玉。食饮精洁。蔬茹皆药苗。极甘美。而不识名。老人自言我辈皆中原人。自唐末巢𡨥之乱。避地至此。不知今几甲子也。中原天子今谁氏。尚都长安否。陈生为言。自李唐之后更五代。凡五十余年。天下泰定。今皇帝赵氏。国号宋。都于汴。海内承平。兵革不用。如唐虞之世也。老人首肯叹嗟之。又命二弟子相与游处。因问二人。此何所也。老人为谁。曰我辈号处士。非神仙。皆人也。老人。唐丞相裴休也。弟子凡三等。每等一百人。皆授学于先生者。复引登山观览。崎岖而上。至于峻极。榜曰笑秦。意以秦始皇遣三山神药为可笑也。二人遥指一峰。突兀千霁。峰顶积雪皓白。曰。此蓬莱岛也。山脚有蛟龙蟠绕。故异物。畏之莫可犯干也。陈生留彼久之。一日西望浩然。有归思。口未言也。老人乃微笑曰尔乃怀家耶。尔以夙契。得践此地。岂易得也。而乃俗缘未尽。此别无复再来矣。然尔既得至此。吾当助汝舟楫。一至蓬莱。登览胜境而后去。遂使具舟。倏已至山下。时夜已暝。晓见日轮。晃曜傍山而出。波声先腾沸汹涌澎湃声。若雷霆。赤光勃郁。洞贯太虚。顷之天明。见重楼复阁。翚飞云外。迨非人力之所为。俱不见有人居之。惟瑞雾葱笼而已。同来处士云。近世常有人迹至此。群仙厌之。故超然远引鸿蒙之外矣。惟吕洞宾一岁两来。卧听松风耳。乃复至老人所。陈生求归甚力。老人曰。当送尔归。山中生人参甚大。多如人形。陈生欲乞数本。老人曰。此物为鬼神所护惜。持归经涉海洋。恐贻祸也。山中良金美玉。皆至宝也。任尔取之。老人再三教告。皆修心养性。为善远恶之事。仍云。世人慎勿卧而语言。为害甚大。又云。楞严经。乃诸佛心地之本。当循习之。陈生再拜而辞。复令人导之登一舟。转盻之久。已至明州海次矣。时元祐间也。比至里门。则妻子已恐矣。皇皇无所之。方悟悔其归。复欲求往。不可得也。遂为人言之。后病而狂。未几而死。惜哉。予在四明。见郡人有能言此事者。又闻舒信道常记之甚详。求其本不获。乃以所闻书之。

　　议

　　宗门尊祖议

　　释志磐(元)

　　如来圣人。以开权显实。开迹显本之道化天下。后世者谓之佛。佛弟子以次传道。为世宗主者。谓之祖其实一道尔。故如来之将息化也。以无上大法付之饮光。饮光任持二十年。以付庆喜。庆喜持法宣化。亦二十年以付商那。下而至于十三世。曰龙树。始以文字般若。着所证三观之道。曰中观论。暨译传东夏。于是北齐以宿悟已证立为观法。以投南岳。南岳承其㫖。悟法华。净六根。以授天台。天台始立五时。张八教。用明法华开显之妙。而大畅乎境观之㫖。时则有章安执笔。载为疏论。其道遂大明。法华天宫继世讲演。嗣其法者惟左溪。左溪门学。独荆溪能承正统。述诸记以赞祖谟。则清凉异议。为之寝息。以文字广第一义谛。则莫若兹时之盛。以故世之学者。取龙树至例为九祖。以奉清祀。其有由矣。自荆溪以来。用此道以传授者。则有兴道至行。讲道不绝。会昌多难。教卷散亡。正定妙说。高论三世。惟传止观之论。迨乎螺溪。法运将泰。天假吴越。求遗书于海东。于是教籍复还。宝云嗣兴。敷扬二纪。而四明法智。以佛所生子。垂迹海隅。一家教部。毗陵师未记者悉记之。四种三昧。人所难行者悉行之。斯慈云之极言也。当是时。有为异说者。如昭圆诸师。世方指为山外。而法智独擅中兴。教观之名。自兴道讫四明。凡八世。所以绍隆正统。而显扬大教者。有在于是。是宜等而上之。用陪臣于九祖。以尊大其道。为可尔。然则今之宗门列刹。凡所以讲天台四明之道者。有能起龙树至法智通祀为十七祖以并为之位。诚有见于后学尊祖重道之心也。谨议。

　　附巾驭乘所书所刻所辑佛法诸书目录

　　余荏苒浮生。愧不闻道。三十以后。勉摄念书经。兼辑古德句言。附于宣流法音之末。曰。将来藉此微因为频迦共命之鸟足矣。道友丁菡生嘱予自纪所书所刻所辑之目录。附于已集之后。庶将来之可考。予谓世尊弘宣大法。然曰所谓佛法者。即非佛法。况我辈凡夫书写经典。譬如学士家中佣书侍史之流。方之孔门。不足当洒扫应对之事。何以纪为。菡生谓予子书经初意。意在流通。今听其散失无稽。后来或有好乐者。欲览观而不可得。岂宣流之初意乎。予闻古有为劈窠图。劝人念佛。以他人念佛。得生净土者多。乃归功于施图之人。亦生净土。而如来又分功于裱图之人。盖善量之弘远如此。予慧福浅薄。焉知不藉所书所刻所辑之佛法。因览之诵之而有证道者以是因缘得为频迦共命之鸟也乎。异日朽人上下于华池翱翔于德水奏和鸣哀雅之音悦可道侣之耳其将识此胜因也哉。

　　巾驭乘手书经咒忏法妙法莲华经&nbsp;(为先父母书大字梵本○常熟沉雨若刻于长干报恩寺禅堂)&nbsp;观无量寿佛经&nbsp;(为先父母书大字梵本刻于金陵聚宝门外能仁寺禅堂)&nbsp;金刚般若经&nbsp;(临王右军大字梵本刻于报恩寺三藏殿禅堂○临苏子瞻三色套印梵本板存北京愍忠寺○一本山东黄鹤龄刻于长干报恩寺禅堂○一本自刻于凤阳府正阳镇塔坊寺禅堂○为侄女忍善书绣本在巾驭乘○为李门丁令宜书绣本在心太平庵)&nbsp;般若波罗蜜多心经&nbsp;(临王右军大字梵本板存报恩寺禅堂)&nbsp;圆觉经&nbsp;(为金坛王观宗书梵本板存金坛○一本刻于正阳镇塔坊寺禅堂)&nbsp;大弥陀经&nbsp;(为先父母书大字梵本妾马氏刻于石城门内济生庵求生净土)&nbsp;弥陀经&nbsp;(为溧水武剑卿书梵本板存济生庵)&nbsp;地藏经&nbsp;(为先父母书梵本板在大功坊陈龙山经坊)&nbsp;法华经普门品&nbsp;(为马远之书板在平湖)&nbsp;楞严经观世音圆通品&nbsp;(为吴武平书板在震泽)&nbsp;大悲菩萨像咒&nbsp;(大悲菩萨是坐像咒是拙书为先父母石刻于能仁寺禅堂木塔下之静室任人印刷)&nbsp;弥陀忏法&nbsp;(为淮安杜胜则母氏书临帖梵本胜则镂刻板在箍桶巷剞劂陈思塘家任人印刷)&nbsp;慈悲水忏&nbsp;(为沉雨若书梵本雨若刻板施西华门茶庵)&nbsp;

　　巾驭乘所刻经书观世音菩萨全经&nbsp;(宋字梵本刻于报恩寺禅堂)&nbsp;护国仁王经&nbsp;(梵本刻于襄阳府钟楼寺禅堂板未知在否)&nbsp;华严经第四卷&nbsp;(大字梵本刻于钟楼寺禅堂板未知在否)&nbsp;文昌化书&nbsp;(批点书本刻于钟楼寺禅堂板未知在否)&nbsp;道律&nbsp;(太微𠎣戒上经○赤松子中戒经○洞真上品大戒○板在朝天宫白道士房)&nbsp;

　　巾驭乘所辑之书金刚经修行会义&nbsp;(经尊秦魏二译旁引各译异同以备参考西域解遵弥勒菩萨偈会无著天亲功德施三菩萨之论以释偈此土解宗圭峰疏以长水记解疏包括天台青龙无闻暨近代名宿之妙解又引各经以证经意○众道友刻板在陈思塘家任人印刷)&nbsp;心经修行会义&nbsp;(一载三译同异二以佛经解心经略集名解三全载贤首略疏以连珠慧灯精意释疏○冒嵩少　刻板在陈思塘家任人印刷)&nbsp;莲华世界书&nbsp;(劝修净土板在大功坊陈龙山经坊)&nbsp;莲华世界诗&nbsp;(劝修净土板在巾驭乘)&nbsp;诗意法㫖(十卷)&nbsp;(自周秦至元明禅门有韵之精语七卷公案颂之近诗者三卷○板在巾驭乘)&nbsp;频迦音&nbsp;(小本板在巾驭乘)&nbsp;金刚果报&nbsp;(一段成式鸠异二太平广记三续集○小本板在巾驭乘)&nbsp;如来香&nbsp;(惟佛经不敢拟议选入▆释迦佛至今缁素所谈佛法精义在焉)&nbsp;

　　募刻如来香引

　　盖闻真空无相而非相无以译真实际无言而非言无以筌实此宜之先生如来香之所由纂也先生秀出禅林㴱探慧海阐三乘之妙指发五盖之游蒙犹虑义学繁兴渐至𤓰分而蝇袭究竟辟支无学谁为剃草而开林疑蕊时飞智灯欲晦非缀缉释文旁搜说苑据五演以发挥尽四流而提挈欲使五时八教之传昭如镜象三藏十二部之义灿若掌珠岂可得乎先生悯兹盖缚大布津梁博稽魏晋而下流传之文搜纠唐宋以来义味之胜控引天地错综古今洁身口意之妄源裂贪嗔痴之迷网俾披览者若获如意之珠食善见之果浅者闻持佛佛深者流入中中启方便之禅门辟圆明之妙利盖非徒安石之碎金实以当觉路之鞭影云尔乃书甫脱稿而先生弃后学矣与其藏诸名山孰若公诸震旦谁使晦云老子无隐之香郁而未散并致杨萧两先生寿传之意久而益虚欲成剞劂之功端借赞襄之力仰祈善信共演真筌后学王仕云拜撰。

　　捐资助刻姓氏宰官&nbsp;姚龙怀(讳文然)&nbsp;叄拾两&nbsp;胡卜男(讳　璋)&nbsp;叄拾两&nbsp;居士&nbsp;汪叔度(讳　度)&nbsp;贰拾两&nbsp;黄于升(讳　撰)&nbsp;叄拾两&nbsp;汪中符(讳　章)&nbsp;贰拾两&nbsp;程上慎(讳量入)&nbsp;肆拾两&nbsp;程木文(讳量能)&nbsp;贰拾两&nbsp;许念修(讳承宗)&nbsp;壹拾两&nbsp;方赞五(讳成可)&nbsp;壹拾两&nbsp;

　　妙意老人唐长史宜之先生塔铭

　　於乎前贤唐宜之以明经荐讳曰时起家别驾有令辞历官襄籓王者师族姓吴兴家所基金陵山水爱其奇乌龙潭上买屋炊忽然舍之出家儿妙意老人长两眉千卷万卷梵夹随宰官名士僧总持世出世间无不知何必有子不馁而万历甲申岳降期厄于乙未尔遁思正月六生念一堕少之一岁肩宣尼此中葬者知为谁老人笑曰某在斯撩天鼻孔螺髻垂关空锁梦无坏亏祖堂春风日夕吹如来香中四威仪龙天八部𨤲所绥樵乎牧乎慎勿窥洗眼视此卵塔碑孙子命余铭以诗有识字者或过兹。

　　康熙辛亥嘉平月腊八日虞山钱陆灿撰

　　宜之先生无子侄为嗣艰于旅食久归苕上矣墓在祖堂山下马鬣萧然樵牧者且纵寻斧焉十年冬丕璨稍稍修葺乞吾友钱子湘灵铭刻之䧟于塔间俾后之过者瞻礼云先是先生罢官金陵栖心禅悦璨侍杖屦最久易箦之夕握璨手曰平生世谛文字无足流布惟手辑如来香一书所关佛乘王宏钜卷帙浩繁未克行世子其为我卒业我死不恨璨受命唯唯自乙未迄今二十年矣二十年间募刻资于同人得二百一十两不足璨实损饔餐之需佽助焉书版送贮祖堂常住刷印流传为香灯久远之资先生常寂光中实式临之书成附刻二事缘起于后。

　　新安钱陆璨识
