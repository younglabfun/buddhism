国家图书馆善本佛典第 36 册 No. 8895 略述法相义


　　重刻法相义序

　　性相不异譬如水与波始无二致矣今学者不能推详其本真纷然以自相是非如此者天下颇尔兹有良光和尚性相圆通理智妙𨔶亲于唯识论疏之中采集纲要勒作三卷目之曰略述法相义岂啻习法相者之为筌罤而已哉抑亦学法性者之为龟鉴也旧版既在武陵书肆近义山照公订正重镂梓而请余序之余不敏岂设能之虽然面遇此胜因何不喜而且赞哉终以所谓性相不异冠其卷𩠐冀使后学者于斯二门无惑矣。

　　贞享三年丙寅孟秋
武陵沙门守拙书于
洛阳之寓舍

　　略述法相义卷上标目八识大㫖现等三量相等四分自共二相三种分别诸识所依诸识生缘有覆无记无覆无记四无记种善等三性善等界系诸识三性六位心所心所俱起王所相应诸识界系苦等五受诸识受俱五果体相赖耶三相我法二执烦恼所知能遍计识

　　略述法相义卷上

　　八识大㫖

　　识谓了别为义。其数有八。故曰八识。谓一眼。二耳。三鼻。四舌。五身。六意。七未那。八阿赖耶也。一眼识者。眼根为所依。色境为所缘。以生了别。故名眼识。从所依而得名。乃至第六亦皆然焉。何等眼根。谓四大种所造眼识所依。清净色也。眼者照了。能照色境。根者增上。及出生为义。为增上缘。能生眼识。故名为根。乃至身根等亦准之然眼等根。非现量得。以能发识比知是有。斯乃以果知因。由用比体也。何等为色。谓显形表。又释此三。开为三十一谓开显为十三。青黄赤白。影光明闇。烟尘云雾空一显色。开形为十。长短方圆。粗细高下。若正若不正。开表为八。取舍屈申。行住坐卧也。四显色实。余色皆假。眼识所缘。唯是实境。不缘假境。二耳识者。耳根为所依。声境为所缘。生了别用。故名耳识何等。耳根。谓四大种所造。耳识所依。清净色也。耳者能闻。故名耳根。何等声境。谓内声外声。内外声。可意声。不可意声。俱相违声等也。响声假。余声实。耳识缘实。不缘假境。三鼻识者。鼻根为所依。香境为所缘。而生了别。故名鼻识。所依净色。谓之鼻根。能𪖻为鼻香谓好香。恶香。平等香。和合香。变异香等也。四舌识者。舌根为所依。味境为所缘。生了别用。故名舌识。所依净色。名曰舌根。能尝为义。除饥渴故。味谓苦酢。甘辛咸淡或可意。或不可意。或俱相违。或俱生。或和合。或变异。不见香味通假之言。虽无明文。以理推之。亦得有假。如和合香。可许是假。故瑜伽论五十四云。空行风中。无俱生香。唯假合者。既云假合。明知是假。味中必有和合之味。类香通假。五身识者。身根为所依。触境为所缘。以生了别。故名身识。所依净色。谓之身根。身者积聚。及依止义。诸根大造。并皆积聚。今此身根。为彼多法。依止积集。所以独得身根之名。触谓能造大种。所造假触。地水火风。谓之能造。坚劲为地。流湿为水。温𤍠为火。轻动为风。所造触者。谓滑性歰性。轻性重性。耎性缓急。冷饱力劣。闷痒粘病。老死疲息勇。所造是假。四大是实。问五识不缘假。长短等色非眼得。涩滑等触既是假。亦应不为身识得。答长短之色相待疏。是以不为眼识得。涩等诸触。分位假亲故。所以身根得或同假色。唯意所得。已上五者。合名五识。种类相似。故总说之。如何相似。谓有五似。一谓俱依色根。二同缘色境。三俱但缘现在。四俱现量得。五俱有间断。六意识者。谓依末那。了别诸法。故名意识。末那翻意。即是第七识之称也。诸法。谓色法。心法。有法。无法。等三世诸法也分别此识。当有其四。谓明了意识。定中意识。独散意识。梦中意识。初亦名曰五俱意识。后三总名独头意识。五俱意识。助五令起。亦令五识明了取境。定位意识。唯是现量。散位独头。通比非量。与五俱意。或唯现量。或通现比。及非量摄七未那识。谓依赖耶。缘彼见分。比翻云意思量为义。用彼为性。及为行相。恒审思量所执我相。恒言。简前第六识。意识虽审思。而非是恒。有间断故。次审思言。复简第八。第八虽恒。非审思故。恒审思量。双简五识。彼非恒起。非审思故。此名何异第六意识。此持业释。彼依主释。八阿赖耶识。谓依未那。缘于种子。有根身。器界。何为种子。谓本识中。亲生自果。㓛能差别。此与本识。及所生果。不一不异。体用因果。理应尔故。虽非一异。而是实有。假法如无非因缘故。漏无漏种。各有二类。一者本有。谓无始来。异熟识中。法尔而有。生蕴处界。㓛能差别。二始起。谓无始来。数数现行熏习而有诸有情无始时来。有无漏种。不由熏习法尔成就。后胜进位。熏令增长。无漏法起。以此为因。无漏起时。复熏成种。有漏法种。类此应知。无漏识缘无漏种子。有漏识缘有漏种子。有根身者。谓五色根。及根依处。五根如向。根依处者。扶尘根也。器界即是。色等五境。内自种子。为其因缘。心内所变。现行四大。为增上缘。造根境色。非是心外。实大所造。问曰。且如色中。形影假法。第八缘否。答曰。不缘假法。唯缘实境而已。阿赖耶。此翻曰藏。具有能藏所藏。执藏义故。谓与杂染。互为缘故。有情执为自内我故。能持染种。种名所藏。此识是能藏是杂染法所熏所依。染法名能藏。此识为所藏。为染第七等所执藏。以为内我。名执藏义也。第七八识。行相微细。内缘相续。无始已来。常无间断。第七非量。第八现量也。

　　现等三量

　　三量者何也。谓现量比量非量也。现量。谓无分别。若有正智。于色等境。离名种等。所有分别。现现别转。故名现量。所谓正智。简何邪智谓患翳目。见于毛轮。第二月等。虽离名种等所有分别。而非现量故。现体非一。名为现现。附自境体。离贯通缘。名为别转比量。谓于所比义。有正智生。了知有火。或无常等。是名比量。以其因有现比不同。果亦两种。火无常别了火从烟现量因起。了无常等。从所作等。比量因生。此二望智。俱为远因。藉此二因。缘因之念。为智近因。是近及远。比度因故。俱名比量非量。谓似现似比。总名非量。似现量者。有分别智。于境异转。谓见杌为人。睹见阳炎。谓之为水。及瓶衣等。名曰异转。不以本自相。四尘为所缘。但于共相瓶衣假法而转。谓为实有。故名分别。由彼瓶衣。依四尘假。但意识缘共相而转。实非眼识现量得。自谓眼见瓶衣等。名似现量。又但分别。执为实有。谓自识现得。亦名似现不但似眼。现量而得。名似现量。诸似现量。遍在有分别。无分别二心。有分别心。𡚶谓分明。得境自体。无分别心。不能分明。冥证境相。故名似现以㨿决定。唯说分别。非无分别心。皆唯现量故。似比量者。谓若似因智。为先所起。诸似义智。名似比量。如于雾等。𡚶谓为烟。邪证有火。由彼邪因。𡚶起邪智。不能正解。是真之流。而非真故。名似比量。

　　相等四分

　　于心心所。若细分别。应有四分。所谓四分者何也。谓相分见分。自证分。证自证分也。相谓相状也。所缘为义。纵缘于心。以心为相。亦唯所缘。相分之心。不能缘故。色尘有青黄等相状。声尘有执受非执受等相状。香尘有香臭差别。味尘有甘辛等相状。缘触有坚湿等相状。第六识缘法尘。随则有色心相状。第七识缘第八见分。带我法之相状。第八识缘种子五根器界。带其相状也。见谓见照也。能缘为义。心性明了。能照前境。名之为见。自证者。此缘自用。故名自证。即[掯-止+上]见分。名曰自用。见分是第三分。缘外之用也。亦名自体分。对余三分。以名自体。证自证者。第三体用。名为自证。此第四分。能证知彼。是故名曰证自证分也。第二分唯缘第一。第三能缘第二第四。第四唯缘第三。相分见分。自体三种。即所能量。量果别也。如以尺丈。量于物时。物为所量。尺为能量。解数之智名为量果。心等量境。类亦应然。果是何义。成满因义。谓第二分。以第三为果。自为能量。第三缘见。以第四为果。能量可知。缘第四时。以谁为果。此义应思。即以所缘第四为果。第四缘第三。为果例此同故。功能应尔耳。四分是识之义用分。是非体名。强[掯-止+上]其体。即自证分也。此四分中。前二是外。后二是内。初唯所缘。后三通二。第二分。通现等三量第三第四。皆现量摄。

　　自共二相

　　诸法自体。唯局法体。不通于余。唯证智知。言说不及。是名自相。通在诸法。如缕贯华。言说所及。假智所缘。是为共相。如五蕴中。以五蕴事。为自相空无我等。理为共相。分蕴成处。色成于十。处名为自相。蕴名共相。一色蕴该十故。于一处中。青黄等类。别类名自相。处名共相。于一青等类中。有多事体。果青非华等。以类为共相。事名为自相。一事中有多极微。以事为共相。以极微为自相。如是展转。至不可说。为自相。唯有自相。共相体性。都是无有。若说共相。唯有观心。能缘行解。谓之观心。自相之境。现量所缘。共相之境。比量所缘。

　　三种分别

　　自性及随念计度。谓之三分别。自性谓于现在所受。诸行自相行分别。此有二。一寻伺为体。杂集第二。云唯在意识者是也。二非寻伺为体。通在八识。唯识第五。摄论第一。许五识有者是也。随念谓于昔曾。所受诸行。追念行分别。寻伺为体。唯在第六。计度谓于去来今。不现见事。思构行分别。此有二。一寻伺为体。缘三世境。局在第六。二体非寻伺。依思惠立。缘现在境。通在六七二识。

　　诸识所依

　　若夫五识。俱有所依。定有四种。一同境依。谓五色根。共取现境。故得此名。二分别依。谓第六识。与依同缘。分别境故三染净依。谓第七识。五识以由此识染污。而成有漏。由此识净。而成无漏。故得此名。四根本依。谓第八识。五识依此。而得生故。初不共依。余三共依。谓彼此同依。非一识依。名为共依。唯一识依。非余识依。名不共依。第六意识。俱有所依。唯有二种。谓七八识。初不共依。后是共依。问五八皆依于第七识。何故今称六不共依耶。答五八依七。非近所依。六依第七。是近所依。以相顺故。同计度故。谓多引六。起染执等。由第七故。六缘境时。七与力故。七若无漏。六亦无漏。七若有漏。六非无漏。非七缘境。第六与力。是故第七。是第六识。不共所依。第七末那。俱有所依。但有一种。谓第八识。阿赖耶识。俱有所依。亦但一种。谓第七识。皆不共依。谓第七八。行相微细。无始相续。常无间断。任运一类非分别起。谓之任运。无始不改。谓之一类。如何不改。谓有四义。一三受不易。二三性不易。三境界不易。四相续不易。有于此等。不共余识。所以互为不共所依。

　　诸识生缘

　　眼识现行。若依肉眼。具九缘生。所谓空明。根境作意。根本第八染净第七。分别俱六。能生种子。若依天眼。唯除明空。耳识依八。除明鼻舌身三依七。除空。第六依五。根境作意。根本第八。能生种子。第七八识。以四缘生。谓俱有依。所缘。作意。能生种子。无根本依。即是第七。俱有所依。而第八识。自体而已。由五转识行相粗动。所藉众缘。时多不具。故起时少。不起时多。缘多难辨。不可恒具。缘外曰粗。浮嚣曰动。或行相易知。谓之粗。由缘外境。数加转易。谓之动。虽种子恒。外缘合者。有顿渐故。起五或四三二一。生不定故。或俱不俱第六意识。虽亦粗动。兼又有细。所藉众缘。无时不具。唯由违缘有时不起。五位无心。谓之违缘。曰无想天。曰无想定。曰灭尽定。曰极睡眠。曰极闷绝。第七八识。行相微细。所藉众缘。一切时有。缘少易辨。故无缘碍。令总不行。若第七识无漏灭定。唯染一分。不得现行。非体总无。不同第六。以粗动故。为缘碍也。

　　有覆无记

　　其性染污。而非善𢙣谓之有覆无记。覆谓染法。覆障为义。[障-日+田]圣道故。又能蔽心。令不净故。覆蔽为义问诸不善性。亦能[障-日+田]圣。岂非有覆答㨿[障-日+田]圣道。亦可名覆。招果势用。转强胜故。不名有覆。问若尔无想。不感果报。而能[障-日+田]应名有覆。答自性染法。胜[障-日+田]圣道。故名有覆。无想报等。翳理微故。不名有覆。

　　无覆无记

　　其性非染。亦非善𢙣。故名无覆无记。此中有四。所谓异𤎼。威仪。工巧。及变化心。异𤍨何也。异𤎼习气。为增上缘。感第八识。酬引业力。恒相续故。立异𤎼名。感前六识。酬满业者。从异𤎼起。名异𤎼生。不名异𤎼。有间断故。即前异𤎼。及异𤎼生。名异𤎼果。若法异𤎼。从异𤎼起。无间断遍。名为异𤎼。及异𤎼生。谓第八识。从自前念。及种起故。若法异𤎼。从异𤎼起。有间不遍。名异𤎼生。不名异𤎼。谓前六识之。为业所感者。若非异𤎼。有间不遍。虽异𤎼起。不名异𤎼。及异𤎼生。谓余善等。三性诸法。问何故名曰异𤎼果耶。答异𤎼是果之名。异𤎼郎果。持业得名。问何故名果。以为异𤎼耶。答因是善𢙣。异果无记。是故名因曰异。异所𤎼果。名为异𤎼依主得名。或名果曰异。果是无记。异因善𢙣。异即是𤎼。持业得名矣。威仪无记。具云威仪路心。行住坐卧。名为威仪。此用色香味触为体。此威仪是心之所缘。故名为路。威仪即路。名威仪路。心或缘之。或亦发之。是故名曰威仪路心。威仪路之心也。工巧无记。具云工巧处心。刻镂等名身工巧。歌咏等名语工巧。若身工巧。四尘为体。若语工巧。以声为体。此工巧者。心之所缘。故名为处。工巧即处也。心若缘若发。故名工巧处心。工巧处之心也。变化无记者。变化五尘之心。若是无记。名变化无记。此能变化心。从通而生。亦名通果无记矣。瑜伽五十五云又异𤎼生。一向无记。二三可得。一有二种。若依伎乐。以染污心。发起威仪。是染污性。若依寂静。即是善性。若依染着。发起工巧。是染污性。若善加行。所起工巧。即是善性。为引导他。或为利益。而起变化。当知是善矣。今且唯取其无记者。所以名曰四无记耳。

　　四无记种

　　问四无记心。为是一种。逢缘起别。为各有种。答此有二解。一云。有同别种。若是异𤎼无记心种。逢缘引别。分成三心。故瑜伽中。说名世俗。以变化心。不通异𤎼。便非世俗。若以自力。能熏成者。即各别种。但言世俗。无唯言故。二云。三各定别。设自不熏。由他缘熏。所缘境别。故各成种。言世俗者。有缘发别发威仪等。名威仪等。即是实有。缘威仪等。名威仪等。即是世俗。虽是异𤎼。由缘此等。名威仪等。

　　善等三性

　　三性者何也。曰善。曰不善。曰无记也。能为此世。他世顺益。故名为善。谓有漏善。前世须益。今世亦益。今世顺益。后世亦益。俱得乐果。人天所仰。无漏有为。无为亦尔。此世他世。违越生死有得有证。及由涅槃。获二世益。故并名善。人天乐果。虽于此世。能为顺益。非于他世。故不名善。唯是无记。于后世中。作衰损故矣。能为此世。他世违损。故名不善。𢙣趣苦果。虽于此世。能为违损。而令身苦。非于他世。故非不善。唯是无记矣。问具修六度。于现有苦。广舍竭财。有饥寒等。乃至修惠。流血裂心。云何而言二世皆益。不善返此。为难亦尔。答又于他处。而有益损。不唯约自。又能破悭。而长于贪。亦名益损。故益损义。二世亦成矣。于善不善。益损义中。不可记别。故名无记。体非殊胜。不能记别。此有二类。有覆无覆。于无覆中。亦分为四。异𤎼。威仪。工巧。变化也。

　　善等界系

　　瑜伽五十四云。欲界有四心。善心不善心。有覆无记心。无覆无记心。色界有三心。除不善。无色界有三心。亦除不善。显扬十八云。欲系有八心。一生得善。二方便善。三不善。四有覆无记。及无覆无记。分为四种。谓异𤎼。威仪。工巧。变化。色系有六心。除不善工巧。无色系有四。除不善威仪。工巧变化心。然显扬论中。说欲界有变化心。或是业果。或是上界。似欲界故。名为欲界。而非许有欲定所引。变化无记。瑜伽五十四云。欲界无覆无记。有变化心。唯是生得谓天龙等。然无修果心矣。

　　诸识三性

　　第八识是无覆无记。第七识是有覆无记。六转识。是通三性。问第八无覆无记。有理可知耶。答异𤎼性故。异𤎼若是。善染污者。流转还灭。应不得成。又此识是善染依故。若善染者。互相违故。应不与二。俱作所依。又此识是。所熏性故。若善染者。如极香臭。应不受熏问第七有覆无记。有理可知耶。答此意相应。四烦恼等。是染法故。障碍圣道故。隐蔽自心说名有覆。如上二界。诸烦恼等。定力摄藏。是无记摄。此俱染法。所依细故。任运转故。亦无记摄。此识相应。四烦恼等。虽无定力。以所依识。行相微故。任运转故。不[障-日+田]善故。遍三性故。亦无记摄。问六识云何。通三性耶。答若与信等十一相应。是善性摄。与无惭等十法相应。不善性摄。俱不相应。无记性摄。

　　六位心所

　　遍行有五。别境有五。善有十一。烦恼有六。随烦恼有二十。不定有四。谓之六位。五十一心所也。遍行五者。一作意。谓能警心为性。于所缘境。引心为业。谓此警觉应起心种。引令趣境。故名作意。虽此亦能引心所。心是主故。但说引心。二触。谓三和。分别变异。令心心所。触境为性。受想思等。所依为业。谓根境识。更相随顺。故名三和。触依彼生。令彼和合。故说为彼。三和合位。皆有顺生心所功能。说名变异触似彼起。故名分别。三受。谓领纳顺违俱非。境相为性。起爱为业。能起合离非二欲故。四想。谓于境取像为性。施设种种名言为业。言施设者。安立之异名。此中安立。取像异名。谓此是青。非非青等。作此分齐。而取共相。名为安立。由取此像。便起名言。此是青等。性类众多。故名种种。五思谓令心造作为性。于善品等。役心为业。善等之因。即善𢙣境。由了此境相故。思作诸业。起善𢙣等事。亦令心所造作。以心胜故。但说作心。问何故此五。名遍行耶。答一切心中。定可得故。此五心所。具四一切。谓一切性及地时俱。一切性者。三性之处。皆得起故。一切地者。有寻等三地皆有故。一切时者。或一切有心皆有。或无始不断。或缘一切境。故总言时。一切俱者。定俱生故。别境五者。一欲。谓于所乐境。希望为性。勤依为业。所乐谓欲观境。于一切事。欲观察者。有希望故。若不欲观。随因境势。任运缘者。即全无欲。二胜解。谓于决定境。印持为性。不可引转为业。谓邪正等。教理证力。于所取境审决印持。由此异缘。不能引转。三念。谓于曾受境。令心明记。不忘为性。定依为业。谓数忆持曾所受境。令不㤀失。能引定故。四定谓于所观境令心专注。不散为性。智依为业。谓观德失俱非境中。由定令专注不散。依斯便有决择智生。心专注言。显所欲住即能住。非唯一境。不尔见道。历观诸谛。前后境别。应无等持。五惠。谓于所观境。简择为性。断疑为业。谓观德失俱非境中。由惠推来。得决定故。问此五何故。名别境耶。答缘别别境。而得生故。问定惠同转一境。何云别境。答所缘境事。多分不同。故从多分。名曰别境矣。此五唯有初二一切。不缘一切境。亦非相续。非心有即有。故无时也。又此未必并生。故无俱焉。善十一者。一信。谓于实德能深忍乐欲。心净为性。对治不信。乐善为业。然信差别。略有三种。一信实有。谓于诸法。实事理中。深信忍故。二信有德。谓于三宝真净德中。深信乐故。三信有能。谓于一切𠀍出世善深信有力。能得能成。起希望故。由斯对治。不信彼心。爱乐证修。世出世善。此性澄清能净心等。以心胜故。立心净名。二精进。谓于善𢙣品修断事。勇悍为性。对治懈怠。满善为业。勇谓升进。悍谓坚牢。勇表精进。简诸染法。悍表精纯。简净无记。即显精进。唯善性摄。三惭。谓依自法力。崇重贤善为性。对治无惭。止息𢙣行为业。若亦依于周孔之书。皆名贵法。世礼仪故。四愧。谓依世间力。轻拒暴𢙣为性。对治无愧。止息𢙣行为业。有𢙣者名暴。染法体名𢙣。轻有𢙣者而不亲。拒𢙣法业而不作。五无贪。谓于有有具。无著为性。对治贪着。作善为业。三有曰有。三有之因。谓之有具。六无瞋。谓于苦苦具。无恚为性。对治瞋恚。作善为业。苦谓三苦。苦具即彼能生苦者。一切皆是七无痴。谓于诸理事。明解为性。对治愚痴。作善为业。八轻安。谓远离粗重。调畅身心。堪忍为性。对治惛沈。转依为业。离重名轻。调畅名安。令所依身。转去粗重。得安隐故。若无漏者。除有漏粗重。是通三性。若有漏者除烦恼粗重。唯是染性。九不放逸。谓精进三根。于所断修。防修为性。对治放逸。成满一切。世出世间善事为业。非别有体。无异相故。离四切能。无别用故。十行舍。谓精进三根。令心平等正直。无㓛用住为性。对治掉举静住为业。此无别体。离彼四法。无相用故。离沉没等。初心平等。远离加行。次心正直。于染无怯。后无㓛用。㨿实而论。初中后各有三。且依增上。说初中后行谓行蕴。简受蕴舍。故置行言。十一不害。谓于诸有情。不为损恼为性。能对治害。悲愍为业。谓即无瞋。于有情所。不为损恼。假名不害。若夫无瞋。实有自体。不害依彼一分假立无瞋翻对断物命瞋。不害正违损恼物害。无瞋与乐。不害㧞苦。是谓此二粗相差别。为显慈悲二相别故。利乐有情。彼二胜故。此之十一名曰善者。唯善心中。可得生故。善唯有一。谓一切地。十遍善心。轻安不遍。要在定位。方有轻安。调畅身心。余位无故非一切俱。非一切性。及一切时。其义易知。烦恼六者。一贪。谓于有有具。染着为性。能障无贪。生苦为业。谓由爱力。取蕴生故。二瞋。谓于苦苦具憎恚为性。能[障-日+田]无瞋。不安𢙣行。所依为业。谓瞋必令身心𤍠恼。起诸𢙣业。不善性故。三痴。谓于诸理事。迷闇为性。能[障-日+田]无痴。一切杂染。所依为业。谓由无明。起疑邪定贪等烦恼业。能招后生杂染法故。四慢谓恃己于他。高举为性。能[障-日+田]不慢。生苦为业。谓若有慢。于德有德。心不谦下由此生死。轮转无穷。受诸苦故。五疑。谓于诸谛理。犹豫为性。能[障-日+田]不疑善品为业。谓犹豫者。善不生故。六𢙣见。谓于诸谛理。颠倒推度。染惠为性。能[障-日+田]善见。生苦为业。谓𢙣见者。多受苦故。分此为五。一萨迦耶见。谓于五取蕴。执我我所。一切见趣。所依为业。二边执见谓即于彼。随执断常[障-日+田]处中行。出离为业。三邪见谓谤因果作用实事。及非四见诸余邪执谤因者。谓无施与。无爱乐。无祠祀无妙行。无𢙣行等。谤果者。谓无妙行。及𢙣行业。所招异熟。谤作用者。无此世间。无彼世间。无母无父。无他生有情等。谤实事者。谓无世间真阿罗汉等。四见取见。谓于诸见。及所依蕴。执为㝡胜。能得清净。一切斗诤。所依为业。五戒禁取。谓于随顺诸见戒禁。及所依蕴。执为最胜。能得清净。无利勤苦。所依为业。今此五见。名为𢙣者。毁訾之名。实有覆故。此十烦恼体性根本。能生诸惑。故名本惑。烦是扰义。恼是乱义。扰乱有情。故名烦恼。随惑二十者。一忿。谓依对现前。不饶益境。愤发为性。能[障-日+田]不忿。执杖为业。谓怀忿者。多发暴𢙣身表业故。此即瞋恚。一分为体。离瞋无别忿相用故。二恨。谓由忿为先。怀𢙣不舍。结怨为性。能[障-日+田]不恨。热恼为业。谓结恨者。不能含忍。恒热恼故。此亦瞋恚。一分为体。三恼。谓忿恨为先。追触暴热。佷戾为性。能[障-日+田]不恼。蛆螫为业。谓追往𢙣。触现违缘。心便佷戾。多发嚣暴凶鄙粗言。蛆螫他故。此亦瞋恚。一分为体。四覆。谓于自作罪。恐失利誉。隐藏为性。能[障-日+田]不覆。悔恼为业。谓覆罪者。后必悔恼。不安稳故。此覆贪痴。一分所摄。不惧当苦。覆自罪者。痴之所摄。恐失利誉覆自罪者。贪之所摄。五诳。谓为获利誉矫现有德。诡诈为性。能[障-日+田]不诳。邪命为业。此即贪痴。一分为体。离二无别诳相用故。六謟。谓为网他故。矫设异仪。险曲为性。能[障-日+田]不謟教诲为业。险者。不实之名。曲者。不直之义。此亦贪痴。一分为体。离二无别謟相用故。贪名利故謟是贪分。无智故謟。即是痴分。七憍谓于自盛事。深生染着。醉傲为性。能[障-日+田]不憍。染依为业。诸所知法。亦名盛事。醉者。惛迷异名也。此亦贪爱。一分为体。离贪无别。憍相用故。八害。谓于诸有情。心无悲愍。损恼为性。能[障-日+田]不害。逼恼为业。谓有害者。逼恼他故。此亦嗔恚一分为体。离嗔无别害相用故。九嫉。谓殉自名利。不耐他荣。妒忌为性。能[障-日+田]不嫉。忧戚为业。此亦嗔恚。一分为体。离嗔无别嫉相用故。十悭。谓耽着财法。不能惠施。秘吝为性。能[障-日+田]不悭。鄙畜为业。资具妻子。荣位等事。皆名为财。理教行果。皆名为法。此即贪爱。一分为体。离贪无别悭相用故。十一无惭。谓不顾自法。轻拒贤善为性。能[障-日+田]碍惭。生长恶行为业。十二无愧。谓不顾世间。崇重暴𢙣为性。能[障-日+田]㝵愧。生长𢙣行为业。十三不信。谓于实德能。不忍乐欲。心秽为性。能[障-日+田]净信。惰依为业。谓诸染法。各有别相。唯此不信。自相浑浊。复能浑浊余心心所。十四懈怠。谓于善𢙣品。修断事中。懒惰为性。能[障-日+田]精进。增染为业。于诸染事。而䇿勤者。亦名懈怠。退善法故。于无记事。而䇿勤者。于诸善品。无进退故。是欲胜解。非别有性。十五放逸。谓于染净品。不能防修。纵荡为性。[障-日+田]不放逸。增𢙣损善。所依为业。谓由懈怠及贪瞋痴。不能防修染净品法。总名放逸。非别有体。十六惛沉。谓令心于境。无堪任为性。能[障-日+田]轻安。毗钵舍那为业。别有自性。惛沉别相。谓即瞢重。令俱生法。无堪任故。十七掉举。谓令心于境。不寂静为性。能[障-日+田]行舍。奢摩他为业。别有自性。掉举别相。谓即嚣动。令俱生法。不寂静故。十八失念。谓于所缘境。不能明记为性。能[障-日+田]正念。散乱所依为业。以念与痴之各一分。为此心所。别无自性。十九不正知。谓于所观境。谬解为性。能[障-日+田]正知。毁犯为业。非迷于境。而闇钝也。但是错谬邪解。名不正知。以惠一分。及痴一分。而为此体。别无自性。二十散乱。谓于诸所缘。令心流荡为性。能[障-日+田]正定。𢙣惠所依为业。别有自体。散乱别相。谓[跳-兆+參]扰。令俱生法。皆流荡故。掉举散乱。二用何别彼令易解。此令易缘。虽一刹那。解缘无易。而于相续。有易义故。此等二十。何曰随惑谓是烦恼等流性故。是非前后等流之义。同类所引。谓之等流。分此二十。以为三类。谓忿等十。各别起故。名小随烦恼。无惭等二。遍不善故。名中随烦恼。掉举等八。遍染心故。名大随烦恼。小十大三。定是假有。无惭无愧。不信懈怠掉举惛沉散乱七种。定是实有。不定四者。一悔谓𢙣作。𢙣所作业。追悔为性。[障-日+田]止为业。此即于果。假立因名。以名𢙣作。先𢙣所作业。后方追悔故。悔先不作。亦𢙣作摄。二睡眠。谓令不自在。昧略为性。[障-日+田]观为业。谓睡眠位。身不自在。心极闇劣。一门转故。昧简在定。略别寤时。令显睡眠。非无体用。有无心位。假立此名。三寻。四伺。寻谓寻求。令心匆遽。于意言境。粗转为性。伺谓伺察。令心匆遽。于意言境。细转为性。此二俱以安不安住。身心分位。所依为业。第六意识。名曰意言。意识所缘。名意言境。心所之境。亦粗细转。而意是主。胜故偏说。今此境者。通一切境。问何故意识。名曰意言。答此有三解。一从喻。即意识及相应法。能取境故。与言相似。二从境。言是声性。此言为意之所取性。从言为名。但名意言。三从果。由意能起言等。故名意言。此二心所。俱依外门。缘外境生。粗细发言。多依身语。而转故也。并用思惠一分为体。若离思惠。别无自性。此四心所。于善染等。皆不定故。非如触等。定遍心故。非如欲等。定遍地故。立不定名。

　　心所俱起

　　五法五俱起。谓于遍行中。有随一起。余四亦必俱起也。九法必六俱。谓于别境五。不定四中有随一起。必与遍行五数俱起也。九法定十四。谓无明与八大随惑。必得俱起。于是遍行五数。亦必俱起也。二十一十五。谓除轻安余十善。除无明瞋余八本惑。小随惑中謟诳憍三。谓之二十一。善十俱起。遍行五亦必俱起。故云十五。本惑八中。有随一起。无明八大随惑遍行五。亦必俱起。故云十五。謟诳憍中。有随一起。无明八大随惑遍行五。亦必俱起。故云十五也。三法起十六。谓轻安及无惭无愧。谓之三法。轻安若起。余十善遍行五。亦必俱起。故云十六。无惭无愧。必得俱起。于是无明。八大随惑遍行五。亦必俱起。故云十六。八法十七俱。谓瞋及除诳謟憍。余七小随惑。谓之八法。随一若起。无明八大随惑。中随二惑遍行五。亦必俱起。故云十七。枢要下颂云。五法五俱起。九法必六俱。九法定十四。二十一十五。三法起十六。八法十七俱。是心所相应惠者应当悉。

　　王所相应

　　八识名曰心王。唯缘境之总相。喻如主君。五十一名曰心所。亦缘别相。譬如从臣。心王所属。故名心所。心心所法取境。其相如何。谓如师作模。𦘕形况已。弟子填采。采于模填。不离模故。如取总相。着采色时。令媚好出。如亦取别相。是其取境之相貌而已。时依缘事。四义具故。说名相应。时谓刹那。是简前后。依谓依根。即俱有无间是也。简别识。缘谓所缘。简别见分。事谓体事。即简体多。第八识与遍行五心所相应。如何此识。非别境等心所相应。互相违故谓欲希望所乐事转。此识任业。无所希望。胜解印持决定事转。此识瞢昧。无所印持。念唯明记曾习事转。此识昧劣。不能明记。定能令心专注一境此识任运刹那别缘惠唯简择德等事转。此识微昧。不能简择。故此不与别境相应。此识唯是。异𤍨性故。善染污等。亦不相应。𢙣作等四无记性者。有间断故。定非异熟第七识与十八心所相应。谓我痴我见。我慢我爱。遍行五数。八随烦恼。并别境惠。我见虽是别境惠摄。而五十一心所法中。义有差别。故开为二。惠是别境。通三性九地故。见唯染污。通九地等故。既有宽狭。别说不同。何故此识。与余心所。不相应耶。谓欲希望未遂合事。此识任运。缘遂合境。无所希望。故无有欲。胜解印持曾未定境。此识无始。恒缘定事。无所印持。故无胜解。念唯记忆曾所习事。此识恒缘现所受境。无所记忆。故无有念。定唯系心。专注一境。此识任运。刹那别缘。既不专一。故无有定。善是净故。非此识俱。有我见故。余见不生。无一心中。有二惠故。如何此识要有我见。二取邪见。但分别生。唯见所断。此俱烦恼。唯是俱生修所断故。我所边见。依我见生。此相应见。不依彼起恒内执有我故。要有我见。由见审决。疑无容起。爱着我故。瞋不得生。忿恨等十行相粗动。此识审细。故非彼俱。无惭无愧。唯是不善。此无记故。非彼相应。𢙣作追悔先所造业。此识任运。恒缘现境。非悔先业。故无𢙣作。睡眠必依身心重昧。外众缘力。有时暂起。此识无始。一类内执。不假外缘。故彼非有。寻伺俱依外门而转。浅深推度。粗细发言。此识唯依内门而转。一类执我。故非彼俱。第六识五十一。皆相应也。广缘内外三世诸法故前五识唯三十四心所相应。谓遍行五。别境五。善十一。本惑三。即贪瞋痴也。中随二惑。八大随惑也。问何故与余心所不俱哉。答慢等必由有随念计度分别生故。又由慢于称量门起。方胜负故。疑犹豫简择门起。见推求门起。故非五识。以五识无此等行相。小十行相。粗而且猛。五识望彼。细故不俱。悔眠二者。皆由强思加行。方能起故。非任运生。故非五法。寻伺以名身等义为所缘。非五识身。以名身等义为境故。此不相应。

　　诸识界系

　　于八识中。鼻舌二识。唯在欲界。不通上界。眼耳身识。唯在欲界。初禅二地。二禅已上。五识皆无。后三识遍三界而有。

　　苦等五受

　　分受心所。以为五受。谓苦乐忧喜舍也。乐喜领顺境相。谓适悦身。说名乐受。适悦心者。说名喜受。五识名身。意识名心。何故然耶。五识各依色根而转。诸有色根不离身故。虽意根亦不离身而转非悉然。生无色界。有情意根。离身而转。不同色根。定不离身。是故五根所生诸受。合名身受。唯依意者。独名心受。苦忧领违境相。谓逼迫身。说名苦受。逼迫心者。说名忧受。舍领中容境相。于身于心。非逼非悦。名不苦不乐受。苦乐尤重。五识相应。无分别故。忧喜轻微。意识相应。有分别故。

　　诸识受俱

　　七八二识。唯舍相应。第六意识。五受相应。眼等五识。三受相应。谓苦乐舍问第八唯舍相应。有理可知耶。答有七因缘。是故舍受。一此识行相。极不明了。是舍受相。若苦等受。必明了故。二此识不能分别违顺境相。取中容境。是舍受相。若是余受。取违顺故。三由微细。若是余受。行相必粗。四由一类。此行相定。故成一类。若是余受。必是易脱。五相续而转。若是余受。必有间断六由异𤍨故。谓此相应受。唯是异熟。随先引业。不待现缘。任善𢙣业势力转故。苦乐二受。是异熟生。非真异熟。待现缘故。七有情恒执。为内我故。谓若苦乐二受相应。便有转变。宁执为我。问第四所谓。一类者何也。答此有多义。一三受不易二三性不易。三境界不易。四相续不易。故未转前。名为一类。问第七唯舍受俱。有理可知耶。答有二因故。谓一任运而恒二一类无变。若夫余受。非是任运。待现缘故。亦有变异。有易脱故。问第六云何五受相应耶。答诸逼迫受。意识俱者。于人天中。恒名为忧非尤重故。傍生鬼界。名忧名苦。杂受。纯受。有轻重故。捺落迦中。唯名为苦。纯受尤重。无分别故。诸适悦受。意识俱者。若在欲界。初二静虑近分名喜。但悦心故。若在初二静虑根本。名乐名喜悦。身心故。若在第三静虑近分根本名乐。安静尤重。无分别故。舍受意识相应者。通在三界。若夫第三静虑意识。唯于末位。舍受相应。余无有舍纯乐地故。那落意识。唯于末位。舍受相应。对法等说嗔于末位。与舍俱故。或无有舍。唯苦相应。问以何得知。五识与三受俱也。答易脱不定故。皆容与三受相应。间断转变。谓之易脱。欣戚舍行。互相而起。谓之不定。

　　五果体相

　　一异熟果。二等流果。三离系果。四士用果。五增上果。谓之五果。一异熟如前所说。若但言异熟。即六识中报非。真异熟摄。若言异熟生。亦摄别报。二者等流。谓习善等。所引同类。或似先业。后果随转。其随先业。而似转者。实增上果。非同性果。相似之义。假名等流。此果即通有漏无漏。三者离系。谓无漏道。断[障-日+田]所证。善无为法。四者士用。谓诸作者。假诸作具。所辨事业。如夫农作。啇贾事主。书𦘕算数。占卜等事。由此成办诸稼穑等。财利等果。名士用果。五者增上果。谓除前四。余所得果。宽通有漏无漏等。

　　赖耶三相

　　三相者何也。谓自相果相因相也。何曰自相。谓阿赖耶。此翻曰藏。此识具有能藏所藏执藏义故。谓之自相。何曰果相。谓此能引诸界趣生。善不善业。异熟果故。名异熟识。谓之果相。何曰因相。谓此能执持诸法种子。令不失故。名种子识。谓之因相。问异熟种子。亦应此识自相。何故偏说藏是自相耶。答此识自相。虽有三位。而彼藏名。三位之中。初位所摄。又以是名。我执所执。过失重故。是以偏说。所谓三位者何也。谓此识体。总有三位。一我爱执藏现行位即七地以前菩萨。二乘有学。一切异生。从无始来。名阿赖耶。此云执藏。至无人执位。二善𢙣业果位。谓从无始。乃至极解脱道时。乃至二乘无余依位。名毗播迦。此云异熟。至无所知[障-日+田]位。三相续执持位。谓从无始。乃至如来。尽未来际。利乐有情位。名阿𨹔那。此名执持。问既有三藏。名阿赖耶。故知藏名。广通三位。何曰初位耶。谓所藏义。通第二位。能藏亦通第三位。答义虽具三。正以执藏。名阿赖耶。若不尔者。二乘无学。八地已去。应有此名。问䟽三末云。此能执藏。亦通无漏。所藏不通无漏矣。执藏何局初位耶。答佛果第八。平等性智之所缘执。故云执藏。非有妄执。问此识果相。应通三位。何唯异熟耶。答异熟名宽通初二故。所以偏说。以约有漏。不取佛果。问此识具四果。谓五果中。除离系果。何唯异熟。此识果相耶。答等流增上。士用三果。可通余法。唯异熟果。不通余法。是故偏说。如是三相。俱取现行。及一切种。此与转识。互因果故。

　　我法二执

　　于诸我执。略有二种。一者俱生。二者分别。俱生我执。无始时来。虚妄熏习。内因力故。恒与身俱。不待邪教及邪分别。任运而转。故名俱生。此复二种。一常相续。在第七识。缘第八识。起自心相。执为实我。二有间断。在第六识。缘识所变。五取蕴相。或总或别。起自心相。执为实我。此二我执。细故难断。后修道中。数数修习胜生空观。方能除灭。分别我执。亦由现在。外缘力故。非与身俱。要待邪教。及邪分别。然后方起。故名分别。唯在第六意识中有。此亦二种。一缘邪教所说蕴相。起自心相。分别计度。执为实我。二缘邪教所说我相起自心相。分别计度。执为实我。此二我执。粗故易断。初见道时。观一切法。生空真如。即能除灭。于诸法执。略有二种。一者俱生。二者分别。俱生法执。无始时来。虚𡚶熏习。内因力故。恒与身俱。不待邪教及邪分别。任运而转。故名俱生。此复二种。一常相续。在第七识。缘第八识。起自心相。执为实法。二有间断。在第六识。缘识所变。蕴处界相。或总或别。起自心相。执为实法。此二法执。细故难断。后十地中。数数修习胜法空观。方能除灭。分别法执。亦由现在。外缘力故。非与身俱。要待邪教。及邪分别。然后方起。故名分别。唯在第六意识中有。此亦二种。一缘邪教所说。蕴处界相。起自心相。分别计度执为实法。二缘邪教所说。自性等相。起自心相。分别计度。执为实法。此二法执。粗故易断。入初地时。观一切法。法空真如。即能除灭。

　　烦恼所知

　　烦恼[障-日+田]者。谓执遍计所执实我。萨迦耶见。而为上首。百二十八。根本烦恼。及彼等流。诸随烦恼。此皆扰恼有情身心。能[障-日+田]涅槃。名烦恼[障-日+田]。[障-日+田]即烦恼。持业释。所谓百二十八者何也。见所断惑。有其十种。谓贪瞋痴慢。疑身见边见。邪见见取见。戒禁取见。各[障-日+田]欲界四谛之理。故有四十。[障-日+田]色界谛。有三十六。每谛除瞋。无色亦尔。都有一百一十二。更加修道十六种。一百二十八也。何为十六。谓欲界六。及上二界各五也。贪瞋痴慢。身边二见。谓之欲六。上界无瞋。故各有五。等流随惑。即二十种。此唯自性。若㨿眷属。余心心所。及五蕴亦是也所知[障-日+田]者。谓执遍计所执实法。萨迦耶见而为上首。此头数亦。与烦恼[障-日+田]同。覆所知境。无颠倒性能[障-日+田]菩提。名所知[障-日+田]。言所知者即一切法。若有若无。皆所知故。此从所[障-日+田]。以立[障-日+田]名。所知之[障-日+田]。依主释也。若论正[障-日+田]。烦恼[障-日+田]生空。所知[障-日+田]法空。若论兼[障-日+田]。互通彼此。当知圣教。依胜用说。执我执法。萨迦耶见。体无有异。同一种生。而用有别。故分为二。唯烦恼[障-日+田]。发业润生体是缚法。其所知[障-日+田]。义即不然。由烦恼[障-日+田]。缚诸有情。恒处生死。补特迦罗我见起位。彼法我见。亦必现前。我执必依法执而起。如要迷杌等。方谓人等故。能持自体说名为法。即一切法皆持自体有常一用方名为我。故非一切法皆是我。如计外境为法非我。及计内法有非一常。是故人执。必带法执。法执亦有不带人执。

　　能遍计识

　　若依安惠。八识及诸心所。有漏摄者。皆能遍计。虚𡚶分别。为自性故。执即通三性。有漏之心。无非执者。五八识唯有法执。七唯有人。六通二种。若有漏心。不起执者。即不可言虚𡚶分别。若不执心。名虚𡚶分别。即无漏心应名虚𡚶分别之心。既以此理明。有漏心皆能遍计。若计度惠。粗五八无。细者亦有。由七识熏习。分别力故。八识生时。变似我法。护法不然。所谓第六七心品。执我法者。是能遍计。何以得然。谓有三因。一谓能遍计者。计度分别。五八既无计度分别。故不起执。二谓执我法者。必是惠也。非五八识。恒与惠俱宁容有执。三谓二执必与无明相应前六识中善性何得与无明俱。痴无痴等。性相违故不可相应。由无始来。第六七识。横计我法。种种分别。熏习力故。八识生时。变似我法。问六七二识。无有疑滞。五八既无计度分别。后识生时。应无我法。答若[糸*ㄉ]分别。五八可得无我法相。而由六七所染熏成。五八生时。带我法相。

　　略述法相义卷上
国家图书馆善本佛典第 36 册 No. 8895 略述法相义


　　略述法相义卷中标目十一色法能造大种五种因力变异因缘二种造色瓶等假有不相离色大种得名共不共相共变不[障-日+田]受用细辨共不共业不相应行三种成就命根细辨二无心定六种无为五位百法蕴等三科三科因由六种有漏三种有漏有漏正因分极无漏性等三境三种不随三通情本性等同异二三合等三藏伽陀四分种子因等四缘种子二缘因果同时因果异时名言种子执非执受十二因缘无明细辨十一殊胜行支细辨五种熏发识等次叙爱取润业润生相貌中有爱润能所引生缘起得名五姓各别三时教相定有七名闻等三惠四重出体故不故思增不增业定不定业三业四业定不四业决定三业五种故思福等三业

　　略述法相义卷中

　　十一色法

　　色法有其十一。谓眼耳鼻舌身。色声香味触。及法处所摄色也。何名法处所摄色。此有五种。谓极略色。极迥色。受所引色。遍计所起色。自在所生色也。极略色者。即五色根。五色境。及四大种。法处实色。极微为性。显扬第五。瑜伽五十四。说建立极微。有十五种。谓眼等根为五极微。色等境五极微。四大种。四极微。法处实色。有一极微。以此十五。为极略色性。极者至也。穷也边也。略有二义。一者总义。总略众色。拆至极微。名极略色。略色之极。依士得名。二者小义。拆诸根境。至极小处。名极略色。色即极略。或色之极略。依士持业。二释随应。二释虽成。持业为胜。以色是五种通名也。极迥色者。以空界色极微为体。空界色中。摄六种色。谓明闇光影及迥色。与空一显色。以空界色。上下见别。分成迥色。及空一显色。拆此六色。以至极微。总名极迥色。离碍方显。立以迥名虽明暗等。亦是所拆。明等是别。迥色是总。处所宽广。复能为依。但称极迥色。不名极明等。迥色空一显色。上下类殊。俱空界色。何以唯名极迥。不曰极空。恐滥计虚空。亦是色性也。又迥色通。空色唯上。不名极空。但称极迥。极迥即色。迥色之极。迥之极色。三释随应。色既通名。初后解胜也。受所引色者。即无表。有义唯二。以律仪不律仪无表为体。处处皆说法处无表。唯此二故。无表要在猛利思种。一切处中。望律仪等。思皆下品。何有无表。有义。亦以非律仪。非不律仪无表为性。处中亦有作诚励意。应有上思。律仪若是容容。应有中思。既是熏种。猛利义同。成于无表。何简处中。于二说中。既无显文。任意取舍。受谓因教因师。而领受也。引谓依受而发起也。受之所引。而受所引即色。离合二名。即成两释。定道二戒。虽不从他教而得。方便之时。亦从师教。不律仪戒。或自邀期。或从他受。由此总说。名受所引。又别解脱戒。𢙣戒无表。定由受起。转不随心。定道相从。亦名受所引。又虽得彼。不定从他。无表类同。皆名受所引。又有受得。定得定道。由此总名受所引。遍计所起者。影像色。谓通三性。独散意识。因计所变。五根五尘。定境色。无用影像为体。三性意识。能遍计度。境从此生。名彼所起。遍计之所起。而所起即色。亦通两释自在所生色者。胜定力故。于一切色。皆得自在。即以定所变。色声香味触境为体。定通无拥。名为自在。果从彼起。名彼所生。自在之所生。而所生即色。亦通二释也。

　　能造大种

　　有四大种。能造诸色。地水火风。谓之四大种。地谓坚劲性。水谓流湿性。火谓温𤍠性。风谓动性。能造大种。与所造色。俱时而有。互不相离。谓若于坚色聚中。唯有地界。能作业用。余水火风。唯有种子。之所随逐。更待异缘。方能作业。谓如钻彼干木。即便生火。又如白蜡铅锡金银等物。融消即流。如是如是。于水火风。名想聚中。如其所应。次第亦尔。内色聚中。一切地等作业。皆具可得。于外得有各别地等诸聚。问如四大种。由自种子。方得生起。造色亦尔。何故说言诸所造色大种所造。答若诸色根。及诸心中。有诸大种种子随逐。即有造色种子随逐。若诸大种所有种子。能生果时。彼造色种子。亦生自果。故说造色大种所造。

　　五种因力

　　四大种有五种因力。曰生因。曰依因。曰立因。曰持因。曰养因也。生因。即是起因。谓大种恒。将带生诸色。若离大种。色不得起。依因。即是转因。谓此造色。依大种有。若舍大种。诸所造色。无有㓛能。㨿于别处。立因。即随转因。谓由大种变异。能依造色。亦随变异。持因。即是住因。谓由四大种。持诸造色。相似相续。而令不绝。养因。即是长因。谓由大种。养彼造色。色得增长。谓之五因也。

　　变异因缘

　　由三因缘。大种变异。令所造色。变异而转。一士夫用故。二业所作故。三由胜定故。士夫用者。谓由地大所拆触故。器有差别。由差别故。令所造色。变异可得。或由水所润等。火所熟等。风所燥等。令所造色。变异可得。业所作者。随业势力。先大种生。后随彼力。色变异生。由胜定者。胜定力故。先起大种。然后造色。变异而生也。

　　二种造色

　　大种能生二种造色。一自类差别。二异类差别。自类差别造色者。谓诸大种。造歰滑等。由如是因。如是缘故。此诸大种。各各变异而生。以涩滑等。是触分位。名曰自类差别。异类差别造色者。诸眼耳等五内色处。四外色处。法处一分。唯除触处。谓之异类差别也。

　　瓶等假有

　　问何缘故。知色香味触。如是如是。别安立中。饮食车乘。瓶瓫衣服。庄严具等。诸想事物。皆是假有。答由彼想物。或于是处色等。想物聚中而转。或于是处色等。想物聚中不转。若于是处。色等想聚。有食想转。非于是处。饮等想转。若于是处。车乘想转。非于是处。衣等想转。如是所余。诸假有想。若转不转。当知亦尔。一切色香味触想事。遍于一切饮食车乘。瓶瓫衣服。庄严具等。诸想事中。无差别转。是故饮食车乘等。皆是假有。色香味触。是实物有。

　　不相离色

　　不相离色。有其三种。一一处不相离。二相杂不相离。三和合不相离也。一处不相离者。谓诸大种。及所造色。同住一处。能造所造。更互相望。大小量等。互相涉入。不相[障-日+田]㝵。处所无异。名为同处。无别极微。一处而住。名不相离。且如一眼。七物相望。互相涉入。同一处住。谓眼身根。色香味触。能造地大。七各极微。同一处也。问所造有六。能造何一。答有二释。一云虽一地大。通能造六。故能造一也。一云虽有六能造。㨿地类同。合而言也。如言一眼。七极微成。而实一根。有无量微。但言七者。㨿类谈也。能造亦尔。二相杂不相离者。如一眼根。有多极微。一根微处。七物同住。以此七物。对彼七物。虽非同处。然相和杂。邻近而住。名之为和。七七各别。名之为杂。无间隔故。名不相离。三和合不相离者。如多豆等。虽以蜜等之所摄持。和合一聚。然不相涉入。复是异大所造。异聚相望。故名和合。无间隔故。名不相离。

　　大种得名

　　其性广大。能生诸色。故名大种。或种是类义也。此四能为生等五因。生起众色。种种类别。大有四义。一为所依故。谓与诸造色。为所依处。二体性广故。谓体性宽广于造色。三形相大故。谓大地大水。大火大风。其相广大。四起大用故。谓成坏𠀍界。作用最大。以有四义。各得大名。四大即种。带数持业也。虚空虽大。不能为因。内种子等。虽能为因。体相非大。所余诸法。非大非种。由此地等。亦大亦种。得名大种也。

　　共不共相

　　且诸种子。总有二种。一是共相。二不共相。多人所感。谓之共相。虽知人人。所变各别。名为唯识。以有相似。共受用义。说为共相。实非他用自变。自用他变。以不可缘心外法也。然我此物。为增上缘。令多人。可共受用。如山河等是也。唯自能用。他不得用。谓之不共。如色根等是也。共不共中。总分为四。共中有二。一共中共。如山河等。非唯一趣用。而他趣不能用。二共中不共。如己田宅。及鬼等所见。猛火等物。余人余趣。不能受用。余房衣等。准此可知。不共相中。亦有二种。一不共中不共。如眼等根。唯是自识依用。非他所用。二不共中共。如自扶根尘。他亦得受用也。

　　共变不[障-日+田]

　　共变诸法。同在一处。不相障碍。譬如众多灯明。共在一室。各各遍室。一一自别。其相相似。处所无异。灯明既多。人影亦多。虽一灯去余光尚遍。故知涉入不隔。其相似一。虽似一相。各各自别。共变诸法。喻而可知。

　　受用细辨

　　问且有一有情。伐用一树。为用自变。为𠔥用他。若唯局用自变。余人所变。应存不亡。若亦𠔥用他变。违唯识理。答树等既是。共相种生。皆相随顺。互有增益。是故以他所变。为增上缘。用自所变。当知于自所变。亲缘亲用。于他所变。疏缘疏用。自为所顺。他为能顺。由所顺无。能顺亦灭。问如灯明喻。一灯光灭。余光犹在。何故今言由所顺无。能顺亦灭耶。答喻取少分。故不相违。

　　共不共业

　　若业能令诸器𠀍间。种种差别。谓之共业。能令有情𠀍间。种种差别。谓之不共业。由共业种。为增上缘。共相种子。得生现行由不共业种。为增上缘。不共相种子。得生现行。其㫖应知矣。

　　不相应行

　　不相应行。有二十四。一得。二命根。三众同分。四异生性。五无想定。六灭尽定。七无想异熟。八名身。九句身。十文身。十一生。十二老。十三住。十四无常。十五流转。十六定异。十七相应。十八势速。十九次第。二十方。二十一时。二十二数。二十三和合。二十四不和合也。一得者。依诸有情。可成诸法分位。假建立得。亦通非情。无法无有。二命根者。依业所引异熟。住时决定。假立命根。三众同分者。依诸有情。相似分位。立众同分。大论等中。唯趣生上。立彼同分诸论不说外法之上。亦立同分。以理言之。外有亦好。教中且说胜所依处。非外无也。四异生性者。依未生起一切出世圣法分位。建立异生性。斯乃三界见所断种子。未永害量即通二[障-日+田]。不善无记。二法之上。假施设之。五无想定者。谓有异生。伏遍净贪。未伏上染。由出离想作意为先。令不恒行心心所灭。想灭为首。立无想名。令身安和。故亦名定。六灭尽定者。谓有无学。或有学圣。已伏或离无所有贪。上贪不定。由止息想作意为先令不恒行。恒行染污。心心所灭立灭尽名。令身安和。故亦名定。七无想异熟者。谓修彼定。猒粗动力。生彼天中。违不恒行心及心所。想灭为首。名无想天。此无想天。非真异熟。是异熟生。诸论说名无想异熟者。依真第八异熟识。生得种立。故名异熟。八名身。九句身。十文身者。名诠法自性。句诠法差别。文体是字。为名句之所依。不能诠自性及差别。然依语声分位差别。而假建立名句文身。如夫[林/(白-日+几)]音言斫刍。但言斫唯言刍未在所目。说为字分位。若二连合。能诠眼体。说为名分位。更添言阿萨和縳名为眼有漏。说为句位。知依分位。以立名等。一名是名。非名身。二名名身。如说色声。三名已去。名多名身。如说色声香等。一句是句。非句身。两句是句。亦句身。三句已去。名多句身。一字是文。非文身。二字亦文。亦文身。三字已去。名多文身。身者。聚集为义。谓以合集。总说二三等名为聚集。十一生。十二老。十三住。十四无常者。于众同分诸行。本无今有。假立为生。于众同分诸行。相续变异。假立为老。于众同分诸行。相续不变坏。假立为住。于众同分诸行。相续变坏。假立无常十五流转者。谓于因果相续不断。假立流转。十六定异者。谓于因果种种差别。假立定异。十七相应者。谓于因果相称。假立相应。十八势速者。谓于因果迅疾流转。假立势速。十九次第者。谓于因果一一流转。假立次第。二十方者。谓于东西南北。四维上下。因果差别。假立为方。二十一时者。谓于因果相续流转。假立为时。二十二数者。谓于诸行一一差别。假立为数。二十三和合者。谓于因果众缘集会。假立和合。二十四不和合者。假立不和合。翻对和合。其义可知。命根二定。无想报异生性。于心心所分位。名句文方。于色分位。余十五。通于三法分位。假建立之。此二十四。名不相应行者。简非色心及诸心所。及简无为。不似色心质碍缘虑。故名不相应。生灭无常。故名曰行。或行蕴所摄。不相应法。故名不相应行谓。行蕴有二。一相应行。即心所法。二不相应行。即得等也。

　　三种成就

　　依诸有情。可成诸法分位。假立三种成就。一种子成就。二自在成就。三现行成就。种子成就者。若所有染污法。诸无记法。生得善法。不由㓛用。而现行者。染法未为奢摩他伏。无记未为圣道永害。生得未为邪见损伏。如是名为种子成就。此等未损。行与不行皆名成就。自在成就者。若加行所生善法。及一分无记。增盛种子。名自在成。由加行力。方得自在。又成此时。各自在者。故说此等。名自在成。加行善法。谓世出世一切㓛德。一分无记。谓工巧处。变化心。威仪心。极串习者。除生得无记法。现行成就者。诸蕴处界。若善不善无记现行。名现行成就。前二唯种。此唯现行。前一有漏后二各通有漏无漏。问何故种分为二。现唯立一。答以种隐而难知。离之为二。现行显而易了。合而为一。又影显故。

　　命根细辨

　　亲生第八心王。之名言种子。由先世业所引。持身之差别㓛能。令色心等住时决定。依此㓛能。说名命根。非取生识之义。若此种子。无此㓛能身便烂坏。现行本识。由种力故。生及与缘。持根等法。不名命根。以非根本也。

　　二无心定

　　于定加行。猒患粗动心心所。发胜期愿云。我欲或一日。乃至七日。或一劫。或一劫余无心。遮心心所。遂猒此心。令心心所。渐细渐微。此犹远加行也。正欲入定。至微微心时。即是末后。邻次于定。前刹那心。熏异熟识。成极增上。猒心种子。以前诸位。虽熏成种。以中下品。未名为定。由是增上猒心种子。余粗动心等。于后念以去。暂不现行。依此一期无心分位。假立二定。此二定种。无想有漏。灭尽无漏。以定前猒患种子。为此定体。

　　六种无为

　　一虚空。二择灭。三非择灭。四不动。五想受灭。六真如。谓之六无为。虚空无为者。谓空无我所显真如。有无俱非。心言路绝。与一切法。非一异等是法真理。即此真如。离诸[障-日+田]碍。故名虚空。择灭无为者。由无漏惠简择力故。灭诸杂染。即此真如。名为择灭。非择灭无为者。此之本性。不由慧能。而性清净。名非择灭。或有为法。缘阙不生。不生之灭。所显真理。名非择灭。不动无为者。若离第三静虑欲时。得于一切苦乐受灭。即此真如。说名不动。想受灭无为者。若离无所有处欲。想受不行。即此真如。名想受灭。真如无为者。理非妄倒。故名真如。上五皆依真如假立。真如亦是。假施设名。其实非言诠之所及。情识之所测而已。

　　五位百法

　　一心法。二心所有法。三色法。四心不相应行法。五无为法。谓之五位。心法有八。心所有法有五十一。色法有十一。心不相应行。有二十四。无为有六。是其百法也。

　　蕴等三科

　　三科即是。五蕴十二处十八界也。色受想行识。谓之五蕴。于色蕴中。摄十一种色。受蕴摄遍行中受数。想蕴摄遍行中想数。行蕴摄相应心所四十九法。及摄不相应行二十四法。识蕴唯摄心法八种。五蕴总摄九十四法。蕴谓积聚为义。诸所有色。若过去。若未来。若现在。若内若外。若粗若细。若劣若胜。若远若近。聚彼一切。说一色蕴。乃至识蕴亦复如是。无常已灭。名过去。若未已生。名未来。已生未谢。名现在。自身名内。所余名外。有对名粗。无对名细。苦集染污名劣。不染名胜。去来名远。现在名近。六根六境。谓之十二处。意处摄八识。法处摄四类法。谓法处所摄色。有五种。相应法有五十一。不相应法有二十四。无为法有六。合有八十六法。处谓识生长门之义。斯乃能受所了境用也。六根六境六识。谓之十八界。界谓能持为义。六根六境。能持六识所依所缘。过现六识。能持受用。即是不舍自相也。曾现见色。及此种子。积集异熟阿赖耶识。是眼界相。如眼界相。耳鼻舌身意界相亦尔。眼曾现见。及眼界于此增上。是色界相。如色界相。声香味触法。界相亦尔依有色根增上力。外境得生。故云眼界于此增上也。依眼缘色。似色了别。及此种子积集异熟阿赖耶识。是眼识界相。耳鼻舌身意识。界相亦尔也。处亦如界。谓眼当见色。及此种子等。随义应说。问假色亦是色法。何故于十二处中。摄在法处。答以唯意缘。当法处收。以摄假随真须从明摄之色处。问五俱意识。及第八识。所缘色等境于十八界。为五尘界摄。为法界摄。答若以境对根。以六八所缘。法界摄。若以暗从明。亦五尘界摄。初门是界门实义也。后门相从。名五尘界。处处解释。各依一门。问现在七八二识为意识摄。为意根界摄。答此有二解。一谓意根界摄。一谓意识界摄。问何故界处有无为。蕴无无为耶。答色等诸法。有去来等。种种差别。总略积聚。说名为蕴。常住之法。无有此义。是故无为。非蕴所摄。

　　三科因由

　　于愚根乐各有三种。故说蕴处界。于愚有三。或愚心所。总执为我。或唯愚色。或愚色心。根亦有三。谓利中钝。乐亦三种。谓乐略中及广是故世尊。如其次第。说为蕴处界三。

　　六种有漏

　　曰漏自性。曰漏相属。曰漏所縳。曰漏所随。曰漏随顺。曰漏种类。谓之六种有漏。出杂集论。漏自性者。即烦恼体漏性合故。名为有漏。由此烦恼。在生死故。名漏性合。漏体有用。名为有漏。烦恼现行。令心连注。流散不绝。名之为漏。如漏器漏舍。深可猒𢙣。损污处广。毁责过失。立以漏名。漏相属者与漏相应及漏所依。即染污心心所名相应。遍行别境。及前七识与惑俱者。眼等五根。名漏所依。有漏相属名曰有漏。漏所缚者。谓有漏善法。由漏势力。招集后有。故名所缚。此中亦摄六外境无记心。对法论中。且㨿善说。从能缚惑。名为有漏。漏所随者。谓余地法。但言漏随。不言缚者。以他地法。不相增益也。从能随惑。名为有漏。漏随顺者。顺决择分。异地不增。同地得增。虽增背有。然与漏俱。故名随顺。或虽漏俱。而不增益。称损力益能转故。然成有漏。言增益者。㨿余漏说。漏种类者。谓无学身。诸有漏法。以先有漏之所起。名为种类。

　　三种有漏

　　了义灯中。解释有漏。有其三种。一体是漏。为有所有。名为有漏。斯乃上二界烦恼。于三漏中。言有漏者是也。以上二界。缘身起爱。离外境贪。说彼内身。名为有。有之漏也。二有他漏故。名为有漏。即说能有。三漏性合故。亦烦恼自体。由此烦恼。在生死中。以漏即体有用。名为有漏。有即漏也。

　　有漏正因

　　染污末那。是其有漏之正因也。有漏之言。正表漏俱。谓诸有漏。由与自身现行烦恼。俱生俱灭。互相增益。方成有漏。由此熏成有漏法种。后时现起。有漏义成自相续中。六识烦恼。与彼善等。不得俱起。虽由烦恼。引施等业。唯是傍因。而非正因。表漏俱者。取能有体。不取烦恼。有他漏故。名为有漏。问五相增益。其相如何。答末那与余识。互增益杂染。问第七与六。为杂染依。应有增六。六识如何。增益第七。答有二义。一者增长。二者不损。若第六识。发业感八。为彼依缘。得相续住。故名增益。起有漏时。设虽不能增长第七。而不损害。亦名增益。斯乃对无漏起。必损末那。𨐫如睡眠。虽于眼根。不能增长。而不损害。亦名长养。问互相增益。亦通他地耶。答自地互增。他地不尔。第六识。缘三界为我。不随他地系。盖此之谓也。

　　分极无漏

　　佛果即是。究竟无漏也。诸漏永尽。非漏随增。性净圆明。故名无漏。诸余无漏。虽亦名无漏。非究竟无漏。谓一切有学。二乘无学。非圆非明也。

　　性等三境

　　性境独影境带质境。谓之三类境。性境者。从实种生。有实体用。能缘之心。得彼自相。名为性境如身在欲界。第八所变。五尘之境。以实种生。是因缘变。名为性境。眼等五识。及五俱第六意识。现量缘时。得境自相。则此相分。亦是性境。余法准知。独影境者。谓能缘心。但独变相。无别本质第二。或有杖质。缘无为之相分是也。虽有本质。然彼相分。不生本质。以彼本质。是不生法也。此等相分。但与能缘。同一种生。谓之独影。带质境者。谓能缘心。缘所缘境。有所杖质。而不得自相。谓之带质境。问性境亦带本质。何[尸@向]此境。得带质名。答彼境不依能缘分别。心境共真。故得性名。此带质境。以依分别。非境自相。故对独影。以名带质。

　　三种不随

　　性境有三不随。一性不随。二种不随。三系不随也。性不随者。虽有与能缘心同性。是境自性。不由能缘心力。是此性等。且如五识通三性。相质俱无记。不从于五。亦通三性。亦如五识身。无记性者。缘五尘境。其性虽同。而相见分各守自性。不是随彼能缘心故。方成无记性。余皆准知。种不随者。自有能生种子。不从能缘种子而生也。系不随者。且如欲界系五识。缘自界五尘。斯乃所缘五尘。自是欲界系。非随能缘心。成欲界系也。

　　三通情本

　　带质境即性种系三。各通情本。性通情本者。且如第七。缘第八见分。判此相分。若从本质。是无覆无记也。若从能缘。是有覆无记也。种通情本者。谓现行相分。既随见质。名有覆无覆。能生种子。亦应随应属见质问带质相分有别种子耶。答尔也。且如第七现相。随于见质递于二性。此相熏种。种随现相。亦名二性。后相依此二性种生。是其种子相也。界通情本者。判此界系。应随质见。非自是此界系者也。

　　性等同异

　　或性虽同。而系种不同。如在下地。缘上界天眼耳。或系虽同。性种不同。如五识缘自界五尘。或种虽同。而系不同。约聚论之即有。一法论之即无。如第八识聚。心所所缘。与见同种。心王所缘。界系不同。如斯等类。准思可知矣。

　　二三合等

　　于三类境。或有唯一。或有二合。或有三合。谓唯一者。各别三境也。二合者。如第八识。缘自地散境。心王所缘。是初性境。心所所缘。是独影境。五识所缘。自地五尘。是初性境。亦得说是带质之境。如第六识。缘过未五蕴。得是独影。亦得说是带质之境。熏成种子。生本质故。三合者。如因第八。缘定果色。心所所缘。唯是独影。心王所缘。是实性境。亦得说为带质之境。第六所变。定果之色。为本质故。如斯等类准思可知。

　　三藏伽陀

　　三藏伽陀云。性境不随心。独影唯从见。带质通情本。性种等随应。此颂出二执章。及枢要上本也。性境。有三不随。故云不随心。独影。无有不随故云唯从见。带质有三通情本。故云通情本。或于三类境。有唯一二合三合等。或于性种系。有同不同。故云随应。

　　四分种子

　　于四分中。后三分。必同种生。若见相二分。有别种生。有同种生。有同异种生。谓别种生者。即性境也。同种生者。即独影境也。同异种生者。即带质境也。问本质影像。同别种如何。答且依一义。以别种为胜耳。

　　因等四缘

　　有为诸法。从因缘生。如幻假有。谓色法及诸种子。依二缘生。心法依四缘生。所谓四缘者一因缘。二等无间缘。三所缘缘。四增上缘也。因缘者。谓有为法。亲辨自果。此体有二。一种子。二现行。种子者。谓本识中。善染无记。诸界地。有漏无漏色非色。报非报等。㓛能差别。能引次后自类㓛能。及起同时自类果。此唯望彼。是因缘性。现行者。谓七转识。及彼相应。所变相见。性界地等。除佛果善。极劣无记。余熏本识。生自类种。此唯望彼。是因缘生。等无间缘者。谓八现识。及彼心所。前聚于后。自类无间。等而开导。令彼定生。心所与心。虽恒俱转。而相应故。和合似一。不可施设。离别殊异。故得互作等无间缘。心与心所。如何似一。同一所缘。同一所依。同一时转。同一性摄。是故似一也。所缘缘者。谓若有法。是带己相心。或相应。所虑所托。此体有二。一亲。二疏。若与能缘体不相离。是见分等。内所虑托。应知彼是。亲所缘缘。若与能缘。体虽相离。为质能起内所虑托。应知彼是。疏所缘缘。增上缘者。谓若有法。有胜势用。能于余法。或顺或违。虽前三缘。亦是增上。而今第四。除彼取余。有为无为。皆有不障之力。谓之胜势用。与违顺法。能得为缘。谓之或顺或违。如何与违法得为缘。如夫霜雪。与违青之黄业。为增上缘。非前灭法。此顺违用。于四处转。生住成得。四事别故。

　　种子二缘

　　现行望自亲所熏种。能为二缘。即因增上。唯除第八。及六识中。极劣无记。非能熏故。与非亲种以不辨体。唯一增上。种望亲种。亦具二缘。于非亲种。亦一增上。非唯有漏。净种亦尔也。

　　因果同时

　　能熏识等。从种生时。即能为因。复熏成种。三法展转。因果同时。如炷生焰。焰生爝炷。亦如束芦。更互相依。因果俱时。理不倾动矣。

　　因果异时

　　前念种子。生后念种。斯乃自类相生。因果异时。不同种现相望。因果同时。

　　名言种子

　　名言种子。有其二种。一表义名言种子。二显境名言种子。因名起种。名表义名言种子。表义名言。即能诠义。音声差别。非诠表声。是非名言。然名是声之屈曲差别。唯无记性。不能熏成色心等种。以因名故。心随其名。变似五蕴三性法等。而熏成种。虽亦有依句等。而成熏习。总说为名。诠召诸法。名最胜故。名言进退摄句字故。不因名言。熏成种子。名显境名言种子。显境名言。即能了境。心心所法。即是一切七识。见分等心。非相分心。此见分等。实非名言。能显所了境。如言说名。显所诠法。故名为名。表义名言。唯第六识缘之熏习。余皆不缘。亦不能发。显境名言。通前七识。非第八识。随二名言。所熏成种。作有为法。各别因缘。

　　执非执受

　　于第八识。所变三境。如何分别执受非执受。谓若约能生觉受。有根身是执受。种子及器界是非执受。㨿实言之。生觉受者。唯是身根。以余四根色香味触。不离身根。同聚一处。亦名觉受。若约安危共同。种子及有根身。是执受。器界是非执受。善趣名安。𢙣趣名危。第八若安。种子有根身。亦随安稳。第八若危。种子有根身。亦随危𢀴。故云共同。执是摄义持义。受是。领义觉义。摄为自体。领受为境。持令不坏。能生觉受。故名执受。名非执受。翻之可知矣。

　　十二因缘

　　生死相续。由惑业苦。发业润生。烦恼名惑。能感后有。诸业名业。业所引生。众苦名苦。惑业苦种。皆名习气。前二习气。与生死苦。为增上缘。助生苦故。第三习气。望生死苦。能作因缘。亲生苦故。此惑业苦。应知总摄十二有支。谓从无明。乃至老死。一无明支者。以行蕴中。无明为体。不取余法。斯乃与行得为因缘。此通现行及种为体。二行支者。造作为行。以身语意三行为体。心心所为体。行体是思。此身语意三在欲界。名福非福。身语在色界。意亦通无色。名为不动。此支亦通现行种子。三识支者。了别名识。唯取阿赖耶识。亲因缘为体。果报主故。此唯种子。不取现行。四名色支者。即除六根触受法种。皆名色摄。谓色蕴中。除根余色。除受蕴全。除行蕴触。除识蕴中本识意根。余想蕴全。三蕴少分。为名色支体。此唯异熟性也。言名色者。相违释。谓无色蕴名名。色蕴名色。何故无色蕴名名。谓顺趣种种所缘境义。或依言说名。分别种种所缘境义。故说为名。何故色蕴名色。谓于彼彼方所。种殖增长义。及变碍义。故说为色。五六处支者。生长门义名为处。是内六处。唯取彼异熟种。即五色根。及前六识。若有异熟。居过去世。说为意也。六触支者。触境名触。除第七识。取第八相应触全。六识之中异熟触。此唯种子。七受支者。领纳名受。此亦同前触。应知亦唯种子。八爱支者。耽染名爱。唯取爱数一法为体。正唯修断。助润通见。此通现种。九取支者。追欲名取。通取一切烦恼。正唯修断助润通见。此通种现。十有支者。爱取合润。能引业种。及所引因转名为有。俱能近有后有果故。十一生者。蕴起名生。即五果现行。不取种子。以异熟五蕴为体。谓从中有。至本有中。未衰变来。皆生支摄。十二老死者。变异名老。灭无名死。亦以异熟五蕴为体。不取种子也。无明爱取。是惑所摄。行有一分。是业所摄。七有一分。是苦所摄也。前十是因。后二是果。如斯因果。定不同世。因中前七。与爱取有。或异或同。若二三七。各定同世也。

　　无明细辨

　　此无明支。取发业者。如胜鬘经。有五住地。即见一处。欲色有及无明住地。前四烦恼[障-日+田]。能发诸业。第五所知[障-日+田]。不能发业。于此五中。唯取前四。于发业中。有能通发总别业者。有但发总报者。有唯发别报者。今取兼发总别。及唯发总报者。不取唯别。于中复有助正发业。通取助正。正发行者。唯见所断。谓粗猛故。助者不定。谓助发人天总报之业。亦通修道。助发𢙣趣总报之行。多唯见断。发别报等。少亦通修。又此无明。通于相应不共缠及随眠。现行名缠。种名随眠。现行分二。与本惑俱。名为相应。不与本俱。名为不共。然多说是主独行。迷因果理。行相细故。不同非主独行无明。

　　十一殊胜

　　虽诸烦恼。皆能发润。而发业位。无明力增。以具十一殊胜事故。如缘起经说。一所缘胜。遍缘染净故。二行相胜。隐真显妄故。三因缘胜。惑业生本故。四等起胜。等能发起。能引所引。能生所生。缘起法故。五转异胜。随眠缠缚相应不共。四转异故。六邪行胜。于谛起增益。及损减行故。七相状胜。微细自相。遍爱非爱。共相转故。八作业胜。作流转所依事。作寂止能[障-日+田]事故。九障碍胜。障碍胜法。及广法故。十随转胜。乃至有顶。犹随转故。十一对治胜。二种妙智。所对治故矣。所以不说余惑。亦名发业支也。

　　行支细辨

　　或有一业。唯感总报。或有一业。通感总别。并是行支也。顺现受业。别助当业。皆非行支。此皆唯能。感别报果也。感当业中。别有一业。唯感别报。谓之别助当业。

　　五种熏发

　　名言熏习发识等种。未必一时。虽有前后。杂乱不定。于生果相。未辨何前。何者为后。然此五种。由业熏发。必是同时。由行熏识。业力种成。令五种子。一时转变。于生死位。能生自果而已。

　　识等次叙

　　识等五种。由业熏发。虽实同时。而依主伴。总别胜劣。因果相异。故诸圣教。假说前后。谓本识为主。异熟主故。余四为伴。是助伴生。就彼四中。名色是总。而体性宽。余三是别。而义用狭。就后三中。六处以受等依是胜。余二以依处生是劣。就后二中。触以能生受是因。受以触所生是果也。或依当来生起分位。现在已起分位。有次第故。说有前后。非行熏时。及实生果。有其前后。谓续生时。因识相显。次根未满。名色相显。次根满时。六处明盛。依斯发触。因触起受。尔时乃名受果究竟也。

　　爱取润业

　　爱能润业。取支亦尔。且依初后。分此二支。要数溉灌。方生有牙。譬如麦等。时时受润。而得生长。虽诸烦恼。皆能发润。于润业位。爱力偏增。虽取支中。摄诸烦恼。而爱润胜。故十地经。说是爱增也。

　　润生相貌

　　于润生位。有中生殊。于润中有。起自体爱。于润生有。起境界爱。以于死有。不见中有。谓我无有。起自体爱。于中有位。见生处故。起境界爱。谓于彼业所得生处。还见如是种类有情。喜乐驰趣。即于生处。境色所碍。中有终灭。生有续起也。

　　中有爱润

　　若有于此非等引地。没已生时。依中有位。而起染污意识。结生相续。谓男女互。于父母之处。起贪及恚。而缘父母不净。谓为己有。而生贪爱。或缘当生有果起爱。故得润生。中有染识灭时。其异𤏅识。托母胎中。与赤白渧。同一安危。令相和杂。成羯罗蓝。

　　能所引生

　　无明及行。名能引支。能引识等。五果种故。识等五种。名所引支。是前二支。所引发故。爱取及有。名能生支。近生当来。生老死故。生及老死。名所生支。是爱取有。近所生故。

　　缘起得名

　　瑜伽论中。释缘起名。有其五释。一云。由烦恼系缚。往诸趣中。数数生起。故名缘起。是依缘所起之处释名。二依托众缘。速谢灭已。续和合生。故名缘起。此依刹那义释名。三众缘过去而不舍离。依自相续。而得生起。故名缘起。四数数谢灭。复相续起。故名缘起。此依数坏数灭义释。五于过去世。觉缘性已。等相续起。故名缘起。如世尊说。我已觉悟。等起宣说。即由此名。展转传说。故名缘起。

　　五性各别

　　总分众生。有五种姓。一菩萨。二独觉。三声闻。四不定。五无姓。即是十卷。入楞伽第二卷。无上依经上卷。善勇猛般若第一卷。大般若第五百九十三卷。说五种姓。大庄严论第一卷末种姓品。及瑜伽第二十一声闻地。皆说有五种姓别。故知定有法尔差别种子也。

　　三时教相

　　如来说教。随机所宜。机有三品不同。教遂分三时。诸异生类。无明所肓。起造惑业。迷执有我。于生死海。沦没无依。故大悲尊初成佛已。仙人鹿苑。转四谛轮。说阿笈摩。除我有执。令小根等。渐登圣位。彼闻四谛。而断我愚。尚于诸法。迷执实有。世尊为除彼法有执。次于鹫岭。说诸法空。所谓摩诃般若经等。令中根品。舍小趣大。彼闻世尊。蜜义意趣。说无破有。便拨二谛。性相皆空。为无上理。由此二圣。互执有空。迷谬竞兴。未契中道。如来为除此空有执。于第三时。演了义教。解深密等会。说一切法。唯有识等。心外法无。破初有执。非无内识。遣执皆空。离有无边。正处中道。于真谛理。悟证有方。于俗谛中。妙能留舍。如瑜伽论七十六。解深密经第三。广说其相。为对渐悟。说教三时。若对顿悟。无三时别。若对渐悟。即有年月前后次第。若从所说。未必如是。唯约义类相从以为三时。若夫华严。属第三时。岂拘说时前后者哉。

　　定有七名

　　定有七名。一名三摩呬多。此云等引。通有无心。唯定非散。何故名曰等引。谓引等故名等引。以身心中。所有分位。安和之性。平等之时。名之为等。由定力故。引生此等。或等所引。故名等引。以前加行。入定之时。制伏沉掉。名之为等。此等引生在定分位。二名三摩地。此云等持。唯是有心。而通定散。谓以平等。持心心所。但于境转。名为等持。三名三摩钵底。此云等至。通有无心。等引宽通。摄一切有无心位。诸㓛德法。等至不尔。何故名为等至。谓至等故名等至。定数势力。令身心等。有安和相。名之为等。或等至故名等至。由前加行。伏沉掉等。至此安和分位也。四名驮那演那。此云静虑。通摄有无心定。漏及无漏。染与不染。依色四地。定慧平等。故名静虑。五名质多翳迦阿羯罗多。此云心一境性。即是等持也。心专一境。依教而缘。证解所缘。心便明净。非是定心。唯缘一物。即随所注。心多少境或一刹那。别欲注心处。深取所缘。定即得生。非要前后。唯缘一境。六名奢摩他。此云止。唯是有心。净定。不通散位。能止住心。故名曰止。七名现法乐住。唯在静虑。根本非余。净不通散。从果得名也。

　　闻等三慧

　　三慧有二。别体义说也。别体三慧者。一闻所成慧。二思所成慧。三修所成慧也闻所成慧依止于文。但如其说未善意趣。谓依听闻。以文为先。而观义者也。以闻为因。因闻所成之慧。名闻所成慧。依士释也。思所成慧。亦依于文。不唯如说。能善意趣。谓依思虑。以义为先。而观文者也。由思筹度。胜慧方生。因相应思。所成之慧。名思所成慧。邻近释也。或因于思。所成之慧。依主释也。修所成慧。亦依于文。亦不依文。亦如其说。亦不如说。能善意趣。谓依于修。俱于文义。证解明了也。修者证义。明证境故。体即定数。因定相应。所成之慧。邻近释也。或因于定。所成之慧。亦依主释也。修慧是定。闻思二慧。是散非定。义说三慧者。局在八地已上虽一慧体。一刹那中。义分为三。实无别体。但是修慧。假说闻思。谓能取外境。而寻于义。名为闻惠。能善筹度。先理后文。名为思慧。于此二中。能证明显。即名修慧。圣智迅速。于一念慧。义分如此。七地已前。虽无漏心。而闻教法。或先文知义。或先义缘文。或文义俱时而照。不同八地已上。常恒无间。文义俱照而已。

　　四重出体

　　凡论出体。总有四重。一摄相归性体。即一切法。皆性真如。故大波若经。理趣分说。一切有情。皆如来藏。胜鬘经说。夫生死者。是如来藏。无垢称言。一切众生皆如也。众贤圣亦如也。至于弥勒亦如也。诸经论说。如是非一。二摄境从识体。即一切法。皆是唯识。华严等说三界唯心。如是等文证非一。三摄假随实体。即诸假法。随何所依。实法为体。如说瓶等。以四尘为体。说诸不相应。是色心分位。是也。此类非一。四性用别论体色心假实。各别处收。如瑜伽䓁。说色蕴摄彼十处界。是也。此类众多。又有四重。一真如。二无相。三唯识。四因缘。此二四体。摄法义周。随其所应。释一切法也。

　　故不故思

　　审虑思。决定思。动发胜思。谓之三种思。前二种思。是发身语。远近加行。此与意俱故。作动意故。名曰意业。第三胜思正发身语。是其身语。二业体也。如是造业。谓之故思业。除此已外。不觉误犯。谓之不故思业。瑜伽第九十卷云。故思所造业者。谓先思量已。随寻思已。随伺察已。而有所作。彼或错乱。或不错乱。其错乱者。谓于余处。思欲杀害。或欲劫盗。或欲别离。或欲妄语。及欺诳等。如是思已。即以此想别处成办。不错乱者。当知其相。与此相违矣。

　　增不增业

　　起造诸业。而令习气增益。谓之增长业。设有故思。不起身语等。及虽起身语。而不令种增长谓之不增长业。瑜伽第九云。增长业者。谓除十种。一梦所作。二无知所作。三无故思所作。四不利不数所作。五狂乱所作。六失念所作。七非乐欲所作。八自性无记。九悔所损。十对治所损。除此十种。名增长业。不增长业。谓此十种。又八十九云。诸作不增长业。若无追悔。不修对治。尚可受果。名增长业。若追悔等。名不增长业。或先增长业。由追悔等。名不增长业。如未生怨。未追悔前。名增长业。追悔已后。名不增长业矣。

　　定不定业

　　瑜伽论第九十云。定受业者。谓故思所造重业。不定受业者。谓故思所造轻业。由三因缘。令业成重。一由意乐故。二由加行故。三由田故。由意乐者。谓由猛利缠等所作于同法者。见已欢喜。于彼随法。多随寻思。多随伺察。如是名为由意乐故。令业成重。曰加行者。谓于彼业。无间所作。殷重所作长时积集。又于其中。劝他令作。又即于彼。称扬赞叹。如是为由加行故。令业成重。由田故者。谓诸有情于己有恩。若住正行。及正行果。于彼发起。善作𢙣作。当知此业。说名为重。与彼相违。说名为轻。又第六十云。依末解脱者。建立定受业矣。谓世道伏断。乃至得圣。得无学等。名为解脱者。与此相违者。名为未解脱者也。

　　三业四业

　　阿毗达磨集论四云。业差别有三种。谓顺现法受业。顺生受业。顺后受业。顺现法受业者。若业于现法中。异熟成熟。谓从慈定起已。于彼造作若损若益。必得现异熟。如从慈定起。从无诤定起。从灭定起。从预流果起。从阿罗汉果起亦尔。又于佛为上首僧中。造善恶业。必得现异熟。又有余猛利。意乐方便。所行善不善业。亦得现异熟。顺生受业者。若业于无间生中。异熟成熟。谓五无间业。复有所余善不善业。于无间生。异熟成熟者。一切皆名顺生受业。顺后受业者。若业于无间生后。异熟成熟。是名顺后受业。杂集论八云。于此业中。从初熟位。建立顺现法受等名。不唯受此一位异熟。若业于此生造。即从此生已去。异熟成熟。说名顺现法受业。若业于此生造。从无间生已去。异熟成熟。说名顺生受业。若业于此生造。度无间生已去。异熟成熟。说名顺后受业矣。问何名无诤定。答杂集论七云。无诤者。谓依止静虑。于防护他所应起烦恼。住具足中。若定若慧。及彼相应。诸心心所矣。唯识论中。更加顺不定受业。以为四业也。

　　定不四业

　　瑜伽六十云。复有四业。一异熟定。二时分定。三二俱定。四二俱不定矣。了义灯五云。余三不定。第一。约报受虽是定。然时不定。第二。时定而报不定。故并不定。

　　决定三业

　　阿鼻达磨集论四云。云何名为决定受业。谓作业决定。受异熟决定。分位决定。杂集论七云。作业决定者。由宿业力。感得决定。异熟相续。于此生中。必造此业。何以故。应造此业。期限决定故。终不越限。必造此业。乃至诸佛世尊大神通力。亦不能为障。令其不造。随因决定力。果相续转变故。受异熟决定者。如先所说。故思造业。分位决定业者。如由此业。于现报中。必定受异熟。由此业必受生异熟。由此业必受后异熟。法华玄赞十云。若业道摄。名顺定业。加行后起。通定不定。又未悔未对治等。名决定业。已悔已对治等。名不定业。

　　五种故思

　　阿毗达磨集论四云。云何名为故思造业。谓他所教来故思造业。他所劝请故思造业。无所了知故思造业。根本执着故思造业。颠倒分别故思造业。杂集论七云。他所教来故思造业者。犹如有一。虽不欲乐。因他强力之所教来。发起故思。行不善业。他所劝请故思造业者。犹如有一。虽不欲乐。因他劝请。因他引导。执为利益。发起故思。行不善业。无所了知故思造业者。犹如有一。不了得失。无所执着。随欲造业者所作。发起故思。行不善业。根本执着故思造业者。犹如有一。为贪瞋等。不善根缠故。其心猛乱执着。发起故思。行不善业。颠倒分别故思造业者。犹如有一。依不平等内见。爱乐邪法。为求当来。可爱异熟。发起故思。行不善业。前三故思作业。虽作不增长。轻故不必受异熟。后二故思作业。若作若增长。重故必定。受异熟矣。

　　福等三业

　　一福业。谓感欲界善趣异熟。及顺五趣受。之善业是也。前是人天总业。后是五趣别业也。福者胜义。其相殊胜。自体及果。俱可爱乐。故名为福。二非福业。谓感恶趣异熟。及顺五趣异熟。之不善业是也。初是三𢙣趣总业。后是五趣别业也。非福者劣义。其相鄙劣。自体及果。俱不可乐。故名非福。三不动业。谓感色无色界异熟。及顺色无色受。之业是也。前是总业。后是别业也。此业以定所摄。定于自处。受其果报。不如欲界散业。遇缘而转。得余趣处受报。故名不动。或定地摄。名为不动。以定能住于一境也。

　　略述法相义卷中
国家图书馆善本佛典第 36 册 No. 8895 略述法相义


　　略述法相义卷下标目四十一位十住位次十行位次十向位次十地位次妙觉果满入等三心四加行位真相见道资等五位三大僧祇十波罗密三波罗密功无功用遍等三性三性观行伏断次叙故意[〦/力]行永灭不行顿渐二悟智增悲增二种生死二生死位镜智心品平等心品察智心品成智心品妙平初起镜事初起初地所断二地所断三地所断四地所断五地所断六地所断七地所断八地所断九地所断十地所断金刚所断极脱所乘十种真如依诠废诠变化身土长时暂变自受用土他受用土有边无边自性身土摩醯首罗三身成道三种常住净八识聚五重唯识

　　略述法相义卷下

　　四十一位

　　菩萨行位。有其四十一。谓十住。十行。十回向。十地妙觉也。

　　十住位次

　　一发心住。二治地住。三修行住。四生贵住。五方便住。六正心住。七不退住。八童真住。九法王子住。十灌顶住。谓之十住。第一发心住。谓菩萨创首。发于大菩提心。名发心住。于此位中。而修十信。谓一信心。二精进心。三念心。四惠心。五定心。六施心。七戒心。八护心。九愿心。十迥向心。虽精进等。九心各异。以信为主。俱时信之所助。故名十信也。第二治地住。谓净治三业。悲及有识。名治地住。第三修行住。谓修胜理观。起上妙行名修行住。第四生贵住。谓从诸圣法。正教中生。名生贵住。第五方便住。谓所修善根。皆为救物。名方便具足住。第六正心住。谓所闻赞毁。心定不动。名正心住。第七不退住。谓闻说三宝。三际有无心坚不转。名不退住。第八童真住。谓三业清洁。悟二世间。真简伪虚。童表无垢。故名童真住。第九法王子住。谓解真俗谛。悟法王法。将有所袭名法王子住。第十灌顶住。谓如太子之堪受王位。行渐胜故名灌顶住。何故通名住耶。菩萨在此。创安其心。于六度等。行未殊胜。但得住名。

　　十行位次

　　一欢喜行。二饶益行。三无恚行。四无尽行。五离痴乱行。六善现行。七无著行。八尊重行。九善法行。十真实行。谓之十行。第一欢喜行。谓为大施主。一切能舍。三时无悔。利誉不悕。愍生慕法。睹者欢敬。名欢喜行。第二饶益行。谓常持净戒。不染五欲。令伏众魔。一切众生。立无上戒。得不退地。名饶益行。第三无恚行。谓常修忍辱。谦𤰞恭敬。和颜爱语。不害自他。悟身空寂。怨对能忍。名无恚行。第四无尽行。谓假设多劫。受诸剧苦。求法济生。念念不息。名无尽行。第五离痴乱行。谓常住正念。恒无散乱于一切法。乃至生死。入胎出胎。无有痴乱。名无痴乱行。第六善现行。谓善入法皆无性相。三业寂灭。无缚无著。而复不舍化众生心。巧能随类。现生救物。名善现行。第七无著行。谓历诸尘刹。供佛求法。传灯度生。心无猒足。然以寂灭。观诸法故。而于一切。心无所著。名无着行。第八尊重行。谓尊重善根。智惠等法。皆悉成就。而由得斯诸尊重法。二利之行。更增修习。名尊重行。第九善法行。谓得四无㝵。𨹔罗尼门。诸善惠法。能为众生。作清凉池。善守护正法。佛种不绝。名善法行。第十真实行。谓成就第一义谛之悟。学三世佛。真实之语。无二之语。如说能行。如行能说。语行相应。色心皆顺。名真实行矣。何故通名行。谓行六度等诸行胜故。名之为行。

　　十向位次

　　一救护众生离众生相回向。二不坏回向。三等诸佛回向。四至一切处回向。五无尽功德藏回向。六随顺一切坚固善根回向。七等心随顺一切众生回向。八如相回向。九无著无縳解脱心回向。十法界无量回向。谓之十回向。第一救护。众生离众生相回向。谓行六度。四摄法等。悉为救摄一切有情。令离生死。得涅槃乐。名救护众生。入平等观。不见怨亲。众生等相。名离生相。第二不坏回向。谓于三宝所。得不坏信。因持诸善。回向众生。令获善利。名不坏回向。第三等诸佛回向。谓学三世佛。不着生死。不离菩提。修回向事。名等诸佛回向。第四至一切处回向。谓修习一切。诸善根时。以彼善根。如是回向。令此善根。功德之力。至于一切。三宝之所。一切世界。众生之所。作诸供养。利益之事。譬如实际。无处不有。名一切处回向。第五无尽功德藏回向。谓修悔过善根。离一切业[障-日+田]。于诸如来。一切众生。所有善根。皆悉随喜。以此善根。皆悉回向。庄严一切。诸佛净刹。常作佛事。善巧方便。具诸功德。离诸虚妄。而无所著。由回向已。得无尽善根。名无尽藏功德回向。第六随顺一切坚固善根回向。谓以内外财。随众生意。而惠施之。见诸苦者。悲以身代。坚固安住自性㓛德。以如是等诸善㓛德。而回向已。令一切生。得大智惠。除灭大苦。名随顺一切坚固善根回向。第七等心随顺一切众生回向。谓能增长一切善根。修习究竟。安住忍力。闭𢙣趣门。永离颠倒。不着诸行。一切善根。由皆悉回向。为一切众生。作功德藏。普覆一切。㧞出生死。令得众善。等无差异。名等心随顺一切众生回向。第八如相回向。谓成就念智。安住不动。心无所依。寂然无乱。不违一切平等正法。严刹度生。所修诸善。皆顺如相。而为回向。名如相回向。第九无著无缚解脱回向。谓所摄善根。离憍慢等。所有縳着。得解脱心。行普贤行。所习诸善不执。为己及以他人。以无缚着。解脱之心。回向饶益品物一切。故名无著无缚解脱心回向。第十。法界无量回向。谓离垢缯系顶。受大法师记。法施他生。严净世间。出生智等。悉同虚空。而无限量。凡有善根。修于回向。悉等法界。故名法界无尽回向矣。何故通名回向。在斯位已。凡所修行。皆为回向。立回向名。

　　十地位次

　　一极喜地。二离垢地。三发光地。四焰惠地。五极难胜地。六现前地。七远行地。八不动地。九善惠地。十法云地。谓之十地。第一极喜地。初获圣性。具证二空。能益自他。生大喜故。第二离垢地。具净尸罗。远离能起微细毁犯。烦𢙉垢故。第三发光地。成就胜定。大法总持。能发无边妙惠光故。第四焰惠地。安住㝡胜。菩提分法。烧烦恼薪。惠焰增故。第五极难胜地。真俗两智。行相互违。合令相应。极难胜故。第六现前地。住缘起智。引无分别。㝡胜般若。令现前故。第七远行地。至无相住。功用后边。出过世间。二乘道故。第八不动地。无分别智。任运相续。相用烦恼。不能动故。第九善惠地。成就微妙。四无碍解。能遍十方。善说法故。第十法云地。大法智云。含众德水。蔽如空粗重。充满法身故矣。何故通名地耶。如是十地。总摄有为无为功德。以为自性。与所修行。为胜依持。令得生长。故名为地。能证所证。以为地体。即通真如正智。皆能生长。真如何名令得生长。今者不言如为能生。但言行是所生。彼为增上缘。行自从种子生故。

　　妙觉果满

　　颂曰。此即无漏界。不思议善常。安乐解脱身。大牟尼名法。此谓二转依果。由转烦恼。得大涅槃。转所知[障-日+田]。证无上觉。谓之二转依果。即是究竟无漏界摄。诸漏永尽。非漏随增。性净圆明。故名无漏界。是藏义。此中含容无边希有。大功德故。或是因义。能生五乘。世出世间。利乐事故。微妙甚深。超过寻思。言议道故。言不思议。清净法界。远离生灭。极安稳故。四智心品。妙用无方。极巧便故。并顺益相。而违不善。故说为善。清净法界。无生无灭。性无变易。故说为常。四智心品。所依常故。无断尽故。亦说为常。清净法界。众相寂静。故名安乐。四智心品。永离恼害。故名安乐。此二自性。皆无逼恼。及能安乐一切有情。二乘所得。二转依果。唯永远离。烦恼[障-日+田]缚。无殊胜法。故但名解脱身。大觉世尊。成就无上寂默法故。名大牟尼无量无边。力无畏等。大㓛德法。所庄严故。亦名法身。体依聚义。总说名身。如是法身。有三相别。一自性身。二受用身。三变化身。一自性身。谓诸如来。真净法界。受用变化。平等所依。离相寂然。绝诸戏论。具无边际。真常㓛德。是一切法。平等实性。亦名法身。大㓛德法。所依止故。二受用身。此有二种。一自受用。谓诸如来。三无数劫。修集无量。福慧资粮。所起无边。真实㓛德。及极圆净。常遍色身。相续湛然。尽未来际。恒自受用广大法乐。二他受用。谓诸如来。由平等智。示现微妙。净㓛德身。居纯净土。为住十地。诸菩萨众。现大神通。转正法轮。决众疑网。令彼受用。大乘法乐。合此二种。名受用身。三变化身。谓诸如来。由成事智。变现无量。随类化身。居净秽土。为未登地。诸菩萨众。二乘异生。称彼机宜。现通说法。令各获得。诸利乐事也。

　　入等三心

　　十地各有入住出心。入地未久。谓之入心。久住时分。谓之住心。久住之后。渐近后位。谓之出心。三心各经。多俱胝百千大劫也。似如十地。各有三心。地前诸位。亦当得有。入住出心也。

　　四加行位

　　第十回向。满心之位。修四加行。谓燸顶忍世第一法。此位菩萨。修四寻思。四如实观四寻思者。寻思名义自性差别。假有实无。如实遍知此四离识。及识非有。名如实智。名者。谓色受等。亦摄名因名果等。寻思名因者。谓字字身。多字身。及声等。名果者。句及名身。多名身。多句身等。皆名之果。名召法胜。但说寻名义者。如名身等。所诠表得。蕴处界等。若体若义。总名为义。以义宽故。不说自体。自性。谓体也。差别。谓体上差别也。名义各有自性差别。名义相异。故别寻思。二二相同。故合寻思矣。依明得定。发下寻思。观无所取。立为燸位。谓此位中。创观所取。名等四法。皆自心变。假施设有。实不可得。初获惠日前行相。故立明得名。即此所获。道火前相。故亦名燸。依明增定。发上寻思。观无所取。立为顶位。谓此位中。重观所取。名等四法。皆自心变。假施设有。实不可得。明相转盛。故名明增。寻思位极。故复名顶。依印顺定。发下如实智。于无所取。决定印持。无能取中。亦顺乐忍。既无实境。离能取识。宁有实识。离所取境。所取能取。相待立故。印顺忍时。总立为忍。印前顺后。立印顺名。忍境识空。故亦名忍。下忍起时。印境空相。中忍转位。于能取识。如境是空。顺乐印可。上忍起位。印能取空。依无间定。发上如实智。印二取空。立世第一法。谓前上忍。印能取空。今世第一法。二空双印。从此无间。必入见道。故立无间名。异生法中。此㝡胜故。名世第一法。

　　真相见道

　　见道者。唯在初地入心。加行无间。此智生时。体会真如。以初照理。名曰见道。无漏正智。照理名见。行人游履。而趣极果。名之曰道。见即是道。然此见道。略说有二一真见道。二相见道。初真见道。亦云一心真见道。谓若时菩萨。于所缘境。无分别智。都无所得。不取种种戏论相故。尔时乃名实住唯识真胜义性。即证真如智与真如。平等平等。俱离能取所取相故。此缘真智。狭带真如之体相起。故名所缘。非带彼相分。而起名缘。虽无相分。而可说此带如相起。不离如故。虽有见分。而无分别。说非能取。非取全无。实证二空。所显真理。实断二鄣。分别随眠。虽多刹那。事方究竟。而相等故。总说一心。多刹那者。无间解脱二道也。谓合三界分别烦恼。以为一品。又合三界分别所知。以为一品。合此二[障-日+田]。而一念断。以生空智。断烦恼[障-日+田]。以法空智。断所知[障-日+田]。断惑一念。名无间道。证理一念。名解脱道。问断证之位。当是俱时。如彼明来闇去之时。何有二道耶。答此有二因。一虽无间道。已无惑种。证彼无为。由加行期心别故。谓无间道能断惑。解脱道能证灭。有此用别。起解脱道。二无间道时。虽无惑种。而未舍彼无堪任性。为舍此故。起解脱道。次相见道者。真见道后。方得生起。前真见道。证唯识性。后相见道。证唯识相。前真见道。根本智摄。后相见道。后得智摄。此智二分俱有。思惟似真如相。不见真实真如性故。此复有二。一观非安立谛。二缘安立谛。初观非安立谛者。此有三品心。一内遣有情假缘智。能除耎品分别随眠。二内遣诸法。假缘智。能除中品分别随眠。三遍遣一切有情诸法假缘智。能除一切分别随眠。何故得有如是三心。谓人法二[障-日+田]。各分上下。粗者为上。细者为下。合为四类。然二粗者。各别除之。以智犹弱。未双断故。若上品智。方能双断。然初二智。未能殊胜。但缘内身。除我法假。第三心时。其智上品。能广缘一切内外我法。故三别也内遣者唯缘内身。而遣假故。有情假者。先解有情。皆妄所计。但有内心。似有情现。谈其无体。名之为假。缘智者。能缘心。即缘内身为境。遣有情假。之缘智也。下皆准知。初起名耎。次智名中。胜前劣故。后起名上。于断见惑。此智㝡上故。以惑从智。说三品也。问真见道时。已实断证。何得重有。如是断证耶。答今此断证。非实断证。但以假相。法则彼真也。如何法则。谓真见道有二空见分。二空见分。各有无间解脱二道。有四见分。无间道中。人法见分。各别法故。有初二心。解脱道中。人法二见。总法有第三心。无间所断。有差别故。各别法则。解脱所证。唯一味故。总而法则。次缘安立谛。有十六心。此复有二。一者依观所取能取。别立法类十六种心。二者依观下上谛境。别立法类十六种心。初十六心者。谓于苦谛。有四种心。一苦法智忍。谓观三界苦谛真如。正断三界见苦所断。二十八种。分别随眠何故名曰苦法智忍。苦者。苦谛。法者。苦谛教。智者加行道中。缘苦法之智。忍者。无漏忍。忍前苦法智。是故名曰苦法智忍。二苦法智。谓忍无间。观前真如。证前所断。烦恼解脱法。谓苦如能缘苦如之智。名苦法智。三苦类智忍。谓智无间。无漏惠生缘苦法忍。以后圣法。是此苦智之类。名为苦类。苦智有之。称于苦智。名苦类智。缘此之惠。名苦类智忍。四苦类智。谓此无间。无漏智生。缘苦法智。审定印可苦类智忍。缘苦类之智。名苦类智。决断言智。惠即不尔。忍智无别。随用标名。如于苦谛。有四种心。集灭道谛。应知亦尔。此十六心。八观真如。八观正智。法真见道。无间解脱。见自证分。差别建立。名相见道。所取。谓谛理。能取。谓缘理之智。法忍法智。缘谛理为境。观所取也。类忍类智。证前智品。观能取也。法忍。法真无间道见分。法智。法真解脱道见分。类忍。法无间道之自证分。𩔗智。法解脱道。之自证分。印前智故。差别立也。次十六心者。谓观现前。不现前界。苦等四谛。各有二心。一现观忍。二现观智。如其所应。法真见道。无间解脱。见分观谛。断见所断。百一十二。分别随眠。名相见道。欲界名现前界。现于欲界。入见道故。上二界名不现前。现观忍。法真见道。无间道见分。现观智。法真见道。解脱道见分。欲界四谛四十。上界各三十六。谛各除瞋。故一百一十二也。

　　资等五位

　　五位。谓一资粮位。二加行位。三通达位。四修习位。五究竟位也。十住十行十回向。谓之资粮位。为趣无上正等菩提。修集种种胜资粮故。暖法顶法忍法世第一法。名加行位。加功而行。故曰加行。近见道故。立加行名。非前资粮。无加行义。真相见道。名通达位。加行无间。此智生时。体会真如。名通达位。出相见道已。住出地心。乃至第十地终。金刚无。间道来。并名修道。为断余鄣。证得转依。复数修习无分别智。故名修习位。二转妙果。名究竟位。即是究竟无漏界故。

　　三大僧祇

　　一切菩萨。因位修行。必经三大阿僧祇劫。阿僧祇。此云无数。斯乃超过一切算数。故曰无数。非全无限。璎珞经下云。言一切菩萨行道劫数久近者。譬如一里二里乃至十里石。方广亦然。以天衣重三铢。人中日月岁数。三岁一拂此石。乃尽名一小劫。若一里二里乃至四十里。亦名小劫。又八十里石。方广亦然。以梵天衣重三铢。即梵天中。百宝光明珠。为日月岁数。三岁一拂。此石乃尽。名一中劫。又八百里石。方广亦然。以净居天。衣重三铢。即净居天。千宝光明镜。为日月岁数。三岁一拂。此石乃尽。故名一大阿僧祇劫矣。资粮加行。经初僧祇。自极喜地。至第七地。经第二劫。从第八地。至第十地。经第三劫。三祇时量。未必齐等。但约修行浅深不同。以建立之。劫石等喻。且显长远。非云齐等。不同行相。种种差别。其旨如下。

　　十波罗蜜

　　十波罗蜜者。菩萨所修之行也。一布施波罗蜜。施有三种。谓财施。无畏施。法施。施财名财施。施他不令豺狼等畏。名无畏施。为他说法名法施。财益他身。法资益善根。无畏资他心。二戒波罗蜜。戒有三种。谓律仪戒。摄善法戒。饶益有情戒。转舍不善。谓之律仪。律谓法律。仪谓仪式也。转生善法。谓之摄善。转生利生。谓之饶益。三忍辱波罗蜜。忍有三种。谓耐怨害忍。安受苦忍。谛察法忍。虽遇敌害。愍彼不舍。谓之耐怨害忍。虽遇寒热等苦。更无退转。谓之安受苦忍。真如理体。是无生法。证彼之智。谓之谛察法忍。亦名无生法忍也。四精进波罗蜜。精进有三种。谓被甲精进。摄善精进。利乐精进。发猛利乐欲。名被甲。如着钾入阵。即无所畏。有大威势。余二可知。五静虑波罗蜜。静虑有三种。谓安住静虑。引发静虑。辨事静虑安住现法乐住。故名安住。引发六通。故名引发。辨利生事。能令止息饥俭等苦。故名辨事。六般若波罗蜜。般若翻惠此有三种。谓生空无分别惠。法空无分别惠。俱空无分别惠简异后得。言无分别。七方便波罗蜜。方便善巧有二种。谓回向方便善巧。㧞济方便善巧。此由般若。及与大悲。以诸善根。回求无上菩提是般若。作诸有情。一切善利是大悲。八愿波罗蜜。愿有二种。谓求菩提愿。利乐他愿。九力波罗蜜。力有二种。谓思择力。修习力以由思择。修习二力。令前六度。无间现行。思择诸法。而修习故。十智波罗蜜。智有二种。谓受用法乐智。成就有情智。由施等六。成立此智复由此智。成立六种。名受法乐由此妙智。能正了知此施戒等。饶益有情。名成有情。波罗蜜多。此云到彼岸。到涅槃故。

　　三波罗蜜

　　十波罗蜜。有三种名。一名波罗蜜多。谓初无数劫。尔时施等。势力尚微。被烦恼伏。未能伏彼。由斯烦恼。不觉现行。纯是有漏。去无相远。带相修习。由此但名波罗蜜多。二名近波罗蜜多。谓第二无数劫。尔时施等。势力渐增。非烦恼伏。而能伏彼。由斯烦恼。故意方行。是通无漏。邻无相故。或近无加行。故名曰近。三名大波罗蜜多。谓第三无数劫。尔时施等。转增能毕竟伏一切烦恼。由斯烦恼。永不现行。是纯无相。任运长时。故名为大。初地已前。一行中修一行。谓以当位行为首。兼修余一行。初地已去。一行中修一切行。谓以当地行为首。修诸。八地已去。一切行中。修一切行。谓非唯以当地行为首。亦以施等为首修余也。所谓当地所修行者。初地修檀。乃至十地。修智度也。

　　㓛无㓛用

　　七地已前。谓有㓛用。八地已上。谓无㓛用。若对佛果。八地已上。尚有㓛用。谓二乘圣者。十地菩萨。于能治药。所治之病。俱不能遍了知尽。故于后得智中。为他说法。必须假藉寻伺二法。与佛稍别。佛无㓛用。而说法故。八地已去。虽无㓛用果未满。故尚有任运㓛用也。又㓛用有二。一自利。二利他。前八地已去皆无后八地已上犹有。七地已前。二用并有。八地已去无㓛用者。无自利用。任运入地。非于利他。亦无㓛用。佛二俱无。故说法时。不假㓛用。有正思惟。体即是思。不名为寻。

　　遍等三性

　　一遍计所执性。谓由彼彼虚妄分别。遍计种种所遍计物。谓所妄执。蕴处界等。若法若我。自性差别。此所妄执。自性差别。总名遍计所执自性。如是自性。都无所有。理教推征。不可得故。谓之遍计所执。周遍计度。故名遍计。二依他起性。谓众缘所生。心心所体。及相见分。有漏无漏。皆依他起。依他众缘。而得起故。名依他起。三圆成实性。谓二空所显。圆满成就。诸法实性。名圆成实。显此遍常。体非虚谬。简自共相虚空我等。体遍。即圆满也。是简自相。诸法自相。局法体故。不通于余。若通于余。便非自相。故唯真如。能遍诸法体常。即成就也。是简共相。诸法无常。空无我等。虽遍诸法。体非实有。非有实体。贯通诸法。唯有观心。无共相体。既尔不应说彼体性是常法体非虚谬。即诸法实性。是简虚空我等。小乘外道。执虚空我。亦体是常。能遍诸法。说彼虚谬。非法实性。非虚之言。简异虚空。非谬之言。即简我等。等妄执故。具此三义。名圆成实。无漏有为。亦得称为圆成实性。亦具三义。一者离倒。体非染故。是其实义。二者究竟。诸有漏法。加行善等。以非究竟。不能断惑。诸无漏法。以究竟故。能断诸染。是其成义。三者胜用周遍。谓能普断一切染法。普缘诸境。缘遍真如。是其圆义故净依他。亦是此性也。

　　三性观行

　　一切愚夫。迷执于境。起烦恼业。生死沉沦。不解观心。勤求出离。哀愍彼故。说唯识言。令自观心。解脱生死。唯谓简别。遮无外境。识谓能了。诠有内心。识体即唯。持业释也。识性识相。皆不离心。心所心王。以识为主。归心泯相。总言唯识。唯遮境有。执有者丧其真。识蕳心空。滞空者乖其实。所以晦斯空有。长溺二边。悟彼有空。高履中道。以所观境。通三自性。是故名曰唯识三性观也。菩提萨埵。虽行愿多。专以此观。而为本行。为成此观。兼修余行。

　　伏断次叙

　　烦恼所知。分别现行。资粮位渐伏。加行位顿伏。少分伏名渐伏。犹有余故。全分伏名顿伏。更无余故。资粮位。伏其粗者。加行位伏其细者。因邪师教。所起名粗。由自分别所起名细。分别二[障-日+田]。种子习气。俱初地断。谓无间道断种解脱道断习也。烦恼[障-日+田]中修所断种。金刚喻定。现在前时。一切顿断。彼[障-日+田]现起。地前渐伏。初地已上。能顿伏尽。令永不行。如阿罗汉由故意力。前七地中。虽暂现起。而不为失。有不怖者。故起烦恼。怖者不然。八地已上。毕竟不行。道力胜故。所知[障-日+田]中修所断种。于十地中渐次断灭。金刚喻定。现在前时。方永断尽。彼[障-日+田]现起。地前渐伏。乃至十地。方永伏尽。八地已上。六识俱者。不复现行。无漏观心及果。相续能违彼故。第七俱者。犹可现行。法空智果。起位方伏。若俱生烦恼[障-日+田]习气。于十地间。地地除之。问体上气分。谓之习气。如纳香箧。虽取其香。余香犹在。何故犹有种子体在。习气先灭耶。答种体先灭。气分后灭。如纳香箧。余香犹在。有种子体。习气先灭。如香先灭。麝香体有。何必一概耶。

　　故意方行

　　俱生烦恼[障-日+田]之现起。地前渐伏。初地已上。能顿伏尽。令永不行。如阿罗汉。由故意力。前七地中。虽暂现起。而不为失。何故故起。为利有情也。如何故起。谓若有人。将害千人。菩萨以愍多人。杀彼一人。故起嗔恚。而犯杀业。生地狱中。代有情苦。或依大悲相应智力。助于人天古业。故起贪爱。润人天生。受随类身。济度众生也。

　　永灭不行

　　八地已上。能毕竟伏一切烦恼。由斯烦恼。永不现行。谓第六识。生空无漏。相续无间也。何故不故起耶。谓故起烦恼。本拟润生。八地以去。无分段死。无由可藉烦恼助润。若尔何故。不断种子。谓惑种在变易时长。不假数资若无惑种。变易时促。如二乘无学。愿数数资。又十地练根。偏求菩提。是故不假断烦恼种。烦恼虽在。不[障-日+田]得地。是故不断也。烦恼不能助润变易。谓惑种在。变易时长者何也。谓虽非亲。助润变易。如分段生。远势亦有。故令变易。其时长也。

　　顿渐二悟

　　于菩萨乘。分为二类。谓顿悟渐悟也。顿悟者。无始以来。唯有菩萨。无漏种子。其性顿大。不经二乘。直入菩萨。故名顿悟。亦名直往。渐悟者。无始以来。并具三乘。无漏种子。是故先经二乘行果。然后回心。入菩萨行。既非直入。故名渐悟。此渐悟人。回心之后。稍经劫数。而入资粮。僧祇时分。谓初果回心者。经八万劫。二果回心者。经六[一/力]劫。三果回心者。经四万劫。四果回心者。经二万劫。独觉回心者。经十千劫。

　　智增悲增

　　智惠增上。谓之智增菩萨。大悲增上。谓之悲增菩萨。顿悟渐悟。各有此二类。于渐悟中。从不还阿罗汉。而回心者。必是智增也。从预流一来。而回心者。或成智增。或成悲增。初二果人。有欲惑故。或成悲增。本性下劣。恐生死故。或成智增。

　　二种生死

　　生死有二。一分段生死。谓诸有漏。善不善业。由烦恼[障-日+田]。缘助势力。所感三界。粗异𤎼果。身命短长。随因缘力。有定齐限。故名分段。取名言熏习。识等五种。而为亲因。福及非福不动三业。为胜增上能招感缘。一切烦恼。总能为发业。润生之缘。由斯分段。异𤎼得生。二不思议变易生死。谓诸无漏。有分别业。由所知[障-日+田]。缘助势力。所感殊胜。细异𤎼果。由悲愿力。改转身命。无定齐限。故名变易。无漏定愿。正所资感。妙用难测。名不思议。有分别业。即后得缘事智俱之思。思亦即愿。故不别说。由所知[障-日+田]。执彼菩提有情为有。而起悲愿。即以识等五果种子。而为亲因缘。欲界福业。并色不动。除无想天。及五净居。为近胜缘。依四静虑。缘事无漏。后得悲智。相应定愿。而为远胜缘。虽实变易。用名言种。而为亲因。福不动业。为增上缘。若无无漏。无胜堪能。感变易生。由所知[障-日+田]。方发悲愿。故起无漏。资身故业。今隐所资。但举能资。及以能发。胜劣两缘。明变易生。体是有漏。说无漏界外生死者。依胜缘说马。二种生死。正取异𤎼第八为体。兼通余识异𤎼五蕴也。

　　二生死位

　　或有菩萨。初地即能。伏诸烦恼。故初地得变易生死。或有乃至八地方得。谓有唯受分假非变易。谓诸凡夫。四果定性。或唯受变易非分段。谓二乘无学。不定性者。八地已上菩萨。或亦受分段。亦受变易。谓前三果不定性。七地已前。以由自在受变易。烦恼未尽受分段。有起烦恼。谓悲增上者。有不起烦恼。谓智增上者。或虽悲智等。而所乐行不同。一怖故伏惑。𢙢为失。一不怖。故起。利生故。或伏或不伏。有此差别也。

　　镜智心品

　　大圆镜智相应心品。谓此心品。离诸分别。所缘行相。微细难知。不忘不愚一切境相性相清净。离诸杂染。纯净圆德。现种依持。能现能生。身土智影。无间无断。穷未来际。如大圆镜。现众色像。不愚者。不迷闇义。由此如来。名一切种智。及一切智不忘者。恒现前义。由此如来。成不忘失法。纯者。无杂。净者。离染。圆者。满义。纯简因无漏。净简一切有漏。圆简二乘无学㓛德。现行㓛德之依。种子㓛德之持矣。何故名大圆镜智耶。谓依佛智镜。诸处境识。众像影现。平等平等。故以为喻。圆镜即智持业释。相应心品言。通相应法。此品缘一切法。缘真如故。是无分别。缘余境故后得智摄。其体是一。随用分二。了俗由证真。故说为后得。余一分二。准此应知。此转有漏。第八识相应品而得矣。

　　平等心品

　　平等性智相应心品。谓此心品。观一切法。自他有情。悉皆平等。大慈悲等。恒共相应。随诸有情所乐。示现受用身土。影像差别妙观察智。不共所依。无住涅槃。之所建立。一味相续。穷未来际。随诸有情所乐示现者。随十地菩萨所宜现也。遍缘真俗为境。二智所摄焉。何故名为平等性智。谓平等性。真如理也。智缘于此。故言平等。此在因中。有我执故。自他差别今我无故。自他平等也。此转有漏。第七识相应品而得矣。

　　察智心品

　　妙观察智相应心品。谓此心品。善观诸法。自相共相。无碍而转。摄观无量。总持定门。及所发生。㓛德珍宝。于大众会。能现无边。作用差别。皆得自在。雨大法雨。断一切疑。令诸有情。皆获利乐。摄观无量总持定门者。虽余二智。非无此德。此智胜能摄藏。故名为摄。示常观察。此总持定门。故名为观。㓛德珍宝者。谓六度道品。十力等法。作用差别。谓现通等。神用莫方。称之为妙。具缘诸法。自共相等。名为观察筹量境相。妙用胜故也。缘一切法。自相共相。皆无[障-日+田]碍。二智所摄。此转有漏。第六识相应品而得矣。

　　成智心品

　　成所作智相应心品。谓此心品。为欲利乐诸有情故。普于十方。示现种种。变化三业。成本愿力所应作事所作之成。成所作即智。故名成所作智。此品亦能遍缘三世诸法。随意乐力。或缘一法或二法或多。随作意生。缘事相境。起化业故。后得智摄。此转有漏。前五识相应品而得矣。

　　妙平初起

　　平等性智相应心品。菩萨见道。初现前位。违二执故。方得初起。妙观察智相应心品。生空观品。二乘见位亦得初起。法空观品菩萨见位。方得初起。菩萨见道。顿断二[障-日+田]。是故二智。起必同时。若能观智识。因唯第六。通真俗三智。余不能起行。总缘观理。趣入真故。第七由他引。亦为此观。通中后智。有漏第七。唯缘第八见分。不能广缘诸法。无广行故。不成能对治道。第六断惑。成妙观察智。第七所引。亦证无漏。成平等性智。故云他引成能观。七地以前。以漏无漏。间杂而起。第六若有漏。则第七亦有漏。若第六入法空妙观。第七亦法空。平等性智。若第六入生空妙观。第七犹起法执也。

　　镜事初起

　　大圆镜智相应心品。成所作智相应心品。佛果初起。异𤍨识种。金刚喻定。现在前时。犹未顿舍。与无间道。不相违故。非[障-日+田]有漏。劣无漏法。但与佛果。定相违故。金刚喻定。无所熏识。无漏不增。应成佛故。由斯此品。从初成佛。尽未来际。相续不断。持无漏种。令不失故。非[障-日+田]有漏。谓有漏善。三无记法全。异𤍨生少分。除法执一分故。劣无漏法。谓即十地中。所生现行。及此种类。中下品种也。因位第八。是有漏故。所变五根。亦是有漏。有漏根何。发无漏识。此二于境。明昧异故。问无漏第七。以有漏第八为所依。岂非无漏识。依有漏根耶。答彼根共依。此不共依。问如初无漏。以有漏心。为等无间缘等。是非不共依耶。答彼非俱有。此俱有依。问生空无漏第六识。以有漏第七。为所依。是非不共俱有依耶。答彼非同境。此同境根也。由斯此品。佛果初起矣。

　　初地所断

　　初地所断。异生性鄣。谓二鄣中。分别起者。依彼种立异生性故。谓于圣法不得。假施设之。异生性者。或五四蕴。成有情法。性唯染污异生之性。名异生性。异生有二义。一别异名异。谓圣唯生人天趣。此通五趣故。生谓生类。异于圣人之生类。名为异生。二变异名异。凡类转变。为邪见等。有于变异之生类。名为异生。虽见道生。亦断𢙣趣。诸业果等。而今且说。能起烦恼是根本故。由斯解深密四。及瑜伽七十八。说断二愚。及彼粗重。一执着我法愚。即是此中。异生性鄣。二𢙣趣杂染愚。即是𢙣趣诸业果。及善趣中。分别所起。别报业果等。此愚品故。总说为愚。诸业果等。虽体非愚。业是愚所起。果是业所感。后准此释或彼唯说利钝鄣品。俱起二愚。彼粗重言。显彼二种。或二所起。无堪任性。后粗重言。例此应释。理实初地修道位中。亦断俱生所知一分。然今且说㝡初断者后九地断。准此应知。住满地中。时既淹夂。理应进断所应断鄣。不尔三时道应无别。

　　二地所断

　　二地所断。即邪行[障-日+田]。谓所知[障-日+田]中。俱生一分。及彼所起。误犯三业。彼鄣二地。极净尸罗。入二地时。便能永断。由斯瑜伽七十八。说断二愚。及彼粗重。一微细误犯愚。即是此中。俱生一分。二种种业趣愚。即彼所起。误犯三业。或唯起业。不了业愚也。于诸有情身等邪行。[障-日+田]故名邪行[障-日+田]。能[障-日+田]第二地净尸罗。故名趣。毁责为名。如称人言𢙣趣。不可言能取趣名趣不取𢙣果故。误犯三业。名愚者愚品故。若发业招生死。所知[障-日+田]不能。非缚法故。若[障-日+田]智三业。不招𢙣果。此亦能发。

　　三地所断

　　三地所断。即闇钝鄣。谓所知[障-日+田]中。俱生一分。令所闻思修法忘失。彼鄣三地胜定总持。及彼所发殊胜三慧。入三地时。便能永断由斯瑜伽。说断二愚。及彼粗重。一欲贪愚。即是此中。能[障-日+田]胜定。及修惠者。由于五欲。起贪多住散乱。[障-日+田]于定及修惠。修惠与定。相近故唯说[障-日+田]。非不亦[障-日+田]思惠等。彼昔多与欲贪俱故名欲贪愚。今得胜定。及修所成。彼既永断。欲贪随伏。此无始来。依彼转故。二圆满闻持𨹔罗尼愚。即是此中。能鄣总持。闻思惠者。以闻思与闻持相近。故偏说之。非不[障-日+田]修惠。然从胜[障-日+田]。故别分二。非一[障-日+田]体。义说二[障-日+田]。

　　四地所断

　　四地所断。即微细烦恼现行[障-日+田]。谓所知[障-日+田]中。俱生一分。第六识俱。身见我所边见。及我慢我爱。与见俱者。并彼定爱法爱等。㝡下品故。不作意缘故。远随现行故。说名微细分别身见等法。其相粗猛。谓之上品。第六识中。独头[企-止+(二/貝)]等。通不善性。谓之中品。今所断惑。行相㝡细。而唯无记。故名㝡下。非如见断强思等生。故曰不作意缘。无始以来。随逐于身。不舍于身。故曰远随现行。彼[障-日+田]四地菩提分法。入四地时。便能永断。彼昔多与第六识中。任运而生。执我见等。同体起故。说烦恼名。今四地中。既得无漏菩提分法。彼便永灭。此我见等。亦永不行。彼定法爱。三地尚增。入四地时。方能永断。菩提分法特违彼故。由斯瑜伽。说断二愚。及彼粗重。一等至爱愚。即是此中。定爱俱者。二法爱愚。即是此中。法爱俱者。所知鄣摄。二愚断故。烦恼二爱。亦永不行。问何故身见等。[障-日+田]菩提分法耶。答菩提分法。修念住等。由执我故。[障-日+田]彼念住。观法无我等。故说为[障-日+田]。

　　五地所断

　　五地所断。即于下乘般涅槃[障-日+田]。谓所知[障-日+田]中。俱生一分。令猒生死。乐趣涅槃。同下二乘。猒苦欣灭。彼[障-日+田]五地。无差别道。入五地时。便能永断。由斯瑜伽。说断二愚。及彼粗重。一纯作意背生死愚。即是此中。猒生死者。二纯作意向涅槃愚。即是此中。乐涅槃者也。

　　六地所断

　　六地所断。即粗相现行[障-日+田]。谓所知[障-日+田]中。俱生一分。执有染净粗相现行。彼鄣六地。无染净道。入六地时。便能永断。由斯瑜伽。说断二愚。及彼粗重。一现观察行流转愚。即是此中执有染者。诸行流转。染分摄故。二相多现行愚。即是此中。执有净者。取净相故。相观多行。未能多时。住无相观。

　　七地所断

　　七地所断。即细相现行[障-日+田]。谓所知[障-日+田]中。俱生一分。执有生灭。细相现行。彼鄣七地。妙无相道。入七地时。便能永断。由斯瑜伽。说断二愚。及彼粗重。一细相现行愚。即是此中执有生者。犹取流转。细生相故。执有生者。以行流转。以生为首。实皆有灭。且举一生。非不执灭。即执流转相也。二纯作意求无相愚。即是此中。执有灭者。尚取还灭相故。纯于无相。作意勤求。未能空中。起有胜行。

　　八地所断

　　八地所断。即无相中作加行鄣。谓所知鄣中俱生一分。令无相观。不任运起。前之五地。有相观多。无相观少。于第六地。有相观少。无相观多。第七地中。纯无相观。虽恒相续。而有加行。由无相中。有加行故。未能任运。现相及土。如是加行。鄣八地中。无㓛用道。故若得入第八地时。便能永断。彼永断故。得二自在。由斯瑜伽。说断二愚。及彼粗重。一于无相作㓛用愚。二于相自在愚。令于相中。不自在故。此亦摄土。相一分故。八地以上。纯无漏道。任运起故。三界烦恼。永不现行。第七识中。细所知鄣。犹可现起。生空智果。不违彼故。

　　九地所断

　　九地所断。即利他中。不欲行鄣。谓所知鄣中俱生一分。令于利乐有情事中。不欲勤行。乐修己利。彼鄣九地。四无碍解。入九地时。便能永断。由斯瑜伽。说断二愚。及彼粗重。一于无量所说法。无量名句字。后后慧辨。𨹔罗尼自在愚。于无量所说法。𨹔罗尼自在者。谓义无碍解。即于所诠。总持自在。于一义中。现一切义故。于无量名句字。𨹔罗尼自在者。谓法无碍解。即于能诠。总持自在于一名句字中。现一切名句字故。于后后慧辨。陀罗尼自在者。谓词无碍解。即于言音。展转训释。总持自在。于一音声中。现一切音声故。二辨才自在愚。辨才自在者。谓辨无碍解善达机宜。巧为说故。愚能鄣此四种自在。皆是此中。第九鄣摄。

　　十地所断

　　十地所断。即于诸法中。未得自在鄣。谓所知[障-日+田]中。俱生一分。令于诸法。不得自在。彼鄣十地。大法智云。及所含藏。所起事业。入十地时。便能永断。由斯瑜伽。说断二愚。及彼粗重。一大神通愚。即是此中。鄣所起事业者。二悟入微细秘密愚。即是此中。鄣大法智云。及所含藏者也。

　　金刚所断

　　十地于法。虽得自在。而有余鄣。未名㝡极。谓有俱生微所知[障-日+田]。及有任运。烦恼鄣种。金刚喻定。现在前时。彼皆顿断。入如来地。由斯瑜伽。说断二愚。及彼粗重。一于一切所知境。极微细着愚。即是此中。微所知鄣。二极微细碍愚。即是此中一切任运。烦恼鄣种也。

　　极脱所弃

　　所余有漏法种劣无漏。金刚喻定。现在前时。犹未舍彼。与无间道。不相违故。解脱道起。方弃舍之。第八净识。非彼依故。有漏善三无记法全。异𤍨生少分。名所余有漏。二[障-日+田]余故。十地中。所生现行。及此种类。中下品种。名劣无漏也。

　　十种真如

　　十真如者。一遍行真如。谓此真如。二空所显。无有一法而不在故。二㝡胜真如。谓此真如具无边德。于一切法。㝡为胜故三胜流真如。谓此真如。所流教法。于余教法。极为胜故。四无摄受真如。谓此真如。无所系属。非我执等所依取故。五类无别真如。谓此真如。类无差别。非如眼等类有异故。六无染净真如。谓此真如。本性无染。亦不可说后方净故。七法无别真如。谓此真如。虽多教法。种种安立。而无异故。八不增减真如。谓此真如。离增减执。不随净染。有增减故即此亦名相土自在所依真如。谓若证得此真如已。现相现土。俱自在故。九智自在所依真如。谓若证得此真如已。于无碍解得自在故。十业自在等所依真如。谓若证得此真如已。普于一切。神通作业。总持定门。皆自在故。虽真如性。实无差别。而随胜德。假立十种。虽初地中。已达一切。而能证行。犹未圆满。为令圆满。后后建立。

　　依诠废诠

　　真如妙理。不可思议。非言所言。非识所识。唯诸圣者。分满证悟。谓之废诠谈旨。虽然如是。强寄言虑。而说常住一味等。谓之依诠谈旨。

　　变化身土

　　于变化土。有其二种。一秽土。二净土。秽谓瓦砾。荆蕀。便利。臭秽等也。净谓金银七宝。池林宫阁等也。唯识论十云。若变化身。依变化土。谓成事智。大慈悲力。由昔所修。利他无漏。净秽佛土。因缘成𤏅。随未登地有情所宜。化为佛土。或净或秽。或小或大。前后改转。佛变化身。依之而住。能依身量。亦无定限佛土章云。此土亦以有情五蕴。及器界四尘等。以为体性。佛变唯无漏。余有情变。通有无漏。第六识及所变。通有无漏余识及所变。唯有漏。太贤云。净秽同处。随业异见。犹如四识。等事心异。如说鹙子。所见山河。螺髻梵王。变宝土故。

　　长时暂变

　　于变化土。而有长时净土。暂变净土。长时净土。其相可知。暂变净土。谓释迦土中。说无垢称经。足未按前。现秽非净。足按已后。暂令见净。说法华时。十方佛集。净而非秽。未集已前秽而非净。涅槃亦言。尔时三千大千世界。以佛神力。地皆柔软无有[土*乍]塘土石沙砾。亦化土摄。是其暂变而已。

　　自受用土

　　唯识论十云。自受用身。还依自土。谓圆镜智。相应净识。由昔所修。自利无漏。纯净佛土。因缘成熟。从初成佛。尽未来际。相续变为纯净佛土。周圆无际。众宝庄严。自受用身。常依而住。如净土量。身量亦尔。佛土章云。唯以无漏色蕴。色香味触。相续四尘。间断亦声五尘。为体性。具事相色法㓛德。

　　他受用土

　　唯识论十云。他受用身。亦依自土。谓平等智。大慈悲力。由昔所修。利他无漏。纯净佛土。因缘成𤍨。随住十地。菩萨所宜。变为净土。或小或大。或劣或胜。前后改转。他受用身。依之而住。能依身量。亦无定限。佛土章云。亦以无漏色蕴。四尘五尘。而为体性。亦以成十地。菩萨五蕴。及金银等。所成四尘等器土。以为体性。又云。佛所变者。定唯无漏。菩萨变者。通有无漏。第八五识所变唯有漏。第六意识。或第七识及所变。通有无漏。

　　有边无边

　　佛地经明受用土云。周圆无际。其量难测。佛地论有三义。一有边际。一无有边际。一自受用无边。他受用有边矣。后解为正彼正义云。二他受用。谓诸如来。为令地上诸菩萨众。受大法乐。进修胜行。随宜而现。或胜或劣。或大或小。改转不定。如变化土。如是净土。以有边故。地上菩萨。及诸如来。皆测其量。但就地前。言不能测。

　　自性身土

　　唯识论十云。又自性身。依法性土。虽此身土。体无差别。而属佛法。相性异故。此佛身土。俱非色摄。虽不可说形量小大。然随事相。其量无边。譬如虚空。遍一切处。䟽云。以佛义是相。谓有为㓛德法所依故。众德聚义故。二身自体故。法者是性义。㓛德自性故。能持自性故。诸法自性故。体为土义为身。

　　摩醯首罗

　　净居天上。有他受用净土。名曰摩醯首罗。即是大自在宫也。第十地菩萨将成正觉。必往此处。若第十地满。欲受佛位。所居之土。非必住在自在宫处。处所不定也。十地经论。言后报利益。摩醯首罗智处生者。㨿初往而说。问此自在宫。为三界摄将否。答若论处所。非是三界。色究竟天。外有别处。佛土章云。土非界系。言超三界矣。若论相摄。即是色界摄。佛土章云。异𤍨识在。必是三界摄。何得出界矣。问于论相摄。即色界摄。若尔为是净居摄将否。答是非净居摄。瑜伽第四云。色界之中。十八住处无想天者。广果天摄。非别处所。既云。十八。复言无想。广果天摄故自在宫非五净居。若净居摄。处应十七非十八也。问第十地菩萨。依何业力。往自在宫耶。答初以广果天秽业。感彼天果。至生自在宫。以无漏定愿。资令殊胜。而往净土也。

　　三身成道

　　问三身成道。为是同时。将前后欤。答古有二义。一谓同时。若不尔者。应有佛果增减过。三身章云。故成三佛。不增不减。一谓异时。准未亲无性解释。八相化仪。并事智之所现。报前化后。其理分明也。故法华玄赞三云。果道满已。住知足天。乃至下生。成等正觉。扑扬三身章记云。自在宫中。成正觉已。知足化身。即下阎浮。亦成正觉矣。是当以后为正。佛身余身。其相虽异。并是变化身。何有三身阙减失耶。

　　三种常住

　　常有三种。曰自性常。曰不断常。曰相续常也。自性身。谓之自性常。其性无为。不生不灭也。自他受用。谓之不断常。有为智品。虽有生灭。无有间断也。变化身。谓之相续常。机缘不恒。稍有间断。虽不恒会。机缘无尽。虽有间断。化道无绝也。

　　净八识聚

　　净八识聚。于自他身。互相展转。皆有所缘同时心心所。亦得互缘以彼㓛能。遍现影故识自证分。与相应见分同缘。缘自见分。余净心所。义例亦然。相分必无有能缘用。自余三分互缘一切。故名遍缘。见分缘自证分。亦能缘证自证分。证自证分。亦能缘见分相分者。唯在佛位。余者不能也。三分若能。遍缘一切。三分差殊。云何得别。谓前所得者亲得。余新所得影得。故成差别矣。果位诸识。与几心所相应。谓各与二十一心所相应。遍行五。别境五善十一也。

　　五重唯识

　　观门次第。从粗至细。总有五重。一遣虚存实识。谓观遍计所执。唯虚妄起无体用。应正遣空。情有理无故。观依他圆成。诸法体实。二智境界。应正存有。理有情无故。若尔何故。得言唯识。唯言但遮愚夫所执。定离诸识。实有色等。识言总显一切有情。各有八识六位心所。所变相见。分位差别。及彼空理。所显真如。识自相故。识相应故。二所变故。三分位故。四实性故。如是诸法。皆不离识。总立识名。二舍[冰-水+監]留纯识。谓虽观事理。皆不离识。于此内识。有境有心。识唯内有。境亦通外。𢙢滥外故。但言唯识。三摄未归本识。谓见相二分。俱依识有。若离识自体本。未法必无。是故摄末归本。名曰唯识。四隐劣显胜识。谓心及心所。俱能变现。以心王胜。而心所劣。隐劣显胜。名为唯识。五遣相证性识。谓识言所表。具有事理。事为相用。遣而不取。理为性体。应求作证。遣事证理。名曰唯识。

　　略述法相义卷下
