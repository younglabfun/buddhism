国家图书馆善本佛典第 17 册 No. 8862 楞严经四依解


　　楞严经四依解序

　　夫首楞严者乃人〃日用能见能闻能觉能知之自性也盖此性即是常住真心一真法界圣凡不二物我同源如是广大圆明妙性而众生用之能见能闻能觉能知而不识知广大圆明实自狭自小自私自昧可谓日用而不知也圆觉序云终日圆觉而未尝圆觉者凡夫也斯之谓欤原此见闻觉知常住真心照而常寂名为奢摩他而世出世间一切诸法皆非即空如来藏又此常住真心寂而常照名为三摩提而𠀍出𠀍间一切诸法皆即〃不空如来藏又此常住真心寂照不二名为禅𨚗而𠀍出𠀍间一切诸法离即离非是即非即〃空不空如来藏是则三藏本乎一心三观原无二体究竟常住无坏无杂故名首楞严[首-自+句]能于此见闻觉知荐淂常住真心性净明体而首楞严大定备在戒而不在于经也若然者心外无法〃外无心举心则念〃真诠观经则字〃本性岂容心法能所对待之分哉孰能达此又不唯一经之文义不属于他盛矣𥁞眼之所见耳之所闻鼻之所嗅舌之所尝身之所觉意之所知𥁞于虚空遍于法界尘〃刹〃事〃法〃亦不出此见闻觉知六湛圆明之外是则十方𠀍界乃吾见闻觉知之性量十方诸佛乃吾见闻觉知之心光诸佛于众生心中转大法轮众生于诸佛光中闻第一义斯则一为无量无量为一小中现大〃中现小不动道场遍十方界身含十方无尽虚空于一毛端现宝王刹坐微尘里转大法轮如是妙用众生日用个〃圆成岂唯诸佛独能哉若尔广大性量广大真用即此日用见闻觉知而不知不觉不能广大真实受用孰之过欤法云汝𣸪欲知无始无明使汝轮转生死结根唯汝六根更非他物汝复欲知无上菩提令汝速证安乐解脱寂净妙常亦汝六根更非他物知此离吾见闻觉知别无片事可淂岂非十方𠀍界囫〃囵〃是一轮见闻觉知妙真如性耶第众生日用不知劳[禾*戈]觉皇出现于𠀍将错就错[彳*(前-刖+(之-、))]迷指迷将此见闻觉知分作五时名教总欲生住异灭𣸪归一性圆常因当机之浅深故桑时有先后至于斯经也开三乘之区宇统五教之宏纲权实并融性相俱彻初标常住真心分别为二种根本后明二决定义究竟归常住真心其究妄也即𩂜即体以推心〃本非心若同若别以分见见亦非见其究真也无内无外以示圆〃自何圆不动不变以显常〃如所常或举拳或[孚-子+(工/山)]手满盘托放阿难目前或交光或灌顶亲手拨在大众口里或剖剥于物象或直指于见精非因缘非自然非和合非不和合扫除戏论而妄想自空曰清净曰本然曰周遍曰不动摇但不分别而实相全露𤼵挥三种藏性细释深妙疑惑以应妙奢摩他之请详明二决定义继选耳根圆通以满㝡初方便之酬复示坛仪法行以为末𠀍摄心重宣秘密伽陁以作当来护念见闻之真宅既悟庄严正妙门已知借路还家由因达果立三渐次灭二倒因番十二𩔗生日用不知之沉习成十二圣位称性圆明之妙觉当机举果求因问答事讫𠀍尊依因示果修证义周随请真诠之名便示了义之目阿难末问七趣情想之升降如来自说五阴迷悟之浅深𧩟是日用不知未全道力是知一经所示所说大意不出当机所恨所请二关精研所恨未全道力之致使𥁞日用不知之愚𤼵明所请淂成菩提之因便克自性圆明之妙全𦀇之旨〃𥁞于斯要其如来种〃方便费𥁞多少婆心不过指示人〃日用见闻觉知就是如来成佛真体如能及尽担当不唯当下与诸佛把手共行便能高[跳-兆+((乏-之)/(土*(└@土)))]毗卢顶𩕳上去也可不快哉可不快哉是𦀇自唐译已还千有余载传䟽相继二十余家梨文搜义曲尽幽微究妄研真〃无滞碍大观诸䟽似乎白日之下弗藉剔灯细阅本经实矣太虚之中不劳施点何乃自见未圆不能如龙游空超〃于文义之外钝根不猛偏好犹虫注木曲〃于字句之中兹不揣沉冥妄作分释自知不免聚笑于大方之口且图取快于偏陋之心知[禾*戈]罪我〃心一如是[禾*戈]非[禾*戈]各有高见𢖍不敢强知焉开章分门不越古式节文𤼵义唯依本𦀇故以四依名之。

　　时
崇祯五年岁次壬申七月
佛欢喜日圆通弟子观𢖍稽首　谨识

　　大佛顶如来密因修证了义诸菩萨万行首楞严经四依解悬叙

　　明湖南邵陵五台庵沙门观𢖍述

　　将释此经遵古程式大开十门一教起因缘二决定说时三藏乘分教四义理幽深五所被机宜六能诠体性七宗趋通别八会明译释九总释名题十别解文义。

　　一教起因缘者盖世出世法皆从因缘建立故如来设教亦由因缘而兴此因缘有总有别总者即一代时教之总因也法华经云如来唯为一大事因缘故出现于世唯欲众生开示悟入佛之知见此经𤼵明妙奢摩他三摩禅那究竟坚固大定即诸佛正受正知见经云云何世间三有众生及诸世间声闻缘觉以所知心测度如来无上菩提用世语言入佛知见是则佛说此经唯欲众生入佛知见盖如来出世本为此一事总为度生悉成佛道虽五时设教有浅深权实不一皆不外此一事法华经云诸有所作常为一事是则此一大事为诸教之总因也别者即本经兴起因缘不与诸经相同故称为别亦分为十一究竟得成菩提真实密因故二究竟小乘毕竟舍权趋实故三究竟妙悟自心顿登佛地故四究竟常住真心因果一如故五究竟密因初心要明真妄故六究竟密因入门圆根殊胜故七究竟多闻不修徒增戏论故八究竟圣凡升沉欲为关要故九究竟欲漏不除所作魔业故十究竟迷悟差别护持正定故一究竟得成菩提真实密因者因法华普记菩提妙果故此普示菩提密因非因无以成果故是法华依实相示果此经依实相示因因果异名实相一耳问既此经与法华因果一致应法华会上记后即示修因何俟楞严别为一席耶答法华初开权显实小乘人皆惊疑难信咸谓将非魔作佛恼乱我心耶故佛以种种因缘譬喻善巧方便安慰但令其信而已开权但说汝等所作皆是佛事未即夺其所证显实但说诸法一相所谓离相灭相常寂灭相等未即指示实相所在待信心已定不生惊惶方与究竟𤼵明权实真妄二种根本令其自知取舍此经其开权也究尽虚妄枢穴以小乘修证皆依识心为本今与微细究破使彼无依故步自亡经云一切众生从无始来种种颠倒业种自然如恶义聚诸修行人不能得成无上菩提乃至别成声闻缘觉外道天魔皆由不知二种根本错乱修习犹如煮沙欲成嘉馔纵经尘劫终不能得又云一者无始生死根本则汝今者与诸众生用攀缘心为自性者又云世间一切诸修学人现前虽成九次第定不得漏尽成阿罗汉皆由执此生死妄想误为真实是故汝今虽得多闻不成圣果此夺权乘修证全是妄想此语在法华会上初开权时信乎难言故俟此时方究竟说破不然依旧认贼为子使法华空有废权之名而无废权之实凡此经中破心破见破遍计破因缘皆破法华所废之权也又此经其显实也究彻诸法底源其大乘修证先明真心为本今与精透𤼵露使彼知有宝所自进经云如来常说诸法所生唯心所现一切因果世界微尘因心成体若诸世界一切所有其中乃至草叶缕结诘其根元咸有体性纵令虚空亦有名貌何况清净妙净明心性一切心而自无体前云二者无始菩提涅槃元清净体则汝今者识精元明能生诸缘缘所遗者又云若汝见时是汝非我见性周遍非汝而谁云何自疑汝之真性性汝不真取我求实此克示如来密因妙果唯此实相真心即此经大众闻说见性无是非是一时惶悚失其所守而法华会上信难指示必更见惊怪故待此时方与究竟吐露不然依旧认指为月使法华空有显实之名而无显实之实凡此经所显三种藏性三谛圆融清净本然周遍法界皆显法华所显之实也因此经与法华因果一事故名义皆同此经亦名大方广妙莲华王名同也此经𤼵挥三种藏四法界义亦云清净实相亦云入佛知见义同也名义既同是此与彼一致无疑矣是则为示菩提密因令诸大小乘人依此密因不历僧祗即获法身或历僧祗历事诸佛圆满菩提之记因此为了法华前案故说此经此全依正脉说二究竟小乘毕竟舍权趣实者因法华开权𩔰实恐小乘人因循旧习不进趋宝所故此复为䇿𤼵前往毕竟要舍化城毕竟要至宝所而后已经云汝等声闻狭劣无识不能通达清净实相吾今诲汝当善思惟无得疲怠妙菩提路又云如我按指海印𤼵光汝暂举心尘劳先起由不勤求无上觉道爱恋小乘得少为足又云汝等决定𤼵菩提心于佛如来妙三摩提不生疲倦又云随汝详择其可入者吾当𤼵明令汝增进是知为䇿进二乘捐小趋大速圆菩提大记故说此经三究竟妙悟自心顿登佛地者此亦因法华开示实相真心有未能悟入者今复究竟𤼵明令其悟入故前究竟密因重在实相此究竟妙悟重在佛知见有二方便一即思惟入不思惟究竟二离思惟入不思惟究竟一即思惟究竟者经云汝今欲研无上菩提又云汝今欲知奢摩他路或曰精研或曰分柝皆以有思惟心究竟𤼵明而入不生灭性此精研此分柝在教即观照经云微密观照又曰汝今谛观曰谛审曰详察皆觉察观照义在宗即参究经云汝可微细揣摩又曰当善思惟曰审详曰审谛皆参究义是则古人教人参究工夫祖于此经究竟二字若离思惟则无可参又墙壁瓦砾皆能参矣则知参究与观照是一义但所参所观之境有死句活句不同皆是以有思惟心入不思议坚固之境也历七处究竟识心依二见究竟尘境▆四缘究竟妄见遍历四科七大究竟精研皆参究观照义即根根尘尘事事法法检点详察识取本真会通自性究之复究察之更察唯一如来藏心即三藏妙心亦不应住是究竟坚固之大定也又曰何况清净性净明心性一切心而自无体又曰眼能显色如是见性是心非眼又曰手有开合见无舒卷又曰头有动摇见无所动又曰变者受灭彼不变者元无生灭又曰此见及缘元是菩提妙净明体云何于中有是非是又曰由是真精妙觉明心故能令汝出指非指又曰彼诸物类自有差别见性无殊此精妙明诚汝见性又曰则汝见时是汝非我见性周遍非汝而谁云何自疑汝之真性性汝不真取我求实此皆即思惟心究竟指示见性成佛之妙㫖也二离思惟心究竟者最初佛问阿难当汝𤼵心于我法中见何胜相顿舍世间深重恩爱此一问欲阿难不假思惟顿明清净实相阿难未即瞥地一也又问当汝缘于如来三十二相将何所见谁为爱乐此一问欲阿难不涉思惟顿开佛知见阿难又不能瞥地二也又问惟心与目今何所在有时从面门放光有时从卍字放光或从肉髻放光或垂手或竖臂或举拳或开指或直咄或直斥皆欲阿难即音声色相顿见本真而阿难循声逐色不能顿了有辜如来善巧方便多矣又曰汝但不随分别世间业果众生三种相续狂性自歇歇即菩提胜净明心本周法界不从人得何藉劬劳肯綮修证又云知见无见斯即涅槃无漏真净又云不取无非幻非幻尚不生幻法云何立此皆不假思惟顿入不思议之㫖此思惟不思惟随根利钝不同其所入不思议之境一也如步行十日方抵王城若骑飞骥片时可至虽迟速不同所到王城不二是为究竟妙悟自心顿登佛地故说此经是此经乃直指见性成佛之秘典也四究竟常住真心因果一如者为究竟如来深因大果唯一常住真心而已经云若于因地以生灭心为本修心而求佛乘不生不灭无有是处又云得元明觉无生灭性为因地心然后圆成果地修证是则诸佛密因无别所因唯依常住真心是谓真因诸佛妙果无别有果但复彼常住真心是谓真果则知为示因果一如故说此经也五究竟密因初心要明真妄者谓欲𤼵明三藏妙性诸佛密因最初一念必要真妄分明方知可修可断也经云汝等决定𤼵菩提心于佛如来妙三摩提不生疲倦应当先明𤼵觉初心二决定义一决定要知真可依经云汝等若欲修菩萨乘入佛知见应当审观因地𤼵心与果地果觉为同为异又云得元明觉为因地心然后圆成果地修证二决定要知妄可断经云汝等必欲𤼵菩提心决定弃捐诸有为相应当审详烦恼根本此无始来𤼵业润生谁作谁受又云若不审观烦恼根本则不能知虚妄根尘何处颠倒处尚不知云何降伏取如来位是则因示妙奢摩他初心要明真妄二本故说此经也问此与前义何别曰前明因果一如其义𥪡即始终唯一故此明真妄二其义横即修断各别故此与前义不同六究竟密因入门圆根殊胜者谓欲修如来妙三摩提必从圆通根易得悟入与不圆根日劫相倍也经云若能于此悟圆通根逆彼无始织妄业流得循圆通与不圆根日劫相倍观音菩萨自云彼佛如来叹我善得圆通法门于大会中授记我为观世音号文殊菩萨选圆通云此方真教体清净在音闻欲取三摩提实以闻中人是为示耳门圆通为入三摩提方便中之方便故说此经也七究竟多闻不修徒增戏论者谓好多闻不务真修徒增知见戏论多起胜负斗诤有种种过患必须真实如说而行可也经云菩提涅槃尚在遥远非汝历劫辛勤修证虽复忆持十方如来十二部经清净妙理如恒河沙祗益戏论又云汝虽历劫忆持如来秘密妙严不如一日修无漏业远离世间憎爱二苦乃至云如何自欺尚留观听又云将闻持佛佛何不自闻闻又云阿难纵强记不免落邪思岂非随所沦旋流获无妄别经云如人数他宝自无半分文闻法不修行多闻亦如是是则为究竟多闻不修毕竟不能出生死故说此经是知此经乃破𨷖诤坚固之利器因假阿难误堕淫室𤼵起益见徒多闻无力之明证也八究竟圣凡升沉欲为开要者谓圣凡升降由欲习轻重有无而分也欲习若有若重虽本有佛性即转入凡夫等流欲习或无或轻虽无始无明即转入圣贤位次经云汝以淫身求佛妙果纵得妙悟皆是淫根根本成淫轮转三涂必不能出如来涅槃何路修证是则欲习不除必转入凡夫魔道种种恶趋经云如是清净持禁戒人心无贪淫于外六尘不多流逸因不流逸旋元自归尘既不缘根无所偶返流全一六用不行又云欲爱干枯根境不偶现前残质不复续生执心虚明纯是智慧名干慧地是则欲习若无即转入圣贤位次种种妙趋直至妙庄严海圆满菩提归无所得皆由欲习干枯而至又即凡夫升沉亦从欲习轻重经云诸世间人不求常住未能舍诸妻妾恩爱于邪淫中心不流逸澄蓥生明命终之后邻于日月如是一类名四天王天又云于己妻房淫爱微薄超日月明居人间顶乃至云于行事交了然超越遍能出超化无化境是由欲习轻一分即上升一分则知欲习重一分向下沉一分是凡夫升沉亦由欲习而转盖为究竟圣凡升沉关要从欲习有无而转故说此经而欲习关系其重若此可不究竟乎九究竟欲漏不除所作魔业者谓欲成菩提诸漏并除淫机为魁故偏约欲漏说经云纵有多智禅定现前如不断淫必落魔道乃至云如不断杀必落神道如不断偷必落邪道等又云汝勖修行欲得菩提要除三惑不尽三惑纵得神通皆是世间有为功用习气不灭落于魔道虽欲除妄倍加虚伪又云欲漏不先除畜闻成过误是则为究竟𤼵明若不先断淫机永尽诸漏虽有无量禅定智慧神通妙用皆是魔业不成菩提故说此经也十究竟迷悟差别护持正定者谓迷沦生死悟多枝岐皆不得入正定聚故先为精研分析使知防护成就正定故也经云精研七趋皆是昏沉诸有为相妄想受生妄想随业于妙圆明无作本心皆如空华元无所着但一虚妄更无根绪又云此等众生不识本心受此轮回经无量劫不得真净皆由随顺杀盗淫故返此三种又则出生无杀盗淫有名鬼伦无名天趋有无相倾起轮回性此迷中差别之性也经云汝犹未识修奢摩他毗婆舍那微细魔事魔境现前汝不能识洗心非正落于邪见或汝阴魔或复天魔或着鬼神或遭魑魅心中不明认贼为子又复于中得少为足又云若不明悟被阴所迷则汝阿难必为魔子成就魔人如摩登伽殊为𦕈劣彼唯咒汝破佛律仪八万行中祗毁一行心清净故尚未沦溺此乃隳汝宝觉全身如宰臣家忽逢籍没宛转零落无可哀救此悟中差别之性也此二种性皆由不知常住真心故致颠倒错谬失正定聚是则为究竟迷悟差别防护正定故说此经也曰阿难请示七趋情想云惟垂大慈开发童蒙令诸一切持戒众生闻决定义欢喜顶戴谨洁无犯何谓防护正定耶答谨洁戒品无别为入首楞严大定故唯戒无定终是有漏之因今为修如来密因故先精严戒品是精七趋谨戒品实因护持正定此总别二因为此经发起之因也。

　　二决定说时者谓如来所说一代教法分为五时华严属第一时阿含属第二时方等属第三时般若属第四时法华涅槃属第五时其余教法按其义各归属此五时此五时收尽一切教法唯此经历来教家分属不定今决定分属一时以断后疑盖此经有权乘决定非初时以华严会上二乘人如聋若哑故又此经虽有权乘皆发大心此经圆彰法界清净实相属最上乘决定非第二时二时唯小非大故又此经二乘人皆知作佛自己明言已蒙如来授记方等会上虽属大乘正弹偏斥小赞大褒圆不许二乘作佛二乘亦自知无成佛分是此经决定非第三时以二乘皆知作佛皆冀佛果故又此经开示常住真心如来藏性清净本然周遍法界非属般若空宗又般若属转教使二乘转教菩萨发菩提心自谓无分以教㫖机宜考之此经决定非第四时以不唯破相故二乘知成佛故按上四义知此经决定不可分属已上四时也盖此经为结法华未尽之案法华特示实相之果此经圆示实相之因因果唯一常住真心是知此经与法华是一体一相一性一味一宗一案但稍次先后耳是知此经决定与法华同第五时但在法华后涅槃前也同时之㨿有四一名字同此经亦名大方广妙莲华王二开佛知见同经云得陀罗尼入佛知见又云修菩萨乘入佛知见又云云何世间三有众生及出世间声闻缘觉以所知心测度如来无上菩提用世语言入佛知见是知此经开示三如来藏极显如来圆融无碍之知见此知见有性[且/八]修成二义性[且/八]即本觉即三藏一心修成属始觉即三观一智总上二义即妙奢摩他三摩奢那是也三示清净实相同此经圆会四科七大极示一心清净本然周遍法界经云汝等声闻狭劣无知不能通达清净实相又云亦令当来修大乘者通达实相又云疑惑销除心悟实相四所被机同初时唯大无小二时唯小非大三时赞大斥小四时使小教大此经与法华三根普被五性齐收要在䇿发小乘速趋菩提故此经与法华旨同所被机亦同是与法华同第五时之教也又此经决次法华后者盖法华会上二乘初闻如来出定扬德诸有所作常为一事皆惊疑难信皆疑佛为魔是初开权时顿然难信如来以种种因缘譬喻方便开示心方安隐始信作佛至楞严会上心皆通达佛慧自知成佛为本分事如孙陀罗难陀圆通章云世尊记我当得菩提是权乘等比已经法华授记自愿成佛是知法华为开权先锋此经为显实收席也以上五义比知此经决定在法华后不须强生疑端正脉曰确定说时者良由诸师因一二别典所传事[疏-(梳-木)+亦]稍不投合遂于此经异说纷然判时不定则权实藏教等义悉不可定故今确定说时则诸门皆有攸归也夫凡时悬旷古地隔遐方者其事迹多不可以考定如此方上古今世殊邦讹传交互不可考㨿之事何限况西天佛世时与地皆悬隔之甚而欲于参差不备之梵文以求考㨿之真不亦难哉今㨿经中明文了义阿难以二乘求佛道满慈以罗汉歇即菩提十二类生与六十圣位敌体相番初无五性分半之拘限而顾有疑其在法华前以至下沦于方等般若者则是法华以前小乘已无化城之滞异生皆许成佛及至说法华时复有何权可开何实可显哉况显言耶输陀罗已蒙授记若非法华在前与之授记复是何时与之授记耶又出现惟为知见惟佛究尽实相法华已前声闻未蒙与说也斯经实相三出知见四称若在法华前则是前此已向声闻屡说法华何谓闻所未闻乎凡此文义炳着是可见在法华之后无疑矣而智圆诸师判在法华涅槃之间当必见同于此安可以一匿王父子区区事迹而妄非之哉古今诸师多因经初匿王现在而经尾琉璃已堕斯经一期何太时长宜其众疑不决故分属不定今为决之古德已言斯经非一会前后异时结集收之类为一聚自足断疑况法华涅槃中间八年之久何事不变且匿王垂老岂当佛之早年须在法华之后更后七八年间琉璃逆事何不可毕但判经两会不曾的指其处今疑当在结经之后阿难请谈七趋如来自说五魔之处全似后会别说以前大定三名连答经之五号结终文势连环岂可中断至于七趋五魔自是经外别义若齐此另为一会文固判然可见而匿王父子之疑亦涣然冰释矣。

　　三藏乘分教者谓既决定此经说时当明此经于三藏二藏三乘十二分及五教中当何所摄三藏者一修多罗藏此云契经即经藏二毗奈耶藏此云调伏即律藏三阿毗达么藏此云对法即论藏有谓三藏确论所诠从正而不从兼取多分而不取少分则经诠定学律诠戒学论诠慧学此经虽圆彰法界清净实相唯一首楞严大定是知此经于三藏属经藏摄若兼分摄者此经少兼律藏以六卷末宣明四决定明诲属律学故亦少分兼论藏以初卷憍陈如论客尘义等属慧学故二藏者有大小乘二藏有显密二藏大小乘二藏者一菩萨藏二声闻藏若依正摄此经究竟一乘实相是佛知见唯菩萨藏摄亦兼摄声闻藏无违拒故以三根普被故显密二藏者若从正摄此经唯显藏摄亦兼秘藏以经初如来宣说心咒救护阿难故七卷中重宣秘密章句故此经亦名大佛顶悉怛多般怛啰无上宝印故亦名灌顶章句故乘者有三乘有最上一乘此经属大乘经云亦令当来修大乘者通达实相又云普为大众修三摩地求大乘者悬示无上正修行路是也又此经亦属最上一乘经云令汝会中回向上乘阿罗汉等皆获一乘寂灭场地又云开无上乘妙修行路是也分者即十二分教一契经二应颂三授记四讽颂五因缘六自说七本事八本生九方广十未曾有十一譬喻十二论议此经于十二分中当契经方广未曾有三分摄此经开示三种藏性四种法界契理契机之教是经亦名大方广二卷初匿王庆悟云[疏-(梳-木)+勇][疏-(梳-木)+翟]欢喜得未曾有三卷末阿难庆悟云礼佛合掌得未曾有四卷中云身意轻安得未曾有五卷中云心目开明叹未曾有十卷末云如佛所言五阴相中五种虚妄为本想心我等平常未蒙如来微细开示以此证知此经正属此三分亦兼余分是经有应颂有讽颂有因缘此经亦名救护亲因故有自说五阴魔事乃佛无问自说故有譬喻经中有种种譬喻故有论议此经二十五圣各说最初方便皆称真实圆通即论议故十二分中惟阙授记本事本生三分教者谓西域此方古今诸师立宗判教离合有殊或一味不分或开宗料简今将略叙且开二门初则不分后明分教不分之教有五意一理本一味殊途同归故二一音普应一雨普滋故三原佛本意为一事故四随一一文众解不同故五种种说法成枝流故故不可分即后魏流支姚秦罗什立一音教是此意也二分教者有八意(初五番前后三别说)一理虽一味诠有浅深故二佛虽一音教随机异故三本意未申随他意语故四言有通别就显说故五由辩权实不住枝流故六王云密语语同事别故七不识佛意浅深错乱故八诸佛菩萨亦自分故以斯等义开则得多失少合则得少失多但能虚己求宗分亦不乖大㫖故今分之然就分教又诸德不同今依贤首大师统收为五一小乘教二大乘始教三终教四一乘顿教五圆教一小乘教者以随劣机但说人空纵说法空亦不明显唯依六识三毒建立染净根本未尽法源故二大乘始教者亦名分教由第二时但明于空第三时定说三乘不许定性阐提成佛未尽大乘至极之说故名始教有成佛不成佛复名分教所说广谈法相少及法性其所云性亦是相数以依生灭八识建立生死及涅槃因诸义类故三大乘终教者亦名实教由出中道妙有定性阐提皆当作佛方尽大乘至极之说故名为终称实理故复名实教所说多谈法性少及法相其所云相亦会归性以依如来藏八识随缘成立诸义𩔗故以上二教虽属大乘并依地位渐次修成总名为渐四顿教者但一念不生即名为佛不依地位渐次故立为顿教总不说法相唯说真性一切所有唯是妄想一切法界唯是绝言五法三自性皆空八识二无我俱遣生心即妄不生即佛五圆教者统该前四圆满[且/八]足故名圆教即华严本㫖所说唯是无尽法界性海圆融缘起无碍主伴交参无尽无尽故以详如华严疏中恐繁不录此经于五教中当何所摄依义分属离作三门一彼全摄此此分摄彼此经即分属圆教此经会七大皆如清净本然周遍法界会三谛一心离即离非是即非即一切识心不能测度但有言说都无实义此即圆彰法界乃圆教本体又云我以不灭不生合如来藏而如来藏唯妙觉明圆照法界是故于中一为无量无量为一小中现大大中现小不动道场遍十方界身含十方无尽虚空于毛端现宝王刹坐微尘里转大法轮此等文义乃圆教妙用其实此经本属圆教为文俭义略故判分属是此经彰华严之少分华严乃此经之大全其圆㫖一也二此全摄彼彼不摄此此经唯属大乘究竟妙圆故小始不能摄此又不废小乘果法及始教八识三空等义然小不能摄大大能摄小是此经亦摄小始二教但不属小始三彼此克体全相摄属即终顿二教此经开示常住真心穷尽性相渊源修证了义定性阐提悉当作佛满示如来出世本怀故属终实之教又则征心破见会入四科七大圆融三谛一心精研究竟总是要人于日用事事法法中直下识取本真立地成佛不属修证故属顿教经云不历僧祗获法身又云狂性自歇歇即菩提胜净明心本周法界何藉劬劳肯綮修证又云弹指超无学又云知见无见斯即涅槃是则直指人心见性成佛无过此经为最故称首楞严王实诸三昧中王即顿登佛地三昧其实此经本顿而全终故属终顿二教上明藏乘分教已竟。

　　四分齐幽深者谓明此经所诠义理深浅分齐所诣也盖教之所诠曰义义之所归曰理理虽一而随机遂有浅深之分义虽多而归理则无差别之致是则诸经义理既有浅深而明经者不辨柝何以知其分齐所至是则应依文寻义依义探理而法㫖深浅分齐自明诸家判分齐皆宗起信论分为五重仍归五教今依本经㫖趋分柝仍合起信为助明此经初标常住真心性净明体用诸妄想此想不真此真心妄想已[且/八]真如生灭二门二门不分即一真法界向后所示法㫖深浅总不出此真心妄想四字尽矣次标二种根本一者无始生死根即指六识分齐二者无始涅槃元清净体即指八识分齐此二根本总是生灭门中觉不觉分齐四卷中标性觉妙明本觉明妙正示心源一真法界前会四科七大圆彰法界体量后会一心三谛妙显法界相用总一心源此属圆教分齐是第一重此际性相融通是妙中之妙深中之深次依一心开为二门经云性觉必明此指心真如门属顿教分齐是第二重以名字言说识心皆不能到此际最深又云妄为明觉此指心生灭门属终教分齐是第三重此生灭门中有觉不觉义经云觉非所明此觉义即本觉人人本[且/八]故终教依此无论定性阐提皆许作佛此际甚深又云因明立所此所即不觉义须假修为方能转不觉为始觉故终教不废修证此际是深中浅次依不觉因明立所属业相生汝妄能属转相炽然成异等属现相起信宗此立三细相此属始教法相宗分齐是第四重以彼宗不达此等与真如同依一心为源故说真如不许随缘生法唯齐业识纵转成智亦终有为而不同真此较前稍浅犹是浅中之深后依现相生起六粗相一智相(依境分别即法执俱生)二相续相(依智起念不断即法执分别)三执取相(心起执着即我执俱生)四计名字相(我见分别上四皆惑)此四属小教分齐自此以下是第五重以小唯依六识三毒建一切法此际属浅五起业相(业也)六业系苦相(报也)此二人天教分齐以人天不知断惑唯谨业报此际是浅中之浅后精严七趋情想及五阴邪魔除缠空不化二种余皆人天分齐业果酬答之相言人天以该七趋究竟此经玄㫖穷真尽于一真法界彻法底源深之复深穷妄极于人天业果浅之竟浅已合起信五重已该诸经幽㫖是则此经关辖群诠包罗诸教源流既穷浅深齐摄盖浅不摄深深全摄浅摄浅归深唯深非浅是则此经义理分齐幽深可知矣故称大佛顶首楞严王者不亦宜乎上明分齐幽深已竟。

　　五所被机宜者准古略分二种一科简二普收一料简即依本经佛自科简亦分四类一有多闻性而不返闻真修者二虽欲返闻修行而欲漏不除者三诸漏虽除[且/八]大妄语者四无多闻性而不持咒者经云菩提涅槃尚在遥远非汝历劫辛勤修证虽复忆持十方如来十二部经清净妙理如恒河沙秪益戏论汝虽谈说因缘自然决定明了人间称汝多闻第一以此积劫多闻薰习不能免离摩登伽难又云如何自欺尚留观听此佛自拣多闻不修第一非器经云汝勖修行欲得菩提要除三惑不尽三惑虽得神通皆是世间有为功用习气不灭落于魔道虽欲除妄倍加虚伪如来说为可哀愍者汝妄自造非菩提咎前云纵有多智禅定现前如不断淫如不断杀等是也此佛自拣修行不尽三惑是第二非器经云如是世界六道众生虽则身心无杀盗淫三行已圆若大妄语即三摩地不得清净成爱见魔失如来种所谓未得谓得未证谓证乃至云求彼礼忏贪其供养是一颠迦销灭佛种如人以刀断多罗木佛记是人永殒善根无复知见沉三苦海不成三昧又云若不断其大妄语者如刻人粪为𣒰檀形欲求香气无有是处此佛自拣虽尽三惑不断大妄语是第三非器经云如第四禅无闻比丘妄言证圣天报已毕死相现前谤阿罗汉身遭后有堕阿鼻狱又云汝等有学未尽轮回𤼵心至诚取阿罗汉不持此咒而坐道场令其身心远诸魔事无有是处此佛自拣无多闻性亦不持咒是第四非器返此皆器问此经阿难当机何拣多闻为非器耶曰此借阿难当机正欲𤼵扬多闻无益以拣不如真修是假多闻以显多闻之过又所拣欲其所收非一弃永弃使其知过自改恨病服药然此四拣是四十年来依稀未医之深病至此如来虑其根深难医故深剔病源令其知痛求药一期顿愈是此经正对此症之妙剂但不信不服如来无如之何即为非器二普收者此经乃终顿圆教不拣三乘五性但有心者悉当作佛此经原为䇿小进大所说惟大非小经云怜愍阿难及诸会中诸有学者又云告富楼那及诸会中漏尽无学诸阿罗汉此小乘在被又云哀愍会中缘觉声闻于菩提心未自在者此中乘在被又云及为当来佛灭度后末法众生发菩提心开无上乘妙修行路此大根在被而经初序分三乘人俱备又云令汝会中定性声闻及诸一切未得二空回向上乘阿罗汉等此定性在被又云惟愿世尊大慈哀愍开示我等奢摩他路令诸阐提隳弥戾车此无信根在被是知此经三根普被五性齐收经有明言可证圆通章云若诸非人有形无形有想无想乐脱其伦我于彼前皆现其身而为说法令其成就又云是善男子诵持此咒纵经饮酒食啖五辛种种不净一切诸佛菩萨金刚天仙鬼神不将为过设着不净破𦿔衣服一行一住悉同清净纵不作坛不入道场亦不行道诵持此咒还同入坛行道功德无有异也是则此经以佛性普被无论胜劣净秽一切通收乃见佛慈等众生亦等又则不见不闻此经则已但有见闻或信或疑或赞或毁知有此经便成佛种劫数远近俱蒙究竟若唯普收不料简恐持天真法力而不着力精修若唯料简不普收恐下劣微贱退怯自弃是须二义兼举被机乃普以通收养其器以作远因以料简成其器速克大果是在料简普收皆此经所被之机也上所被机宜已竟。

　　六能诠体性者谓究明此经以何为体云何名教贤首大师疏起信论分为四门清凉大师疏华严承演分十门后圭峰诸师多约而略之复为四门今从略亦为四门一随相二唯识三归性四无碍一随相者于中复二一谓能诠文二谓所诠义此二皆属相初能诠以声名文句为体声实名等属假离声则名等无依离名等唯声则义无诠表是须假实相资方成教体又声为体名等为用声诠名句名诠自性句诠差别文诠次第又从佛闻唯声名句义而文似隐从贝叶观唯文句名身而声似寂兼闻与观此四事合为教体二所诠义者此声名句文若无所诠之义声同竹木等音名同篇韵等字殊无意况则不成教法若唯义无文而幽㫖妙理无由表显是须文义相资能开物成物乃成教体此经从如是我闻至作礼而去是声名句文体其中所说真妄染净修证等是所诠义此二可见可闻似心外有法故称相教若论此经究竟四科七大皆能通达如来藏心妙真如性是则根根尘尘皆为教体又不唯声名句文而已上随相竟二唯识者谓相之文义唯识变起因识有相全相即识是识为教体而本影分四句一唯本无影即小乘教不知教法唯识所现谓如来实有说法二亦本亦影即始教以佛所说若文若义从妙观察净识流出名本质教闻者识上所变所解若文若义名影像教诸佛众生互为增上故三唯影无本即终教谓已达觉义本来清净一切所有皆不觉识性现起是则诸佛教法皆众生心中所现影像离众生心本无诸佛及诸佛法如独头意识所缘诸法唯从见分生起唯影而已四非本非影即顿教不唯心外无佛即众生心中影像亦空以真如性中离言说相离心缘相今之说听俨然唯识而已是以识为教体又唯识者唯遮境有本无说者听者实法识显心空元无说者听者影像故云唯识三归性者前以所变之万境摄归能变之八识此以所现之八识摄归能变之一心究竟则实相真心而为教体前以诸法无性全是明觉故曰唯识此以明觉无体全是性觉故曰归性圆觉疏云生法本无一切唯识识如幻梦但是一心是此经若文若义全是自心为体四无碍者即前随相归性本自交彻心境理事圆融无碍以为教体性不碍相而说者听者文义森然相不碍性而说者听者文义寂尔又一名即一切名一切名即一名一句即一切句一切句即一句又一字能摄尽法界刹尘依正尽法界刹尘依正遍摄此一字即一切法离一切相离即离非是即非即不可思议是究竟最胜第一义谛而为教体上能诠教体已竟。

　　七宗趋通别者即此经所诠义㫖宗于何事趋何所至夫语之所尚曰宗宗之所归曰趋而有通别通论佛教以因缘为宗空假中事理无碍等为趋别则古有十门自我法俱有至圆融[且/八]德十门浅深详于华严玄谈恐繁不录是故诸经各有宗趋今但明本经宗趋亦有通别通则此经十卷文义总以常住真心为宗宗此常住真心为求出生死圆满七常住果为趋不然崇尚真心有何归至经云一切众生生死相续皆由不知常住真心性净明体是则欲出生死必须宗此常住真心方能趋大菩提及大涅槃又云汝等决定𤼵菩提心于菩萨乘生大勇猛应当审观因地发心与果地觉为同为异若于因地以生灭心为本修因而求佛乘不生不灭无有是处是知常住真心为因地心是一经之宗是为密因不生灭性为果地觉是一经之趋是为妙果此一经之大㫖归别则遵古亦分五对一教义二事理三境行四行寂五寂用此五依教义相缘次第而起累至五重总显如来立教不虚设也一教义者即能诠教体为宗所诠义理为趋谓宗此首楞严经一部文字为发明首楞严义趋非徒尚语言文字而已二事理者即前义中有事有理复分一对盖经中征心破见会通四科七大精研七趋五阴皆事相为宗所显三如来藏四种法界圆融妙理为趋理宗此征心破见会通四科七大等事为发明如来藏心妙真如性之理趋非徒分别名相而已三境行者境即前三藏一心四种法界圆融妙理是理境亦名真境行即观行亦名智行谓宗此三藏一心真如妙境为执生三观真智修证了义之妙行非徒明理而已四行寂者行即前真智妙行寂即三藏一心寂灭实相谓宗此三观妙行为究竟修证圆满菩提归无所得为趋非徒虚尚定慧而已前境行是依真理发真智此行寂是依真智证真理五寂用者寂即前行寂之寂是所证寂灭实相之体用即真如用是同体大悲谓宗此寂灭一心为发起同体悲智大用尽未来际利益有情非徒证入涅槃自寂而已又此五重宗趋始从教义终至寂用要终原始总归于教谓菩提大用本于涅槃寂体又涅槃寂体由真智妙行而证又真智慧行由实相真境而发实相真理由究竟四科七大名相而显又究竟四科七大等义由首楞严教文字中发挥是故究竟常住真心圆满菩提大用必从首楞严经而入此经能出生诸佛是诸佛母故称大佛顶是可宗可尚可尊崇处经云我承佛威力宣说金刚王如幻不思议佛母真三昧是也上宗趋通别已竟。

　　八会明译释者会明传译疏释舛讹不同者以决来哲之疑也译者周礼掌四方之语各有其官北方曰译汉之北官兼善西语摩腾始至遂称为译后凡有经入震旦不论西来南至皆称为译是以先译为常式今经译自广州此经传译亦多出没难定今经谓唐神龙初般剌密谛三藏潜将梵筴𥝠入广州译而授房相国融时本国责其违制三藏持梵筴遁去融亦奏上不行外则梵筴无征内则目录失载此传译不明一也又智升谓沙门怀迪遇梵僧于广州共译十卷校之融本并不差异一字岂迪与融同时笔授耶此亦传译不详二也复考法显诵之于晋法聪持之于梁智者不得见之于隋而融等始授之于唐是或彼或此或出或没此亦传译参差不定三也试为详之智升谓怀迪共译之本者或在译场迪与融各帙同时笔授融本上奏迪本𥝠受故不显著又融初笔之本字未必全然端楷奏上必更录之融岂不自录一本珍藏之而初笔之本想迪得之故讹传共译想迪本决不出此二义不然若前后异处何以并无差异耶又法显法聪二师先见于前者或唐译之前曾有人传译此经或梵筴来之不全或此方译之不善未敢上奏不及流通二师或见或爱少分之义而持诵之终致湮没不然何持诵返在唐译之先耶以上是否都勿论但今本实般剌密谛弥伽释迦共译融公笔授的矣宣洒谓秀师于内道场得奏本录之出行悫师又于房公家得珍藏之本录之复为疏释此经原此二师录本方盛行于世藏本首卷云一名中印土那烂陀大道场经于灌顶部中录出别行大唐神龙元年岁次乙巳五月己卯朔二十三日辛丑天竺沙门般剌蜜谛于广州制止道场译译语笔授同时可征是知此经唯唐一译其前后所见既不见流行亦无可考都不可参议返为疑难也释者古今传记注疏以通经意分文发义开物破迷故曰释古有典福悫师资中沇师真际节师槜李敏师长水璇师孤山圆师吴兴岳师泐潭月师温陵环师闽中度师长庆瓛师天如则师今有交光鉴师正脉一雨润师合辙憨山大师通议空印先师正观闻有纂注直解讲录等未及见是经为释者古有十余家今亦有十余家古疏止见要解会解余未见全帙今解止见四家以所见拟未见想亦仿佛不远参合古今互有得失观其节文不无大异小同求其义意咸皆大同小异今解咸谓古疏难于去取不知今亦难于异同其实同异去取本非难事但人自难耳盖佛以一音演说法众生随类各得解首楞严经佛一音也诸解同异不一众生各解也非各解何以显一音有无尽之理非一音无以显各解有无尽之智是须以异同方见理无尽而智亦无尽是则各人随各人所见为是同于己者取之不同于己者置之何难于去取哉又知己不及彼者当舍己从人不可昧人执己但随自心现量不疑为得其同异不一者亦各随自心现量所解虽解有差别究竟是一何是非之有哉又随自所解立义与诸家不同亦不妨辨明若不辨明则不知己意与诸家不同之所以是则辩明言虽涉于是非而意非存于彼我其古今科解者多以初卷至三卷末为奢摩他义四卷初起至故发真如妙觉明性止为三摩钵提义从四卷中而如来藏非心非空等起至离即离非是即非即止为禅那义此科分皆习以为准其实未知三观体相已尽于三卷末而四卷前半卷是释疑显妙乃发明妙奢摩他等之妙字古今诸师疏经至会四科文义咸谓会缘入实以显不空性德至融七大文义无不谓清净本然周遍法界随众生心循业发现是空不空藏即第一义谛至于科分三观依然都科入奢摩他为空观是皆习以为常也亦有以三藏三德释妙湛总持不动尊者而前文依然总归空藏既前文皆属空藏而阿难独领空藏之㫖而何以三藏三德称世尊耶又既但领空观何以盛赞首楞严王世希有不历僧祗获法身耶又唯领空观既盛赞如此而三观之后何返不赞耶是皆䧟于常途而未自加察之过也温陵大师以五分科正宗憨山大师以二科分正宗通议正宗初科复分为四一谓三观体即要解见道二谓三观相即要解修道三谓三观用即要解证果四谓三观名即要解结经是通议二科四分与要解五分立名虽异而节文大同求统摄大纲得经全㫖犹让通议为上以三观体相用名分之又见三观一体圆融之妙但三观之体与要解见道大分是同而通议分属三观亦依长水以三卷前皆为空观后二亦同正观亦分正宗为五大同要解但立名不同其立名不同者谓见道修道属人今释经为教义故不可滥同于人故初科为开示藏心二科为启迪行门等正脉一疏求其曲文细义精㫖微妙有超诸家远矣𢖍倾心钦服至于大[(上/矢)*欠]极为错乱全无照应经㫖一味率意实难信凭今㨿彼悬示略举一二彼了拣诸家不应以天台三止配此经奢摩他等三义自分为二一谓问答不相应彼云今阿难所问果即天台三止则如来下答辞义须即与三止功夫相似而注家仍当指结何处是体真止何处是方便随缘止何处是息二边分别止今细拣经文了无如是义相而注家亦不更销归岂问处原是三止而答处全不相应则是如来错答问端何以为鉴机之教又即使如来所答全与三止相应亦当堕于天台所拣过中岂佛会问答反出天台之下耶此更不通之甚也此正脉拣诸家不通之甚不知自堕不通之甚试为评之诸家以三止配奢摩他等三名者以此三名是梵音难得其㫖设约义翻无可为证故以三止配之使人晓然知空知假知中不唯此经不出此三义即如来一代藏教亦不出此三义若此三义不以体真方便息二边三止配之如何发明即正脉自释奢摩他等三义混淆难定谓奢摩他常途翻为止即定之别名以寂静为义三摩钵提翻为正定又翻等至以销幻为义禅那翻为静虑即定慧双融以寂灭为义若三摩提为正定与奢摩他何别若果无别应奢摩他一名足矣何立三名若果有三义当何分别又释经题中谓奢摩他是即定之慧是奢摩他又为销幻义谓三摩提是即慧之定是三摩提又为寂静义何其错乱不定之甚耶如是解说使人何以归趋又奢摩他决定是定耶慧耶三摩提决定是空耶假耶若不可分别即如前说一名足矣又自不应割截本经某处至某处是奢摩他义某处至某处是三摩提义某处至某处为禅那义既自分别当有分别之实奢摩他果定果寂静不应以慧以销幻混淆三摩提果慧果销幻不应以定寂静混淆若奢摩他果是定是寂静岂非体真止属空观耶若三摩提果是慧是销幻岂非方便随缘止属假观耶若禅那果是静虑是寂灭岂非离二边分别止属中观耶此三名混淆分释不清其过一也又谓天台止观属修成此属性[且/八]此说大似抑人扬法不知反招纡曲盖天台虽多修成未尝不宗性[且/八]若离性[且/八]依何法修为此虽重性[且/八]未尝废于修成若废修证即堕偏枯反不如天台为圆妙其过更甚正脉亦自知天台虽说性[且/八]多重修成此定本于正因亦兼缘了岂不彼此理事兼[且/八]虽多分少分互出不同其性[且/八]修成不偏废一也借彼明此岂不更为助明抑彼扬此何苦返生强辨谓天台三止入住作法与此中三观入修作法不同则可若以性[且/八]修成互为轻重似未可诸家取三止配三观但晓其空假中之大义使人不致混淆非的指此中三观即彼三止又即如来所说一代教法皆名奢摩他等而自有小大权实差别又勿论小大权实即终实圆顿等教一经是一种三昧而入修境界各自不同若同即应说此不应说彼是则如来所说种种三昧各自不同岂彼天台所立止观与首楞严王而无差别耶是诸家但取三止名目大义非的合其㫖此妄抑诸家取意其过二也二谓科释不相应谓诸家不但迷于经文即于自所科释亦多自相矛盾如旧解虽不细分小科亦略分于三大科一曰见道二曰修道三曰证果初科既云见道即应未及说修道而修道须有待于下科及至释文往往搜寻三观应当即是修道其实经文元无如是语脉又谓近亦有不拨见道之科而却开大假以硬𣲖为三观不思见道者开悟理性之谓也三观者修进功夫之事也既说止观即是修道何须判成见道分哉㩀正脉此语即将止观之名钉钉胶粘是天台止观但属于修就即天台止观未必但属于修其实不知离止观依何法为见道离止观依何法为修道离止观凭何法为证道是则见道修道证道教理行果虽殊从始至终不出一止观尽矣何强抑止观独属于修哉又即如正脉将前三卷半经𣲖为奢摩他义是何所见即奢摩他是何名义若云是本定定即止也定可言本定止亦可言本止又此本定是何义㫖是空耶不空耶若谓是空而不空与空不空二藏皆𣲖于此若谓不空又何谓本定寂静义耶若谓奢摩他全以三藏为体既奢摩他已摄三藏后三摩提禅那又何所摄耶若谓三名都摄三藏即三名元是一义又何为三名又既三名同义前三卷半经亦可言三摩提禅那何独𣲖为奢摩他次三摩提次禅那耶㨿所𣲖三名似以奢摩他为见道以三摩提为修道以禅那为证道是将三名分为解行因果若尔阿难何不请云十方如来得成禅那妙奢摩他三摩而云得成菩提妙奢摩他禅那耶是不唯错乱如来密因妙果即文义亦不通也又设许𣲖奢摩他文中明言三藏名义可以说圆[且/八]三藏后二文中全无三藏名字而强言皆[且/八]三藏当何所㨿若以三名𣲖为见道修道证道反不如通议以三观体三观相三观用分之更不失圆妙之㫖而通议以见道修道证道皆[且/八]奢摩他三观正脉以奢摩他三观各分为见道修道证道谁偏谁圆谁是谁非[且/八]眼者幸公论之此将圆妙大定妄分偏属因果其过三也盖此经十卷文义始终唯一观字即空即假即中因果一如体用一致即妙真如性三藏圆融一真法界也梵语首楞严此云究竟坚固究竟即能观智坚固即所观理此智理在如来为教在当机为解为行为证在如来为教者如来依三藏圆融坚固之本体起妙观察智之妙用能以种种因缘方便譬喻开发究竟五阴六入十二处十八界七大显示明露三藏圆融坚固之妙心是此经十卷文字通明首楞严经即文字般若是离三观无文字是文字全三观之体用也在当机为解者如来既以三观开示当机随开随解随示随悟即能究竟解悟三藏圆融坚固之本体所解所悟既是三藏一体而能解能悟岂非三观妙智耶经初云汝今欲研无上菩提研即究竟即观也次云若不识知心目所在识知观也又云纵观如来青莲华眼此观亦究竟也又云悟知我心实居身外悟知观也又云我今思惟知在一处思惟观也又云然我觉了能知之心觉了观也如是历尽七处究竟识心无处皆观也又云但汝于心微细揣摩揣摩观也如是究竟识心无体复又究竟见性即心又复究竟不动不摇不生不灭无方无圆无断无缩无是无非无失无还非因缘非自然皆观也乃至究竟七大云汝且观此一邻虚尘又云汝审谛观又云汝更细审微细审详审谛审观又云汝更细详微细详审又云各各自知心遍十方见十方空如观手中等如是究竟五阴六入十二处十八界皆观也又云观相元妄观性元真又云应当审观因地发心又云汝当照明又云应当审详烦恼根本又云若不审观等皆观也乃至拣选圆通修进圣位结之作是观者名为正观若他观者名为邪观此如来自己结明理智因果总一观字故曰正观如何分别某处是圆通某处是修观耶又乃至精研七趋情想分析五阴魔邪皆观也经云觉明分柝微细魔事是也或云微密观照或云金刚王宝觉或云如幻三摩提或云佛母真三昧皆观之别称也是则此经从始至终若教若义若理若智若因若果总一观字尽矣此一观字全体是如来藏心照而常寂曰奢摩他寂而常照曰三摩钵提寂照不二离即离非是即非即不可思议曰禅那是则名相虽殊体元是一即性而相举一即三即相而性举三元一岂可虚分奢摩他独为密因三摩提独为了义禅那独为万行耶是因诸疏稍有未惬鄙意故妄作斯解但从自己见量所发未敢以为诸方同见以上八门乃经外悬叙后二门即入经分释故不别明问曰既三观一体何又将初卷二卷破心见之文判明空观四科文义判明假观七大文义判明中观耶曰以前三卷分属三观者乃示三观之相非独奢摩他为解为密因之偏属也谓依一心照而常寂示奢摩相又依一心寂而常照示三摩提相又依一心寂照不二示禅那相体实名假相别性一又则言偏义圆言相则照不是寂寂不是照会体则寂不异照照不异寂即言以示相三观历然即相以归体三观一致因言相涉于差别故于四卷中释疑显妙圆会一心方显究竟坚固不思议之妙也。

　　大佛顶如来密因修证了义诸菩萨万行首楞严经四依解卷第一

　　明湖南邵陵五台庵沙门观𢖍述

　　○九总释名题分二初经题二人名。

　　○初经题。

　　大佛顶如来密因修证了义诸菩萨万行首楞严经

　　此经[且/八]有五名撮三之要贯成一题是题有名有实有人有法有因有果有教有义盖有名有实者大佛顶是名如来密因至首楞严是实谓首楞严定实为如来密因菩萨万行修因证果妙极无上故名大佛顶大是无外之称佛具云佛陀此云觉者大佛即大觉谓自觉觉他觉满故名大觉顶是佛之顶拣非菩萨二乘人天之顶佛超九界极尊是位无上顶就化佛三十二相中无见顶相是相无上以无上体中无上之相是最极尊上之处佛于此处放光说咒又于此处放光灌十方佛顶诸佛亦于此处放光来灌佛顶是以无上处表无上法明矣有以三大三德配之亦不越理问一题皆名何独大佛顶为名曰诚一题皆名但名中义有虚实以如来密因等可指实大佛顶借以显法无一定可指故以名实分耳有人有法者如来菩萨是人首楞严是法如来是果地望此妙定为密因菩萨是因地依此妙定成万行如来果号具十如来是十中之一本觉曰如始觉曰来始本不二曰如来密因有二义一就显说以如来果德资于楞严妙定是则此定是如来微密之因经云十方如来得成菩提妙奢摩他三摩禅那是也妙即密也奢摩他等即因也二就密说以如来果体生于楞严神咒是则此咒是如来秘密之因经云十方如来因此咒心得成无上正遍知觉等是也有因有果者修即因证即果了义即修证义究尽无余故此经发明常住真心依此真心为因地心是了义因契此真心为果地觉是了义果故曰修证了义又修证亦通人法能修是菩萨因地能证是如来果地属人所修是密因万行所证是菩提涅槃属法了义亦通理智所修三观一智是智了义所证三谛一理是理了义经云是种种地皆依金刚观察如幻十种深喻奢摩他中用诸如来毗婆舍那清净修证是也诸菩萨指十方三世地前地后一切圣贤梵语具云菩提萨埵此云觉有情谓分证法身曰觉无明未尽曰有情又自能己觉又觉诸有情故盖万行不出三观三观本乎一心菩萨依此妙定究竟一心分照为三观细入成万行经云有三摩提名大佛顶首楞严王具足万行是也首楞严是所修所证法即三观总名梵语首楞严此云究竟坚固亦名健相分别此顺经中金刚观察觉明分柝义是依常住真心分别诸法究竟坚固是顺经中汝今欲研无上菩提真𤼲明性义是究竟诸法皆一常住真心是理智体用互为先后耳又此妙定唯空则可破唯假亦可破此是三观圆融依常住真心具足三谛[車*丸]生三观虽三谛三观本乎一心举一即三举三即一不可思议不可破坏故曰究竟坚固有教有义者大佛顶至首楞严是所诠义经是能诠教梵语修多罗此云契经谓契理契机之教今略契字但名曰经此经亦翻名线名井索名席经名圣教此方不贵线索之称圣典名经随此方所重故从经翻此经有体有用体有四法声名句文是也因如来梵音有声因声有名字因名字集成句因句集成文声诠名字名诠自性句诠差别文诠义理此是经体用亦有四义贯摄常法是也贯穿义理前后不紊故摄持义理流通不失故有云摄持众生故常则十界同遵三世不异故法则[車*丸]物生解自性不移故如华严疏引杂心论有五义一出生二显示三涌泉四绳墨五结鬘复有多义繁不备举体用合名曰经此能诠教及所诠义由名彰实因人显法修因证果总一首楞严妙定之教故曰大佛顶如来密因修证了义诸菩萨万行首楞严经若合离释之大即佛持业释佛之顶依主释如来与密因互为优劣具依主依士二释修证之了义有财释菩萨之万行有财𢃄数释究竟与坚固相违释究竟即坚固持业释依义之教依主释西域释经多依此式故遵之正观曰大佛顶者即目如来藏一心三德亦名三大即体相用也此之三大即所乘之法次如来密因菩萨万行即能乘之人也故论云一切诸佛本所乘故一切菩萨皆乘此法到如来地故谓此藏心诸佛得之而为密因菩萨推之而为万行故若修若证若因若果无不究竟至于实相坚固彼岸是之谓了义是之谓首楞严则一题之旨无出大乘二字尽矣。

　　○二人名分三初正译二译语三笔授。

　　○初正译。

　　唐中天竺沙门般剌密帝译

　　此标译人以证此经传入震旦有所本也唐代名标传译有时中天竺西域国名天竺此名月国有圣贤继化如月照临地当𨵻浮中心九万余里分画五区七十余国东西南北及中皆名天竺此师中天竺人即生佛之地此标译师有处沙门释子通称此云勤息般剌密帝译师别名此云极量译传也通彼方言传入此方故古德云译易也易梵成华故以某时某处名某翻译证知此经无谬传也。

　　○二译语。

　　乌苌国沙门弥伽释迦译语

　　此标译语人以证此经翻译非一人智力所能也乌苌此云苑国名乃古大国之苑囿故此译语师之处弥伽释迦此云能降伏标译语师之名译语者前正译但总其事而无专司但称译此则分职专司其事亦云度语即度彼方言顺此方译之以某处某人同时度语互以征信。

　　○三笔授。

　　菩萨戒弟子前正议大夫同中书门下平章事清河房融笔授

　　此标笔授人有位有智以证此经所译文义决无舛讹也菩萨戒弟子是法位名前正议大夫至平章事是世位名此是宰官受菩萨戒者故兼举之清河地名房融笔授人姓名笔授者前二但口传此是手传。

　　○十别解文义准常分三初序分二正宗分三流通分。

　　○初序分分二初证信序二发启序。

　　○初证信序分四初指法有授二闻法有时三说法有处四听法有众。

　　○初指法有授。

　　如是我闻。

　　此证信中指法有所授非己见之谈以征信于众也结集者遵佛命建立此言有三义一断疑二息诤三拣邪三义皆生信故疑者有三因阿难承佛法力相好如佛一疑阿难成佛二疑他方佛来三疑佛起涅槃言如是之法我从佛闻三疑顿释知所说从佛来信矣诤者亦有三一内外起诤二大小起诤三性相起诤言所说自佛闻三诤息矣拣邪者亦有三一语邪如阿优故二见邪如断常故三宗邪如神我故以外道不知如今言如是三邪自异矣生公云如者当理之言是者无非之称刘虬云圣人说法但显于如唯如为是天台云实相之理始终不异名如如理而说名是清凉云如为真空是为妙有敌破外道断常二见以上诸说皆以如是拣异邪故若约当宗拣定此经开示常住真心以究竟坚固清净实相中道了义名如以远离四句百非因缘自然和合非和合一切俱非绝诸戏论为是又六种成就中此当信成就也我闻有三义一亲承佛诲二废别从总三随顺世间依此三义故云我闻圆觉疏云我有四种一凡夫遍计妄我二外道宗计神我三诸圣随世假分宾主名字我四法身真我今是后二故无邪我𢢔我等过也弥陀疏云大乘中闻有三种一始教无闻二终教闻而不闻三顿教无闻不闻今属第三以阿难云不历僧祗获法身属顿教故若约当宗此经所示不生不灭妙真如性又示返闻闻自性圆通耳根是则以清净实相空有无碍之真我观听圆明根境无碍之妙耳闻究竟坚固理智无碍之法门也又能闻之我非根所闻之法非境根境一如能所不二无我而我我而无我不闻而闻闻而不闻不可思议故云我闻此在六种成就中当闻成就也。

　　○二闻法有时。

　　一时。

　　此以闻法有时证我闻非妄也谓既如是之法亲从佛闻原在何时故指其时既指其时不言何时者有三义一说听无定二上下不一三东西不同说听无定者以说者有延促自在听者有利钝差别说听互见修短故无定或说者不别听者有异所见所闻有优有劣或久或顷亦无定上下不一者人间五十岁四天一昼夜忉利天一日人间一百年是故不一东西不同者印土一岁分三际震旦一年分四季又佛当周时彼时震旦正建子印土正建寅彼之正月当此之三月故不同以上三义错纵难以定指某时故但言一时即师资合会说听事毕统言一时以一言遍周故若约当宗即真妄泯心见明性相融凡圣如理智一此诸二法皆一之时也此在六种成就中当时成就也。

　　○三说法有处。

　　佛在室罗筏城祗桓精舍。

　　此以说法之处证所闻之法也谓既是此经亲从佛闻当时佛在何处说耶故云佛在祗桓精舍以处证闻的矣佛梵语具云佛陀此云觉者有始本二义即心体离念觉了真妄故又具三义一觉自心相本无生灭二觉一切法悉皆是如三二觉圆满故名觉者若以义明彻三空尽三惑超三乘满三祗融三谛圆三智具三德修三大证三身王三界以上十义俱名佛也又佛地论明十义佛谓具二智断二障觉二谛能二利如梦觉花开二喻以五二成十义又天台有六即佛谓理即名字即观行即相似即分证即究竟即今言佛即究竟即也又华严有十身佛谓成正觉佛愿佛业报佛住持佛涅槃佛法界佛心佛三昧佛随乐佛具此十身觉体乃圆方成等正觉此在六种成就中当主成就也在即住义佛法身依理住自受用身依智住他受身依行住化身依悲住今佛是化身依大悲心普为大众开示究竟坚固法门而住若约当宗此经三观一智三谛一理理智一如身住不二理智悲行圆融无碍不可思议安住首楞严妙定故云佛在天台以四住释在义谓天住梵住圣住佛住也室罗筏亦云舍卫此云丰德亦云闻物以国丰四德声誉五天故四德者一尘德即欲境丰故二财德即珍奇丰故三圣德即多闻丰故四解脱德即证果丰故祗[且/八]云祗陀亦云逝多此云战胜波斯匿王太子名桓即林也精舍乃须达长者向祗陀太子买园造立者园属长者林属太子故兼名之佛说法处无定此处最多今经亦在此处故标以证之此在六种成就中当处成就也。

　　○四听法有众分二初影响众二云集众。

　　○初影响众分三初标数二叹德三列名。

　　○初标数。

　　与大比丘众千二百五十人俱。

　　此以同会听众证所闻之法也谓既是此法亲自佛闻还有同闻者耶故标此同会法众以证之此文正标数与共也及也兼己而言我与大众俱闻故大拣小言非初心比丘故大具三义一名德大天王大人所敬仰故二多闻大博通内外典籍故三殊胜大超九十六种上故佛地论亦有三义一根性猛利故大二无学果位故大三趋大菩提故大比丘此云乞士亦云怖魔亦云破恶乞士即乞食资身乞法资心故怖魔愿趋涅槃即怖生死魔故破恶即断见思惑破烦恼恶故众梵语僧伽此云众和合不云和合者省文也弥陀疏云众和合者四人以上多至无量悉同一羯磨不相违诤如水乳合名和合众千二百五十▆先度憍陈如等五人次度三迦叶兼徒一千一优楼频螺于火龙窟度弟子五百二伽耶于象头山度弟子三百三那提于希连河度弟子二百同归于佛共一千众后度目连舍利二尊者各兼徒一百又度耶舍长者等五十人共千二百五十五人经举大数故略五人俱者俱预法会同闻故此众并先修异道勤苦累劫一无所得后归佛时即登圣果感佛深恩常随于佛如影随形如响随声不相离故。

　　○二叹德。

　　皆是无漏大阿罗汉佛子住持善超诸有能于国土成就威仪从佛转轮妙堪遗嘱严净毗尼弘范三界应身无量度脱众生㧞济未来越诸尘累。

　　此叹影响众行德也以见此会声闻皆回小向大或内大外小皆入菩萨乘行菩萨行者皆是拣无余杂小声闻故无漏会解引孤山曰内冥中道不漏落二边故大即位大名大心大智大行大悲大故以大称阿罗汉此翻三义一应供以因中乞食福利众生果上应受人天供养故此乞士果也二杀贼以因中破恶断见思惑果上烦恼贼尽心得自在故此破恶果也三无生以因中怖魔厌离生死果上生缘永尽不受后有故此怖魔果也阿罗汉有四一定性声闻二回小向大三内秘外显四如来今是中二故云大阿罗汉上总标位德下别明行德成上一大字佛子荷担菩提绍隆佛种故住持安住菩提护持不失故华严叹众云住一切菩萨所住之境护持诸佛正法之轮亦同此善超诸有者不离世间能出世间故云善超能于国土二句温陵谓随刹现身正容利物故从佛转轮二句智能扬化力能可托故严净毗尼二句清净身心䡄范人天故应身无量二句随类应[疏-(梳-木)+亦]慈能与乐故㧞济未来二句愿尽未来悲能㧞苦故[且/八]上大乘妙德故云大阿罗汉又佛子住持并善超诸有是自利行能于国土至越诸尘累是利他行又住持善超属定威仪不随境风转动属忍转轮堪嘱属慧严净弘范属戒应身说法属施愿尽未来属精进此虽不依寻常次第六度备焉六度是万行根源即依首楞严具足万行以标众德即众德以见首楞严定之行相也要解云凡经序众皆随缘起此经以阿难起教示堕婬室疑若未能住持佛法善超诸有[(虎-儿+丘)*弓]威仪污戒律不堪遗嘱度生㧞济未来故叹同列之德以显阿难示[疏-(梳-木)+亦]实无𧇊污意在㧞济也。

　　○三列名。

　　其名曰大智舍利弗摩诃目犍连摩诃拘絺罗富楼那弥多罗尼子须菩提优波尼沙陀等而为上首。

　　此列影响众之名以指出同闻之众皆[且/八]上妙德之人也舍利弗此云鹙子鹙是母名今连母立名乃鹙之子故云鹙子智慧第一摩诃目健连此云大采菽是姓名拘律陀此云无节𣗳今从略但举姓神通第一摩诃拘絺罗此云大膝从状得名是舍利弗舅与娣论议多胜因娣妊鹙子寄辩母口论不胜遂往南天竺学十八经不暇剪[(旅-方)-(乞-乙)]名长[(旅-方)-(乞-乙)]梵志问答第一富楼那弥多罗尼此云满慈满是父名慈是母名依父母名故名满慈子说法第一须菩提此云空生以生时库藏皆空故占者曰既善且吉亦名善现善吉从生时瑞相立名解空第一优波尼沙陀此云尘性空从所悟色性立名等者以千二百五十人仅列六名以例余故而为上首者结上所列之名皆众中知识名德法腊冠众之上故会解引孤山曰诸经列名不同尚年腊则先陈如尚名德则先舍利今从尚德列。

　　○二云集众分二初辟支众二菩萨众。

　　○初辟支众。

　　复有无量辟支无学并其初心同来佛所属诸比丘休夏自恣十方菩萨恣决心疑钦奉慈严将求密义。

　　此标云集众中辟支众也复有下标此众类数属诸下标此众来缘前影响众所列是声闻乘此列是缘觉乘后列是菩萨乘即三乘人等预法会辟支具云辟支迦罗此云独觉亦云缘觉独唯自悟缘依教悟独觉自分二类一麟喻独觉独处净妙观物变易悟道二行部独觉部傥而行师徒训化悟道均出无佛世名独觉从佛教法观十二缘悟道名缘觉所悟无生同均名二乘无学即无漏果位初心即有学因位大辟支并初心辟支俱来觐佛故曰同来佛所休夏自恣者通议曰佛律制比丘当初夏时即结制名为护生亦名坐腊九旬禁足无由见佛夏满之日同诣佛所自有过失恣任僧举名为自恣佛为作法忏悔名为羯磨此自恣时律开三日七月十四十五十六钦奉是咨疑菩萨瞻仰慈严是大雄世尊德相密义即妙奢摩他三摩禅䢷之前兆如法华前说无量义经亦同此。

　　○二菩萨众。

　　即时如来敷座宴安为诸会中宣示深奥法筵清众得未曾有迦陵仙音遍十方界恒沙菩萨来聚道场文殊师利而为上首。

　　此云集众中菩萨众也即时下标此众所来之缘十方下标此众类数即时即上三乘人钦奉慈严将求密义之时敷座宴安乃如来说法常仪宣示深奥应彼将求密义之意迦陵具云迦陵频伽此云好音以仙称之非凡禽故其音和雅佛音如之文殊师利此云妙德亦云妙吉祥亦云妙首吉祥亦德故首以智为万行之首故弥陀钞引华严宗表三门曰信行智亦应理恒沙菩萨乃万行之众文殊为上首者即智为行首故又此楞严会上以文殊为择法眼故居上首自与大比丘众至此通是以众证我闻生信故此在六种成就中当众成就也上证信序已竟。

　　○二发起序分二初当机现缘二世尊垂救。

　　○初当机现缘分二初现误堕之缘二现误堕之事。

　　○初现误堕之缘分三初现离师之缘二现独归之缘三现循乞之缘。

　　○初现离师之缘分二初世尊应普请二阿难应别请。

　　○初世尊应普请分二初佛应王请二众应诸请。

　　○初佛应王请。

　　时波斯匿王为其父王讳日营斋请佛宫掖自迎如来广设珍馐无上妙味兼复亲延诸大菩萨。

　　此叙阿难现启教之缘也此缘佛应王请阿难应别请以致师资相离今文是佛应王请波斯匿此云胜军舍卫国王讳日忌辰宫掖王之内庭有左掖右掖即左右宫宫掖自迎敬之至也。

　　○二众应诸请。

　　城中复有长者居士同时饭僧伫佛来应佛敕文殊分领菩萨及阿罗汉应诸斋王。

　　此标佛应普请以慈等故因有君臣名分故佛赴王请敕众赴诸请长者居士乃平昔归依三宝之臣民正观曰城中同时饭僧有二义一国王为之上行下效故二福田难遇圣众之来不易致故上世尊应普请竟。

　　○二阿难应别请。

　　唯有阿难先受别请远游未还不遑僧次。

　　此叙阿难在佛应请之前先受别请远去未还故不遑预同佛应请之众也以同佛赴请众中独阿难不预则见师资相离而后有失也上现离师之缘已竟。

　　○二现独归之缘。

　　既无上座及阿阇黎途中独归。

　　此叙阿难远游独归为误堕之缘也律制比丘远行侣须三人一上座二阿阇黎以严行止妨护难事今阿难并无故云独归上座有三一生年上座二世俗上座三法性上座阿阇黎此云䡄范亦云正行能纠正弟子行故。

　　○三现循乞之缘分二初标二释。

　　○初标。

　　其日无供即时阿难执持应器于所游城次第循乞。

　　此叙阿难平等行乞为误堕之缘也应器者梵语[且/八]云钵多罗此云应量器应己食量制故不言量者省文耳次第即平等也。

　　○二释分二初明自心行二钦佛[車*丸]范。

　　○初明自心行。

　　心中初求最后檀越以为斋主无问净秽刹利尊姓及[旆-巿+(同-(一/口)+┴)]陀罗方行等慈不择微贱发意圆成一切众生无量功德。

　　此以自己心行欲成就众生功德释明上次第循乞之义也最后檀越即从来未作功德者净是清白之家秽是微贱之家刹帝利王族旃陀罗此云杀者即屠脍又刹利尊姓是净家旃陀罗是秽家无问不择正示平等行发意圆成众生功德正明平等心无量功德者以乞者无问净秽即不住相乞施者不择圣凡亦不住相施二不住相犹如虚空所生功德故无量也。

　　○二钦佛[車*丸]范。

　　阿难已知如来世尊诃须菩提及大迦叶为阿罗汉心不均平钦仰如来开阐无遮度诸疑谤经彼城隍徐步郭门严整威仪肃恭斋法。

　　此以钦佛明诲持平等心度诸疑谤释明上次第循乞之义也已知者曾见佛诃诲须菩提及大迦叶心不均平故今钦仰佛诲而行等慈须菩提舍贫从富为富者易施大迦叶舍富从贫为贫者植福俱被佛诃心不均平无遮即贫富无碍肃恭斋法者即着衣持钵安详次第为行乞之[車*丸]范自明自心行及钦佛[車*丸]范通是释明上次第循乞四字阿难当时不离佛则不致误堕设离佛若有上座[車*丸]范不独行亦不得误堕设独行有斋主不循乞亦不到误堕今既离师又独归又循乞故致有误是则此三事为误堕之缘上现误堕之缘已竟。

　　○二现误堕之事。

　　尔时阿难因乞食次经历淫室遭大幻术摩登伽女以娑毗迦罗先梵天咒摄入淫席淫躬抚摩将毁戒体。

　　此以现误堕淫室将毁戒体之事为此经发起之缘也摩登伽此云本性娑毗迦罗此云黄发是外道名先梵天乃外道所师咒即幻术淫躬抚摩二句以淫躬逼近欲染戒体后云心清净故尚未沦溺是将毁未毁盖佛出世说法至法华后所应说者尽说闻慧满足恐徒闻不修返增知见斗诤或慧胜行轻流于欲爱菩提何期焉故假阿难多闻示堕淫室以见多闻不修无功修在断淫为要是则此经扫四十九年所积闻慧闻本非过过在不修意在䇿发如实修行其修虽诸业并遣要在断淫是故经中以断淫习安立圣位又以淫习辨升沉经云欲漏不先除畜闻成过误是也是知扫绝狂慧㧞除欲根非首楞严定不能彻其底源今学佛者多解脱者少皆此二种过此经以阿难示堕淫室发起其㫖幽哉上当机现缘竟。

　　○二世尊垂救分二初世尊说咒二文殊往救。

　　○初世尊说咒。

　　如来知彼淫术所加斋毕旋归王及大臣长者居士俱来随佛愿闻法要于时世尊顶放百宝无畏光明光中出生千叶宝莲有佛化身结跏趺座宣说神咒。

　　此因阿难被淫术所摄如来即归精舍于顶光中出现化佛宣说神咒意在破彼邪术救㧞阿难也王臣大众见佛归速知有所为故俱随佛而来顶表无上百宝无畏光明者光明表智即三观体此三种观空则俱空假则俱假中则俱中圆融无碍故曰百宝为诸三昧中王故曰无畏光中出生千叶宝莲者莲表因行即三观中具足万行有佛化身结跏趺坐者表十方如来皆因首楞严三观[且/八]足万行而成正果神咒者谓是无为心佛所说无上心印不可思议故若[且/八]超方眼见佛顶光化佛说咒而首楞严王[且/八]足万行十方如来一门超出妙庄严路全经大㫖不待言说而顿领矣。

　　○二文殊往救。

　　敕文殊师利将咒往护恶咒销灭提[(將-爿+ㄐ)/大]阿难及摩登伽归来佛所。

　　此世尊命文殊将咒往彼淫室提㧞阿难也敕文殊者谓此心咒从智光中流出还要智能持故恶咒销灭者暗不能敌明故上序分已竟。

　　○二正宗分分二初当机启请二世尊开示。

　　○初当机启请。

　　阿难见佛顶礼悲泣恨无始来一向多闻(将闻持佛佛)未全道力(未曾自闻闻)殷勤启请十方如来得成菩提妙奢摩他三摩禅那最初方便于时复有恒沙菩萨及诸十方大阿罗汉辟支佛等俱愿乐闻退坐默然承受圣㫖。

　　此阿难愧堕淫室恨未全道力故求十方如来得成菩提密因方便从兹务实修证无上菩提为请也顶礼者欲有所请故先修敬悲泣者恨有所失故此感伤经云阿难纵强记不免落邪思此阿难之大失也十方如来得成菩提等是举果求因二乘菩提其力止出分断生死未能出变易生死道力未全唯十方如来所成菩提五住究尽二死永亡小大融通一多无碍其力乃全阿难恨自道力未全故求十方如来全道力无上菩提此阿难之大请也妙奢摩他等即首楞严大定三观圆融为菩提密因奢摩他此云至静亦云止即空观三摩[且/八]云三摩提此云正忆持亦云观即假观禅那此云静虑乃止观双融定慧均等即中观此三观亦通名止奢摩他即体真止止于真谛三摩提即方便随缘止止于俗谛禅那即离二边止止于中道第一义谛此三观本一如来藏圆明妙心举三即一举一即三不可思议故云妙最初方便者即最初入观之门也云止云观皆智也智不孤起借境方生即五阴六入十二处十八界七大皆智所照境通是入观方便因根有利钝所入有迟速故后取耳门为此方圆妙方便此方便有通别通即二决定义别即耳根一门又通别中各有多义临文自见正观曰最初方便乃造观发心入作之方便也若欲出生死须证菩提欲成菩提必修止观欲修止观要明最初入作方便菩萨罗汉辟支即前云集三乘之众等者例影响众并王及大臣长者居士也上当机启请竟。

　　○二世尊开示分三究竟最初发心以明真妄二究竟得成菩提妙观方便三究竟未全道力迷悟差别。

　　○初究竟最初发心以明真妄分二初问所见境二问能见心。

　　○初问所见境分二初问二答。

　　○初问。

　　佛告阿难汝我同气情均天伦当初发心于我法中见何胜相顿舍世间深重恩爱。

　　此欲明阿难发心真妄先问所见境也以所见是真是妄则能见之心真妄明矣共本曰同气兄弟曰天伦此二语叙情以爱语求阿难心欲其实答深重恩爱者即父母兄弟天性生成也覆护摄养曰恩情联注念曰爱此二重如太岳深如巨海故云深重恩爱此非大雄大力不能顿舍此以所舍深重问明所见必殊胜。

　　○二答。

　　阿难白佛我见如来三十二相胜妙殊绝(相)形体映彻犹如琉璃(好)常自思惟此相(牒上相好)非是欲爱所生(净果必有净因)何以故(征)欲气粗浊腥臊交遘脓血杂乱不能发生胜净妙明紫金光聚(释明非欲爱生)是以渴仰从佛剃落(发心)。

　　此阿难承佛勘问以实答出初发心所见也三十二相等总叹佛净色身此相非是欲爱所生等解此净色非染因所致是以渴仰等是结答佛缘此胜相故顿舍世间深重恩爱发心出家阿难已悟净色非染因所生早有厌欲之心今误堕淫室未及沦溺是此心之力但未能全耳未全者是住相发心非清净心当时阿难若见诸相非相见佛法身发心则菩提涅槃尚不能留碍而淫女幻术岂能迷哉今阿难道力未全者是当初发心所见者妄也因最初一步错到底成错故有今日之患上问所见境已竟。

　　○二问能见心分二初标真妄立本二问见爱对明。

　　○初标真妄立本。

　　佛言善哉阿难汝等当知一切众生从无始来生死相续皆由不知常住真心性净明体用诸妄想此想不真故有轮转。

　　此将问阿难能见之心为真为妄先标真妄二本以立宗案可以对明见爱之真妄也善哉者有二义一但善阿难实答二善佛幸而切问善阿难幸而实答则知阿难所见不真佛为究竟发明不是此一问答则阿难竟不知自己𤼲心之颠倒是此一问答岂不善哉生死相续者是苦果皆由下明苦因不知者迷真用诸妄想者逐妄末句是结明生死相续过在迷真逐妄以为下文明鉴。

　　○二问见爱对明分三初敕直心酬答二问用谁见爱三答用是心目。

　　○初敕直心酬答。

　　汝今欲研(究竟)无上菩提真发明性(坚固)应当直心(究竟智)酬我所问十方如来同一道故出离生死(此标下释)皆以直心心言直故如是乃至终始地位中间永无诸委曲相(明一直字)。

　　此佛欲究阿难见爱之体恐偷心不直答故敕使直心为入道基本也汝今下是牒阿难所请十方如来得成菩提之意无上菩提是智果真发明性是理谛应当下是标使直心十方下是释明直心为菩提基本意在阿难既求菩提当以直心酬佛之问。

　　○二问用谁见爱。

　　阿难我今问汝当汝发心缘于如来三十二相将何所见谁为爱乐。

　　此佛蹑阿难因见相好渴仰发心返问能见能爱为何物以对明宗本则知真妄也若所用真则本妙圆常若所用妄则未免生死要𦂳在此一问。

　　○三答用是心目。

　　阿难白佛言世尊如是爱乐用我心目(直答)由目观见如来胜相心生爱乐(释明用字)故我发心愿舍生死(结明)。

　　此阿难以直心酬佛指出见爱用心与目也目是妄见心是妄想二皆是妄对明宗本用诸妄想此想不真故有轮转则阿难道力未全未尽生死原所用全妄想故既由心目爱乐发心实不知所用心目元是生死根本以生死舍生死其颠倒迷妄岂不甚哉此要𦂳一答又前见佛相好是妄尘目是妄根心是妄识根尘识三皆虚妄故属轮转故佛后以三观力究竟发明至于[監-皿+土]固不动而后已上究竟最初发心以明真妄已竟。

　　○二究竟得成菩提妙观方便分二初开示法义二结示经名。

　　○初开示法义分三初开示圆融妙观二详示方便妙门三悬示菩提妙果。

　　○初开示圆融妙观分二初正示行相二释疑显妙。

　　○初正示行相分二初世尊开示二当机庆悟。

　　○初世尊开示分三初究竟遍计性显空如来藏以明空观二究竟因缘性显不空如来藏以明假观三究竟圆成性显空不空如来藏以明中观。

　　○初究竟遍计性显空如来藏以明空观分二初究竟遍计自体二究竟遍计所执。

　　○初究竟遍计自体分二初究竟虚妄二结显坚固。

　　○初究竟虚妄分二初究竟妄依二究竟妄体。

　　○初究竟妄依分七初究竟非在内二究竟非在外三究竟非潜根四究竟非见内五究竟非合处六究竟非中间七究竟非无着。

　　○初究竟非在内分二初征妄所在二究竟无实。

　　○初征妄所在分二初问二答。

　　○初问。

　　佛告阿难如汝所说真所爱乐因于心目(牒)若不识知心目所在则不能得降伏尘劳(警䇿上是法下以喻释明)譬如国王为贼所侵发兵讨除是兵要当知贼所在(喻下合)使汝流转心目为咎吾今问汝唯心与目今何所在(合)。

　　此下至汝言觉了能知之心住在身内无有是处是七处究竟中第一究竟非在内也今先征心目所在后依处究破佛今双问心目所在向下阿难双呈心目所在至于究竟则先破妄心目在二卷后明假观发明妄见破之是知此处意在征心但借目为陪征耳正观曰此中有法喻合三节。

　　○三答。

　　阿难白佛言世尊一切世间十种异生同将识心居在身内(举凡例圣)纵观如来青莲华眼亦在佛面(举圣例凡)我今观此浮根四尘秪在我面如是识心实居身内。

　　此阿难因佛双问心目何在即以直心酬佛言心在身内目在面上也此实居身内乃一切有情寻常同见所执后在外等乃阿难被佛究破逼生转计耳一切世间下明凡圣虽殊心目所在莫不皆然十种异生者[且/八]有十二以无想无色非心眼伦故但云十种浮根四尘者六根俱有浮尘胜义二根今就浮尘根名眼此根以四大所成[且/八]色香味触四尘浮于外可见故名浮根四尘我今观此下是以上凡圣证明阿难目在面心在内无可异议也上征妄所在已竟。

　　○二究竟无实分三初借事定喻二标示观名三依观究竟。

　　○初借事定喻分二初定内外境二定先后见。

　　○初定内外境。

　　佛告阿难汝今现坐如来讲堂观祗陀林今何所在(问)世尊此大重合清净讲堂在给孤园今祗陀林实在堂外(答)。

　　此将破阿难心不在内先引事定喻然后依喻例破也欲辩定内外之见故先定内外之境堂在园内林在堂外内外之境明矣。

　　○二定先后见。

　　阿难汝今堂中先何所见(问)世尊我在堂中先见如来次观大众如是外望方瞩林园(答)阿难汝瞩林园因何有见(问)世尊此大讲堂户牖开豁故我在堂得远瞻见(答)。

　　此先定内外之见以为破心不在内之的喻也初阿难下问答明先后见又阿难下问答明在内因何见外意谓在堂内人只应见堂内何因见外因户牖虚通故能见外喻后在身内心只应见身内何因见外因眼等五门虚通故能见外后究竟心见外返不能见内与此喻不合证心决不在内矣上借事定喻已竟。

　　○二标示观名。

　　尔时世尊在大众中舒金色臂摩阿难顶告示阿难及诸大众有三摩提名大佛顶首楞严王[且/八]足万行十方如来一门超出妙庄严路汝今谛听阿难顶礼伏受慈㫖(钦命)。

　　此将发明观行破其迷妄先标示能破观名也舒金色臂摩阿难顶者是安慰意以阿难执心在内与众皆然久矣今忽然破之恐惊惶不安故先安慰有三摩提下是标三观妙名有二义一对诸三昧言三摩提是通名以诸三昧通名三摩提故首楞严王是别名拣非法华圆觉诸三昧故二就自体言三摩提指三观中假观是别名虽别举一名奢摩他禅那具矣以三观一体故首楞严王是通名以三观通名首楞严故具足万行下是发明此观妙用言菩萨修因如来证果莫不由斯一门者后偈云此是微尘佛一路涅槃门是也妙庄严是果海路指上门字即因也。

　　○三依观究竟分二初牒喻二例法。

　　○初牒喻。

　　佛告阿难如汝所言身在讲堂户牖开豁远瞩林园亦有众生在此堂中不见如来见堂外者(问)阿难答言世尊在堂不见如来能见林泉无有是处。

　　此牒定前喻以便后例法也佛告阿难下是正牒亦有众生下是返诘诘意谓在堂内返不见内而返见外有是理否阿难答言下是知返为谬故曰无有是处以返显正在内之人决先见内。

　　○二例法分二初究竟二结明。

　　○初究竟。

　　阿难汝亦如是(此是例辞下以义例明)汝之心灵一切明了(能知能见)若汝现前所明了心实在身内(例人在堂内)尔时先合了知内身(例先见堂内上例阿难一人下泛例一切)颇有众生先见身中(泛例先见堂内)后观外物(泛例后观堂外上正例下纵例)纵不能见心肝脾胃[(旅-方)-(乞-乙)]生发长筋转脉摇诚合明了如何不知必不内知云何知外(结破)。

　　此以前喻例明此心既在身内先合见内今究竟决不见内则不可执此心在内也汝之心灵下发明上如是二字谓汝心最灵非顽然无知如在堂内之人纵愚顽必先见内后见于外汝心既灵实在身内亦当先见身中后见身外可也颇有下因阿难先答十种异生同将识心居在身内故今究之谓不唯汝阿难心灵当先内后外一切众生之心既同在身内理合都先见内后方见外纵不皆然亦当颇有一二如何不见一人先见身内耶设心肝等沉于中者难见爪发等浮于外者亦何不见必不内知下结明无有在内不知内而能见外之理正脉曰此不见内就凡夫说不取圣人及修禅定者又只此一破即当惊悟绝倒试检世典有说心不在内者乎真狮子吼也。

　　○二结明。

　　是故应知汝言觉了能知之心住在身内无有是处。

　　此承上究竟此心必不见内是知此心决不在内故此结明。

　　○二究竟非在外分二初当机叙计二世尊征破。

　　○初当机叙计。

　　阿难稽首而白佛言我闻如来如是法音(牒前破内法音)悟知我心实居身外(由前悟今)所以者何(征上居外下以喻释明)譬如灯光然于室中(喻心在身内)是灯必能先照室内(喻先见身内)从其室门后及庭际(喻后见身外上喻下法合)一切众生不见身中独见身外(法)亦如灯光居在室外(合上独见身外)不能照室(合上不见身中)是义必明将无所惑(结成)同佛了义得无妄耶。

　　此阿难被佛究竟在内为非故转计心在身外今叙在外之义也我闻如来下是标立所以者何下是征释是义必明下是质问依自见虽明了必求佛印可乃敢承当。

　　○二世尊征破分二初究竟二结明。

　　○初究竟。

　　佛告阿难是诸比丘适来从我室罗筏城循乞抟食归祗陀林我以𪧐斋汝观比丘一人食时诸人饱不阿难答言不也世尊何以故是诸比丘虽阿罗汉躯命不同(彼此相外)云何一人能令众饱(此食彼不能饱喻心知身不能觉上喻下法)佛告阿难若汝觉了知见之心实在身外(牒)身心相外自不相干(心在身外身在心外)则心所知身不能觉觉在身际心不能知(释上不相干三字立定在外义下验破)我今示汝兜罗绵手汝眼见时(眼指身)心分别不阿难答言如是世尊(此验明身心相知下按破)佛告阿难若相知者(按)云何在外(破)。

　　此因阿难妄计心在身外故佛以喻究竟发明身心相知在外之计不成也抟食者即四食中假食有形假可抟取故𪧐斋者即先食也兜罗绵此云细香佛手柔软如之眼见心知即身心相知也。

　　○二结明。

　　是故应知汝言觉了能知之心住在身外无有是处。

　　此承上身心相知结在外不成也。

　　○三究竟非潜根分二初当机叙计二世尊征破。

　　○初当机叙计。

　　阿难白佛言世尊如佛所言不见内故不居身内身心相知不相离故不在身外(牒前义不成)我今思惟知在一处(别计)佛言处今何在(跟问)阿难言此了知心既不知内而能见外如我思忖潜伏根里(指出处在根里上法下喻)犹如有人取琉璃碗合其两眼虽有物合而不留碍彼根随见随即分别(上喻下法合)然我觉了能知之心不见内者为在根故(离必不见内过)分明瞩外无障碍者潜根内故(离云何见外过)。

　　此阿难因前二处俱堕别计此心潜于根里今以喻叙明也犹如有人下是喻琉璃喻眼根眼喻心眼在琉璃内能见物喻心潜眼根内能照境彼根随见随即分别者释明上不留碍义谓彼眼根随琉璃明净能见物因随见即能分别诸物琉璃笼眼不留碍于眼喻眼根笼心不留碍于心然我觉了下结成潜根之义因潜根故不能见内而能见外也。

　　○二世尊征破分二初究竟二结明。

　　○初究竟。

　　佛告阿难如汝所言潜根内者犹如琉璃(牒计)彼人当以琉璃笼眼当见山河见琉璃不如是世尊是人当以琉璃笼眼实见琉璃(问定喻义)佛告阿难汝心若同琉璃合者当见山河何不见眼(此以法不齐喻究)若见眼者(纵)眼即同境不得成随(破)若不能见(按)云何说言此了知心潜在根内如琉璃合(破)。

　　此因阿难别计心潜根内如琉璃合佛即以琉璃喻不齐于法破之也彼人下究明喻义琉璃笼眼定见琉璃佛告阿难下是以法究破汝心若同四句是正破若见眼者三句是纵破谓纵许能见眼齐于喻则眼成所见境又不得成随即分别之随若不能见五句结破决非潜根也。

　　○二结明。

　　是故应知汝言觉了能知之心潜伏根里如琉璃合无有是处。

　　○四究竟非见内分二初当机叙计二世尊征破。

　　○初当机叙计。

　　阿难白佛言世尊我今又作如是思惟是众生身腑藏在中窍穴居外有藏则暗有窍则明(思惟所见境下思惟能见见)今我对佛开眼见明名为见外(出身心相外过)闭眼见暗名为见内(出不见五内过)是义云何。

　　此阿难见前三处俱负复计此心还在身内以见暗为见内以见内叙成此心在内也是众生身下发明上思惟义是义云何者是结指上思惟义质问于佛腑藏者即五藏六腑在身内故言暗窍穴者即眼等五根浮身外故言明此以见暗为内是正计见明为外是助成。

　　○二世尊征破分二初究竟二结明。

　　○初究竟。

　　佛告阿难汝当闭眼见暗之时(阿难借明形暗意取暗为内故约暗牒之)此暗境界为与眼对为不对眼(此依暗问定两关下究破)若与眼对(牒)暗在眼前(究)云何成内(破上正破下纵破)若成内者(纵)居暗室中无日月灯此室暗中皆汝焦腑(究破)若不对者(牒)云何成见(破上正破下纵破)若离外见内对所成(纵)合眼见暗名为身中开眼见明何不见面(究)若不见面(按)内对不成(破此破翻上内对所成)见面若成(纵)此了知心及与眼根乃在虚空(究)何成在内(破此破的破阿难计内)若在虚空(纵)自非汝体(破此以自已成他破)即应如来今见汝面亦是汝身(此以他成自已破但上少一纵语纵云若是汝体下接即应等文义俱周)汝眼已知(究能知心眼在空)身合非觉(破此约一人一知破)必汝执言身眼两觉(纵)应有二知(究)即汝一身应成两佛(破此约一人二知破)。

　　此因阿难以见暗为见内计心在内故佛即以所见暗对眼不对眼返复详破证心不返观内不成在内也佛告下牒计此暗下究破此暗境界三句诘定二义若与眼下正破外暗若成内下纵破外暗若不对下正破内暗若离外下纵破内暗对眼者暗在面前非内不对眼者暗许身内非见二俱不成见内纵闭眼见面前之暗是内则开眼见室中之暗亦应是内故云皆汝焦腑纵闭眼能返观内暗则开眼亦能返观己面既不见面内对不成又纵能返观己面此心与眼在空不在身在内之计虚矣故云何成在内又纵许心眼在空离于汝体即他人矣若心眼在空还是自己即应佛见汝面亦是汝身岂有自他混淆之理哉又有知心眼去身在空身应无知矣故曰身合非觉或执在空心眼与身齐皆有知即一人有二觉性若尔则一人应成两佛理岂然哉。

　　○二结明。

　　是故应知汝言见暗名见内者无有是处。

　　此承上展转五重究竟此心无返观理结明见暗决非是内也。

　　○五究竟非合处分二初当机叙计二世尊征破。

　　○初当机叙计。

　　阿难言我常闻佛开示四众由心生故种种法生由法生故种种心生我今思惟即思惟体实我心性(所认心体)随所合处心则随有(所计心处)亦非内外中间三处(出前过)。

　　此阿难因前四处俱非更计合处为心所在今引佛言叙其义也阿难言下谬引佛言作证我今下方叙己意谓此心无一定之处随境所合即为心在亦非内外二句总脱前过谬引者佛言心法互生谓心法皆不自生即无我性空也阿难不达佛㫖谓心法互生即心法互相和合执有实体故计合处为心所在错将佛㫖妄合己意岂非谬哉中间根里也。

　　○二世尊征破分二初究竟二结明。

　　○初究竟。

　　佛告阿难汝今说言由法生故种种心生随所合处心随有者(牒计下破)是心无体(牒)则无所合(破上正破下纵破)若无有体而能合者(纵)则十九界因七尘合(究十九界七尘空名无体)是义不然(破上依无体破下依有体破)若有体者(牒)如汝以手自挃其体汝所知心为复内出为从外入(征定二义)若复内出还见身中(破内出)若从外来先合见面(破外入)阿难言见是其眼心知非眼为见非义(初计在内以不见内破后计潜根以不见眼破又计见暗以不能返观破今复以不见中不见面破是已往以见责心故此辩云见是眼非心也责心以见非义也)佛言若眼能见(牒辩)汝在室中门能见不(开门见外见是其人开眼见物见是其心此喻见是心非眼)则诸已死尚有眼存应皆见物(此验徒眼不能见)若见物者(纵)云何名死(破)阿难又汝觉了能知之心若必有体为复一体为有多体今在汝身为复遍体为不遍体(前辩云心知眼见是执心有体前云即思惟体实我心性是也故重举有体破之)若一体者(牒)则汝以手挃一支时四支应觉若咸觉者挃应无在(究)若挃有所(按)则汝一体自不能成(破)若多体者(牒)则成多人(究)何体为汝(破)若遍体者(牒)同前所挃(破)若不遍者(牒)当汝触头亦触其足头有所觉足应无知(究)今汝不然(按)。

　　此因阿难计随所合处为心所在佛以有体无体究合义不成破之也佛告阿难下牒计是心无体下是以无体破若有体下是以有体破谓若有实体必有内外出入以见合处若内出还见身中不见身中必非内出若外入先合见面如不见面决非外入既无出入则无实体云何成合阿难言下是阿难救过之计佛言下是佛以门喻显见是心非眼以破阿难之辩汝在室中三句证见在心则诸已死五句证徒眼不能见阿难又汝下佛复按有体以一多遍不遍究破一体者四肢共一心体多体者四肢百骸各有一心体即一身有多心故遍体者即一心体能周遍四肢故同前所挃者此一心体遍于四肢亦同前四肢共一心体故破亦同前如挃一肢四肢应觉可云遍体今既不然非遍也不遍者是一心体或时在头或时在足不能一时同遍四肢故。

　　○二结明。

　　是故应知随所合处心则随有无有是处。

　　此承上六义总究心无体结明合处不成也。

　　○六究竟非中间分二初当机叙计二世尊究破。

　　○初当机叙计。

　　阿难白佛言世尊我亦闻佛与文殊等诸法王子谈实相时世尊亦言心不在内亦不在外如我思惟内无所见外不相知内无知故在内不成身心相知在外非义今相知故复内无见当在中间。

　　此阿难因前五处俱错异计中间今以义叙成也阿难白佛下谬引佛言作证如我思惟下叙前义不成今相知下翻前义叙成今义实相者无相也谓非心非境无内外中间差别诸相阿难未达佛性空无相之㫖谓实有内外等法实有心体不在彼处故别计中间是引方入圆大不相合也。

　　○二世尊究破分二初究竟二结明。

　　○初究竟。

　　佛言汝言中间中必不迷非无所在今汝推中中何为在(总征)为复在处为当在身(别征)若在身者(牒征在身)在边非中在中同内(破)若在处者(牒征在处)为有所表为无所表(又按二义)无表同无(破无表无中)表则无定(破有表无中)何以故(征无定义)如人以表表为中时东看则西南观成北(验明无定)表体既混心应杂乱(破中不成)阿难言我所说中非此二种(非前)如世尊言眼色为缘生于眼识眼有分别色尘无知识生其中则为心在(转计)佛言汝心若在根尘之中(牒计)此之心体为复兼二为不兼二(征定二义)若兼二者(牒)物体杂乱物非体知成敌两立云何为中(破上破兼二下破不兼二)𠔥二不成(结前)非知不知即无体性(究)中何为在(破)。

　　此因阿难计中间为心所在佛即根境二处离合究中不成而破也佛言下即根境二处征定中位而后破之若在身下即身处究中不得破之谓身有中边二义在边则不得为中在中则同前在内应见内矣若在处下即境处辩中位无定表者以物表显故混则南北无定不能取中杂乱心亦无定盖身属根处属境此以根境离破阿难言下因根境二处究中不成转计根境和合二法之中如世尊言三句引佛言为证眼有分别四句出己意佛言下即就心体兼根尘不兼根尘破之此之心体三句征定兼不兼义若兼二者五句破心体兼根尘二法半属有知半属无知云何成中物是尘体是根兼二不成四句破心体不兼根尘二法亦无中可指非知不兼根非不知不兼尘此以根境合破正观云七大文云但如镜中无别分柝指眼根也今曰眼有分别者以根是有执受色有自性分别无计度分别下约计度故曰无分别柝此约自性故曰眼有分别。

　　○二结明。

　　是故应知当在中间无有是处。

　　○七究竟非无着分二初当机叙计二世尊究破。

　　○初当机叙计。

　　阿难白佛言世尊我昔见佛与大目连须菩提富楼那舍利弗四大弟子共转法轮常言觉知分别心性既不在内亦不在外不在中间俱无所在一切无着名之为心则我无着名为心不。

　　此阿难因前六处俱谬改计无着以为心在也世尊下引佛言作证则我下呈己意合佛言欲佛印可佛言三处不在者明心无体阿难引证无着为心谓心有体但于一切无着而已故成谬计。

　　○二世尊究破分二初究竟二结明。

　　○初究竟。

　　佛告阿难汝言觉知分别心性俱无在者(牒计)世间虚空水陆飞行诸所物象名为一切汝不着者为在为无无则同于龟毛兔角云何不着(物无不可言无着破)有不着者不可名无(结定前非)无相则无非无则相相有则在云何无着(物有不可言无着破)。

　　此因阿难计心无着佛即以一切物象有无究无着不成破之也世间下发明一切二字汝不着者二句诘明无着义谓于一切物象是有而言不着是无而言不着诘定二义下乃破之无则同于三句破一切若无不得名无着谓无与龟毛兔角同一空名不着何物而言不着耶是无不可言无着有不着者下破一切若有亦不成无着不可名无者此无字对上有字谓一切有可言不着不可谓一切无而言无着此结定前非决是有可言无着下方破之无相则无二句是有无相翻相有则在者谓心不自心因相故心相不自相因心故相是则相有则心已在相云何无着耶此破一切有亦不成无着。

　　○二结明。

　　是故应知一切无着名觉知心无有是处。

　　正观云七征之㫖古德尝譬喻焉如有痴人见月于钵中问其所在曰月在钵中耳如是舍钵临盆舍盆临池舍池临溪舍溪临潭舍潭临河舍河临江随其所见执月为在问者征之曰月果在此不应在彼岂一月而多在乎此人茫然不知月之所在盖穷历七处秪认水中影子所以不识真月者未能仰面一观耳此亦如是虽穷七处秪认缘尘影子所以不识本来心者未能回光一照耳上究竟妄依已竟。

　　○二究竟妄体分二初当机启请二世尊开示。

　　○初当机启请。

　　尔时阿难在大众中即从座起偏袒右肩右膝着地合掌恭敬而白佛言(上请仪下请辞)我是如来最小之弟蒙佛慈爱虽今出家犹恃憍怜(说得过于乳气)所以多闻未得无漏(未证真)不能折伏娑毗罗咒为彼所转溺于淫舍(难伏邪)当由不知真际所诣惟愿世尊大慈哀愍开示我等奢摩他路(由未证真请示真路)令诸阐提隳弥戾车(由未伏邪请令隳邪)作是语已五体投地及诸大众倾渴翘伫钦闻示诲。

　　此阿难因七计皆非故请佛开示心在何处也尔时下叙失惟愿下请益不知真际所诣即不知真心所在阐提此云无信具弥戾车此云恶见意谓未能证真不能破邪皆由不知真心实际在于何处得佛开示奢摩他路不唯得真所诣即一切不信恶见亦皆隳灭矣。

　　○二世尊开示分二初光相表示二言相显示。

　　○初光相表示。

　　尔时世尊从其面门放种种光(表示观体)其光晃耀如百千日(表示观相)普佛世界六种震动(表示观用)如是十方微尘国土一时开现佛之威神令诸世界合成一界(表三观圆相)其世界中所有一切诸大菩萨皆住本国合掌承听(表三观通相)。

　　此世尊将破妄心之体先以光相表示妙观体相用圆通智相令人观光即悟圆通不动真智也面门口为面门也六震者动踊震起吼击也此表妙观大用将破六识无明妄结之相尘刹开现者表妙观现前无明碍隔顿破以见真智圆遍皆住本国承听者表妙观现前一切通㳷以见真智互通。

　　○二言相显示分三初示破妄因缘二正㨿真破妄三结妄缘必破。

　　○初示破妄因缘分三初总名错乱应破二别明根本应破三结明过咎应破。

　　○初总名错乱应破。

　　佛告阿难一切众生从无始来种种颠倒业种自然如恶又聚(此是泛尔凡夫即案七趣情想)诸修行人不能得成无上菩提乃至别成声闻缘觉及成外道诸天魔王及魔眷属(此是迷妄修行即案五阴邪魔)皆由不知二种根本错乱修习(由真妄不分故修习成迷上法下喻)犹如煮沙欲成嘉馔纵经尘劫终不能得。

　　此明凡夫修行真妄错乱故迷悟皆成颠倒也此示知错乱深害真修理宜应破种种颠倒者惑业苦三皆是颠倒恶又西域果名一枝三子生必同科喻惑业苦三生必同聚声闻缘觉未破识阴者外道未破行识二阴者诸天魔眷属于五阴未破者梵语劫么此云长时言尘劫者谓劫数如微尘之多极长之时。

　　○二别明根本应破。

　　云何二种(征)阿难一者无始生死根本(标妄本)则汝今者与诸众生用攀缘心为自性者(指明妄本)二者无始菩提涅槃元清净体(标真本)则汝今者识精元明能生诸缘缘所遗者(指明真本)。

　　此释明上二种根本使知真本可修妄本应破也攀缘心者照应前用诸妄想此想不真故有轮转之案元清净体者自性清净非属修断识精元明者乃黎耶识体此识是生灭与不生灭和合而成识精属生灭此是不觉义由无覆无记故曰识精元明属不生灭此是本觉义本自圆明故曰元明能生诸缘者由上生灭与不生灭和合成黎耶识体转生前七识诸缘楞伽经云藏识海常住境界风所动种种诸识浪腾[疏-(梳-木)+翟]而转生是也缘所遗者缘即诸识分别观缘者字即上识精元明由识精元明生起诸识遍缘诸法不能返缘元明自体迥然若无故曰缘所遗者此照应前皆由不知常住真心性净明体之案又此处虽未显真为对明妄本寄言于此重在知妄根本应破。

　　○三结明过咎应破。

　　由诸众生遗此本明虽终日行而不自觉枉入诸趣。

　　此结明一切众生由遗此本明自性用诸妄想招诸过患故应破也终日行者谓虽终日依本明运转而不觉知是本明但认运转之妄想岂不颠倒哉上示破妄因缘已竟。

　　○二正依真破妄分三初征明妄体二直下顿破三曲破固执。

　　○初征明妄体。

　　阿难汝今欲知奢摩他路愿出生死(此牒阿难问意)今复问汝即时如来举金色臂屈五轮指(举拳勾引心体)语阿难言汝今见不(总问见)阿难言见(总答见)佛言汝何所见(别问所见)阿难言我见如来举臂屈指为光明拳耀我心目(答出所见此虽问所意在能见)佛言汝将谁见(别问能见)阿难言我与大众同将眼见(呈出能见此虽问明能见之眼意在于心)佛告阿难汝今答我如来屈指为光明拳耀汝心目(按定阿难答辞)汝目可见(已明)以何为心当我拳耀(正问能当心体)阿难言如来现今征心所在而我以心推穷寻逐即能推者我将为心(呈出心体)。

　　此阿难因佛征诘以何为心当我拳耀即呈出妄想缘影以为自心也此阿难从无始至今未全道力由此之误盖前蒙如来七处究竟俱无所在理应即悟此想无性而犹执以为实意谓但不知在于何处故前云不知真际所诣请佛开示奢摩他路欲知此心所在佛置之不言此心有在无在但诘以何为心欲阿难自悟此想无性即觉觅处之非温陵曰金拳举处直下要识本明尘相未除依旧认贼为子。

　　○二直下顿破。

　　佛言咄阿难此非汝心(直破)阿难矍然避座合掌起立白佛此非我心(按佛言)当名何等(问此非心名何)佛告阿难此是前尘虚妄相想(指出非心之名)惑汝真性(非心之害)由汝无始至于今生认贼为子失汝元常故受轮转(结明过咎)。

　　此因阿难呈出妄心如捕贼现身如来一咄如金刚王剑直下斩绝去也矍然惊愕貌久远以来认此为真忽尔夺之是故惊怖前云用诸妄想此云前尘虚妄相想益明此想唯是六尘缘影而无实体故云虚妄正观云前七征如逐贼此如杀贼。

　　○三曲破固执分三初当机叙执重请二世尊安慰曲破三会众默然自失。

　　○初当机叙执重请。

　　阿难白佛言世尊我佛宠弟心爱佛故令我出家(出家用此想心)我心何独供养如来乃至遍历恒沙国土承事诸佛及善知识发大勇猛行诸一切难行法事皆用此心(修善用此想心)纵令谤法永退善根亦因此心(造恶用此想心执此心有用)若此发明不是心者(牒佛言)我乃无心同诸土木(难佛)离此觉知更无所有(执离此心无别知觉)云何如来说此非心(征问于佛)我实惊怖兼此大众无不疑惑惟垂大悲开示未悟。

　　此阿难固执此心分别有用离此别无知觉故惊疑不安求佛发明也阿难下明修善造恶皆用此觉知之心若此下明离此觉知别无能知能行者若此知觉不名心即与土木同是无心故惊疑不悟此虽阿难固执亦是诸人同疑必待佛微细发明而后方知其非。

　　○二世尊安慰曲破分二初安慰二正破。

　　○初安慰。

　　尔时世尊开示阿难及诸大众欲令心入无生法忍(叙开示深意)于狮子座摩阿难顶(安慰之仪)而告之言(接辞)。

　　此因阿难惊怖如来叱其所认非心疑惑不定故佛摩顶慰之而后与之发明也无生法即常住真心忍于此心不见一法生不见一法灭而生灭妄想又岂能惑哉不破妄想不入此忍此忍不入妄想不破故预标此忍以为破妄之依凭也。

　　○二正破分二初标真有体二究妄无性。

　　○初标真有体。

　　如来常说诸法所生唯心所现(标)一切因果(十界正报)世界微尘(十界依报释上诸法)因心成体(释上唯心上正明下例明)阿难若诸世界一切所有(总摄巨细)其中乃至(超略中大至于微细)草叶缕结(微细实物)诘其根元咸有体性(细物既有体性中大岂无根元)纵令虚空亦有名貌(色以质碍为体性空以虚廓为体性)何况清净妙净明心(真心相)性一切心(真心性)而自无体(返言定自有体)。

　　此因阿难惊疑离此想心别无知觉同于断灭故佛示真有体以慰其怀又依此真心有体究竟妄想无性欲阿难自悟无生法忍也此番阿难别无所有之迷而示别有实体之真故也阿难若诸下是能例诸法何况下是所例真心因上正明诸法因心成体故复以所现诸法巨细虚实虽殊咸有体性例明能现真心岂无体耶本自无染曰清净处染不染曰妙净为一切心真宰曰性一切心。

　　○二究妄无性分三初牒破无性二令自密照三结明断灭。

　　○初牒破无性。

　　若汝执吝分别觉观所了知性必为心者(此牒下破)此心即应离诸一切色香味触诸尘事业别有全性(立定自有实体可名为心上立义下究破)如汝今者承听我法此则因声而有分别(此究离动境无自性破)纵灭一切见闻觉知内守幽闲犹为法尘分别影事(此究离静境无自性破)。

　　此因阿难固执妄想有用如来逆其所执依真有体对于六尘粗细诸境究明此想离尘无性以破其愚也承听我法者指现前缘声教之心离声无体以声一法例余五尘正脉曰幽闲者内心寂境也此境即凡外权小在定所守之境亦彼取证以为法性者也由为法尘者法尘是此境本名犹为谓彼所守寂境本非法性犹是法尘分别影事正破此想但是光影了无实体。

　　○二令自密照。

　　我非敕汝执为非心(是心非心佛不自言)但汝于心微细揣摩(令自究竟)若离前尘有分别性即真汝心(离尘有体自信为心如来岂得妄非)若分别性离尘无体斯则前尘分别影事(离尘无体自信非心如来岂可妄许如此究竟令阿难自肯)。

　　此因阿难执吝难破故敕使自己精细究竟微密揣摩柝至离尘有体无体而是心非心自明也文中虽有无并言意在以有形无此心离尘决无实体昭然分别影事也。

　　○三结明断灭。

　　尘非常住若变灭时此心则同龟毛兔角(心是尘影尘灭影无)则汝法身同于断灭(依心建立法身心随尘灭法身岂有)其谁修证无生法忍(结)。

　　此结明离尘无体之妄想若执为心则修证理智因果皆成断灭也此究妄无性正当阿难所执有体有用之妄想返成无体无用之断灭故此妄想自始标立真妄二本为一经宗案以来至此发明虚𡚶过咎方了然明白前虽标云𡚶想未明何义及征阿难心但云使汝流转心目为咎亦未说破此心属于𡚶想历七处推穷无所依止即是虚𡚶亦未显然说出至阿难重请真际所诣世尊别明真𡚶二本于前标真𡚶稍益明耳于𡚶想转名攀缘心切于阿难爱佛之心属于𡚶矣于真心则名缘所遗者实然一切生死皆由不知常住真心矣较前虽进明稍许犹未发其微细所以此是第二番发明真𡚶之义至佛咄阿难此非汝心阿难问佛此名何等佛指其名此是前尘虚𡚶相想此方释明𡚶想之义又云失汝元常故受轮转此方释明此想不真故有轮转之义较前虽更明了犹未深彻此是第三番发明𡚶想之义至阿难惊疑不悟如来委细发明展转精究而𡚶想之义至此方彻底大明矣若非如来微细智照何以穷彻此想虚𡚶之深穴若此此是第四番发明真妄之义上世尊安慰曲破已竟。

　　○三会众默然自失。

　　即时阿难与诸大众默然自失。

　　此阿难依佛微细揣摩此心离尘果无实体不敢如前强辩此心有用故默然无始至今所认之心一旦乌有故自失自七征至此始见楞严妙观功能阿难至此稍有默契而已上正依真破𡚶已竟。

　　○三结𡚶缘必破。

　　佛告阿难世间一切诸修学人现前虽成九次第定(此定即幽闲寂境依八识为体)不得漏尽(前八定界内漏未尽第九定界外漏未尽)成阿罗汉(上明果不真下明因不真)皆由执此生死𡚶想误为真实(上泛结一切下结归阿难)是故汝今虽得多闻不成圣果(权乘不成圣果凡外生死可知)。

　　此因阿难默契此心离尘无体如来就其所契着力结显此想过咎深害若此使阿难大众视如冤贼不可因循容之又为未尽生死之祸根也四禅四空及灭受想次第而修名九次第定此生死𡚶想正示法尘缘影定境既属法尘定心亦属缘影二俱生灭圣果何有哉阿难初见佛云一向多闻未全道力七征之后则曰恃佛憍怜所以多闻未获无漏又曰当由不知真际所诣及自揣摩后但知此心无体亦未悟道力未全过在误认此想世尊初标真𡚶二本但泛言用诸𡚶想此想不真故有轮转征心则云使汝流转心目为咎后重明二本则曰一者生死根本用攀缘心为自性者皆泛言一切未切阿难泛言生死本未言障圣果至此方究竟结明诸修学人不成圣果阿难道力未全皆此𡚶想为害可不勉力破之自七征以来至此通一大科究竟虚𡚶已竟。

　　○二结显坚固分二初当机启请二世尊开示。

　　○初当机启请。

　　阿难闻已重复悲泪五体投地长跪合掌而白佛言(叙请之仪)自我从佛发心出家恃佛威神常自思惟无劳我修将谓如来惠我三昧(上叙昔迷下叙今悟)不知身心本不相代失我本心虽身出家心不入道(恃人误己上法下喻)譬如穷子舍父逃逝(喻不入道)今日乃知虽有多闻若不修行与不闻等(恃解误行上法下喻)如人说食终不能饱(喻多闻不修)世尊我等今者二障所缠良由不知寂常心性(缘不知故请示)惟愿如来哀愍穷露(应上舍父逃逝)发妙明心(真心不现故请发现)开我道眼(道眼不明故请开明心眼应上唯心与目今何所在)。

　　此阿难已悟𡚶想无体又闻如来结显此想过咎其害最深能障圣果故重复悲泪哀请别示真心也最初悲泣伤己之怠多闻未修故今悲泪伤己之迷不知心及处故自我下叙迷𡚶世尊下叙求真不知身心者谓昔不知以见乃知属今悟也不知寂常者谓今实不知以见昔知者妄也前不知真际所诣不知心处此不知寂常心性不知心体二障所缠者应上不成圣果及阿罗汉通于小大烦恼障不成小果所知障不成大果或通属大决非单指其小正观曰寂常心性者谓不动曰寂不变曰常如下手有开合见无开合头有摇动见无摇动正显此心本寂也根灭不灭形迁不迁正显此心本常也妙心即本觉道眼即始觉。

　　○二世尊开示分二初光相表示二言相显示。

　　○初光相表示分二初放光二许示。

　　○初放光。

　　即时如来从𦚾卍字涌出宝光(表真心体)其光晃耀有百千色(表真心相)十方微尘普佛世界一时周遍(表真心本圆)遍灌十方所有宝刹诸如来顶旋至阿难及诸大众(表真心本通)。

　　此因阿难请示寂常心性故佛先以光表显后以言宣示也佛光或表理表智表行表证等不一不可以一而防余前放光为破𡚶光表真如智用即是三观今放光为显真光表真如体相即是三谛前光依面门放表智有权实开合今光依𦚾卍相放表真心寂然不动即寂常性十方下依依报表圆亦该正报遍灌下依正报表通亦该依报文字互照灌如来大众表因果一如顶表无上心法。

　　○二许示。

　　告阿难言吾今为汝建大法幢亦令十方一切众生获妙微密性净明心得清净眼。

　　此因阿难请佛发妙明心开我道眼故应其所求许其令得也建大法幢者表摧邪显正下证见是心依见性显示寂常圆遍真心摧破一切遍计𡚶执盖证见是心即大建法幢亦字例上汝字心加微密性净四字眼转清净二字较请语义更详明识不能测曰微坚不能间曰密物不能移曰性秽不能染曰净暗不能昏曰明故称妙也清净眼即后云清净海眼是也又不得清净眼不见妙明心不发妙明心不得清净眼此理智互获互得也上光相表示已竟。

　　○二言相显示分四初证见是心二依见示真三克定真𡚶四指授真性。

　　○初证见是心分四初证盲有见二证暗有见三证见非眼四结见是心。

　　○初证盲有见分二初返喻无手无拳二正法无眼有见。

　　○初返喻无手无拳分二初问明拳见二例明喻义。

　　○初问明拳见。

　　阿难汝先答我见光明拳此拳光明因何所有(一问)云何成拳(二问)汝将谁见(三问)阿难言由佛全体𨵻浮檀金赩如宝山清净所生故有光明(一答)我实眼观(二答)五轮指端屈握示人故有拳相(三答)。

　　此世尊欲以无手无拳之返喻例明无眼有见之正义故也先问明拳见之实后方举例成喻汝先答我者举前征诘妄心公案问同意别佛初问阿难当汝𤼲心缘佛胜相将何所见谁为爱乐欲明阿难所用心见皆属𡚶想次佛举光明拳复问阿难汝何所见又问汝将谁见再问汝目可见以何为心虽拳与心见并诘意在诘明𡚶心之体拳见是陪助而已此番复举前案起三种问虽光拳见并问意在拳见拳为喻本见是法义光亦是陪语。

　　○二例明喻义分二初世尊举例试问二阿难如例随答。

　　○初世尊举例试问。

　　佛告阿难如来今日实言告汝诸有智者要以譬喻而得开悟阿难譬如我拳若无我手不成我拳若无汝眼不成汝见以汝眼根例我拳理其义均不。

　　此世尊权以拳见相例试问阿难所见何如也。

　　○二阿难如例随答。

　　阿难言唯然世尊既无我眼不成我见以我眼根例如来拳事义相类。

　　此阿难未解佛问意但如例而答也必待佛征辩无手人毕竟无拳方明了以成返喻返喻即异喻也上返喻无手无拳已竟。

　　○二正法无眼有见。

　　佛告阿难汝言相[類-犬+分](牒)是义不然(破下征明)何以故(征不然义)如无手人拳毕竟灭彼无眼者非见全无(发明是义不然四字)所以者何(又征无眼非见全无义)汝试于途询问盲人汝何所见(教阿难如是问)彼诸盲人必来答汝我今眼前唯见黑暗更无他瞩(拟盲人如是答)以是义观(按定唯见黑暗义下结明盲人有见)前尘自暗见何𧇊损(证明上无眼非见全无义)。

　　此世尊牒破阿难事义相[類-犬+分]之答辩明无手无拳之返喻例明无眼有见之正法也正脉曰手外无拳故手无拳灭眼见各体故眼灭见存非全无者但无照明之用非全体而无也上证盲有见已竟。

　　○二证暗有见。

　　阿难言诸盲眼前唯睹黑暗云何成见(阿难疑暗无见质问)佛告阿难诸盲无眼唯观黑暗(牒无眼之暗)与有眼人处于暗室(及有眼之暗)二黑有别为无有别(世尊以二暗返诘)如是世尊此暗中人(有眼之暗)与彼群盲(无眼之暗)二黑校量曾无有异(阿难以二暗是同答佛此以所见二暗既同证能见二见亦同)。

　　此问答以有眼之暗例无眼之暗既同则有眼见暗名见例无眼见暗亦名见也文中但明所见暗同而缺能见之文应接云所见二黑既无有异能见二见岂有异耶是见暗即见性亦在正脉曰此下语意稍为缺略宜结难于阿难云汝谓无眼黑中即为无见岂此有眼黑中亦无见乎其意方完。

　　○三证见非眼。

　　阿难若无眼人全见前黑忽得眼光还于前尘见种种色名眼见者彼暗中人全见前黑忽获灯光亦于前尘见种种色应名灯见若灯见者(牒上义)灯能有见自不名灯(此以无情成有情破)又则灯观何关汝事(此以见属境不属根破二义破上应名灯见之义是眼决非灯证见决非眼)。

　　此以盲暗二种见证见非眼也阿难下返牒前盲人有见意谓盲人无眼若果无见得眼还见即是眼见故云名眼见者彼暗下返牒前暗中人有见意谓暗中无灯若实无见得灯还见即名灯见故云应名灯见若灯下结明应名灯见一句非义以证灯唯显色非见例眼能显色亦非是见意显见在心非眼也。

　　○四结见是心。

　　是故当知灯能显色如是见者是眼非灯(结暗中人能见)眼能显色如是见性是心非眼(结盲有见见是心非眼)。

　　此承盲人暗室所见二黑不别能见二见亦同以证见是心非眼也暗中有见见不借明缘盲人有见见不借根缘是则见性超根尘而独立者故此借灯能显色见在于眼结明眼能显色见在于心前破妄心曰非心此证见性曰是心此心与前所破之心别耶同耶盖今指见性是心乃识精元明即缘所遗者此见与前破之心根识迥别后经云其目周视但如镜中无别分柝即此见性湛不摇动者又云汝识于中次第标指即前分别影事此根识生灭不生灭显然明白又云由明暗等二种相形于妙圆中粘湛𤼲见见精映色结色成根是知此见其体乃妙圆精明之真性人但认分别妄想以为知觉将此妙圆寂常之性迷为乌有故前曰缘所遗者是也又此根识深细难辩性相二宗皆有浮尘胜义二根相宗认结色成根之色为胜义根其识有真似二量𢃄名言缘境名似现量不分别名言得境自性名真现量正此见精映色之见性相宗摄于识中性宗取见精映色之见性为胜义根是则见闻之性全是妙圆真体指示真性历然可证特阿难迷见是眼世尊向来三次诘之汝将谁见阿难未能瞥地荐取本真每只曰目曰眼返向佛求示寂常心性佛愍其迷将盲人灯光互明眼能显色见是其心以示之依此见性摧破一切𡚶想分别生灭等法故名建大法幢上证见是心已竟。

　　○二依见示真分二初示常心明翻前𡚶体二示圆心明翻前妄依。

　　○初示常心明翻前𡚶体分二初密示寂常二显示如常。

　　○初密示寂常分二初当机默请二世尊密示。

　　○初当机默请。

　　阿难虽复得闻是言与诸大众口已默然心未开悟犹冀如来慈音宣示合掌清心伫佛悲诲。

　　此阿难闻佛是心非眼之言真𡚶未分不能辩于辞惟冀悲诲而已故云默然不能辩者谓此见既超根境独存似非离尘无体之𡚶犹依见闻之性似非寂常妙明之真故不能辩又不能悟是须冀佛宣示阿难不悟真𡚶者佛但说是心未显然说出是寂常圆妙之心故佛向下为发挥也。

　　○二世尊密示分三初问明已悟客尘义作证二验明根境客尘示见寂三结责不悟客尘失性真。

　　○初问明已悟客尘义作证分三初世尊普问二陈那自陈三如来印证。

　　○初世尊普问。

　　尔时世尊舒兜罗绵网相光手开五轮指诲敕阿难及诸大众我初成道于鹿园中为阿若多五比丘等及汝四众言一切众生不成菩提及阿罗汉皆由客尘烦恼所误汝等当时因何开悟今成圣果。

　　此世尊欲借根境动摇之性验见性寂常之真因先问明已悟客尘之人作证也长水曰五比丘者初佛入山修道王命父族三人一阿湿婆二䟦提三摩诃男拘利母族二人一憍陈如二十力迦叶随而卫之后各舍佛去在鹿苑修异道佛得果已乃往为三转四谛法轮问言解不陈那先答已解已知故佛命名阿若多此云解本际憍陈那姓也此云火器其先事火因以命族。

　　○二陈那自陈。

　　时憍陈那起立白佛我今长老(长老之言谓不顶礼)于大众中独得解名因悟客尘二字成果(上总明得解下别明所解客尘二义)世尊譬如行客投寄旅亭或𪧐或食𪧐食事毕俶装前涂不遑安住若实主人自无攸往(敷设客主二事下明所解之义)如是思惟(解)不住名客住名主人以不住者名为客义(上明所解客义下明所解尘义)又如新霁清旸升天光入隙中发明空中诸有尘相尘质摇动虚空寂然(敷设所解尘空二相下明所解尘空之义)如是思惟(标解下发明)澄寂名空摇动名尘以摇动者名为尘义。

　　此因阿难未悟见性寂常故问明客尘不寂之义验明见性湛寂之真以发阿难之悟也陈那已解客尘𦒿𪧐故形容客尘之义明了如此。

　　○三如来印证。

　　佛言如是。

　　此佛印证陈那所解正如此义也客尘二义在小乘客尘喻见思烦恼主空喻真谛寂然今不取彼所喻法但取能喻动义验证根身世界之动证明见性不动之寂也上问明已悟客尘义作证已竟。

　　○二验明根境客尘示见寂分二初境上验客尘示见性寂二根上验客尘示见性寂。

　　○初境上验客尘示见性寂。

　　即时如来于大众中屈五轮指屈已复开开已又屈(张施动境下勘[馬*(舍-古+(一/心))])谓阿难言汝今何见阿难言我见如来百宝轮掌众中开合(上问明所见境不将境与见性对[馬*(舍-古+(一/心))]谁动谁不动)佛告阿难汝见我手众中开合(按定所见)为是我手有开有合(勘境)为复汝见有开有合(勘见此较前汝将谁见之问更下注脚)阿难言世尊宝手众中开合(按定境动)我见如来手自开合非我见性有开有合(对明见性不动阿难随佛所问而答开合恐未悟客尘义故下复以动静问之)佛言谁动谁静(大杀亲切)阿难言佛手不住(客尘)而我见性尚无有静谁为无住(主空)佛言如是(印所分前境见性动静明了)。

　　此中转折佛以手开合代境动摇为客尘验明见性寂然不动实主空也尚无有静者谓此见性本寂不动若言静即对动言静俱属外境是则静亦不立方是本寂佛将寂常妙性点出阿难面前又以手代境放在见性之中敕阿难自究自参自信自解真𡚶历然可分寂性有何覆盖作家妙手格外钳锤世尊做尽去也今之学者观教至此而不识取自己面目者不唯辜负世尊婆心实辜负自己妙性可不惜哉。

　　○二根上验客尘示见性寂。

　　如来于是从轮掌中飞一宝光在阿难右即时阿难回首右盻又放一光在阿难左阿难又则回首左盻(飞光引头将境诱根以动牵动故下勘验)佛告阿难汝头今日因何摇动阿难言我见如来出妙宝光来我左右故左右观头自摇动(问定动摇之因动摇是实下验不动摇)阿难汝盻佛光左右动头(按定根动)为汝头动(勘根)为复见动(勘见此一问刺入骨髓痴人亦应知觉)世尊我头自动(根定客尘)而我见性尚无有止谁为摇动(见是主空)佛言如是(印其所分根动见不动了明如此)。

　　此中展转佛以光诱阿难头动以明根身是动为客尘见性恒寂是主空也尚无止者谓有动则有止见既本来不动何止之有是真寂也上来佛两次将根将境对明见性寂常命阿难自荐自取自契自悟如是光景世尊将此妙性俨若两手捧出付与阿难阿难俨以两手承接授受分明以心传心妙至于此。

　　○三结责不悟客尘失性真。

　　于是如来普告大众若复众生以摇动者名之为尘以不住者名之为客(牒客尘喻)汝观阿难(敕众证知)头自动摇(根是客尘)见无所动(见是主空)又汝观我(敕众证知)手自开合(境是客尘)见无舒卷(见是主空上告知会众证明动不动性真妄自别下责不悟)云何汝今(责辞)以动为身(还依客尘妄根)以动为境(还依客尘妄境)从始洎终(不离根境)念念生灭(随根逐境念念生灭此明既知是客尘又认着不舍故)遗失真性(由认客尘迷失主空)颠倒行事(云何二字正责于此)性心失真(倒)认物为己(倒)轮回是中自取流转(上二句明颠倒见此二句明颠倒报此四句释明上颠倒行事)。

　　此世尊普告大众证明现前动不动性以责阿难颠倒也于是下告明大众同知客尘是动义令观根境动摇自是客尘非真见性不动自是主空非妄真𡚶了然可证云何下责之谓根境与见性真妄既明应依见性之真而弃根境之妄云何复认根境之妄而失见性之真正责阿难之颠倒前阿难已悟𡚶想无体请示寂常心性佛证见是心欲阿难自契阿难虽知此见性离根尘自有其体未敢自决是真常心不是真常心世尊就其未决与之发明令其自肯而后已自如来开百宝轮掌问客尘二义以来至此总是以客尘动摇之相验明见性寂然不动之性以悟阿难寂常心性即此见性是也此卷通旨自阿难误堕淫室恨道力未全见佛启请十方如来得成菩提妙观方便如来勘问最初发心以明真𡚶如诊脉而后便施药也阿难直答见佛胜相发心出家道力未全病根在此佛将三观妙药次第与消磨之先标真妄立一经宗案发明破妄除病显真复元此㫖终于一经佛将见相置之先破𡚶心所在七征之文是也次破𡚶心之体佛即举拳诘何者是心阿难呈出能推者为心被佛一咄直破阿难沉迷固执不舍佛展转令其自己微细揣摩阿难方自信此心果是前尘影事果离尘无体果是妄想与众默然自失又复悲泪顶礼曰我等今者二障所缠良由不知寂常心性佛即引盲人等义证见是心然后依见显示寂常真性义终二卷中上密示寂常已竟下𩔰示如常。

　　大佛顶如来密因修证了义诸菩萨万行首楞严经四依解卷第一(终)
国家图书馆善本佛典第 17 册 No. 8862 楞严经四依解


　　大佛顶如来密因修证了义诸菩萨万行首楞严经四依解卷第二

　　明湖南邵陵五台庵沙门观𢖍述

　　○二显示如常分三初当机启请二世尊发明三大众庆悟。

　　○初当机启请分二初阿难心请二匿王明请。

　　○初阿难心请。

　　尔时阿难及诸大众闻佛示诲(远指破𡚶依破𡚶体近指示寂常)身心泰然(承诲获益此标下发明)念无始来失却本心妄认缘尘分别影事(忆昔大失)今日开悟如失乳儿忽遇慈母(喜今大得明上泰然)合掌礼佛愿闻如来显出身心真妄虚实现前生灭与不生灭二发明性。

　　此经家叙阿难悟前请后之意也闻佛下叙悟前诲获益之状合掌下叙请后义显示真𡚶之性前证见是心佛未显然说此见性即寂常心及示见性不动亦未明言此不动性即不生灭性佛意虽切欲阿难自肯但阿难智劣不得如来显然说明终是犹豫不敢认真故愿显示真妄二性正脉曰泰然者从佛呵为非心即起惊疑及闻离尘断灭转更不安所以然者正以离识心外更不见心今蒙根中指出寂然不动之性惊疑顿息所以安乐。

　　○二匿王明请。

　　时波斯匿王起立白佛我昔未承诸佛诲敕见迦旃延毗罗胝子咸言此身死后断灭名为涅槃我虽值佛今犹狐疑云何发挥证知此心不生灭地今此大众诸有漏者咸皆愿闻。

　　此匿王见佛示见性不动比知不动即恒常激动先受断灭习气不能自决特请佛发明也阿难言生灭是因缘法相续常不生灭是无生法自性常外道言断灭即一灭永不复生非相续常认断为涅槃非自性常今借断灭生灭二无常义显示真常所显常性是一邪正之见迥别若此迦旃延[且/八]云迦罗鸠陀迦旃延此云剪发说诸法亦有亦无毗罗胝子[且/八]云删阇夜毗罗胝子此云不作言八万劫满自然得道西域外道有六师所计不出断常此二乃六师中计断见者。

　　○二世尊发明分二初显示无常性二显示如常性。

　　○初显示无常性分五初问定无常义二发明无常因三发明无常相四发明无常渐五结成无常性。

　　○初问定无常义。

　　佛告大王汝身现在(实法)今复问汝汝此肉身为同金刚常住不朽为复变坏(斟问二义)世尊我此身心终从变灭(答唯变灭一义)。

　　此按匿王身问定无定无常义后发明所以无常借显真常性故。

　　○二发明无常因。

　　佛言汝未曾灭云何知灭(问何因知灭)世尊我此无常变坏之身虽未曾灭(答汝未曾灭)我观现前念念迁谢新新不住如火成灰渐渐销殒殒亡不息(答云何二字即何故)决知此身当从灭尽(答知灭二字)佛言如是(▆▆)。

　　此因未灭言灭究问灭之所以在于变迁不住故知必灭尽也正观曰征意汝年虽老色力尚强何故便言终灭耶答意谓假令此身如太虚空凝然不变即知终无灭时今观此身念念迁谢迁谢不已必有尽时以此而知今虽暂有毕竟归无也。

　　○三发明无常相。

　　大王汝今生龄已从衰老颜貌何如童子之时(问变迁之相)世尊我昔孩孺肤腠润泽(少相)年至长成血气𠑽满([ㄐ*土]相)而今颓龄迫于衰耄形色枯悴精神昏昧发白面皱逮将不久(老相)如何见比𠑽盛之时(以上三时变相不同答何如二字)。

　　此因变寻问变相以老少相殊证变之实也孤山曰佛问两时答出三时谓孩孺长成衰耄也孩才成骸骨孺需人以养者皮表曰肤文理曰腠耄昏忘也又八十曰耄时匿王方六十二故曰迫于衰耄迫近也正脉曰枯悴释衰昏昧释耄。

　　○四发明无常渐。

　　佛言大王汝之形容应不顿朽(因相有三时差别故问迁非一时顿至)王言世尊变化密移我诚不觉(化理幽隐)寒暑迁流渐至于此(总答是渐非顿下发明渐次微细流易)何以故(征何以知渐变下以变相一纪二纪不同知渐变)我年二十虽号年少颜貌已老初十岁时三十之年又衰二十于今六十又过于二观五十时宛然强壮(以纪变明渐)世尊我见密移虽此殂落其间流易且限十年(结前纪渐)若复令我微细思惟其变宁唯一纪二纪(启后年月念念之渐)实为年变岂唯年变亦兼月化何直月化兼又日迁沉思谛观刹那刹那念念之间不得停住(此以微细密移释明渐次之义)。

　　此因变相有老少则知变非顿成必由渐而至故此问明也以此渐次证上变相以变相证变之实以变之实证必变灭故下结云终从变灭此中渐次从宽及促穷尽微细刹那方是密移不觉极急之相正脉曰教中谓一念[且/八]九十刹那以利刃透九十纸为一念准分刹那尚书殂谓魂升于天落谓魄归于地乃死之别名今经借名迁谢而已。

　　○五结成无常性。

　　故知我身终从变灭。

　　此依身迁变结明无常性知身是𡚶是虚是生灭是𡚶𤼲明性也上显示无常性已竟。

　　○二显示真常性分五初问明不知许示二发明所见不异三发明能见不变四结示不变真常五结责不应谬引。

　　○初问明不知许示。

　　佛告大王汝见变化迁改不停悟知汝灭(牒已悟无常性)亦于灭时汝知身中有不灭耶(问)波斯匿王合掌白佛我实不知(实字见直上明不知下许示)佛言我今示汝不生灭性。

　　此欲示常性先问明匿王既悟无常还知有常性不知有常性缘不知为显示也身变生灭人所共知见性恒常权乘尚愚况其凡品正脉曰灭中不灭正王所昧使早知有何由惑于断见。

　　○二发明所见不异。

　　大王汝年几时见恒河水(问定所见境时)王言我生三岁慈母携我谒𦒿婆天经过此流尔时即知是恒河水(上问定境下明不异)佛言大王如汝所说二十之时衰于十岁乃至六十日月岁时念念迁变(牒变)则汝三岁见此河时至年十三其水云何(问境异不异)王言如三岁时宛然无异乃至于今年六十二亦无有异。

　　此问明所见境不异以𩔰能见性不变借此为助𩔰也正观曰恒河无异者似不异非真不异也以今日之流似昔日之流实非昔流也夫子在川上叹曰逝者如斯不舍昼夜是也此举但显能见不异后见性不异真不异也。

　　○三发明能见不变。

　　佛言汝今自伤发白面皱其面必定皱于童年(牒身有变)则汝今时观此恒河与昔童时观河之见有童耄不(问见有变无变)王言不也世尊(直答不变)。

　　此明身有老少见无童耄以𩔰见性不变也正观曰此见是本觉常光既知今日不异至于刹那刹那皆不异矣以后刹那性即前刹那性故推之无边劫海沦变之中此之真精常无变异若实究之此见精中亦有微细生灭以无明未尽故以是真妄和合今但从真而言不异也。

　　○四结示不变真常。

　　佛言大王汝面虽皱(变相)而此见精性未曾皱(无变相)皱者为变(有变相则有变)不皱非变(无变相则无变)变者受灭(有变则有灭)彼不变者元无生灭(无变则无灭)云何于中受汝生死(结明真常)。

　　此以有变则有灭对明无变则无灭结示见性之真常也前依身结明无常性此依心结明真常性乃知此心是真是实是不生灭是真发明性以满阿难𩔰出身心真妄虚实现前生灭与不生灭之愿兼酬匿王云何发挥证知此心不生灭地之请此非作家妙手何能于现前身心生灭中拈出不生灭性𩔰然若此。

　　○五结责不应谬引。

　　而犹引彼末伽黎等都言此身死后全灭。

　　此责匿王见身变能悟必灭知见性不变不能悟不灭是自惑自迷不唯自惑而又被外道断灭见所惑也上世尊发明已竟。

　　○二大众庆悟。

　　王闻是言信知身后舍生趣生与诸大众[疏-(梳-木)+甬][疏-(梳-木)+翟]欢喜得未曾有。

　　此领悟现前身灭心不灭身后不归断灭故欢喜也舍生趣生是相续常为翻断灭见若依自性不生灭言此亦生灭不常自阿难虽复得闻是言口已默然心未开悟佛开五轮指问客尘义至责阿难轮回是中自取流转乃示此心本寂自阿难闻佛示诲身心泰然至此止是𩔰示此心本常以启阿难未悟寂常之义并完寂常心性之请为示此心自有实体无动无摇不生不灭翻前分别妄想前尘影事因夺其无体今与其有体上示常心翻前妄体已竟。

　　○二示圆心翻前𡚶依分二初当机疑请二世尊发明。

　　○初当机疑请。

　　阿难即从座起礼佛合掌长跪白佛世尊若此见闻必不生灭(蹑前彼不变者元无生灭义)云何世尊名我等辈遗失真性颠倒行事(难前密示寂心责遗失真性义)愿兴慈悲洗我尘垢。

　　此阿难因佛即见性示不生灭心意谓见闻性既真常一切有情本[且/八]何故前责我等遗失真性颠倒行事盖阿难未解颠倒之意佛正谓本[且/八]不知责颠倒若毕竟无何为颠倒哉是则佛因颠倒言遗失非是远离永灭言遗失故下以手示颠倒但首尾相换而已非真有所失也正观曰七征已破六尘缘影阿难意谓六处之心固非真矣如来必离此见闻外别有指示今见即此见性示不生灭故起疑曰若果离此见闻别有不生灭性可说我等遗失真性既即此见闻便是不生灭性在我阿难未尝不有何乃责我独遗失耶。

　　○二世尊发明分二初即手示颠倒作喻二依法明颠倒责迷。

　　○初即手示颠倒作喻。

　　即时如来垂金色臂轮手下指示阿难言汝今见我母陀罗手为正为倒(双问)阿难言世间众生以此为倒(依世间答倒下脱已过)而我不知谁正谁倒(已明倒下问正)佛告阿难若世间人以此为倒(蹑依世明倒)即世间人将何为正(亦依世问正)阿难言如来𥪡臂兜罗绵手上指于空则名为正(依世答正)佛即𥪡臂告阿难言若此颠倒首尾相换诸世间人一倍瞻视(结证世间同一倒见)。

　　此世尊欲明迷心颠倒先将手上下问明世间迷事颠倒以为喻也首尾相换有二义一形容颠倒之见如此二明正颠倒时见虽首尾相换臂无移异岂有遗失哉以例后法遗失在迷不在于心。

　　○二依法明颠倒责迷分二初诘问正倒二处二发明正倒二义。

　　○初诘问正倒二处。

　　则知汝身与诸如来清净法身比类发明如来之身名正遍知汝等之身号性颠倒(分正倒之身)随汝谛观汝身佛身称颠倒者名字何处号为颠倒(正诘正倒二处)于时阿难与诸大众瞪瞢瞻仰目睛不瞬不知身心颠倒所在(众皆不知如痴不言)。

　　此分别正倒二身诘问正倒二处欲借正形倒也清净法身者不分别色心诸缘曰清净有实体性曰法身即圆妙明心宝明妙性是也知此名正遍知迷此名颠倒性佛敕观二身问但云称颠倒者名字何处不云称正遍知者名字何处阿难与众不知但叙不知颠倒所在不言正遍知所在者一省文二倒为正义以销阿难之疑也正脉曰达心包万法为正知达万法皆心为遍知如来达此名正遍知身如臂上指非新得也执色身包心为倒知执心外有法为倒见凡小执此名性颠倒身如臂下垂非真失也。

　　○二发明正倒二义分二初明正遍知示圆心二责性颠倒显圆心。

　　○初明正遍知示圆心。

　　佛兴慈悲哀愍阿难及诸大众发海潮音遍告同会(叙佛愍众不知)诸善男子我常说言(指寻常所言益见不知实颠倒故)色心诸缘及心所使诸所缘法唯心所现(正遍知在此四字)汝身汝心皆是妙明真精妙心中所现物(此发明上唯心所现四字示圆心非内外)。

　　此因会众不知正遍知所在故为发明在于诸法所生唯心所现以示此心广大圆遍了无内外本际不动岂有永灭遗失之处哉色指五根六尘心指八种识心诸缘指生色心之缘心[且/八]四及九缘色[且/八]二缘心所使指五十一心所法诸所缘法指二十四种不相应法及六种无为法皆心色上差别善恶染净等法唯心所现者真心如镜诸法如影像真心如海诸法如浮沤沤不离海像不外镜法不别心故曰唯心所现汝身汝心者转上色心之名破前于身心计内外等谬。

　　○二责性颠倒显圆心分二初正责颠倒二择明颠倒。

　　○初正责颠倒。

　　云何汝等遗失本妙圆妙明心(寂照)宝明妙性(照寂)认悟中迷(性颠倒在此四字)。

　　此正责阿难不认广大圆遍之心而认广大圆遍心中所现一物迷以为心岂非颠倒哉如是颠倒将此广大圆遍妙心迷为乌有岂非遗失哉如是遗失唯己倒见而广大圆遍妙心何曾移异岂是永失全无哉是则遗失特责倒见非责心全失本妙谓本觉性德不可思议不假修为故悟即妙明圆心迷即妙明心中所现物属妄想正脉曰心之与性体用互称心则从妙起明圆融照了如镜之光性则即明而妙凝然湛寂如镜之体心性单言各兼体用心性对举体用暂分非一定也。

　　○二释明颠倒分三初法说二喻明三结责。

　　○初法说。

　　晦昧为空(无明不觉顽然成空即迷𡚶有虚空)空晦暗中结暗成色(空则虚极而摇成风风转结暗成金及水火等是因空晦结成四大以为器界即想澄成国土)色杂𡚶想想相为身(杂结也色心和合有如是想变如是相成十二类众生差别之身即知觉乃众生)聚缘内摇(聚六尘缘影于八识执受身内流转)趣外奔逸(上内摇种子又在六根门头向外奔境)昏扰扰相以为心性(承上内摇外逸昏扰缘气结成心相)一迷为心(迷指前认字)决定惑为色身之内(的破前实居身内一句上明迷𡚶即认物为己是一倒下明迷真即性心失真又一倒故成颠倒)不知色身外洎山河虚空大地咸是妙明真心中物(此返𩔰圆心广大等于法界包于万有况蕞尔一身哉)。

　　此释上认悟中迷以明颠倒显圆心广大不可拟遗失也晦昧下形容上迷字一迷之迷及决定惑为之惑形容上认字内摇是习气种子趣外是六根现行昏则汩昏性海扰则扰动真空是认烦恼为心性即认客尘为主空真心中物并上中所现物皆照应上认物为己之物字以𡚶心从真心所现故称为物颠倒之义分明在此。

　　○二喻明。

　　譬如澄清百千大海弃之(喻迷直)唯认一浮沤体目为全潮穷尽瀛渤(喻迷𡚶)。

　　此以误认海沤喻明上真妄迷倒之状也譬如下喻不知色身外及山河等皆真心中物迷广大心为无有是迷真似失而实未失唯认下喻上一迷为心决定惑为色身之内迷虚𡚶影子为实有是迷𡚶为有亦非真有颠倒相貌亦尽此一喻。

　　○三结责。

　　汝等即是迷中倍人如我垂手等无差别如来说为可怜愍者。

　　此承上法喻详明颠倒之义结责阿难以合垂手无遗之喻释明认悟中迷一句毕销阿难之疑也倍重也迷真认𡚶是一迷认𡚶为真又一迷故曰迷中倍人即重迷人如我垂手者牒前垂手之喻合上迷中倍人之法颠倒颇类故曰等无差别颠倒沉迷固可怜愍又不解佛意以本[且/八]不知言颠倒返以永失疑难于佛是深可怜愍者也前阿难云不知真际所诣今示圆心广大周遍无内无外平等本际以酬阿难不知真际之请翻前七处𡚶计之非前夺其非在今与其本在故也上示圆心翻前𡚶依已竟并前示常心通一大科名依见示真竟此。

　　○三克定真𡚶分二初当机陈疑启请二世尊依疑解说。

　　○初当机陈疑启请。

　　阿难承佛悲救深诲(悲救生灭颠倒之见深诲寂常圆妙之心)垂泣义手而白佛言我虽承佛如是妙音(指上深诲)悟妙明心(寂照不二)元所圆满(非内非外)常住(非生非灭)心地(上述已悟佛示圆常心)而我悟佛现说法音(牒上悟妙明心悟字)现以缘心𠃔所瞻仰(明是缘心能悟有用)徒获此心未敢认为本元心地(疑圆常心不能用不敢认为自己)愿佛哀愍宣示圆音㧞我疑根归无上道。

　　此阿难将缘心瞻仰如来法音解悟圆常妙性未能亲证未得真实受用故不敢认是自己本真复请佛决明也阿难承佛下牒佛所示自己所悟圆常妙心而我悟佛下明能瞻仰能解悟全是缘心有实作用实是自己似非别物徒获下明上所示所悟圆常妙心空得其名而不能用似物非己未敢认是自己本心阿难意谓我所认缘心如来已破固不许是真性佛所示圆常心现前不能用我亦不敢认是本真必得如来再与决明真𡚶[虎-儿+((人*人)/一)]实乃敢取舍虽字明如来空示徒获明自己空悟圆音者冀佛决明真𡚶二义疑是取舍未决根是深固难㧞故愿佛哀愍为㧞之正观曰向所认缘心已蒙如来斥破矣今复举此者乃误认义解为真心耳义解者借教而生因心而解如闻佛说圆满即生圆满之解佛说常住即生常住之解佛不说时此常住圆满之解何所在耶今之学禅教者多有此病于先圣册子上觅些子知解生自足想乃曰先圣法门只如是正所谓执指为月也及到生死岸头不得济乃疑佛法无灵验何其昧哉。

　　○二世尊依疑解说分二初克定𡚶心二克定真心。

　　○初克定𡚶心分二初克定缘心无实用二克定缘心无实体。

　　○初克定缘心无实用分三初法二喻三合。

　　○初法。

　　佛告阿难汝等尚以缘心𦗟法此法亦缘非得法性。

　　此明缘心无实作用以㧞阿难执缘心有用之疑也缘心即能攀缘心是前𡚶想法即所解教义此法亦缘者指上所解教义任是菩提涅槃真如佛性皆属法尘故曰亦缘即所缘之境法性即诸法自性乃妙明真心谓以缘心所解寂常圆妙之义皆属前缘生灭等法终不得真常自性是阿难不敢认常住圆满之心为本元心地者用缘心之误也欲得诸法自性本妙明心直待缘心死尽始有相应分正观曰此法即教义法也缘心但缘教义不能至实相以心言不及故圆觉经以轮回心而入圆觉彼圆觉性即同流转义相类。

　　○二喻。

　　如人以手指月示人彼人因指当应看月若复观指以为月体此人岂唯忘失月轮亦忘其指何以故以所标指为明月故(上喻认所观教义为自心下喻尘缘妙性二不能知)岂唯忘指亦复不识明之与暗(喻真𡚶不分)何以故(征下释)即以指体(喻以教义前缘𡚶法)为月明性(喻当妙明真心)明暗二性无所了故(结明真𡚶不分)。

　　此喻明上以缘心听法不得法性详示缘心无实作用一至此也孤山曰人喻如来手指喻声教月喻真理示人喻化众生也教诠真理理是众生之心闻教自何观心离指方能识月。

　　○三合。

　　汝亦如是。

　　此四字乃合辞似缺𤼲明合法之义前破缘心阿难固执此心能事诸佛及善知识乃至行诸一切难行法事造一切业皆用此心如来但以无体究之阿难亦自揣其无体虽不敢强执为本心而瞻仰解悟犹用此心是未曾顿舍也今见佛示圆常心不能用忽生此疑谓有用之心倒非自己无用之心岂可认为己耶是前未破其用而生此疑故今先斥其用前云用诸𡚶想用我心目用攀缘心皆用此心到此方知所用皆无用也上克定缘心无实用已竟。

　　○二克定缘心无实体分四初法二喻三合四结。

　　○初法。

　　若以分别我说法音为汝心者(牒执能解之心为心)此心自应离分别音有分别性(破)。

　　此缘心无体前以究明今因破用复为分柝是则真心以体为重既有其体岂无其用故重示此缘心无体以断有用之疑根也。

　　○二喻。

　　譬如有客寄𪧐旅亭暂止便去终不常住(上客下主)而掌亭人都无所去名为亭主。

　　此喻明上分别法音之心离法音无性生灭不停也法中但明缘心喻中客喻缘心亭主喻真心。

　　○三合。

　　此亦如是(合辞)若真汝心则无所去(合亭主则真)云何离声无分别性(合客以明分别法音之心无性)斯则岂唯声分别心(蹑缘声心)分别我容离诸色相无分别性(明缘色之心无性)如是乃至分别都无(超略香味触法至于内守幽闲)非色非空拘舍离等昧为𡨋谛(杳𡨋无分别故)。

　　此以喻合明缘心离所缘法毕竟无体是客而非主也若真汝心二句以亭主合明真心无去来相云何下以客合明缘心离六尘无性生灭不常乃至非色非空犹是生灭非真主人非色非空牒上分别都无幽闲之境拘舍离即末伽黎外道名此外道立二十五谛首称𡨋谛彼谓𡨋初生觉是万法之元宗以为神我昧计为常正此非色非空之际此无分别处尚属生灭况诸分别性乎通议曰斯则下叹前六识无体如是下𢃄𩔰八识非真。

　　○四结。

　　离诸法缘无分别性则汝心性各有所还云何为主。

　　此承法喻合明缘心是客非主结成毕竟无体也诸法缘者外六尘法缘内我法缘今以体用精研缘心皆无实处是真𡚶想真非本心真不可取决定应舍无可疑也上克定妄心已竟。

　　○二克定真心分二初蹑妄问真二借缘示真。

　　○初蹑妄问真。

　　阿难言若我心性各有所还则如来说妙明元心云何无还惟垂哀愍为我宣说。

　　此阿难因佛以客主喻斥缘心有还即问如来所示本妙明心何以见其无还也。

　　○二借缘示真分三初标见𩔰真二示真无还三结责迷闷。

　　○初标见𩔰真。

　　佛告阿难且汝见我见精明元此见虽非妙精明心如第二月非是月影汝应谛听今当示汝无所还地。

　　此标见性抑扬𩔰真许为开示不还之性也汝见拣非所见所解之法因阿难不敢认为本心故言汝也见精明元是标见性此见虽非妙精明心者是抑见𩔰妙明心虽字言不是全非亦扬此见有一分真体然见之性元是八识体故称见精明元是生灭与不生灭和合因有生灭故抑之曰非因有不生灭故扬之加一虽字言虽非真犹近于真如第二月非是月影喻此见性不是缘心然二月无别体但因捏目如不捏全一真月见性亦无别体但因妄见若不立知见即一真心此亦为后破二种妄见之伏案也。

　　○二示真无还分三初示诸相有还二示见性无还三结无还本真。

　　○初示诸相有还分二初列因各有相二示相还本因。

　　○初列因各有相。

　　阿难此大讲堂洞开东方日轮升天则有明耀中夜黑月云雾晦暝则复昏暗户牖之隙则复见通墙宇之间则复观壅分别之处则复见缘顽虚之中遍是空性郁𡋯之相则纡昏尘澄霁敛氛又观清净。

　　此列八种可还之相各依本因而有也此八相中七是所缘境一是能缘心八相相返成四对明与暗对通与壅对缘与顽对尘与清对或曰前已破缘心有还今何重出曰前虽明缘心有还未引同例之法为证今借诸相可还显见性无还故将缘心列在诸相之中以证缘心同是有还之物不可认作本心故也正观曰此八略举眼根所对之缘𠑽之六根中所缘之境能缘之心皆有所还如耳根则钟声还钟闻性无还六根皆然下文所谓六湛圆明是也。

　　○二示相还本因。

　　阿难汝咸看此诸变化相(令遍观)吾今各还本所因处(许示还)云何本因(征上本所因处一句下发明)阿难此诸变化(总举诸相)明还日轮(标明还日)何以故(征下释)无日不明(返释)明因属日(正释)是故还日(结明)暗还黑月通还户牖壅还墙宇缘还分别顽虚还空郁𡋯还尘清明还霁(此七例明可知故缺征释)则诸世间一切所有不出斯类(举此八相类同一▆俱是有还)。

　　此明八种幻相从因而有从因而无全无自性类明世间一切所有皆是幻𡚶非真也正脉曰是故还日者如云随日轮而俱来者亦与日轮而俱去也上示诸相有还已竟。

　　○二示见性无还。

　　汝见八种(举所见相)见精明性(𩔰能见性)当欲谁还(诘问阿难此见当还何处谁不定义)何以故(征上谁字何故无定处可还下释明)若还于明(纵许还明)则不明时(随明去)无复见暗(若见暗则不随明去是不还于明此破)虽明暗等种种差别(所见相有差别)见无差别(能见性是一)。

　　此举见八种相之见性示无还唯一精真不同一切差别有还也盖见性圆明诸相在见性中随因缘往来生灭而见性朗然无异不变不迁岂同缘心与尘俱还哉此见不还者暂对缘心诸相粗相显此见性精细近真欲人即见性悟入真心非言见性决定不还下文云见见之时见非是见等是知此见毕竟有还。

　　○三结无还本真。

　　诸可还者自然非汝(六尘六识俱有还决不是本心)不汝还者非汝为谁(汝不还之见性自然是汝本心不是别物)。

　　此结明幻相缘心同是有还决非本心而见性不同诸相有还自然非物决是本元心地也盖此不还之性是真佛性真自己真不可舍决定应取是本元心地不可疑也上示真无还已竟。

　　○三结责迷闷。

　　则知汝心本妙明净汝自迷闷䘮本(性心失真)受轮(自取流转)于生死中常被漂溺(明上受轮)是故如来名可怜愍(同前颠倒可愍)。

　　此依本有不还之性结责阿难自迷自弃不敢认为本心返认缘心为己灵自取流转故可怜愍也本妙明净者言真心体上自[且/八]性德之相非修得此中汝心并前自然非汝不汝还者非汝而谁汝见八种汝咸看此且汝见我此七汝字皆切阿难不敢认为本元心地而言是知如来婆心为人字字见血上克定真妄已竟。

　　○四指授真性分二初阿难请示我心二世尊授与真性。

　　○初阿难请示我心。

　　阿难言我虽识此见性无还云何得知是我真性。

　　此阿难虽领悟见性无还犹疑此见与诸相混杂自他难分故不敢认是自心复请佛指明也阿难是大权启教可已不然如来以七个汝字刺之而犹不觉曰云何得知是我真性何有沉迷一至此耶前问但执缘心能用谓真心不能用此问谓见性与物混杂难分欲认见是我物亦随之是我故佛以咸物非汝分之又疑若物非我见亦随之非我故佛以自然非物云何非汝分之是则前以真𡚶不决此以心境难分故有此请。

　　○二世尊与授真性分四初定能见量𩔰见属自二施所见境显物属他三拣别自他显见非物四依自见性与授真性。

　　○初定能见量显见属自。

　　佛告阿难吾今问汝今汝未得无漏清净(自力)承佛神力(他力上明见量之由下明见量)见于初禅得无障碍(声闻初果见量)而阿那律见𨵻浮提如观掌中庵摩罗果(声闻四果见量)诸菩萨等见百千界(菩萨见量大千为一界从贤位累至圣位故云百千人地上更多总皆有限)十方如来穷尽微尘清净国土无所不瞩(如来见量无限)众生洞视不过分寸(博地凡夫见量)。

　　此世尊定能见之量大小不同令阿难识自己见量不同他人可知是我真性也因前以七汝字示之不觉故今以小大别之彼我自明矣此中声闻多分天眼菩萨多分法眼如来是佛眼慧眼摄在其中众生唯肉眼不过分寸者即隔纸膜不见外物隔皮肤不见五脏阿那律此名无灭庵摩罗此云无垢。

　　○二施所见境显物属他。

　　阿难且吾与汝观四天王所住宫殿中间遍览水陆空行虽有昏明种种形像无非前尘分别留碍。

　　此世尊唤阿难同观一切物相虽有昏明种种差别总属前尘留碍之境也四王宫殿属无情光明之物中间遍览者摄七金山大地草木等水陆空行者指一切有情。

　　○三拣别自他显见非物分三初拣物非见二点出见性三辩见非物。

　　○初拣物非见。

　　汝应于此分别自他(令阿难自己拣别)今吾将汝择于见中谁是我体谁为物象(许代拣别下正代拣别)阿难极汝见源(极尽见量)从日月宫是物非汝(是他非我)至七金山周遍谛观虽种种光亦物非汝(是他非我)更观云腾鸟飞风动尘起𣗳木山川草芥(无情境)人畜(一切有情境)咸物非汝(总上情与无情俱属他非自)。

　　此如来将阿难在阿难见中拣别诸物俱是前尘分别留碍得知诸相非见以破阿难若见是我物亦随见是我之疑也此拣从远至近从流至源故先言日月终止人畜正脉曰极尽也见源即眼根如云尽汝眼力虽与本解不合亦应理七金山者一持双二持轴三担木四善见五马耳六象鼻七鱼嘴。

　　○二点出见性。

　　阿难是诸近远诸有物性虽复差殊(结示物有差别)同汝见性清净所瞩(结示见无差别)则诸物类自有差别(按上物有差别)见性无殊(按上见无差别)此精妙明诚汝见性(按上见物各别点出见性是我非他)。

　　此按物有差别见无差别无混无杂干净点出见性是我非他也阿难下结示见与物迥别则诸下按上见物迥别自分点出见性非物实汝。

　　○三辩见非物分二初以见同物辩二以物同见辩。

　　○初以见同物辩。

　　若见是物(牒出阿难疑若物非我见亦随物非我是物)则汝亦可见吾之见(破谓见若随物是物亦应随物可见今不可见决不随物非我是物)若同见者名为见吾(此设转计因上云见不可见故转计与我同见一物时即见我见成见可见)吾不见时何不见吾不见之处(破上转计谓若见我见处名见我见亦应见我不见之处见性不二故不见之见不能见同见之见亦不能见是计同见时见我见妄也)若见不见(设转计因上以不能见不见之见破亦不见同见之见故转计亦见不见)自然非彼不见之相(破谓同见物时止见同见之物不能见同见之见见不见时不见之处尚不可见岂能见不见之见性耶)若不见吾不见之地(牒上不能见不见之处)自然非物云何非汝(承上见不可见则见不随物是物故结明云何非汝)。

　　此以见若同物亦应同物可见今展转辩不可见是知此见非物也若见是物下辩若不见下是结成谓若不见吾不见之见体亦不见吾同见之见体同见既不见吾之见吾见自然非物吾见既非物汝见亦自然非物汝见既非物云何非汝真性哉。

　　○二以物同见辩。

　　又则(异前辩)汝今见物之时汝既见物物亦见汝(见若随物是物物亦随见有见故云物亦见汝)体性纷杂(破上二句见体性有知物体性无知故云纷杂下结明)则汝与我(有情)并诸世间(无情)不成安立(纷杂)。

　　此亦破上若见是物一句谓若见果是物物亦有见今见物时应该互见岂不纷杂破坏世间相耶又则下辩体性下破今辩明见不是物以破阿难若物非我见亦随物非我之疑也上拣别自他𩔰见非物已竟。

　　○四依自见性与授真性。

　　阿难若汝见时是汝非我(此依圣凡见量各别不能混乱指示阿难自己见时即自本心非他人)见性周遍非汝而谁(此依阿难自己见量指授阿难自己真性)云何自疑汝之真性性汝不真取我求实(此结责阿难物非见彼非我了然明白不能自决真性返求于佛)。

　　此承上于诸相中拣出见性非物又于见量中分出自己见性非彼依阿难自己见性授与阿难即自本心更不可以他人他物作疑也性汝不真者性体混杂与汝不纯真谓物我迥别见性纯真云何返疑纯真之性不汝纯真取我之言与汝分柝以求其实岂非甚迷者哉自初如汝所说真所爱乐因于心自以来至此通一大科究竟遍计自性前破𡚶依𡚶体通是究竟虚𡚶自证见是心至此通是结显坚固坚固者即破遍计自性所显如实空理不动不坏故名坚固前标云常住真心性净明体是也次明错乱重标二本转名元清净体后破𡚶无性先标真有体则名妙净明心性一切心至如来建大法幢许示又名性净明心自证见是心以来中间所示手有开合见无舒卷头有动摇见无所动身有变灭见无变灭至于显圆心又名真精妙心又名圆妙明心宝明妙性借八相以辩无还即诸缘分出自体是则发挥常住真心性净明体至此曲尽微细彻底穷源矣又前破𡚶依𡚶体但破𡚶后示圆常心但𩔰真至克定真𡚶方将真𡚶二心并看妄何以为𡚶真何以为真二性比类明白然后方于万象中点出见性依阿难自己见量付与阿难曰若汝见时是汝非我▆▆▆▆▆▆▆▆▆▆▆真性之公案前破𡚶今与真文义至此一始终一结局也上究竟遍计自性已竟。

　　○二究竟遍计所执分四初破所执见量二破所执是非三破所执断常四破所执见缘。

　　○初破所执见量分二初叙执请示二依疑发明。

　　○初叙执请示。

　　阿难白佛言世尊若此见性必我非余(牒前非▆…▆)与如来观四天王胜藏宝殿居日月宫(按所见远下𩔰能见圆)此见周圆遍娑婆国(上明自己见量如是周遍下明小大所以)退归精舍秪见伽蓝(不见国王日月宫殿)清心户堂但瞻檐庑(不见伽蓝林木比前更小)世尊此见如是其体本来周遍一界(指上遍娑婆国如是广大)今在室中唯满一室(指上但瞻檐庑如是曲小上按定小大下究小大所以)为复此见缩大为小(此究见有伸缩伸小成大遍娑婆国缩大为小唯满一室)为当墙宇夹令断绝(此究见性有成坏将小补成大遍娑婆国将大断成小唯满一室)我今不知斯义所在(疑上二义不知在何义为是)愿垂弘慈为我敷演。

　　此阿难领悟见性本自真心意谓既是本真不应迁改何故小大不定耶前手有开合见无舒卷是境在见中不觉其舒卷今境有宽狭见有小大是见在境中随境小大自明矣又且不知小大所在唯在伸缩为小大耶唯在断续为小大耶冀为开演孤山曰既观初天惟见一四天下言娑婆者举其通名耳非指大千也。

　　○二依疑发明分二初究竟虚妄二结示坚固。

　　○初究竟虚妄分二初明量非真二明真非量。

　　○初明量非真分二初法二喻。

　　○初法。

　　佛告阿难一切世间大小内外诸所业事(诸量不同)各属前尘(大小诸量皆属虚妄)不应说言见有舒缩(大小诸量不在本真)。

　　此明大小外内等差别不同自是前尘虚妄之相非本真见性而有差别也不应二字责阿难之迷。

　　○二喻。

　　譬如方器中见方空(喻体下明喻义)吾复问汝此方器中所见方空(按上喻体)为复定方为不定方(问定二义)若定方者(牒)别安圆器空应不圆(破非定)若不定者(牒)在方器中应无方空(破非不定)汝言不知斯义所在(牒阿难疑辞)义性如是(见性大小之义如此虚空方圆)云何为在(结答阿难见性小大义同虚空方圆无可定指何有一定之在耶)。

　　此以虚空方圆在器不在于空喻上见性小大在前尘不在于见也方空喻见遍一界圆空喻见满一室空之方圆无定喻见之大小无伸缩断续所在可指上明量非真竟。

　　○二明真非量分二初喻二法。

　　○初喻。

　　阿难若复欲令入无方圆(欲还空本体)但除器方(除之方法)空体无方(还空本体无方圆喻还见本体无大小等)不应说言更除虚空方相所在。

　　此即前喻喻真性本无差别等量差别在于前尘也前虚空方圆无在可指今亦无在可除是则方圆在器除亦在器空体本无方圆喻见性大小无在可指亦无在可除是则大小在于前尘除亦在前尘见性本无大小等量此中双标方圆除但言方语略耳正观曰见方圆时空性不生除去方圆空性不灭。

　　○二法。

　　若如汝问入室之时缩见令小(牒阿难问下破)仰观日时汝岂挽见齐于日面(破)若筑墙宇能夹见断(牒)穿为小窦宁无续迹(破)是义不然(总结缩大为小断大为小之义不然是不应于见体上究大小所在如喻中不应说言更除虚𡚶方相所在)。

　　此明见性本真元无小大差别等相如喻中虚空本无方圆等相也谓若可缩可断亦应可挽可续既不可挽续亦无缩断之理既不可缩断而大小内外等类义不在见明矣欲见无大小但除前尘如虚空欲无方圆但除其器上究竟虚𡚶已竟。

　　○二结示坚固。

　　一切众生从无始来迷己为物(迷一真之性为小大等物)失于本心(下知心体圆明本无差别)为物所转(为小大之物转心为小大)故于是中(万物之中)观大观小(观见有大有小上是迷己为物下是悟物还己)若能转物(转小大之物入无小大)则同如来(不随物有差别)身心圆明不动道场(如来体无差别)于一毛端遍能含受十方国土(如来用无差别)。

　　此因前究竟小大内外等皆属前尘虚𡚶分别故此显示真如体用本无小大内外等限量也一切下迷境若能下悟境身心一如故曰圆明不动寂灭本际故曰道场此真如自体一法界性岂可以小大内外等相而拟议耶毛端即身中毛头正报之最小者也国土即大千世界依报之最大者也一对十方言即一多无碍毛端对国土言即小大融通正报是内依报是外正含依依入正即内外平等此真如妙用事事无碍亦岂可以大小内外等相而限量耶此正番前观大观小虚妄分别前阿难求佛发妙明心今依真如体用示一妙字以酬之上破所执见量已竟。

　　○二破所执是非分二初当机叙执二世尊开示。

　　○初当机叙执。

　　阿难白佛言世尊若此见精必我妙性(此亦牒前见性周遍非汝而谁下呈疑)今此妙性现在我前(错会见性周遍非汝而谁佛言周遍身心世界一如阿难错认面前所见宽广以为见性周遍似身心与见相外故云我前即身心前此过在一前字)见必我真(按前云何自疑汝之真性性汝不真此句正下谬执)我今身心复是何物(蹑上前字意谓身心前见必我真我之身心又名何物此因一前字将身心与见两立不能融为一体故分身分见物我难从也此过在身见边见常见我见不忘)而今身心分别有实(似非别物倒以为弃物)彼见无别分辨我身(似非我真倒认为我真此四句明上见必是我身心非我实物我颠倒此谬颠倒我下谬颠倒见)若实我心(见性)令我(身心)今见(此二句按上义下出过)见性实我而身非我(此出上二句过若所见见性实是我心则能见身心非我即物非我之身心能见我之见性是物能见我物能见我物即有情故下引佛言返难于佛)何殊如来先所难言物能见我(前佛以物能见汝破见非物今阿难引物能见我难佛证身心非物意计身心是我上叙执下请示)惟垂大慈开发未悟。

　　此阿难错解见性在身心前身心在见性外敌体角立故不能决其所从复展转谬辨返难于佛欲佛决其是非也此过自前周遍谛观一切物象分别自他中来前拣别有差别物既在面前拣别无差别见亦似在面前故起今之谬计又前拣诸物差别似实其物拣见性无差别似遍其见物既实身心亦实故与见二体并立此过一在错一前字二在身心未融后如来但破一前字前字既破身心自融是非顿息矣此与前现以缘心允所瞻仰徒获此心未敢认为本元心地之问似同但前执缘心能用故不敢认真心为我此错见性与物同前故不肯舍缘心为物。

　　○二世尊开示分二初究竟虚妄二结示坚固。

　　○初究竟虚妄分三初直破所执二曲破所执三众疑安慰。

　　○初直破所执。

　　佛告阿难今汝所言见所汝前(牒一前字)是义非实(直破)。

　　○二曲破所执分二初立义二发明。

　　○初立义。

　　若实汝前汝实见者(牒前现在我前令我今见二句)则此见精既有方所非无指示(此立在前可见之义下依义破)。

　　此将破在前之见是妄先立在前之义而后依义究破。

　　○二发明分二初发明无是见二发明无非见。

　　○初发明无是见。

　　且今与汝坐祗陀林遍观林渠及与殿堂上至日月前对恒河(张设诸相)汝今于我师子座前举手指陈是种种相(命指上所施诸相下指)阴者是林明者是日碍者是壁通者是空如是乃至(略其中品亦如是指陈)草叶纤毫大小虽殊(日月恒河大草叶纤毫小)但可有形无不指着(指面前物可指证面前见亦应可指)若必其见现在汝前(牒计)汝应以手确实指陈何者是见(敕阿难如在前物指出在前见同物无惑下如来代指)阿难当知若空是见(指)既已成见何者是空(破)若物是见(指)既已是见何者为物(破如来代指见不出下又敕阿难微细分柝)汝可微细披剥万象析出精明净妙见元指陈示我同彼诸物分明无惑(阿难既执见同物在前亦可同物别自有体指出无惑)阿难言我今于此重阁讲堂远洎恒河上观日月举手所指纵目所观指皆是物无是见者(领悟即物无有是见)世尊如佛所说况我有漏初学声闻(智浅力微)乃至菩萨亦不能于万物象前剖出精见离一切物别有自性(领悟离物无有是见)佛言如是如是。

　　此因阿难执见同物在前故令同前物指出见性与物无惑今于在前物中指见不出是前物中必无是见执见在前妄也且今下指物若必下即物指见汝可下离物指见阿难言下回佛命即物无是见世尊下回佛命离物亦无是见佛言下印其离即诸相咸无是见。

　　○二发明无非见。

　　佛复告阿难如汝所言无有见精离一切物别有自性(按其所言离物指见不出)则汝所指是物之中无是见者(牒其所指即物指见不出)今复告汝汝与如来坐祗陀林更观林苑乃至日月种种象殊必无见精受汝所指(牒定前义)汝又发明此诸物中何者非见(敕遍观诸物中指陈何物非见)阿难言我实遍见此祗陀林不知是中何者非见(领悟现前无非见者)何以故(征下发明)若𣗳非见云何见𣗳(正明)若𣗳即见复云何𣗳(助明)如是乃至若空非见云何见空(正明)若空即见复云何空(助明)我又思惟是万象中微细发明无非见者(回佛命指陈诸物无一物非见)佛言如是如是(印许无一物非见)。

　　此因前指诸物中无一物是见故复发明此诸物中无一物非见也前义𩔰此见性离一切相后义𩔰此见性即一切法唯前义则见体似不遍圆唯后义则见体似同前尘二义双举顿融身心世界浑成一体不可以彼我是非虚妄分别故也上曲破所执已竟。

　　○三众疑安慰分二初大众茫然失守二世尊安慰不霟。

　　○初大众茫然失守。

　　于是大众非无学者闻佛此言茫然不知是义终始(不知此义所来曰始不知此义所归曰终)一时惶悚(惊惧)失其所守(二义不定失守其法佛似矫乱失守其人)。

　　此有学之众闻佛二义俱印可疑是矫乱论议非真实语者故惊惶失守也是义指无是见无非见二义。

　　○二世尊安慰不霟。

　　如来知其魂虑变慑(惶悚)心生怜愍(愍其变慑)安慰阿难及诸大众诸善男子无上法王是真实语如所如说不诳不妄非末伽黎四种不死矫乱(强言曰矫越理曰乱)论议汝谛思惟(谛思二义决是真实如理之谈)无霟哀慕(佛决不辜众所守也)。

　　此世尊因大众惊惶失守以五语安慰其心嘱谛信谛思自有明白如来决不虚辱众之悲仰所宗也不矫言曰真语不乱言曰如语不欺言曰不妄语不妄言曰实语五语中似阙不异语若真实之实作实语则不妄当不异语若不妄作实语则上一实字合真为一义此中但四语四不死论解在十卷中上究竟虚妄已竟。

　　○二结示坚固分二初文殊启请二世尊发明。

　　○初文殊启请。

　　是时文殊师利法王子愍诸四众(请意)在大众中即从座起顶礼佛足合掌恭敬而白佛言(请仪下请辞)世尊此诸大众不悟如来发明二种精见色空是非是义(牒前惶悚不悟是非二义)世尊若此前缘色空等相若是见者应有所指(释明不悟前义所以)若非见者应无所瞩(释明不悟后义所以)而今不知是义(指上二义)所归(即不知二义所属之趋)故有惊怖(缘不知所属故惊怖)非是畴昔善根轻鲜(此出大众过因众疑佛矫乱佛知之又明告之不同矫乱故为众出过言此众不是善根轻少轻疑佛矫乱实不悟二义之旨也)惟愿如来大慈𤼲明此诸物象与此见精元是何物(此名难安后菩提之名亦强安耳)于其中间无是非是。

　　此无是非二义离名字相离言说相离心缘相非实智不能洞其幽旨故文殊代众请佛发明也无是非是者无是见无非是见二义无字贯下非是前阿难言我今身心复是何物总是我见难㧞此大众不悟见与见缘元是何物亦是法执难忘前浅后深味之有旨。

　　○二世尊发明分四初法二喻三合四结。

　　○初法。

　　佛告文殊及诸大众十方如来及大菩萨(证此无是非义非权小所知一𩔰大众惊疑之意二合阿难所请十方如来得成菩提妙定正此无是非是义)于其自住三摩地中(不与权小共住唯佛与佛及大菩萨自住深妙三昧)见与见缘(上见是见性下见缘是前尘)并所想相(想是心识想是浮尘根想相即内身心或想相通属识根身摄在见缘总不出根尘识三法)如虚空华本无所有(发明诸佛菩萨自住首楞严甚深三昧以金刚胜慧观根尘识世出世法如空中华当体全空此明妄不可以是非是求)此见及缘(前想相摄在缘字中)元是菩提妙净明体(前文殊大士问元是何物今答出元是菩提真体无物之真物也)云何于中有是非是(此通上真妄二义结答前问是何物今答如空华全妄于中本无是非元是菩提全真亦本无是非)。

　　此依诸佛菩萨自住首楞严甚深三昧以酬文殊不知此见及缘元是何物之问也前阿难问依妄见见有身心前缘等相故生彼我之执此答依真见见此前缘及见精皆如空华岂可以是非彼我分别哉后云若妄元无说妄因缘元无所有是也又妄则全真真则无妄元一圆明宝觉真体无二无二分无别无断故又从何分别真妄是非哉是则若真若妄俱不可以彼我是非求之又前就妄中分别故升见性抑缘心此就真中扫绝故降见性同缘尘此第二番𢃄明见性非妙精明心也。

　　○二喻。

　　文殊吾今问汝如汝文殊(一问)更有文殊是文殊者(二问)为无文殊(三问下答)如是世尊我真文殊(答第一问)无是文殊(答第二问下征明无是所以)何以故若有是者则二文殊(释明不可言是文殊)然我今日非无文殊(答第三问下结)于中实无是非二相(此总结一文殊体上不可分是非二相以喻一真心体本无是见非见二相)。

　　此以文殊一体不可分是非喻上净妙明心一真独露本无是非二相也我真文殊喻菩提妙净明体无是文殊喻妙净明体上无是见非无文殊喻妙净明体上无非见言非无文殊与无非义稍别无非谓诸物中无一物非见是非无就本体说无非就诸物说又前无非与无是之义相返今言非无与无是之义相成谓无是文殊非全无有文殊但一体上不可分是非二相故言无是在法上谓无是见非全无有真见断灭但一真见体上本无是非彼此二相故言无是若有是即有非是斯则非无是相成义无非是相返义二义俱有但前法上略今喻中明之。

　　○三合。

　　佛言此见妙明与诸空尘亦复如是(合辞下释明)本是妙明无上菩提净圆真心(合上一真文殊)妄为色空及与闻见(妄字𩔰一真体)如第二月(喻上妄字)谁为是月(合无是见即无是文殊)又谁非月(合无非见即无非文殊)文殊但一月真中间自无是月非月(依一真月结明无是月非月喻依一真心本无是见非见)。

　　此以法合喻发明无是非是之义也佛言下是法如第二下是复喻本是妙明净圆真心者合上文殊喻以见与见缘元一真心喻如文殊元是一体无处可分是非二相妄为色空二句合下二月喻以见与见缘全妄喻如二月无别体无物可分是非是二义是则文殊喻真本无是非可求二月喻妄亦无是非可指但一月真者不是离二月别依真月为真乃𩔰二月无体本空唯一月是真实此一句真妄二义皆结明也。

　　○四结。

　　是以汝今观见与尘(根身世界皆摄尘字中)种种发明(虚妄分别)名为妄想(皆是缘心用事)不能于中出是非是(明缘心用事但止于虚妄是非边不能到真实相如前云汝以缘心听法此法亦缘是也)由是精真妙觉明性故能令汝出指非指(结示真性超出是非分别指合前指陈之指出指即无是见出非指即无非见)。

　　此承前法喻合明妄本全真真本无妄故此结明精真坚固之性是非分别不可得而破坏也是以下结责阿难妄生物我分别实自迷倒乃用缘心之过由是下结𩔰常住真心坚固之体一切是非分别皆不能到前究竟是非虚妄此结示无是非真性坚固上破所执是非已竟。

　　○三破所执断常分二初当机叙执二世尊开示。

　　○初当机叙执。

　　阿难白佛言世尊诚如法王所说觉缘(觉心遍照)遍十方界(圆心)湛然常住性非生灭(常心此五句总牒所示圆常真心)与先梵志娑毗迦罗所谈𡨋谛及投灰等诸外道种说有真我遍满十方(此一句贯上𡨋谛)有何差别(此以外道𡨋谛真我难佛圆心)世尊亦曾于楞伽山为大慧等敷演斯义(此标下发明斯义)彼外道等常说自然我说因缘非彼境界(佛在楞伽山曾说斯义)我今观此觉性自然非生非灭远离一切虚妄颠倒(与自然同)似非因缘(难佛自语相违此以外道自然难佛常心)与彼自然云何开示不入群邪(谓佛示圆常觉性与彼外道𡨋谛真我之自然云何分别始得不混同自然二字贯上𡨋谛真我以外道所执皆自然故群邪即诸外道邪见)获真实心妙觉明性。

　　此阿难以外道所执自然𡨋谛真我同佛觉性遍满常住启难于佛欲佛发明不得误入邪见获真实心得正知见也正脉曰𡨋谛乃外道二十五谛中第一谛也本是法尘中灭尘非色非空之境谬称𡨋性常住夫外道穷理深者但伏六识现行种子全迷末那[且/八]在所执今𡨋谛似非八识应唯法尘投灰苦行外道也真我遍满十方者外道所执我相不出三种一大小二微细三广大此广大我也或即神我乃二十五谛中末谛也所以非真者以象外取空别有自体此但分别影事岂正觉乎楞伽山此云不可往惟神通可达大慧者彼会当机菩萨也斯义者盖广辨内教与外道所以不同之义外道说自然者大义谓内而心性外而万物悉本无因自然而然斯则拨无因果不立修证故佛广说因缘以破之因谓亲因种子缘谓助𤼲资缘内而三乘等性须由𪧐生根种复假诸教助缘方生诸果外而百谷等物亦须根种为因水土等为缘方生芽等非彼境界者大异于彼所说也。

　　○二世尊开示分二初究竟虚妄二结示坚固。

　　○初究竟虚妄分耳初破自然以除断见二破因缘以除常见。

　　○初破自然以除断见。

　　佛告阿难我今如是开示方便真实告汝(指前此见及缘元是菩提妙净明体云何于中有是非是)汝犹未悟惑为自然(责迷)阿难若必自然自须甄明有自然体(立自然义)汝且观此妙明见中以何为自(依上义问定)此见为复以明为自以暗为自以空为自以塞为自(以四处究自体)阿难若明为自(牒)应不见暗(破)若复以空为自体者(牒)应不见塞(破)如是乃至(超塞等诸法)诸暗等相以为自者(牒)则于明时见性断灭云何见明(破)。

　　此因阿难以佛示圆常妙心同外道自然故佛以四义究自体不成以破自然之执也佛告下直斥其非阿难下立自然义汝且下依义推究阿难若明下究破以明为自者见性以明为本然自体暗等同此应不见暗者谓见性既自体本明只合见明至于暗时明相既无见性亦灭以明是见自体故今既见暗则见自体非本明矣余仿此此以随缘迁变无有自性破非自体本然。

　　○二破因缘以除常见分二初当机叙执二世尊究破。

　　○初当机叙执。

　　阿难言必此妙见性非自然我今发明是因缘生心犹未明咨询如来是义云何合因缘性。

　　此阿难因佛以四义究自体不成番计因缘又不知见性何义属于因缘请佛发明也阿难下牒前义非我今下转计因缘心犹下请问因缘所以盖遍计性不称实理虚妄卜度相续不断不计自然便计因缘念念不舍苟一念不生前后际断即如如佛今阿难展转妄执总是遍计未瞥耳。

　　○二世尊究破分二初示妙性非因二示妙性非缘。

　　○初示妙性非因。

　　佛言汝言因缘(按定问义)吾复问汝汝今因见见性现前(指出见性下明其因)此见为复因明有见因暗有见因空有见因塞有见(究问因义)阿难若因明有(牒)应不见暗(破)如因暗有(牒)应不见明(暗)如是乃至因空因塞(牒)同于明暗(破同字倒上明暗)。

　　此破因缘之因也阿难下双按所问因缘义汝今下单问因阿难若因下单破因因者亲依资始也应不见暗者言见因明有全体是明明能破暗何处见暗又既因明生无明见亦随灭亦不应见暗既又见暗知非因明矣余仿此。

　　○二示妙性非缘。

　　复次阿难此见又复(拣非前因)缘明有见缘暗有见缘空有见缘塞有见(究问缘义)阿难若缘空有(牒)应不见塞(破)若缘塞有(牒)应不见空(破)如是乃至缘明缘暗(牒)同于空塞(破)。

　　此破因缘之缘也前破因详明暗略空塞今破缘详空塞略明暗文字互明缘者假借循助也此以明暗诸缘互相凌夺见性曾无迁易故非因缘上究竟虚妄已竟。

　　○二结示坚固分二初离幻显真二责迷显妙。

　　○初离幻显真。

　　当知如是精觉妙明(标示真体下离幻𩔰坚固)非因非缘亦非自然(非有句)非不自然(离无句应补一句云非不因缘)无非不非(无字贯下非是非有不非是非无此离非有非无句)无是非是(无字亦贯下是是亦有非是是亦无此离亦有亦无句此离四句下绝百非)离一切相(百非俱离离一切有)即一切法(百非俱即离一切空)。

　　此依一真觉远离四句百非显示无动无坏坚固之体以番前自然因缘粗浮颠倒分别也。

　　○二责迷显妙。

　　汝今云何于中措心(真心中心思路绝语言道断)以诸世间戏论名相(因缘自然)而得分别(此释明上二句于中措心不得)如以手掌撮摩虚空(此喻明上迷倒之[收-ㄆ+大]手掌喻分别心撮摩虚空喻分别真觉)秪益自劳(喻徒增𡚶想)虚空云何随汝执捉(喻真觉不随分别心有因缘自然)。

　　此依真觉远离一切戏论以责阿难因缘自然之计实自迷倒也法中汝今云何喻中虚空云何二云何相照应正责辞也上破所执断常已竟。

　　○四破所执见缘分二初当机质疑二世尊开示。

　　○初当机质疑。

　　阿难白佛言世尊必妙觉性非因非缘(牒定前义)世尊云何常与比丘宣说见性[且/八]四种缘所谓因空因明(此二增上缘)因心因眼(此二亲因缘此释上四种缘)是义云何(质问)。

　　此阿难因佛将因缘自然二俱远离意谓自然是外计当非之因缘乃佛平昔开示我等之教何一并皆扫除耶故引佛常说四缘质问于佛也是义云何者指此四缘之义问其果何是非若四义为非今远离乃是若四义为是今之排𢷤乃非总精真未契遍计未空故此绸缪不超脱。

　　○二世尊开示分二初究竟虚妄二结示坚固。

　　○初究竟虚妄分二初直破二究明。

　　○初直破。

　　佛言阿难我说世间诸因缘相非第一义。

　　此世尊以昔说因缘为世间法非第一义谛破阿难之疑也以第一义中本无因缘自然是非等戏论之法世尊此一答今昔之教两全昔说世间法因缘为是今说第一义谛远离因缘等为是但阿难法眼未明以世间法难第一义谛为非盖佛无是非阿难自是非而第一义中岂可以今昔是非拟议哉。

　　○二究明。

　　阿难吾复问汝诸世间人说我能见(就世人识见为见)云何名见(一问)云何不见(二问亦就世人识见何故名见何故名不见)阿难言世人因于日月灯光见种种相名之为见(此亦就世人识见答第一问)若复无此三种光明则不能见(此亦就世人识见答第二问)阿难若无明时名不见者(牒第二答不见下究破)应不见暗(此一句直破谓无明时名不见者应不见暗相可说不见既见暗相则不可说不见)若必见暗此但无明云何无见(此三句释明上义谓若不见暗可说无见若必见暗者只可说无明不可说无见)阿难若在暗时不见明故名为不见(此番上此但无明云何无见二句下以明时无暗例成)今在明时不见暗相还名不见(此以明时不见暗例上暗时不见明同名不见此正例下结成)如是二相俱名不见(此二句结明返例之义如是明暗二相比例暗时不见明明时不见暗俱名不见岂不破坏法相耶如明时无暗不可为无见暗时无明亦不可为无见此一节返成上此但无明云何无见正义)若复二相自相陵夺(明时无暗暗时无明)非汝见性于中暂无(明时见明暗时见暗)如是则知二俱名见云何不见(此因上明暗俱名不见破坏法相如许见明名见见暗亦名见故此结明明暗二种见俱名见云何见暗名为不见)。

　　此究研见缘虚妄见性独存也阿难吾复下就世人所明之见勘问阿难何以名见不见义阿难言下是阿难亦就世人所明见不见义以答佛阿难若无下直破若必见暗下是曲破若必见暗三句标立见暗亦名为见阿难若在暗时八句以暗例明俱名不见返成暗必名见若复二相七句以明例暗二俱名见以破暗名不见之迷结成二俱名见之正义证明见性离缘独存以销阿难之疑执上究竟虚妄已竟。

　　○二结示坚固分四初遣缘显见二遣见显真三斥妄责迷四结劝精修。

　　○初遣缘显见。

　　是故阿难汝今当知见明之时见非是明(遣明)见暗之时见非是暗(遣暗)见空之时见非是空(遣空)见塞之时见非是塞(遣塞)。

　　此遣去四缘结显见性坚固不随诸缘迁灭也此就诸缘粗相生灭显见性细相生灭为坚固非毕竟坚固此见性乃八识一分生灭属无明名为识精与不生灭和合切近于真相续似常故一往借此显真因属生灭故后亦遣之又见性者见属生灭性属不生灭以见无自体全依于真故依见性示真后遣之但遣见不遣性若见有实性可遣即真外别有妄体妄既有体又何名妄是则真妄之分总是见不见耳而性体岂随真妄二之耶。

　　○二遣见显真。

　　四义成就(蹑上遣缘四义既明今遣见例可知)汝复应知见见之时(例见明等之时)见非是见(例见非是明等)见犹离见见不能及(此结上起下以深斥浅尽力𩔰示精真妙性深固幽远一切俱不能到)云何复说因缘自然及和合相(此承上不被诸缘迁灭之见性尚不能到真见田地况以戏论名相而可分别哉故曰云何正斥阿难谬见也)。

　　此遣去和合妄见显示精真妙性究竟坚固不堕见闻诸数也四义下正以遣见例上遣缘显示妙净明心深极见犹下以深况浅斥阿难不虑以戏论等法分别妙性秪益自劳终不能至见见之时二句上二见字是真见下二见字是妄见见犹离见二句上一见字是真见下二见字是妄见自证见是心以来屡托见性显真至此见性亦遣独示真常可谓皮肤脱落尽独露一真实又真见者乃观照般若能通达清净实相之真智理智一如即精真妙性妄见乃虚妄颠倒能显现差别名相之眚病。

　　○三责迷䇿行。

　　汝等声闻狭劣无识不能通达清净实相(责迷)吾今诲汝(近指破所执见缘所𩔰真见远指经初以来至此通一大科名究竟遍计性𩔰空如来藏以明空观妙诲)当善思惟(䇿慧行)无得疲怠妙菩提路(䇿进行)。

　　此责阿难并诸声闻智力微弱狭劣无识不能悟入实相真理䇿𤼲悟修二行清净坚固不为邪见懈怠所惑所废也正脉谓局溺旧闻曰狭得少为足曰劣乏甄别智曰无识远离名相曰清净空有不二曰实相依果名因曰妙菩提路即奢摩他为趋菩提之妙路前云奢摩他路是从自体立名自阿难问见体本来周遍一界今在室中唯满一室为复此见缩大为小为当墙宇夹令断绝以来通破遍计所执差别名相并前破遍计自性通一大科名究竟遍计性显空如来藏以明空观空观者能空遍计自性及遍计所执诸法所显空理即空如来藏此经依一心建立三观所显空理亦三谛融通曰寂曰常曰不还曰不杂皆真谛曰身心圆明不动道场于一毛端含受十方曰离一切相即一切法即中道第一义谛曰此见及缘元是菩提即俗谛末后遣见缘见性亦遣可谓深之又深以甚深空如来藏为结归上究竟遍计性显空如来藏以明空观已竟。

　　○二究竟依他性显不空如来藏以明假观分二初当机启请二世尊开示。

　　○初当机启请。

　　阿难白佛言世尊如佛世尊为我等辈宣说因缘及与自然(叙已闻已悟)诸和合相及不和合心犹未开(叙未闻未悟)而今更闻见见非见(即见见之时见非是见略去四字)重增迷闷(叙始闻未悟)伏愿弘慈施大慧目(即清净眼)开示我等觉心明净(即妙净明心)作是语已悲泪顶礼承受圣㫖。

　　此阿难因佛一往显示见性寂常妙净离物全真𨿽未实证依𠙖佛语认为本心今闻佛又复遣除心实失措了无依倚故重增迷闷哀请开示也阿难下叙已悟未悟启请之由伏愿下所请之事。

　　○二世尊开示分二初许示二正示。

　　○初许示。

　　尔时世尊怜愍阿难及诸大众(愍其重增迷闷)将欲敷演(已说奢摩他义竟当说三摩提义欲说未说故曰将欲)大陀罗尼(此云总持谓总一切法持无量义)诸三摩提妙修行路(此三观总一假观义上一句称此三摩提总持如来藏相用无量净妙功德下一句称此三摩提为修行妙路依此三摩提路行能至菩提故)告阿难言汝虽强记但益多闻(此纵下夺)于奢摩他微密观照(此二句总一空观按前空观末后遣见𩔰真阿难未悟见见非见之㫖心增迷闷故此牒之复为发明上三摩提属假观起行故云妙修行路此奢摩他属空观故称微密观照)心犹未了(此一句夺其未明即重增迷闷)汝今谛听吾当为汝分别开示(许示)亦令将来诸有漏者获菩提果(许示之意)。

　　此世尊将欲发明三摩提义因阿难于奢摩它中微密之义未彻许为开示也尔时下经家叙佛意将说三摩提妙观告阿难下纵夺阿难于奢摩他深义未悟汝今下许为开示。

　　○二正示分二初破因缘性以释空观之疑二会真如性以明假观之体。

　　○初破因缘性以释空观之疑分二初发明妄见以示因缘本二发明和合以破因缘性。

　　○初发明妄见以示因缘本分二初究竟虚妄二结示坚固。

　　○初究竟虚妄分三初总示二见性二别列二见名三详释二见义。

　　○初总示二见性。

　　阿难一切众生(凡小)轮回世间(分假变易二种轮回)由二颠倒分别见妄(示二见性颠倒虚妄明上轮回实因于此)当处发生(乃自性虚妄非别有处来)当业轮转(乃自业牵引非别人强驱此二句发明上一由字又▆▆句为佛法中大关要唯人自悟乃切)。

　　此因阿难闻见非是见不悟见性是妄故佛总示二见之性颠倒虚妄为生死根本以开阿难之迷也颠倒分别者本无分别为有本有分别为无真妄虚实自他同别例此以分别错乱故称颠倒不实故称妄见正脉曰当处者显不动意如梦所见无量多境无量奔驰不离床枕寸步无移也当业者显无物意言惟是自业幻成妄取妄受更别无物也是则见妄能招如是大患故不可不了悟而远离也。

　　○二别列二见名。

　　云何二见(征)一者众生别业妄见(别于他人自业所感善恶境界自见自受他人不见故知是妄)二者众生同分妄见(同一室同一乡同一邦同一国同一洲诸人同业所感善恶境界唯同业之人能见他室他乡他邦他国他洲不同业者不能见故知妄)。

　　此列上二妄见之名也妄见是一体但约共不共分其名有同业共见共受称同分不同他业不同见不同受名别业又则非别业不能知其妄非同分难以晓其众故兼举二名以一人例一室乃至一洲皆妄以一室一洲同分之妄例尽十方诸有漏国同一妄见。

　　○三详释二见义分二初喻明二法合。

　　○初喻明分二初喻明别业二喻明同分。

　　○初喻明别业分二初征二释。

　　○初征。

　　云何名为别业妄见。

　　○二释分三初举示喻体二究竟无实三结明虚妄。

　　○初举示喻体。

　　阿难如世间人目有赤眚(喻妄见)夜见灯光(喻真如境)别见圆影五色重叠(喻妄境)。

　　此举眚人所见圆影非有以为妄见之喻也此举示其略下详示其妄。

　　○二究竟无实分二初即灯见究竟二离灯见究竟。

　　○初即灯见究竟。

　　于意云何(勘问阿难意可知圆影虚实否)此夜灯明所现圆影(牒前所示)为是灯色为当见色(征问圆影在灯在见)阿难此若灯色(牒上为是灯色)则非眚人何不同见(究)而此圆影唯眚之观(破圆影实非灯色)若是见色(牒上为当见色)见已成色(究)则彼眚人见圆影者名为何等(破圆影实非见色)。

　　此即灯即见究圆影不有则知圆影本无眚者妄见也。

　　○二离灯见究竟。

　　复次阿难若此圆影离灯别有(标)则合傍观屏帐几筵有圆影出(究破圆影离灯无有)离见别有(标)应非眼瞩(究)云何眚人目见圆影(破圆影离见无有)。

　　此离灯离见究圆影不有则知圆影本无不可以离即是非求也所见圆影既无能见者唯眚妄明矣。

　　○三结明虚妄。

　　是故当知色实在灯(喻万法不离自心)见病为影(喻妄见将真如为名相之境)影见俱眚(喻相见二分俱妄)见眚非病(见圆影是眚灯见非病喻悟万法是妄见理智非病)终不应言是灯是见(非即灯见病)于是中有非灯非见(非离灯见病此四句释明上见眚非病一句以不悟是眚妄于灯见上分别皆病故)如第二月(复以喻释喻二月喻圆影)非体(非天月)非影(非水月)何以故(征非体影之故)第二之观捏所成故(因在捏目故非体影此喻眚病)诸有智者不应说言此捏根元(捏目是二月根元言根元知其妄也)是形非形(形月体也是字贯下言是月是非月即双即义谓此二月虚妄不可以是非言)离见非见(离字贯下谓离见离非见即双离义谓此二月虚妄不可以非是非求也前句依形言是亦该见此句依见言离亦该形文字互见)此亦如是(以喻合喻)目眚所成(合捏目所成)今欲名谁(言圆影虚妄无可定指)是灯是见何况分别非灯非见(合二月虚妄不可以即离是非拟议二月各言形见互略即离圆影互言灯见各句是非文字变幻之妙)。

　　此结明圆影唯眚所现全无实体不可于灯见妄分是非也是故下正明影见俱眚全妄见眚下明知圆影是眚则无分别有无等病如第二下复以二月喻明圆影之喻此亦下承上二月喻合圆影喻益明圆影之妄以为别业妄见之妙喻二月喻初云非体非影后云是形非形离见非见是别了影以见代言便合灯见文义顺明故耳正观曰结显实义也前来即灯见求离灯见求皆不可得元是何物故此结云色实在灯见病为影耳谓此光色其实在灯本无圆影由见病故妄见影出是则能见所见二俱虚妄故曰影见俱眚见眚非病者若了知是眚病所为则虽见圆影不为见病达本无故终不说是非有无等上喻明别业已竟。

　　○二喻明同分分二初征二释。

　　○初征。

　　云何名为同分妄见。

　　○二释分二初举所见境二结明虚妄。

　　○初举所见境分二初广陈所依洲土二约明所见境界。

　　○初广陈所依洲土。

　　阿难此阎浮提除大海水中间平陆有三千洲(此陈须弥山南面洲数)正中大洲东西括量大国凡有二千三百(此陈三千洲内正中一大洲上大国之数略其小也)其余小洲在诸海中其间或有三两百国或一或二至于三十四十五十(此陈三千洲内除正中大洲诸余小洲随洲宽狭国土多少之数)。

　　此广陈一化境须弥山南七金山外大咸水海中所有之洲洲中所有之国为所见境界之依处也陈此诸洲国土有二义一欲明一洲一国之境先推一洲一国之源流二欲明一洲一国之妄见广陈同洲之众生所见全妄。

　　○二约明所见境界。

　　阿难若复此中有一小洲(三千洲中约一小洲)秪有两国唯一国人同感恶缘(约一国人同分妄见)则彼小洲当土众生(同分妄见众生牒上二句)睹诸一切不祥境界(同分妄见同所见境)或见二日或见两月其中乃至晕适珮玦彗孛飞流负耳虹霓种种恶相(发明上不祥境界)。

　　此约诸洲中一洲诸国中一国所有众生同业所感不祥之境以明同分妄见也温陵曰晕适珮玦日月之灾象也彗孛飞流星辰之灾象也负耳虹霓阴阳之灾象也恶气环日月曰晕日月薄食曰适妖气近日如环珮之状曰珮玦星芒偏指曰彗如彗帚也光芒四出曰孛绝迹而去曰飞光迹相连曰流阴阳之气或皆如负夹日如耳或明而为虹暗而为霓唯灾地见之故曰不祥上举所见境已竟。

　　○二结明虚妄。

　　但此国见彼国众生本所不见亦复不闻。

　　此结示一国所见之境邻国不见不闻以明其妄也但此国见如别业中唯眚之观彼国不见不闻如别业中则非眚人何不同见彼究非灯色此明非天象实有也余准别业易知故略之上喻明已竟。

　　○二法合分二初告示合法二依法正合。

　　○初告示合法。

　　阿难吾今为汝以此二事进退合明。

　　此欲将前喻合明后法先告示合明之方法也方法即进退进退合明者即前后互相合明诸解以进别退同退别进同宛转虽巧亦不出互相前后之义二事者别业同分二喻事此中先举别业为前次举同分为后以别例同是以前合明于后以明同分咸一虚妄以同例别是以后合明于前以广别业遍于一切以前后互相合明同分所见之妄了然以例十方依正同一妄见。

　　○二依法正合分二初合别业二合同分。

　　○初合别业分二初牒喻二合法。

　　○初牒喻。

　　阿难如彼别业妄见瞩灯光中所现圆影虽似前境(似非真也)终彼见者目眚所成(终非别有实是眚病)眚即见劳非色所造(释上眚成二字)然则眚者终无见咎(见眚非病即是知是眚则见非眚要此二句以明见见非见以销阿难之疑)。

　　此牒圆影之喻合明别业妄见也阿难下牒喻义虽似前境者明圆影似在目前实境其实目前本空若目前实有非眚者亦应同见言似前非真在也终彼见者二句正明上一似字谓此圆影在能见者眼中眚病所成非真有实物在前故云似也眚即见劳二句明上目眚所成者非能造所造之实法上二句但遮圆影非真在前又恐谓眚病实成圆影而圆影又成实物故下二句谓眚但是见之劳相非真有实色所成然见眚者二句结明若知圆影是眚妄则见体之上本无圆影见病故云无咎。

　　○二合法分三初正合喻义以明妄见二合明见见以释问意三结明见佛胜相全妄。

　　○初正合喻义以明妄见。

　　例汝今日以目观见山河国土及诸众生(合瞩灯光所现圆影)皆是无始见病所成(合中彼见者目眚所成)见与见缘似现前境(合虽似前境)元我觉明见所缘眚(合眚即见劳非色非造)觉(真见)见(妄见)即眚本觉明心觉缘非眚(合然见眚者终无见咎)。

　　此将前喻例法喻义法义正合以明见诸情与无情之境皆妄见也例汝下总合见与下详合见病者谓见性乃无漏妙心中之眚病故云见病即无始根本无明后云皆是觉明无漏妙心见闻觉知虚妄病缘是也所成者谓由此见病乃妄见国土众生故云见病所成以显无漏妙心本无所有此以见病遮国土众生非实有见与见缘二句见即见病属能见即见分见缘即国土众生属所见即相分谓相见二分同一自证本一妄见非有实体故云似也此又遮上见病所成一句非有实法可成元我觉明二句明上似字谓此见与见缘似前非前乃自觉明真心中见病眚妄所现耳此二句与上见病意同但见病唯法似实今以眚字合明则知其妄觉见即眚等结明真妄二见以明真本非妄矣上觉字是真见下见字是妄见即前见见非见本觉明心觉缘此句半详明上真觉非眚之眚即上妄见即真见非是妄见觉缘者即始觉真智能缘真如乃即理之智故依本觉彰名又本觉有遍照法界义亦称觉缘。

　　○二合明见见以释问意。

　　觉(真觉)所觉眚(妄觉)觉(真觉)非眚(妄觉)中(此二句牒上觉见即眚四句之义下方合明见见非见之义)此实见见(此字指上真觉妄觉实字即前真见妄见义该尽合前四句今省文故云见见)云何复名觉闻知见(由上合明真见本非妄见故结责阿难迷闷无识云何以觉闻知见之妄而名真耶是则真见不可以见名也)。

　　此以真觉非眚合明真见非妄见以释阿难错认妄见为真见之迷闷也觉所觉眚二句牒上觉见即眚觉缘非眚此实见见一句合前见见之时见非是见云何复名二句结责阿难不应迷真见为妄见谓若知真觉觉妄见是眚即知我前说见见非见云何复名真见为觉闻知见哉。

　　○三结明见佛胜相是妄。

　　是故汝今见我(即前我见如来三十二相又则纵观如来青莲华眼)及汝(即前故我发心愿舍生死又则我今观此浮根四尘秪在我面)并诸世间十类众生(即前一切世间十种异生)皆即见眚(指上三种所见圣凡染净不同皆是妄见)非见眚者(无眚病之真见)彼见真精(彼指上无眚之见此见真而不妄精而不杂唯一清净实相此以真见形上三种妄见实眚病)性非眚者故不名见(此结明前科云何复名觉闻知见之义)。

　　此结明阿难最初发心见佛三十二相之见全妄见也世尊初则心目双征破则先依奢摩它观究遍计性单破爱乐之妄心今依三摩提观究因缘性破见佛之妄见心见即根识今已究明虚妄无实阿难积劫迷颠以销多半矣正观曰此文由初阿难自陈眼见如来心生爱乐前七征等已为推破爱乐之心至是举同别二见正为推破精明之见也以此眚影之喻极彰能见所见之妄故此结示云是故汝今等依诸解以进退销文自阿难如彼众生别业妄见至此是进别业喻例别业法也上合别业已竟。

　　○二合同分分二初牒喻二合法。

　　○初牒喻分三初以同喻别二以别喻同三合明虚妄。

　　○初以同喻别。

　　阿难如彼众生同分妄见(以法名喻标同喻名)例彼妄见别业一人(以同分所见例别业所见以广圆影之妄遍一切处)。

　　此以同分喻合别业喻即以后合前明一眚之妄同诸人所见一切有见皆眚妄也此退别业法进同分喻喻别业喻也。

　　○二以别喻同。

　　一病目人(别业)同彼一国(例彼同分)。

　　此以别业喻合同分喻即以前合后明诸人所见同一人眚病所见全妄也此进别业喻喻同分喻。

　　○三合明虚妄。

　　彼见圆影眚妄所生(前喻)此众同分所现不祥同见业中瘴恶所起(后喻)俱是无始见妄所生(此正前后二喻合明同一妄见正意以别业喻同分俱妄以便例法此无始妄见四字是预明其法)。

　　此以别业同分二喻合明所见同一虚妄以例十方诸有漏国俱是见妄所现本非实有也此但释明上一病目人同彼一国之义因有结明之义故别科也正观曰由别业中引目眚为喻显妄则易以因眚见影人皆知虚故同分中引瘴恶为喻𩔰妄则难以因瘴睹相事皆如实故佛意欲彰同分之妄悉如别业之妄故有进退合明之说然目眚瘴恶所喻之法要显阿难一人及阎浮提乃至十方众生妄见咸尔又同业中瘴恶之妄犹易可知诸有漏国及诸众生虚妄病缘其实难信是故经文从狭至广以易例难展转相济也。

　　○二例法。

　　例阎浮提三千洲中(尽须弥南面所有洲与国)兼四大海娑婆世界(尽一大千世界所有国土)并洎十方诸有漏国及诸众生(尽虚空界所有世界有情无情一切境相从近至远从狭至广例不祥境界)同是觉明无漏妙心见闻觉知虚妄病缘(例瘴恶)和合妄生和合妄死(此例上所生所起所成谓尽虚空中一切世界有情无情若生若死诸幻化相皆是妄见所有)。

　　此以同业瘴恶所见不祥之妄喻合明无始妄见所现依正之妄法也盖一国至诸国一洲至多洲广洎大千远尽十方一切境相同是瘴恶妄见所现本非实有例阎浮下合所见不祥之妄同是下合能见瘴恶之妄和合下结明能见所见若生若灭同是妄见而有前标云一切众生轮回世间由二颠倒分别见妄故发明二种妄见已尽即结归轮回之因故云妄生妄死生死即轮回上究竟虚妄已竟。

　　○二结示坚固。

　　若能远离诸和合缘(和合是分断生死因缘字应上虚妄病缘)及不和合(是变易生死因此但远离下明远离之益)则复灭除诸生死因(诸指二种生死因亡果䘮)圆满菩提不生灭性(智果不生死性即相续常)清净本心本觉常住(理果本觉常住即自性常)。

　　此因究明二种颠倒妄见所显二种常住坚固之果也若能下远离二见绝轮回因圆满下因远离二见证常住二果上发明妄见以示因缘本已竟。

　　○二𤼲明和合以破因缘性分二初举前所迷二依疑𤼲明。

　　○初举前所迷。

　　阿难汝虽先悟本觉妙明性非因缘非自然性(举前为我等辈宣说因缘及与自然)而犹未明如是觉元非和合生及不和合(举前诸和合相及不和合心犹未开)。

　　此举前阿难问见见非见之时先叙已悟未悟之义复为发明也上以二种妄见已破见见之迷因言和与不和心犹未悟故举为发明。

　　○二依疑发明分二初发明和合二发明不和合。

　　○初发明和合分二初牒定疑意二依意究破。

　　○初牒定疑意。

　　阿难吾今复以前尘问汝(前破因缘自然皆依前尘故云复以)汝今犹以一切世间妄想和合诸因缘性而自疑惑证菩提心和合起者。

　　此牒定阿难所疑之意后则依意以破其疑也初二句先告明究问使知汝今犹以四句牒所疑法而自疑惑三句牒所疑意。

　　○二依疑究破分二初破杂和二破付合。

　　○初破杂和。

　　则汝今者妙净见精(指见精示菩提心)为与明和为与暗和为与通和为与塞和(问定四处)若明和者(牒)且汝观明当明现前(令其自见明相现前根境历然不昧)何处杂见(征和在何处)见相可辨(见有知相无知)杂何形相(结明何处杂见一句必无杂处可见此总究下详究)若非见者云何见明(明若非见不应见明此究明非见不得也)若即见者云何见见(明若即见不应见又见见此究明即见不得也)必见圆满何处和明(见体若圆充满虚空无缝𦉑容见岂能和耶此见圆不容明)若明圆满不合见和(明相若圆𠑽满法界无间隙容见又岂能和耶此明圆不容见)见必异明(如土与水)杂则失彼性明名字(性见也见杂明非见失见名字明杂见非明失明名字上究和义不成下结破)杂失明性(按上义性字作见看若作明自性看亦得但上性明之性准作见看)和明非义(破)彼暗与通及诸群塞亦复如是(此三相例上和明非义不须究问)。

　　此究破妙净见精不与明暗通塞杂和也则汝下示能见见与所见相问定四种和处若明下先牒破和明非义且汝观明五句约和处形[疏-(梳-木)+亦]不见破若非等四句约离即破必见等四句约不相容破见必等三句约互相夺破杂失等二句结明彼暗下例余三法。

　　○二破付合。

　　复次阿难又汝今昔妙净见精(又示见精者真无二体故)为与明合为与暗合为与通合为与塞合(问定四处)若明合者(牒)至于暗时明相已灭(如盖失函)此见即不与诸暗合(如圆盖不合方函)云何见暗(究非明合)若见暗时不与暗合(纵因上见暗合暗破不合明故此纵谓虽见暗不与合暗以成合明)与明合者应非见明(破因纵云见暗不合暗故此破谓既见则不合合则不见)既不见明(牒上应非见明一句因上以合则非见破前见则非合恐转计实是合明不见明以成见暗不合暗)云何明合了明非暗(破了明非暗是合明见明)彼暗与通及诸群塞亦复如是。

　　此究破妙净见精不与明暗通塞附合也复次下示能见与所见问定四种合处若明合者五句先牒破合明若见暗等七句纵破盖若明合不应合暗云何见暗既见暗合暗则非合明矣因纵谓虽是见暗不合于暗以不合暗成上合明下破谓既是见暗不合暗见既不合合应不见合明时应不见明此以合明不见明难破见暗不合暗下又恐转计实则合明不见明以成见暗不合暗独合于明故又牒破云既不见明云何明合了明非暗既了明非暗是合明见明既合明见明见暗亦应合暗既见暗合暗决非合明实矣彼暗下以三相例明可知资中曰上明和义如水和土今明合义如盖合函温陵曰和则杂而不辨合则附而不离上破和合已竟。

　　○二破非和合分二初当机陈疑二世尊究破。

　　○初当机陈疑。

　　阿难白佛言世尊如我思惟此妙觉元(菩提真性)与诸缘尘(明暗等尘)及心念虑(妄心诸识)非和合耶(疑问)。

　　此阿难闻和合为非转计非和合也阿难向以缘心为本性今已开悟故同缘尘列为外物独标此妙觉元为本真此一问见阿难之悟处也真际曰若和合不成即非和合形对必然故也。

　　○二世尊究破分二初破非和二破非合。

　　○初破非和。

　　佛言汝今又言觉非和合吾复问汝此妙见精非和合者(牒定)为非明和为非暗和为非通和为非塞和若非明和(牒)则见与明必有边畔汝且谛观何处是明何处是见在见在明自何为畔(究此以无分剂究畔不成下以有分剂究畔不成)阿难若明际中必无见者(牒定见明分剂不相入故云必无)则不相及(究见不至明明不至见)自不知其明相所在(按上不相及)畔云何成(破畔既不成则非非和)彼暗与通及诸群塞亦复如是。

　　此究本妙觉元与明暗通塞非非和也佛言下牒计总问定非和合为非明和下先破非和为非明和四句诘问四处为非何处和若非明和三句牒非明处和立非和义以有畔可分方见非和汝且谛观五句令谛观见明二处边畔成上非和义究边畔不出则非非和矣阿难若明三句究见明二处有际可分亦不成边畔以不相及故自不知其三句结破非和。

　　○二破非合。

　　又妙见精非和合者(牒)为非明合为非暗合为非通合为非塞合(问定四处)若非明合(牒)则见与明性相乖角(究见与明性各差别乖离各立不相触)如耳与明了不相触(喻上乖角)见且不知明相所在(按上不相触此与上不相及大同但前是边畔各分此是乖角各别)云何甄明合非合理(破)彼暗与通及诸群塞亦复如是。

　　此究妙净见精与明暗通塞非非合也又妙下牒问非合处若非下究非明合义见且下正破非合彼暗下同前例此发明和合非和合以开阿难诸和合相及不和合心犹未开之愚通前大科名破因缘性以释空观之疑问此破因缘性明假观何释空观之疑耶曰原因空观中阿难大众不悟见见非见甚深空义为销彼疑发起二种妄见之请此二种见能幻出世出世法故科入假观为销彼疑故云破因缘性以释空观之疑问前标二见云一切众生轮回世间由二颠倒分别见妄盖言二见但为世间因何云能生世出世法耶曰依不觉而有始觉本经云皆由觉明无漏妙心见闻觉知虚妄病缘和合妄生和合妄死此为世间法之因又云若能远离诸和合缘及不和合则能灭除诸生死因圆满菩提不生灭性此为出世法之因是则世出世法皆由二种妄见有无故也此二见实假观本因后经云使汝轮转生死结根唯汝六根更无他物又云令汝速证安乐解脱寂静妙常亦汝六根更非他物又云知见立知即无明本知见无见斯即涅槃是则世出世法唯此二见更无别物问既因缘属假观当云明因缘性何云破因缘性耶曰不破因缘实法则不达法空岂能涉俗修种种行耶是则须破因缘性达法空方能世出世间涉入无碍变现一切皆是菩提不思议行问古今诸解何不依此处标假观耶曰古今诸解皆因四科首云本如来藏妙真如性以真如性为空又云性真常中求于去来迷悟生死了不可得此又显然空皆以空字为碍故诸解都不作假观分其实未深究此空乃法空正涉俗之本假观之因也又会四科皆如来藏妙真如性者乃明诸法非心外别有因缘全是真如妙性乃显诸法皆真非为显空乃显藏性不空非显藏性空显不空如来藏是依真如体相性功德明假观显诸法皆真是明假观种种变现皆是无为性本然故今日诸家至此亦有知是不空皆为旧解错于前都忽略过去正观曰第二会缘入实所以次有此门而来者前则未会未有一法得入如来藏性此则山河及大地全是法王身前如披云指月披像指镜此如即波示水即器明金前则拣一切法此则收一切法若无前拣则认影为真若无后收则[撥-殳+ㄆ]波求水故必二门显㫖方周此是第一以此处为不空也通议曰已前破妄所显之空名但空耳以空而不能有故非真空今将会五蕴根尘识界并及七大本如来藏妙真如性是为即有之空名实相真空既是即有之空岂非法空入假观耶此是第二以此处为不空也又则此三妙观俱有空义前奢摩它空有所以入空此三摩提空空所以入假后禅那空空有所以超空有又则此三观本一体前空观曾不离中假经云身心圆明不动道场涉入世间于一毛端现宝王刹是也此假观亦不离空中经云性真常中求于去来迷悟生死了不可得又云本非因缘非自然性是也后中观亦不离空假经云清净本然周遍法界循业发现是也是则此三观中要通大途不可见有为有见空为空也上破因缘性以释空观之疑已竟。

　　○二会真如性以明假观之体分二初直示一心二别明万法。

　　○初直示一心分二初明妄全真二明真无妄。

　　○初明妄全真。

　　阿难汝犹未明一切浮尘(四科七大)诸幻化相(去来迷悟生死)当处出生(即和合妄生全体是如来藏性非从别来故曰当处)随处灭尽(即和合妄死亦全归如来藏性非有实物灭向别处去故曰随处随处即当处前二种妄见曰当业轮转彼明因果迁流义今明生灭不迁义故曰随处灭尽)幻妄称相(结上浮尘幻化生灭皆依幻妄言说而有本无自性)其性真为妙觉明体(结明上幻妄诸相皆无自体全体是妙觉明心即幻妄直示一心此略示下广明)如是乃至五阴六入从十二处至十八界(广开上浮尘二字)因缘和合虚妄有生(详明上当处出生)因缘别离虚妄名灭(详明上随处灭尽唯虚妄故无别住)殊不能知(应上汝犹未明)生灭去来(广开上幻化相)本如来藏常住妙明不动周圆妙真如性(详明上妙觉明体一句)。

　　此即浮尘幻妄诸相直示常住真心以真心融会万法事事皆真也汝犹未明者因前来破遍计诸法并二种妄见皆离华示空披波取水是[撥-殳+ㄆ]相显真阿难大众已明其㫖从来未示即相即真故曰汝犹未悟今欲开示故先告使知其未明今为发明也原阿难见相发心三事皆妄前已破妄心妄见今破妄相番前三妄皆归一心即清净法身也温陵曰幻无自性依真而立如华起空全体即空如泡生水全体即水故曰其性真为妙觉明体近取诸身远取诸物莫不皆然故曰如是乃至等如来藏者当人法身妙性也依果而称曰如来含摄众德曰藏未尝去来曰常住暗不能昏曰妙明不随生灭曰不动无不遍足曰周圆妙万物而至神性一切而不异曰妙真如性孤山曰五阴等诸经皆列三科谓阴处界而今有四更加六入只是破十二处中内六处也此并色心开合之殊广上浮尘诸幻化相也正观曰四科中五阴一科总破色心次三科别破色心六入破根十二处破尘十八界破识故无重繁失也。

　　○二明真无妄。

　　性真常中求于去来迷悟生死了无所得。

　　此明真如性中本无浮尘幻化诸相以显如来藏体常住妙明不动周圆也正脉曰添迷悟二字约人即是凡圣约法即生死涅槃上直示一心已竟。

　　○二别会万法分四初会五阴二会六入三会十二处四会十八界。

　　○初会五阴分二初总征二别会。

　　○初总征。

　　阿难云何五阴本如来藏妙真如性。

　　此总征五阴差别幻妄之法云何是无差别真常之性也五阴者即色受想行识五法能盖覆自性故曰五阴亦名五蕴是积聚义由此五法积聚名为众生又能积聚惑业苦故有去来迷悟生死迷为七趣五阴悟为四圣五阴妙真如性者无去来迷悟生死今真妄相背相远若此云何名妄即真耶故征之余三科例此。

　　○二别会分五初会色阴二会受阴三会想阴四会行阴五会识阴。

　　○初会色阴分三初标示色相二究竟虚妄三结示坚固。

　　○初标示色相分二初喻明二法合。

　　○初喻明。

　　阿难譬如有人以清净目(喻真智)观晴明空(喻真智照真理)唯一晴虚(喻理智一如唯一真法界)迥无所有(喻一真法界中绝无圣凡影相)其人无故不动目睛(喻性觉必明照而不寂)瞪以发劳(喻妄为明觉一念妄动为无明)则于虚空别见狂华(喻因无明不觉于清净法界妄见十一色法)复有一切狂乱非相(喻于色法妄见去来迷悟生死等相)。

　　此发明空华所起之源为色阴之喻也然以空华为喻者为究色阴虚妄本无去来迷悟生死等相正脉以非相为华灭相喻四空及二乘涅槃等妄解色灭如见非相此亦应理阿难下喻本觉元净其人下喻依真起妄则于下喻因妄有生。

　　○二法合。

　　色阴当知亦复如是。

　　此以色阴可见之相合上别见空华之喻也此色即十一色法盖本一清净法界了无圣凡依正等差别色相因无明而妄见似有如彼晴空迥无狂华起灭等相因目劳而别见本无也上标示色相已竟。

　　○二究竟虚妄。

　　阿难是诸狂华非从空来(喻色阴非真理中来)非从目出(喻色阴非真智中出此标二处非有直破)如是阿难若空来者(返牒非从空来)既从空来还从空入(究空来义)若有出入即非虚空(破此以虚空无内外非有出入若有出入则非空矣此以空无出入破)空若非空(蹑上非空即实物)自不容其华相起灭(破此以非空成碍亦不可出入破)如阿难体不容阿难(喻上非空即实体既实体自不容华出入)若目出者(返牒非从目出)既从目出还从目入(究定出入下依出入破)即此华性从目出故当合有见(究目能见所出华亦应能见)若有见者(牒华能见)去既华空旋合见眼(究华能见旋入目时自合见眼不见非从目出入也此以华有见破)若无见者(牒华无见)出既翳空旋合翳眼(究目出之华设不能见若有实体出则翳空入目亦应翳眼)又见华时目应无翳(究见华时华在空不在眼只翳空不翳眼故曰目应无翳)云何晴空号清明眼(破蹑上翳空时不翳眼为清明眼睛空时华入翳眼当名翳眼云何晴空名清明眼耶是则华空目翳华不从目出晴空目明华不从目入此以华不能见破无出入)。

　　此究华性无所从来无所去处以明色阴虚妄也阿难下直破如是下详破若空来者先牒究非从空来以喻色阴非清净法界中来既从空来二句喻色阴果从清净法界来还从清净法界入若有出入二句喻若有出入去来即非清净法界以真如性中本无去来迷悟生死等相空若非空者喻若有出入即非法界真空果非法界真空即成实法自不容其二句喻实法既成质碍岂容有别物去来生灭哉如阿难体不容阿难喻上实法不容实法若目下牒究非从目出以喻色阴不从清净真见中出既从目出二句喻既从真见出还从真见入从目出故二句喻色阴等相既从真见出亦合有知出既华空二句喻色阴等相果从智出纵横于前入真智时合见智体以有知见故色境既不能见智体是知色境非真见出矣出既翳空二句喻色阴如无知出时纵横于前旋时当翳真见又见华时二句喻见色阴等相时色出智外应名清净眼云何名妄见耶云何晴空二句喻见清净真空色相已归于智应名妄见云何见清净实相名清净道眼耶又华非空出明非无因生亦摄非他生华非目出明不自生四无生似缺不共生。

　　○三结会坚固。

　　是故当知色阴虚妄本非因缘非自然性。

　　此承上究华性无去来生灭例知色阴虚妄当体全空故此结明本如来藏妙真如性不动坚固之心也正观曰非因缘则非自他共生也非自然则非无因而有也既非因缘生又非自然有不可作一物会亦不可作无物会一切意智所不能入一切有心至此而死如大火聚婴之则烧也到此千圣不知名而众生唤作五阴六入岂非甚迷甚倒哉曰奚不名曰本如来藏耶曰果到心空时便唤作五阴复有何过若妄情未尽唤作如来藏亦如妄想思之下例此上会色阴已竟。

　　○二会受阴分三初标示受相二究竟虚妄三结示坚固。

　　○初标示受相分二初喻明二例法。

　　○初喻明。

　　阿难譬如有人手足宴安百骸调适忽如妄生(末句结上宴安调适之至即圆觉经云忽忘我身)性无违顺(无苦乐二受唯舍受)其人无故以二手掌于空相摩(喻一自证分妄分见相二分相对)于二手中妄生涩滑泠𤍠诸相(喻于见相二分中妄生苦乐等受)。

　　此就一人自体发明触受虚妄以为诸受之喻也阿难下明寂静本无一受其人下明妄动乃起诸受手足宴安喻诸根寂然百骸调适喻诸念不动忽如忘生喻人空性无违顺喻法空人法既空一无所得即清净法界妙真如性本无诸受其人无故三句喻真性无端起妄相见二分恒相对待为起受之因于二手中三句喻所起诸受依于根尘离于根尘本无诸受是则诸受因妄见而起也。

　　○二法合。

　　受阴当知亦复如是。

　　此以受阴之法合上自觉泠𤍠幻触则明受阴虚妄亦如此也此受即遍行中触受二法彼以粗细分二相此以虚明合为一法正脉曰藏性无受如人宴安迷生诸受如摩觉涩等。

　　○二究竟虚妄。

　　阿难是诸幻触(牒上涩滑泠𤍠)不从空来不从掌出(直破下究明)如是阿难若空来者(返牒上不从空来)既能触掌何不触身(究)不应虚空选择来触(返此破幻触不从空来)若从掌出(返牒不从掌出)应非待合(破此约出破谓触既掌出孤掌自出何待合耶)又掌出故(复牒下以入破)合则掌知离则触入(究既有出必有入)臂腕骨髓应亦觉知入时踪迹(破此约既有入入处踪迹应觉不觉入则非从掌出)必有觉心知出(触既掌出应知行出之迹)知入(触既掌入应知入进之迹)自有一物身中往来(究应知出入迹)何待合知要名为触(破此约出入破)。

　　此究幻触无所出入既妄以明诸受皆虚明妄想而已本非实受也阿难下直破幻触非空掌二处出来喻明诸受不从真空来不从妄见出如是阿难下究明不从空来既能触掌二句喻诸受之触既从真空而来能触妄根亦合能触智体以智识同一真空故不应虚空二句喻真空无分别不应背智向识选择而触若从掌出下究明诸受不从根出应亦觉知二句喻幻触既出于根还入于根入根踪迹深浅应觉知不知入则非根出必有觉心六句喻诸受之触既出入本根诸受觉心应自知出入何待根境合方觉知哉。

　　○三结会坚固。

　　是故当知受阴虚妄本非因缘非自然性。

　　义同前可知上会受阴已竟。

　　○三会想阴分三初标示想相二究竟虚妄三结会坚固。

　　○初标示想相分二初喻明二法合。

　　○初喻明。

　　阿难譬如有人谈说酢梅口中水出(水因想生)思蹋悬岩足心酸涩(酸从想生)。

　　此标闻说酢梅梅水在口思想悬岩岩酸至足以为想阴虚妄之喻也梅是味尘故水生于舌岩是触境故酸生于足。

　　○二法合。

　　想阴当知亦复如是。

　　此以想阴之法合上谈梅思岩之喻则知想阴融通虚妄亦如是也此想即遍行中作意想二法彼以粗细分二相为引起心念施设名言此以融通合为一法正脉曰目前身界为想所分别忆持者皆如念中之酸味思里之悬岩本非实有而坚滞不忘者想阴覆之也。

　　○二究竟虚妄。

　　如是阿难如是酸说(牒谈说酸梅)不从梅生非从口入(直破下究明)如是阿难若梅生者(返牒不从梅生)梅合自谈何待人说(究破此破酸说不从梅生)若从口入(返牒非从口入)自合口闻何须待耳(究破此以耳闻破酸说非从口入)若独耳闻(牒上何须待耳)口水何不耳中而出(破上以耳闻破非口闻此又牒破不独耳闻正明虚妄)想蹋悬岩与说相类(此以思岩类谈梅皆一般破)。

　　此究口水无有生处类彼思岩均非实有以明想阴虚妄也如是阿难下究口水虚妄想蹋下类足酸虚妄不从梅生非从口入者喻名相之境不从尘生非从根有乃虚妄分别梅合自谈者喻名相果生于尘尘应自知善恶是非何待心分别耶此破名相不生于尘自合口闻者喻名相果生于根应不待尘自合分别此破名相不生于根耳闻水不耳出者喻耳才闻眼即见眼才见鼻欲嗅以明融通虚妄真际曰与说相类者应云如是足酸非悬岩来非足心入若从岩来岩合自想何待人思若从足入足合自思何待心想若独心思何故足心觉有酸涩。

　　○三结会坚固。

　　是故当知想阴虚妄本非因缘非自然性。

　　上会想阴已竟。

　　○四会行阴分三初标示行相二究竟虚妄三结会坚固。

　　○初标示行相分二初喻明二法合。

　　○初喻明。

　　阿难譬如瀑流波浪相续前际后际不相逾越。

　　此标流水波浪起灭迁代不停以为行阴之喻也阿难譬如二句明迁流义乃生灭粗相前际后际二句明不迁义乃生灭细相此瀑流但就妄言要真妄双举水体喻真性流性喻诸识生灭如波全体是水本无自体。

　　○二法合。

　　行阴当知亦复如是。

　　此以行阴之法合上波流无有自体则知行阴虚妄也此行为十二类生生基纲纽遍于诸识在前六则粗在后二则细粗为业流湾还死此生彼细即心心不住念念不迁。

　　○二究竟虚妄。

　　阿难如是流性(牒上波浪)不因空生不因水有亦非水性非离空水(直以四义破之下究明)如是阿难若因空生(返牒不因空生)则诸十方无尽虚空成无尽流(能生空既无尽所生水亦应无尽)世界自然俱受沦溺(究破不因空生以不见沦溺则知非空生)若因水有(返牒不因水有)则此瀑流性应非水(究此以能有所有分二相)有所有相令应现在(破此以无能所相破)若即水性(返牒亦非水性因无能所即是一体)则澄清时应非水体(破此以动即水性澄应非水破理既不成非即水性)若离空水(返牒非离空水因即空水不有故离空水究)空非有外(非离空)水外无流(非离水此破不离空水)。

　　此究流性无所出处起灭无从以明行阴虚妄也阿难下直破四处非有如是阿难下究明四处非有之义不因空生喻不因真理有不因水生喻不因真智起非即水性喻识生灭非不动智不离空水喻妄不离真成无尽流者喻真空无际所生妄想生灭亦应无际无情有情应无分别性应非水者喻识性应非佛性应成二体则澄清时二句喻识若即性识灭时应无性体空非有外二句喻真空无外智外无识正脉以空水喻境与心亦应理。

　　○三结会坚固。

　　是故当知行阴虚妄本非因缘非自然性。

　　上会行阴已竟。

　　○五会识阴分三初标示识相二究竟虚妄三结会坚固。

　　○初标示识相分二初喻明二法合。

　　○初喻明。

　　阿难譬如有人(喻妄业)取频伽瓶(喻中有身)塞其两孔(喻事障塞人空理障塞法空)满中擎空(喻识)千里远行用饷他国(喻业牵识五趣流转饷他国喻识投后身)。

　　此标瓶贮空行空非往来为识性虚妄之喻也温陵曰性空真觉周遍法界一迷为识故如瓶中之空耳内外一空喻性识一体塞其两孔喻妄分同异空无来往不可擎饷喻性无生灭亦无舍受今言擎饷者比迷性为识妄随流转之状也频伽此云好音鸟名瓶形象之。

　　○二法合。

　　识阴当知亦复如是。

　　此以识阴随业受报之法合上瓶空往来无实之妄也此识是心王即藏识亦摄前七转识以用不离体故深为生死涅槃之因今如瓶空无往来以明生死即涅槃故上标示识相已竟。

　　○二究竟虚妄。

　　阿难如是虚空(牒瓶中空)非彼方来非此方入(直破下究明)如是阿难若彼方来(返牒非彼方来)则本瓶中既贮空去于本瓶地应少虚空(究破此以原置瓶之地不少虚空知非彼方来)若此方入(返牒非此方入)开孔倒瓶应见空出(究破此以瓶所至之地倒瓶不见多出虚空知非此方入)。

　　此究瓶空往来无因以明识阴舍彼生此亦妄也阿难下直破无往来如是阿难下究明非彼方来若此下究明非此方入应少虚空者喻识果舍彼来生于此则彼来处应少识性彼处犹生生不已是知非少非来应见空出者喻识果舍彼阴来入此阴此处此阴应见多出识心云何不见多出既此处不见出不见多非舍彼生此正脉以识体周遍不动用似往来亦应理。

　　○三结会坚固。

　　是故当知识阴虚妄本非因缘非自然性。

　　结义同前通论五阴色想行㨿当体虚妄破受㨿所受虚妄破识㨿相妄破前七征总破妄识二种妄见总破妄根此五阴总破妄尘曰五阴止一色法四心法何谓总破妄尘耶曰因阿难见佛胜相发心前已破心见二妄今破所见胜相亦妄佛胜相不出福智二相福相即色阴智相即四阴佛与众生迷悟虽殊俱名五阴但染净不同依所见福智俱名尘相下入处界三科是别破根尘识亦是详明阿难见相发心三俱虚妄又则此五阴虽色心共破重在破色以明如来胜相皆妄亦可此卷自初示圆常妙性克定真妄指授真性灭法界量出是非见离断常息见相总破遍计识心显如实空体已结奢摩它之观相自破二种妄见为世出世之因缘究破五阴会归藏性略明三摩提之真体也上会五阴已竟。

　　大佛顶如来密因修证了义诸菩萨万行首楞严经四依解卷第二(终)
国家图书馆善本佛典第 17 册 No. 8862 楞严经四依解


　　大佛顶如来密因修证了义诸菩萨万行首楞严经四依解卷第三

　　明湖南邵陵五台庵沙门观𢖍述

　　○二会六入分二初总征二别会。

　　○初总征。

　　复次阿难云何六入本如来藏妙真如性。

　　此按前标总征六入差别生灭之法如何得是本不生灭之性也四科已会五阴一科今明六入故云复次六入即眼耳鼻舌身意为六尘所入故云六入正观云上五阴总破色心此下别破色心。

　　○二别会分六初会眼入二会耳入三会鼻入四会舌入五会身入六会意入。

　　○初会眼入分二初究竟虚妄二结示坚固。

　　○初究竟虚妄分二初破浮尘根二破胜义根。

　　○初破浮尘根。

　　阿难即彼目睛瞪𤼵劳者(𤼵明眼根)兼目与劳同是菩根瞪𤼵劳相(究破眼根)。

　　此破眼入之浮尘根也目睛喻菩提劳喻目睛以目睛劳妄见空华喻菩提劳为目睛方见山河大地彼指前会色阴文中其人无故不动目睛瞪以𤼵劳之义彼破在色相此破在目睛。

　　○二破胜义根。

　　因于明暗二种妄尘(此明起见之由下乃所起之见)𤼵见居中吸此尘相名为见性(此𤼵明见性下究破无体)此见离彼明暗二尘毕竟无体(此三句直破无体下究竟无体之义)如是阿难当知是见非明暗来非于根出不于空生(标定三处下征明)何以故若从明来(牒)暗即随灭应非见暗(究不从明生)若从暗来(牒)明即随灭应无见明(究不从暗生)若从根生(牒)必无明暗如是见精本无自性(究不从根生)若从空出(牒)前瞩尘象归当见根(此以空有见究)又空自观何关汝入(此以见属他究此五句究破不从空生)。

　　此破眼入之胜义根也𤼵见居中即后文粘湛𤼵见吸此尘相即见精映色名为见性即结色成根问前云见性离尘有体异彼缘心今何类彼缘心一并离尘无体耶曰前云离尘有体为形缘心离尘毕竟无体是借见性指示真性又言同意别前云见性是见根所依如来藏性故云有体今云见性乃见根本体非指见根所依圆湛之性故云无体自是心非眼之后凡言见性皆指圆湛之性自见见之时见非是见之后所言见性乃明根尘互起之妄见故离尘无体又此云无体与前缘心无体不同前无体是空遍计性乃虚妄计度毕竟无体以无体明空如来藏此云无体是空因缘性以因缘自体本空全归藏性是此以见无自体明不空如来藏前浅后深义意迥别。

　　○二结示坚固。

　　是故当知眼入虚妄本非因缘非自然性。

　　此承前究竟根尘空三处皆妄故结归本如来藏不动坚固之性故云本非因缘等正脉云无有实体故虚无所从来故妄然所以无实自体者以其体即真如所以不从三处者以其出自藏性正观曰既非因缘自然毕竟唤作甚么即得古人云说似一物即不中识得拄杖子参学事毕即斯㫖哉上会眼入竟。

　　○二会耳入分二初究竟虚妄二结示坚固。

　　○初究竟虚妄分二初破浮尘根二破胜义根。

　　○初破浮尘根。

　　阿难譬如有人(喻真)以两手指急塞其耳(喻真如不守自性)耳根劳故头中作声(𤼵明耳根)兼耳与劳同是菩提瞪𤼵劳相(究破耳根)。

　　此破耳入之浮尘根也阿难下明从真起妄𠔥耳下明妄无体耳根喻菩提劳喻耳根谓头中本无声因耳成劳故妄闻声喻菩提劳为耳根故妄闻动静等声。

　　○二破胜义根。

　　因于动静二种妄尘(此明起听之由下明所起闻性)𤼵闻居中吸此尘象名听闻性(𤼵明闻性下究破)此闻离彼动静二尘毕竟无体(直破下究破)如是阿难当知是闻非动静来非于根出不于空生(标定三处下征明)何以故若从静来(牒)动即随灭应非闻动(究破不从静生)若从动来(牒)静即随灭应无觉静(究破不从动生)若从根生(牒)必无动静如是闻体本无自性(究破不从根生)若于空出(牒)有闻成性即非虚空(此以空成有情究)又空自闻何关汝入(此以自成他究此四句究破不从空生)。

　　此究破耳入之胜义根也正观曰耳闻动静犹目见明暗也诸经所说对声有闻缘明有见今经了义静亦名闻暗亦名见鼻闻通塞乃至意知生灭例亦如是。

　　○二结示坚固。

　　是故当知耳入虚妄本非因缘非自然性。

　　此准前可知上会耳入竟。

　　○三会鼻入分二初究竟虚妄二结示坚固。

　　○初究竟虚妄分二初破浮尘根二破胜义根。

　　○初破浮尘根。

　　阿难譬如有人(喻真)急畜其鼻(喻真不守自性)畜久成劳(喻因真不守自性妄成嗅性)则于鼻中闻有泠触因触分别通塞虚实如是乃至诸香臭气(此借通塞香臭之妄𤼵明鼻根之妄唯劳故尔)兼鼻与劳同是菩提瞪𤼵劳相(结破)。

　　此破鼻入之浮尘根也虚实亦通塞但敷其文故下惟以通塞究之正脉曰冷触本是身入所对之尘此因畜鼻之劳无别香臭但有冷触姑借之以例诸香臭气同一妄耳。

　　○二破胜义根。

　　因于通塞二种妄尘(此明起嗅性之由)𤼵闻居中吸此尘象名嗅闻性(𤼵明嗅性)此闻离彼通塞二尘毕竟无体(此直破下究破)当知是闻非通塞来非于根出不于空生(此标定三处下征明)何以故若从通来(牒)塞则闻灭云何知塞(究破)如因塞有(牒)通则无闻云何𤼵明香臭等触(究破)若从根生(牒)必无通塞如是闻机本无自性(究破)若从空出(牒)是闻自当回嗅汝鼻(此以空成有情究)空自有闻何关汝入(此以自成他究此五句破不从空生)。

　　此究破鼻入之胜义根也闻机即闻性如说心亦曰心机但变文耳不须别说又耳曰闻鼻亦曰闻者顺俗故也以俗嗅香臭皆言闻香臭通议曰在耳曰听闻在鼻曰嗅闻体同而用异所谓性中相知用中相背也。

　　○二结示坚固。

　　是故当知鼻入虚𡚶本非因缘非自然性。

　　上会鼻入竟。

　　○四会舌入分二初究竟虚妄二结示坚固。

　　○初究竟虚妄分二初究浮尘根二究胜义根。

　　○初究浮尘根。

　　阿难譬如有人(喻真)以舌䑛吻(喻真不守自性)熟䑛令劳(喻真不守妄成舌根)其人若病则有苦味无病之人微有甜触由甜与苦显此舌根不动之时淡性常在(此借味𤼵明舌根)兼舌与劳同是菩提瞪𤼵劳相(结破)。

　　此究破舌入之浮尘根也䑛以舌绵味熟䑛即久䑛也苦甜是变味如声之动相淡是静味故云常在对变味而言非不坏之常也。

　　○二究胜义根。

　　因甜苦淡二种妄尘(此明𤼵尝性之由)𤼵知居中吸此尘象名知味性(此𤼵明尝性)此知味性离彼甜苦及淡二尘毕竟无体(此直破下究明)如是阿难当知如是尝苦淡知非甜苦来非因淡有又非根出不于空生(标定四处下征明)何以故若甜苦来(牒)淡则知灭云何知淡(究破)若从淡出(牒)甜即知亡复云何知甜苦二相(究破)若从舌生(牒)必无甜淡及与苦尘斯知味根本无自性(究破)若于空出(牒)虚空自味非汝口知又空自知何关汝入(究破)。

　　此究破舌入之胜义根也此中变味与淡味分破作四节亦足根尘空三义。

　　○二结示坚固。

　　是故当知舌入虚妄本非因缘非自然性。

　　上会舌入竟。

　　○五会身入分二初究竟虚妄二结示坚固。

　　○初究竟虚妄分二初究浮尘根二究胜义根。

　　○初究浮尘根。

　　阿难譬如有人(喻真)以一冷手触于𤍠手(喻真不守自性)若冷势多𤍠者从冷若𤍠功胜冷者成𤍠如是以此合觉之触显于离知涉势若成因于劳触(此喻真如妄动劳为身根妄现诸触因触妄𤼵明身根妄)兼身与劳同是菩提瞪𤼵劳相(究破)。

　　此究破身入之浮尘根也正观曰身根纳触名为身入若二手相摩冷𤍠互夺两无定势足知其妄矣冷暖之触合根而知名合触因合知离故曰显于离知物离身时历然觉知是知离也涉势若成者冷𤍠之势相夺从一也。

　　○二究胜义根。

　　因于离合二种妄尘(此明起觉性之由)𤼵觉居中吸此尘象名知觉性(此𤼵明觉性)此知觉体离彼离合违顺二尘毕竟无体(此直破下究明)如是阿难当知是觉非离合来非违顺有不于根出又非空生(此标定四处下征明)何以故若合时来(牒)离当已灭云何觉离(究破)违顺二相亦复如是(此违顺例上离合一般究破)若从根出(牒)必无离合违顺四相则汝身知元无自性(究破)必于空出(牒)空自知觉何关汝入(究破)。

　　此究破身入之胜义根也此中究离合二触但明不从合生缺究离触义必有之似译时遗失。

　　○二结示坚固。

　　是故当知身入虚妄本非因缘非自然性。

　　上会身入已竟。

　　○六会意入分二初究竟虚妄二结示坚固。

　　○初究竟虚妄分二初究浮尘根二究胜义根。

　　○初究浮尘根。

　　阿难譬如有人劳倦(此劳倦正喻意知根)则眠睡熟便窹览尘斯忆失忆为忘是其颠倒生住异灭(明上[穴/(ㄐ*吾)][穴/(ㄐ*未)]忆忘微细之相)吸习中归不相逾越名意知根兼意与劳同是菩提瞪𤼵劳相(以菩提劳相结破意根无体)。

　　此究破意入之浮尘根也阿难下明依真起妄人喻菩提劳喻意根以人动久则劳因劳成窹𥧌等相喻菩提劳为意根而妄见生灭等法是其下明妄无体生住异灭者乃窹𥧌忆忘中微细生灭之相𤼵明意根离此颠倒生灭别无有体又劳倦下是因根有相是其下是由尘𤼵知忆忘通乎𥧌窹窹中有忆忘𥧌中亦有忆忘窹𥧌依色根说即肉团心忆忘依心说即七识心色心二根皆[且/八]生住异灭故曰是其颠倒等此四相终而复始流转不停故曰颠倒吸取此等生灭习气归在意根中为前五识色种子念念流转犹如瀑流波浪相续前际后际各不相到故曰不相[疏-(梳-木)+俞]越兼意下结破谓此意根乃菩提心明而不寂一念晦昧名为无明由无明转出色心等法是意根乃菩提之劳窹𥧌又是意根之劳祖其源故曰同是菩提瞪𤼵劳相瞪字乃眼根强明之状今六根皆用者正喻菩提强明不寂之义问浮尘根者谓浮于外可见故意根秘于内何名浮尘根耶曰此佛之明言非己臆见四卷经云由生灭等二种相续于妙圆中粘湛𤼵知知精映法揽法成根根元目为清净四大此是胜义根又云因名意根如幽室见浮根四尘流逸奔法此是浮尘根即肉团心也知此意根可谓无浮尘根耶前五浮尘根唯色此中𠔥心色不同。

　　○二究胜义根。

　　因于生灭二种妄尘(此明起知性之由)集知居中吸撮内尘见闻逆流流不及地名觉知性(此𤼵明知性下究破)此觉知性离彼寤寐生灭二尘毕竟无体(此直破下究明)如是阿难当知如是觉知之根(此标法下标义)非寤寐来非生灭有不于根出亦非空生(此诘定四处下征明)何以故若从寤来(牒)寐即随灭将何为寐(究破)必生时有(牒)灭即同无令谁受灭(究破)若从灭有(牒)生即灭无谁知生者(究破)若从根出(牒)寤𥧌二相随身开合(究)离斯二体此觉知者同于空华毕竟无性(破)若从空生(牒)自是空知何关汝入(究破)。

　　此究破意入之胜义根也集知异前𤼵知彼属现量故曰𤼵此具三量故曰集前五根各缘自分境意根集前落谢五尘并缘故撮字应上集字内尘即生灭等法以非前五尘共见故称内尘亦名法尘见闻逆流流不及地者释明上一内字谓内尘是五根曾缘过现境影子落在意根中念念生灭此五根缘现境名顺流缘过去境名逆流以五根逆流缘过去境实不能得故曰见闻逆流流不及地此尘唯知根集揽故名觉知性此中破寤寐二相似缺寐文义必有之受灭即领纳灭尘义则师谓受字是知字变文极是随身开合者拣寤寐二相其实寤寐乃肉团心根开合若计知性唯从根不从寤寐是寤寐与根各别则寤寐随身开合不关于根若尔果离寤寐二体何以见觉知性耶故同空华列子云其寤也形开其寐也形交即此开合义。

　　○二结示坚固。

　　是故当知意入虚妄本非因缘非自然性。

　　此承上究竟浮尘胜义二根虚妄结示本如来藏坚固之性也问前征文曰云何六入本如来藏妙真如性每结文不言如来藏但言非因缘等何耶曰征文直就体言结文承上究竟因缘等虚妄无性结之一显究破义一显如来藏德相义问科名坚固者何义曰若是因缘自然等性俱可破坏唯非因缘等性故无可破坏故名坚固即如来藏不动不坏之称上会六入已竟。

　　○三会十二处分二初总征二别会。

　　○初总征。

　　复次阿难云何十二处本如来藏妙真如性。

　　此承前标总征十二处各有分剂方所云何得归一真如性耶正脉曰处方所也定在也六根六尘故有十二相教权立言根一定在内尘一定在外又眼唯对色耳唯对声各有方所定在今融归一性正破彼方所定在也。

　　○二别会分六初会眼色处二会耳声处三会鼻香处四会舌味处五会身触处六会意法处。

　　○初会眼色处分二初究竟虚妄二结示坚固。

　　○初究竟虚妄。

　　阿难汝且观此祗陀𣗳林及诸泉池(此标指二处下究破观字即见处此字下即尘处)于意云何(征)此等(指上二处)为是色生眼见眼生色相(问定二处)阿难若复眼根生色相者(牒)见空非色(设辞)色性应销(承上既非所生色能生见亦销)销则显𤼵一切都无(按上能生既销所生色应皆尽无)色相既无谁明空质(按上色无空亦无)空亦如是(计眼生空亦如色破此究破眼生色相者妄矣)若复色尘生眼见者(牒)观空非色(设辞)见即销亡(能生色既无所生见应亡)亡则都无(按上)谁明空色(见无色空都无此破色生眼见者妄矣)。

　　此究破眼色二处不能互生既不能互生互无自性也是知二处都无自体全一妙真如性见空非色者若执眼生色相不应见空若见空时此眼生空不生色矣既无所生色能生色性应销色性即眼见也能生眼既销则一切所生色都无果全无色空亦无可显𤼵空色都无见性不有岂能生色耶观空非色者若执色生眼见观空非观色时既无能生色所生见即亡果无见性谁知空色是则空色亦全无矣岂能生见耶。

　　○二结示坚固。

　　是故当知见与色空俱无处所(无依)即色与见二处处妄(无体)本非因缘非自然性(全如)。

　　此承上究明眼色都无一定生处是知二处虚妄本如来藏不动坚固妙真如性也余五仿此上会眼色处已竟。

　　○二会耳声处分二初究竟虚妄二结示坚固。

　　○初究竟虚妄。

　　阿难汝更𦗟此祗陀园中食辨击鼓众集撞钟钟鼓音声前后相续(此标指二处下究破)于意云何(征)此等(指上二处)为是声来耳边耳往声处(问定二处)阿难若复此声来于耳边(牒)如我乞食室罗筏城在祗陀林则无有我(喻下法)此声必来阿难耳处(按定一处)目连迦叶应不俱闻何况其中一千二百五十沙门一闻钟声同来食处(究破声无定处)若复汝耳往彼声边(牒)如我归住祗陀林中在室罗城则无有我(喻下法)汝闻鼓声其耳已往击鼓之处(按定一处)钟声齐出应不俱闻何况其中象马牛羊种种音响(究破耳无定处)若无来往亦复无闻(上以有往来究二处无定此二句以无往来究二处不成)。

　　此以往来无往来究破耳声二处无定足知其𡚶也喻意一身不能并往二处以破一耳▆声闻多声一声不应至多耳若复多耳同▆叶应多声俱接一耳是知二处无定明矣前喻中无喻声城喻阿难耳祗园喻目连等耳后喻中我喻耳园喻击鼓处城喻击钟处正脉曰无往来者耳根声尘各住本位两不相到㨿此则应声𤼵耳不能闻譬城园二人决不相知又如薪火各住一处终不成烧。

　　○二结示坚固。

　　是故当知听与音声俱无处所即听与声二处虚妄本非因缘非自然性。

　　上会耳声处已竟。

　　○三会鼻香处分二初究竟虚妄二结示坚固。

　　○初究竟虚妄。

　　阿难汝又嗅此炉中[栴-丹+((舟-(白-日))-(、/、)+〡)]檀此香若复然于一铢室罗筏城四十里内同时闻气(此标指二处下究破)于意云何(征)此香为复生栴檀木生于汝鼻为生于空(此以三义问定香处)阿难若复此香生于汝鼻(牒)称鼻所生当从鼻出(按定生义)鼻非栴檀云何鼻中有栴檀气(破下妨转计)称汝闻香当于鼻入(究)鼻中出香说闻非义(破上以鼻体破非鼻出此以闻性破非鼻出此究破香不从鼻生)若生于空(牒)空性常恒香应常在(究)何藉炉中爇此枯木(破此究破香不从空生)若生于木(牒)则此香质因爇成烟若鼻得闻合蒙烟气(以应合究)其烟腾空未及遥远(以未合究)四十里内云何已闻(破此究破香不从木生)。

　　此以三处究破香无生理香处既无根处皆妄也㨿法相宗香以合知今四十里内同闻者有三义一是香殊胜一是鼻根殊胜一是𩔰了义之教根根尘尘俱遍法界故不以离合拘也今破仍以合知为定以远处同闻破之。

　　○二结示坚固。

　　是故当知香鼻与闻俱无处所即[(鼻-丌+大)*臭]与香二处虚妄本非因缘非自然性。

　　此中鼻闻二字兼浮尘胜义二根以此列前亦该有浮尘胜义言根似文隐略耳余义同前上会鼻香处已竟。

　　○四会舌味处分二初究竟虚妄二结示坚固。

　　○初究竟虚妄。

　　阿难汝常二时众中持钵其间或遇酥酪醍醐名为上味(此标指二处下究破)于意云何(微)此味为复生于空中生于舌中为生食中(此以三法问定味处)阿难若复此味生于汝舌(牒)在汝口中祗有一舌(此究定一人只有一舌)其舌尔时已成酥味遇黑石蜜应不推移(究定一舌祗知一味)若不变移不名知味(此约祗一味破)若变移者舌非多体云何多味一舌之知(此约唯一舌破此十四句究破味不生于舌)若生于食(牒)食非有识(究)云何自知(破此以无知破下以有知破)又食自知(纵)即同他食(究)何预于汝名味之知(破此七句究味不生于食)若生于空(牒)汝啖虚空当作何味(诘空何味)必其虚空若作咸味(设定一味)既咸汝舌亦咸汝面(法)则此界人同于海鱼(喻)既常受咸了不知淡(破此以不知淡破)若不识淡(究)亦不觉咸(破此以不知咸破)必无所知云何名味(此十五句究破味不从空生)。

　　此以三处究味性无所从来味性既空尝亦不有也若不变移是以味一伤舌用破若变移是以味多伤舌体破通议曰味若生于舌则一舌而不能知多味若生于食则食自知而无预于舌若生于空则根尘无干何名知味是知二皆无体。

　　○二结示坚固。

　　是故当知味舌与尝俱无处所即尝与味二俱虚妄本非因缘非自然性。

　　上会舌味处已竟。

　　○五会身触处分二初究竟虚妄二结示坚固。

　　○初究竟虚妄。

　　阿难汝常晨朝以手摩头(此标指二处下究破)于意云何(征)此摩所知(指上头手相触)谁为能触(总问)能为在手为复在头(分问)若在于手(牒)头则无知(究)云何成触(破)若在于头(牒)手则无用(究)云何名触(▆此正破▆妨转计)若各各有(纵)则汝阿难应有二身(破)若头与手一触所生(纵)则手与头当为一体(破)若一体者(纵)触则无成(破)若二体者(纵)触谁为在(究)在能非所在所非能(破)不应虚空与汝成触(因上以头手二处展转究触不得故此以虚空结破)。

　　此以头手试成一触即于头手二处究触无从足知触性元妄触既虚妄身觉可知也若在于手下约头手二处无定破若各各有下约头手二处各有破若头与手下约头手共一触破若一体下约头手一体破若二体下约头手二体破此二体与前二处无定义同但彼约头手究能触何在此约能所究触自体何在稍别通议曰此约触以辨以手摩头而为身之触也若手在手头不应知触若在头则不待手触若头触皆有触则有二知应有二身若头手是一则不成触若头手二体则触无定在。

　　○二结示坚固。

　　是故当知觉触与身俱无处所即身与触二俱虚妄本非因缘非自然性。

　　此觉与身二字亦约浮尘胜义二根言余义同前上会身触处竟。

　　○六会意法处分二初究竟虚妄二结示坚固。

　　○初究竟虚妄。

　　阿难汝常意中所缘善恶无记三性生成法则(此标指二处下究破)此法为复即心所生为当离心别有方所(问定二处)阿难若即心者(牒)法则非尘(究)非心所缘云何成处(破此四句即意根　究破法尘无处)若离于心别有方所(牒)则法自性为知非知(问定二义)知则名心异汝非尘(究)同他心量(破此约异汝有知破)即汝即心(纵)云何汝心更二于汝(破此约即汝有知破此破有知竟)若非知者(牒)此尘既非色声香味离合泠暖及虚空相当于何在(究)今于色空都无表示(破此即五尘究破法尘无处)不应人间更有空外(究)心非所缘处从谁立(破此离五尘究破法尘无处自若离于心至此是离意根究破法尘无处)。

　　此以即心离心二处究破法尘无寄所缘既无能缘可知也善恶无记三性生成法则者有二说一以前五识[且/八]三性缘性境时落谢影子亦[且/八]三性此影子非前五识所缘称为内尘以[且/八]生住异灭微细之相称为法尘此尘在意根中念念流转忆之现前名生忘之不现名灭今㨿揽尘斯忆根境历然故曰生成法则此属𢃄质境一以意识中[且/八]计度变自能变起善恶无记等事历然可对此亦名生成法则此属独影境二义前义犹准非心所缘者此按上非尘二字结破即心法处不成异汝非尘者因离心别有故异汝因知则名心故非尘既名心又非汝岂不是他人心量耶自身中岂容他心哉是则异汝有知名法尘者妄矣即汝即心者因前异汝为非故此设许即汝即心此即字翻前异字谓此尘既有知即是自己心以离前过故曰即汝即心下破云既即汝即心不应离心别有方所若离心别有一心亦是汝心即一人有二心也故曰云何汝心更二于汝是则即汝有知名法尘者妄矣又即汝心元是一体无有二相今何心境相对宛然与汝为二乎心非所缘处从谁立者前谓法尘即心即心一体心不自缘故曰非心所缘结破即心为法尘之执今于色空外内究法尘处不可得不知此法尘果何在乎心不能缘故曰心非所缘处从谁立此结破离心别有法尘之执前谓非尘故曰非心所缘此谓绝朕故曰心非所缘二结句颠倒心非二字深有意焉。

　　○二结示坚固。

　　是故当知法则与心俱无处所则意与法二俱虚妄本非因缘非自然性。

　　此中心意二字亦兼胜义浮尘二根言上会十二处已竟。

　　○四会十八界分二初总征二别会。

　　○初总征。

　　复次阿难云何十八界本如来藏妙真如性。

　　此依前标总征十八界各有种族各有分剂不相杂乱云何得归无碍妙真如性耶正观曰古云根尘识三各六分内外中为界界者种族义六各从其类故又因义根尘识三相因而生故。

　　○二别会分六初会初三界二会二三界三会三三界四会四三界五会五三界六会六三界。

　　○初会初三界分二初究竟虚妄二结示坚固。

　　○初究竟虚妄。

　　阿难如汝所明(就其所解)眼色为缘生于眼识(此示所明初三界法)此识为复因眼所生以眼为界因色所生以色为界(此举识一法就眼色二处诘定界义下究破)阿难若因眼生(牒)既无色空无可分别(究)纵有汝识欲[將-爿+ㄐ]何用(破此眼生就浮尘根破谓独根无境识无可用)汝见又非青黄赤白无所表示(究)从何立界(破此见无表示就胜义根破此究破眼生识界无因矣)若因色生(牒)空无色时汝识应灭(究)云何识知是虚空性(破此以识随色灭不应识空破)若色变时汝亦识其色相迁变(纵)汝识不迁(究)界从何立(破此以识不随色灭孤立无界破)从变则变界相亦无(此覆结明前义识随色灭界无因立前但以不应识空破故此以界相自无结明)不变则恒(牒)既从色生应不识知虚空所在(此覆结明后义识不随色灭则恒应不识空前但以界无从立破故此以不应识空重结此究破色生识界无因矣)若兼二种眼色共生(别举)合则中离离则两合(究)体性杂乱云何成界(破此究破眼色共生识界无因)。

　　此以眼色离合究破识界无从中界既无内外自空是知眼色识三都无实也从变之变字是色变则变之变字是识变谓从其色变则识亦变承上后义不变既非故此以从变救之随救随破故云界相自无其文自不迁而来其义结明前义汝识应灭之案不变则恒者其文亦从上则变而来其义为结明后义汝识不迁之案其大意则识从变不应识空不成界相识不从变亦不应识空不成界相但文字错纵前后互明合则中离者谓眼色共生识界则识界是眼色合成如函盖合中自有罅故曰中离离则一半有知一半无知知则合根不知则合境则此识体知不知杂乱中亦无名界从谁立中论云诸法不自生亦不从他生不共不无因是故说无生从根生自生也从色生他生也根尘合生共生也虚空生无因生也此四生法前后间出总显无生之义。

　　○二结示坚固。

　　是故当知眼色为缘生眼识界三处都无(此结三处全妄)则眼与色及色界三本非因缘非自然性(此结三处全如)。

　　此承上究破眼色识三处界限不成种族非有故此结明全一无坏无杂不动坚固妙真如性也色界者即色识界也此即识界上名眼识界是依根张名此名色识界是依境张名后二仿此上会初三界已竟。

　　○二会二三界分二初究竟虚妄二结示坚固。

　　○初究竟虚妄。

　　阿难又汝所明(就其所解)耳声为缘生于耳识(此示所明二三界法)此识为复因耳所生以耳为界因声所生以声为界(此举识一法就耳声二处诘定界义下究破)阿难若因耳生(牒)动静二相既不现前根不成知(究)必无所知知尚无成识何形貌(破此约胜义根破)若取耳闻(纵)无动静故(究)闻无所成(破此破上闻性)云何耳形杂色触尘名为识界(此究破上耳质此约浮尘根破)则耳识界复从谁立(此总结上浮尘胜义二根俱难立界故曰界从谁立)若生于声(牒)识因声有则不关闻(究)亡闻则亡声相所在(破此正破下纵破)识从声生(覆牒)许声因闻而有声相(此究定因闻有声)闻应闻识(此究定声识同闻)不闻非界(破)闻则同声(纵)识已被闻(究)谁知闻识(破)若有知者(纵)终如草木(破此自若生于声至此究破识界不因声生)不应声闻杂成中界(此究破根境共生识界不成此正破在识)界无中位(按上句)则内外相复从何成(此承上识界不成根境二界不有)。

　　此从耳声离合究破识界无因识既不有根境亦空也正观曰若因耳下破根生也旧曰若因耳生等破胜义也若无前境根自无知若实无知更有何识若取耳闻等破浮尘根也设取浮尘之耳容有闻者若无动静亦不成闻云何将此可见浮尘杂色触法为识界也盖耳以色香味触四尘为体故曰杂色触法若生于声下破境生也谓既从声生则不用闻根如塞却两耳则不知声相所在不知声则识不有矣识从声生下牒转计谓我言声生亦不遮闻许因闻根而有声相若尔声能生识声即识也耳闻声时即是闻识且能知之识已成所闻之声谁为能知知此闻识耶不应下破共生。

　　○二结示坚固。

　　是故当知耳声为缘生耳识界三处都无则耳与声及声界三本非因缘非自然性。

　　上会二三界已竟。

　　○三会三三界分二初究竟虚妄二结示坚固。

　　○初究竟虚妄。

　　阿难又汝所明鼻香为缘生于鼻识此识为复因鼻所生以鼻为界因香所生以香为界(此举识一法就鼻香二处诘定界义下究破)阿难若因鼻生(牒)则汝心中以何为鼻(诘问)为取肉形双𤓰之相为取臭知动摇之性(问定浮尘胜义二根取谁为准)若取肉形(设取浮尘为鼻)肉质乃身身知即触(究非鼻体)名身非鼻名触即尘(究无鼻名)鼻尚无名云何立界(此结破浮尘根不得成鼻)若取嗅知(设取胜义为鼻)又汝心中以何为知(诘问知性所在下以肉空香三处究之)以肉为知(此肉指鼻端言)则肉之知元触非鼻(此破以肉为知不成)以空为知(此空指鼻孔言)空则自知肉应非觉(究)如是则应虚空是汝(此按上空则自知结破)汝身非知今日阿难应无所在(此按上肉应非觉结破觉破以空为知不成)以香为知(此香指境言)知自属香何预于汝(破此正破下纵破)若香臭气必生汝鼻(纵)则彼香臭二种流气不生伊兰及栴檀木(此按定鼻生香不应待物)二物不来汝自嗅鼻为香为臭(究)臭则非香香应非臭(破)若香臭二俱能闻者(纵)则汝一人应有两鼻对我问道有二阿难(究)谁为汝体(破)若鼻是一香臭无二(纵)臭既为香香复成臭(究)二性不有界从谁立(破上历肉空香三处究嗅性并前肉形总破识从鼻生者妄矣)若因香生(牒下究破)识因香有(法)如眼有见不能观眼(喻)因香有故应不知香(合上究下结破)知即非生不知非识(此但约识结破)香非知有香界不成识不知香因界则非从香建立(此约香识互夺结破此究识从香生者妄矣)既无中间不成内外(此约识无夺根境亦无)彼诸闻性毕竟虚妄(此承上根境既空识性亦空此四句大意是破根境共生但文字转折不明显)。

　　此约鼻香二处究破鼻识界无体也初究鼻根复为二节先究浮尘以肉形即身身知即触破次究胜义根复分三节初究肉为知以肉知缘触非鼻破次究空为知以自他无定处破后究香为知复为二节初以香自知何预于汝正破下展转纵破复为三节若香臭气下约一鼻不应香臭俱生破若香臭二下以香臭二鼻应有二破若鼻是一下以鼻是一香臭亦应成一破此中展转究浮尘胜义二根之名尚不可得岂能生识界耶若因香生下究识不应香生识果因香生如眼有见不能观眼香既生识岂能知香许知即非香生若不知又非识矣二义不成故下结云香非知不有识不知香因界自无此究破识从香生者妄矣下复以三缘互夺而鼻香识三毕竟虚妄明矣正脉曰由鼻孔之空既有知性则一切虚空皆应是汝又鼻上之肉既无知性则汝遍身之肉皆应非知下蹑此二意遂成无在之过盖约空是汝则虚空无在而汝亦应无在约身无知则纵身有在而亦应不觉其在于何处也。

　　○二结示坚固。

　　是故当知鼻香为缘生鼻识界三处都无则鼻与香及香界三本非因缘非自然性。

　　上会三三界已竟。

　　○四会四三界分二初究竟虚妄二结示坚固。

　　○初究竟虚妄。

　　阿难又汝所明舌味为缘生于舌识此识为复因舌所生以舌为界因味所生以味为界(此举识一法于舌味二处诘定界义下究破)阿难若因舌生(牒)则诸世间甘蔗(甜)乌梅(酸)黄连(苦)石盐(咸)细辛姜桂(辣)都无有味(遮物味)汝自尝舌为甜为苦(诘舌自味)若舌性苦(设)谁来尝舌舌不自尝(究)孰为知觉(破此以苦究舌性不成)舌性非苦(设)味自不生(究)云何立界(破此以非苦究舌性不成此究破识不生于舌)若因味生(牒下究)识自为味(法)同于舌根应不自尝(喻)云何识知是味非味(合此约识味一体破)又一切味非一物生(究)味既多生识应多体(破此约味多识体亦多破)识体若一(离前过)体必味生(按定所明)咸淡甘辛(四味)和合(汤药肴馔等)俱生(本味生成等)诸变异相(酒酢蜂蜜等)同为一味应无分别(按识体究)分别既无则不名识(按识用究)云何复名舌味识界(破此约识一味性亦一破此究破识不生于味)不应虚空生汝心识(此破舌识不生虚空)舌味和合(设)即于是中原无自性(究)云何界生(破)。

　　此于舌味二处究破识界不有复究之于虚空及舌味和合义俱不成是知寻常所明因缘等义尽属空名俱无实体也若因舌生下破自生若因味生下破他生不应虚空下破无因生舌味和合下破共生此四无生义唯此界显然余界文字影略义必有之元无自性者谓舌味和合一体一半知一半无知将何为识界故曰元无自性。

　　○二结示坚固。

　　是故当知舌味为缘生舌识界三处都无则舌与味及舌界三本非因缘非自然性。

　　此舌界者舌识界也前三识界从境张名此后三识界从根张名上会四三界已竟。

　　○五会五三界分二初究竟虚妄二结示坚固。

　　○初究竟虚妄。

　　阿难又汝所明身触为缘生于身识此识为复因身所生以身为界因触所生以触为界(此举识一法于身触二处问定界义下究破)阿难若因身生(牒)必无离合二觉观缘(究)身何所识(破此破离触身亦同无岂能生识)若因触生(牒)必无汝身(究)谁有非身知离合者(破此破离身触亦不有岂能生识)阿难物不触知身知有触(此以身触合则方有结明前身触各离都无之义下复破此合有)知身即触(身因触方知身即触也)知触即身(物因身知触触即身也此按定合则相即义下方究破)即触非身(推上前句身即触无身矣)即身非触(推上后句触即身无触矣)身触二相元无处所(此结破)合身即为身自体性(此重结合义不成)离身即是虚空等相(此重结离义不成)内外不成(承上身触二无)中云何立(根境既无从谁生识)中不复立(按上识无)内外性空(根境亦无此究根境识三缘互夺俱无)则汝识生从谁立界(此总结破)。

　　此以离合究破身触无性识界不成则寻常所明因缘等法皆虚妄计度也若因身生下遮触无身破自生觉观即身胜义根离合二触为此觉观助𤼵之缘故曰二觉观缘若无境缘则根不成知故曰身何所识觉观有指识言者于理无妨若因触生下遮身无触破他生物不触知下以身触相即相夺破共生物不触知者物不能自𤼵触知物若自知触即成有情身知有触一句成上物不自知触义此二句但明物不自触似阙身不自觉因触方知补此二句义方周以合下文相即相非之义合身二句结明前身触相即等义离身二句结明前身触互遮等义内外下蹑前根境既空识性何有三法互夺总结识界不成也。

　　○二结示坚固。

　　是故当知身触为缘生身识界三处都无则身与触及身界三本非因缘非自然性。

　　上会五三界已竟。

　　○六会六三界分二初究竟虚妄二结示坚固。

　　○初究竟虚妄。

　　阿难又汝所明(就其所解)意法为缘生于意识(此示上所明六三界法)此识为复因意所生以意为界因法所生以法为界(此举识一法于意法二处诘定界义下究破)阿难若因意生(牒)于汝意中必有所思(法尘)𤼵明汝意(此正究)若无前法意无所生(此一破)离缘(离法尘)无形(无意根形)识将何用(二破此承上根尘既无纵有识无分别用)又汝识心与诸思量(例前此当浮尘根此指心根当第七识)兼了别性(例前当胜义根此指意识亲生心种子)为同为异(因意识浮尘胜义二根俱有色心二法微细难辨故今重复约识与根征起下究明)同意即意(究问)云何所生(破同即一体岂又为能所耶)异意不同(牒)应无所识(根有知识若无识方成异义此按定下究破)若无所识(蹑上)云何意生(究谓根有知岂所生识返无识耶是无识不合意生)若有所识(蹑上无识不成故设为有识)云何识意(究谓识从根生既无前尘将何▆识如眼识不缘眼根岂意识返识意根耶是有识不合识意)惟同与异二性无成界云何立(结破)若因法生(牒)世间诸法不离五尘(将诸法收于五处)汝观色法(眼尘)及诸声法(耳尘)香法(鼻尘)味法(舌尘)及与触法(身尘)相状分明以对五根非意所摄(此令于五尘谛观披究各对于五根非意对之法尘)汝识决定依于法生(尽其所解决不可移)汝今谛观法法何状(就其所解敕令谛观法法即法尘之法)若离色空(色尘)动静(声尘)通塞(香尘)合离(触尘)生灭(法尘)越此诸相终无所得(因前即五尘究法尘不得故此离五尘究法尘亦不可得)生则色空诸法等生(非别有生法体)灭则色空诸法等灭(非别有灭法体此释明上生灭二字非同色空等有实体故)所因既无(无法尘)因生有识作何相状(此蹑前即五尘离五尘究法尘不得已无相状因法生识又作何相状耶)相状不有界云何生(此结破不因法生)。

　　此依意法二处展转究破根尘都无影响因之生识相状不有也阿难又汝下按定界义阿难若因下约根破于汝意中等明唯意无尘破不因根生又汝识心等明识与根同异破不因根生若因法生下约尘破若因法生之法字指内法尘诸法等法指五根所对外尘实法依于法生及法法何状三法字亦指内法尘生则色空下结明法尘无别自体乃五尘生灭之假名根尘既无实体如何生识故结云界云何生。

　　○二结示坚固。

　　是故当知意法为缘生意识界三处都无则意与法及意界三本非因缘非自然性。

　　上会十八界已竟通前四科是别会万法并初直示一心名会真如性以明假观之体及初破因缘性以释空观之疑总一大科名究竟依他性显不空如来藏以明假观已竟。

　　○三究竟圆成性显空不空如来藏以明中观分二初阿难疑请二世尊开示。

　　○初阿难疑请。

　　阿难白佛言世尊如来常说和合因缘(引佛言为证)一切世间种种变化皆因四大和合𤼵明(此释明上和合因缘四字)云何如来因缘自然二俱排𢷤(以昔闻与今说相返疑佛自语相违无定故曰云何)我今不知斯义所属(此正出已疑不知今昔所说归何为正)惟垂哀愍开示众生中道了义无戏论法(此因已不知故为众哀请)。

　　此阿难请示也当机闻前四科因缘自然俱非疑佛语与自宗相违故引佛常说因缘义意质证于佛谓非自然犹可云何因缘自然一并排𢷤岂不毁斥自宗耶若昔说为是不宜有今义如今义为正不应有昔说不知二义属谁为正二说各偏于有无似非中道取舍难决似非了义言说无定似乎戏论故请开示正脉谓一切下四句撮略一宗之大义一切世间谓一者根身即众生情世间也二者器界即无情器世间也皆各[且/八]多种变化四大谓地水火风此依诸经说依此经说应有七大𤼵明犹言出现也问佛于前显示见性已将因缘自然等破尽何阿难今又疑之答前约见性示真性故阿难但领性体非因缘等而诸法因缘之执如故焉今闻阴处界悉非因缘和合是以又起斯疑也盖前疑一性而此疑万相耳孤山谓阿难执昔所谈世谛疑今所演第一义谛将恐众生闻昔和合则滞于有闻今排𢷤则溺于空不达中道动成戏论故又此经阿难最初见佛以十方如来得成菩提妙奢摩他三摩禅那三观为请世尊初告阿难大众有三摩提名大佛顶首楞严王[且/八]足万行十方如来一门超出妙庄严路此拈一观告示三观之总名自七处征心以去皆开示奢摩他义七征方完阿难未悟复请之曰惟愿世尊大慈哀愍开示我等奢摩他路令诸阐提隳弥戾车世尊复为究竟遍计自体及所执诸法开示奢摩他义已究尽无余阿难寻以三摩提为请曰伏愿弘慈施大慧目开示我等觉心明净大慧目即三摩提尔时世尊将欲敷演大陀罗尼诸三摩提妙修行路告阿难言汝虽强记但益多闻于奢摩他微密观照心犹未了世尊先示二见以了空观之疑次会四科以示假观之相开示三摩提义亦究竟显了阿难即以中观为请曰开示众生中道了义无戏论法大抵此经三观一体圆融无碍虽空虽假皆是中道了义但言说差别不无次第先开示空如来藏非不空也次开示不空如来藏非空也疑非中道犹有空不空余义未尽似非了义故有今请。

　　○二世尊开示分二初责迷许说二微细开示。

　　○初责迷许说分二初责迷二许说。

　　○初责迷。

　　尔时世尊告阿难言汝先厌离声闻缘觉诸小乘法(指阿难初见佛自言一向多闻未全道力)𤼵心勤求无上菩提(指阿难最初殷勤启请十方如来得成菩提等)故我今时为汝开示第一义谛(指前空与不空二藏性皆第一义谛中道了义无戏论法)如何复将世间戏论妄想因缘而自缠绕(责其真妄不识小大莫辨颠倒甚矣此法下喻)汝虽多闻如说药人真药现前不能分别(此喻阿难虽求大法大法现前不能领会)如来说为真可怜愍(责其迷甚)。

　　此世尊将示中道了义先责阿难迷倒使其整心自悟则不辜如来一往开示也尔时下世尊自述今说异昔说之缘以破阿难之疑谓汝昔爱乐小法故我姑就汝等说世间因缘等义今因汝先厌小求大故我为汝开示第一义谛岂可还为汝说小乘因缘法耶今昔迥别小大自异自当领取玄㫖如何复以因缘而自缠绕若尔不舍因缘故步何用进求菩提耶如来今日排𢷤因缘等正是弃戏论而示了义如何不识复请于我可谓迷倒之甚正脉曰此法喻互有影略盖阿难本有二失一吝于旧闻而不能顿舍一昏于今教而不能识取今乃于法中独责吝于旧闻于喻中独责昏于今教若全二意应云汝方厌权乘而求正觉我正𢷤戏论而谈了义汝即当尽捐因缘之旧闻而欣领超情之了义可也何乃缠绕旧闻而昏疑了义如人说药实未亲采误执假药而真药现前反疑弃之岂不甚可愍哉。

　　○二许说。

　　汝今谛听(敕精心专𦗟)吾当为汝分别开示(许说)亦令当来修大乘者通达实相(益后益大)阿难默然承佛圣㫖(奉佛谛听之命)。

　　此世尊因阿难哀请中道了义为益后来修大乘者故命谛听许示也实相者即诸法真实之相自经初开示空如来藏毕如来已责阿难汝等声闻狭劣无识不能通达清净实相今出不空如来藏入空不空如来藏复许为开示是知三种藏性皆是实相绝戏论法但前后言说稍有次第浅深至后言清净本然周遍法界循业𤼵现方满实相之全量也上责迷许说已竟。

　　○二微细开示分二初总出戏论以示中道了义二遍示圆成以明中道了义。

　　○初总出戏论以示中道了义。

　　阿难如汝所言(按定阿难所言勘其所见)四大和合𤼲明世间种种变化(出上所言义下究破)阿难若彼大性(指四大性)体非和合则不能与诸大杂和(破此法下喻)犹如虚空不和诸色(虚空性一不和诸色喻大性体真不和诸相)若和合者(牒)同于变化(情器诸相)始终相成(如种子生苗苗复成种子)生灭相续(如前波续后波后波续前波)生死死生(明上相续)生生死死(明上相续无尽)如旋火轮未有休息(此喻相续不停)。

　　此就阿难所言四大和合之义𤼵明大性本如来藏不变随缘不同虚空之自顽随缘不变不同火轮之速迁不堕二边绝诸戏论以晓阿难不知了义所属之愚也若彼大性下究非和合意显非不和合以明循业𤼵现义若和合下究和合意显非和合以明清净本然义大性即如来藏心诸大即坚湿暖动之相及变化生灭等相问和合与因缘其义何别曰和合似近于因缘但有浅深耳因缘者如种子为因水土为缘因缘[且/八]足方生谷麦等芽有能所相此粗浅易知和合者如水土和合成泥离水土别无泥自体又生灭与不生灭和合而为藏识此相精细难辨凡破妄计必先因缘等而后和合亦从浅至深之义是因缘与和合相近非和合与自然相近此义当密照方知。

　　○二遍示圆成以明中道了义分七初示地大圆成二示火大圆成三示水大圆成四示风大圆成五示空大圆成六示见大圆成七示识大圆成。

　　○初示地大圆成分二初究竟虚妄二结示坚固。

　　○初究竟虚妄分二初立和合义二究非和合。

　　○初立和合义。

　　阿难如水成冰冰还成水(喻下法)汝观地性(总标地大)粗为大地细为微尘(粗细对观)至邻虚尘柝彼极微色边际相七分所成(细中又细)更柝邻虚即实空性(细入空性上明地性)阿难若此邻虚柝成虚空当知虚空出生色相(此例上水冰之喻水既成冰冰还成水此邻虚色既成虚空则虚空还成色相)。

　　此以水冰相成喻邻虚虚空亦当互生方成和合之义也立定此义下照此义究之不与水冰喻齐则知色空非和合明矣温陵曰尘之细者曰微细之又细者曰极微微之又微曰邻虚极微之尘犹有微色故名色边际相柝极微为七分则微色殆虚故名邻虚。

　　○二究非和合。

　　汝今问言由和合故出生世间诸变化相(牒定问义下究破)汝且观此一邻虚尘用几虚空和合而有(就彼所言按上当知虚空出生色相诘问用几虚空和合而有邻虚色相)不应邻虚合成邻虚(究此二句靠住上邻虚决是虚空合成则可余物不可以邻虚至微余物合之即粗色虚空若不得言和合则邻虚和合无因矣)又邻虚尘柝入空者(牒上若此邻虚柝成虚空)因几色相合成虚空(究下结破)若色合时合色非空(结破用几色相合成虚空与水成冰相反)若空合时合空非色(结破用几虚空合成邻虚与冰成水相反)色犹可柝空云何合(此总结破上句与水成冰纵许可比下句与冰成水不齐和合之义不成矣)。

　　此于一邻虚尘究破地大非和合也邻虚可柝成空空不能合成邻虚与前水冰相成不齐则非和合而有也此假文字错纵转折言有尽意无穷如镜像水月可见不可捉摸最难措笔上究竟虚空已竟。

　　○二结示坚固分二初正结二反结。

　　○初正结。

　　汝元不知如来藏中(此指出色空所在此是体大)性色真空(以真空成上性色不同质碍幻色自性清净故曰真空)性空真色(以真色成上性空非是断灭顽空是真实相故曰真色此二句是随相立名)清净(明上色空自性清净)本然(明上色空不属修成)周遍法界(上句是一相字此句是一大字此二句是明上如实相大如此)随众生心(有胜劣)应所知量(有大小)循业𤼵现(业字照上心量二字此三句通属用大)。

　　此正结显如来藏中性色圆成清净本然周遍法界也以清净本然则非和合以循业𤼵现则非不和合不落断常永绝戏论无坏无杂甚深坚固之妙性前四科中破根尘等色至此究地大以邻虚一色非邻虚合成又非虚空合成但破其因缘和合无所从来以明虚妄皆未指其来处在于何所今方指出真实在䖏谓种种诸色无别有体皆如来藏中性色本然循业𤼵现至此不唯地大晓然得所即前四科中诸有法相皆知归属问性色真空性空真色与色即是空空即是色同否曰大不同彼相即色空乃循业𤼵现之色空此色空乃未𤼵之性真故非彼同又设彼色即空之空指性言即摄相归性彼色即此四科七大中等色非如来藏之性色此性色即彼即空之空非彼即色之色二义俱不同此性色即藏性真空但有现色之性故名性色正示诸色之本源正观曰初言如来藏中举其法体性色真空等示其德相如来藏体本无差别形彼七大染幻差别而有差别德相之名谓形彼染幻之色而得性色真色之名形彼染幻之空而得性空真空之名乃至形彼染幻之识而得性识真识之名又如来藏永离一切染幻相故得真空名以如来藏自性不空而为七大真实性故得性色名乃至性识名然由离妄故真实由真实故离妄故性色真空相依而互举也客尘烦恼所不能染故称清净恒沙性德本自圆成故曰本然一一天真一一明妙全体真如故一一皆曰周遍法界此是真如德相不空藏体不可作俗谛染幻色空释之彼俗谛染幻色空有生灭相有染碍相毕竟无性彻底唯空从本以来与如来藏不相应故正脉曰心以根性言有胜有劣量以心知言有大有小若但以劣心小量致之则所以应之以粗少之色者固无不副其心而无不满其量也若能以胜心大量致之则所以应之以广妙之色者亦无不副其心而无不满其量也世出世间有为无为亦复如是。

　　○二反结。

　　世间无知(不知性具相用)惑为因缘及自然性(不知本然故惑为因缘不知随应故惑为自然)皆是识心分别计度(反𩔰上藏性心思路绝)但有言说都无实义(反𩔰上藏性语言道断)。

　　此结责阿难大众不知诸法所自来妄计因缘自然之纡惑反显如来藏性不可思议也世间有二一者学者世间二者凡夫世间此二世间圣凡虽别计心外有法均也故皆为因缘自然所惑但有分别皆非了义但有言说皆成戏论此四句一责阿难大众之谬一反显如来藏性非和合非不和合中道了义无戏论法上示地大圆成已竟。

　　○二示火大圆成分二初究竟虚妄二结示坚固。

　　○初究竟虚妄分二初立和合义二究非和合。

　　○初立和合义。

　　阿难火性无我寄于诸缘(明火无自体)汝观城中未食之家欲炊㸑时手执阳燧日前求火(此𤼵明火性上法下喻)阿难名和合者(此标和合之名下明和合之实)如我与汝一千二百五十比丘今为一众(合众成一)众虽为一(牒上起下)诘其根本各各有身(一还开众)皆有所生氏族名字(此明众各有本下明各本之实)如舍利弗婆罗门种优楼频螺迦叶波种乃至阿难瞿昙种姓。

　　此先立定和合义例破火性非和合也法中阳燧向日出火与众为一似和合也喻中众开有本求火于日镜及艾皆非种族与喻不齐似非和合也槜李曰阳燧崔豹古今注云以铜为之如镜之状照物则影倒向日则火出淮南子曰阳燧火方诸也论𢖍曰于五月丙午日午时销炼五方石圆如镜中央洼婆罗门此云净裔优楼频螺此云木𤓰林迦叶波此云大龟氏瞿昙此云地最胜亦云日种后代改姓释迦。

　　○二究非和合。

　　阿难若此火性因和合有(此标定火性和合下究破)彼手执镜于日求火(牒上火性来缘)此火为从镜中而出为从艾出为于日来(问定三处)阿难若日来者(牒)自能烧汝手中之艾(艾与日远)来处林木皆应受焚(林与日近此四句以远况近究火非从日来似缺破句)若镜中出(牒)自能于镜(内因)出然于艾(外缘)镜何不镕(此三句正究)纡汝手执尚无𤍠相云何融泮(此三句证上镕字以结破火不从镜出)若生于艾(牒)何藉日镜光明相接然后火生(此究破火不从艾生)汝又谛观(教阿难自己密察)镜因手执(察镜有处)日从天来(察日有处)艾本地生(察艾有处)火从何方游历于此(察火常从何处来此上离破下合破)日镜相远非和非合(此二句一是合破一是结前)不应火光无从自有(此起后义自镜因手执至此通是形容上谛观二字)。

　　此于日镜艾三处究火无来处与上和合之喻众虽为一各有所生氏族名字之义不类是知火性非和合也前离破例上一众各本义不成后合破例上合众为一义不成决非和合矣又前三处但是究火无来处至日镜相远二句是总结破火非和合不应火光二句是启后义谓日镜等皆有来处而火何独无来处耶故曰不应火光无从自有下方指出火之来处上究竟虚妄已竟。

　　○二结示坚固分二初正结二反结。

　　○初正结。

　　汝犹不知如来藏中(示火来处体大)性火真空性空真火(随相立名)清净本然(相)周遍法界(量此四句明相大)随众生心应所知量(随应二字正𩔰用)阿难当知世人一处执镜一处火生遍法界执满世间起起遍世间宁有方所(此明一大字)遍业𤼵现(此𤼵现二字破四种生此十句明用大)。

　　此正结示如来藏中性火圆成实相坚固为诸火大之本源也正脉曰盖就上求火之事以推开征验可见随心应量无有限极也此取凡夫现境尚无限极圣人分上喻可知矣。

　　○二反结。

　　世间无知惑为因缘及自然性皆是识心分别计度但有言说都无实义。

　　上示火大圆成已竟。

　　○三示水大圆成分二初究竟虚妄二结示坚固。

　　○初究竟虚妄分二初𤼵明水性二究非和合。

　　○初𤼵明水性。

　　阿难水性不定流息无恒(此正明水性)如室罗城(处)迦毗罗仙斫迦罗仙及波头摩诃萨多等诸大幻师(人)求大阴精(水)用和幻药(明水之用)是诸师等于白月昼(求水之时)手执方诸(求水之物)承月中水(月是水源此三句明求水之法)。

　　此𤼵明水性出处如此也决则流壅则息此明水性无定体正脉曰迦毗罗此云青色斫迦罗此云鸳鸯波头摩诃萨多未详温陵曰四皆外道善幻术者也其曰求大阴精及承月中水者顺诸师计从月出也十五夜为望望前为白月望后为黑月月当正午光皎如昼故称为昼方诸阴燧水精珠也孤山引高诱注淮阳子乃云大蛤拭𤍠向月则水生也而经文明白言珠况珠亦蛤出以珠取水应亦拭𤍠矣。

　　○二究非和合。

　　此水为复从珠中出空中自有为从月来(此征定三处下究破)阿难若从月来(牒)尚能远方令珠出水(珠远)所经林木皆应吐流(林近)流则何待方珠所出(此六句究下是破)不流明水非从月降(此结破水不从月来)若从珠出(牒)则此珠中常应流水何待中宵承白月昼(此究破水不从珠出)若从空生(牒)空性无边水当无际(此以能所不异究)从人洎天皆同滔溺(此成上水当无际一句)云何复有水陆空行(此破上滔溺不成以明水不从空生)汝更谛观(教令密察)月从天陟(察月有处)珠因手持(察珠有处)承珠水盘本人敷设(察盘有虚)水从何方流注于此(此结破无从)月珠相远非和非合不应水精无从自有(此起后自月从天陟至此通是形容谛观二字)。

　　此于月珠空三处究水大非和合也此水为复下依现智究竟汝更谛观下教比智密察月珠相远下总结破正脉曰经临也即照临之谓也远方者言珠比所经林木尚为隔远又如月当正南则自珠以南之林木皆是所经近处或珠在平地则高阜以上之林木皆是所经近处此是以远证近之必流也。

　　○二结示坚固分二初正结二反结。

　　○初正结。

　　汝尚不知如来藏中(指出水大根源体大)性水真空性空真水(随相立名)清净本然(自相)周遍法界(自量此四句相大)随众生心应所知量(明用)一处执珠一处水出遍法界执满法界生生满世间宁有方所(此六句明大)循业𤼵现(此九句总明用大)。

　　此结指水大之根源正示妙性圆成坚固之真诣也。

　　○二反结。

　　世间无知惑为因缘及自然性皆是识心分别计度但有言说都无实义。

　　此结责迷谬反显如来藏三大之实义也上示水大圆成已竟。

　　○四示风大圆成分二初究竟虚妄二结示坚固。

　　○初究竟虚妄分二初𤼵明风性二究非和合。

　　○初𤼵明风性。

　　阿难风性无体(无质碍)动静不常(风以动为性动静互𩔰均为风性)汝常整衣入于大众僧伽梨角动及傍人则有微风拂彼人面(此𤼵明风出处如此)。

　　此借阿难整衣𤼵明风性也盖风之动静有情无情小大多种今借整衣为近众目以便究破僧伽梨此云大衣。

　　○二究非和合。

　　此风为复出袈裟角𤼵于虚空生彼人面(征定三处下究破)阿难此风若复出袈裟角(牒)汝乃披风其衣飞摇应离汝体(此以动究)我今说法会中垂衣(示静相)汝看我衣风何所在(究风所在下结明)不应衣中有藏风地(此六句以静究似缺破句此究风不从衣生)若生虚空(牒)汝衣不动何因无拂(此以空自有风不假他缘究)虚空常住风应常生(此以空常难风常究)若无风时虚空当灭(此以风无常难空亦无常究)灭风可见(明上无风可言以共见故)灭空何状(明上空灭即非以无状可见故)若有生灭不名虚空(此二句还破上虚空当灭一句)名为虚空云何风出(以风空性隔故不应风出此四句属破此究破风不从空生)若风自生被拂之面(牒)从彼面生当应拂汝(正究)自汝整衣云何倒拂(此破上拂汝不成以明风不从彼面生)汝审谛观(教令密察)整衣在汝(察衣有处)面属彼人(察面有处)虚空寂然不参流动(察空寂然)风自谁方鼓动来此(察风无处)风空性隔非和非合(此约风空性隔总结破风性非和合)不应风性无从自有(此二句起后)。

　　此于空衣及面三处究破风性无从是知非和合也若有生灭不名虚空者生灭是有为虚空是无为生灭是有形质虚空无形质生灭是去来虚空无去来此二法敌体相反故曰若有生灭即名物类不名虚空若名虚空即寂然不动云何风出耶此结破风不从空生自汝整衣云何倒拂者此二句极易明不知古来转折反难之者何也此二句明白破应当拂汝之义以破风不生彼面谓若风从彼面生当应拂汝阿难之面其义乃成下破云自汝阿难整衣云何倒拂汝阿难之面决无此理岂不是破应当拂汝一句拂彼面不从彼面生拂阿难面又违自整衣不应倒拂二拂不成以证风不从彼面生若果拂汝面风即彼面生也。

　　○二结示坚固分二初正结二反结。

　　○初正结。

　　汝宛不知如来藏中(指出风性所从体大)性风真空性空真风(随相立名)清净本然(相)周遍法界(量此二句明相大)随众生心应所知量(用)阿难如汝一人微动服衣有微风出遍法界拂满国土生周遍世间宁有方所(大)循业𤼵现(此十句总明用大)。

　　此正结示风性根源以明性真圆融不可思议也。

　　○二反结。

　　世间无知惑为因缘及自然性皆是识心分别计度但有言说都无实义。

　　此结责妄计反显实义也上示风大圆成已竟。

　　○五示空大圆成分二初究竟虚妄二结示坚固。

　　○初究竟虚妄分二初𤼵明空性二究非和合。

　　○初𤼵明空性。

　　阿难空性无形因色显𤼵(此明空自性下形容因色显𤼵)如室罗城去河遥处(处)诸刹利种及婆罗门毗舍首陁兼颇罗堕栴陁罗等(人)新立安居凿井求水(事凿井求水应上去河遥处)出土一尺于中则有一尺虚空(出土小得空小)如是乃至出土一丈中间还得一丈虚空(出土多得空多)虚空浅深随出多少(此二句结上此九句证因色𩔰𤼵四字)。

　　此借凿井一事𤼵明空性因色而显也温陵曰西天贵贱族分四姓如此方四民刹帝利王族也婆罗门净志也亦名净行以守道居正洁白其操也毗舍啇贾也首陀农夫也是为四姓颇罗堕利根也旃陀罗魁脍也此又智愚之族也名义集云旃陀罗此云屠者屠杀人畜者也西天淫杀同贱杀者犹目为恶人国法令其摇铃执帜警人异路不与良民同行故亦翻严帜。

　　○二究非和合。

　　此空为当因土所出因凿所有无因自生(此征定三义下究破)阿难若复此空无因自生(牒)未凿土前何不无碍(无碍即空)惟见大地迥无通达(此二句成上何不无碍一句此究破空非无因生)若因土出(牒)则土出时应见空入(究)若土先出无空入者(按定上义下结破)云何虚空因土而出(此五破下纵破)若无出入(纵)则应空土元无异因(无异因依无出入究)无异则同(同字牒明无异)则土出时空何不出(此按同体故究同出此究破空不因土出)若因凿出(牒)则凿出空应非出土(究破此正破下纵破)不因凿出(纵)凿自出土云何见空(究破此究破空不因凿出)汝更审谛谛审谛观(教令谛实密察)凿从人手随方运转(察凿有处)土因地移(察土有处)如是虚空因何所出(察空无处)凿空虚实(凿有体故实空无形故虚)不相为用(虚实相背)非和非合(此约凿空相背结破非和合)不应虚空无从自出(此亦总结虚空不应无自以起后文)。

　　此按土凿无因究破空大非和合也若复此空下历三处究破无因汝更下对二处详察无处凿空下总结破非和合审谛推察谛实也谛审着实详审也谛观精细观察也。

　　○二结示坚固分三初会通二正示三反显。

　　○初会通。

　　若此虚空性圆周遍(无色非增有色非减故曰圆遍)本不动摇(土有出入空无出入故曰不动此结定虚空之性下方会通)当知现前(指所见四大等相)地水火风均名五大(此以空性会前四大合为五大之名下方通性)性真圆融(五大一体)皆如来藏本无生灭(五大一如此以虚空之性会四大之相同一藏性性圆周遍本不动摇)阿难汝心昏迷不悟四大元如来藏(警𤼵)当观虚空为出为入为非出入(令察自悟当观二字因上不悟二字)。

　　此以不动圆遍空性会前摇动不遍之四大通一如来藏性均不动摇均不生灭所以会通者以四大性摇动名如来藏人难悟以虚空性不动名如来藏人易明以易况难故也若此虚空下是以空性会四大通为一性重在当知二字即现量证知阿难汝心下是以四大例虚空通为一体重在当观二字即比量详察不悟翻上当知倘未能了知故复令观察决了必期证知也性真圆融即前性圆周遍本无生灭即前本不动摇但前唯结空性此均通五大又皆如来藏一句是归本体性真圆融本无生灭是明自相为出为入为非出入者正是观法如是详察虚空为出入乎非出入乎若了明虚空非出入非非出入即悟知四大非和合非非和合均一如来藏性而已正脉曰寻常论空亦周遍然有色碍处即不圆满是言周遍而非圆周遍也今言空性圆满色不为碍故曰圆周遍矣此句结其即是性真也不动摇同后无生灭盖周遍表其非此有而彼无此无而彼有圆满意也不动表其非先无而后有今有而后无常住意也。

　　○二正示。

　　汝全不知如来藏中(体大)性觉真空性空真觉(随相立名)清净本然(相)周遍法界(量此二句相大)随众生心应所知量(用)阿难如一井空空生一井十方虚空亦复如是(如井空之𤼵现)圆满十方宁有方所(量此六句明大)循业𤼵现(此九句总结用大)。

　　此直指空性真源[且/八]足三大超越世出世间分别法相也清净本然二句𤼵明上性觉真空二句其相其量如此阿难如一井空下形容上随众生心二句循业小大随应𤼵现如此。

　　○二反显。

　　世间无知惑为因缘及自然性皆是识心分别计度但有言说都无实义。

　　上示空大圆成已竟。

　　○六示见大圆成分二初究竟虚妄二结示坚固。

　　○初究竟虚妄分二初𤼵明见性二究非和合。

　　○初𤼵明见性。

　　阿难见觉无知(根不自知)因色空有(由尘𤼵知下验明由尘𤼵知)如汝今者在祗陁林(处)朝明夕昏(此昼中明暗二相)设居中宵(夜)白月则光黑月便暗(此言夜中明暗二相)则明暗等(牒上二种明暗)因见分析(此句似因根有相意𩔰由尘𤼵知)。

　　此借昼夜明暗二相𤼵明见性因色空有也色空者是合明暗为色对空为二相明暗者是开色为明与暗二相对也正脉曰等即等于空耳因见分析者因此尘而见得分析也方表见托尘言不可言尘因见分析。

　　○二究非和合。

　　此见为复与明暗相并大虚空(按定根尘二法)为同一体为非一体或同非同或异非异(此征定四义下究破)阿难此见若复与明与暗及与虚空元一体者(牒)则明与暗二体相亡(此总明明暗互夺下释明相亡)暗时无明明时无暗(此四句先明色之明暗互夺下方与见并究非一)若与暗一明则见亡(见随暗亡)必一于明暗时当灭(见随明灭此正究一体不成)灭则云何见明见暗(此返结破一体不成)若明暗殊见无生灭一云何成(此以见不随明暗生灭究破一体不成)若此见精与明与暗非一体者(牒)汝离明暗及与虚空(离尘)分析见元作何形相(无见)离明离暗及离虚空(按上)是见元同龟毛兔角(无见此四句结明上作何形相一句此以见性离尘无体破)明暗虚空三事俱异(尘境各离)从何立见(破此三句结破见与明暗等非一体不成)明暗相背云何或同(此究破见与明暗或同不成此与下并缺牒辞)离三元无云何或异(此究破见与色空或异不成)分空分见本无边畔云何非同(此以空见不分究破非同不成)见暗见明性非迁改云何非异(此以根境各别究破非异不成)汝更细审微细审详审谛审观(教令密照详察)明从太阳(察明有处)暗随黑月(察暗有处)通属虚空(察通有处)壅归大地(察壅有处)如是见精因何所出(察见不明)见觉空顽非和非合(此总结破见与色空非和合)不应见精无从自出(此总结见性不应无自也)。

　　此于明暗虚空等境以同异等四义究破见性无体是知六根皆非和合也槜李曰此问四句一同二异三或同或异四非同非异但经文分两同两异各同一句正脉曰俱异之异训作离字读之盖言三者俱离则此见元无自体故曰从何立见也汝更三句垒言以教其着眼之意初云细审次审不徒细而加之微细审不徒审而加以详审次谛观已是切察而又审于谛审于观也。

　　○二结示坚固分三初会通二正示三反显。

　　○初会通。

　　若见闻知(此意该六根因句狭略一觉字)性圆周遍本不动摇(空色俱见故圆不随明暗有无故不动此按定见大下会通)当知无边不动虚空并其动摇地水火风均名六大(此合其名)性真圆融皆如来藏本无生灭(此融其性)阿难汝性沉沦不悟汝之见闻觉知本如来藏(此警𤼵下令察)汝当观此见闻觉知(此教观下教观法)为生为灭为同为异为非生灭为非同异(此观法正是工夫)。

　　此将示见性真源先以见大有知觉之性会合前五无知觉之法通为一体性真圆融本无生灭然后同示真源清净真觉也若见闻知下是以见大会通前五皆如来藏阿难汝性下是警𤼵着意观察当自悟自得不可依如来语而作解会不动虚空是对动摇四大而言是就相说非性真不动当知之知不悟之悟当观之观此三字义如前释但前是不悟动摇之四大令观不动之虚空使悟四大同空之不动今乃不悟见大令观见大者恐其不得现量证知教以比量观察详察一大明白了然证知则前五俱通也正脉曰生灭就自体言同异对外尘言意令若悟见等非生灭同异亦非不生灭同异则知见等藏性圆常非和合亦非不和合更深悟也。

　　○二正示。

　　汝曾不知如来藏中(体大)性见觉明觉精明见(随相立名)清净本然(相)周遍法界(量此四句相大)随众生心应所知量(用)如一见根见周法界(此二句是能例下属所例)听(耳)嗅(鼻)尝触(舌)觉触(身)觉知(意)妙德莹然遍周法界(此遍周法界例上见周法界)圆满十虚宁有方所(量)循业𤼵现(总结此十一句明用大)。

　　此直指见性真源性相无碍不可以分别计度言说而得也性见觉明者是以真觉证见乃自性清净觉体但随彼见根而立名非对境之见故曰性见觉精明见者是以明见证上真觉体上有大智慧光明遍照法界之义故曰觉精明见此见乃觉体自明非粘湛𤼵光之见故曰明见又此二句见觉上下颠倒者以证见觉名虽殊其体一也曰觉精曰觉明即真觉也以照而常寂曰觉精以寂而常照曰觉明妙德莹然者谓六根同一觉精明见遍照法界循业𤼵现者如阿难见止四天王宫阿那律见阎浮提如观掌果一切菩萨见百千界十方如来穷尽十方微尘国土无所不瞩众生所见不过分寸是也。

　　○三反显。

　　世间无知惑为因缘及自然性皆是识心分别计度但有言说都无实义。

　　上示见大圆成已竟。

　　○七示识大圆成分二初究竟虚妄二结示坚固。

　　○初究竟虚妄分二初𤼵明识性二究非和合。

　　○初𤼵明识性。

　　阿难识性无源(识体无根)因于六种根尘妄出(明上无源)汝今遍观此会圣众(尘)用目循历(根)其目周视(牒上循历下以喻明)但如镜中无别分析(根但照境历然故无别分析)汝识于中次第标指此是文殊此富楼那此目犍连此须菩提此舍利弗(此五句明上次第标指十句以明识性如此)。

　　此即会众相视根尘历然指出识性分别无源之妄也阿难识性下以言说标示汝今遍观下即目前指出以实根尘妄出之义又用目循历四句明根之分剂何故谓尘与根识知不知易明故不待辨之根与识俱有知非微细密照不能知其种族规矩曰愚者难分识与根从来根识难分旧矣故先辨明根之分剂然后即根尘中间指出分别识性则无混淆之失汝识下正指识性相貌。

　　○二究非和合。

　　此识了知为生于见为生于相为生虚空为无所因突然而出(此征定四义下究破)阿难若汝识性生于见中(牒)如无明暗及与色空(遮相)四种必无(牒上无相)元无汝见(相无见亦无此四句是究)见性尚无(按)从何𤼵识(破)若汝识性生于相中(牒)不从见生(遮见)既不见明亦不见暗(此二句形上不从见生一句)明暗不瞩(牒上二句)即无色空(见无相亦无此五句是究)彼相尚无(按)识从何𤼵(破)若生于空(牒)非相非见(按定空义下究明)非见无辩(遮见)自不能知明暗色空(见无相亦无)非相灭缘(遮相)见闻觉知无处安立(相无见亦无)处此二非(牒上非相非见二失)空则同无(非相无空非见亦无空)有非同物(设有虚空非同物有差别亦不能𤼵识此十句是究)纵𤼵汝识欲何分别(破此约有非同物故曰欲何分别)若无所因突然而出(牒)何不日中别识明月(破)汝更细详微细详审(教阿难自究)见托汝睛(究见有处)相推前境(究相有处)可状成有(牒上根境可指)不相成无(无相可指即无此句形上而来为下伏案)如是识缘因何所出(此不相成无故难究所出)识动见澄非和非合(此但就眼家根识分动寂下例余识)闻听觉知亦复如是(此总结破识性非和合有)不应识缘无从此出(此总结示识性不应无自)。

　　此即见相空及无因四处究眼识无源足知六种识心俱非和合也此识了知下依言说微细分析汝更细详下教心领谛实详察识动下总结破问前四科中及余处凡破空生即破无因此中何空生外别开无因耶曰佛为法王于法自在开合俱无碍前对境根和合等即以空为无因成四种生空实无因此中别开者是开相分为二初破相但就明暗等色次破空即对色之空俱属破相故别破无因也是开无因之空入相分开相分之空与色作两橛此法无碍之故也问可状成有二句诸家作空色释者何也曰诸家按有无二字故作色空释详之似难准若论色空即在相推前境一句摄尽何用别开耶若分出色空相推前境一句又是何物若配前四义不相成无设配无因可状成有配空难成细玩此二句乃是承上证下之义谓见相有状可指是有处也以有形无若无相可指即是虚无照下二句识无可指岂不成无耶故曰如是识源因何所出即无可指故也上究竟虚妄竟。

　　○二结示坚固分三初会通二正示三反显。

　　○初会通。

　　若此识心本无所从(结定识性)当知了别见闻觉知(六根)圆满湛然(以无方所故圆满以无分析故湛然)性非从所(类上本无所从)兼彼虚空(空大)地水火风(四大)均名七大(此合其名)性真圆融皆如来藏本无生灭(此融其性)阿难汝心粗浮(智不深细)不悟见闻𤼵明了知(六识)本如来藏(此四句警𤼵下令观察)汝应观此六处识心(所观)为同为异为空为有为非同异为非空有(此四句是观法)。

　　此将示识性真源先会合前六大形与无形觉与不觉湛与不湛通为一体性真圆融本无生灭然后同示一真妙觉湛然周遍法界也若此识心下会前六大为七大通一藏性阿难汝心下恐未了明䇿其自察自悟则不辜如来之婆心了别者乃六根照境如镜分明非识之分别了知者即六识了境之知盖上见闻影略觉知二字通指六根𤼵明了知即六识谓六根之𤼵明了知识也正脉曰粗浮者乏于精切之深慧而惑于着相之浅谈同异对根尘言空有就自体言。

　　○二正示。

　　汝元不知如来藏中(体大)性识明知觉明真识(随相立名)妙觉湛然(相)遍周法界(量此四句相大)含吐十虚宁有方所循业𤼵现(此三句是用大)。

　　此直指识性真源即本妙觉心圆融周遍一真法界也性识真识亦拣非循业𤼵现之识乃自性觉体但随诸相识立名以为诸识之本明知觉明亦是证此识名即圆妙觉心非同幻识变清净为妙觉变本然为湛然者亦是翻幻相而言翻相识故名妙觉翻浮动故名湛然含吐十虚者谓此识性能含藏十法界依正种子又能流出十法界依正之相故曰含吐十虚尽法界量无处不是识心变现故曰宁有方所不言随应者盖含吐有染净小大之别即是随应此言识体之妙故易为含吐也有循业𤼵现一句证之可知。

　　○三反显。

　　世间无知惑为因缘及自然性皆是识心分别计度但有言说都无实义。

　　此结责阿难大众不知识性本如来藏妙觉湛然遍周法界惑为因缘等皆是识心计度徒为戏论反显如来藏心三大圆备不可思议也问此经初破妄心谓是六尘缘影正此六处识心前比之龟毛兔角毕竟无体妄之更妄今何会通如来藏心谓妙觉湛然周遍法界乃全性之本体真之愈真总一识心何前后异说耶曰前后一义耳前谓虚妄无体正为显此妙觉湛然今谓周遍法界正为破彼七处妄计心若有处岂能周遍法界心若有体岂是妙觉湛然是则前后一义耳又此虽示即如来藏心未尝不破其妄不破何以见真耶即此中必先依见相空无因四处究其无体方显真源此之四处与前七处何别此之无体与前同龟毛兔角奚异又此后结责迷惑皆是识心分别计度是则即此未尝不拨其妄也又前虽破识心无体未尝不指示真源经云诸善男子我常说言色心诸缘及心所使诸所缘法唯心所现汝身汝心皆是妙明真精妙心中所现物前云真精妙心岂非性识真识哉但前未会通似真妄角立此中会通真妄一体方是究竟显了原其世出世法总一法界真体但众生不了妄执有身心有彼此故有生死流转不悟一心之过是故出世大雄先为破执执情若破法法皆真事事皆如岂有实法可破耶若有实法可破即心外有法知此则破即是显显即是破无异说也上世尊开示圆融妙观一大科已竟。

　　○二当机庆悟分二初经家叙悟二阿难自庆。

　　○初经家叙悟。

　　尔时(即开示三如来藏性已周之时)阿难及诸大众(凡小权实)蒙佛如来微妙开示(此四字总赞佛善为开示通指前三卷经)身心荡然(廓然虚彻)得无𦊱碍(此句明上荡然二字此二句总明微妙开示之益)是诸大众(此能悟人下所悟法)各各自知(亲自证知)心遍十方(此明所悟真心翻前七处之迷)见十方空(此一句是法下二句是喻)如观掌中所持叶物(转大为小)一切世间诸所有物(不出三科七大)皆是菩提妙明元心(转妄全真自见十方空至此形容上心遍十方一句)心精遍圆含褁十方(此二句结前起后心精即法身此明所悟法身)反观父母所生之身(法下喻)犹彼十方虚空之中(喻法身)吹一微尘(喻幻身)若存若亡(似有不有似无不无)如湛巨海(喻法身)流一浮沤(喻幻身)起灭无从(起灭全海自反观至此形容上含褁十方一句上叙圆心下叙常心)了然自知(现量证知非依他作解)获本妙心常住不灭(此二句叙悟常心)礼佛合掌得未曾有(微妙开示未曾有了然自知未曾有)于如来前说偈赞佛(此叙礼赞之仪)。

　　此经家叙当机大众承佛开示奢摩他三摩禅那之㫖了然自知境界及礼敬说偈之仪也微妙开示者谓如来破妄则若根若尘若识法法皆妄是破到至精至㣲处显真则若根若尘若识法法皆真是显到最深最妙处故曰微妙开示身心荡然下总标能悟身心荡然即显所悟身心圆常各各自知下详叙所悟身心圆常以显能悟身心荡然身心荡然与前身心泰然似指能领悟身心说若指法身真心说似不顺荡然即廓然无碍乃开解义若作周遍释似与下心遍十方重叠矣是诸大众下承身心荡然了悟真心周遍十方其依报大如虚空小至微物皆真心之幻影心精遍圆下承身心荡然了悟法身含里十方其正报渺若微尘虚若浮沤在法身尽属乌有在真心中小依报在法身小正报亦是前后互出文字巧便法身真心名异体一故皆依心言此共叙悟明圆心了然自知下叙悟明常心正脉曰诸所有物者即器界万法菩提指本觉果体前文所谓此见及缘元是菩提妙净明体是也元心即如来藏心盖凡小观物非心权教谓物为妄今悟全物皆心纯真无妄此料多领上阴等四科皆即藏性而成此悟至此破妄之㫖方已极领更不认缘尘分别以为心更不惑为色身之内更不迷己为物而是见非见及四大和合诸疑涣然冰释也心精遍圆等者身以含褁为相四大和合含褁五脏是为肉身心精遍圆含里十方是为法身故佛祖凡言不离身中及身是道场等语皆谓法身非谓肉身盖世人寻常皆谓空褁界界褁身身褁心重重拘縳曾无超越今忽心褁十方身包空外内外转换大小变更真所谓妙能转物四卷文云身含十方无尽虚空是也若存若亡者状其渺漠将沦于尽盖平日粗重者于此至轻细而不足为累也起灭无从者起无从来灭无从去盖平日坚实者于此至浮虚而不觉其有也此二喻多领前不知色身外及山河乃至咸是真心中物等义而成此悟也常住不灭者常无终始住无去来无始终去来故永不灭此亦领上不灭不失不还及非因非缘清净本然等义而成此悟矣通议曰阿难大众初但认蕞薾之身以为心在身内今蒙如来微妙开示则各各自知心遍十方矣向以虚空为大今悟妙心广大故观十方空如手持叶物耳向以目前诸物作障不达唯心所现今则了一切物皆即妙明真心矣向以祗认父母所生之身为实而生爱恋今则反观此身如十方空中之一尘湛巨海浮一沤了不可得矣一向迷真但执妄想生灭为心今则了悟自知获本妙心常住不灭矣自非如来大悲开示何以一旦超悟至此哉。

　　○二阿难说偈分二初赞佛二𤼵心。

　　○初赞佛。

　　妙湛(即空如来藏)总持(即不空如来藏)不动(即空不空如来藏)尊(具上三德故为世出世间之尊此赞佛)首楞严王(名)世希有(赞此赞法)销我亿劫颠倒想(破妄)不历僧祗获法身(显真)。

　　此阿难陈己所悟顿销倒想顿证法身赞佛法之深恩也佛德无量赞之有由今因如来开示三种藏性微妙深㫖乃究竟坚固之大定三一圆融之妙心故约三种藏性赞佛至德至尊也首楞严王即三观之名此云究竟坚固盖佛先告阿难大众有三摩提名大佛顶首楞严王阿难得闻此名故今举此胜赞王乃尊统诸法自在之称世希有者谓佛出世希有设出世说法亦希有即说法说此微妙法亦甚希有阿难自随佛以来未闻如是秘密章句是世希有之实销我亿劫颠倒想者即身心荡然得无𦊱碍不历僧祗获法身者即心遍十方常住不灭此阿难述悟谓积劫之倒想一时并销三祗之所证弹指顿获是如来之深慈首楞严之妙力希有之赞何及焉孤山曰妙湛赞真谛般若德总持赞俗谛解脱德不动赞中谛法身德又即三而一故曰妙湛即一而三故曰总持非三非一故曰不动尊者十号之一由证此三号世中尊正脉曰此因感前开示而赞故赞意应与开示相关初于克就根性中十番正示二见反显悟得澄清觉海朗耀性天浩然无际即佛般若德也本此故以妙湛赞之次于会通四科中万相融摄总别𤼵挥悟得诸相皆性万物一心森然毕[且/八]即佛解脱德也本此故以总持赞之后于圆彰七大中合会大性均显遍周悟得根根尘尘俱满法界悉无起灭各不往来居然交彻即佛法身德也本此故以不动赞之然三德是所证之法尊是能证之人通议曰末二句通陈获益也从前所征破者而佛呵云皆由执此颠倒妄想误为真实今皆了悟尽净消除以前但认幻妄身心今悟即此五蕴而顿获法身不须更历僧祗乃呈悟获益之速也正所谓狂心不歇歇即菩提胜净明心本周法界不从人得何藉劬劳肯綮修证也问既获法身即佛果也何后又愿除惑成佛及方证二果之说耶曰此云获法身未云究竟菩提可谓但离妄缘即如如佛此但属见道由此而后修证方成究竟佛果故虽获法身不妨还要𤼵愿除惑成佛历位浅深方得理事圆融顿渐交彻即后云理则顿悟乘悟并销事非顿除因次第进是也婆沙论明三阿僧祗劫修六度行百劫种相好因然后获五分法身唯识云地前历一僧祗初地至七地满二僧祗八地至等觉是三僧祗然后获究竟法身。

　　○二𤼵心分三初𤼵深心二𤼵精进心三𤼵坚固心。

　　○初𤼵深心。

　　愿今得果成宝王(此佛道无上誓愿成)还度如是恒沙众(此众生无边誓愿度)将此深心(即上成佛度生二心名一深心)奉尘刹(游心之处遍入尘刹遍事诸佛严土利生)是则名为报佛恩(唯此深心方报深恩)。

　　此阿难𤼵成佛度生之深心期酬佛微妙开示销倒想获法身之深恩也宝王即究竟极果之称德重曰宝位尊曰王四弘誓愿此中影略烦恼誓断法门誓学义必[且/八]焉又菩萨𤼵心惟上求佛果下化众生二事而已余则因此二事而立故举此二心余都摄焉又唯成佛一事而已成佛无他事惟利生而已言成佛即摄度生故菩萨唯𤼵无上正等正觉之心一切修证法门摄尽无余矣有云成佛摄烦恼誓断以断烦恼方成佛故度生摄法门誓学以通佛法方能度生故此说亦可不配亦得总之一菩提心可尽摄。

　　○二𤼵精进心。

　　伏请世尊为证明五浊恶世誓先入(此难入勇于入)如一众生未成佛终不于此取泥洹(此难尽勇于尽)大雄大力大慈悲(赞佛求加)希更审除微细惑(此属烦恼誓断)令我早登无上觉(勇速报身)于十方界坐道场(勇速化身)。

　　此于前二心更𤼵勇猛精进之心不怯疲劳遍入尘刹也初四句勇于度生次四句勇于成佛请佛证明者谓恶世难入众生难尽非佛神力加被鲜有不生退屈者故请佛为证明一自惭不敢生退屈二仗佛力不得退屈五浊者谓劫浊见浊烦恼浊众生浊命浊谓此时诸恶炽盛刚强难化故勇于先入以慈济先急于苦难之深者此勇于坚强心末二句即众生度尽方证菩提地狱未空誓不成佛此勇于广大心泥洹此云灭度正观曰不取泥洹有二义一众生界不可尽故菩萨悲愿无有尽时故不取也二了一切法即涅槃相故更不取也正脉曰能破众生惑之坚体曰大雄能㧞众生惑之深根曰大力究竟与众生二严之乐曰大慈究竟㧞众生二死之苦曰大悲希求也审详也微细惑方该尘沙及根本无明别惑如下答满慈者是也若约阿难一类所求思惑即八卷中阿难得证断除三界修心六品微细烦恼叙谢乃云如来善开众生微细沉惑斯为明证也然此希除者求佛以大雄大力加之破其体而㧞其根早字与令字同登无上觉者求佛以大悲加之尽二死而究竟法身坐道场者求佛以大慈加之满二严而现座说法方是果后度生矣正观曰大雄勇究竟也贪欲为首一切烦恼诸恶魔军痴狂愤矫三界劳生无能制者唯佛一人悉能摧殄尽无余故大力智究竟也已能成就十力智故根本实智证法性之渊源后得权智了群机之心数又根智有断惑之力后智有破疑之力等是如来之智力也大慈悲仁究竟也慈育四生光含三有冤亲普覆有识同仁尽未来际无疲厌故。

　　○三𤼵坚固心。

　　舜若多性可销亡烁迦罗心无动转。

　　此𤼵坚固心坚持前上求下化二心决于成永无退屈也温陵曰舜若多此云空烁迦罗此云坚固谓空性无体尚可销亡我心坚固终无动转动转即退转也即虚空有尽我愿无穷是也自入正宗分阿难见佛殷勤启请十方如来得成菩提妙奢摩他三摩禅那以来至此通一大科正示观体已竟上开示三如来藏性唯𤼵明奢他三摩禅那三观之体下释疑显妙方会通三观一心𤼵明一妙字。

　　大佛顶如来密因修证了义诸菩萨万行首楞严经四依解卷第三(终)
国家图书馆善本佛典第 17 册 No. 8862 楞严经四依解


　　大佛顶如来密因修证了义诸菩萨万行首楞严经四依解卷第四

　　明湖南邵陵五台庵沙门观𢖍述

　　○二释疑显妙分三初释依圆成性所生疑显三观一体之妙二释依因缘性所生疑显三观顿悟之妙三释依遍计性所生疑显三观圆修之妙。

　　○初释依圆成性所生疑显三观一体之妙分二初释疑二显妙。

　　○初释疑分二初满慈伸疑启请二世尊许示详释。

　　○初满慈伸疑启请分三初总叙疑端二别陈疑致三请佛开示。

　　○初总叙疑端。

　　尔时富楼那弥多罗尼子在大众中即从座起偏袒右肩右膝着地合掌恭敬而白佛言(上是经家叙辞下是满慈自叙)大威德世尊(赞佛)善为众生敷演如来第一义谛(远赞三种藏性近赞中观了义能销亿劫倒想故曰善为敷演超越权乘故曰如来第一义谛此赞法)世尊常推说法人中我为第一(人胜)今闻如来微妙法音(法胜)犹如聋人(喻满慈说法虽胜唯是小乘)逾百步外(喻隔大乘尚远)聆于蚊蚋(喻上微妙法音)本所不见(隔远)何况得闻(聋人见亦不闻何况不见而得闻乎喻权乘闻亦难解何况未闻)佛虽宣明(微妙法音)令我除惑(即前除因缘自然之惑上赞佛慈胜下明自根劣)今犹未详斯义究竟无疑惑地(指清净本然周遍法界二句之义故曰斯义上二句合喻中蚊蚋之音无意远人此三句合喻中聋人自隔上叙满慈自疑下叙会众同疑)世尊如阿难辈(有学地)虽则开悟(顿领三藏玄㫖顿获法身)习漏未除(俱生二执全在此明有学下明无学)我等会中登无漏者(无学地)虽尽诸漏(分别俱生二种我执俱尽)今闻如来所说法音(即前微妙法音)尚纡疑悔(即前今犹未说究竟斯义)。

　　此富楼那总叙疑端过在法大机小故纡疑悔也大威德下明法大世尊常推下明机小佛虽下明因机小故于大法多疑虽则开悟者谓有学辈虽是开悟与未悟不远以习漏未除故虽尽诸漏者谓无学等虽是漏尽与未尽不远以有疑惑故此以有学无学相形互夺其胜总明小乘根劣责疑惑之过在己非关于佛又以无学之疑证有学之悟非真实地均未究竟故正脉曰辈字全该有学那含亦在其中开悟者即前承佛妙示顿忘法执分别而于法空中胜解现前习漏未除者即彼我执中俱生细惑依然未破盖深悟与浅证二不相碍诸漏者界内即欲漏有漏无明漏也漏尽则不生三界此叙旧证已得我空显下所疑是细法执却比有学能起现疑兼亦代彼发其种子今闻下正明未了纡者缠绕也疑悔者二心所也疑属根本悔属不定自他法三疑中单属疑法善恶二悔中单属悔恶即悔前小乘错乱修习也旧修已悔新闻尚疑故疑悔交缠未决定故。

　　○二别陈疑致。

　　世尊若复世间一切根尘阴处界等皆如来藏清净本然(此牒前四科本如来藏妙真如性即圆成性清净本然义以立疑本)云何忽生(正问疑致)山河大地(器世间)诸有为相(兼有情世间此三句问始之忽生)次第迁流终而复始(此二句问终之相续)又如来说地水火风本性圆融周遍法界湛然常住(此牒前七大科性真圆融本无生灭即圆成性周遍法界义以立疑本)世尊若地性遍(牒)云何容水(究不相容)水性周遍(牒)火则不生(究不相容)复云何明水火二性俱遍虚空不相凌灭(正问水火二种何故周遍相容)世尊地性障碍空性虚通(究不相容)云何二俱周遍法界(正问地空二性何故相容周遍)。

　　此正陈依圆成性所生二种疑致也以圆成性自性清净本无生灭曰清净本然以圆成性体自圆成遍满无外曰周遍法界富楼那依此二句顿生二疑世尊若复下依清净本然义疑彼世间一切根尘阴处界等法云何忽生及于相续不止又如来下依周遍法界义疑彼地水火风等法云何周遍至于不相凌灭又初疑缘彼不空藏中佛明言阴处界等皆如来藏以证清净本然云何忽生等二疑即依空不空如来藏中佛明言地水火风等性真圆融以证周遍法界云何相容等。

　　○三请佛开示。

　　而我不知是义攸往(总结二疑不决故曰不知下请开示)惟愿如来宣流大慈开我迷云(即疑惑)及诸大众作是语已(语请)五体投地(身请)钦渴如来无上慈诲(心请)。

　　此缘上二疑请佛开示也正脉曰是义二疑中义也攸所也往归也言不知二义所归趣也惟愿下求佛释疑开迷云者欲佛说出生续之由圆融之故庶使迷云顿破慧日洞明方到究竟无疑惑地矣上满慈伸疑启请已竟。

　　○二世尊许示详释分二初许示二详释。

　　○初许示。

　　尔时世尊告富楼那及诸会中漏尽无学诸阿罗汉(此是经家叙辞下是世尊圣言)如来今日普为此会宣胜义中真胜义性(即后文故发真如妙觉明性)令汝会中定性声闻(未回心者)及诸一切未得二空(行未得)回向上乘(解已趋)阿罗汉等(此四句是已回心者)皆获一乘(即无上菩提)寂灭场地(即佛知见地)真阿练若(即无戏论法)正修行处(即修无漏业)汝今谛听当为汝说富楼那等钦佛法音默然承听。

　　此世尊因富楼那请告示会中诸权小乘许说一乘寂灭场地是胜义中真胜义性也尔时下告示为宣最胜之法令汝下告示令获最胜之益真胜义性者谓单空如来藏单不空如来藏单空不空如来藏皆是胜义未为极则不名真胜义性即于三种藏性会归一心即一而三即三而一不离三性而超出三性分别计度语言方便皆不能至故曰胜义中真胜义性正脉曰法相宗有四胜义谓蕴处界为世间胜义四谛为道理胜义二空真如为证得胜义一真法界为胜义胜义彼但真俗不融为异法性所立胜义无差㨿佛后文答万法生续则起于性本二觉答五大圆融则归于一心三藏宛然皆一真法界。

　　○二详释分二初释圆成性清净本然云何生续疑二释圆成性周遍法界云何相容疑。

　　○初释圆成性清净本然云何生续疑分二初释疑二释难。

　　○初释疑分五初标示真源二审明妄因三因明起妄四由妄有生五结答问意。

　　○初标示真源。

　　佛言富楼那如汝所言清净本然云何忽生山河大地(牒问意)汝常不闻如来密说性觉妙明本觉明妙(此二句是一真法界寂照不二)富楼那言唯然世尊我常闻佛宣说斯义(上汝常不闻四字是诘问此我常闻佛四字是正答)。

　　此佛将示生妄之由先标真源以证其妄也正观曰性觉本觉心体也妙明明妙德相也谓此心体离念而灵然不昧虽灵然不昧而寂然离念故曰妙明明妙此乃一念未生前灵然湛寂之真心也盖若一向妙而不明则堕顽空若一向明而不妙则堕妄觉如下满慈执明堕妄是矣将欲明妄故先标真以立其本也正脉曰性本异称者各有诠表性表一真理体未陟事用故本表天然本[且/八]不属修为故但举此者一显无明万法离此无依二显寂照[且/八]足不假妄明常闻者但领其言未解其义或依已教别解所谓一音演说法随类各得解若如言实解则无妄认之失矣。

　　○二审明妄因分三初诘问二实答三辨明。

　　○初诘问。

　　佛言汝称觉明(按满慈寻常所言)为复性明称名为觉(此以单明诘真觉)为觉不明称为明觉(此以单妙诘妄觉)。

　　此佛欲明妄源以答忽生之问先审满慈所见以何为真以何为妄意在柝出妄源使满慈自悟自破其惑也汝称觉明者佛问富楼那寻常说法所称觉明二字审实富楼那本意是以自性本明称真觉为觉明耶是以觉体不明称妄觉为觉明耶此世尊将真觉妙明明妙分作两个圈缋放在富楼那面前任他认明也堕在圈内任他认不明也堕在圈内此大觉韬略之善巧也向下富楼那果认明为觉堕于妄明佛就其所认妄明指示忽生之因正在于斯介山曰分剖玉环为两橛任他左右上吾钩妙语。

　　○二实答。

　　富楼那言若此不明名为觉者则无所明。

　　此富楼那不达如来善巧便认着性明为觉则以不明为非故曰则无所明富楼那意谓我称觉明是以性明之真觉称为觉明不是以觉体不明之明觉称为觉明而对之曰若此不明之明觉为觉明者则无所明我何以称为觉明耶是则言陈抑不明之明觉不得称觉明意许性明之真觉方称觉明此正认明堕妄觉万妄从是生焉此正如来审出妄因之证[且/八]也。

　　○三辨明。

　　佛言若无所明(此按满慈之言)则无明觉(此番满慈之意)有所非觉(有所明非真觉证无所明非妄觉)无所非明(此二句证成上二句无所明则无明觉之义)无明又非觉湛明性(上四句意𩔰有所明非真觉此二句破无所明亦非真觉)。

　　此佛本上性觉妙明明妙证此单明单妙皆妄非真此虽明与不明相形而非意在证满慈所认之明为起妄之端也佛言下番富楼那之意有所下是辩明明与不明皆妄非真盖因富楼那以无所明不得名真觉佛即就富楼那之言曰若果无所明则无明觉之妄岂不幸哉恐富楼那未明复以有所明证之曰有所明则有对待则非真觉是知无所明则非明觉矣上虽番富楼那无所明则无明觉意显有所明非真觉恐谓有所明既非真觉无所明可谓真耶故复破之曰无明又非觉湛明性湛明即妙明也是则明而不妙妙而不明俱违真矣上审明妄因已竟。

　　○三因明起妄。

　　性觉必明(觉义)妄为明觉(不觉义)。

　　此正明依真起妄之因也性觉必明者此句全真但明而未妙妄为明觉者此句全妄由真觉体上照而不寂一向必明故忽为明觉明觉即无明也圣凡依正缘此发生此于十惑中为第一惑亲依真心本觉独居九相之先别名独头生相根本不觉曰痴曰迷及无住本皆目此也有二功能一者能隐真觉之体二者能发万有之相下文自见。

　　○四缘妄有生分二初明因妄忽生二明因妄迁流。

　　○初明因妄忽生分二初忽生三细相二顿成六粗相。

　　○初忽生三细相。

　　觉非所明(牒上性觉二字全真故非所明)因明立所(因上必明二字有妄故曰因明立所所即明觉此属业相)所既妄立(牒上成下)生汝妄能(此属转相)无同异中(牒上真妄二觉俱无同异)炽然成异(此异即世界)异彼所异(异彼之异即世界为能异所异之异即虚空为所异)因异立同(因世界之异立虚空为同)同异发明(虚空世界俱为器界)因此(同异)复立无同无异(此属有情根身此根身器界俱属八识相分此正是现相此是顿变故曰炽然)。

　　此因性觉必明妄为明觉忽生三种细相即业转现也问所字对能字当是所见境言现相则可何以作业相释耶曰所字要活看不必定作根境能所之所此所字从上连𢃄而来由性觉必明妄为明觉此明觉因必明所有故称所明因牒之曰觉非所明显性觉元无明觉之妄此妄因明所有故曰因明立所即因必明而有所明之妄觉是以真明为能以妄觉为所下即接连而言所既妄立此是牒上所字而言明觉非对能而言所也后偈云元明照生所所立照性亡是知此所字尚在虚空之先岂可作所见境界耶正观曰明觉即起信业相论云以依心动故说名为业无同异中炽然成异等者谓一念未生前澄然湛寂一块圆明本无能所之心那有同异之境由一念才生妄明瞥起心光外映差别器状随念而形矣故曰无同异中炽然成异从此一念之间待彼器状差别之异即显无差别不动恒一虚豁之相故谓之同故曰异彼所异因异立同从此一念于心光中同异相待又现一相非若虚空之同又非器状之异即有情相现耳然此正是现识中所现境界如镜现相未有分别未立名言故直言同异不言空界等名断非六粗中事也正脉曰无同异中即业相中也唯识曰相见皆依自证起是也。

　　○二顿成六粗相。

　　如是扰乱(承上炽然成异等)相待(转现二相相待)生劳(此属智相即六种识)劳久(此属相续相)发尘(相与名字俱为尘境此属执取计名字二相)自相浑浊(释上尘义)由是引起尘劳烦恼(此属起业相)起为世界静成虚空虚空为同世界为异(此答明云何忽生山河大地之问)彼无同异真有为法(此答明云何忽生诸有为相之问此二世间俱属业系苦相)。

　　此明性觉必明妄为明觉顿成六粗相也如是扰乱一句是承接上义相待下正示六粗差别相貌扰乱有二义一通指前业转现三相虽是细相已有能所对待于妙湛性中实为扰乱若克就引生粗识唯指现相一法即境界为缘长六粗是承彼细而生此粗也劳即六识体相以能分别故劳动也若论三细相在妙湛性中已是劳动故上言扰乱前三卷中明六根同是菩提瞪发劳相是也此劳乃由劳根而有此劳识是劳中之劳耳又不可以三卷中劳根之劳扯此劳同彼为妄见也又菩提瞪发劳相乃性觉必明妄为明觉故曰瞪发非对待也此劳乃前能所同异相待而有故较前此为粗相有说前能所配三细则可此中配六粗似不可以此经𤼵明世界生起因缘非起信言一人业果故若然者则如来说一世界生起则不该诸世界生起说一人惑业则不该诸人惑业岂有是乎又如同分别业妄见非二妄也恐人实其所有以同分别业互相例明总明其妄同分之妄即别业之妄别业之妄即同分之妄岂一人诸人之不同哉又此说生起非彼生死轮转是何法生起耶若彼说生死轮转非此生起相续又是何法轮转耶总之彼就一人言生起相续之世界此就世界言生死轮转之业果文辞虽殊义无二致又前既可配细此次前即粗又何疑哉若言此处属六粗难以分属六粗则可若言非六粗似不可也同异无同异者前同异等亦是世界根身但未经粗识分别属现相此处是已经粗识分别故有名字曰虚空曰世界曰众生即有名字即有染着受用即属业系苦相同是一个世界根身但已分别未分别故有粗细之殊耳吴兴曰空界属依有为属正界是器界色相差别故云起云异也空是顽空不动故云静云同也彼指上之辞真犹实也上云无同无异名滥于理今指其体实有为耳何者众生正报𠔥乎色心造作善恶靡不由此以有心性故非如世界之异以有色相故非如虚空之同相待立之故云无同异也自觉非所明至此总明因妄忽生由性觉必明妄为明觉而忽然生起世界众生以解富楼那云何忽生之疑也上示因妄忽生已竟。

　　○二明因妄迁流分三初世界相续二众生相续三业果相续。

　　○初世界相续分三初能成大种二所成世界三结明相续。

　　○初能成大种。

　　觉明空昧相待成摇(明暗相待虚极愈动故成风性)故有风轮(出上摇性之名)执持世界(此明风轮能成世界之用此四句明风轮)因空生摇(牒上风轮)坚明立碍(此明金性因上虚极摇动返成坚碍不动之性)彼金宝者明觉立坚(此发明金轮无别有体全是觉明动极而静坚疑成碍)故有金轮(出上碍性之名)保持国土(此明金轮能成世界之用此六句明金轮)坚觉宝成(牒金轮)摇明风出(牒风轮)风金相摩(摩是生火之因)故有火光(所生火轮)为变化性(此明火轮能成世界之用此五句明火轮)宝明生润(牒上金性能润)火光上蒸(牒上火性能蒸此二句明生水之因)故有水轮(所生之水)含十方界(此明水轮能成世界之用此四句明水轮)。

　　此明能成世界四大种性次第生起以为世界相续之因也此中明风轮则先称觉明明金轮则曰明觉立坚明火轮则先根于坚觉摇明明水轮则先因宝明生润是知四大种性全一觉明心体随相用而有四名此四大中不言土者以金即土故金比土更坚为能成性土属所成故影之含十方界者谓诸世界中须弥山等及诸洲潭周[圍-(舛-夕)+巾]皆水故云含也别经言世界安立土轮下依金轮而同为地大金轮下依水轮水轮下依风轮风轮下依空轮虚空无依能为世界所依通议曰老氏指觉明之无明为道体故曰杳杳𡨋𡨋其中有精又以空体为虚无大道指此风相为冲气故专气致柔又曰天地之间其犹橐籥乎此老氏之道源也儒氏以识神为天命之性指空大为太极指此风大为混元一气由一气以生成万物是皆不知唯识所变也因空生摇坚明立碍者此即易所言一阴一阳之谓道以为生天生地之始也此中空静也暗幽也为阴摇动也觉明也为阳故曰动静有常刚柔断矣由此动静以成金轮为地大种即天地初成之始也以动为干体静为坤体故形而上者为天形而下者为地所谓乾坤成列而易位乎其中矣斯则阴阳未形而动静刚柔已[且/八]所谓先天之易也风金相摩故有火光者此易所谓刚柔相摩而成变化以形而上者在天成象为日乃太阳之火精也形而下者在地成形为火谓变化性者变生为熟化有成无故此四象中日也宝明生润等者此易所谓形而上者在天成象为月即太阴之精为星辰形而下者为江河湖海流注之状此四象[且/八]矣是则因四大而成天地阴阳日月星辰之四象正易所说太极生两仪两仪生四象以为八卦之体故曰天尊地𤰞乾坤定矣𤰞高已陈贵贱位矣动静有常刚柔断矣在天成象在地成形变化见矣。

　　○二所成世界。

　　火腾水降(能成性)交发(即上腾降)立坚(所成界)湿为巨海干为洲潭(出上坚字之名坚而润者名海坚而燥者名洲此结成下证明)以是义故(水火交发之义)彼大海中火光常起彼洲潭中江河常注(此证上海洲水火共生之实)水势劣火(能成性)结为高山(所成界)是故山石击则成𦦨融则成水(此证上高山水火结成之实)土势劣水(能成性)抽为草木(所成界)是故林薮遇烧成土因绞成水(此证上草木水土共生之实)。

　　此由能成四大种成就巨海洲潬高山草木四种世界也以此四种既成其形即有迁流方位故名世界能贮众生为一切众生所依亦名器界交发者即水火既济能成于物故曰立坚坚即成形质也形质硬燥者名洲潭形质柔润者名巨海正脉曰海亦由立坚而成者盖海非独目于水以注水之巨坎方谓之海故全是坚体洲潭即四大洲及诸小洲也以是义故者以是水火共生之义故彼大海本就湿之处似不应有火以不忘母之气分故火光常起洲潬本就燥之处似不应有水以不忘父之气分故江河常注盖外教五形义中水之望火为我克之妻火之望水为克我之夫故水为海洲之父火为海洲之母水势劣火者如温陵谓夫劣然后阴阳和而生子是也又以水为火之夫若太胜则势必灭火岂能生他法哉今以水夫劣于火妻故成高山矣余文可知。

　　○三结成相续。

　　交妄发生递相为种(结义)以是因缘世界相续(结名)。

　　此四句总结上能成所成八法如是次第迁流终而复始也交和合也妄虚妄也初由生灭与不生灭和合虚妄发生觉明次由觉明空昧和合虚妄发生风轮乃至水土和合虚妄发生草木是也递相为种者初由觉明为空种空觉又为风种风为金种乃至水土为草木之种是交互相因而起也以是因缘世界相续者承上虚妄递相为种之因缘故此世界相续不断此相续有二一生起相续即递相为种也二成坏相续即迁流不住终而复始也此世界生起次第若就八卦合之最初觉明是动义即老阳属干空昧是静义即老阴属坤风属巽金是西方属兑火属离水属坎海洲示坤之形山属艮草木是东方属震又是动静相摩起伏相生之义初觉明是动因觉明动极返静而成顽空因空静极返动而成风种因风种动极返静而成金种因金种静极返动而成火种因火种动极返静而成水种因水种静极复动火胜成山因火动胜而复静水胜成草木是则动静互相起伏而成八卦之形也又艮山虽是静卦以火胜为动是以动摄静故能含滋万物震雷虽是动卦以水胜为静是以静为动根故恒生长万物通议曰由觉明空昧二妄而为四大之种遂成天地日月四大部洲江河湖海山川草木而一气流行阴阳错综五行相生八卦流变至于六十四卦故易卦始于乾坤而终于既济未济故曰交妄发生递相为种以是因缘世界相续也此但借世教八卦五行分属世界分剂非同世教实实心外有法也上世界相续已竟。

　　○二众生相续分三初略明生因二详明生类三结明相续。

　　○初略明生因。

　　复次富楼那明(始觉)妄(不觉)非他觉明为咎(此二句标妄本)所妄既立明理不[疏-(梳-木)+俞]以是因缘听不出声见不超色(根拘)色香味触六妄成就由是分开见觉闻知(境拘)同业相缠合离成化(业报)。

　　此明众生相续先推原生起之总因也明妄非他觉明为咎者推明众生惑业苦诸妄无有别法全是性觉必明妄为明觉之过也向下究竟诸妄不出此觉明二字所妄既立明理不逾者由觉明之妄迷本妙明顿现[咒-几+(右*叵)]界之所此所本无因觉明妄现故曰所妄器界既妄立觉明之性返被所拘故曰明理不[疏-(梳-木)+俞]以是下明不[疏-(梳-木)+俞]器界实状𦗟不出声即耳不[疏-(梳-木)+俞]声见不超色即眼不[疏-(梳-木)+俞]色举二例六尘各有分剂能拘明理色香下明不[疏-(梳-木)+俞]根身实状由器界[且/八]足六尘拘觉明之性成六种知觉结色曰见卷声曰闻乃至抟触曰觉揽法曰知故曰由是分开见觉闻知自明妄非他至此发明六根为众生同分生基二卷云一切众生轮回世间由二颠倒分别见妄当处发生当业流转此明当处出生下同业相缠二句即当业流转五卷云汝今欲知生死结根唯汝六根更非他物七卷云由性明心性明圆故因明发性性妄见生此皆明众生无有别法唯此六根而已同业相缠合离成化者由六根既成对境发识起惑造业此业有同业谓胎卵二生皆有父母己三情想相缠故有感业谓湿化二生唯己业所感故此二句略明由业感报以成众生此重在业下详明重在生报又此所字前后开合难定若依前云因明立所后云圆明照生所此所似在虚空世界之前因此旧注指为业相今但次世界言众生此所单指前世界相续而已有说此中不应以三细六粗释之又谓世尊说众生相续只就即今瞥起一念非从当初说起此说其实见理不明何得妄别是非前非以如是扰乱相待生劳等配粗谓此经发明世界生起因缘非起信言一人业果此又言世尊只就一念非从当初说起何前后相返若此于一义前后既未贯通况于一经况于诸经及大藏教理耶若以觉明望三种相续皆不出一念境相即一念中亦[且/八]足十二因缘三细六粗岂可以一念缘起前后妄非哉。

　　○二详明生类。

　　见明色发(因根有相)明见想成(由尘发知)异见成憎同想成爱(此二句明想成之想有憎爱二念)流爱为种(此取上二念中爱念为受生亲因故曰种)纳想为胎(此想即同想之想纳其所想父母精血执为己有故曰为胎)交遘发生吸其同业(上六句明己为因父母为缘次二句明父母为因己为缘)故有因缘生羯罗蓝遏蒲昙等(由上因缘相感故生此胞胎)胎卵湿化随其所应(此明四种生类各应感业而有)卵惟想生胎因情有湿以合感化以离应(此释明上二句四感四应各别若此)。

　　此发明上同业相缠二句广示四生受命各有感应差别之相也见明下就胎生示同业相缠之相胎卵下示四生感应各别之相见明妄见也色发妄境也尽妄见之明色相自现故曰见明色发此即中阴身之见见父母之形色既明见父母之形色遂生自心之想念故曰明见想成此即根境和合发识想即识心之所也若男子投胎此想憎父爱母若女子投胎此想憎母爱父故曰成憎成爱此虽憎爱双举是借憎形爱取爱为润生亲因故曰为种为胎交遘发生二句即父母赤白和合吸引同业识性而入其中以为胎在自己揽父母赤白曰纳想在父母赤白招自己识性曰吸引故有因缘等者结明胎生由上爱情因缘所感而应此五位形相下明四生感应各别胎卵二句总示谓四生各随感业所感而应之故曰随其所应下分释此一随字故曰卵唯想生等此四生妄业妄报本于妄见妄见起于觉明故前标示明妄非他觉明为咎念其所欲曰想爱着不舍曰情亲付所依曰合舍此趋彼曰离此四心为四生之亲因四生为四心之报果正脉曰见明色发六句以己缠父母为同业交遘发生二句以父母吸己为同业故有因缘犹言以是因缘也孤山曰俱舍明胎中凡有五位一七名羯剌蓝此云凝滑二七名额部昙此云疱状三七名闭尸此云软肉四七名健南此云坚肉五七名钵罗奢此云形位今略举前二等取余三正观曰此中论想乃分内染想非分外净想论化乃转蜕业化非意生妙化也。

　　○三结明相续。

　　情想合离更相交易(此明感业相续)所有受业逐其飞沉(此明报应相续)以是因缘众生相续。

　　此承上四感四应递相互换因果循环终而复始结明众生相续之义也更相变易者情变为想想易为情合离亦尔所有受业者即受报也乃胎卵湿化之四生或卵变为胎或湿易为化或化转为湿等故曰逐其飞沉变易飞沉即相续义故下结之以是因缘等正观曰更相变易者约四感变易则无定业也约四应变易则无定质也逐其飞沉即无定趋也正脉曰更相变易约一众生则周而复始约群灵则彼此互换皆相续义上发明众生相续已竟。

　　○三业果相续分三初明相续本二明相续义三结成相续。

　　○初明相续本。

　　富楼那想爱同结爱不能离(此欲贪之业)则诸世间父母子孙相生不断(此欲贪之果)是等则以欲贪为本(出上业果之报)贪爱同滋贪不能止(此杀贪之由)则诸世间卵化湿胎随力强弱递相吞食(此杀贪之果)是等则以杀贪为本(出上相吞之本)以人食羊(此不与取)羊死为人人死为羊如是乃至十生之类死死生生互来相啖(此阴取此二取皆盗贪业)恶业俱生穷未来际(此盗贪之果)是等则以盗贪为本(出上相啖之本)。

　　此明业果相续唯此淫杀盗三为根本也欲贪以想爱缠眠为业用以相生不断为果报杀贪以我能杀彼为业用我亦被人杀为果报故曰递相吞食盗贪以二取为业用以互取不断为果报故曰恶业俱生等贪爱同滋者此贪即贪生之贪由贪生故随力取而食之老氏曰不贵难得之货使民不为盗是则由我贪彼亦贪彼此相助相滋贪心益炽故曰贪爱同滋等问此盗与杀何别曰恣心肆戮曰杀𥝠意害取曰盗今递相吞食即恃强肆戮故责其杀互来相啖即𥝠害阴取故责其盗事似同意实别故业果各不同也正观曰汝爱我心我怜汝色递相结爱是谓想爱同结也由爱绳相牵生生不离故递为父母子孙也贪爱同滋者即贪他所有以滋自己滋贪成杀如争城战杀人盈城争野战杀人盈野是亦吞食之类也上明相续本竟。

　　○二示相续义。

　　汝负我命我还汝债(相续因相)以是因缘经百千劫常在生死(相续果相)汝爱我心我怜汝色(相续因相)以是因缘经百千劫常在缠缚(相续果相)。

　　此正示业果终而复始相续不断之义也汝负下示杀盗二业果终而复始之义汝爱下示欲贪业果终而复始之义由杀盗二业有兼[且/八]之义故合言之。

　　○三结成相续。

　　唯杀盗淫三为根本以是因缘业果相续。

　　此约根本结成相续也上缘妄有生已竟。

　　○五结答问意。

　　富楼那如是三种颠倒相续(牒辞)皆是觉明明了知性因了发相从妄见生(指其生因)山河大地诸有为相(上结答云何生下结答终而复始)因此虚妄终而复始。

　　此标三种相续结答满慈云何忽生云何终而复始之问也前问云何忽生山河大地诸有为相此答从妄见生前问云何终而复始此答因此虚妄终而复始是则忽生相续皆一妄字尽矣故结指云皆是觉明等山河大地二句开上三种相续之实法以照满慈之问意终而复始一句出上三种相续之实义以切满慈之问辞温陵曰总牒前文结答世界众生业果皆觉明为咎也觉明明了知性即妄为明觉者也了发相即因明立所者也妄见即生汝妄能者也此虚妄指觉明也上释疑已竟。

　　○二释难分二初蹑前启难二依难释明。

　　○初蹑前启难。

　　富楼那言若此妙觉本妙觉明(下四字广上妙觉二字义)与如来心不增不减(生佛本同)无状忽生山河大地诸有为相(此蹑前义众生既尔无状忽生下例如来亦当无状忽生)如来今得妙空明觉(与生本同)山河大地有为习漏何当复生(当字正难意)。

　　此富楼那蹑前佛答云何忽生等义唯是性觉必明妄为明觉之咎故兴此疑难佛出缠果体同在缠本觉亦合无状还生一切有漏诸法也若此下蹑前义如来下致难妙觉指在缠本觉如来心指出缠本觉不增不减者谓此觉心出缠不曾增在缠不曾减众生与佛平等无二此四字是致疑之端谓众生一念未生前此觉心与佛心俱清净本然众生既无状忽生诸法佛之果体亦当复生诸法此理势之必然故云如来今得等正观曰圆觉亦有此问彼云若诸众生本来成佛何故复有一切无明若诸无明众生本有何因缘故复说众生本来成佛十方异生本成佛道后起无明一切如来何时复生一切烦恼此同彼后问。

　　○二依难释明分二初以理释二以事释。

　　○初以理释分二初究烦恼性空本无生二究生死性空本无生。

　　○初究烦恼性空本无生分二初喻二法。

　　○初喻。

　　佛告富楼那譬如迷人于一聚落惑[南-(前-刖+十)+午]为北(设事标喻)此迷为复因迷而有因悟所出(诘)富楼那言如是迷人(指上迷方之人)亦不因迷又不因悟(照诘直答)何以故(征上不因义)迷本无根(究)云何因迷(明不因迷)悟非生迷(究)云何因悟(明不因悟)佛言彼之迷人正在迷时倏有悟人指示令悟(指彼迷方之人设得悟)富楼那于意云何(勘其所见)此人纵迷于此聚落更生迷否(诘)不也世尊(答)。

　　此设迷方之喻究明迷性本空正在迷时非有因而生悟后决无再迷之理也佛告下明迷本无因佛言下明悟不复迷迷本无根喻烦恼性空本无因而生悟后不复更迷喻菩提不复再为烦恼迷悟二性俱空迷性空尚自无生悟性空岂可复生迷哉此以喻究明其义下以法合明。

　　○二法。

　　富楼那十方如来亦复如是(合辞)此迷无本性毕竟空(此迷指烦恼合上迷方之迷本无自性)昔本无迷(承上二句)似有迷觉(虽觉知似迷本无迷性故曰似有)觉迷迷灭觉不生迷(迷觉觉迷二觉字属观智下一觉字是究竟觉)。

　　此以法合上喻明迷理之无明同彼迷方之迷本无自性不可谓灭复有生也此法喻重在迷性本空不可究其复生以释满慈疑佛觉心何当更生有漏之惑也。

　　○二究生死性空本无生分二初喻二法。

　　○初喻。

　　亦如翳人见空中华翳病若除华于空灭(此举因翳见华起灭为喻此是复喻故曰亦)忽有愚人于彼空华所灭空地待华更出(设此愚状)汝观是人为愚为慧(诘下答)富楼那言空元无华妄见生灭(正喻生死性空)见华灭空已是颠倒(迷)敕令更出斯实狂痴(迷中倍迷)云何更名如是狂人为愚为慧(此三句正答佛诘意)。

　　此喻以华性本无起灭喻根身器界生死等法其性元空不可计其灭复还生以实无生故也正脉曰首二句喻在凡时三种宛然次二句喻成佛时万法寂尔忽有等四句喻疑佛何时起妄空元无华二句喻万法自来本空生灭但是妄见见华灭空二句喻实执佛灭万法已是迷倒敕令更出二句直断待华为愚喻冀佛起妄者决是痴狂云何下又反言以决其必愚无移矣。

　　○二法。

　　佛言如汝所解云何问言诸佛如来妙觉明空何当更出山河大地。

　　此印富楼那所解待华更生之人诚不足以愚慧诘之之义合明如来妙觉明空岂可更出山河大地等法也如汝所解是印可之辞云何下责富楼那既所解如此不当生此疑兴此问因富楼那言云何更名如是狂人为愚为慧故佛以此云何对之温陵曰翳喻妄见华喻山河华灭地喻妙空明觉佛言下谓既了所喻何复前疑岂非待华更生者耶上以理释已竟。

　　○二以事释分二初喻二法。

　　○初喻分二初金喻涅槃性本有无变二灰喻菩提性既成无还。

　　○初金喻涅槃性本有无变。

　　又如金矿杂于精金(本有)其金一纯(出缠)更不成杂(无变)。

　　此以出矿之金既纯不复为矿以喻出缠涅槃性不复重为生死也盖金性在矿时其性本有出矿后亦无新增但无矿秽耳意显涅槃性在众生时不曾减少成佛后亦无新得但复本性本性既复不重为妄也金矿者蕴金之沙石也杂于精金者约金在矿时二物混杂也一纯者约出矿之后也更不杂者不复生矿也须知金之与矿二俱无始非金先矿后矿从金生故出矿之金不复生矿。

　　○二灰喻菩提性既成无还。

　　如木成灰不重为木。

　　此以木变成灰灰性既成不重为木以喻转烦恼成菩提菩提既成不复重为烦恼也上喻义已竟。

　　○二法。

　　诸佛如来菩提涅槃亦复如是。

　　此以诸佛二种果法合上金灰二喻以喻例法合明诸佛妙觉明觉决无再生山河大地之理而富楼那之疑难当下冰释也诸注以金性明喻菩提灰性灭喻涅槃又别经云入涅槃者如薪尽火灭是以灰喻涅槃似有证也今依法喻本性究之以金性无始正合涅槃性无始无终灰性有成正合菩提性有始无终若以金喻菩提灰喻涅槃似法喻之性相左涅槃非断德菩提非修德以法义无碍论之二义俱顺设佛本意以金喻菩提今以灰喻菩提亦信无大过上来四喻前二喻重在明妄本无生知幻即离不假方便渐次即理则顿悟乘悟屏消故科以理释后二喻重在明真不为妄如成金灰必假方便渐次即事非顿除因次第进故科以事释又前二喻唯举初喻似方无去来之相不能明了生死本空唯举后喻似翳实眼病不能明了烦恼无性故二喻兼之初取迷喻妄见后取华喻妄境以此二妄生本无生况复灭而求其复生耶是须二喻并举此妄见妄境方了然无疑矣又后二喻唯举金喻似不该菩提有始唯举灰喻似不该涅槃本[且/八]故兼之以金喻本觉以灰喻始觉二觉既合决无再迷之理也温陵曰四喻之意前二明昔本无迷迷由妄起后金灰二喻明昔漏妄缘证乃永断若但举前二恐谓妄不妨真惑能自灭成拨无执但举后二恐谓觉本非净性本有生成杂染见所以四喻兼举便知迷悟虽妄而不废修证也上释圆成性清净本然云何生续疑以答富楼那初问已竟。

　　○二释圆成性周遍法界云何相容疑分二初牒疑二正释。

　　○初牒疑。

　　富楼那又汝问言(按定)地水火风本性圆融周遍法界疑水火性不相凌灭(此牒前水火二性不合俱遍)又征虚空及诸大地俱遍法界不合相容(此牒前地空二性不合俱周)。

　　此世尊牒前富楼那所问之言按其义与彼销释也前问疑有二初问已答今当二问故云又汝问言。

　　○二正释分二初以理事无碍释二以事事无碍释。

　　○初以理事无碍释分二初喻义二法合。

　　○初喻义。

　　富楼那譬如虚空体非群相(喻理)而不拒彼诸相发挥(喻不碍事)所以者何(征不拒义)富楼那彼太虚空日照则明(不拒明相发挥)云屯则暗(不拒暗相发挥)风摇则动(不拒动相发挥)霁澄则清(不拒清相发挥)气凝则浊(不拒浊相发挥)土积成霾(不拒霾相发挥)水澄成映(不拒映相发挥)于意云何(诘满慈所见何如)如是殊方诸有为相(指上七法各异故曰殊方同是生灭故曰有为)为因彼生(彼指日云等自体)为复空有(诘定二处)若彼所生(按定初义)富楼那且日照时既是日明十方世界同为日色(究义)云何空中更见圆日(究妄)若是空明(牒二义)空应自照(究义)云何中宵云雾之时不生光耀(究妄)当知是明非日非空不异空日(双结破以明相妄无从)。

　　此以虚空不拒诸相发挥究明虚妄不可诘其从来以喻如来藏虽清净本然而不拒七大等法发现亦虚妄无性不可以凌灭不容诘之也富楼那下举明喻义于意下究明虚妄当知下结明不可穷诘又譬如虚空等四句是略标所以者何下是详明又譬如虚空不拒诸相等即喻理不碍事于意云何下究明诸相虚妄虚妄无性全体是空即喻事不碍理理不碍事不妨诸相宛然事不碍理不可谓凌灭不容也又结辞非日非空是结事不碍理不异空日是结理不碍事。

　　○二法合分二初合相元本空二合空不拒相。

　　○初合相元本空分二初依相明空二依性明空。

　　○初依相明空。

　　观相元妄无可指陈(非日非空不异空日)犹邀空华复结空果云何诘其相凌灭义。

　　此依七大之相元妄合前明相之喻展转究竟无可指陈是知诸相当体全空欲将何法诘其凌灭不容之义以销富楼那之疑也观相元妄者就法说无可指陈者合喻说谓观此七大之相元妄同彼日照之明相俱无可指陈是知相妄本空于空见相诚迷复于相上诘凌灭等义岂非迷中倍迷何啻邀空华复结空果哉上四句法喻已明其谬云何下结责满慈不应兴如是问也。

　　○二依性明空。

　　观性元真唯妙觉明(元真)妙觉明心先非水火(本空)云何复问不相容者。

　　此合前喻明相非空非有观此七大之性元是妙真如心性真之中非有水火之相欲将何法诘其不容之义以销富楼那之疑也此中初二句显真次二句明空后二句结责此观相观性二义合明喻中究竟明相等虚妄无从事不碍理之义已竟。

　　○二合空不拒相。

　　真妙觉明亦复如是(合辞)汝以空明(能感之业)则有空现(循发之相)地水火风各各发明则各各现若俱发明则有俱现。

　　此合前喻结明理事无碍复起后义以彰事事无碍也真妙下结合前譬如虚空体非群相而不拒诸相发挥等义若俱下起后也上以理事无碍释已竟。

　　○二以事事无碍释分二初喻二法。

　　○初喻。

　　云何俱现(依前标征起)富楼那如一水中现于日影两人同观水中之日东西各行则各有日随二人去(示诸现相)一东一西先无准的(究无定体)不应难言此日是一云何各行(一即一切)各日既双云何现一(一切即一)宛转虚妄无可凭㨿。

　　此以水中日影一二无定为喻喻明事事无碍法界之义也一二既无定一多亦无定而事事无碍之义明矣云何下征明俱现相一东下究竟无定宛转下结明虚妄无准的即无定实也凭㨿亦准的义。

　　○二法分二初背觉合尘示事事有碍二背尘合觉显事事无碍。

　　○初背觉合尘示事事有碍。

　　富楼那汝以色空相倾相夺于如来藏(此以分别心观如来藏)而如来藏随为色空周遍法界(此如来藏随分别心)是故于中风动空澄日明云暗(此即事事有碍)众生迷闷背觉合尘故发尘劳有世间相(结明有碍始终之义)。

　　此世尊将显无碍之妙先示有碍之相使富楼那知其有碍无碍迥别若此也又知有碍无碍之因唯众生心分别不分别耳既知其相又知其因则有碍无碍之疑泮然尽矣富楼那四句示能感之业而如来藏三句示所现之相是故于中三句示明相有碍众生下结明由心有碍故相亦有碍正脉曰迷闷即所起之惑内含三细及前四粗此亦连最初而释若取浅近韱流而谈则下界与三涂有念为迷上界与二乘无念为闷所谓有念无念同归迷闷也。

　　○二背尘合觉显事事无碍。

　　我以妙明不灭不生合如来藏(以无分别心观如来藏)而如来藏唯妙觉明圆照法界(此如来藏亦现无分别相)是故于中一为无量无量为一(即一多无碍)小中现大大中现小(即广狭无碍)不动道场遍十方界(即一为无量)身含十方无尽虚空(即无量为一)于一毛端现宝王刹(即小中现大亦是正中现依)坐微尘里转大法轮(即大中现小亦是依中现正)灭尘合觉故发真如妙觉明性(此结无碍之因)。

　　此以法合上水中日影之喻以明一多小大事事无碍也我以妙明三句示不思议智契不思议理而如来藏三句示从不思议体发不思议用亦是从理起智是故下发明上圆照法界之义就中一多小大依正延促等法无有界畔无有分量一一圆满一一周遍无坏无杂无障无碍故曰圆照此方发明其义不动下重示其相以见事事无碍之实灭尘下结明无碍之因又我以下合喻中两人同观水中之日而如下合喻中东西各行则各有日随二人去是故下至转大法轮合喻中一东一西至无可凭㨿以彼水中日影幻妄无准喻此真如妙用幻幻不可思议非如来妙智不能取此妙喻又我以妙明不生不灭等番前相倾相夺之生灭心而如来藏唯妙觉明等番前随为色空周遍法界义是故于中一为无量等番前风动空澄等义灭尘下番前背觉等义前觉曰背此尘曰灭是知尘可言灭觉不可言灭其一字分量轻重若此前世间曰相此妙觉曰性亦有分量有前义使富楼那等知有碍之因不疑无碍之境有后义使富楼那等知无碍之元不惑有碍之相是须二义并举相形有碍无碍通达究竟了无余疑矣从云何俱现至此是以事事无碍释凌灭等疑已竟从此卷经初至此是释依圆成性所生疑显三观一体之妙初疑圆成性既是清净本然云何忽生有为相续不已如来以明觉之妄释之由妄见故忽生由妄故相续复难圆成性清净本然既无状妄生如来所证妙觉明空同一清净本然亦合有时无状妄起如来以理事二种法界释之以理观之在众生时虽是妄有元无一法实生至成佛时既得真空岂有实法可灭既尔众生分上尚无实法可生诸佛妙觉明空岂可更生诸法耶又事论之如来二转依果如纯金出矿如木成灰灰不重木金不复矿则如来妙觉明空决无再生有为习漏之理此圆成性清净本然云何忽生及如来果体何当复生之疑决然无迹矣又疑圆成性既是周遍法界地水火风云何相容不相凌灭如来以理事无碍事事无碍观之如来藏中全体妙用如理智境一多小大依正延促一一周遍无坏无杂岂可以凌灭不容而拟议哉㨿富楼那依圆成性起二疑一难是三折如来以真妄二觉四种法界释之示有五种深义上释疑已竟。

　　○二显妙分二初显示妙入圆融二结示妙绝言思。

　　○初显示妙入圆融分三初圆会空观一心示真谛二圆会假观一心示俗谛三圆会中观一心示中谛。

　　○初圆会空观一心示真谛。

　　而如来藏本妙圆心(一心)非心非空非地非水非风非火(非七大心含识见二大)非眼非耳鼻舌身意非色非声香味触法(非十二处)非眼识界如是乃至非意识界(非十八界已上非世间法)非明无明(流转门初句)明无明尽(还灭门初句)如是乃至非老非死(流转门末句)非老死尽(还灭门末句此非缘觉法)非苦非集非灭非道非智(四向)非得(四果此非声闻法)非檀那(此云布施)非尸罗(此云持戒)非毗黎耶(此云精进)非羼提(此云忍辱)非禅[邱-丘+(丹-、+一)](此云静虑)非般剌若(此云智慧)非波罗蜜多(此云彼岸到此非菩萨法)如是乃至非怛闼阿竭(此云如来)非阿罗诃(此云应供)三耶三菩(此云正遍知)非大涅槃非常非乐非我非净(此非如来法从非明无明至此非出世间法)以是俱非世出世故。

　　此会空观一心以示真谛之相世出世间一切俱非也此非不是以观力遣除言非乃示如来藏心如实空理自性清净本无世出世间之相依此空相[車*丸]生净智说名空观其实依空观照真谛依真谛建立空观而如来藏二句标示一心空寂之体非心下示一心空寂之相一切俱非以是下总结非十二处一科已摄五阴六入二科以六根即六入故以五根六尘摄色阴意根属心摄余四阴其文明言二科影摄二科意必俱非也非十二因缘一科二门首句皆多一明字正脉以本明释之谓无明无自体依本明而有故连带言之不然即观智也此十二支流转还灭二门皆举首尾超略中间无明与行是过去二支因识与名色入触受是现在五支果爱与取有是现在三支因生与老死是未来二支果此十二支连环三世因果四谛一科下有智得二字一向难定指今详之既在四谛之下菩萨又别开六度似此二字即属声闻法智即四向得即四果上四谛是所修法智得属能修人其所修四谛苦集二谛是世间因果即流转门灭道二谛是出世间因果即还灭门此与十二因缘但广略有异六度一科檀那等法为能趣之行波罗蜜多为所趣理如来一科非怛达阿竭至三耶三菩非能证人乃十号中三号非大涅槃等非所证法总别兼举故又三号中正遍知即摄菩提及大涅槃即二转依果亦并非之如来法首言如是乃至非超略辞乃从因至果极显空尽之义谓此真谛理中不唯空世间法及出世间声闻缘觉法亦空不唯空小乘法菩萨法亦空又不唯空菩萨法如是乃至如来法亦空也。

　　○二圆会假观一心示俗谛。

　　即如来藏元明心妙即心即空即地即水即风即火(即七大)即眼即耳鼻舌身意即色即声香味触法(即十二处)即眼识界如是乃至即意识界(即十八界已上即世间法)即明无明明无明尽如是乃至即老即死即老死尽(即缘觉法)即苦即集即灭即道即智即得(即声闻法)即檀那即尸罗即毗黎耶即羼提即禅那即般剌若即波罗蜜多(即菩萨法)如是乃至即怛闼阿竭即阿罗诃三耶三菩即大涅槃即常即乐即我即净(即如来法从明无明至此即出世间法)以是俱即世出世故(总结)。

　　此会假观一心以示俗谛之境世出世间一切俱即也初二句标立一心即心下示如来藏不空德相此有二义一即如来藏自性如实不空[且/八]足恒河性德即性色性空性火性水等世间法全自性[且/八]足出世法亦是自性[且/八]足此依如来藏自性言即是周遍法界义二随相说即随世出世间缘起出生一切染净诸法即循业发现义如是性相二义离心无体如水[且/八]造波之性及所造波皆是水体故云即也依此不空之境轨生难思之智说名假观亦是依假观照俗谛依俗谛建立假观也。

　　○三圆会中观一心示中谛。

　　即如来藏妙明心元离即离非是即非即。

　　此会中观一心以示中谛之妙即前二藏双遮双照圆融无碍不可思议即胜义中真胜义性也初二句标示心体次二句发明心相其妙如此妙明二字承上本妙元明标之以示三藏一心离即离非即空有双遮是即非即即空有双照非即即是非一切法如来不思议妙境至此是极则处从初卷至三卷末开示三藏体相空与不空及空不空历然明白而未圆会一心此卷初至前故发真如妙觉明性虽有五种深义[且/八]四种法界亦皆属缘起而不无四法界差别之相至此乃三种藏性四种法界圆归一心方是心思路绝语言道断之极处此圆会中观示中谛境界如此上显示妙入圆融已竟。

　　○二结示妙绝言思。

　　如何世间三有众生及出世间声闻缘觉以所知心测度如来无上菩提用世语言入佛知见(法)譬如琴瑟箜篌琵琶虽有妙音若无妙指终不能发(喻)汝与众生亦复如是宝觉真心各各圆满如我按指海印发光汝暂举心尘劳先起(合)由不勤求无上觉道爱念小乘得少为足(结责)。

　　此结示三观一心一心三谛圆融微妙超绝秘密不可以心思言议也初二句责凡夫三有即欲有色有无色有次二句责小乘以所知心下正示三藏圆融一心妙致乃如来无上菩提是佛知见以凡小所知之心世间语言皆不能到亦结责前问地水火风不相凌灭及难佛妙觉明空何当更生山河大地等义皆是识心分别之境世间语言戏论之过譬如下以喻明之琴瑟箜篌琵琶四皆[糸*系]属之乐琴今七弦瑟今二十五弦箜篌今十四弦琵琶今四弦此喻圆融三藏之妙心妙音喻不思议之妙用妙指喻一心三观之妙智以妙指扣四乐即如前我以妙明不生不灭合如来藏是也发妙音即前故发真如妙觉明性是也汝与众生二句是总合宝觉下别合宝觉真心合琴瑟等四乐各各圆满合虽有妙音如我下合若无妙指不发妙音上二句借佛有妙智能发妙用形富楼那等无妙智则不发妙用如来按指虽是色法皆是圆妙真心故曰海印发光海印是佛手印文即指全是心光汝暂举心虽是心法由有分别即成尘劳即前汝以色空相倾相夺于如来藏而如来藏心随为色空周遍法界是也按指唯心举心成尘其所知心与佛知见差别若此由不勤求下结下不发妙用之由意在激责富楼那等当勤力向大不应堕落小乘以少为足也其不发妙用之因只是爱念小乘不求大乘之过耳此结示三观一心妙绝言思并上科总发明一妙字从卷初至此一大科释依圆成性所生疑显三观一体之妙已竟。

　　○二释依因缘性所生疑显三观顿悟之妙分二初当机启请二世尊开示。

　　○初当机启请。

　　富楼那言我与如来宝觉圆明真妙净心无二圆满(此领前宝觉真心各各圆满之义按此为疑问之端)而我昔遭无始妄想久在轮回今得圣乘犹未究竟(此领前汝暂举心之义叹己与众同失无二之心)世尊诸妄一切圆灭(五位究尽二死永忘)独妙真常(此领前如我按指之义赞佛独得无二妙心)敢问如来一切众生何因有妄自蔽妙明受此沦溺(问失因冀得妙)。

　　此富楼那领佛前㫖愧劣欣胜请佛开示妄因知因断妄欲同佛独妙真常也此问近承前佛言汝与众生宝觉真心各各圆满等义而来远因前开示三摩钵提义中初明二种妄见云一切众生轮𢌞世间由二颠倒分别见妄但说轮𢌞因妄见未说妄见因何而有后会四科归真虽云本非因缘非自然性但破因缘粗相未及点破根本无明及后释疑中虽云性觉必明妄为明觉亦未说破何因必明妄为明觉因上三处俱未说破故有此问穷妄至此可谓剥至贴体汗衫去此一层则真常独露矣如来说世出世法皆因缘妄有以妄显世出世法皆空今究妄无因则根本不立枝末自空破妄至此妄乃极尽显空至此空方极圆是则此疑因前因缘性未尽之义从因缘性至微细根蒂生起后佛发明但说妄本无因乃尽前破妄之极致可谓彻底穷源也此科大意如此正脉曰遭无始之妄者领初之忽生中意也久在轮𢌞领后之相续中意也圣乘未竟者领爱念小乘得少为足之责也世尊下领前妄不复生真不复变意也。

　　○二世尊开示分二初释疑二显妙。

　　○初释疑分四初喻二法三合四结。

　　○初喻。

　　佛告富楼那汝虽除疑余惑未尽(责愚)吾以世间现前诸事今复问汝(许说)汝岂不闻(言其必闻)室罗城中(处)演若达多(人)忽于晨朝以镜照面(事)爱镜中头眉目可见(认影)瞋责己头不见面目以为魑魅(迷头)无状狂走(无因而狂)于意云何此人何因无故狂走(征问富楼那)富楼那言是人心狂更无他故。

　　此佛借现前之事正与无因之妄相合以为喻征问富楼那使富楼那自审自悟也而富楼那果然问着便自领略答曰是人心狂更无他故秪此二语便知富楼那不待后法合早已顿悟妄元无因矣汝虽除疑二句责富楼那之愚谓汝先请我与汝除疑我为汝以五种深义四种法界重重发明汝合诸疑顿了如何犹有此问是则汝虽是除疑未能究尽故曰余惑未尽上来以迷方之迷空华之妄纯金木灰种种发明汝既未能究尽我今为汝别为方便即以现前世事问汝又看汝所解何如也故曰吾以世间等演若达多此云祠授从神乞得举此人照镜之事唯取无故狂走一句为无因之喻。

　　○二法。

　　佛言妙觉明圆本圆明妙(标此无妄之体不可言因真有妄)既称为妄云何有因(此二句直破妄无因)若有所因云何名妄(此二句返成上二句明妄无因)自诸妄想展转相因(此二句明妄想自类相因无别因故)从迷积迷(承上展转相因一句)以历尘劫(由诸妄想展转相因故历尘劫轮𢌞不绝)虽佛发明犹不能返(此二句承上以历尘劫一句谓妄想其来无始虽佛了知是妄不能返妄之先因何而有知妄无因)如是迷因因迷自有(此二句结明上自诸妄想展转相因二句)识迷无因妄无所依尚无有生欲何为灭(此四句承上迷妄自有暗责富楼那言我遭无始妄想佛一切圆灭皆不知妄想无生灭故)得菩提者如寤时人说梦中事心纵精明欲何因缘取梦中物况复无因本无所有(此复以喻结明上佛虽发明犹不能返之义谓无因无体妄事虽佛能了能说不能指其实体实因也)。

　　此佛直就法明真觉体上元无有妄其妄自妄妄妄不绝流来无始虽佛为大觉觉尽世出世法不能觉妄之始以妄元无故也既称为妄四句明最初根本无明独头横起元无因故自诸妄想四句明枝末无明种种妄想皆由最初一念痴相不觉动念念念相续展转相因从迷积迷流转不息其来无始究之总一虚妄虽佛发明二句此是如来尽力发明最后极则之语以明妄实无因可说得菩提下复以喻明佛虽精明亦不能穷妄之因寤时人正喻佛是大觉者说梦中事喻佛说九界因果皆如幻如化心纵精明欲何因缘取梦中物喻佛虽[且/八]无量无边甚深智慧无碍辨才说九界因果微细之妙令人了然如见但不能说九界最初虚妄之因况复无因二句结明不能取梦中物喻佛决不能说妄想之因无因无依也无有无体也正脉曰起信论无明与妄想皆是最初细相互相引发凡有几重兹不繁叙彼分二相稍殊无明最初痴相也妄想迷中动相也却后凡迷真处便是无明凡执似处便是妄想虽常互为因缘而实一虚妄无别因也。

　　○三合。

　　如彼城中演若达多岂有因缘自怖头走忽然狂歇(悟头本在)头非外得纵未歇狂(以无头为痴魑魅)亦何遗失。

　　此以喻合明法谓此妄元无因正如彼演若达多自怖头走狂元无故也如彼下正合妄元无因忽然下以头无得失合真无生灭既真无生灭而生灭之见全妄如头无得失而得失之狂无因也。

　　○四结。

　　富楼那妄性如是因何为在。

　　此承上法喻合明结成妄元无因也如来呼尊者之名者恐富楼那犹以为寻常开示而又不能顿了故佛呼其名而用意告之使富楼那猛省谛实了悟妄因正如演若达多无故狂走而已知此狂妄因无实在则妄元无因昭然明矣上释疑已竟。

　　○二显妙分二初法二喻。

　　○初法。

　　汝但不随分别世间业果众生三种相续(入流忘所)三缘断故(动静二相了然不生)三因不生(闻所闻尽)则汝心中演若达多狂性自歇(觉所觉空空所空灭)歇即菩提胜净明心本周法界不从人得(生灭灭已寂灭现前)何藉劬劳肯綮修证(结示一念顿悟之妙即超历劫辛勤修证)。

　　此示妄想无因无体之实处以晓富楼那出轮𢌞证妙常实无妄因可灭亦无菩提可得但离分别即如如佛也不随分别四字乃是顿悟法行解粘脱缚最初要诀盛使修证皆不外此三缘断故三因不生者有三义一三种相续乃所分别境属外缘故称三缘分别三种相续之心属内根故称三因谓欲顿脱轮𢌞不须着力勤苦汝但不随分别三种相续之缘外境自寂外境既寂内心不起故曰三缘断故三因不生二三种相续各有缘起不同故称三缘同是觉明明了知性因了发相从妄见生故称觉明为三因此乃三种相续之因三三种相续即染法苦果是境缘能生心造业故称三缘其妄心所造杀盗淫业能招三种相续苦果故称三因是则以三相续成果为三缘以业果相续果因为三因三说前二犹准以因不生即菩提故则汝心中等三句有二义若以妄心妄业为三因则汝心中狂性即属根本无明若以觉明为三因则汝心中狂性自歇即上三因不生但约上演若达多狂性之喻发明三因不生非有实体可灭故曰自歇此言息妄想出轮𢌞无妄可灭歇即菩提等四句覆明上狂性自歇一句不歇则已歇即菩提非别有菩提实法可得菩提即智果胜净明心即涅槃心是理果净明心是体周遍法界菩提是用周遍法界又菩提就本觉说即胜净明心以用即体故不从人得者亦根上▆然狂歇头非外得之喻以明得菩提证妙常▆实法可得何藉劬劳肯綮修证者此结明上歇即菩提无法可灭无法可得故不假僧祗修证以显不随分别顿悟之妙超迈若此吴兴曰骨间肉曰肯[筋-月+耳]肉结处曰綮出庄子技经肯綮之未尝此取不须劳[筋-月+耳]苦骨辛勤修证之意上法竟。

　　○二喻。

　　譬如有人于自衣中(喻五蕴身中妄境妄心覆蔽妙明故)系如意珠(喻胜净明心)不自觉知(喻根本无明)穷露他方(喻妄见生死涅槃故)乞食驰走(喻求人天乐取遍小益)虽实贫穷(喻虽无佛广大妙用)珠不曾失(喻本有妙心未曾少失)忽有知者(喻佛菩萨为能教人)指示其珠(喻佛菩萨所教之事)所愿从心致大饶富(喻从佛菩萨教法悟明本心同佛妙用)方悟神珠非从外得。

　　此以珠无得失喻上胜净明心遭妄想在轮𢌞时不曾少失及得菩提证妙常时亦无少得以显不假修证顿悟之妙也不自觉知喻根本无明最初痴相乞食驰走喻妄想是动相忽有智者二句喻则汝心中狂性自歇所愿从心四句喻歇即菩提本周法界末二句喻上不从人得正脉曰缠空而乏于妙用为穷滞有而无所退藏曰露空有二皆边地故如他方致大饶富喻本周法界吴兴曰证理起用致大饶富也温陵曰末二句喻妄息真现不劳修证也上释依因缘性所生疑显三观顿悟之妙已竟。

　　○三释依遍计性所生疑显三观圆修之妙分二初当机启请二世尊发明。

　　○初当机启请。

　　即时阿难在大众中顶礼佛足起立白佛世尊现说杀盗淫业三缘断故三因不生心中达多狂性自歇歇即菩提不从人得(牒佛现前所说之语)斯则因缘皎然明白(断佛即今所说明白是因缘义)云何如来顿弃因缘(疑佛现说因缘云何前来若性若相因缘尽排)我从因缘心得开悟(以己从因缘法受益证因缘法实有)世尊此义(因缘义)何独我等年少有学声闻(恐一己有学年少不足证故抑之)今此会中大目犍连及舍利弗须菩提等(胜一己)从老梵志(胜年少)闻佛因缘发心开悟得成无漏(胜有学言非独阿难一己年少有学即诸长老大阿罗汉无有不从因缘受益者)今说菩提不从因缘(疑佛既说因缘如何又说歇即菩提不藉修证故曰不从因缘)则王舍城拘舍梨等所说自然成第一义(此以外道自然结证如来不应说菩提非因缘)惟垂大悲开发迷闷(上叙疑此二句正请)。

　　此阿难闻佛说三缘断故三因不生不达语意引发因缘旧习故有此请也谓佛现说因缘云何前来一往顿弃因缘即今又说歇即菩提何藉修证若果非因缘则外道自然即佛菩提也盖此不达佛语意谓三缘三因有实法可断可灭故生此疑杀盗淫业举业果以该世界众生省文也问此阿难正问因缘义如何此科名释依遍计性所生疑曰阿难此问因缘仍是前佛破遍计性所执因缘等义情有理无唯遍计所执耳非同前妄因乃是依他性故属因缘正义此后销释仍以因缘自然互相排斥但空遍计之情因缘自然理本非有故知此疑复从遍计性所发也及后显妙亦不过重重排斥遍计之情责多闻益戏论亦是责遍计性显真修实证因果深远日劫相倍之妙行科意本此正脉曰梵志者西竺出家者之通称谓其有清净志行经载目连等最初于途中相遇波离迦叶等闻说生灭四谛因缘开悟信从然后见佛成罗汉果外道自然如八万劫后自然成道犹如缕丸极处停止皆自然不假修证之意开发迷闷者意谓约佛之言则仍带因缘究佛之意则顿弃因缘今请决定仍是因缘耶必非因缘耶决一则不迷闷矣。

　　○二世尊发明分二初释疑二显妙。

　　○初释疑分三初总标二计无实二别究二计自妄三结明本意无谬。

　　○初总标二计无实。

　　佛告阿难即如城中演若达多狂性因缘若得灭除则不狂性自然而出因缘自然理穷于是。

　　此佛即就前喻怖头狂性以标因缘自然之理虚妄若此故曰理穷于是也阿难之意实计菩提从因缘有谓因灭妄想得成菩提但以自然为返成而如来即以因缘自然互起互无自体以破阿难因缘之执特自分别戏论耳。

　　○二别究二计自妄分二初依真拂二计二依妄拂二计。

　　○初依真拂二计分二初拂自然二拂因缘。

　　○初拂自然。

　　阿难演若达多头本自然(标)本自其然(牒)无然非自(究)何因缘故怖头狂走(破)。

　　此佛即达多之头究非自然以喻真净明心不属自然以拂阿难之执也头本自然谓头本自天然常在本自其然即牒定上句之义即头自然本有无然非自者即究上既是自然之头无往而不自然即无一时无一处而不自然言其常应自然不可有时有处随境妄转何因缘故二句是诘破谓既是自然头应恒常自然何为照镜因缘怖头狂走是不恒自然既不恒常自然则头非本自天然也有说因缘二字即故字亦应理若合法头本自然合真如本自常寂不应随缘而为九界众生既随缘为九界众生则真如非本自寂然。

　　○二拂因缘。

　　若自然头因缘故狂(纵)何不自然因缘故失(究)本头不失狂怖妄出曾无变易何藉因缘(破)。

　　此究头非因缘以喻真净妙心非因缘也首二句是纵许上自然之头为照镜因缘故狂次二句究之谓既自然头为照镜因缘故狂何不自然头为照镜因缘其头真失耶后三句依头不失结破曾无变易者总上二句谓本头不失即无变易狂怖妄出与头无预亦无变易即此无变易则知头不藉因缘而失特狂性自妄耳若合法谓寂常妙性为九界因缘故迷则应为因缘真失矣今九界众生虽因缘差别不同而本性恒一未曾变易是本性不属因缘有得失明矣上依真拂二计已竟。

　　○二依妄拂二计分二初拂自然二拂因缘。

　　○初拂自然。

　　本狂自然(标)本有狂怖(牒)未狂之际狂何所潜(究破)。

　　此依狂性究非自然以喻妄性非自然也首句标狂性本来自有之狂自然而然不属因缘而有下句牒定本有次二句究破谓既是本有狂怖应恒时狂怖可谓本有如未狂之际不见有狂是非本有设谓未狂之际有狂狂何所在如不知狂之潜处是则未狂无狂狂非自然本有明矣若合法谓妄性是自然本有则真净妙心实有妄想当何所在若有所在则坏本净如无所在则知妄想非本有明矣。

　　○二拂因缘。

　　不狂自然(标)头本无妄(究)何为狂走(破)。

　　此究狂性非因缘以喻妄性非因缘也不狂自然者因上拂自然本狂为非必不狂方是自然意显狂性定是因缘而有下句究之谓本头果失而后狂走可谓狂为照镜因缘失头而狂今头本无妄何藉因缘耶既无因狂走是则狂走自狂非藉因缘也若合法谓妄非自然是因缘有则妄有实体即心外有法今真心既本然清净则妄非因缘实有明矣上别究二计自妄已竟。

　　○三结明本意非谬。

　　若悟本头(结真)识知狂走(结妄)因缘自然俱为戏论是故我言三缘断故即菩提心。

　　此结明上本头狂走俱非因缘自然而因缘自然俱是分别戏论也以是义故佛说三缘断故即菩提心意在不随分别三种相续则因缘自然一切戏论当下不生即菩提心耳佛谓我言可谓头正尾正汝何谓如来现说因缘又顿弃因缘岂非自生迷谬哉佛言至此阿难之疑彻底潜消矣首句结明上头本非因缘自然以喻真本无妄次句结明上狂走非因缘自然以喻妄性元无后二句总结上二处谓真妄二处都不可言因缘自然故曰俱为戏论此中悟字知字即无分别智三缘断故意该三因不生省文也上释疑已竟。

　　○二显妙分二初显慧行之妙二显密行之妙。

　　○初显慧行之妙分二初究竟对待非实二远离对待入妙。

　　○初究竟对待非实。

　　菩提心生(承上即菩提心执为实有)生灭心灭(承上三缘断故执实有灭)此亦生灭(此以慧行照上生灭二心全然生灭)灭生俱尽(真生妄灭二心俱尽)无功用道(无真可求无妄可灭)若有自然(若见无功用道自然而然不加功行此是标下方究)如是(指上见有自然一句)则明自然心生(此指无功用道)生灭心灭(此指灭生俱尽)此亦生灭(此以慧行照上生灭二俱尽灭无功用道现前亦同真生妄灭二心故曰此亦生灭非真菩提非无功用道皆是对待戏论法)无生灭者(此无生灭者不见无功用道生不见真妄二心灭)名为自然(标下以喻明)犹如世间诸相杂和成一体者名和合性(喻上生灭心)非和合者称本然性(喻上自然心)。

　　此究竟一切对待戏论诸法重重深入以显慧行无住之妙也菩提心生等三句仅蹑上三缘断故即菩提心见有菩提心生因缘断灭即是真妄对待二俱生灭非真菩提心必使真生妄灭二心俱尽无真可求无妄可灭方是无功用道田地不容分别矣若有自然等五句亦仅跟上灭生俱尽无功用道二句而来谓见有真妄对待有功用心灭真妄不立无功用心自然而生此亦一生一灭对待生灭心耳非真无功用道然菩提心无功用道本无对待特分别心未泯故成戏论无生灭者下复以喻发明对待之妄谓无自然心生之生亦无生灭心灭之灭名自然者犹是对待犹如世间地水火风诸相杂和或成瓶等故曰一体此一体者名和合性非和合者称本然性实非本然以因和合性显知此则生灭心灭名为自然亦对待非真本然也。

　　○二远离对待入妙。

　　本然非然和合非合(本然和合二俱不立)合然俱离(牒上)离合俱非(智境俱泯)此句方名无戏论法。

　　此因究竟一切对待皆是虚妄故此远离一切对待戏论圆入离言说相离心缘相之妙境也初句顶上本然菩提之心是空理智即圆通中觉所觉空空所空灭是也次句顶上和合生灭之心是空根境即圆通中动静不生闻所闻𥁞是也三句牒上二句起下句因上二句先本然后和合似失浅深次第故此句先和合次本然故云合然俱离第四句重拂其迹此句离字即上离理智根境之离合字即上和合因句狭略一然字即能离之离与所离之合然亦离故云离合俱非末二句结明此句之妙因上遣之又遣离之又离遣至无所遣离至无所离方是究竟田地而因缘自然又岂能拟议哉故云无戏论法上显慧行之妙已竟。

　　○二显密行之妙分二初标果深妙二显因深妙。

　　○初标果深妙。

　　菩提涅槃尚在遥远。

　　此亦承前此句方名无戏论法标显如来二转依果尚在遥远非一时一行可以能到不可以此句便作休歇地此处方是无生灭性依此为因发心进行方可远契如来二转依果此标显二果甚深微妙䇿发真实修证故也。

　　○二显因深妙分六初明多闻无益真修二证多闻未全道力三显密行有大妙力四结显二行之得失五证明密行之圆妙六责多闻激发真修。

　　○初明多闻无益真修。

　　非汝历劫辛勤修证虽复忆持十方如来十二部经清净妙理如恒河沙秪益戏论。

　　此承上二种深妙大果如不历劫辛勤真修实证虽复忆持十方如来法藏如恒沙之多秪益分别戏论也必须真实修行方可上期遥远之果是多闻无益于真修明矣。

　　○二证多闻未全道力。

　　汝虽谈说因缘自然决定明了(纵许自明)人间称汝多闻第一(又为人知)以此积劫多闻薰习不能免离摩登伽难。

　　此以不能免摩登伽难证阿难多闻薰习实无道力秪益戏论也汝虽下显多闻殊胜以此下证多闻无道力。

　　○三显密行有大妙力。

　　何须待我(返显多闻不能)佛顶神咒摩登伽心淫火顿歇得阿那含于我法中成精进林爱河干枯令汝解脱。

　　此因上抑多闻未全道力承之以显密行之力也此神咒能使炽然淫火顿歇又令即得三果其密行神妙不可言思也益见多闻不及远矣阿难积劫多闻止登初果方断八十八品见惑登伽淫女一时闻咒即登三果欲界九品思惑俱尽其迟速若此总见咒力之妙精进林言速证胜多故爱河言世间欲爱溺人如瀑流难出故干枯谓登伽欲爱干枯阿难始得解脱。

　　○四结显二行之得失。

　　是故阿难汝虽历劫忆持如来秘密妙严不如一日修无漏业远离世间憎爱二苦。

　　此承上积劫多闻不能免淫难一时咒力能顿融欲火故此结劝阿难令修无漏业也佛勉励阿难谓汝纵历劫多闻不如一日真修即能远离世间憎爱之苦得则一日能超历劫失则历劫不如一日其二行悬远若此何不弃多闻而修无漏守多闻有何益哉正脉曰常不开演曰秘密不可思议曰妙严。

　　○五证明密行之圆妙。

　　如摩登伽𪧐为淫女由神咒力销其爱欲法中今为性比丘尼(此𩔰密行离障)与罗㬋母耶输陀罗同悟𪧐因知历世因贪爱为苦(此𩔰密行能发真智)一念薰修无漏善故或得出缠或蒙授记(此𩔰密行能成妙果)。

　　此因上结显二行得失悬远故重发挥密行之实证明圆妙欲其必真修也此密行一时之力能顿离重障顿发真智顿获妙果诚修证了义圆妙胜行可不勉欤登伽秽器耶输弱躯由一念薰修无漏善故秽器顿同净器弱躯顿超胜躯或出缠或授记均期无漏妙果登伽止得出缠信此经非法华前耶输既蒙授记知此经定在法华后正脉曰薰修无漏者乘悔悟心止贪爱水不外流逸一念𢌞光湛居性定恒无漏落也。

　　○六责多闻激发真修。

　　如何自欺尚留观听。

　　此承上究竟多闻过误积劫忆持不及一念薰修昭然目睹结责阿难如何不务真修还自欺自堕尚留恋于见闻终何益哉实激励欲其发行从阿难起立白佛言世尊现说杀盗淫业至此是显圆修之妙此卷初自尔时富楼那发问以来至此通是释三观未了之疑显三观圆融之妙不疑不能显其妙不妙不能释其疑是由疑而彰其妙也此三次显妙总是发明阿难所请妙奢摩他等之妙字自初卷至三卷终发明奢摩他三摩禅那体相因言说分别不无次第未即见圆融一体之妙自四卷初至此方发明一心三谛以显三观一体微妙圆融不可思议顿悟圆修远离戏论方尽三观妙圆是谓如来密因也自初卷至此发明妙奢摩他三摩禅那八字已周下详示方便即最初方便四字上开示圆融妙观已竟。

　　○二详示方便妙门分二初当机启请二世尊开示。

　　○初当机启请分二初叙得二陈请。

　　○初叙得。

　　阿难及诸大众闻佛示诲(闻法)疑惑销除(除惑)心悟实相(悟理)身意轻安(得定)得未曾有(法喜)重复悲泪(感今日之悟恸昔日之迷)顶礼佛足长跪合掌而白佛言(上是经家叙辞下是阿难自语)无上大悲清净宝王(赞佛)善开我心(即上闻佛示诲五句)能以如是种种因缘方便提奖引诸沉𡨋出于苦海(发明上善开二字)。

　　此经家及当机叙大众领悟感谢之仪赞佛悲智善巧之益也示诲者即释疑显妙方便譬喻种种开示惑除者即云何忽生相容之疑如来果觉合当复𡚶之难及妄因因缘等五种微细沉惑一齐顿销前阿难赞佛发愿云希更审除微细惑富楼那请语云佛虽令我除惑今犹未详斯义究竟无疑惑地今云疑惑销除则二尊者所言之疑惑到此方究尽无余矣故云销除心悟实相者即四种法界三谛圆融之妙理初开示奢摩他义竟所显空如来藏空即实相因阿难大众未悟结责曰汝等狭劣无识不能通达清净实相次开示三摩钵提义竟所显不空如来藏不空即实相当机犹未悟如来怜愍告曰我当为汝分别开示亦令当来修大乘者通达实相知此经开席以来所演皆一实相但阿难大众未悟劳佛重重宣示复后开示禅那义示圆成性显空不空如来藏及三观三谛圆融不二妙绝言思阿难大众方悟寂灭一心是真实相故曰心悟实相是则前示三藏体相尚未悟直待释疑显妙方云悟也正脉曰重复悲泪者以前悲泪虽多感悟犹浅此则所悟既彻而悲感益深故标重复耳善开我心者言我等惑妄重封权宗固闭佛善令其开通而豁然见谛也。

　　○二陈请。

　　世尊我今虽承如是法音(通指开示妙观一科)知如来藏妙觉明心遍十方界含育如来十方国土清净宝严妙觉王刹(即心悟实相)如来复责多闻无功不逮修习(领佛亿劫忆持不如一念薰修之责)我今犹如旅泊之人(喻九界流转)忽蒙天王(喻佛)赐与华屋(喻开示实相)虽获大宅(喻已悟实相)要因门入(喻要方便乃能修证)惟愿如来不舍大悲(已成大悲示诲此为再烦故曰不舍即不倦也)示我在会诸蒙暗者捐舍小乘毕获如来无余涅槃(果)本发心路(因)令有学者从何摄伏畴昔攀缘得陀罗尼(即一心三藏微妙圆融大定)入佛知见(如是总持即佛知见)作是语已五体投地在会一心伫佛慈㫖(三业恳求)。

　　此陈所悟虽圆非行莫证故请最初发行之要从何而入也世尊下陈请行之由惟愿下正请发行之要又我今虽承等是法我今犹如等是喻虽承之虽字即有待未尽之义谓虽是悟知实相须待修而方证知字即前心悟之悟字如来藏等即实相理前标实相之名以显悟此依悟以彰实相之相圆遍广大若此遍十方界即圆遍义含育即包褁义圆遍止举界等包褁乃超界外清净宝严妙觉以三德称佛刹以显身土一如故也如来复责等者乃见前云非汝历劫辛勤修证是须历劫深因方证遥远深果非不藉修证前不藉重悟后辛勤重行是两番开示不可雷同一义蒙暗即沉𡨋也无余涅槃即不生灭果本发心路即不生灭因此约回小向大欲果求因令有学者等前为无学回小向大但求决择不生灭性此为有学别求入不生灭性之方便从何之何字谓方便门非一意在求易入者畴昔攀缘乃无始我法二执此属惑得陀罗尼等即菩提果前约涅槃求不生灭因此欲除烦恼性证菩提果正脉曰毕竟也乃究竟必得之誓不中止也无余涅槃者以小乘止断四住见思尚余五住如来权许有余涅槃犹如化城今欲进趣五住究尽之宝所故求导师旧游之路也上当机启请已竟。

　　○二世尊开示分二初究竟入观方便二究竟摄心方便。

　　○初究竟入观方便分二初通明二义二别指一门。

　　○初通明二义分二初略明大意二详明深奥。

　　○初略明大意分二初总标二别明。

　　○初总标。

　　尔时世尊哀愍会中缘觉声闻于菩提心未自在者(此为现在已发菩提心未自在令其自在)及为当来佛灭度后末法众生发菩提心(此为当来未发菩提心者令其顿开)开无上乘妙修行路(以便已𤼵未发同跻无上妙果)宣示阿难及诸大众(上是经家叙意下是世尊宣示)汝等决定发菩提心于佛如来妙三摩提(即菩提路)不生疲倦(决定故)应当先明发觉初心(即初发菩提心)二决定义(即菩提心义相)。

　　此总标初发菩提心要二义分明决定不可移异是真菩提心也未自在者即回小向大尚未得门而入即心未安稳故汝等决定五句意牒阿难殷勤启请十方如来得成菩提妙奢摩他等义。

　　○二别明分二初总征二别释。

　　○初总征。

　　云何初心二义决定。

　　○二别释分二初释第一义以不生灭性为本修因二释第二义以知烦恼根为降伏处。

　　○初释第一义以不生灭性为本修因分四初标不生灭果依不生灭因二令先照明生灭不生灭义三示生灭性与不生灭和合四令去生灭依不生灭为因。

　　○初标不生灭果依不生灭为因。

　　阿难第一义者(牒)汝等若欲捐舍声闻修菩萨乘入佛知见(按定囘小向大之心是真故曰若欲)应当审观因地发心与果地觉为同为异(为同为异正是审观)阿难若于因地以生灭心为本修因(因)而求佛乘不生不灭(果)无有是处(因地决定与果地要同)。

　　此标菩提心第一义欲求无上菩提不生不灭之果须依不生不灭之因若依生灭性发心而求不生灭果是如蒸砂欲其成饭终无是理也是知菩提心决于不生灭性发起方契不生灭果是真发菩提心阿难第一下标发大心应当下示发心决要审明所发心与所求果是同是异阿难若于下决明定要依不生灭性发心可以期不生灭果是因地与果地要同初发心时即如如佛也修菩萨乘即修大行入佛知见即证大果正脉曰菩萨乘者乃一乘之圆顿也不生不灭即涅槃四德举常一德为要明生灭因不可以成真常果也。

　　○二令先照明生灭不生灭义。

　　以是义故(承上)汝当照明诸器世间(有作世间无作世间)可作之法(有作世法)皆从变灭(断是生灭)阿难汝观世间可作之法谁为不坏(此命阿难谛实审定可作之法无有不灭)然终不闻烂坏虚空(标)何以故空非可作(非造作成)由是始终无坏灭故(断不生灭)。

　　此承上因地心要与果地觉同是不生灭性故令照明世间生灭不生灭法义何所在义在可作非可作也可作决是生灭非可作决不生灭观虚空可知矣生灭不生灭义既了然明白下令于自身心中检点谁生灭谁不生灭择取不生灭性为因地心若误认生灭性为因心依旧同前认贼为子。

　　○三示生灭性与不生灭和合分二初示二性和合二示五重差别。

　　○初示二性和合分二初法二喻。

　　○初法。

　　则汝身中坚相为地润湿为水暖触为火动摇为风(此是生灭性)由此四缠分汝湛圆妙觉明心(此不生灭性)为视为听为觉为察(此二性和合名)从始入终五叠浑浊(此二性和合相)。

　　此就身中色心示真妄和合而为六根此六根乃生灭不生灭杂和浑浊各失本然之性也四大幻色分隔湛圆妙心为视为听拘之不得自在縳之不能解脱故曰四释正脉曰本无浑浊曰湛本无分隔曰圆下觉之与心名体双举也觉者心之体由圆而不隔则本有互融之妙故曰妙觉心者觉之名由湛而不浑则本有彻照之明故曰明心。

　　○二喻。

　　云何为浊(征)阿难譬如清水清洁本然(喻湛圆妙心)即彼尘土灰沙之伦本质留碍(喻四大)二体法尔性不相循(喻心色生灭不生灭性不同)有世间人(喻善不善业)取彼土尘(喻招感四大幻身)投于净水(喻四大拘碍湛圆之性)土失留碍(喻四大失顽然之性自有知故)水忘清浊(喻真心失湛然之性似有生灭)容貌汩然名之为浊(喻六根相貌心色浑杂如此)汝浊五重亦复如是(结合)。

　　此以水土和合浑浊之貌喻心色和合六根浑浊之相也正脉曰伦类也留碍谓有形块也法尔本来一定之相也不相循犹言不相顺土失留碍谓形块开散也汩字从日从水谓如水中日影昏扰不定上示二性和合已竟。

　　○二示五重差别分五初劫浊二见浊三烦恼浊四众生浊五命浊。

　　○初劫浊。

　　阿难汝见虚空遍十方界空见不分(此内根与外境和合不分成浊)有空无体有见无觉(此二句发明上不分二字)相织妄成(承上不分)是第一重名为劫浊(结)。

　　此第一重劫浊差别之相也此浊依色阴即外五大是所依器世间然妙净明心本无成住坏空荣枯顺逆等境一与器世间相织则为世数所拘妄见成住坏空是非憎爱等境是时数所关故名劫浊此色阴未破如明目人处大幽暗色阴若破如明目朗十方洞开无复幽闇则不与器世间数量等境相织此中见则𠔥六根空则𠔥四大有空无体者即空遍满无处容见无见亦无空体有见无觉者即见遍满无处容空无空亦无见觉此空见不分即依正相织有谓见空即妄见晦昧为空为入劫之始名劫浊若尔则劫浊返深于命浊有乖佛明言生因识有灭从色除玄㫖。

　　○二见浊。

　　汝身现抟四大为体(即受阴)见闻觉知壅令留碍(即水亡清洁)水火风土旋令觉知(即土失留碍)相织妄成是第二重名为见浊。

　　此第二重见浊差别之相也此浊依于受阴领纳内四大执为我身然本性圆湛元无形块彼此等相一抟四大为身则壅成形质非湛妄分彼此非圆从是有无大小种种妄见触类而生即六十二见皆本于此究竟此浊即身见我见迷执故也故受阴未尽犹如魇人手足宛然见闻不惑心触客邪而不能动即与内四大相织而拘也受阴若尽如魇咎歇其心离身返观其面去住自由无复留碍即不为四大壅成留碍也正脉曰壅者障隔也留碍者滞于形也谓四性本无留碍而为四大所壅无留碍者于是而有留碍矣旋者摄为自体也四大本无知觉而为四性所旋无觉知者而有觉知矣。

　　○三烦恼浊。

　　又汝心中忆识诵习(即想阴)性发知见容现六尘(根尘和合)离尘无相离觉无性(根尘不分)相织妄成是第三重名烦恼浊。

　　此第三重烦恼浊差别之相也此浊依想阴忆识诵习三世等境浮动昏扰之念也然本性圆明寂湛一为根尘所偶遂起种种分别汩昏失于圆明扰动失于寂湛织成烦恼浊性发知见者性体也谓想阴即六种识心此识体性发于六根容现六尘者容乃六识之相谓声来分别声色来分别色如镜现相若离前尘则无分别心可得此二句明识体相因根尘有下二句明离根尘则无识体相则知此识乃根尘杂成不能分离是谓相织妄成长水曰忆过去境识现在境诵未来境正脉曰现在五尘过未法尘。

　　○四众生浊。

　　又汝朝夕生灭不停(即行阴)知见每欲留于世间业运每常迁于国土(正示浊体)相织妄成(承上知见业力相织妄成生灭)是第四重名众生浊。

　　此第四重众生浊差别之相也此浊即行阴念念迁流生灭不停之性然寂常妙性本无生死流转一为内外四大所缠遂妄见有生有灭被生死漂流无自由分故名众生浊故行阴未尽见同生基犹如野马熠熠清扰为浮根尘究竟枢穴行阴一尽诸世间性幽清扰动同分生机倏然隳裂沉细纲纽补特伽罗酬业深脉感应悬绝是则由行起业行尽则业无所依故不能迁也正脉曰知见欲留者生从顺习而凡夫无不贪生也业运常迁者死从变流而凡夫无自由分也。

　　○五命浊。

　　汝等见闻(即识阴)元无异性(本无差别之性)众尘隔越无状异生(示和合之由)性中相知(元无异性)用中相背(众尘隔起)同异失准(结上二句)相织妄成(承上同异失准)是第五重名为命浊。

　　此第五重命浊差别之相也此浊依于识阴生灭与不生灭和合同异失准浑浊圆湛之性而为十二类生受命元由故曰命浊此识阴未破观由执元诸类不召精色不沉发现幽秘识阴一破即消磨六门合开成就见闻通邻互用清净则无同异失准之浊也问此与第二见浊何别曰前约色壅见闻成身相遂起我人等见为诸见根故名见浊此约色隔见闻圆湛性为生死根故名命浊前是六七二识分剂此是八识分剂故不相同此五浊皆是生灭法浊于不生灭性初为疏相分所拘则被世数浑于自性为劫浊失于真乐次为亲相分所拘则被身见等浑于自性为见浊再为内外根境所拘则被分别缘影浑于自性为烦恼浊此二浊失于真净复为流注相二种生灭所拘则被生死流转浑于自性为众生浊失于真常又为六根隔越所拘则被同异浑于自性为命浊此命根即妄我失于真我又劫浊失于本明见浊失于本净烦恼浊失于本寂众生浊失于本常命浊失于本圆正脉曰前四相则内外通一浑浊而全失湛义众尘结滞六根不复通融约此一相则全失圆义上示生灭性与不生灭和合成五叠浑浊已竟。

　　○四令去生灭依不生灭为因分三初法二喻三结。

　　○初法。

　　阿难汝今欲令见闻觉知(浊)远契如来常乐我净(纯净此说明阿难所欲事)应当先择生死根本(即见闻中粘妄生灭)依不生灭圆湛性成(即见闻中不变自性此就阿难所欲事指出应如是决择)以湛旋其虚妄灭生伏还元觉得元明觉无生灭性为因地心(发菩提心)然后圆成果地修(修菩提行)证(证菩提果)。

　　此示阿难于生灭不生灭和合见闻浊相中择出生灭与不生灭二性分明应弃生灭守不生灭返妄归真得真本觉不生灭性为因地心方能远契不生灭果也阿难下牒阿难本欲以证所欲之事如此远大即前云毕获如来无余涅槃本发心路是也应当下就因阿难所欲究竟无余涅槃一大事应于见闻中拣去四缠生灭根本依于圆湛性成了知真妄去取不谬乃可发心此方于见闻分出真妄二性下方指示旋元之法湛即圆湛性成之湛于见闻中既择去一分生灭浊妄根本以见闻本自湛性莫去分别尘境但旋流自返流性自澄故曰旋其虚妄灭生虚妄者谓见闻本元实无生灭因四缠所浑似有生灭根尘一净本自圆成何曾生灭故曰虚妄还归也上旋字是脱粘内返不与虚妄相接是最初下手工夫此还字是因返流得归至于本源故曰复还元觉是深入归元工夫下三句即承元觉二字以成因地心末二句又承上不生灭因方能圆成不生灭果也是究竟修证此应上若以生灭心为本修因而求佛乘不生不灭无有是处此以不生灭因圆成不生灭果方有是处。

　　○二喻。

　　如澄浊水(喻旋见闻等浊相)贮于净器(喻以奢摩他观照之)净深不动(喻见闻不取境)沙土自沉(喻四缠妄本自寂除事障)清水现前(喻分证四德)名为初伏客尘烦恼(此以法结成渐次初伏客尘等合沙土自沉)去泥纯水(喻以三摩钵提观照之除理障)名为永断根本无明(此以法结成五住究尽)。

　　此以澄浊水次第作法喻旋见闻觉知观行渐次方便也如澄浊水二句喻旋妄归真作法先用空观净深不动一句正是绵密工夫总是不分别而已沙土自沉二句喻生灭不生灭各旋不相织名为初伏二句是以法结名此是渐次伏惑境相去泥纯水一句分剂是永断根本无明境相如此槜李曰客尘烦恼诸经论皆说烦恼障事障等天台目为界内见思根本无明诸经论皆说为所知障智障等天台目为界外见思。

　　○三结。

　　明相精纯(承上纯水)一切变现(现依正等相)不为烦恼皆合涅槃清净妙德。

　　此以法合喻结成以不生灭性为因地心然后圆成果地修证之义也明相精纯合去泥纯水即去生灭全不生灭性一切变现不为烦恼者合纯水随时扰动不复浑浊即现依现正逆顺自在不为烦恼皆合涅槃等者根上句不为烦恼应云皆合菩提今云涅槃上句亦应云不为生死是则文法错纵互出此五句总成上远契如来常乐我净二句之义盖见闻觉知生灭与不生灭和合浑浊难分以三观妙力旋之返之澄之湛之生灭不生灭不相妄织各旋自体生灭旋归根本无明不生灭旋归元觉自性此际虽见不生灭性根本无明全在故不能涉事但名有余涅槃直须五住究尽二生永亡三谛一心二边无碍方是究竟觉无住大涅槃又明相精纯等五句有因果二义以明精纯正是复还元觉不生灭性为因地心依此修为一切万行皆是无漏故曰一切变现不为烦恼等此即因义又以明相精纯为究竟果地觉有不思议妙用故曰一切变现不为烦恼等此即果德盖依此真心为因是真因依此真心证果是真果是则明相精纯是因果始终一相故也问初卷标二种根本与此中生灭不生灭何别曰总是一义但前依根识究生灭不生灭性言虽浅意亦深此就根中真妄二性究生灭不生灭性义实穷源意该流𣲖前缘心属六识即烦恼乃五浊中一浊既言烦恼岂不该烦恼根耶烦恼根即此六根中一分生灭之妄此中不生灭性即彼识精元明中一分不生灭之真然义有浅深理实一贯上释第一义以不生灭性为本修因已竟。

　　○二释第二义以知烦恼根为降伏处分四初标欲弃有结要知结根二令遍观解结亦先知处三正示六根为解结之因四令解除结根当选圆根。

　　○初标欲弃有结要知结根。

　　第二义者(牒标)汝等必欲发菩提心(即二义总相)于菩萨乘生大勇猛(即前修菩萨乘入佛知见属修)决定弃捐诸有为相(即前捐舍声闻属断此牒阿难所欲即菩萨心)应当审详烦恼根本(此是第二义的句)此无始来发业润生谁作谁受(此三句即上审详二字教令如是审详故)阿难汝修菩提(牒欲)若不审观烦恼根本(若不二字当上应当二字)则不能知虚妄根尘何处颠倒(根上不审观决不知)处尚不知(不知非菩提心)云何降伏取如来位(此返结以成正义要先知处方能断故)。

　　此标初发菩提心第二义欲断烦恼先当知烦恼根本所在然后方能讨除也第二义下牒标菩提心总相应当下正明第二义阿难下是返明盖二义通一菩提心修真即断妄断妄即修真唯恐真妄不分错乱修习故列为二义开示前一义是修真恐错修生灭性故令审观不生灭性为因地心然后圆成果地修证此是断妄恐误失圆湛心体故令审详烦恼根本既知根本然后方能降伏取如来位又前言生灭性即烦恼根本此言烦恼即生灭性未有生灭而非烦恼未有烦恼而非生灭是因果心境前后互出耳烦恼即六识王所根本即六根发即起也造也发业是集谛润生是苦谛谁作审上发业是谁谁受审上润生是谁总之业由六识识由六根摄末皈本是六根自作自受正脉曰菩提心即直深大悲三心菩萨乘即一佛乘诸有为相即权小旧修之行烦恼者按唯识局于心所遍于恶法根随二十六数而已此则不然应如起信并该界内善恶无记及权小诸愚以其俱为二死深源故均名烦恼根本暗指六根。

　　○二令遍观解结亦先知处。

　　阿难汝观世间解结之人不见所结(例六根结处)云何知解(例入流亡所故名解)不闻虚空(前陈有法)被汝隳裂(后陈宗法)何以故空无形相(因)无结解故(结)。

　　此令遍观世间一切解结之事必先知结处然后方能知解以例欲降伏烦恼必先知烦恼根本而后能弃也阿难下以明不见所结不能知解返例欲要弃捐诸有为相应当审详烦恼根本不然则不能也此以有相结解之浅事况无相结解之深致不闻下示无可结解之事谓空无形相不容结解返成上但有形可结即应可解正脉曰此如以绳作结虽诸股共成结体而的实所结之处惟在一股若不真见而知之则终不能解。

　　○三正示六根为结解之因分二初总示六根贼媒二别明六根力用。

　　○初总示六根贼媒。

　　则汝现前眼耳鼻舌及与身心(此直示烦恼根本唯此六根)六为贼媒自劫家宝(前令审谁作此指出能作之者)由此无始众生世界生缠縳故(与内身结)于器世间不能超越(与外器结前令审谁受此二报指出能受之者)。

　　此指示六根实烦恼根本根本若除则烦恼贼不待诛而自息也则汝下示六根即烦恼根本是生死元由即命浊属识阴六为贼媒二句正明过咎贼指烦恼媒指根六根为六贼所入之处能引贼入家故名贼媒又贼即烦恼浊属想阴由此下众生世界是正报即揽四大为体即见浊属受阴生缠縳故乃生死流转即众生浊属行阴于器世间二句即劫浊属色阴虽次第不同义必[且/八]焉但粗细前后互出故不准常序又永嘉大师云灭法财损功德莫不由斯心意识此心意乃八七二识即属六根识乃前六识即烦恼此根识并言或通指为贼或根媒识贼皆为家宝之害白杨顺禅师云境风浩浩凋残功德之林心火焰焰焦碎菩提之种此境与心俱能劫家宝俱为贼心境皆由六根出入是真贼媒家宝即常乐我净无量性德妙用也。

　　○二别示六根力用分二初征明六用缘起二克定六用优劣。

　　○初征明六用缘起。

　　阿难云何名为众生世界(征)世为迁流界为方位(分解)汝自当知(令自照明)东西南北(四正)东南西南东北西北(四隅)上下为界(令知界之分剂)过去未来现在为世(令知世之分剂)方位有十流数有三(结明方世数量)一切众生织妄相成(心色相织妄有其形)身中贸迁(无形则已有形则有贸迁)世界相涉(因有贸迁则有世界相涉此四句结明众生世界之名)而此界性设虽十方定位可明(牒界本数)世间只目东西南北(就世间界数)上下无位中无定方(伸世间界数唯四所以)四数必明(此必字照上可字决不易)与世相涉三四四三宛转十二(此四句承上方世以𩔰六根功用)流变三叠一十百千(此承上相涉不止故曰流变)总括始终六根之中各各功德有千二百(以方世相涉同故六根用亦同)。

　　此征明众生世界之义以彰六根功用也阿难下征明众生世界之义而此下重复克定方世之数相涉流变以成六根功用各有千二百数盖圆湛妙性法界一相本无南北东西寂然不动何有过未现在只因一念晦昧结暗成色色杂妄想想相为身一有此身即有时数方位是则世数方位皆依形有故以身为世界此身是众缘和合而生故名众生世界而众生一生受用逆顺等缘发用智愚等力皆不出世界之数此世界互相涉入以方涉世每世皆有四方三四成十二数以世涉方每方皆有三世四三亦成十二数故曰三四四三宛转十二此第一叠也即变一身成十二数第二叠变十成百即将十二数一一流变成十即一百二十数第三叠变百成千即将百二十数一一又流变成十即成一千二百数此就众生一受身即堕世界内此世界本数如此下克定优劣又就六根功用各有圆缺以分多少耳正脉曰世属于时故以迁流不住为义界属于处故以方位定在为义则师云上下无位者指着上下皆是四方之上下也除此别无上下故曰无位中无定方者谓四隅之中也隅以两方交接而得名既一隅而属两方故曰无定方也流者自一重流至三重也变者变少成多也此中德字义当活看乃是用字能字之意盖六根中三世四方即唯识假分位法名不相应行全依根中色心而立故六根之功用功能皆于自体所[且/八]三世四方无不圆满自少增多显其满数而已。

　　○二克定六用优劣分二初总令克定二别示圆缺。

　　○初总令克定。

　　阿难汝复于中克定优劣。

　　此命阿难于六根自己审详以定优劣为选圆通之伏案也。

　　○二别示圆缺分六初克定眼根二克定耳根三克定鼻根四克定舌根五克定身根六克定意根。

　　○初克定眼根。

　　如眼观见后暗前明前方全明后方全暗左右傍观三分之二(此分眼根所照分剂)统论所作功德不全三分言功一分无德(此究眼根功德不全)当知眼唯八百功德(此克定是劣)。

　　此以眼根照用缺故克定是劣也正观曰三分者即前一分后一分左右一分也每一分四百今眼根于三分中止有前及左右二分缺后一分故唯有八百功德也。

　　○二克定耳根。

　　如耳周听十方无遗(圆)动若迩遥静无边际(遍此究耳根所照圆满)当知耳根圆满一千二百功德(此克定是优)。

　　此以耳根照用圆满克定是优也动静俱是所闻之境有声为动无声为静闻声时因声有远近似闻有远近而闻实无远近故曰若也。

　　○三克定鼻根。

　　如鼻嗅闻通出入息(此分鼻根照用分剂)有出有入(有二分)而缺中交(缺一分)验于鼻根三分阙一(此括鼻根功用缺一)当知鼻唯八百功德。

　　此以出入中交三分究鼻功德止有出入二分而中交一分无用故劣止八百数也阙中交者以息出时无入入时无出故无中交之相温陵曰出能取香入能闻香出入之中无能故阙中交。

　　○四克定舌根。

　　如舌宣扬尽诸世间出世间智(智无尽)言有方分(言偏)理无穷尽(义圆理无尽此究舌根殊胜)当知舌根圆满一千二百功德。

　　此以能宣扬世出世间智无尽以究舌根功用殊胜故圆满千二百数也问宣扬理智有智能之愚者不能岂可同[且/八]千二百功耶曰此㨿舌根本[且/八]之能论数若智愚能不能乃是因果差别又在别论优劣若以因果差别论之则优中有劣劣中有优又有种种优劣虽是种种优劣皆不外各根本数如法华六根清净皆依六根本数以论功德是也除圆融宝觉无论矣孤山曰取言说不取尝味若取尝味则劣以合中知故。

　　○五克定身根。

　　如身觉触识于违顺合时能觉离中不知(此究身根照用分剂)离一合双验于身根三分阙一(此括身根功用唯二)当知身惟八百功德。

　　此以合[且/八]违顺二分离唯一分究身根力用合时二分能觉离一分无知故唯二分有功止八百数也离一合双者离一分合二分今阙离一分故不满其用。

　　○六克定意根。

　　如意默容十方三世(唯依)一切世间出世间法(依正兼举)唯圣与凡(唯正)无不包容尽其涯际(尽十方三世之量)当知意根圆满一千二百功德。

　　此以意根所思圆照十方三世依正圣凡无不包容其功能胜大圆满千二百数也圣凡无不包容者如凡夫虽未阶圣位闻说圣人事想相圣人阶级智行光明相好国界庄严任是恒河界外尘点劫前尽于未来一念如在目前是也正脉谓默容者异前宣扬也彼是能议此是能思此六根优劣总是六根功用六根功用总是众生世界众生世界唯是六根自则汝现前眼耳鼻舌等至此一科通是开示六根为结解之因下文种种发明结解妙旨皆不越此上正示六根为结解之因已竟。

　　○四令解除根结当选圆根分二初明解从圆根胜不圆根二明一根解除六根解脱。

　　○初明解从圆根胜不圆根。

　　阿难汝今欲逆(欲是智逆是行)生死欲流(生死是苦果欲流是苦因)返穷流根(即六根属识阴)至不生灭(圆湛妙性)当验此等六受用根(受用即前功德)谁合谁离谁深谁浅谁为圆通谁不圆满(令悟圆根)若能于此(指六根)悟圆通根逆彼无始织妄业流得循圆通(此圆通是性)与不圆根(对上圆根)日劫相倍(一日胜一劫)我今备显六湛圆明(此指根中一分不生灭性)本所功德(世界织成非修证故曰本所)数量如是(指上三优三劣)随汝选择其可入者吾当发明令汝增进。

　　此原阿难欲逆生死欲流至不生灭地命其当选圆根而逆入也阿难下牒当机所欲然后乘所欲指其门令其进当验下正令择圆根阿难若能下显悟圆根逆彼欲流胜不圆根功效一日倍一劫我今下指上佛自克定六根优劣数量如此明白命阿难自心所欲所愿随取何根[且/八]圆通者佛为发明逆入之行使其增进从生灭还至不生灭而后已谁合谁离等者谁字审详义教阿难于前六根优劣数量自己审详谁圆谁不圆合是合中知离是离中知眼耳离知鼻舌身三合知意兼离合以五俱意识同鼻舌身三亦合知故合浅离深眼离本深以不明后故退深成浅舌合本浅以能说法故进浅成深是则眼鼻身三俱浅舌能宣扬理智无尽意能默容世出世法耳能周𦗟[且/八]三真实此三根俱深离深则圆合浅则不圆是由离合深浅以验圆不圆此合离浅深是助选圆为正选故后但云悟圆通根是也又圆通圆满者通谓通达无碍满谓功德[且/八]足满数其可入者谓随阿难自意可入其实佛意在耳根但不与说破且令自悟自择使其谛信故也正脉曰逆者不顺其流也盖六根流逸奔尘而成无边生死是谓顺生死流旋根脱尘是逆生死流返穷流根者从浅至深务令生死源竭其实六根既为烦恼根本是生死深源至无生灭者妄穷真现是真寂灭理按观音圆通入流忘所等即逆生死流闻所闻尽等即返穷流根寂灭现前即至无生灭性。

　　○二明一根解除六根解脱分二初明圣性无不圆通二明初心不无迟速。

　　○初明圣性无不圆通。

　　十方如来于十八界一一修行(因行)皆得圆满无上菩提(果德)于其中间(十八界中)亦无优劣(此蹑前六根优劣而𩔰性体无优劣)。

　　此以尘尘刹刹事事法法皆是圣性全体其圆自在慧者拈来便是逆顺皆如曾无[糸*系]毫背向故无优劣也十方如来者举果人以证无疑于十八界二句以显圣性圆通不为根尘异之皆得圆满二句以果地觉同证因地心不为十八界有优劣于其下结明问后偈曰十方婆伽梵一路涅槃门唯指耳门此谓诸门皆证岂不前后相𨔻耶曰其实十方三世诸佛从耳门证者实多从诸门证者亦多彼选耳根圆通故引同门果人证之此显慧性圆融故引诸门大觉同证彼证为初机此证显圣性故不相违。

　　○二明初心不无迟速。

　　但汝下劣未能于中(十八界中)圆自在慧(一一修行一一圆满)故我宣扬令汝但于一门深入(一根返源)入一无妄彼六知根一时清净(六根解脱)。

　　此示初心未[且/八]圆自在慧者故须专一门而入入一无妄六根一时而解也但汝下承上圆自在慧示无此慧不能于十八界中一一修行无碍为一门而入之由故我下正示一门为要故字承上无圆自在慧之故也入一下示性中无二一解一切解亦显一门深入之功下劣谓阿难居有学地圆自在慧者谓于十八界一切法中一一了达圆明无碍清净即解脱即自在即空即寂灭此第二义门大概欲出生死先要审详生死根本如世间可结之法必有可解之方虚空无结则无可解是知生死烦恼乃有为可作之法是必可解其结在于六根故六为贼媒自劫家宝劫本有清净之宝故流浪生死劫本有智慧之宝故受烦恼汩昏皆六根为咎此根与尘相结互为依𠋣相续不断欲要断绝必从中两分根尘两离然后各还本源解之又从圆根易解故曰得循圆通与不圆根日劫相倍然六用虽殊本性是一故一根归源六根一时清净上略明二决定义修真断妄大意已竟。

　　○二详示深奥分三初示六根圆常二示结解同因三示解结微妙。

　　○初示六根圆常分二初示妙圆二示妙常。

　　○初示妙圆分二初当机发问二世尊宣示。

　　○初当机发问。

　　阿难白佛言世尊云何逆流深入一门能令六根一时清净。

　　此问蹑前入一无妄彼六知根一时清净而来谓生死欲流六根皆然须六根俱逆可也云何一门逆流而入六根皆能清净耶此执用殊而迷体圆故有此问逆流二字乃第二义中通途深入一门六根清净乃第二中一要。

　　○二世尊宣示分四初总明机智未圆二发明一六虚妄三指示一解六亡四结显六根圆妙。

　　○初总明机智未圆。

　　佛告阿难汝今已得须陀洹果(其位浅)已灭三界众生世间(是界内学者世间)见所断惑然犹未知根中积生无始虚习彼习要因修所断得何况此中生住异灭分剂头数。

　　此世尊将示六根妙圆先示当机未知妙圆之因因其位下所断之惑浅未断之惑深沉迷未易悟故有此问也正前云但汝下劣未能于中圆自在慧此文中汝今已得须陀洹果二句是一总案其余皆发明初果人已断未断之惑则见初果分剂其智未圆之实已灭下明初果已灭之惑乃界内八十八使亦名见惑属见道所断然犹下明初果未灭之惑乃界内八十一品思惑入修道方能渐断根即第八识能持种子积生集聚义虚习即我执种子由前七识现行薰第八识而成从无始至今积聚甚深何况下明初果界内思惑尚未断况复界外细惑头数更多岂能知耶其未知六根妙圆者此也此无明分剂最多粗分四位谓十信位觉灭相三贤位觉异相初地至九地觉住相十方如来觉生相理实如来方于生相现量亲见分剂即四相分剂头数此四相分剂中更有头数微细甚多菩萨尚不能尽知况二乘乎况初果乎其实唯佛与佛乃能究竟觉了正脉曰此中乃指根中以离赖耶诸惑无依也生住异灭即同体无明也分剂头数谓初住以上至于妙觉四十二品也同体无明总摄法执中分别俱生微细之惑所谓尘沙无明合为一住天台目为界外见思是也。

　　○二发明一六虚妄分三初法二喻三合。

　　○初法分三初令观察一六本无二明颠倒一六义生三结迷执六销一存。

　　○初令观察一六本无。

　　今汝且观现前六根为一为六(按定二义)阿难若言一者(牒一)耳何不见目何不闻头奚不履足奚不语(究非一故)若此六根决定成六(牒六)如我今会与汝宣扬微妙法门汝之六根谁来领受(诘)阿难言我用耳闻(答)佛言汝耳自闻何关身口口来问义身起钦承(究非六)是故应知非一终六(承究非一)非六终一(承究非六)终不汝根元一元六(结明非一非六)。

　　此令阿难自审自观一六无定足知一六虚妄由本无一六以证一门深入六根清净之实也阿难下以六根果一则眼耳头足应一其用以用不一究非一也若此下以六根决定是六则六根各不相知今则口问身承似相知究非六也是故下承上一六无定结明本非一六。

　　○二明颠倒一六义生。

　　阿难当知是根非一非六(牒上)由无始来颠倒沦替(一六之由)故于圆湛一六义生。

　　此因上以理正观本无一六而现今似有一六者何也故此出一六所以由无始来颠倒沦替故于圆湛无一六中妄生一六之碍也前云且观此云当知见佛为人真切若此令其自己观察了明如实而知故也颠倒沦替者即前界内界外诸品沉惑由此沉惑坚执我法迷失圆湛故妄见一六正脉曰颠倒即惑业当论中三细五粗沦替即苦果当论中第六粗也。

　　○三结迷执六销一存。

　　汝须陀洹虽得六销犹未亡一。

　　此结明初果观智未圆不能如实知本无一六也虽得六销者以断三界见所断惑不入六尘六用不行故然不止初果如此盛至四果一亦不亡以小乘尽晦六用为灰断涅槃故又此六销者以见实有六用伏之不行非见本无六用若见本非六亦知本非一则无一六之问也正脉曰此正所谓浅解学者执之为一也然所以说此者以凡夫执六人皆知之二乘执一人或未达故此示之以见与凡夫执六者同一妄而非真也上以法示一六虚妄已竟。

　　○二喻。

　　如太虚空参合群器(圆湛参合六尘)由器形异(由形异)名之异空(名圆湛为六根)除器观空(除六尘观圆湛)说空为一(执圆湛为一)彼太虚空云何为汝成同不同(此就空体本无对待同不同义)何况更名是一非一(既无同不同理岂可妄立一非一名)。

　　此以太虚参合群器妄生一异之论喻圆湛妙性粘于六尘结为六根妄生一六之名也如太虚下喻非一也虚空喻圆湛之性群器喻六尘器中空喻六根器异即小大方圆等然虚空本无异由器异而异器本自器何预于空是则说空异者妄也以喻圆湛本无六根由六尘粘之而结六根六根之名由尘于圆湛之性何有是则说圆湛实有六根乃颠倒妄见也除器下喻非六也因器异见空异故除器观空说一正喻初异虽得六销犹未亡一然此一非本然自性乃对异言一皆迷执之妄彼太虚下结明虚空体非一异喻明圆湛之性终不汝根元一元六同不同即一非一前后异称盖虚空除器后不为汝成一在器时亦不为汝非一汝何妄以一非一名之耶是自戏论非虚空咎以显圆湛本无一六虚妄也。

　　○三合分二初总合二分合。

　　○初总合。

　　则汝了知六受用根亦复如是。

　　此总合六根如器中空妄生一异也。

　　○三分合分二初合由器形异名之异空二合除器观空说空为一。

　　○初合由器形异名之异空分六初法合眼根二法合耳根三法合鼻根四法合舌根五法合身根六法合意根。

　　○初法合眼根。

　　由明暗等二种相形于妙圆中粘湛发见见精映色结色成根根元目为清净四大因名眼体如葡萄朵浮根四尘流逸奔色。

　　此以由色发见合器异异空以明眼根虚妄也由明暗等二句单举色尘非明无暗非暗无明明暗互显故曰相形此合器有异于妙圆中粘湛发见者妙即湛也此指圆湛之性由上明暗互显现于圆湛性中粘着湛性发光相吸曰见此合太虚参合群器见精等二句上由色粘湛性发见精之光此由见精之光吸色不舍结以成根即心色和合结成胜义根此合由器异异空即现相引起智相故此结字正是浑浊之始生死之根要决择生灭不生灭解粘脱縳决于此结字上下手一分两离使心光旋流归源尘相自寂矣根元等二句出上胜义根之体此根元是见精映明暗等之影子无有质碍故曰清净元是色法故曰四大此即赖耶所持色尘种子有发识之能故曰根观所缘缘论云识上色功能名五根应理彼摄第六于八识中故唯言五又此根实心色结成但言清净四大之色者以见精虽结明暗等异如器中空异不异在器空不随一异故但从色立根名或有时指性即显圆湛之体因名下出浮尘根之体并二根之用眼体即浮尘根葡萄朵明浮尘之相青圆状如葡萄浮根四尘明此根之体是能造四大所成[且/八]色香味触四尘浮于外可见故曰浮根四尘流逸奔色者乃眼入二根相助逐色流转即生死欲流也余五准此。

　　○二法合耳根。

　　由动静等二种相击(合器异)于妙圆中粘湛发𦗟(合太虚参合群器)听精映声卷声成根(合器异异空)根元目为清净四大因名耳体如新卷叶浮根四尘流逸奔声(此出二根体用)。

　　此法合耳根妄成以显性中本无也击扣也以动静互相扣互相显也卷收取也收取声之影子以成根新卷叶者耳轮曲回如𣗳叶卷之之状正脉曰奔声即循声流转也。

　　○三法合鼻根。

　　由通塞等二种相发于妙圆中粘湛发嗅嗅精映香纳香成根根元目为清净四大因名鼻体如双垂𤓰浮根四尘流逸奔香。

　　此法合鼻根以明一六虚妄也双垂𤓰者鸟飞垂双𤓰于腹下鼻相如之正脉曰相发互相引起也纳吸取也。

　　○四法合舌根。

　　由恬变等二种相参于妙圆中粘湛发尝尝精映味绞味成根根元目为清净四大因名舌体如初偃月浮根四尘流逸奔味。

　　此法合舌根也绞即绵䑛也亦结义初偃月者偃仰也舌露如初月上仰之状正脉曰恬即是淡无味之味变即五味之总有味之味以无味有味相对而成两端耳参杂和也。

　　○五法合身根。

　　由离合等二种相摩于妙圆中粘湛发觉觉精映触抟触成根根元目为清净四大因名身体如腰鼓颡浮根四尘流逸奔触。

　　此法合第五身根也摩触也二种互相触发抟即揽取也腰鼓即细腰鼓俗呼杖鼓颡腔也腰鼓之腔中间细两头大身相如之。

　　○六法合意根。

　　由生灭等二种相续于妙圆中粘湛发知知精映法揽法成根根元目为清净四大因名意思如幽室见浮根四尘流逸奔法。

　　此法合第六意根也续即前后相接互相增起义揽即包揽也此根能包容世出世法无不尽其涯际故意思异前不称体者以此根多知又多依心根故心即七识能恒审思量故曰意思其实第六浮尘根即肉团心如莲花开合七托此恒审思量故以思名之幽室见者言此意根在身内如人在暗室中依户牖之明能见外物外物不能见彼彼自亦不能见暗室中物故以幽室见名之此六尘曰形曰击曰发曰参曰摩曰续皆互相生起之义不过相形而已此六根曰结曰卷曰纳曰绞曰抟曰揽总是色心妄织亦不过一结字而已因变文故异称也上合由器形异名之异空已竟。

　　○二合除器观空说空为一分二初结前起后二依法合明。

　　○初结前起后。

　　阿难如是六根由彼觉明(真)有明明觉(妄)失彼精了(所立照性示)粘妄𤼵光(粘六尘𤼵六知根)。

　　此文结前起后也结前者结明上六知根之元由彼觉明明而不妙妄为明觉因明生所暗成根器之色粘湛𤼵光妄为六根之异起后者于圆湛性中本无六根由六尘粘之妄起六种知觉是则离尘即无知根可得故此文为后义之宗本。

　　○二依法合明。

　　是以汝今离明离暗无有见体离动离静元无听质无通无塞嗅性不生非变非恬尝无所出不合不离觉触本无无灭无生了知安寄。

　　此以法合喻以明六根离六尘本无所有也离明暗动静通塞恬变离合生灭合除器观空无见体听质嗅性尝知觉触了知合说空为一自今汝且观现前六根至此通是𤼵明六根虚妄以显本无一六而一六之名由前尘有无对待妄起若离前尘对待本无一六之名使阿难一六未解之疑潜消矣上𤼵明六根虚妄已竟。

　　○二指示一解六亡。

　　汝但不循动静合离恬变通塞生灭明暗(别例明暗)如是十二(总结上数)诸有为相(总结生灭)随㧞一根脱粘内伏伏归元真𤼵本明曜(一门深入)耀性𤼵明诸余五粘应㧞圆脱(六根一时清净)不由前尘所起知见(结)。

　　此以一门深入六根一时清净之义以解阿难一六之问也前辩六根虚妄言一六者是一六对待妄起正意借一明六唯妄此言一六乃六根中一根示一解六销以明六根一体前一六义竖此一六义横不可混誵汝但下通举六尘随㧞下选㧞一根不循不顺也即逆流故承由尘𤼵知离尘无妄之义汝但不顺六尘有为诸法流转则汝诸根应念清净矣随㧞随阿难选㧞圆根也脱粘不循境内伏逆流自返返之又返伏之更伏伏之归至本源故曰伏归元真本明乃本体之真明即般若之光耀性下由一根归元𤼵光光净余五根一时超㧞圆脱六尘之粘也不由二句成上六根脱粘𤼵光则分别我法知见永断矣不由应上不循不循是最初工夫不由是解脱自在田地上指示一解六亡已竟。

　　○四结显六根妙圆分二初六根互用显圆二根境无碍显圆。

　　○初六根互用显圆。

　　明不循根寄根明𤼵(标义)由是六根互相为用(显圆)阿难汝岂不知今此会中阿那律陀无目而见䟦难陀龙无耳而听殑伽神女非鼻闻香骄梵钵提异舌知味舜若多神无身觉触如来光中映令暂现既为风质其体元无(此四句成上无身二字)诸灭尽定得寂声闻(通指其类)如此会中摩诃迦叶(指证一人)久灭意根圆明了知不因心念。

　　此明上脱粘之光光极明曜圆满自立不循六根有无也明不循根下总标六根寄𤼵互用以彰妙圆大意阿难下以不循寄𤼵之人证互用之实明不循根者明乃六知本明谓六知之明各不因本根有无但借之以为名耳寄根明𤼵者如有本根但假借以为名非实因根生如无本根或见借耳闻借眼此转借以为用亦非实托而有一明或转寄诸根诸明或同寄一根故曰由是六根互相为用阿那律等六人以各无本根而𤼵本明或转借余根或不转借总证明不循根阿那律陀此云无贪因精进失明而能见䟦难陀此云贤喜盖龙皆无耳听之以角殑伽此云天堂来以其自雪山顶无热恼池流出骄梵钵提此云牛呞以受牛哨报故[稱-土+二]异舌舜若多此云空即主空神其质如风而能觉触灭尽定即九次第定第九定受想灭尽意根斯绝如大迦叶是其类而能知孤山曰那律等六人或是凡夫业报或是小圣修得斯皆妄力尚不依根何况圆脱岂无互用。

　　○二根境无碍显圆分三初法二喻三结。

　　○初法。

　　阿难今汝诸根若圆㧞已(牒前)内莹𤼵光(即妙而明故)如是浮尘(指有情世间)及器世间(指无情世间)诸变化相(即生灭去来等法)如汤销冰(汤喻内莹𤼵光冰喻依正诸相)应念化成无上知觉(内莹𤼵光是因无上知觉是果)。

　　此示无一六之本光现前照根尘差别等相应念化成无上圆融清净宝觉也此中岂容一异之见哉阿难下牒诸余五粘应㧞圆脱之义内莹下承上诸根既皆圆脱诸尘亦皆清净故曰内莹𤼵光等内莹即伏归元真不逐外尘𤼵光即𤼵本明耀不由前尘所起知见依正等相本妙明觉体因迷妄见差别等相今本光现前触之皆悟故曰如汤消冰水结成冰冰复成水本觉妄现诸相相转还复真觉故曰应念化成等。

　　○二喻。

　　阿难如彼世人聚见于眼(即明见种种物)若令𢚩合暗相现前(即不见前物)六根黯然头足相类(总一暗相)彼人以手循体外绕(即合眼人自绕其体)彼𨿽不见(合眼故)头足一辩知觉是同(自手摸自头知是头摸自足知是足)缘见因明暗成无见(依世间因缘义)不明自𤼵(承上头足一辩知觉是同)则诸暗相永不能昏(此暗相不能昏见性以证诸尘皆不能昏无上知觉)。

　　此以喻证上本光现前能化根尘成无上知觉其根尘不能昏见闻等之圆明也缘见因明即见因明有此一句是因缘宗下一句成之若暗时不见则成缘见因明今不明自𤼵非因明也不明自𤼵三句破彼缘明有见之世相显此根尘无碍圆明自在之真觉也。

　　○三结。

　　根尘既销云何觉明不成圆妙。

　　此承上以世间根尘未脱之事证知六种知性不循根不藉尘而能圆明自在以结明根尘顿销圆妙自在决无一六之碍也是承未销尚圆结既销决圆也第二义谓六根为贼媒自劫家宝由此无始众生世界生缠缚故于器世间不能超越于此显示妙圆则全超彼义然六根乃烦恼根本正是根器所结之元由此结故根器不能解脱此中谓由明暗等结见由动静等结听正示六根所结之元汝但不循动静通塞等随㧞一根脱粘内伏正示解六结之要不由前尘所起知见正示不为六根贼媒自劫家宝解结之义益明不循根等正示于众生世界不为缠缚阿难今汝诸根下明不藉缘等正示于器世间顿能超越到此根尘既消成一圆融清净宝觉世出世间不能为碍而同异一六又岂容拟议哉自当机𤼵问云何逆流深入一门能令六根一时清净至此总是𤼵明前入一无妄彼六知根一时清净三句之义上示妙圆已竟。

　　○二示妙常分二初当机疑请二世尊𤼵明。

　　○初当机疑请分二初按佛语因果相应二疑所示因果相违。

　　○初按佛语因果相应。

　　阿难白佛言世尊如佛说言因地觉心欲求常住要与果位名目相应。

　　此阿难将伸己疑先牒佛言作证以为定义也前第一义云若于因地以生灭心为本修因而求佛乘不生灭性无有是处阿难领此义而致此疑故有此问名目相应者谓如是果要如是因如是因契如是果即因果俱常住故。

　　○二疑所示因果相违分三初正疑因果相违二难佛自语相违三请佛开𤼵蒙怯。

　　○初正疑因果相违分二初㨿常果疑无常因二疑断因难契常果。

　　○初㨿常果疑无常因。

　　世尊如果位中菩提涅槃真如佛性庵摩罗识空如来藏大圆镜智(此七种是果位别名)是七种名称谓虽别清净圆满体性坚凝如金刚王常住不坏(此是果位同目)若此见听离于明暗动静通塞毕竟无体(此六根是因地名目)犹如念心离于前尘本无所有云何将此毕竟断灭以为修因欲获如来七常住果。

　　此承上佛语二地名目相应之义疑今所示一门深入六根清净之因如念心同于断灭与果地相违与佛第一决定之义不合也果地常住晓然无议因地断灭甚是可疑云何将此断灭之因而能获彼常住之果耶世尊下标果位名目俱常住不坏此七种名皆取果位证极不取因中理[且/八]故云果位中菩提是智果证极即无上菩提涅槃是理果证极即无余涅槃真如虽生佛本[且/八]此取佛地净极不妄不变之体此亦理果摄佛性亦虽生佛本[且/八]此唯取佛果出缠本觉此亦智果摄空如来藏即如实空体一切俱空此亦取果位一切染幻断尽故此亦理果摄大圆镜智转八识所成亦佛地智果摄问净识镜智俱是八识转得何识智异称曰智识虽同是八识转得以照用不同故别称之以分别一切法而无染着名识以圆照一切法而无分别名智故楞伽经云分别是识无分别是智问此识智与菩提佛性俱是智果有何别耶曰识智菩提俱是修德但菩提是果位总名识智是别称佛性虽是智果乃不动智由烦恼断尽乃现极圆此同理俱是断德故别名也但理属寂此属照故清净圆满等出七果之同目此七果均目清净五住究尽故均目圆满体用周遍故均目坚凝不可破坏不可摇动故金刚王是帝释天宝名最坚最利喻上体性坚凝常住不坏若此见𦗟四句亦按佛言以证因地断灭此领前是以汝今离暗离明无有见体离动离静元无𦗟质等义见𦗟举六根前二明暗等举六尘前三辞略义全总谓六根离尘无体犹如念心三句复引佛先言识心离尘无体以证六根离尘同一断灭此领前尘非常住若变灭时此心即同龟毛兔角则汝法身同于断灭等义云何将此五句承上以念心证六根实是断灭将此断因欲获常果岂不因果相违耶故曰云何此疑问之要念心离尘无体是佛言六根离尘无体亦是佛言以佛言证佛言六根断灭无移果位常住是佛言因果相应亦是佛言以相应之佛言证相违之义决无断因而获常果之理。

　　○二疑断因难契常果。

　　世尊若离明暗见毕竟空如无前尘念自性灭进退循环微细推求本无我心及我心所(此亦同前微细揣摩之义)将谁立因求无上觉。

　　此牒前根同念心离尘无体别无心及心所一切断灭不知将何法立因以求常住之果也世尊下牒前进退下别推将谁二句疑问进退即前后推度循环即推度终而复始微细推求明上进退循环之义本无我心二句明上微细推求之事我心即心王心所即心使言一身之中进退循环微细推求不过是根识心及心所如是名目而已都是断灭除此之外别无有法将谁立因因既不有将谁证果哉是无因不能克果也上正疑因果相违已竟。

　　○二难佛自语相违。

　　如来先言湛精圆常违越诚言终成戏论云何如来真实语者。

　　此引佛前借见性显示圆常证今说离尘无体前后自语相违也如来先说二句领前佛依见精显示圆常妙性阿难自明领解之益云我虽承佛如是妙音悟妙明心元所圆满常住心地又云诚如法王所说觉缘遍十方界湛然常住性非生灭皆从见性领解圆常之义违越诚言二句断上前后所说相违故云违越诚言前后所言不定故成戏论云何二句正难佛谓如上所说前后相违真成虚妄戏论云何如来是真语实语者耶者指人言正脉曰称理曰真不虚曰实。

　　○三请佛开𤼵蒙怯。

　　惟垂大悲开我蒙怯。

　　此因不解上前后所说何故相违之义是以请佛开示也蒙者覆蔽而不开悟怯者滞钝而不猛利上当机疑请已竟。

　　○二世尊𤼵明分二初责迷许示二正为显示。

　　○初责迷许示。

　　佛告阿难汝学多闻(纵)未尽诸漏(夺)心中徒知颠倒所因真倒现前实未能识(由未尽诸漏之过)恐汝诚心犹未信伏吾今试将尘俗诸事当除汝疑。

　　此佛责阿难不悟如来所说过在未尽诸漏许为显示真常以除前后相违之疑也徒知颠倒所因者已知六根为烦恼根本即虚妄诸法颠倒之因徒知者知之不切然六根结体妄织六尘为生死因离尘无结习可得故曰离尘无体根之本性元是真常岂随尘之有无阿难知结体是颠倒因而不知本性真常可谓认妄迷真诚真颠倒故曰真倒现前实未能识问结体与本性何别曰结体真妄杂和也本性离妄之真也结色为色𡱈结声为声𡱈则不能超越圆满循声色流转则不见真常若离尘无结则自性妙常寂湛圆明岂可谓离尘无体耶岂可谓佛先说湛精圆常非诚言耶此实阿难自己倒见非如来咎诚心者朴实而欠真见也恐阿难智慧不及不能谛信故许借目前之事以验真常使悟非断灭也。

　　○二正为显示分三初借境显常二借根显常三结显妙常。

　　○初借境显常分三初验明声闻二拣定断常三结示性常。

　　○初验明声闻。

　　即时如来来罗㬋罗击钟一声(尘俗之事)问阿难言汝今闻不阿难大众俱言我闻钟歇无声佛又问言汝今闻不阿难大众俱言不闻时罗㬋罗又击一声佛又问言汝今闻不阿难大众又言俱闻佛问阿难汝云何闻云何不闻阿难大众俱白佛言钟声若击则我得闻击久声消音响䨇绝则名无闻(此验明闻)如来又敕罗[日*候]击钟问阿难言尔今声不阿难大众俱言有声少选声销佛又问言尔今声不阿难大众答言无声有顷罗㬋更来撞钟佛又问言尔今声不阿难大众俱言有声佛问阿难汝云何声云何无声阿难大众俱白佛言钟声若击则名有声击久声消音响䨇绝则名无声(此验明声)。

　　此借击钟一事验明阿难大众所见云何是声云何是闻确定声闻分剂然后与示断常所由也即时下问闻答闻如来又来下问声答声此两番问答验明阿难大众都是随声流转曾不开悟闻性真常故也音声之体向声之影少选有顷皆不久故温陵曰此但无声非谓无闻必再击叠问者欲合审详而自悟也。

　　○二拣定断常分二初责报答矫乱二拣声闻断常。

　　○初责报答矫乱。

　　佛语阿难及语大众汝今云何自语矫乱(直责)大众阿难俱时白佛我今云何名为矫乱(问明)佛言我问汝闻汝则言闻又问汝声汝则言声惟闻与声报答无定如是云何不名矫乱(此说明矫乱所以)。

　　此先责声闻矫乱然后与分声闻拣定断常也其实声自有无闻非有无因声闻混淆所见不定而随问随答曾无定见故成矫乱盖佛䨇审正要验明大众所见何如若[且/八]择法眼了明声闻分剂只因答声有无不应答闻有无则无声闻矫乱之过。

　　○二拣声闻断常。

　　阿难声销无向汝说无闻(牒阿难所答义)若实无闻(按上)闻性已灭同于枯木(成上无闻)钟声更击汝云何知(究闻非无)知有知无自是声尘或有或无(拣定声是断灭)岂彼闻性为汝有无(拣定闻是真常)闻实云无(纵)谁知无者(夺)。

　　此因阿难大众颠倒根尘混淆惑常为断故为究明声闻拣定声断闻常以解因果相违之疑佛语非诚之难也阿难下以更击更闻究闻不随声无知有知无下拣定声断闻常以知无证闻性常在上拣定断常已竟。

　　○三结示性常分二初正示二责迷。

　　○初正示。

　　是故阿难声于闻中自有生灭(结示声断)非为汝闻声生声灭(按上自有生灭)今汝闻性为有为无(结示闻常)。

　　此结声于闻中自有生灭闻性不随声之有无也是故二字承上拣定此方结明以决定六根真常不可移异今于闻中验者意在圆通以便选择故。

　　○二责迷。

　　汝尚颠倒惑声为闻(是真倒现前)何怪昏迷以常为断终不应言离诸动静闭塞开通说闻无性。

　　此结责阿难昏迷以常为断之过在于惑声为闻颠倒所见故也汝尚二句责示以常为断之因何怪二句责以常为断之迷终不应言下止其再不可生此颠倒之见作此谬乱之问正脉曰首四句责迷也意谓断常纵使难定根尘宜当易分今惑声为闻尚于易分者而不能分何怪以根中之常性而惑为断灭此固于难定者盖不能定也理实凡小不能决定信根性为常住者病根在于根尘混滥而粗心未能斟别故佛击钟详审𤼵其混滥然后与伸明之最为妙示也动静声尘也闭塞开通耳之浮尘根意谓不可言离根尘说闻无性是知闻性超越根尘也上借境显常已竟。

　　○二借根显常分二初喻二法。

　　○初喻。

　　如重睡人眠熟床枕其家有人于彼睡时捣练舂米其人梦中闻舂捣声别作他物或为击鼓或为撞钟(出土他物)即于梦时自怪其钟为木石向(迷中醒)于时忽寤遄知杵音自告家人我正梦时惑此舂音将为鼓向(醒中醒上举梦事)阿难是人梦中岂忆静摇开闭通塞其形虽昧闻性不昏(拣定闻性不随根昏昧)。

　　此借浮尘根有寤寐闭塞开通而闻性不昧以示真性妙常也如重睡人等举喻重睡者轻睡闻声即醒不成斯喻故取重睡眠熟即睡沉酣也捣练砧声舂米碓声别作他物者睡熟意根昏昧故自怪其钟为木石向者耳根不昧故以耳根不昧故得木石之真音以意根昏故梦中意识别现钟鼓之境故返怪之遄知杵音者以寤时意根精明度知梦中所闻之音即此舂捣之声亦知梦中返怪者梦昧不明此是自知自告下是令人知曰其钟曰杵音曰舂音曰鼓响皆影略互举也此二事或一时俱闻或但闻钟或但闻鼓俱可也阿难下拣定根有寤寐闭塞开通而闻性常在以为形销性存之喻之证也。

　　○二法。

　　纵汝形销命光迁谢此性云何为汝销灭。

　　此形销性存是法前梦中根昧闻性不昏是喻以彼梦喻根昧而性不昏证此形销而性不灭也又前浅后深前根止言昏不言灭此言形销即根全灭而性独存是知根境自有生灭此性独妙真常正应前根尘既销云何觉明不成圆妙之义上借根显常已竟。

　　○三结显妙常分二初示背觉合尘故有生灭二示背尘合觉故得真常。

　　○初示背觉合尘故有生灭。

　　以诸众生从无始来循诸色声逐念流转(合尘)曾不开悟性净妙常(背觉)不循所常(牒上背觉)逐诸生灭(牒上合尘)由是生生杂染流转(轮𢌞不绝)。

　　此以生灭不生灭对显巧示性净妙常也循诸色声二句随六尘流转言声色省文也此即惑声为闻亦是认物为己全是逐妄曾不开悟二句不知湛精圆常即以常为断性心失真此即迷真不循所常二句牒上迷真逐妄之惑故有业报轮𢌞之苦杂染者惑业苦之不相离故。

　　○二示背尘合觉故得真常。

　　若弃生灭(背尘)守于真常(合觉)常光现前(合觉功验)根尘识心应时销落(背尘功验)想相为尘识情为垢二俱远离则汝法眼应时清明云何不成无上知觉。

　　此承上示生灭是尘不生灭是性了然明白故此合弃生灭守不生灭而致真常之果也若弃生灭即不循六尘也不分别也脱粘也亡所也守于真常即依不生灭也返穷流根也内伏也入流也此二句是最初解结工夫常光现前三句是解结功效守真常故得常光发现因入流旋湛故澄湛生光弃生灭故得根尘销落因常光一照故根身器界一切皆空此即发本明耀耀性发明诸余五粘应㧞圆脱一解一切解也想相下明解结之极尽深妙想相乃前根尘等法销落之空相此相本无因智照而有故曰想相此相不除即为理障如镜上尘理谛不得极净识情即前常光智照不忘转成法爱故曰识情此情不忘见理不净故名垢能碍正知见亦名智障此尘此垢乃极微细我法二执今俱顿净故曰远离此远离是解结到极则深妙处粗细尘垢既皆远离十方廓尔朗然无碍故曰云何不成无上知觉此二句即解结之果此虽单举菩提而七果全该即前七常住果以番阿难相违之疑也正脉曰法眼清明似方至于初住今即许以究竟极果良以因地真正则果无纡曲而从初𤼵心必成正觉矣上示妙常已竟通前示妙圆共一大科示六根圆常此卷初半卷释疑显妙后半卷略分二决定义大意并示六根圆常。

　　大佛顶如来密因修证了义诸菩萨万行首楞严经四依解卷第四终
国家图书馆善本佛典第 17 册 No. 8862 楞严经四依解


　　大佛顶如来密因修证了义诸菩萨万行首楞严经四依解卷第五

　　明湖南邵陵五台庵沙门观𢖍述

　　○二示结解同因分二初当机陈请二世尊开示。

　　○初当机陈请。

　　阿难白佛言世尊如来虽说第二义门今观世间解结之人若不知其所结之元我信是人终不能解(牒前第二决定之义)世尊我及会中有学声闻亦复如是(此就人合法)从无始际与诸无明俱灭俱生(此明结深)虽得如是多闻善根名为出家犹隔日疟(此明不能知解)惟愿大慈哀愍沦溺(即俱灭俱生故曰沦溺)今日身心云何是结从何名解(此正问不知所结之元终不知能解之要)亦令未来苦难众生(即俱生俱灭故曰苦难)得免轮𢌞不落三有(此四句明益后来)作是语已及诸大众五体投地雨泪翘诚伫佛如来无上开示(此六句是经家结叙阿难哀求翘伫之状)。

　　此阿难依第二义门请示所结之元能解之法也冀佛于现前身心日用之间指点出云何是结处云何是解处从此解去永不致于沦溺此中问意有三一谓于第二义门虽知六根为生死结根但不知此六根因何而结意谓六根之外别有无明为所结之本故曰与诸无明俱灭俱生故于牒前第二义喻辞所结之下加一元字元即本也又谓此根欲解必有能解之法意谓六根之外别有正智为能解之法故曰𨿽得如是多闻善根等谓不知能解之法也二谓前说第二义要知烦恼根本但明其义未能于现前身心上了明何处是结何处是解以便日用实行故曰今日身心云何是结云何名解三谓前说二决定义但略明初心依真断妄大意未详示二义中深致前示六根圆常是依第一义门重验明不生灭性以决定因地觉心犹未明第二义门结解所因以决定结解之处[且/八]此三义故有此请下世尊与诸佛同证结唯六根解唯六根此三义顿明矣问前第一义中则曰由此四缠分汝湛圆妙觉明性为视为𦗟为觉为察第二义中则曰则汝现前眼耳鼻舌及与身心六为贼媒自劫家宝又曰结色成根卷声成根等此𤼵明六根为结处明矣又第一义中则曰以湛旋其虚妄灭生第二义中则曰汝但不循又曰脱粘内伏又曰若弃生灭守于真常此𤼵明六根为解处详矣阿难何不明了而复重问世尊又复重示耶曰前虽历明结解之义乃是带言以助明二义中依真断妄之㫖非是正示前是泛论此方的示前但言结解之义未明言结解唯是六根到此世尊方明言诸佛又同证结解同是六根以决定结解同因之义故非重问重答也诸无明即五住全摄不可分粗细隔日疟者谓疟疾隔一日一𤼵一日安一日不安以喻小果处静时似自在涉动时则不自在以无明未尽病根未除故不能究竟解脱即不知结元不能解除故也。

　　○二世尊开示分三初世尊安慰二诸佛同证三世尊𤼵明。

　　○初世尊安慰。

　　尔时世尊怜愍阿难及诸会中诸有学者(此照阿难所云我及会中有学声闻亦复如是故愍之)亦为未来一切众生为出世因(能解故)作将来眼(知结故亦照阿难所云亦令未来苦难众生等)以𨶒浮提紫金光手摩阿难顶。

　　此世尊将示结解真妄唯是六根之旨此义实难信难解恐阿难大众惊疑不能谛信故先摩阿难顶安慰其心也安慰者使阿难大众知佛为大慈悲父决无赚误纵未能深解决谛信佛语真实不诳诞怜愍二字贯现前大众及未来众生正脉曰此或上示无学已解斯但有学所疑故偏怜之。

　　○二诸佛同证分二初光相证诸佛道同二言相证结解同因。

　　○初光相证诸佛道同分二初依报震动表诸佛将示大法二正报放光表诸佛同一密因。

　　○初依报震动表诸佛将示大法。

　　即时十方普佛世界六种震动。

　　此震动乃依报瑞相凡诸佛将示大法先现此相以表之也一表无明顿破盖世界无明结成今示六根一解无明顿尽故以震动表其一解一切解之相一表慧觉圆通盖世界乃六根相分属无情情与无情依正对待今示六根一解本觉圆明诸器世间一切幻化应念化成无上知觉故先以震动表其开合圆通之相。

　　○二正报放光表诸佛同一密因。

　　微尘如来(十方)住世界者(拣非过未)各有宝光从其顶出其光同时于彼世界来祗陀林灌如来顶是诸大众得未曾有(希见)。

　　此顶光乃正报瑞相以表根中圆常妙性乃如来密因诸佛果体甚深秘密无上之法也光表智即觉义即佛知见即根中不生灭性顶是尊极无上之相光从顶出表此根中不生灭性即是无上宝觉真妙净心诸佛同放以表诸佛同此无上宝觉为密因即一路涅槃门同灌释迦之顶者以表世尊今示六根解除之法实诸佛密因无上知觉即诸佛同一顶法上光相证诸佛道同已竟。

　　○二言相证结解同因。

　　于是阿难及诸大众俱闻十方微尘如来(即前放光诸佛)异口同音告阿难言(此经家结集之辞)善哉阿难汝欲识知俱生无明使汝轮转生死结根唯汝六根更无他物(此告结无他物)汝复欲知无上菩提令汝速证安乐解脱寂静妙常亦汝六根更非他物(此告解无他物)。

　　此十方如来以言相异口同音告示阿难结解同是六根更无别法以酬阿难之问以证世尊所示乃诸佛同修同证甚深秘密无上极则之法也善哉者善阿难所问深如来今所示大也阿难问意有三今诸佛一音同告以决之初谓别有无明为所结之元亦别有菩提为能解之法今诸佛同告云汝欲深究俱生无明识知六根所结之元者即是六根非六根外别有无明以为所结之元故曰更无他物即除六根外别无无明又告云汝复欲知无上菩提以为能解之法者亦即是六根非六根外别有菩提以为能解之法故曰更非他物即除六根外更无菩提阿难领此则六根外别有烦恼菩提之惑顿开矣既承诸佛明言结解唯是六根则结解同此六根之义确定更无余疑既唯六根则今日身心现前结解之义亦明矣是则诸佛一音阿难三意顿了盖六根性体元一用有迷悟即后偈云迷晦即无明即结无他物𤼵明便解脱即解非他物斯则迷晦𤼵明虽殊而根性无二照然离六根别无烦恼菩提可得也上诸佛同证已竟。

　　○三世尊𤼵明分三初当机未悟重问二世尊详释除疑。

　　○初当机未悟重问。

　　阿难虽闻如是法音心犹未明稽首白佛云何合我生死轮𢌞安乐妙常同是六根更非他物。

　　此阿难虽闻诸佛所示结解同是六根之法音心犹未悟故重请也问意谓生死轮𢌞是生灭性安乐妙常是不生灭性六根果真常不应为生死轮𢌞之因六根果是生灭不应为安乐妙常之因云何二法同是六根耶正脉曰阿难意疑如来常说法相最要略者亦有十八界等今何唯是六根而六尘六识皆不与耶。

　　○二世尊详释除疑分二初长行二短偈。

　　○初长行分二初明结解同因之由二明结解同因之要。

　　○初明结解同因之由分二初明真源本空二明根尘无性。

　　○初明真源本空。

　　佛告阿难根尘同源缚脱无二识性虚妄犹如空华。

　　此标根尘识三迷悟等法同一真源也即真源中本无根尘识三迷悟等法故曰犹如空华此科名明结解同因之由者由真性中本无根尘识一切诸法岂真性外别有一法而能结而能解耶故曰唯是六根更无他物即六根亦是假借之名其实结乃真源不守自性而结解乃真源旋湛𤼵光而解是则结解唯是真性岂容他物哉由此真源本空以示结解不容他物明矣此中根尘一句亦该识性同源识性二句亦该根尘同一虚妄缚脱无二正明结解同一真性无别有法此中根尘识摄十八界前云十方如来于十八界一一修行皆得圆满无上菩提亦是真源无二之义彼即相以圆性此即性以空相故一切本空也。

　　○二明根尘无性。

　　阿难由尘𤼵知因根有相(根尘互起)相见无性同于交芦(根尘互灭)。

　　此明根尘互起互无自性无性即空以示结解同因之由也前科依根尘识三显真源本空此科依根尘二法明妄相无性无性即本空前后是一义但前就真显空此就妄明空前所空者三此所空者二从宽至狭从广至略至于后唯依根以示空性是则此二科即后空根之宗本交芦者正脉曰别是一种粗大过于常芦生必二茎交抱而立二根盘结而连单则扑地不能自立根尘互起各无自性亦如之上明结解同因之由已竟。

　　○二明结解同因之要。

　　是故汝今知见立知即无明本(结)知见无见斯即涅槃无漏真净(解)云何是中更容他物(结证诸佛之言)。

　　此承上真源中本无根尘识性等法亦无有法名无明亦无有法名涅槃但在知见分别不分别也知见即六根省言知是意根见是眼根省闻觉二字以影四根立知即分别执耴之义盖真源中本无生死无明唯六根虚妄分别故名无明此真源中亦无菩提涅槃因六根不分别以立菩提涅槃之名无见即不分别不执取此正释诸佛所示汝今欲知俱生无明无上菩提唯汝六根更非他物等义以酬阿难之问前阿难所问三义中一谓承佛开示生死结根但明其义未能于现前身心上显示何处为结何处名解以决日用行持今佛所示正酬此义谓汝言不知现前身心日用何处为结就是汝今现前六根分别处为结汝又言不知现前身心日用何处名解就是汝今现前六根不分别处名解故曰知见立知等此世尊即于阿难现前身心上指点结解之行即烦恼成菩提即生死为涅槃可谓点铁成金妙手云何是中二句亦承上真源本空以结证诸佛之言谛实无异上长行已竟。

　　○二短偈分二初应颂二孤颂。

　　○初应颂分二初颂结解同因之由二颂结解同因之要。

　　○初颂结解同因之由分二初颂真源本空二颂根尘无性。

　　○初颂真源本空。

　　尔时世尊欲重宣此义而说偈言(此结集之辞)真性有为空缘生故如幻无为无起灭不实如空华(有为摄前长行中根尘识等无为即前长行中空根尘等所𩔰之空)。▆▆▆▆▆▆▆▆

　　此颂真源中有为无为诸法本空也此中初二句空有为后二句空无为真性二句乃长行中根尘同源之源字谓此真性乃根尘之源即有为无为之源也前云同源此云真性者谓有为无为等法皆是对待幻妄不实究其根本皆寂然不动故曰真性此真性中根尘识等法皆是有为缘生如幻故云空此真性中不唯有为空即无为法亦空故曰无起灭如空华此有为无为以尽世间出世间法都空此空有为无为二义皆具宗因喻三支临文自见正脉引掌珍论偈配释义意相符论偈云真性有为空如幻缘生故无为无有实不起如空华是也。

　　○二颂根尘无性。

　　言妄显诸真妄真同二妄(此二句长行略)犹非真非真云何见所见(此承上真妄待起既无性皆妄以况根尘无性)中间无实性(即根尘中间)是故若交芦(此约喻以结无性)。

　　此承上有为无为对待不实以况根尘互起无性也此中初二句牒前有为无为如幻之义妄即有为真即无为犹非真非真一句是承上二句妄真同妄之义以况下非见所见犹非之非贯下真与非真俱非见即根所见即尘谓真与非真既皆如幻而见与所见岂有实法故以交芦结之上颂结解同因之由已竟。

　　○二颂结解同因之要。

　　结解同所因圣凡无二路(上句约法下句约人)汝观交中性空有二俱非(此二句法喻䨇举以牒根尘无性)迷晦即无明𤼵明便解脱。

　　此颂长行中知见立知等义以详明结解同因之要也初四句即长行中是故二字长行中以是故承前真源中本无根尘等法以成结解同是六根故云知见立知等是则长行以是故二字承之颂中全牒其义以彰结解之由结即凡解即圣无二路即同所因但人法分言之又结解同所因一句是此科宗本宗此以成结解同因六根故汝观交中性二句是牒前根尘无性等义但前广此略初句牒前交芦之喻次句牒前真妄根尘如交芦互倚全无自性故曰二俱非此中空有即前真妄此牒能况真非真以该所况见所见已上四句牒前结解同因既明乃成结解同因之要故云迷晦即无明即知见立知𤼵明便解脱即知见无见此中非空即前非真非无为非有即非非真非有为正脉曰𤼵谓番迷𤼵悟不复着有明谓转晦成明不复沉空解脱即远离五住二死上应颂已竟。

　　○二孤颂分三初颂渐解二颂顿解三总结名。

　　○初颂渐解分二初解结次第二解选圆根。

　　○初解结次第。

　　解结因次第六解一亦亡。

　　此承前颂已明结解唯是六根则知所解之门复示进门之次也初句是标次句释成初六解次一亡即解结之次第正观曰因次第者言不可顿解也自末返本从粗至细六解则粗垢先除一亡则无明始尽正脉曰解结因次者如后文云此根初解乃至俱空不生是也六解一亦亡者如后文云若总解除尚不名一六云何成是也。

　　○二解选圆根。

　　根选择圆通入流成正觉。

　　此承前颂示知解结次第复示当依圆通根次第而解从浅至深入流归源以成究竟果也初句命选圆根次句明次第入流成果此二科[打-丁+息]标大意𤼵明全在后文正脉曰入流成正觉者即入流忘所乃至寂灭现前等文是也上颂渐解已竟。

　　○二颂顿解分二初标所解之境二明能解之智。

　　○初标所解之境。

　　陀那微细识习气成瀑流真非真恐迷我当不开演。

　　此将示顿解之妙智先示所解之妙境即六根之本性也言妙境者若取着真则非真即妙成粗不取着非真即真粗即是妙今真非真恐迷俱不可取故成妙境即三谛一心梵语陀那此云执持即第八识能执持依正种子初句显识体元真故曰微细盖此识即如来藏因与生灭和合故转名识虽与生灭和合自体元非生灭前示六根圆常正示此识本体次句正明此识带妄生灭之性习气即种子乃末那并六知根是也即第八识习妄之性循境流转故曰瀑流后二句承上微细瀑流二义真妄难言习气流性有七而识体元一欲就一体言真恐迷水为波欲就七用言非真恐外波求水由此佛于权小教中一向秘不开演故曰我常不开演正观曰此识依真如合生灭杂乎真妄之间故曰真非真也若以为真恐迷妄习而自误以为非真恐迷自性而外求深密经曰阿陀那识甚微细一切种子如瀑流我于凡愚不开演恐彼分别执为我即斯意也。

　　○二明能解之智。

　　自心取自心非幻成幻法(此取之成迷)不取无非幻非幻尚不生幻法云何立(此不取顿妙)。

　　此示顿解之妙唯不取而已也初二句是取之成迷以形下三句不取之妙此五句颂言有尽而意无穷只可心会难以言述初句上自心即能取六根下自心即所取陀那识体取即分别自心取自心即知见立知即无明本故曰非幻成幻法不取即知见无见斯即涅槃故曰无非幻前重一根字此重一解字因前示六根本性标出陀那识体又曰真非真恐迷我常不开演此正出不开演所以恐人分别取着故也六根是八识见分八识是六根自证分总是一心但体用异名今以六根分别八识为真为我即自心取自心不但八识带妄不可取之为真设许离妄之真亦不可取取着即成前尘故曰非幻成幻法不如不取为妙故曰不取无非幻末二句结明非幻尚无况幻法乎上颂顿解已竟。

　　○三总结名分三初结示妙观之名二结示妙观之益三结示诸佛同因。

　　○初结示妙观之名。

　　是名妙莲华金刚王宝觉如幻三摩提。

　　此三句结示上渐顿二解妙观之名也是字指上顿渐二解之妙行有是行有是名名妙莲华者有二义一为陀那识体真非真恐迷我常不开演此是如来秘密之法时乃说之不轻易常说如大青莲华时一现耳二谓六根圆常之性即佛知见即是成佛真体即知见无见斯即涅槃无漏真净是则因中即[且/八]果体如莲华方华即果处染常净名金刚王宝觉者金刚王是喻此宝最坚最利宝觉是法即顿渐二解之妙观乃如如智故曰宝觉此宝觉体一切法不能坏此宝觉用能坏一切法故曰金刚王宝觉即前不取无非幻是也名如幻三摩提者即以幻修幻定慧等持次第修进无住之正受即解结因次第及不取等义是也正脉曰妙莲华之名诠显一真本有金刚王之名诠显万法本空而此根性法门亦即法华般若二经之体是故名称兼备二经之尊胜为诸经王而后名如幻者圆人知真本有达妄本空无修而修无断而断故云如幻非如权小染实之修也。

　　○二结示妙观之益。

　　弹指超无学。

　　此一句结示上顿渐二解之果也弹指言其速疾如弹指之顷即顿以影渐超无学即超小果而入圆位即入流成正觉此重在弹指二字以见此法门是圆顿之教故名妙莲华金刚王等顿超者即前云知见无见斯即涅槃及不取无非幻等义是也。

　　○三结示诸佛同证。

　　此阿毗达摩十方薄伽梵一路涅槃门。

　　此三句总结示上结解唯是六根入流顿成正觉之法句乃十方三世诸佛同修同证秘密妙门也阿毗达摩此云无比法即诸法中王无可比者故名大佛顶妙莲华金刚王薄伽梵即世尊具六义谓自在炽盛端严名称吉祥尊贵因具多义故不番一路者言诸佛都是从根而入即知见无见斯即涅槃是则此根此解乃入涅槃之妙门诸佛之所共由也正脉以陀那细识为体性以自心取自心为宗趋以是名妙莲华等为名称以弹指超无学为力用以阿毗达摩等为教相亦应理上示结解同因已竟。

　　○三示结解伦次分三初经家叙益二阿难陈请三世尊巧示。

　　○初经家叙益。

　　于是阿难及诸大众闻佛如来无上慈诲袛夜伽陀杂糅精莹妙理清彻心目开明叹未曾有。

　　此经家叙阿难大众闻上二颂悟明六根乃诸佛入流顿成正觉之妙门也无上慈诲一句是总叙袛夜下三句是伸明袛夜此云应颂亦云重颂应长行之义重颂明即从真性有为空起至𤼵明便解脱止伽陀此云讽颂亦云孤颂不因长行孤起讽美而颂之即从解结因次第起至一路涅槃门止杂糅精莹明二颂能诠之辞无上谓二颂之辞前后出没交错曰杂糅语句精细明历曰精莹妙理清彻明二颂所诠之义无上谓二颂之义乃诸佛秘密之藏即根性以示佛知见不取顿超真妄非权小可能思议曰妙理义不混淆曰清理无疑碍曰彻以此辞义俱无可比故曰无上慈诲心目开明二句正明闻法之益明了结解唯是六根不取顿超之旨故也。

　　○二阿难陈请。

　　阿难合掌顶礼白佛我今闻佛无遮大悲性净妙常真实法句(陈已悟)心犹未达六解一亡舒结伦次(陈未悟)惟垂大慈𠕂愍斯会及与将来施以法音洗涤沉垢(请垂示)。

　　此阿难闻前二颂慈诲自陈已悟未悟之义复请如来垂示未悟之旨也正脉曰无遮有二一人无遮不择下劣同施上法二法无遮不悭秘密阐露无余皆以大悲愍念为本故能如此也性即根性此一字属体下三字皆体中所[且/八]义相在染不染曰净居缚不缚曰妙随流不变曰常此一句属所诠了义曰真无虚曰实法句即前偈颂此一句属能诠已皆领悟故叙谢之未达者即不知六解云何亡一解结有几重次第舒即解也沉垢即未达六解一亡舒结伦次之细惑此惑不除心亦不净故曰沉垢故愿洗涤此因前闻解结因次第六解一亦亡二句伽陀未能深知精细故兴此问。

　　○三世尊巧示分二初答六解一亡二答舒结伦次。

　　○初答六解一亡分二初示一生六结二示六解一亡。

　　○初示一生六结分二初绾巾取喻二依喻合法。

　　○初绾巾取喻分三初一巾示生六结二问明六结非一三审观六结成异。

　　○初一巾示生六结。

　　即时如来于师子座整[泳-永+((〡*日)/工)]槃僧敛僧伽梨揽七宝几引手于几取劫波罗天所奉华巾(此元一巾)于大众前绾成一结示阿难言此名何等阿难大众俱白佛言此名为结于是如来绾叠华巾又成一结重问阿难此名何等阿难大众又白佛言此亦名结如是伦次绾叠华巾总成六结一一结成皆取手中所成之结持问阿难此名何等阿难大众亦复如是次第酬佛此名为结(此成六结)。

　　此世尊将一巾绾成六结以喻陀那识体元一粘妄𤼵光结成六根也所谓元依一精明分成六和合是也正脉曰涅槃僧里衣也僧伽梨大衣也劫波罗此云时分即夜摩天叠华天竺之帛价值无量正观曰依一巾之同起六结之异况依一精之同起六根之异必一一致问者明不绾则已绾必成结以况六尘之妄粘必成根也。

　　○二问明六结非一。

　　佛告阿难我初绾巾汝名为结此叠华巾先实一条第二第三云何汝[〦/田/日]复名为结(问)阿难白佛言世尊此宝叠华缉绩成巾虽本一体如我思惟如来一绾得一结名若百绾成终名百结何况此巾秪有六结终不至七亦不停五云何如来只许初时第二第三不名为结(答)。

　　此世尊问明阿难欲阿难实知六结既成不可谓巾体一而一结之名是决定成六也以喻六根既结不可谓性体元一而一六根之用是六根亦决定成六终不至七二句谓此结未绾不可妄增其名既绾岂可强减其数是巾六绾定成六结以喻六尘粘湛定生六根不可强为增减云何如来一句番上云何汝[〦/田/日]一句二云何一是问意一是答意问谓一巾不应多名答谓六绾云何一号。

　　○三审观六结成异。

　　佛告阿难此宝华巾汝知此巾元止一条我六绾时名有六结(此五句牒明前义)汝审观察巾体是同因结有异于意云何初绾结成名为第一如是乃至第六结生吾今欲将第六结名成第一不(此诘欲明决异)不也世尊六结若存斯第六名终非第一纵我历生尽其明辩如何令是六结乱名。

　　此世尊诘问阿难欲阿难自己审观详察巾体是同因结成异不可谓巾体同强使六结同名错乱其次是毕竟异也以喻六根性体虽同用中各异不可以体同强使六根同用是则六根决定不能乱其分剂亦毕竟成异前问六结非一是竖论谓六结元是一巾当依一巾以除六名只名一结理既不成则决成六数非一是结与巾分一六此六结毕异是横论谓六结元同一体亦当同名一可为六六可为一理既不成则决定成异是六结前后以分一六此科辩决定是异以成前决定为六此原体同以合前巾一以成一生六结之喻上绾巾取喻已竟。

　　○二依喻合法。

　　佛言如是六结不同循顾本因一巾所造令其杂乱终不得成(牒喻)则汝六根亦复如是(合辞)毕竟同中生毕竟异(合义)。

　　此以法合前喻以明一生六结也喻中一巾绾生六结结成不能乱名法中元一精明妄成六根根成不能互用是皆毕竟同中成毕竟异又在性体中一尚不可名岂可名六是毕竟同在六根中序尚不可乱岂可谓同是毕竟异上明一生六结已竟。

　　○二示六解一亡分二初牒喻二合法。

　　○初牒喻。

　　佛告阿难汝必嫌此六结不成(不成一巾)愿乐一成(还成一巾)复云何得阿难言此结若存是非锋起于中自生此结非彼彼结非此(存则非一)如来今日若总解除结若不生则无彼此尚不名一六云何成(解则无名)。

　　此牒前一生六结之喻又问阿难如何得六结还成一巾以为六解一亡之喻也佛告下问阿难下答此结若存二句是总答于中自生三句是释明是非锋起之义则无彼此一句番前是非锋起一句尚不名一者谓既不对六亦不名一六云何成者谓一尚不有将何为六。

　　○二法合。

　　佛言六解一亡亦复如是(总合)由汝无始心性狂乱知见妄𤼵𤼵妄不息劳见𤼵尘如劳目睛则有狂华于湛精明无因乱起一切世间山河大地生死涅槃皆即狂劳颠倒华相(释明)。

　　此以法合前喻以明六解一亦亡也喻中六结若除则不名巾体是一法中六根既解亦不名真性是一以无对待故也佛言下总合由汝下释明一亡之义恐疑谓六根妄结固当解之一是本真何故亦亡耶故此释明谓六根不解则堕生死一若不亡即堕涅槃碍正知见以生死涅槃皆是狂劳颠倒华相于真净妙明中本无所有是故六解一亦要亡心性狂乱即无始无明属业相知见妄𤼵即转相𤼵妄不息劳见𤼵尘即现相又转相中摄智相𤼵尘现相中摄名字相以佛语开合自在无碍如劳目睛二句以喻明其妄于湛下以法喻合明生死涅槃俱不可认为实有故一六俱要亡之正观曰依净名说生死淤泥能生佛法莲花二乘高原不生此花则不亡一为过亦大矣上答六解一亡已竟。

　　○二答舒结伦次分二初明解结从要二明解结由次。

　　○初明解结从要分二初阿难蹑前启问二世尊因问𤼵明。

　　○初阿难蹑前启问。

　　阿难言此劳同结云何解除。

　　此阿难蹑前生死涅槃皆即狂劳颠倒华相而兴此问也意谓依正染净世出世法既都是劳相如是劳相浩渺无涯当从何处而解此阿难乍闻劳相如是宽广则失计知见无见之要妙故复此问。

　　○二世尊因问𤼵明分二初喻二法。

　　○初喻分二初引悟左右难解二引悟结心方解。

　　○初引悟左右难解。

　　如来以手将所结巾偏掣其左问阿难言如是解不不也世尊旋复以手偏牵右边又问阿难如是解不不也世尊。

　　此世尊将绾巾之结偏掣左右问阿难解不欲使阿难自悟左右偏牵决不能解也以喻解除生死涅槃等劳相从内身外器俱不能解即生死涅槃一切二边皆不能解也。

　　○二引悟结心方解。

　　佛告阿难吾今以手左右各牵竟不能解汝设方便云何解成阿难白佛言世尊当于结心解即分散佛告阿难如是如是若欲除结当于结心。

　　此世尊以左右不能解问阿难别求方便使阿难自悟从结心方能解也佛告下问阿难白佛下答又佛告下印证前云六为贼媒自劫家宝由此无始众生世界生缠缚故是六根结成内身于器世间不能超越是六根结成外器内身外器既由根结六根一解则内身外器一切冰销是则六根是内身外器所结之心舍此结根单从外器内身决不能解是义前以结解唯是六根已明矣但阿难乍闻劳相宽广似无下手之处故复问明如来就此一问即以巾结之心喻内身外器生死涅槃之劳相唯是六根即决定前义又为前义之证明也。

　　○二法分二初明知解结之智无谬二正示解结之心在根。

　　○初明知解结之智无谬。

　　阿难我说佛法从因缘生(第一义谛因缘)非取世间和合粗相(非世间因缘)如来𤼵明世出世法知其本因(清净本然)随所缘出(循业𤼵现此第一义谛因缘)如是乃至恒沙界外一滳之雨亦知头数现前种种松直棘曲鹄白乌玄亦了元由(此释明随所缘出)。

　　此将示结心先明能知之智无谬使阿难谛信所示结心无疑也佛说因缘以明无性显空理故云细微世间凡小因缘以为实有因滞生死涅槃故曰粗相阿难下分粗细因缘以妨难恐谓前来因缘自然重重排𢷤云何如今又说因缘故云我今所说是大事因缘是第一义谛因缘非前所排之粗相因缘如来下正明佛所说空性因缘即是细相因缘世法即六凡出世法即四圣兼于依正知其本因有二一共因即如来藏清净本然世出世法莫不本此清净本然之性此本因即是空性随所缘出即循十界之缘𤼵现十界之相此依圆成性第一义谛说因缘岂世间戏论因缘可拟哉二不共因谓十法界各有染净种子为本因又藉染净之缘和合出生世出世间种种法相以十界既是因缘合成则知十界同一性空以性空不着实有故不同世间粗相因缘如是下明佛知因缘之微细见佛智微细不可思议知界外雨数天眼通知松棘元由𪧐命通正脉曰恒沙界外地远悬知松直棘曲等时远悬知。

　　○二正示解结之心在根。

　　是故阿难随汝心中选择六根根结若除尘相自灭诸妄销亡不真何待。

　　此的示诸妄结心在于六根也是故承上佛智甚深微细所知无谬当谛信所说诸妄结心唯是六根六根一解诸妄顿销故曰根结若除尘相自灭选择二字意在选圆根此是带言非正示此正示根为结心尘相即内身外器诸妄即一切烦恼盖根身器界一切识心皆由六根妄结故根结若除一切顿散不待者妄尽即真便是究竟上明解结从要已竟。

　　○二明解结由次分二初征喻之伦次二合法之伦次。

　　○初征喻之伦次。

　　阿难吾今问汝此劫波罗巾六结现前同时解萦得同除不不也世尊是结本以次第绾生今日当须次第而解六结同体结不同时则结解时云何同除。

　　此先征明巾之结解从次第以喻六根解亦由次也阿难下以同除返征不也下以次第而解正答六结下以不能同除返成上必从次第方能解之此一巾六结三番取喻初以一巾绾成六结喻一精明分成六和合既由一成六六还成一以喻六解一亡之义次以解结要从结心以喻顿空诸妄要从六根今以解结不能同除以喻解根亦应渐次一巾之结巧为三喻是如来善巧方便但前喻六根义横此喻次第义𥪡如来于一巾之事前后各取其义以为喻前但取六结各异不取次第今但取次第不取各异若以前喻六根义横今喻次第义𥪡为法喻不齐是不知如来[且/八]四无碍辩之自在有谓如来绾巾结数偶合根数意不在六根此不看前文云则汝六根亦复如是毕竟同中成毕竟异此岂不以六结合六根耶若不以六结合六根又何以销六解一亡之义耶若以后文入流亡所等次配六解之次意则勉强似非本然此难在喻不在法故改喻六数为偶合以竖为次第以就法也有谓六根解除先从一根解已然后五根任运而解亦是先后次第则强割此根初解等文别为一义是何所见明白一假法合之辞置之何地离此则法合之义不成不知何为次第置彼则无依倚是亦勉强此难在法不在喻故置法合之辞为别假以六根横说次第任运而解以就喻也此二说皆自作违碍不达无碍之旨。

　　○二法合之伦次。

　　佛言六根解除亦复如是(此总合)此根初解先得人空空性圆明成法解脱解脱法已俱空不生是名菩萨从三摩提入无生忍。

　　此以法合喻𤼵明解除根结从浅至深从凡入圣之伦次也佛言下总合此根下伸明其次是名下结显所证正观曰先得人空则破根中烦恼障得法空则破根中所知障俱空不生即破根中无明无明破则无生得矣正脉曰按后圆通逆断之次初于闻中入流亡所至于动静二相了然不生即当须陀还果断于我执分别即见惑次尽闻根即当后三果断于我执俱生即思惑所谓此根初解先得人空以圆教菩萨常途则当七信此即解前劳见𤼵尘尽世间山河大地生死也至觉所觉空舍智爱即断法执分别次空所空灭舍理爱即断法执俱生所谓空性圆明成法解脱盖空人而不空法但得空性之少分而非圆明故法解脱方得圆明且法执粗细有异执诸法心外实有粗法执爱所修证胜法不能舍细法执今菩萨任运䨇断于亡所时粗执已尽而此二位尽其细执而已以圆教菩萨常途则当八九信此解脱前知见妄𤼵尽出世间涅槃也至生灭灭已寂灭现前即解脱法已俱空不生良以生灭既灭虽离前空相而灭相犹存若真寂灭不现前则住俱空境永为灭相所覆名顶堕位故知寂灭现前方得俱空不生俱空不生方得寂灭现前更互资𤼵如此此即解脱前心性狂乱尽狂劳颠倒过菩萨干慧之境三摩提即如幻三摩提此属妙因无生忍者华严第三忍言菩萨住此忍中不见有少法生不见有少法灭今经前文云菩萨于自住三摩地中见与见缘并所想相如虚空华本无所有此见及缘元是菩提妙净明体此即无生忍也此正示因地实与无生果地一如此属妙果以圆教判之当初住位中此明舒结伦次已竟从四卷中应当先明𤼵觉初心二决定义起至此止示入观方便通明二义已竟。

　　○二别指一门分三初当机特请圆通本根二世尊密授最初方便三阿难大众领悟获益。

　　○初阿难特请圆通本根。

　　阿难及诸大众蒙佛开示慧觉圆通得无疑惑一时合掌顶礼䨇足而白佛言(此经家叙辞下阿难自叙)我等今日身心皎然快得无碍虽复悟知一六亡义(此叙已悟)然犹未达圆通本根(此叙未悟)世尊我辈飘零积劫孤露何心何虑预佛天伦如失乳儿忽遇慈母(此陈难得已得)若复因此际会道成所得密言还同本悟则与未闻无有差别(此陈未证求证)惟垂大悲惠我秘严成就如来最后开示(此正请示)作是语已五体投地退藏密机冀佛㝠授。

　　此阿难大众承前开示二决定义已悟慧觉圆通复请圆通本根以求初心易入之门也慧觉圆通者有二一慧觉即𤼵觉初心圆通即二决定义圆明通达了无疑碍故曰慧觉圆通即菩提心总相二即六解一亡六在则碍而不通一存则偏而不圆故六解一亡菩提心始得圆满身心皎然即明白无惑快得无碍即通达无疑此二句唯一悟字一六亡义即已悟六解一亦亡一句圆通本根即未悟根选择圆通一句此择圆根之义二决定义中屡明但未说破是何根流落不止曰飘离散不聚曰零飘落无依曰孤零迸无护曰露此二句言其流浪生死飘散诸趋无倚无救何心何虑者言当飘零孤露之时得预佛天伦此出于望外非思想可能至如失乳儿二句喻上孤露时得预佛天伦之难事以积劫飘零诸趋未沾如来法乳故如失乳儿即久贫功德法财今预佛天伦闻法受益故如忽遇慈母即有所依怙际会即预佛天伦为佛弟子此际会难得既得遇佛闻法道可易成故曰因此道成然道成自信但前来所闻二决定义及秘密之言虽复了明未能实进故曰还同本悟则与未闻二句结明上二句谓既得密言结解深旨还同未悟一般是与未闻密言无别故当求圆通本根实行实证冀超于本悟也惟垂下正请开示本根秘严即圆通本根前屡言不与说破者正秘严意最后开示者谓此圆通本根如来一指破则得门而入其修证之事了无余义不劳如来再说故也作是下三业齐诚伫佛㝠授者谓佛不与言显诸圣各陈令阿难自悟。

　　○二世尊密授最初方便分四初世尊普问方便二诸圣自陈本因三诸佛瑞应圆通四文殊拣选本根。

　　○初世尊普问方便。

　　尔时世尊普告众中诸大菩萨及诸漏尽大阿罗汉(此结集辞下世尊语)汝等菩萨及阿罗汉生我法中得成无学(按所证果)我今问汝最初𤼵心悟十八界谁为圆通(悟)从何方便入三摩地(修此六句问因)。

　　此世尊普告在会权实之众按无学之果问无漏之因最初悟十八界之方便谁为圆通以㝠授阿难也十八界摄尽一切诸法盖阴处界诸法虽横竖总别异名皆如来藏妙真如性一也[且/八]圆自在慧者头头皆是物物全真不劳伫思圆通自证但初心习漏未除智慧未圆令悟圆根一门而入可即易证前究竟四科七大皆如来藏妙真如性清净本然周遍法界随其心量循业𤼵现等义是但明其法以彰法法皆是圆通即究竟坚固之大定也此二十五圣即能证法法皆圆通之实是能修究竟坚固大定之人以人证法则前说有验皆实义非妄谈以法证人则今证是实皆本有非新得是则以诸法彰万行以万行究竟一心一心即三观本体三观圆融不二故名究竟坚固是则此究竟坚固之大定[且/八]足万行修因证果外此无余故世尊借诸圣彰万行意在显此大定之深妙也正观曰一切法不出十八界只明十八圣者足彰万法矣必又陈七大者七大为总十八界为别以明色心等法若总若别皆可以入法界也问此诸圣于十八界各各证入圆通与宗门中人于见闻声色等处悟入何别曰所证是一但修悟稍异耳此重在修彼贵在悟又悟非不修修非不悟但㨿一期之方便以分修悟也。

　　○二诸圣自陈本因分二初诸圣略陈自悟本因二观音广宣耳门殊胜。

　　○初诸圣略陈自悟本因分四初六尘二六根三六识四七大。

　　○初六尘分六初声尘二色尘三香尘四味尘五触尘六法尘。

　　○初声尘。

　　憍陈那五比丘(能悟声性人)即从座起顶礼佛足而白佛言我在鹿苑及于鸡园(悟道之处)观见如来(授道之人)最初成道(悟道之时)于佛音声(所悟方便)悟明四谛(所悟谛理)佛问比丘我初称解(解即悟明)如来印我名阿若多(解悟之名)妙音密圆(深证音声实相)我于音声得阿罗汉(结果𩔰因)佛问圆通如我所证音声为上(结答圆通后仿此)。

　　此从声尘入如来藏妙真如性也憍陈那此云火器以先世为事火外道因以命族五比丘乃佛最初得度者佛在雪山苦行时父遣父族三人母遣母族二人侍卫于佛后五人舍佛趋鹿苑修异道及佛成道思度五人遂之鹿苑三转四谛法轮佛问言解否答曰已解佛印许之故今自陈悟入因缘以酬佛之问我在下四句明时处主三种成就以证所悟之实于佛下六句明所悟方便谛理及能悟之名皆佛亲证亲许初于声教悟明谛理即此根初解先得人空妙音密圆即法空并俱空不生即如来藏妙真如性乃声之本性故曰妙音清净本然周遍法界故曰密圆乃三种藏性三种妙观理智融通不可思议曰妙曰密末四句结示因果以答佛问之方便阿若多此云解。

　　○二色尘。

　　优波尼沙陀即从座起顶礼佛足而白佛言(标人敬白)我亦观佛(即本师)最初成道(时)观不净相(色尘)生大厌离(观行)悟诸色性(悟入圣性)以从不净白骨微尘归于虚空(此𤼵明生大厌离一句)空色二无成无上道(此𤼵明悟诸色性一句)如来印我名尼沙陀(因行得名)尘色既尽(即遍计依他二性俱空)妙色密圆(即圆成性现前)我从色相得阿罗汉(结果𩔰因)佛问圆通如我所证色因为上。

　　此从色尘入如来藏妙真如性也优波尼沙陀此云近少亦云尘性空近少即极微以近于空初因多贪欲色故佛教观不净相令生厌离从此悟色性空而入道以从不净三句即九想观次第以明厌离之相不净即膀胀想青瘀想坏想血涂想脓烂想虫啖想白骨即骨想此七想皆不净想微尘即散想虚空即烧想此二即空想正观曰幻色既空空亦不住故曰空色二无幻垢永销证真实相故曰尘色既尽妙色密圆。

　　○三香尘。

　　香严童子即从座起顶礼佛足而白佛言我闻如来(即本师)教我谛观诸有为相(所教观法)我时辞佛(时)宴晦清斋(处)见诸比丘烧沉水香香气寂然来入鼻中(香尘)我观此气(观即能究竟智气即所究竟法是香尘)非木非空非烟非火去无所着来无所从(此四句𤼵明上我观此气一句以明观行)由是意销(分器伎俩尽)𤼵明无漏(知香性即如来藏)如来印我得香严号(承印所悟)尘气倏灭(即非木非空等离遍计依他)妙香密圆(即性香真空本然周遍证圆成性)我从香严得阿罗汉(结果𩔰因)佛问圆通如我所证香严为上。

　　此从香尘悟入如来藏妙真如性也香严者即悟妙香密圆以授此称有为相即生灭去来一切诸法宴晦即㝠心净坐寂然即香气潜通不见形相非木非空四句即依四性观香以达无生非木不自生非空不无因生非烟即不共生木火和合有烟相是共生义非即不共也非火即不他生去无所着二句结明无生之义由是下以香尘因果实相结答问意。

　　○四味尘。

　　药王药上二法王子并在会中五百梵天即从座起顶礼佛足而白佛言我无始劫(时)为世良医(事)口中尝此娑婆世界草木金石名数凡有十万八千(物名)如是𢘻知苦醋咸淡甘[辛/十]等味并诸和合俱生变异是冷是𤍠有毒无毒𢘻能遍知(味名)承事如来了知味性非空非有非即身心非离身心分别味因从是开悟(即究竟味性至于坚固)蒙佛如来印我昆季药王药上二菩萨名(承印所悟无谬)今于会中为法王子(通名)因味觉明位登菩萨(结果𩔰因)佛问圆通如我所证味因为上。

　　此从味尘而入如来藏妙真如性也主[宰/十]众味名药王知味无比名药上五百梵天亦知味之俦劫初多光音天梵众来地上尝五谷教众生为食即伏𦏁神农之俦是也口中尝此下知世间草木金石之名相如是𢘻知下知世间草木金石之味性苦酢等即六味众味共成一味名和合味如汤药蜜食之类生来本[且/八]名俱生味即蔗梅姜桂之类修炼变成名变异味即酒醋腐酱之类承事如来下即达味性本空舌味和合味性宛然故非空舌味各离味无所寄故非有身即舌根心即舌识味即舌识舌不自尝故非即身心离舌识则味同乌有故非离身心以非空非有非即非离究味不有故心得开悟此味性元如来藏妙真如性本然周遍循业𤼵现。

　　○五触尘。

　　䟦陀婆罗并其同伴十六开士即从座起顶礼佛足而白佛言我等先于威音王佛(佛)闻法(法)出家(僧)于浴僧时随例入室(悟道因缘)忽悟水因(触尘)既不洗尘亦不洗体中间安然得无所有𪧐习无忘(结明先悟)乃至今生从佛出家(此释迦佛)合得无学(增进)彼佛(威音王佛)名我䟦陀婆罗(因行得名)妙触宣明成佛子住(结果𩔰因)佛问圆通如我所证触因为上。

　　此以触尘为最初方便悟触性虚妄本如来藏妙真如性也䟦陀婆罗此云贤守亦云贤护贤于守护自性亦能守护众生故受此称于过去威音王佛时因谤常不轻菩萨得罪知悔后舍罪入道于贤劫中作佛今现居菩萨地承佛命自陈本因十六开士亦同悟触尘之例水因者即水为生触之因既不洗尘即尘性空亦不洗体即根性空中间安然了无所得即识性空尘空无能触尘体空无所触根识空无知触心三处既无触无所寄则触之虚妄可明𪧐习即悟水因之智习令得无学者承𪧐悟触尘虚妄之习今于释迦法中复悟水性本如来藏妙真如性妙触宜明者即圆成性清净周遍佛子住与开士皆菩萨之称。

　　○六法尘。

　　摩诃迦叶及紫金光比丘尼等即从座起顶礼佛足而白佛言我于往劫(时)于此界中(处)有佛出世名日月灯(所师佛)我得亲近闻法修学(所师之事)佛灭度后供养舍利然灯续明以紫金光涂佛形相(事行)自尔以来世世生生身常圆满紫金光聚(事行报)此紫金光比丘尼等即我眷属同时𤼵心(同行同智)我观世间六尘变坏唯以空寂(法尘方便)修于灭尽(定名)身心乃能度百千劫犹如弹指(灭尽定力)我以空法成阿罗汉(依果结示方便)世尊说我头陀为最(如来印其灭尽)妙法开明(即法尘性空圆成性现)销灭诸漏(断德)佛问圆通如我所证法因为上。

　　此因法尘入如来藏妙真如性也摩诃迦叶此云大饮光其身金色吞日月光紫金光比丘尼等即同行同报之者我于往劫下叙入道因缘属事行我观世间下明入道方便属法行我以空法下依因结果依果显因观六尘者以法尘无别自体即前五尘生灭去来等相故名法尘是兼五尘之别法尘之总故名六尘变坏即生灭空寂亦是法尘是定境前六尘是动境以此空定空灭六尘变坏生灭入无生灭故度百千劫如弹指顷空法妙法即相见性妙法开明二句即真现妄灭头陀新云杜多此云抖擞以能抖擞法尘灭尽诸漏故上六尘方便已竟。

　　○二五根分五初眼根二鼻根三舌根四身根五意根。

　　○初眼根。

　　阿那律陀即从座起顶礼佛足而白佛言我初出家常乐睡眠如来诃我为畜生类我闻佛诃啼泣自责七日不眠失其䨇目(叙入道因缘)世尊示我乐见照明金刚三昧(明入道方便)我不因眼(肉眼)观见十方精真洞然(天眼)如观掌果(天眼见量)如来印我成阿罗汉(印果𩔰因)佛问圆通如我所证旋见(胜义根)循元(即如来藏妙真如性)斯为第一。

　　此因眼根入如来藏妙真如性也阿那律陀亦云阿㝹楼䭾此云无贫亦云如意乃白梵王之子过去世以一食施辟支佛感九十一劫受如意乐我初下叙入道因缘增一阿含云佛在给孤园为众说法那律于时眼睡佛说偈呵云咄咄何为睡螺蛳𧉻蛤类一睡一千年不闻佛名字那律于是达晓不眠遂失䨇目因此佛示乐见照明金刚三昧不由眼根而能洞见无碍即入道方便乐见者见不由眼根而𤼵但随自心爱乐所见即能便见照明即是见量金刚三昧即乐见照明之体由得此金刚三昧之体故有乐见照明之用言金刚者显此见体不同肉眼有坏此属性真坚固故名金刚我不因眼一句释上乐见二字观见十方三句释上照明二字如来印我二句显上金刚三昧能断惑证真旋见即从眼家胜义根入流忘所而进故曰旋见循元即复归元真不生灭性故曰循元即从妄见而入真见正观曰乐见照明等者修天眼者最初作想乐见障外之色定力现前自然照明渐扩𠑽之至见大千如掌中此定亦能断结故称金刚。

　　○二鼻根。

　　周利槃特伽即从座起顶礼佛足而白佛言我阙诵持无多闻性(标己愚钝)最初值佛闻法出家忆持如来一句伽陀(最少)得前遗后得后遗前(证阙诵持)佛愍我愚教我安居(修身止)调出入息(修心止)我时观息微细穷尽生住异灭诸行刹那(调息行相)其心豁然得大无碍(调息开悟破无诵持)乃至漏尽成阿罗汉(调息克果)住佛座下印成无学(印其实证)佛问圆通如我所证反息循空斯为第一。

　　此从鼻根入如来藏妙真如性也周利槃特伽此云蛇奴亦云继道于路边所生故我阙诵持下叙入道因缘此尊者过去为大法师吝法不教后感愚钝报以𪧐知佛法得遇佛出家佛命五百比丘同教一偈经九十日不成故云阙诵持无多闻性别经云教诵条帚则得条忘帚得帚忘条佛愍下明入道方便佛愍我愚一句是谙病教我安居等是与药调即修义[且/八]六妙门即数随止观还净是也此六亦不出止观二义息即鼻家闻机出能纳香入能闻香此即止观所依方便上三句是佛教我时观息等四句是自己观行观字即上调字亦六观中数字即究竟义微细穷尽等明数息观行微密精细究竟明了无余生住异灭二句出微细穷尽境相此四相即出入二行由观力数之微密精细故分四数此四数迁流极速故曰刹那此属行其心豁然二句属悟豁然即悟四相皆虚妄得大无碍即悟四相本如来藏妙真如性即大总持从此永无忘失之患乃至漏尽二句属证即证圆成性乃得漏尽不可以小乘拘之印之一字以证上行悟证无谬反息反空之妄循空归息之真即归圆成藏性正脉曰经虽云调亦兼数意调者按天台止观当离风气喘等而幽绵自在也数则从一至十或至百而后逆数至一又数出不数入䨇数则病四相出息入息皆[且/八]初起曰生不断曰住渐微曰异已断曰灭刹那最短一念即[且/八]九十刹那言至微细故。

　　○三舌根。

　　憍梵钵提即从座起顶礼佛足而白佛言我有口业(标)于过去劫轻㺯沙门世世生生有牛呞病(释上口业)如来示我一味清净心地法门(入道方便)我得灭心入三摩地(定行)观味之知非体非物(慧行)应念得超世间诸漏(由定慧一行得𥁞诸漏)内脱身心(非体)外遗世界(非物)远离三有如鸟出笼(得超诸漏)离垢消尘法眼清净(上超世间此超出世间)成阿罗汉(果号)如来亲印登无学道(承印所悟无谬)佛问圆通如我所证还味旋知斯为第一。

　　此因舌根入如来藏妙真如性也憍梵钵提此云牛呞牛凡不食常虚哨此尊者于过去劫见老比丘无齿而食笑之似牛故感此报是从状得名我有口业下叙入道因缘如来等三句明入道方便我得灭心下明𤼵行渐次一味清净者谓念佛法门名一行三昧一味念佛不杂余行此持名念佛由舌根而转如宣扬世出世法不论尝味灭心者由念力降伏散心而入定观味者即观尝味之知此由定生慧观照舌性非根非尘即如来藏性应念得超二句由慧破惑故不漏世间内脱身心二句𤼵明非体非物远离三有二句喻明得超世间世间即三有离垢消尘即三谛圆融法眼清净即三观圆明还味即反尝性旋知即复真知真知即如来藏乃舌知之本性。

　　○四身根。

　　毕陵伽婆蹉即从座起顶礼佛足而白佛言我初𤼵心从佛入道数闻如来说诸世间不可乐事(叙入道因缘)乞食城中心思法门(即上不可乐事法门)不觉路中毒刺伤足举身疼痛(入道方便)我念有知知此深痛(此念即六识明了)虽觉觉痛(上觉即上念字是六识下觉即身根故云觉痛)觉清净心无痛痛觉(上觉字即虽觉之觉俱属六识观照清净心即真觉六识观照既觉觉痛又觉清净真觉之心本无痛与痛觉痛即尘痛觉即根)我又思惟如是一身宁有䨇觉(觉痛之妄觉无觉痛之真觉)摄念未久(即思惟二觉)身心忽空(身是浮尘根心是胜义根)三七日中诸漏虚尽成阿罗汉(惑尽证果)得亲印记𤼵明无学(承真印证)佛问圆通如我所证纯觉遗身斯为第一。

　　此因身根入如来藏妙真如性也毕陵伽婆蹉此云余习昔为婆罗门余习多慢如骂河神为婢非彼实心盖习气使然我初𤼵心下叙入道因缘初二句叙从佛出家数闻如来三句叙从佛闻法乞食城中二句叙如理思惟不觉路中三句明入道方便我念有知下明依方便起观智即究竟义我念有知二句即明了意识与身识同时知痛虽觉觉痛三句正是六识起觉照初觉照身根能觉痛根境历然次觉照真心无所觉之痛亦无觉痛之觉根境寂尔此三句真妄分明我又思惟三句又复究竟身是一体觉宁有二此观一身不合有真妄二觉究竟至此则有纯觉遗身之悟入摄念未久二句遗身三七日中二句纯觉纯觉遗身者结明返妄全真之义。

　　○五意根。

　　须菩提即从座起顶礼佛足而白佛言我旷劫来(时远)心得无碍(即意根空)自忆受生如恒河沙(明上旷劫)初在母胎即知空寂(明上无碍)如是乃至十方成空(广上无碍已上自利)亦令众生证得空性(利他)蒙如来𤼵性觉真空空性圆明得阿罗汉(依心空证果)顿入如来宝明空海(同佛涅槃)同佛知见(同佛菩提)印成无学(印其同佛)解脱性空我为无上(解空第一)佛问圆通如我所证诸相入非(空法)非所非尽(空智)旋法(即心法属意根)归无(即性空属真心)斯为第一。

　　此因意根入如来藏妙真如性也须菩提此云空生亦云善现以生时库藏皆空故我旷劫来下叙从意根方便悟入空理其来久远即意根已证空如来藏蒙如来下明今从释迦𤼵明性觉真空性空真觉即清净本然周遍法界属空不空如来藏性觉真空一句影略性空真觉此句是佛𤼵明空性圆明二句是空生承佛𤼵明深证空性由此得果即真阿罗汉顿入如来四句正明此阿罗汉果与佛同等不可以小乘分之正脉曰顿入如来宝明空海即所谓一真法界第一义空又曰毕竟空也此则寂同于佛矣佛知见即前圆彰三藏所谓大智慧光明义此则照同于佛矣解脱性空者小乘证空空缚非真解脱又是三昧非本性空斯则人法及与俱空一切解脱所证空理乃一真本有真空不空之性体诸相所谓我相人相众生相寿者相及与法相非空也诸相入非即人法䨇空非所非尽者即能非与所非俱尽旋法归无者即旋知性归于毕竟空寂此中不言耳根者留以殿后以当此方之机也上明五根方便已竟。

　　○三六识分六初眼识二耳识三鼻识四舌识五身识六意识。

　　○初眼识。

　　舍利弗即从座起顶礼佛足而白佛言我旷劫来(时远)心见清净(眼识明利)如是受生如恒河沙(释上旷劫)世出世间种种变化(所见境)一见则通获无障碍(能见心此四句释上心见清净)我于路中(处)逢迦叶波兄弟相逐(人)宣说因缘(法)悟心无际(悟即真见)从佛出家见觉明圆(即眼识圆照)得大无畏(由识见圆明故一切无畏)成阿罗汉(此四句由因证果依果𩔰因)为佛长子(智慧第一)从佛口生从法化生(释明长子之义)佛问圆通如我所证心见𤼵光光极知见斯为第一。

　　此因眼识而入如来藏妙真如性也舍利弗此云鹙子因母得名我旷劫来下叙远因因眼识清净见世出世法即通达无碍乃正遍知即不空如来藏我于路中下明近因因闻佛法因缘深义悟心无际乃悟清净实相即空如来藏后从佛出家见觉明圆即眼识以达空不空如来藏从佛口生即佛口亲教从法化生即闻法思解是从佛法生智慧身是为佛子佛法以智为首故名长子心见发光即眼识清净生智慧光通达无碍光极知见即眼识慧性圆明同佛知见有谓一见■则通属法眼悟心无际属慧眼光极知见属佛眼亦应理。

　　○二耳识。

　　普贤菩萨即从座起顶礼佛足而白佛言我已曾与恒沙如来为法王子(此明成道已来久远)十方如来教其弟子菩萨根者修普贤行从我立名(我为行王故名从我立)世尊我用心闻(即耳识)分别众生所有知见(此三句陈自己方便)若于他方恒沙界外有一众生心中发明普贤行者(即菩萨根者)我于尔时乘六牙象分身百千皆至其处(即耳识圆明分别自在)纵彼障深未得见我我与其人暗中摩顶拥护安慰令其成就(自若于他方至此总发明上我用心闻等三句)佛问圆通我说本因心闻发明分别自在斯为第一。

　　此从耳识入如来藏妙真如性也行弥法界曰普位邻极圣曰贤即无行不圆无德不备之称我已曾与下叙成道久远法王子即克绍佛家荷担菩提凡菩萨之行皆名普贤行者以普贤之行乃称法界之行菩萨万行无有出其外者故皆名普贤之行世尊下明本因方便用耳识圆照法界成就众生分别即耳识圆照所有知见即众生心中发明普贤行之知见分别明白而成就之若于他方下先于障轻者显然加被纵彼障深下次于障重者㝠中加被拥护安慰二句总明㝠显二加拥护令无魔扰而速开悟安慰令无退屈而益精进故曰成就心闻发明即三藏一心之真闻。

　　○三鼻识。

　　孙陀罗难陀即从座起顶礼佛足而白佛言我初出家从佛入道虽[且/八]戒律于三摩地心常散动未获无漏(叙入道因缘)世尊教我观鼻端白(明入道方便)我初谛观(观行)经三七日(观行之期)见鼻中气出入如烟(定中粗相)身心内明圆洞世界遍成虚净犹如琉璃(定中净相)烟相渐消鼻息成白(定中精相)心开漏尽诸出入息化为光明𤋜十方界(定中智相)成阿罗汉(由上观行从浅至深深极成果)世尊记我当得菩提(只此一记字证知此经决在法华之后)佛问圆通我以消息息久𤼵明明圆灭漏斯为第一。

　　此从鼻识而入如来藏妙真如性也孙陀罗难陀此云𧰟喜从妻得名乃佛亲弟初出家时心多散动佛命从鼻识方便以摄其心鼻端白依肉形初观鼻尖之相鼻息成白依[(鼻-丌+大)*臭]知性由观行力净极精纯转烟相成白相鼻气如烟者盖息乃心火之𦦨故心粗则息粗心细则息细心净则息净心空则息空心明则息唯光明人为五欲所迷日夜不觉一念稍净自然觉知烦恼如猛火鼻息即同黑烟紫𦦨身心内明根身虚净圆洞世界器界虚净遍字总上内身外界虚净喻如琉璃成白即烦恼将尽之相心开即三藏妙心顿现漏尽即无明顿空漏尽故无烟相心开故成光明此鼻识归真𤼵现之相消息之息即鼻息息久之息即止息发明即上化为光明明圆约智说上心开约理说此即智圆惑尽之义此文初观能观即眼识与意识所观鼻端白与嗅性烟白等相皆鼻根鼻识之相此鼻识当深思之方得其旨又前继道因心愚故令数息以开心此因心散故令观白以摄心。

　　○四舌识。

　　富楼那弥多罗尼子即从座起顶礼佛足而白佛言我旷劫来(时远)辩才无碍(标舌识方便)宣说苦空深达实相(释上无碍)如是乃至恒沙如来(证上旷劫)秘密法门我于众中微妙开示得无所畏(证上无碍)世尊知我有大辩才以音声轮教我发扬(世尊因才与职)我于佛前助佛转轮因师子吼成阿罗汉(满慈才为知己者用)世尊印我说法无上(印其才即印其证)佛问圆通我以法音降伏魔冤消灭诸漏斯为第一。

　　此从舌识而入如来藏妙真如性也富楼那弥多罗尼此云满慈乃父母名是借父母名子故云满慈子我旷劫来下叙远因从舌识入道辩才无碍即舌识功能有心明而辞讷者是舌识不强也宣说苦空即世谛权教深达实相即第一义谛实教此二句以明权实无碍如是乃至六句广证我旷劫来辩才无碍之实事无畏即四无所畏由无碍故得无畏世尊下叙近因亦由舌识增进而至妙果音声轮即三轮中口轮师子吼即说法无畏法音似尘以辩才故属舌识如前鼻息想动属鼻识是也魔冤通内外内即五阴魔由说法分明能破种种恶见外即天仙神鬼魔由正法光明昏昧自潜内外魔潜身界纯一实相故诸漏顿消。

　　○五身识。

　　优波离即从座起顶礼佛足而白佛言我亲随佛逾城出家亲观如来六年勤苦亲见如来降伏诸魔制诸外道解脱世间贪欲诸漏(此叙入道因缘)承佛教戒如是乃至三千威仪八万微细性业遮业𢘻皆清净身心寂灭成阿罗汉(此叙由身识方便以入妙果)我是如来众中纲纪亲印我心持戒修身众推无上(叙佛亲印名实无谬)佛问圆通我以执身身得自在次第执心心得通达然后身心一切通利斯为第一。

　　此从身识入如来藏妙真如性也优波离此云近执在家时为佛近执之臣曰亲随亲观亲见出家近佛执持身心曰执身自在执心通达亦云上首以持律为众中第一曰众中纲纪众推无上是也此中三亲字皆身识功能虽未入道以为前茅降伏诸魔二句是伏外魔解脱世间二句是伏内魔承佛教戒即禀佛所教法戒权实俱该如是乃至下即依教奉行属观行超略声闻戒独标菩萨戒故云如是乃至三千八万皆微细妙行之数三千威仪者行住坐卧各二百五十共成一千对三聚戒共成三千八万微细者复以三千威仪配身口七支七三共二万一千复配四分烦恼一分下有二万一千四分共成八万四千性业即杀盗淫妄本性恶不论遮与不遮犯之即恶业故名性业遮业即酒肉涂香观技等戒本非恶由佛遮止故不可犯犯之亦成恶业故名遮业此等能助恶故遮之身心寂灭者由上二业清净故身心入寂此因戒生定身即身识心即五俱意识寂灭以小果论即第九定以大乘论即首楞严大定我是如来下明自己是众中纲纪乃佛亲印有是行方得是名我心之心即身识与明了意识合言之我以执身二句即身识清净次第执心二句即意识清净然后身心二句即三科七大唯一实相清净法身三藏圆融通达无碍故曰一切通利此即由前身心寂灭之定以生圆通无碍之慧是因戒生定因定生慧即由身识以入圆通。

　　○六意识。

　　大目犍连即从座起顶礼佛足而白佛言我初于路乞食逢遇优楼频螺伽耶那提三迦叶波宣说如来因缘深义(此叙入道因缘)我顿𤼵心得大通达(此叙入道方便)如来惠我袈裟着身须发自落(顿入僧次)我游十方得无𦊱碍(顿𤼵神通)神通𤼵明推为无上成阿罗汉(依因结果举果𩔰因)宁唯世尊(牒上神通𤼵明)十方如来叹我神力圆明清净自在无畏(既十方佛同赞则此神力其来久远文中虽未明𩔰以舍利弗同伴推之可知)佛问圆通我以旋湛心光𤼵宣如澄浊流久成清莹斯为第一。

　　此从意识入如来藏妙真如性也目犍连此云采菽氏名拘律陀此云无节𣗳优楼频螺此云木𤓰癃从状得名伽耶此云象头是山名亦城名即城近此山那提是河名此二从处得名鹙子云兄弟相逐即此三人因缘深义即从三人得闻如来第一义谛因缘偈云因缘所生法我说即是空亦名为假名亦名中道义即此义也我顿𤼵心二句即意识𤼵明通达深义我游十方二句即意识𤼵明成意生身能游十方如意念圆明速疾无碍推为无上是我释迦本师推为神通第一宁唯下是十方佛亦推无上圆明即心光𤼵宣十方无碍清净即旋湛诸漏尽空自在即往来如意无畏即心所向无虑旋湛即旋意识烦恼浊流以复圆湛之性此属观行心光𤼵宣者即观境心光即意识𤼵宣由观行旋之澄湛故𤼵光明如澄浊流二句是喻上句喻旋湛下句喻𤼵宣又旋湛即旋意识归如来藏性清净本然周遍法界𤼵宣即从体起用随众生心量循业𤼵现上从六识方便入如来藏性已竟此三科初六尘多差别分剂难融故显圆遍之体以融之曰密圆曰非即非离曰宣明曰开明是也五根多流逸奔境故令返流循源以归湛明之性曰循元曰循空曰旋知曰纯觉曰归无是也六识多分别难于圆照故令全体起用妙觉圆明以䊩虚妄分别曰光极知见曰心闻洞明曰息久𤼵明曰降伏魔冤曰一切通利曰心光𤼵宣是也初六尘是以真融妄次五根是返妄归真此六识是全体起用是皆如其所妄而显其所真也。

　　○四七大分七初火大二地大三水大四风大五空大六识大七见大。

　　○初火大。

　　乌刍瑟摩于如来前合掌顶礼佛之䨇足而白佛言我常先忆久远劫前性多贪欲有佛出世名曰空王说多淫人成猛火聚(此叙入道因缘)教我谛观百骸四支诸冷暖气(此叙入道方便)神光内凝(观行)化多淫心成智慧火(观境)从是诸佛皆呼召我名为火头(由行得名)我以火光三昧力故成阿罗汉(结果𩔰因)心𤼵大愿诸佛成道我为力士亲伏魔冤(𤼵大愿行大行)佛问圆通我以谛观身心暖触无碍流通诸漏既消生大宝𦦨登无上觉(证大果)斯为第一。

　　此从火大入如来藏妙真如性也乌刍瑟摩此云火头初由欲火而入火观由观力化欲火成智火由智光生大宝𦦨炽然顶上故受此名佛号空王亦因破欲色而受称说多淫人成猛火聚者多淫人心好游荡身爱摩触由此风力运转能生暖触名欲火由欲生火由火起欲互为因果感业受报成猛火聚即业火教我遍观三句正示身中火大以为入观方便是先以业报之火怖之方教观身中欲火而化之百骸四支中一切暖气皆一火大冷字或误或带言俱无碍智慧火者即转欲火成之欲唯着境因染爱多𤍠恼故焦然自焚由观力究欲无性本如来藏故所𤼵之念光明清净故名智慧火盖如来藏中有性火真空性空真火清净周遍循业𤼵现循淫机𤼵欲火循淫业𤼵猛火循观行𤼵智慧火其相虽殊其性元一火光三昧即转欲火成智慧火之大定亲伏魔冤者邪魔鬼神多处阴寂暗昧惧怕光明故火光三昧能伏之今师巫遣祟多用火亦是此义是由火光大定𤼵大愿因大愿持此护法之大行身心暖触者观百骸四支中妄相是身暖触观欲念烦燥是心暖触无碍流通者即上身心暖触与世界外一切火大等无差别故也无碍即清净本然流通即周遍法界此无碍流通是真现诸漏既消是妄灭生大宝𦦨是𤼵真如用登无上觉是证真常果即由大行证大果。

　　○二地大。

　　持地菩萨即从座起顶礼佛足而白佛言我念往昔普光如来出现于世(最初𤼵心之时)我为比丘(出家)常于一切要路津口田地险隘有不如法妨损车马我皆平填或作桥梁或负沙土(此叙最初𤼵心所依方便)如是勤苦经无量佛出现于世(明此一行行之久远)或有众生于阛阓处要人擎物我先为擎至其所诣放物即行不取其直(物亦地大上平地便人之行此擎物轻人之行)毗舍浮佛现在世时世多饥荒我为负人无问远近唯取一钱(此以饥世取一钱则知上不取其直即是丰世)或有车牛被于泥溺我有神力为其推轮㧞其苦恼(此推轮照上平填亦为马牛代劳便行)时国大王延佛设斋我于尔时平地待佛毗舍如来摩顶谓我当平心地则世界地一切皆平(此由行实感佛亲教)我即心开(𤼵悟)见身微尘与造世界所有微尘等无差别(即地大以见妙真如性)微尘自性不相触摩乃至刀兵亦无所触(释明上等无差别一句)我于法性(即地性)悟无生忍成阿罗汉(小果)回心今入菩萨地中(回入大乘)闻佛如来宣妙莲华佛知见地我先证明而为上首(即世间地以达佛知见地)佛问圆通我以谛观身世二尘等无差别本如来藏(其性元真)虚妄𤼵尘(尘相元妄)尘销智圆成无上道(妄尽真圆故成大果)斯为第一。

　　此从地大入如来藏妙真如性也以观身界二尘等无差别住持佛知见地故名持地亦常平心地则一切地皆平此持即执之不偏不邪无高无下一味平等故也我念往昔下叙最初𤼵心所修方便行持以来经劫久远我为比丘等属事行阛即市垣阓即市门诣即所至之地时国大王等属理行即悟根身器界等无差别本如来藏妙真如性不相触摩同一空相刀兵亦无所触者盖外尘盛多此但举众生所难触者使悟其无触则一切触俱明矣肇法师云将头临白刃犹如斩春风此刀兵无触之证我于法性下明依因证果以显所悟之真此中虽有小大之次乃悟入从浅至深非根器自小入大以最初𤼵心平地即是大根器佛知见地即三藏一心十界同一佛性一切皆当作佛故名佛知见地平地至此是谓平等平等也谛观即首楞严妙观究竟观察之义等无差别者即身之尘性有知界之尘性无知以有知无知等一真性故曰本如来藏等一虚妄故曰虚妄𤼵尘以真妄俱空故曰等无差别尘销智圆二句牒上真妄无二以成妙果资中曰要路津口田地险隘曰桥梁曰沙土曰物曰推轮曰世界曰微尘曰刀兵等皆地大之相曰心地曰法性曰佛知见地曰如来藏等皆地大之性。

　　○三水大。

　　月光童子即从座起顶礼佛足而白佛言我忆往昔恒河沙劫(远时)有佛出世名为水天(彼时佛号)教诸菩萨修习水观入三摩地(彼佛教法)观于身中水性无夺(入观之法)初从涕唾如是穷尽津液精血大小便利身中旋复水性一同(𤼵明上无夺之义)见水身中(牒上)与世界外浮幢王刹诸香水海等无差别(上究竟一身水性无夺此究竟身界一切水性无夺)我于是时初成此观但见其水未得无身(此明观行初成之相)当为比丘室中安禅(入此水观)我有弟子窥窗[觀-卄+〦]室惟见清水遍在室中了无所见(明上但见其水)童稚无知取一瓦砾投于水内激水作声顾盻而去我出定后顿觉心痛如舍利弗遭违害鬼(明上未得无身)我自思惟今我已得阿罗汉道久离病缘云何今日忽生心痛将无退失(因痛思惟)尔时童子揵来我前说如上事我则告言汝更见水可即开门入此水中除去瓦砾童子奉教后入定时还复见水瓦砾宛然开门除出我后出定身质如初(上明投入则痛此明除出不痛总明未得无身)逢无量佛(住于此定所经多劫)如是至于山海自在通王如来方得亡身与十方界诸香水海性合真空无二无别(此方无身即身界等水性合真空)今于如来(即释迦法中)得童真名预菩萨会(结果𩔰因)佛问圆通我以水性一味流通得无生忍圆满菩提斯为第一。

　　此从水大入如来藏妙真如性也月是太阴即水精此菩萨观照身界等水性合真空圆满智光故受此称所师之佛曰水天即依水大彻悟性天复以水观普被一切也我忆往昔下叙水天如来教菩萨法修习水观入三摩地观字即究竟三摩地即坚固即究竟水大合于真空坚固不动是名妙三摩地观于身中等示修习之法从浅至深观行次第而入先从内身观起次观世界又身中初从涕唾渐至津液等旋复者即身之上下内外谛观也一同者即身中津液便利等清浊虽殊润湿是同即水性无夺中外是身与界对言浮幢王刹诸香水海者即观世界一切水大准华严经华藏海中有大莲华其莲华中有无量香水海一一香水海中有莲华持世界种此世界种在香水海中曰浮高累二十重曰幢高广无此曰王含无量世界故曰浮幢王刹此浮幢王刹外之所依诸香水海内之所含复有香水咸水等海江河泉池等水此言诸香水海已该余水初观身中水性一同此观界外水性一同同一真空如来藏性故曰等无差别从我忆往昔至此叙水天佛之教法我于是时下叙自己观行是时指彼佛教授之时初成此观三句总明观行初成之相观行已成故但见水果縳未尽故未得无身惟见清水者因观心惟观于水故现水相此即定果色乃定心所现入定则有出定则无旧谓此系独影境惟自见之而前之火观今之水观皆能令他人见之此亦观力殊胜不思议境遭违害鬼者舍利弗在恒河岸入定被违害鬼击一掌出定头痛舍利问佛佛告曰幸汝在定汝若无定身应碎坏今心痛与彼头痛皆定中所得故云如彼得阿罗汉久离病缘者有二一大权示现小果子果二缚俱尽诸苦不能至故曰久离病缘二实行声闻子缚既尽已离未来病缘果缚犹在故已定冤报病苦亦须应受今月光未得无身即果缚现在故觉心痛从我于是时至我出定后身质如初是月光观行方至彼佛所教身中旋复水性一同之际此际止得人空故云得阿罗汉山海自在通王如来者此佛以地水二性合于真空通达无碍故曰自在曰王在此佛法中方得亡身已达法空至于俱空亡身惟水则无身见与十方界诸香水海者即身水与世界水等同一味性合真空无二无别是身界二水同一真空尽十方界唯一清净法身从逢无量佛至此是月光观行增进至彼佛所教与世界外诸香水海等无差别之际今于如来三句明久远积此妙行今于释迦法中方得童真之名一味流通者即身中涕唾界外江海同一水性无二无夺故曰一味周遍法界循业𤼵现故曰流通悟无生忍理圆圆满菩提智圆即二转依果也。

　　○四风大。

　　琉璃光法王子即从座起顶礼佛足而白佛言我忆往昔经恒沙劫有佛出世名无量声(叙昔时所师之佛号)开示菩萨本觉妙明(示真)观此世界及众生身皆是妄缘风力所转(观妄此叙彼佛教菩萨法令从风大而入)我于尔时观界安立观世动时观身动止观心动念诸动无二等无差别(此菩萨依彼佛教谛观世界身心均一风大)我时了觉此群动性来无所从去无所至十方微尘颠倒众生同一虚妄如是乃至三千大千一世界内所有众生(法)如一器中贮百蚊蚋啾啾乱鸣于分寸中鼓𤼵狂闹(喻此法喻谛观世界众生唯风力所转皆是虚妄)逢佛未几得无生忍(言遇佛未经少时即从风大悟入真空)尔时心开(一心三藏圆融现前)乃见东方不动佛国为法王子事十方佛(此明得忍心开观行之相)身心𤼵光洞彻无碍(转风大成光明)佛问圆通我以观察风力无依(即虚妄)悟菩提心(本如来藏妙真如性)入三摩地(入首楞严大定)合十方佛传一妙心(达妄即是传心)斯为第一。

　　此从风大入如来藏妙真如性也琉璃光者此菩萨即风大悟入本觉妙明身心𤼵光洞彻无碍故受此名佛名无量声者声因风动乃𤼵此佛依身心世界无量风大传妙明心故名无量声开示菩萨二句标示诸佛唯传心为宗本观此世界四句正开示妙明之法观破诸妄即见真心古云不用求真唯须识妄即是此意自我忆往昔至此是彼佛之教尔时即彼佛教授之时四观字是能观智安立动时动止动念即所观境诸动无二总上四种动相均一风大故曰无二等无差别此初观知世界身心是风力明矣我时觉了四句究竟觉了上来诸动之相全无去来依处十方微尘三句结明上诸动既无来去之实则知世界众生同一虚妄有说我时四句觉自妄十方三句觉他妄亦应理一世界内牒上十方世界中一世界所有众生牒上十方众生中一界之众生如一器中五句喻明上一世界内众生虚妄扰动如蚊蚋在分寸器中鼓𤼵狂闹益见虚妄浮动若此从我时觉了至此是次观知身心世界是虚妄审矣有说蚊蚋之喻有二义一喻小非大二喻妄非真亦应理逢佛未几二句是究竟群动本无去来生灭故曰得无生忍此方生灭灭已尔时心开一句乃寂灭现前即三藏妙心一时顿开乃见东方二句从动中以见不动为法王子二句是从不动涉入动相总是性风真空性空真风性相融通之义身心𤼵光二句明风大𤼵明之相以见名称之实无依即无来去悟菩提心二句即得无生忍合十方佛二句即事十方佛同传此动中不动之妙心。

　　○五空大。

　　虚空藏菩萨即从座起顶礼佛足而白佛言我与如来定光佛所得无边身尔时手执四大宝珠照明十方微尘佛刹化成虚空(融色入空)又于自心现大圆镜内放十种微妙宝光流灌十方尽虚空际(融空成智亦即融空成色)诸幢王刹来入镜内涉入我身身同虚空不相防碍(摄刹入身)身能善入微尘国土广行佛事得大随顺(分身入刹)此大神力(指上空色依正互融)由我谛观四大无依妄想生灭(非色)虚空无二佛国本同(即空)于同𤼵明得无生忍(悟性觉真空性空真觉)佛问圆通我以观察虚空无边入三摩地(于同𤼵明得无生忍)妙力圆明(宝珠圆镜依正互融)斯为第一。

　　此从空大入如来藏妙真如性也虚空藏者此菩萨从空证入得无边身犹如虚空融摄一切故也我与如来三句标入道以来多劫与释迦同时同师尔时手执下明所证无边空藏之德相此大神力下结示本因方便四大宝珠即能空妙智圆明光净有珠之义故称宝珠按华严经取海中有四宝珠能消海水喻菩萨有四智珠以能销灭性海中诸有之波浪言四者即四大之性谓性色性水性火性风总一真空随相以安四名即以四大之性真空智珠以融四大之相故曰照明佛刹化成虚空正脉谓今约照空尘刹之智应是人空法空俱空真空以为四珠此说亦应理化成虚空即证空藏又于自心即真空妙心现大圆镜即真心空藏中现出智相即不空藏十道宝光以表十智十力流灌十方尽虚空际者即智力周遍虚空化虚空全智色即不空之相诸幢王刹涉入我身即摄多入一亦摄大入小身同虚空不相妨碍即一容多亦小容大此即小大一多无碍之义身能善入四句即身入尘刹并上摄刹入身等是依正互融无碍广行佛事即上弘下化种种佛事得大随顺即威慈定慧得大自在此依正小大一多互融即空不空藏之妙用四大无依二句明无自性虚空无二二句明一空性于同𤼵明二句即悟性觉真空性空真觉之本空我以观察三句即相入性妙力圆明一句从体起用。

　　○六识大。

　　弥勒菩萨即从座起顶礼佛足而白佛言我忆往昔经微尘劫有佛出世名日月灯明(此叙远劫所师之佛)我从彼佛而得出家(身离族姓)心重世名好游族姓(心在族姓)尔时世尊教我修习惟心识定入三摩地(即日月灯明所教之法)历劫以来以此三昧事恒沙佛求世名心歇灭无有(此远离依他遍计二性)至然灯佛出现于世(又经多劫)我乃得成无上妙圆识心三昧(入圆成性)乃至尽空如来国土净秽有无皆是我心变化所现(此依报唯识)世尊我了如是惟心识故识性流出无量如来今得授记次补佛处(此正报唯识)佛问圆通我以谛观十方唯识识心圆明入圆成实(即清净本然周遍法界)远离依他(即随心量循业𤼵见)及遍计执(即识心分别因缘自然等)得无生忍(总结入实离妄)斯为第一。

　　此从识大入如来藏妙真如性也弥勒[且/八]云梅怛利曳那此云慈氏为慈隆即世悲臻后劫故也心重世名二句明初𤼵心时尚在凡夫地不了心外无法见自他身心实有故重世名好游族姓此名族即国王大臣之家唯心识定者因重世名不达万法唯识所现故教修习此定令通达一切诸法唯识所现梦幻不实但究明自心一切名相皆随心变现不用他求此因病与药历劫以来五句明依彼佛教修习此定历事多佛方见功效而求世名心始歇灭无有此方去病而药性尚存至然灯佛五句方悟性识明知觉明真识此方药病俱除复归本元无上妙圆者即妙觉湛然周遍法界含吐十虚三藏一心乃至尽空二句明十方国土之总相净秽有无一句明十方国土之别相皆是我心二句明上尽空国土皆是如来藏性识所现我了如是二句是牒上起下谓我了如是无上妙圆识心三昧不唯含吐十方世界亦复含吐十方诸佛言佛以该一切有情识性流出四句正明自妙圆识性流出一切如来授记补处皆佛事识性即性法身谓十方三世诸佛一切有情同一性法身流出经云唯一坚密身一切尘中现是也自乃至尽空至此总𤼵明识心三昧无上妙圆之相十方惟识依正非有识心圆明自性元空正观曰圆满成就真实之理曰圆成实性依他众缘和合而起名依他起性周遍计度假施名言名遍计执性此三性如麻如绳如蛇相依而起今了遍计唯情依他如幻则圆成实性自然现前矣正脉曰遍计有名无体依他有相无性圆成是彼体性故今入后一者悟真实体性也远离前二者不复为名相所迷也此经圆成实性即如来藏心所以结入圆通。

　　○七见大。

　　大势至法王子与其同伦五十二菩萨即从座起顶礼佛足而白佛言我忆往昔恒河沙劫(此叙时远)有佛出世名无量光十二如来相继一劫(此叙彼劫中佛)其最后佛名超日月光(所师之佛)彼佛(超日月光)教我念佛三昧(此叙彼佛所教之法)譬如有人一专为忆(喻佛念众生)一人专忘(喻众生不念佛)如是二人若逢不逢或见不见(结明上一忆一忘不能决定逢见纵偶逢偶见不获饶益故逢若不逢见若不见)二人相忆二忆念深(喻佛与众生同相忆念)如是乃至从生至生同于形影不相乖异(此结明上二忆既深二人决不相离同于形影)十方如来怜念众生(法)如母忆子(此喻佛无有不怜念众生者合上一专为忆)若子逃逝虽忆何为(此子有无知背于慈母喻众生迷闷不知念佛合上一人专忘)子若忆母如母忆时(喻众生念佛如佛念众生合上二人相忆)母子历生不相违远(此子忆母不能离母喻众生念佛决定见佛合上二人同于形影)若众生心忆佛念佛(此即念佛观行合上子若忆母如母忆时)现前当来必定见佛(此念佛观行之果合上母子历生不相违远)去佛不远(此该三身佛一由净念圆明故不远二由染念将尽故不远)不假方便自得心开(此见三藏一心三身佛齐见)如染香人身有香气(此染香喻念佛身有香气喻心必成佛)此则名为香光庄严(此承上染香之喻结成念佛三昧之名)我本因地以念佛心入无生忍(不假方便自得开)今于此界摄念佛入归于净土(此三句属利他)佛问圆通我无选择都摄六根净念相继得三摩地斯为第一。

　　此从见大而入如来藏妙真如性也大势至如人负债投于王家债主莫敢谁何以所依者胜众生亦尔归心念佛三昧则生死众魔莫敢亲撄盖生死海中唯佛可恃又观经云以智慧光普照一切令离三涂得无上力名大势至五十二大士皆修念佛三昧之俦故曰同伦我忆往昔下叙受念佛三昧之源譬如有人下形容念佛二字以明念佛三昧之行相初以一忆一忘不成念益以显二忆方成念益二人相忆六句以喻生佛不相远离此要二念相忆十方如来下明佛无有不念众生时如母忆子合明上一人专忆但众生不知念佛如子逃逝则佛念何益合明上一人专忘此明佛念是固然但求众生念而念益即成合明上二忆念深若众生心下但就众生边以明念益忆佛兼于心口有理事观门理观实相念法身佛事观相好念报化身佛现前见佛即现身或定中梦中有见佛者当来见佛即舍此身后或生极乐或往十方决定见佛去佛不远三句明由念佛三昧得开悟自心即性觉明知觉明真知清净周遍不远者即由观行圆明故与三身佛不远不假方便不用别求定慧方便如染香人二句喻是心念佛是心作佛此三喻初二人相忆喻生佛二念相成次母子喻显佛心念切此染香喻但喻众生心念佛成佛此则名曰二句结明念佛三昧之名香光庄严者香是喻光是法如染香香即庄严其身今念佛光明相好而光明相好即庄严自性法身我本因地下以自他二益结明本因方便念佛心即是见大无生忍即法性土归于净土即四土全该无选择即六根总摄摄即不使流逸奔境令其寂然不动净念相继者唯念佛曰净念前后不异曰相继三摩地即三身四土圆明无碍之正受前根尘识三科乃七大之别相在前五大有色香味触等别在见大有见闻知觉等别在识大有眼识耳识等别今七大乃前三科之总相六尘全是五大所成六根总一见大六识总一识大前别故曰界曰处此总故唯曰大正脉曰通论二十五门寻常六尘皆始于色今始于声而复留耳根在最后者正以诸门虽均是教体而不尽当此方之机偈云此方真教体清净在音闻故今始于音而终于闻所以为教体之纲领也又七大本先于地大而此中先于火大以多淫召火聚合此经堕淫室启教所以警多闻人先除欲漏也又七大终于识而今终于根者以势至念佛圆通稍次观音大本弥陀经云极乐清净次于泥洹观音所修乃诸佛一路涅槃门正是泥洹极果今令不能修自心泥洹者莫若次之念佛求往生也此固经文不终弥勒而终于势至之深意也上诸圣略陈自悟本因已竟。

　　大佛顶如来密因修证了义诸菩萨万行首楞严经四依解卷第五(终)
国家图书馆善本佛典第 17 册 No. 8862 楞严经四依解


　　大佛顶如来密因修证了义诸菩萨万行首楞严经四依解卷第六

　　明湖南邵陵五台庵沙门观𢖍述

　　○二观音广陈耳门殊胜分三初祖述观门有授二发明入观行相三结答本妙圆通。

　　○初祖述观行有授。

　　尔时观世音菩萨即从座起顶礼佛足而白佛言世尊忆念我昔无数恒河沙劫(授法之时)于时有佛出现于世名观世音(授法之人)我于彼佛𤼵菩提心(自𤼵大心)彼佛教我从闻思修入三摩地(彼授妙门)。

　　此从耳根入如来藏妙真如性之人述己最初之方便也观世音者乃从闻性究竟𤼵明一心三藏圆照圆应之称也观即能观智乃闻性之见分世音即所观境乃闻性之相分此即以所观无量显能观圆明又以能观圆明方能圆应一切音声故名观世音法华经云若有无量百千万亿众生受诸苦恼闻是观世音菩萨一心称名菩萨即时观其音声皆得解脱此即以所观无量显能观圆明亦即以利他显自利圆照自在之妙也此经云由我观𦗟十方圆明故观音名遍十方界此即以能观圆明显所观无量亦即以自利显利他圆应无碍之妙也是则二利一体能所一如观即三观圆明世音即三谛圆证此就成德说若依发行说即菩萨自己返观闻性入流忘所能解脱众生音声缠缚故名观世音经云一者由我不自观音以观观者令彼十方苦恼众生观其音声即得解脱是也若尔当名观闻而名观音者何也曰此即音观闻若离音观闻即心外有法今达音无体即观闻之自性古佛名同者以见师资一道古今一门𤼵菩提心者即缘菩提果发起愿成菩提之心是依果名因故云菩提心依此经即𤼵觉初心二决定义是也一要知不生灭性以为修证之本二要知烦恼根本以为降伏之处此依智心明菩提心之体金刚般若经云十二类内所有众生我皆令入无余𣵀槃此即悲心又云实无众生得灭度者此亦智心是以悲智二心显菩提心之用又惟智无悲则溺空惟悲无智则滞有必悲智双运方名清净菩提心又名无等等菩提心后文云十方圆明获二殊胜即悲智圆明之相也从闻思修入三摩地者即彼佛所授之法门闻即闻性即前合空所喻击钟所验圆湛妙常之性因与声结故名闻性此是所依方便即所观之境思即觉观即前审观不生灭性审详烦恼根本之智从体得名故曰思此即能观之智修即造行即前云脱粘内伏伏归元真后云十方圆明获二殊胜原始要终之行故曰修此即依理之行与思并进即照用齐行三摩地即首楞严大定此定理智一如理即三藏一心坚固不动之体智即三观一智究竟修证之用是则上思修即究竟为能入之智三摩地即坚固为所入之理此以理智因果始终分能入所入其实总一究竟坚固之大定上祖述观门有授已竟。

　　○二发明入观行相分三初从假入空观二从空入假观三从二入中观。

　　○初从假入空观分三初入人空观二入法空观三入俱空观。

　　○初入人空观分三初中分根尘二外空声尘三内空闻根。

　　○初中分根尘。

　　初于闻中入流亡所。

　　此于闻根中思修最初发轫之要也此闻与声结今初发行但从结心一解两分使声与闻各不相结入流即根不吸尘亡所即尘不粘根即两离不结也流即闻性之光因逐境流转故名生死欲流亦名业流即奔流取境念念生灭今返之还源故云入流所即所闻之声因闻有相今闻既返入则声若无故云亡所又入流即内心不起亡所即外境不入又入流即逆流曰返流曰旋流曰守于真常曰内伏皆入流之义亡所即不循曰不随曰不分别曰弃于生灭曰脱粘皆亡所之义又此入流亡所先以思慧观察闻性是不生灭性声尘是生灭性思惟了然即以修慧力行弃之守之脱之伏之皆自修之行。

　　○二外空声尘。

　　所入既寂动静二相了然不生。

　　此承上声闻既解则声不能自立故动静二种声尘了然不生也所入既寂一句牒上入流二字所字是语辞入即入流之入上云入流乃初与声解虽返流内入其性未定今所入既久其性寂然不动不用工力降伏故曰所入既寂盖声尘乃闻性相分之境今闻之见分既寂则相分何由而起又既寂即闻性寂然不知有动亦不知有静故曰动静二相了然不生了然者即思慧觉了晓然修慧入于空忍故也此思修二行已空声尘之次此际声尘虽空而闻性但伏之尚未空。

　　○三内空闻根。

　　如是渐增闻所闻尽。

　　此承上声尘既尽则闻性亦空也如是二字承上动静不生之空相思修二慧不住渐次前进故曰如是渐增闻所闻尽者即渐增之功由声尽渐增至于闻根亦尽闻所闻有二说一谓借所显能即闻所闻之闻根亦尽此上下二闻字皆是闻根但所字下略一闻字若转所字当云闻声之闻亦尽此说但空闻二谓能所俱空谓上动静不生但空声尘至此合闻与声二俱已尽故曰闻所闻尽此上闻字即闻根下闻字即所闻声即能闻所闻并遣二说俱尽理前空声尘即不分别声尘亦不分别色香等以不分别即断分别我执分别我执者由我故起种种分别今所入即寂即伏住我执现行不起此际借小乘分位即当初果今闻所闻尽即断俱生我执俱生我执者即与身心俱生前分别是闻根现行此俱生即闻根种子前虽伏之寂然不起现行而此种子全在今复以思慧观察此闻根元无自性由声尘所粘假名为根若离声尘此闻何有后云旋闻与声脱能脱欲谁名是也此思慧观察觉了虚妄无疑修慧随念深入依理净尽到此闻根种现俱无则此分别俱生二种我执俱尽此际分位即当小乘极果阿罗汉道前云此根初解先得人空是也此依断我执故合小乘极果若依此经圆顿之教超小果远之远矣在圆当七信在别当七住又此空声与闻不唯空我执已断世间粗法执后所断皆理智微细法执此从闻中思修入三摩地之少分尚未深入上入人空观已竟。

　　○二入法空观分二初遣观智二空谛理。

　　○初遣观智。

　　尽闻不住觉所觉空。

　　此承前闻性既尽觉察不住复前增进至于觉智亦空也尽闻二字牒上闻所闻尽之境虽云尽闻即六根俱尽后云一根既返源六根成解脱是也此际根尘既空寂妙圆湛若小乘住此为𣵀槃即是六解而一未亡未亡者即觉智爱此湛一之境故注之不亡今菩萨入首楞严大定随至随觉随觉随破直前力进故曰尽闻不住胜进不已将前空根尘之觉观亦空故曰觉所觉空上觉字即能觉智体所觉即所觉根尘即觉根尘之觉亦空此说亦是借所觉显能觉但空能觉若以空能觉𢃄言所觉释者即能觉智与所觉根尘空相一切俱空前但空尘次根尘俱空此根尘觉观都空此空观是从略至广从浅至深此正空在觉智其所觉是𢃄言又此觉智即前空根尘思修二慧初从闻中入流亡所是从有漏位中发起至此虽转入无漏尚属劣无漏其力不威猛若不遣除终为智障智不圆明不得发胜无漏智故亦空去。

　　○二空谛理。

　　空觉极圆空所空灭。

　　此牒上智空而空理亦空也空觉之空牒上觉所觉空之空字极圆二字即空觉已至满量无余之地谓以能空之空空所空之觉空尽无余是所空智觉极圆以显能空之空性亦极圆即前空性圆明是也空所空灭者承上句牒定空性极圆此极圆空性以思慧照破是法执边事亦不可住即以修慧随照随遣净尽不存故曰空所空灭前云成法解脱是也此空理如不空去即成理障障大𣵀槃而终不现前此是理爱并前智爱俱是法执前是俱生微细住照之法执此是俱生微细住寂之法执此空亦灭则法执顿𥁞矣此中思修二慧转细转深已入三摩地空观之多分也正脉曰此超小乘过之然定位于圆教即八信之十信于别教即八住之十住及十行十向二十三位而尘沙惑尽矣上入法空已竟。

　　○三入俱空观。

　　生灭既灭寂灭现前。

　　此承上根尘理智都灭人法俱空而不生灭性大寂灭海方现前也生灭既灭者牒上四重生灭俱灭尽矣初则声尘心灭则闻性心生次则闻性心灭则智觉心生后则智觉心灭则空性心生又则空性心灭总是生灭边事至此生灭灭已方尽生灭之相而寂灭心海方得明露故曰现前上句言生灭者以缘会而生缘散而灭因生有灭对灭言生是对待破坏之法此寂灭即圆成实性以本自不动曰寂以体自不生曰灭非对动言寂非对生言灭即如来藏妙真如性尽十方世界是一大寂灭海此寂灭现前一切变现不为烦恼皆合𣵀槃清净妙德故后从空入假种种变现皆寂灭之境也此即解脱法已俱空不生是也末云是名菩萨从三摩地得无生忍但结之而已曰此际俱空不生何以科名入俱空观曰入俱空即二空俱不住即不生义此中思修二慧已入三摩地极尽空观分剂后从空入假此二慧即转入慈力悲仰二种殊胜正脉曰此位应在初住虽分断一分无明分证一分真理而一断一切断一证一切证四十二地功德隐然具足其与别教初地位虽言齐而历别之与圆融实天地悬殊矣上从假入空观已竟。

　　○二从空入假观分二初总明殊胜二别明妙用。

　　○初总明殊胜。

　　忽然超越世出世间(牒上空根尘超越世间空理智超越出世间)十方圆明获二殊胜(总标从空入假)一者上合十方诸佛本妙觉心(十方圆明)与佛如来同一慈力(由上十方圆明与佛同体故同其慈)二者下合十方一切六道众生(十方圆明)与诸众生同一悲仰(由上十方圆明与众生同体故同其悲)。

　　此总标从空入假获二殊胜也忽然超越二句牒前空观以世间出世间俱空超越是远离义亦空义忽然即解脱道一刹[邱-丘+(丹-、+一)]顷谓寂灭现前则空有顿超也十方圆明二句承上世出世间俱空则世出世间同一圆明空体前根尘理智该尽世出世间其世出世间已该十法界前未空则十界有迷悟染净差别不圆今既超越则十界合为一体故曰十方圆明十方即十法界既与十界同体亦与十界同用与佛同体故佛之慈即菩萨之慈与众生同体故众生之悲即菩萨之悲故曰获二殊胜又十方圆明即前思慧转成称法界大慧获二殊胜即前修慧转成称法界妙行此二句是标一者下释明上合十方诸佛下合十方众生是释明十界同体十方圆明之义与诸如来同一慈力与诸众生同一悲仰是释明获二殊胜之义殊胜即超越权小之义彼无此妙用又慈力者慈能爱人同乐力能与现身说法悲仰者悲能愍人之苦仰能企求出离以施无畏。

　　○二别明妙用分二初明证同体慈能现应身二明证同体悲能施无畏。

　　○初明证同体慈能现应身分三初总标由闻薰三昧能现二别明应彼所知量随现三结明由闻薰三昧妙力。

　　○初总标由闻薰三昧能现。

　　世尊由我供养观音如来(推本于师)蒙彼如来授我如幻闻薰闻修金刚三昧(感师所授)与佛如来同慈力故(同用)令我身成三十二应入诸国土(同用之妙)。

　　此总标三十二应身由闻薰三昧与佛同体之慈而能现也如幻者即于闻中以思修二慧观察根尘等法虚妄不实之义初观声如幻不住于声次观闻如幻不住于闻后观觉如幻不住于觉再观空如幻不住于空从始及终皆依如幻思修而入闻薰闻修者二闻字皆闻性属本觉薰修即思修二慧属始觉薰即薰染义如香薰物物染皆香以思慧照闻性具圆通常闻性薰思慧亦同圆通常性又思慧照根尘等法如幻薰根尘等法应念化成无上知觉是思慧对闻性为所薰对诸法为能薰修即修习如羽习飞习久自举以修慧如闻性习行习久自化便能真俗并融圆通无碍金刚即究竟坚固义通上如幻等是大定之别名三昧是总名又如幻是究竟金刚是坚固初以如幻觉观于闻中究竟一切虚妄即入坚固不动真性是始于如幻终于金刚故也又二闻字是所依理即金刚坚固薰修是能修智即如幻究竟即前云如幻三摩提金刚王宝觉是也今于闻中入故曰闻薰闻修等三十二应身合唯四圣六凡开之成三十二应诸国土即四土俱该。

　　○二别明应彼所知量随现分二初应欣求心量二应厌离心量。

　　○初应欣求心量分二初应圣众二应凡众。

　　○初应圣众分四初应菩萨众二应独觉众三应缘觉众四应声闻众。

　　○初应菩萨众。

　　世尊若诸菩萨入三摩地进修无漏胜解现圆(感)我现佛身而为说法令其解脱(应)。

　　此依慈力应身现佛身也此于四圣界中合佛与菩萨为之一界菩萨身感佛身应诸菩萨通指四教五十五位随位浅深各有所入三昧亦有浅深不同进修无漏即修慧趋真断惑此即缘因胜解现圆即思慧如幻观察此即了因现圆者即诸菩萨于本位所修无漏行已极智照亦圆将加行前进之际故曰现圆此际得佛现身说法一接即舍此前证故曰令其解脱即解脱旧行而得新证正观曰此应三贤十地至于等觉之求而现佛身也随位高下现身优劣说法浅深不应一准正脉曰等觉菩萨岂假初住现佛说法耶答闻法得解何必求人复假胜身弥增内慧又等觉决无优劣之计观音亦非初住所局。

　　○二应独觉众。

　　若诸有学寂静妙明胜妙现圆(感)我于彼前现独觉身而为说法令其解脱(应)。

　　此慈力应身现独觉身也若诸有学即指本乘凡在学地之者寂静妙明一句正是此乘三昧寂静是定妙明是慧胜妙现圆一句明彼所修定慧已满即学地功行俱圆令其解脱即证无学温陵曰独觉者出无佛世观物变易自觉无生故号独觉乐独善寂求自然慧故曰寂静妙明正脉曰此非天然外道以多生受佛小教薰习当历七生方证无学今出无佛世证期已至忽然触境觉悟故佛现同类身令证本习后究竟于佛乘也此乘开缘觉一界分出为二界也。

　　○三应缘觉众。

　　若诸有学断十二缘缘断胜性胜妙现圆(感)我于彼前现缘觉身而为说法令其解脱(应)。

　　此慈力应身现缘觉身也有学如上说断十二缘者禀佛教观十二因缘流转还灭二门今从无明还灭至于老死𥁞灭故曰断十二缘此句属观行缘断胜性一句是十二缘断尽所显空理故曰胜性胜妙现圆者明彼能断智所显理俱妙俱圆故解脱如上说正脉曰胜性即因缘无生之性也。

　　○四应声闻众。

　　若诸有学得四谛空修道入灭胜性现圆(感)我于彼前现声闻身而为说法令其解脱(应)。

　　此慈力应身现声闻身也槜李曰三果以前贤位圣位俱属有学见道一十六心断四谛下惑证生空理故曰得四谛空初果后进断三界八十一品俱生品品皆证一分择灭无为故云修道入灭胜性即人空灭谛上应圣众已竟。

　　○二应凡众分二初应天众二应人众。

　　○初应天众分二初应天主身二应天臣身。

　　○初应天主身分四初应梵王天主身二应帝释天主身三应自在天主身四应大自在天主身。

　　○初应梵王天主身。

　　若诸众生欲心明悟不犯欲尘欲身清净(感)我于彼前现梵王身而为说法令其解脱(应)。

　　此慈力应身现梵王身也此名众生者拣异前四圣流类后诸众皆界内凡夫欲心即识欲尘即境欲身即根即根尘识三是也心曰明悟尘曰不犯根曰清净此亦根尘识三精莹分剂晓然可见矣梵王即初禅天主举一即四禅通摄以欲爱清净故曰梵王说法即说离欲等法解脱即解脱欲界身心证梵行身心孤山曰说法如金光明云大梵天王说出欲论是也。

　　○二应帝释天主身。

　　若诸众生欲为天主统领诸天(感)我于彼前现帝释身而为说法令其成就(应)。

　　此慈力应身现帝释身也欲为天主即乐为欲界第二天之主此天居须弥顶有五峰周围四峰每峰有八天中间帝释所居共三十三天而帝释统之故曰统领诸天说法即十善法孤山曰释提桓因种种善论是也。

　　○三应自在天主身。

　　若诸众生欲身自在游行十方(感)我于彼前现自在天身而为说法令其成就(应)。

　　此慈力应身现自在天身也此天是欲界顶天梵语婆舍䟦提此云他化自在天以变化为他事故曰他化不被乐拘故曰自在游行十方即自在故此游十方即六欲四洲之十方说法即说欲界定法又此天有二一正天二魔天俱自在天摄。

　　○四应大自在天主身。

　　若诸众生欲身自在飞行虚空(心感)我于彼前现大自在天身而为说法令其成就(量应)。

　　此慈力应身现大自在天身也此天是色界顶天大论云三目八臂骑白牛执白拂者是也飞行虚空即大自在事如法华经言能过五百万亿国推寻供佛其游行自在超越前天故云大自在此中亦有二处一正凡夫天一魔王天俱大自在摄又前帝释天虽是欲界二天以四王天属天臣而帝释当欲界初天梵王是色界初天自在是欲界顶天大自在是色界顶天是欲色二界举初与顶以摄中间诸天不言无色界者以四空天不乐身故不现身菩萨别有方便饶益此中说法即说舍念清净等法上应天主身已竟。

　　○二应天臣身分二初应天将身二应四王身三应太子身。

　　○初应天将身。

　　若诸众生爱统鬼神救护国土(心感)我于彼前现天大将军身而为说法令其成就(量应)。

　　此慈力应身现天大将军身也此属天臣正帝释天侍卫将帅也正脉曰此似四王主[帥-(白-日)]各有八将而韦䭾为上首是也各统所部鬼神即八部之属救护国土者还指人间国土所以摧魔护生也二说俱存俟再察定。

　　○二应四王身。

　　若诸众生爱统世界保护众生(心感)我于彼前现四天王身而为说法令其成就(量应)。

　　此慈力应身现四王天身也此天为欲界初天应在天主列以臣于帝释故列臣次爱统世界即四洲中一切国土保护众生与前救护国土情器互举总是救护国土中所有众生不令魔扰令生善行。

　　○三应太子身。

　　若诸众生爱生天宫驱使鬼神(心感)我于彼前现四天王国太子身而为说法令其成就(量应)。

　　此慈力应身现天太子身也温陵曰四天太子即䢷吒之类能驱鬼神正脉曰按统纪四天王各有太子九十一人驱使者即八部是也正观曰统论天众亦各有行而致大约王者必仁覆生民之心也求是报必为说是因仁而且勇天将因也上应天众已竟。

　　○二应人众分四初应世谛男众二应秉教二众三应世谛女众四应童真二众。

　　○初应世谛男众分二初应人主二应臣民。

　　○初应人主。

　　若诸众生乐为人主(心感)我于彼前现人王身而为说法令其成就(量应)。

　　此慈力应身现人王身也温陵曰自金轮至粟散皆人王也粟散即邦国小王散于天下如粟之多正脉曰问世之平人有妄志帝王者岂可与现身说法遂其𥝠志耶答非也此必有德怀仁不忍世乱发愿世世为有道之君以理邦国以安天下故菩萨现身与说生贵之因如修十善为轮王因是也非教以篡夺之术也或现居其位不善其政为说修身诚意修已以安天下之法亦不违理。

　　○二应臣民分四初应长者二应居士三应宰官四应术士。

　　○初应长者。

　　若诸众生爱主族姓世间推让(心感)我于彼前现长者身而为说法令其成就(量应)。

　　此慈力应身现长者身也主族姓即一族之长世间推让即邦国之长或德风远布华夷皆推尊之故曰世间推让温陵曰具十德为长者姓贵位高大富威猛智深年𦒿行净礼备上叹下归是也。

　　○二应居士。

　　若诸众生爱谈名言清净自居(心感)我于彼前现居士身而为说法令其成就(量应)。

　　此慈力应身现居士身也爱谈名言曰士清净自居曰处合曰处士亦名居士正脉曰此有德无位或谈道论德为人师范或著书立言垂教后世名言典章也如此方王通邵雍之类隐沦不仕者也。

　　○三应宰官。

　　若诸众生爱治国土剖断邦邑(心感)我于彼前现宰官身而为说法令其成就(量应)。

　　此慈力应身现宰官身也爱治国土曰官剖断邦邑曰宰即宰割强土而公治之故曰宰官温陵曰三台辅相州牧县长悉号宰官也。

　　○四应术士。

　　若诸众生爱诸数术摄卫自居(心感)我于彼前现婆罗门身而为说法令其成就(量应)。

　　此慈力应身现净行身也婆罗门此云净行即四姓之一数术即和合占相推步之类摄卫即摄持数术精诣自到以卫护身家自处不屈节于人上居士以名言自处此净行以方术自处故皆云自居正脉曰此科似此方医卜杂技所摄如郭璞华陀之类是也西天最贵重之有十八姓上应世谛男众已竟。

　　○二应秉教二众分二初应出家二众二应在家二众。

　　○初应出家二众分二初应比丘众二应比丘尼众。

　　○初应比丘众。

　　若有男子好学出家持诸戒律(心感)我于彼前现比丘身而为说法令其成就(量应)。

　　此慈力应身现比丘身也好学出家志也持诸戒律行也诸律自十戒以至进[且/八]二百五十也说法即说四分律法。

　　○二应比丘尼众。

　　若有女人好学出家持诸禁戒(心感)我于彼前现比丘尼身而为说法令其成就(量应)。

　　此慈力应身现比丘尼身也尼女也别前男子出家故曰比丘尼禁戒别前常律更加严禁故诸戒亦自十戒进[且/八]五百也上应出家二众已竟。

　　○二应在家二众分二初应优婆塞众二应优婆夷众。

　　○初应优婆塞众。

　　若有男子乐持五戒(心感)我于彼前现优婆塞身而为说法令其成就(量应)。

　　此慈力应身现优婆塞身也优婆塞此云近事男谓男子以五戒清净堪近事三宝说法即五常五戒等法是也。

　　○二应优婆夷众。

　　若有女子五戒自居(心感)我于彼前现优婆夷身而为说法令其成就(量应)。

　　此慈力应身现优婆夷身也优婆夷此云近事女谓女子以五戒自居清净堪近事三宝亦可近事出家比丘尼上应秉教二众已竟。

　　○三应世谛女众。

　　若有女人内政立身以修家国(心感)我于彼前现女主身及国夫人命妇大家而为说法令其成就(量应)。

　　此慈力应身现世谛女人身也内政简异男子天子公卿等掌外政王后妃嫔等掌内政政者即诚意修身齐家治国之事家国以身为本故曰立身身立而家国齐故曰以修正脉曰家通大夫以下国通诸侯以上女主即天子之后国夫人如论语邦君之妻曰君夫人命妇谓妻因夫荣者大家如后汉扶风曹世叔妻者同郡班彪之女名昭字惠姬和帝数召入宫令皇后贵人师事焉号曰大家(音姑)。

　　○四应童真二众分二初应童男众二应童女众。

　　○初应童男众。

　　若有众生不坏男根(心感)我于彼前现童男身而为说法令其成就(量应)。

　　此慈力应身现童男身也不坏男根即有志全身一生不犯欲事。

　　○二应童女众。

　　若有处女爱乐处身不求侵暴(心感)我于彼前现童女身而为说法令其成就(量应)。

　　此慈力应身现童女身也正脉曰处女亦名处子谓未出嫁之女也爱乐处身者愿常为处女终不出嫁故不求侵暴者谓幽处自洁不欲人有所犯说法即说离欲清净为生天之因等法自若诸众生乐为人主至此是应人众已竟并上天众名凡众合前圣众通一大科名应欣求心量已竟。

　　○二应厌离心量分二初应八部诸众二应人非人众。

　　○初应八部诸众此中阙迦楼罗部就分为七初应诸天众二应诸龙众三应轻捷众四应寻香众五应非天众六应歌神众七应大蟒众。

　　○初应诸天众。

　　若有诸天乐出天伦(心感)我现天身而为说法令其成就(量应)。

　　此慈力应身现诸天身也前应天众乃天主天臣皆有自在义有饶益义故求其得此诸天即欲界中天之民众知天乐无常欲其修进故愿求出离又此即风云雷雨诸部日月星辰诸宫一切灵祗皆天属摄故列诸龙大蟒等类以分八部非十善正因所感天人故生厌离心或天民亦在此列亦不违理正观曰前天欲求得此天欲求出非重也天报唯乐何以求出以耽乐沉迷报谢复苦故也经云诸天当自思我等何当得人身生释迦法中受比丘戒此诸天厌本伦之实证也。

　　○二应诸龙众。

　　若有诸龙乐出龙伦(心感)我现龙身而为说法令其成就(量应)。

　　此慈力应身现诸龙身也龙有生类不同相貌不同住处不同善恶不同故曰诸龙厌本伦之苦故乐出离。

　　○三应轻㨗众。

　　若有药乂乐度本伦(心感)我于彼前现药乂身而为说法令其成就(量应)。

　　此慈力应身现药乂身也药乂此云轻㨗能勇健此鬼趋摄。

　　○四应寻香众。

　　若乾闼婆乐脱其伦(心感)我于彼前现乾闼婆身而为说法令其成就(量应)。

　　此慈力应身现乾闼婆身也乾闼婆此云香阴新番寻香行帝释乐神。

　　○五应非天众。

　　若阿修罗乐脱其伦(心感)我于彼前现阿修罗身而为说法令其成就(量应)。

　　此慈力应身现阿修罗身也阿修罗此云非天有天之福无天之德亦云无端正以女美男丑故从男彰名。

　　○六应歌神众。

　　若𦂳那罗乐脱其伦(心感)我于彼前现𦂳那罗身而为说法令其成就(量应)。

　　此慈力应身现𦂳那罗身也𦂳那罗此云疑神以形似人而头有角故疑之此从相得名亦番歌神此天帝[糸*系]竹乐神小劣乾闼婆此从用得名。

　　○七应大蟒众。

　　若摩呼罗伽乐脱其伦(心感)我于彼前现摩呼罗伽身而为说法令其成就(量应)。

　　此慈力应身现摩呼罗伽身也摩呼罗伽此云大蟒此八部于六凡界中已该天及修罗鬼畜四趋上应八部诸众已竟。

　　○二应人非人众分二初应人众二应非人众。

　　○初应人众。

　　若诸众生乐人修人(心感)我现人身而为说法令其成就(量应)。

　　此慈力应身现人身也此乐人修人即欣求心列于厌离心中者有二义一出厌离心所求之处二有乐必有厌即人道中或厌故修新厌劣修胜此亦厌离心也曰八部皆愿出本伦求生人道即人道亦愿不失人身何也曰六道中唯人道能修集无上正觉故裴公云地狱沉幽𡨋之苦鸟兽含[狂-王+戊]狖之悲修罗方嗔诸天正乐可以整心虑证菩提唯人道唯能耳是也正脉曰此是现在人中而求舍身之后复得人身盖求不失人身世世修进者也。

　　○二应非人众。

　　若诸非人有形无形有想无想乐度其伦(心感)我于彼前皆现其身而为说法令其成就(量应)。

　　此慈力应身现非人身也此有形无形有想无想统收五趋无形即摄无色界天无想即摄无想天等形与无形想与无想地狱总该余则易知或此偏于地狱此人与地狱并前八部中四趋共成六凡界也长水曰有形如休咎精明等无形如空散消沉等有想如神鬼精灵等无想如精神化为土木金石等皆非人也此中无形难与现身无想难与说法此在如幻闻薰闻修金刚三昧圆通妙力方能耳于无形中现无形之形于无想中发无想之想此类实劣益见菩萨妙力殊胜不可思议前天主人主等皆天人中有品位者虽共有十九众唯人天二界复以八部人非人等以尽六凡界并前四圣众合成十法界以应前十方圆明之义是现十法界身此中圣众唯四凡众阙迦楼罗共二十八总成三十二应上别明应彼所知量随现已竟。

　　○三结明由闻薰三昧妙力。

　　是名妙净三十二应入国土身皆以三昧闻薰闻修无作妙力自在成就。

　　此总结明上三十二应身皆是闻薰闻修金刚三昧故能现也是名下总结应身之数妙净即应也皆以下总显由闻性三昧之力无作妙力二句发明上妙净二字以遍现无作曰妙以自在无碍曰净又圣凡遍现曰妙去来无迹曰净又非二乘作意之通曰妙非凡小心外之境曰净正脉谓心如海而诸身如海之印纹缘至而现则来无所从缘尽而没则去无所止无碍无滞故称妙净之应也自世尊由我供养观音如来至此详明三十二应身之妙是发明前一者上合十方诸佛本妙觉心与佛如来同一慈力五句之义重在同一慈力故能妙应无尽上明证同体慈能现应身已竟。

　　○二明证同体悲能施无畏分三初总标由耳门三昧能施二别明随众生所念能施三总结明无畏功德名数。

　　○初总标由耳门三昧能施。

　　世尊我复以此闻薰闻修金刚三昧无作妙力(此标能施三昧)与诸十方三世六道一切众生同悲仰故(此标同体悲即能施义)令诸众生于我身心获十四种无畏功德(此标所施无畏)。

　　此总标十四无畏功德之由皆是耳门圆照三昧所能也此中标金刚三昧与前三十二应标辞不同上减如幻二字下增无作妙力四字此四字前在结文故此承之为标辞又无作即如幻也于我身心者谓菩萨返闻自性十方圆明与众生同一法界众生身心即菩萨身心菩萨身心即众生身心故众生身心偶难菩萨身心资之顿脱以同一法界体故是则众生悲仰身心全在菩萨身心中故同菩萨获无畏也无畏约众生言以众生遭难即生怖畏蒙救得脱故无畏功德约菩萨言谓菩萨[且/八]足能施无畏之最妙功德故问此中独标六道众生不标三乘圣贤者何也曰圣贤已超苦故此因六道众生畏苦故施无畏圣贤已无畏故。

　　○二别明随众生所念能施分四初施八难无畏二施三毒无畏三施二求无畏四施一行无畏。

　　○初施八难无畏分八初诸苦无畏二火难无畏三水难无畏四风难无畏五兵难无畏六鬼难无畏七囚难无畏八贼难无畏。

　　○初诸苦无畏。

　　一者由我不自观音以观观者(菩萨身心)令彼十方苦恼众生观其音声(众生身心)即得解脱(众生同菩萨身心后仿此)。

　　此悲仰能施无畏今标八难中第一总相故云苦恼以该尽三界一切苦难故也一者下标菩萨已解脱身心之由谓由我不自观音即不随声尘所起知见即忘所即脱粘即弃生灭以观观者上观字是返观属始觉下观字是闻性属本觉即旋闻机返照自性即入流即内㐲即守真常此菩萨不自观音而音声不能縳故身心俱解脱也令彼下标众生未解脱身心苦恼是未解脱之事观其音声明未解脱之元以众生观其音声而为声縳故身心俱未解脱今菩萨以自不观音声身心令彼观音声身心同一法性顿脱苦恼故云即得解脱此即众生身心于菩萨身心中获第一诸苦无畏功德有谓众生观音亦能观性若然者何以待菩萨加被即众生自能解脱也有谓菩萨观众生持名音声既尔何以见菩萨妙力此正如众生之所短显菩萨之所长以菩萨不观音声能解脱观音声众生乃见菩萨功德妙力如下知见旋复能加被入火众生观𦗟旋复能加被入水众生是也又此经与法华详略不同此经明因行故详于妙应法华明果用故详于众生心感。

　　○二火难无畏。

　　二者知见旋复(菩萨身心)令诸众生设入大火(众生身心)火不能烧。

　　此悲仰能施火难无畏也知见旋复一句明菩萨知见之光自已旋复内无烦恼火外火亦不能烧即解脱身心令诸众生二句明众生内[且/八]烦恼火故外见相火即未解脱身心此菩萨自已无火能令入火众生火不能烧是众生身心于菩萨身心中获火难无畏之功德㫖在知见旋复同一法界体故槜李曰与天台释火难有三种一果报火下从地狱上至初禅二恶业火通三界三烦恼火通三乘火难既尔他皆仿此正脉曰若三火通收则三圣亦应蒙救前标文虽略理亦[且/八]焉。

　　○三水难无畏。

　　三者观𦗟旋复(菩萨身心)令诸众生设入大水(众生身心)水不能溺。

　　此悲仰能施水难无畏也观𦗟属水意同前释。

　　○四风难无畏。

　　四者断灭妄想心无杀害(菩萨身心)令诸众生入诸鬼国(众生身心)鬼不能害。

　　此悲仰能施风难无畏也断灭妄想二句明菩萨内风已息而外风亦不能飘鼓即解脱身心何以知断灭妄想为内风息耶曰五卷中琉璃光法王子圆通章云观身动止观心动念诸动无二等无差别皆是妄缘风力所转是知妄想即心念妄动即内风今断灭即内风不起无疑矣令诸众生二句明众生身心为内外风飘即苦恼入诸鬼国者谓非无因而自入此正由黑风吹其船舫漂堕罗刹鬼国是自妄想风未息则外境风能吹动鬼不能害者由菩萨无杀害心风加被[且/八]杀害众生同免杀害之风难自有杀害是心动鬼来能害是身动二俱属风菩萨以无杀害无妄想等风解之。

　　○五兵难无畏。

　　五者薰闻(闻根)成闻(闻性此句是一根返源)六根消复(此句是六根解脱)同于声𦗟(喻上消复无质碍故已上三句是菩萨身心)能令众生(众生身心)临当被害刀假假坏(此能害不坚)使其兵戈犹如割水亦如吹光性无摇动(此所害不实即上同于声𦗟)。

　　此悲仰能施兵难无畏也此科名兵难义实地难地即坚碍义兵是最坚硬最刚利是即地大并前火水风成四大之难六根消复二句正明菩萨内地性销融同于声𦗟了无质碍而外地不能触能令下正明菩萨无触身心加被众生不受诸触割水吹光皆明无质碍不受触之相持地菩萨圆通章云微尘自性不相触摩乃至刀兵亦无所触此亦地大消复之证。

　　○六鬼难无畏。

　　六者闻薰精明明遍法界则诸幽暗性不能全(菩萨身心)能令众生药乂罗刹鸠槃茶鬼及毗舍遮富单那等虽近其傍(众生身心)目不能视。

　　此悲仰能施鬼难无畏也此科名鬼难义实空难以幽暗属空故前云觉明空昧又云空晦暗中后云若以空性观昏钝先非觉是幽暗为空无疑矣前示七大之文四大皆以空翻空以觉翻今明遍法界即觉义正翻空暗闻薰精明二句正明菩萨内空暗以消化为精明觉体遍照法界则诸幽暗二句正显上明遍法界明能破暗则外之顽空幽暗亦顿化为大光明藏故曰性不能全能令下明菩萨光明身心加被众生幽暗身心同一光明故幽暗鬼魅不能近视如赫日之下无暗故正观曰药乂此云轻㨗罗刹此云可畏鸠槃荼即厌魅鬼毗舍遮啖精鬼富单那𤍠病鬼正脉曰首二句言返闻功极发本明耀圆照法界次二句言鬼神阴隐想习向暗背明返不堪于光耀如枭鸟夜视昼肓罗刹向日不见是也。

　　○七囚难无畏。

　　七者音性圆销观𦗟返入离诸尘妄(菩萨身心)能令众生(众生身心)禁系枷锁所不能着(能令众生身心同于菩萨身心)。

　　此悲仰能施囚难无畏也此科名囚难义实根性解脱前云闻薰精明重在明又前云六根销复重在空此观𦗟旋复正重在根谓根结一解则内外一切俱解脱也初句无尘累次句尽根结三句成上根尘两解不相依倚则远离一切虚妄缠縳正观曰音性圆销则内无所系观𦗟返入则外无所累故枷锁自脱也。

　　○八贼难无畏。

　　八者灭音圆闻(即全音皆闻性)遍生慈力(由闻圆一体故遍生慈力此菩萨身心)能令众生经过险路(众生身心)贼不能劫。

　　此悲仰能施贼难无畏也此科名贼难无畏义实远离识性之难灭音即无境圆闻即唯心即三界唯心万法唯识全无外境唯一真心遍生慈力者承上灭音圆闻处处皆是自心无有分别普为护惜故曰遍生慈力弥勒菩萨修习唯心识定号曰慈氏亦同此义皆同体慈也此二句明内无识性之贼贼不能劫者由菩萨内空烦恼贼外贼亦空加被未空烦恼贼之众生外贼亦不能劫六识从来名六贼亦名烦恼贼初卷云由汝无始至于今生认贼为子失汝圆常故受轮转正指此分别识心名贼此内贼不起分别故外贼不能劫又慈力周遍外贼亦同其慈此脱识贼即识大前观𦗟返入解根结即见大又前破幽暗空性即空大并前四大共七大是此七科解脱七大之难但前四大文义显然后三大文隐而义[且/八]智者详焉纵后三犯牵强为配前四成七大以全一章之义亦不过甚不然则前有属而后无属也上施八难无畏已竟。

　　○二施三毒无畏分三初贪毒无畏二嗔毒无畏三痴毒无畏。

　　○初贪毒无畏。

　　九者薰闻(入流)离尘(亡所)色所不劫(菩萨身心)能令一切多淫众生(众生身心)远离贪欲。

　　此悲仰能施离欲无畏也薰闻离尘者即薰修闻根尽除一切色尘影子永断根本无明色所不劫者由上句根中既无尘习则外之色尘无因而入即一切变现不为烦恼能令下以己施人故。

　　○二嗔毒无畏。

　　十者纯音无尘根境圆融无对所对(菩萨身心)能令一切忿恨众生(众生身心)离诸嗔恚。

　　此悲仰能施离嗔无畏也纯音无尘者纯音即如前云妙音密圆乃声之自性即如来藏心无尘即无动静二相此句即全性无相下二句即融相一如故无能对所对即根境一如又上句内无嗔习下二句外无嗔境以嗔从敌对违拒起今无对所对即无嗔境能令下如前释。

　　○三痴毒无畏。

　　十一者销尘旋明法界身心犹如琉璃朗彻无碍(菩萨身心)能令一切昏钝性障诸阿颠迦(众生身心)永离痴暗。

　　此悲仰能施离痴无畏也尘即暗也前云空晦暗中结暗成色是则此尘内依无明外依空昧而成故不明彻销尘旋明亦是融相归性相暗性明故曰旋明又销尘即前灭音旋明即前圆闻前约根名性故言闻此直就性言故云明此句言本觉性明下三句显明之相法界身心一句是法法界是依报身心是正报犹如琉璃二句是喻喻上依正二报同于琉璃朗彻无碍能令下以己施人阿颠迦此云无善根愚痴最重者此破三毒初曰薰闻离尘次曰纯音无尘后曰销尘旋明辞殊而义一总是返妄归真全性融相唯一妙净明心顺境不能动故色所不劫违境不能扰故离诸嗔恚尘境不能蔽故永离痴暗此三毒是心苦恼前八难是境苦恼无畏即心境俱超有谓八难畏其现是苦果三毒畏其必成苦因此说殊不知三毒炽盛亦是现前苦果正观曰内业有十坏灭法身惟淫怒痴为甚故偏说之上施三毒无畏已竟。

　　○三施二求无畏分二初求男无畏二求女无畏。

　　○初求男无畏。

　　十二者融形复闻(闻性)不动道场涉入世间不坏世界能遍十方(形同闻性往来无碍)供养微尘诸佛如来各各佛边为法王子(菩萨身心)能令法界无子众生欲求男者(众生身心)诞生福德智慧之男(众生于菩萨身心获得男子之道)。

　　此悲仰能施求男得男无畏也形指身言全身复于闻性闻性周遍无碍形亦周遍无碍故不动步而能周遍十方上三句明融正报无碍不坏世界二句明融依报无碍故云不坏能遍以依报无障无碍故能不坏而遍上依正互融往来无碍得男子之体供佛为法王子禀男子之教此菩萨自[且/八]男子之道故能应人所求槜李曰涉入世间不坏世界即方便智方便属权权能干事故生于男温陵曰供佛足福禀法足慧而能绍法王有男之道也正脉曰由福慧二足故能与福德智慧之男非无自而然也。

　　○二求女无畏。

　　十三者六根圆通(见闻觉知不能分隔)明照无二(成一圆融清净宝实觉)含十方界(净极光通达寂照含虚空)立大圆镜(实智)空如来藏(如理此理智皆净义)承顺十方微尘如来秘密法门领受无失(菩萨身心)能令法界无子众生欲求女者(众生身心)诞生端正福德柔顺众人爱敬有相之女(众生于菩萨身心获得女子之道)。

　　此悲仰能施求女得女无畏也六根下明自利德能令下明利他德六根圆通一句是总标下四句是别明六根既圆而为一通而不二即一清净宝觉由圆通故明照不二由圆通故含十方界由圆通故转成大圆镜智由圆通故证空如来藏体此四义皆圆通二字尽矣无二是寂静义含界是包容义镜智受持义空藏无碍承顺义皆是坤道此四义得女子之体承顺十方四句明上镜智空藏之用即具女子之道此明菩萨自具广大圆通承顺妙德故能应求女之道又空藏承顺无为无漏秘密法门镜智受领有为无漏法门能令下以己施人上施二求无畏已竟。

　　○四施一行无畏。

　　十四者此三千大千世界百亿日月(此一佛世界)现住世间诸法王子(菩萨众)有六十二亿恒河沙数(明上菩萨众多)修法垂范教化众生(菩萨事)随顺众生方便智慧各各不同(明法门多种)由我所得圆通本根发妙耳门然后身心微妙含容周遍法界(菩萨身心)能令众生持我名号(众生身心)与彼共持六十二亿恒河沙诸法王子二人福德正等无异(众生于菩萨身心获得殊胜功德)世尊我一名号与彼众多名号无异(牒上一行与众行无异)由我修习得真圆通(结明无异之由)。

　　此悲仰能施持名一行功德无畏也此科名一行者以持名念佛名一行三昧此亦持名故又对彼持众多名号亦名一行此三千下明一佛界中有六十二亿恒沙数菩萨同垂教化此菩萨虽众多止周遍一佛世界由我下明观音菩萨获圆通本根身心俱周遍法界是则观音一人教化周遍十方超越上众多菩萨一界中教化远矣自此三千大千至此是借劣显胜总显观音身心周遍殊胜圆通本根者即圆通本自之根此虽言本根未出名是何根下句方出本根之名故曰发妙耳门发开发也谓开悟发明耳门具圆通常三种真实有谓备离深圆之三妙故谓妙门亦应理又发生也谓圆通出生于耳门故然后身心三句正显圆通之妙上三句是明所修耳门方便具真圆真通此三句是明能修身心亦得能圆能通故云微妙含容周遍法界微妙含容身心互通周遍法界身心互圆能令下明菩萨身心殊胜加被持名众生身心亦殊胜故持一名与持多名福德无二世尊下菩萨又自发明一多无异之由谓由得圆通本根故上别明随众生所念能施已竟。

　　○三总结明无畏功德名数。

　　是名十四施无畏力福备众生。

　　此总结上十四无畏功德行相如此也前八难三毒是畏其不能速脱加被令其速脱故无畏后二求一行是畏其不能速得加被令其速得故无畏自世尊我复以此闻薰闻修至此总是分别十四无畏之义发明前二者下合十方一切六道众生与诸众生同一悲仰之义重在同一悲仰故能福备一切此悲仰并前慈力皆前思修二慧转增殊胜之妙已到极则之处但从薰修而至亦是无功用行故名无作妙力下四不思议乃真如全体之用不假薰修故超于此上从空入假观已竟。

　　○三从二入中观分二初总标二别明。

　　○初总标。

　　世尊我又获是圆通修证无上道故(此标不思议之由)又能善获四不思议无作妙德。

　　此总标不思议名数也我又二字别前空假二行获是二字仍指前耳门方便是真实圆通故曰我又获是圆通修证此无上道正是超前胜处即依此圆通本根修证究竟至于中道了义超越空假诸行故曰无上以空不得言无上假亦不得言无上唯中道第一义谛再无可加可上故称无上不思议妙德即显无上三昧所发无上妙用此妙用自真如体上发不属思修故不可思议。

　　○二别明分四初一体多形咒不思议二多体各形咒不思议三感化人供我不思议四普供我奉人不思议。

　　○初一体多形咒不思议分三初总标二别明三结成。

　　○初总标分二初标所证觉体二标所现妙用。

　　○初标所证觉体。

　　一者由我初获妙妙闻心(即闻心)心精遗闻见闻觉知不能分隔成一圆融清净宝觉(即闻性出缠)。

　　此标所证究竟宝觉即不思议之体也由我初获二句是标心精下释明谓由我初𤼵心时获得圆通本根发妙耳门本具圆通之妙即闻妙修证究竟至于清净宝觉是自性圆通之妙即心妙故曰妙妙闻心心精即上闻心之心遗闻即上闻心之闻谓从闻中返性获性而遗闻此即一根返源见闻二句即六根解脱此即见闻通邻六用合为一体是一妙成一圆融二句即互用清净一体圆遍六用又一妙具此二妙故曰妙妙又此闻心本圆是一妙本通是一妙亦云妙妙又此闻心证于究竟超出一切空观是一妙超出一切假观又一妙故云妙妙圆融者谓六即一一即六即一多圆融无碍一多既无碍小大延促依正空有威慈定慧一切俱无碍故曰圆融宝觉正脉曰交彻互用曰圆融无障无碍曰清净万用具足曰宝觉。

　　○二标所现妙用。

　　故我能现众多妙容(现形妙用)能说无边秘密神咒(说咒妙用)。

　　此承上圆融清净宝觉标示能现多容能说多咒也此于一身之上现出众多首臂及目欲言一又有众多首臂欲言多又是一体此即一即一切一切即一故不可思议又于一一容能说无边神咒此即秘密不思议上总标已竟。

　　○二别明分三初众多妙首二众多妙臂三众多妙目。

　　○初众多妙首。

　　其中或现一首三首五首七首九首十一首如是乃至一百八首千首万首八万四千烁迦罗首。

　　此释明上众多妙容之妙首有如是众多之数也温陵曰烁迦罗此云坚固不坏也。

　　○二众多妙臂。

　　二臂四臂六臂八臂十臂十二臂十四十六十八二十至二十四如是乃至一百八臂千臂万臂八万四千母陀罗臂。

　　此释明上众多妙容有如是众多妙臂也温陵曰母陀罗此云印各有妙印也。

　　○三众多妙目。

　　二目三目四目九目如是乃至一百八目千目万目八万四千清净宝目。

　　此释明众多妙容之妙目也此首此臂此目皆从本数𠑽至八万四千表依本智破八万四千尘劳成就八万四千法门也温陵曰首为六用之总臂表提接之悲目表照了之智此释明一科但释妙容而略神咒义必具焉。

　　○三结明。

　　或慈或威或定或慧(示现不一)救护众生得大自在(自在无二)。

　　此结明上现众多首臂目种种差别皆圆融不二自在无碍也慈是摄受之容威是折伏之容定是空净之容慧是开导之容如上首臂目皆具此四种差别咸为护念众生以证究竟宝觉唯是利他之行慈不碍威慧不碍定故曰得大自在即不思议故又举此威慈定慧无碍一切俱无碍又威慈多属相即摄小大一多依正延促之不思议定慧多属心即摄空有真俗迷悟染净之不思议众容如此神咒亦然上一体多形咒不思议已竟。

　　○二多体各形咒不思议分三初标能现之本二示所现之用三结无碍之名。

　　○初标能现之本。

　　二者由我闻思脱出六尘如声度垣不能为碍。

　　此标能现形说咒之本本于闻思超越无碍也闻思即前闻心脱出六尘即前心精遗闻见闻觉知不能分隔但前是脱根根脱非不脱尘此言脱尘尘脱非不脱根前后互举亦各有所主但前明一身多容无碍故唯就根言此明遍入尘刹无碍故就尘言如声度垣二句喻上脱尘无碍之妙又前明一身多容是一多无碍此明遍入尘刹是依正无碍故云如声度垣观此喻即前不动道场涉入世间不坏世界能遍十方是也。

　　○二示所现之用。

　　故我妙能现一一形说一一咒(示现虽别)其形其咒能以无畏施诸众生(利他是同)。

　　此示所现妙用现身说咒俱不可思议能以无畏施诸众生也如法华经陀罗尼品现形说咒是也施无畏即破习袪恶如愿等事正脉曰现一一形对各机而各现身诵一一咒于各身而说各咒施无畏或现形脱怖或说咒脱怖问此与十四无畏何别曰十四无畏但明自利而能利人示同体之悲是可思修事此是遍入尘刹分身无量是不可思议事故前后迥别。

　　○三结无碍之名。

　　是故十方微尘国土皆名我为施无畏者。

　　此结明上遍入尘刹现形说咒能施无畏故无畏施名遍闻尘刹也上多体各形咒不思议已竟。

　　○三感化人供我不思议。

　　三者由我修习本妙圆通清净本根所游世界皆令众生舍身珍宝求我哀愍。

　　此明所过感化不思议也由我下三句明感化之本本于修习耳门圆通即性清净不染不欲故所过感化所游下四句明感化之实以舍其所重求其哀愍非感化之切不能有此温陵曰本根清净一切无着故令众生舍诸悭着也求我哀愍者哀愍受之而为施作佛事也正脉曰众生懢心最难破舍心最难发求心不可强致今所过即感众生破悭舍施哀求是诚不思议威神所使然也。

　　○四普供我奉人不思议分二初所证圆满二所用广大。

　　○初所证圆满。

　　四者我得佛心(始悟)证于究竟(终证)。

　　此标由所证三藏妙心究竟圆满以家珍满足取用不竭故后能普供十方无穷无尽也佛心即前闻心前因耳门证入故名闻心此明究竟满觉故名佛心正脉曰我得佛心者妙契诸佛净圆真心也证于究竟者已入妙庄严海无量佛法宝藏悉现在前也。

　　○二所用广大分二初上供十方诸佛二傍及六道众生。

　　○初上供十方诸佛。

　　能以珍宝种种供养十方如来。

　　此承上究竟佛心具足无量功德法财故能以种种珍宝供养遍法界一切如来也正脉曰种种供佛如行愿品衣𫙃香灯拟妙高而同四海尽虚空而遍法界也。

　　○二傍及六道众生。

　　傍及法界六道众生(能受之人)求妻得妻求子得子求三昧得三昧求长寿得长寿如是乃至求大𣵀槃得大𣵀槃(所供之品)。

　　此依自心宝藏家珍等心普供一切众生也傍及法界二句言众生住处品类无量无边不可思议求妻得妻等言众生欲乐之心及菩萨应彼所欲之供俱无量无边不可思议妻子是外财长寿身命是内财此二属财施即与世间乐三昧是因法𣵀槃是果法此二属法施即与出世间乐乃至二字是超略二施中更有多品不能备举财施如官位金银等法施如一果二果三贤十地等又此并前悲慈总不出一施字三十二应是法施十四无畏是无畏施此四德三施备焉通论此四不思议一是相不思议二是名不思议三是德不思议四是用不思议若以四法界收之前从假入空是理法界二从空入假是事法界三从二入中此四不思议即理事无碍法界及事事无碍法界正脉曰夫圆人虽其发心究竟二无有别而前后德相神用不无优劣似可别焉寂灭现前超越世出世间似在初住三十二应亲劳现身说法且所被之机皆知希求厌离上善易化之境似是三贤功能十四无畏但以名号威神能救下凡苦难而一名力敌多名似是十地神用四不思议中前三似是等觉德相第四自称佛心究竟仿佛妙觉极证矣上发明入观行相已竟。

　　○三结答本妙圆通分二初结明自修耳门方便二结明彼佛印证圆通。

　　○初结明自修耳门方便。

　　佛问圆通(牒佛问)我从耳门(方便)圆照三昧(即前十方圆明)缘心自在(即前获二殊胜及四不思议)因入流相(总括始终三观德相)得三摩地(因)成就菩提(果)斯为第一(𩔰妙)。

　　此结上所证耳门微妙观相以答如来圆通之问也正脉曰因入流相二句即初返闻至于不生灭性为因地心也成就菩提者即然后圆成果地修证也末句结其殊胜详夫诸圣皆称第一各尊所得耳非真第一也斯则对机真实文殊所谓圆通超余者观世音为最是乃真实第一也。

　　○二结明彼佛印证圆通。

　　世尊彼佛如来叹我善得圆通法门于大会中授记我为观世音号由我观𦗟十方圆明故观音名遍十方界(此结明名不虚受)。

　　此以彼佛印证证前所说圆通无谬也彼佛下印许所证法善得二字是能入三观圆通法门是所入耳门方便于大会下授记圣号以名如已显所证不异是印许之极即师资道合由我下结明由实得名因名显实二俱周遍法界故超越诸门远矣前三种妙观不出观𦗟圆明四字尽矣上诸圣自陈本因已竟。

　　○三诸佛瑞应圆通分二初智瑞示现圆通二境瑞示现圆通。

　　○初智瑞示现圆通分二初诸佛交光二大众获益。

　　○初诸佛交光分二初瑞应自他圆通二瑞应依正圆通。

　　○初瑞应自他圆通。

　　时尔世尊于师子座从其五体同放宝光(表诸根圆通)远灌十方微尘如来及法王子诸菩萨顶(表因果圆通)彼诸如来亦于五体同放宝光从微尘方来灌佛顶并灌会中诸大菩萨及阿罗汉(表自他圆通)。

　　此诸佛彼此交光灌顶以表自他圆通是无上顶法也其中诸根因果一切无碍总示圆融清净宝觉之相。

　　○二瑞应依正圆通。

　　林木池沼皆演法音(依通正)交光相罗如宝[糸*系]网(正同依)。

　　此林木交光即依正互融以表依正圆通也前诸根因果自他皆是正报无碍此林木本依报能演法音通于正报交光本正报罗如宝网可观即同于境是即依正圆通此言林木以该尽器世间上诸佛交光已竟。

　　○二大众获益。

　　是诸大众得未曾有一切普获金刚三昧。

　　此大众睹上圆通瑞相感悟获证也上二句是睹金刚三昧之瑞相感悟希有即欢喜义下二句是证金刚三昧之实理获证甚深即相应义金刚即圆通实性不可破坏故上智瑞示现圆通已竟。

　　○二境瑞示现圆通分二初瑞应行理圆通二瑞应观𦗟圆明。

　　○初瑞应行理圆通。

　　即时天雨百宝莲华青黄赤白间错纷糅十方虚空成七宝色(即是俗谛)此娑婆界大地山河俱是不现(即是真谛)唯见十方微尘国土合成一界(即示第一义谛)。

　　此以境瑞示现圆通之相也即时下莲华表行百宝即表万行众色纷糅即表万行圆通十方下表理谛圆通空成色即真而俗大地不现即俗而真合成一界即真俗融通是第一义也。

　　○二瑞应观𦗟圆明。

　　梵呗咏歌自然敷奏。

　　此瑞应观𦗟圆明以结显上圆通瑞相皆妙妙闻心所致故以梵呗耳门之境彰观𦗟圆明之妙也正脉曰承上圆通瑞应必获圆通法乐故以梵呗敷奏表法乐无穷也上诸佛瑞应圆通已竟。

　　○四文殊拣选本根分二初世尊特命二文殊奉敕。

　　○初世尊特命。

　　于是如来告文殊师利法王子(告能观人)汝今观此(亲命)二十五无学(以果通名)诸大菩萨及阿罗汉(教乘别名)各说最初成道方便(十八界七大)皆言(对上各说)修习真实圆通(说方便各别言圆通皆同)彼等(牒上二十五无学)修行(牒上各说最初方便)实无优劣前后差别(质上皆言)我今欲令阿难开悟二十五行谁当其根兼我灭后此界众生入菩萨乘求无上道(兼益未来)何方便门得易成就(就机问何门得易成故)。

　　此世尊特命文殊观察诸圣所说方便谁是真实圆通也告文殊者有三义一智为行首今欲发行因以智为先导此菩萨实智第一故二智能分别此菩萨具择法眼故三征信于人此菩萨是诸佛之师亦从此耳门方便证入故汝今观此下命观能说圆通之人各说下命观所说圆通之法彼等下命观所说谁优谁劣此中实字是返征质问之辞谓彼等所说果真无优劣或亦有优劣此言陈谓无意许恐有此就二十五圣质之命文殊观察果何如也如实无优劣可已如有优劣不容不选以求易入我今下正出命文殊观察之意谓我命汝观察诸行果无优劣等者为令阿难开悟诸行何方便门以当阿难之机兼我下又出令决择之意不独为阿难一人兼益未来一切何方便门二句唯就此方之机令选何门易悟易入以结命选之意易成就即真实圆通之门也。

　　○二文殊奉敕分二初修敬请加二陈偈选拣。

　　○初修敬请加。

　　文殊师利法王子奉佛慈㫖即从座起顶礼佛足承佛威神说偈对佛。

　　此文殊奉佛观察诸圣所说本因谁是圆通之命先顶礼求佛加被而后拣选也此文是经家结叙正脉曰此之顶礼固尊师命言之常仪然亦即求加被故下明乘佛威神也是虽果后大人而顺仪彰[車*丸]如此足警我慢流也。

　　○二陈偈拣选分四初叙拣选之由二依次第拣选三报佛请加被四白自心真实。

　　○初叙拣选之由分二初由迷真成妄故须返妄归真二因归路多门故应拣选易入。

　　○初由迷真成妄故须返妄归真分三初标立真源二依真起妄三返妄归真。

　　○初标立真源。

　　觉海性澄圆圆澄觉元妙。

　　此二句偈标立一真法界以为起妄之本归源之宗也此中澄圆圆澄与前四卷中性觉妙明本觉明妙同㫖此澄字即彼妙字澄妙皆寂义此圆字即彼明字圆明皆照义二句上下互言即寂照不二之义乃一真法界之相正脉曰觉海性者以觉海二字彰性之体量也盖性以知觉为体以深广为量故又觉海二字有二释一者作法喻双彰显本觉深广即吴兴所谓真觉之性譬如大海是也二者直称觉性为海非是取喻水海盖凡具深广之量者皆称为海如华严所谓刹海劫海等是也若必喻水海犹有不齐之过以性海横𥪡无际水海尚有边底是则后说为优下句元妙二字成上澄圆圆澄不二之义乃本然之妙非心力可及也。

　　○二依真起妄分二初顿起妄源二渐成妄相。

　　○初顿起妄源。

　　圆明照生所所立照性亡。

　　此于澄圆圆澄一真体上圆明不澄一念妄动顿起无明也初句正明圆明不寂照而生所照字翻上澄字谓圆明而澄则妙今圆明而照照即强明返晦顿成无明故云照生所所即无明如目睛瞪久自然成劳即前云性觉必明妄为明觉是也下句正明无明返背于觉性谓上句因觉照妄动故生所此句所妄既立而能生照性返晦而亡是则因明生所缘所失明遂成转相迷失本真妄见现相故云照性亡即前云所既妄立生汝妄能是也此所字不可谓方所若指方所即属虚空等相此所尚在转相之前岂可作现相等释耶是则此所作业相照性亡作转相下虚空等作现相其指方顺又俟高明再订。

　　○二渐成妄相。

　　迷妄有虚空依空立世界想澄成国土知觉乃众生。

　　此承上照性亡转成妄见故现起虚空世界众生等相也迷妄二字即上照性亡属转相承此转相故有虚空等现相又虚空是现相中总相国土众生是现相中别相想澄即无知觉此即前所同异中炽然成异异彼所异因异立同同异发明因此复立无同无异是也正脉曰首句即经前所谓晦昧为空亲依无明虚空先现次句即空晦暗中结暗成色三句即温陵所谓妄想凝结成无情国土四句即彼谓妄识知觉成有情众生又上二句空界显彰下二句依正成就上依真起妄已竟。

　　○三返妄归真分二初明𦕈小可返归二明虚妄可返归。

　　○初明𦕈小可返归。

　　空生大觉中如海一沤发有漏微尘国皆依空所生。

　　此明上虚空国土众生三种妄相微小不可耽着故应速返而归广大之真也首句是法次句是喻此二句先明虚空𦕈小如此下二句明虚空中所有国土众生其𦕈小易可知有漏二字兼情器言以所依虚空尚尔如海之一沤其能依情器又何可状哉是知妄相𦕈劣可厌不可耽着故应速归真趣此即前因此虚妄终而复始等义但前明生灭此明𦕈小稍异其明虚妄可复一也。

　　○二明虚妄可返归。

　　沤灭空本无况复诸三有。

　　此明上三种妄相虚妄无实故可顿灭而速归本有也初句法喻兼举沤灭是喻空本无是法此句明所依虚空本无下句是承上所依既本无以况能依情器岂有是明国土众生亦本无故云况复诸三有此三有者即欲有色有无色有又分为九有更开为二十五有以该尽十方三界依正等妄此与前科元是一义前明因妄故忽成有此明由妄故可还无但前比沤喻切于𦕈小此明本无切于虚空故作二释义实𠔥具总明由𦕈小虚妄故可顿灭复真设使非虚岂可灭乎上由迷真成妄故须返妄归真已竟。

　　○二因归路多门故应拣选易入分二初明归路多门二明门有迟速。

　　○初明归路多门。

　　归元性无二(此明所归之性无二)方便有多门(此明能归之门不一)圣性无不通(圣性通于诸门)顺逆皆方便(此明诸门皆可以达圣性)。

　　此承上明妄性既可归真其归路多门皆达圣性以圣性圆遍无有不通之处故也初二句是正标次二句是释明方便有多门之义逆顺者诸门具圆通者顺于圣性不具圆通者逆于圣性逆于圣性返而合之难而迟顺于圣性契而入之易而速是则逆顺则有难易迟速不同其必能通之一也又具圆自在慧者逆顺皆不二。

　　○二明门有迟速。

　　初心入三昧迟速不同伦。

　　此正出选择之由也此承上方便既有多门不无迟速具圆自在慧者固不容选择其初心欲入三昧者逆则迟顺则速日劫相倍故须选择以求易入可矣今选择者为门有迟速门有迟速为返妄归真返妄归真为迷真成妄迷真成妄为真本非迷故始于标立真源终于门有迟速皆是叙拣选之由也上叙拣选之由已竟。

　　○二依次第拣选分四初拣去诸门二选取耳门三指授当机四引证结成。

　　○初拣去诸门分四初拣去六尘二拣去五根三拣去六识四拣去七大。

　　○初拣去六尘分六初拣色尘二拣声尘三拣香尘四拣味尘五拣触尘六拣法尘。

　　○初拣色尘。

　　色想结成尘精了不能彻(拣过)如何不明彻(牒过)于是获圆通(拣去)。

　　此拣去色尘也尼沙陀观不净相柝色明空妙色密圆是因逆门而入者今依逆拣之谓留碍不通彻故也初句色想是色因即坚固妄想尘字是色相即留碍之体由坚固妄想凝结成此尘质次句明上尘质留碍故云精了不能彻此精了有二释一指见精谓初心见精虽明了不能透彻留碍之色二直就色言谓色既成尘虽精洁明了洞如琉璃亦有隔碍三句牒上之过末句依不通拣去。

　　○二拣声尘。

　　音声杂语言但伊名句味(拣过)一非含一切(牒过)云何获圆通(拣去)。

　　此拣去声尘也憍陈那悟四谛声妙音密圆亦因逆门而入者今依逆拣之谓语言名句即声教之声初句音声是径直声即声体语言是屈曲声即声用体用不离故云杂次句明上屈曲语言但诠彼本名本句中之义理而已不能遍该一切义理故云但伊名句味伊彼也味㫖也即义意三句牒上名句之过谓此名不含彼名之义彼句不含此句之㫖即理圆而言遍故云一非含一切末句依不圆拣去。

　　○三拣香尘。

　　香以合中知离则元无有(拣过)不恒其所觉(牒过)云何获圆通(拣去)。

　　此拣去香尘也香严观香无生尘气倏灭妙香密圆亦因逆门而入者今依逆拣之谓香尘合有离无不恒其觉故依不常拣去。

　　○四拣味尘。

　　味性非本然要以味时有(拣过)其觉不恒一(牒过)云何获圆通(拣去)。

　　此拣去味尘也药王药上遍知味性因味觉明位登菩萨亦因逆门而入者今依逆拣之谓味尘非本然自有待尝味方有初句味性之味是所味之境次句味时之味即能味之根是境待根有三句牒上因待有不能恒一之过亦依不常拣去。

　　○五拣触尘。

　　触以所触明无所不明触(拣过)合离性非定(牒过)云何获圆通(拣去)。

　　此拣去触尘也䟦陀婆罗忽悟水因得无所有妙触宣明成佛子住此亦因逆门而入者今依逆拣之谓触尘亦不能自有必以所触之身合之方显若无所触之身则不见触相此亦境待根明不能定有亦依不常拣去前香曰不恒觉味曰不恒一此触曰性非定此三文变而义同皆不常之过。

　　○六拣法尘。

　　法称为内尘凭尘必有所(拣过)能所非遍涉(牒过)云何获圆通(拣去)。

　　此拣去法尘也摩阿迦叶观尘变坏修于灭尽妙法开明此亦因逆门而入者今依逆拣之谓法尘能所对待不能圆融涉入故在劣次初句出法尘之体谓法尘名为内尘者拣非外五尘实境是外五尘落谢影子见闻所不能及故云内尘此内尘属𢃄质独影二境次句拣上内尘之过谓法既称尘依尘推之即意根所对之境即前云于汝意中必有所思是也三句牒上有所之过谓既有所思必有能思能所对待不得遍圆末句依不圆拣去通论六尘谓此六尘皆属无情与觉性相背从此入者皆由逆门而入此逆门中又有不圆不通不常是逆中逆者故并拣去上拣去六尘已竟。

　　○二拣去五根分五初拣眼根二拣鼻根三拣舌根四拣身根五拣意根。

　　○初拣眼根。

　　见性虽洞然明前不明后(拣过)四维[虧-隹+豆]一半(牒过)云何获圆通(拣去)。

　　此拣去眼根也阿那律陀因修乐见照明三昧旋见循元此因劣门而入者今依劣拣之初句纵其顺于觉性不得谓逆门故云见性虽洞然次句拣之谓虽洞然不逆却劣故云明前不明后三句牒上明前不明后之过故云四维[虧-隹+豆]一半四维即四隅谓眼见前方全明前二隅亦明后方全暗后二隅亦暗故云[虧-隹+豆]一半此以前后对说云一半若以左右傍观则三分中止缺一分末句以不圆拣去。

　　○二拣鼻根。

　　鼻息出入通现前无交气(拣过)支离非涉入(牒过)云何获圆通(拣去)。

　　此拣去鼻根也周利槃陀调出入息返息循空印成无学此亦因劣门而入者今依劣拣之正脉谓鼻之功德出息入息及与中间初句纵鼻根具出息纳香入息闻香二分功德次句拣之谓此鼻息虽出入能通而无交气即缺中间一分功德交气即中间也是三分中缺一分故在劣拣三句牒上无交气之过攴离不附合非涉入不融和总无交气之义以不合不和即不圆融涉入末句依不圆拣去。

　　○三拣舌根。

　　舌非入无端因味生觉了(拣过)味亡了无有(牒过)云何获圆通(拣去)。

　　此拣去舌根也憍梵䟦提观味之知非体非物还味旋知成无学果是亦从劣门而入者今依劣拣之初句拣舌不自有无端即无因谓非无因自有次句承上非无端以明因味而有尝味之知故云因味生觉了觉了即尝知三句又承上因味有觉牒之味亡则觉了之知同于乌有故云味亡了无有末句依不常拣去。

　　○四拣身根。

　　身与所触同各非圆觉观(拣过)涯量不冥会(牒过)云何获圆通(拣去)。

　　此拣去身根也毕陵伽婆蹉观觉觉痛觉清净心无痛痛觉纯觉遗身是亦从劣门而入者今依劣拣之初句标能触之身与所触之尘同偏次句承上同字拣过谓身与触同者同非圆观故云各非圆觉观各非者以身触二地言之三句牒上各非圆观之过故云涯量不㝠会涯是边际量是分假即能所各有分剂末句依不圆拣去。

　　○五拣意根。

　　知根杂乱思湛了终无见(拣过)想念不可脱(牒过)云何获圆通(拣去)。

　　此拣去意根也须菩提旷劫空寂空性圆明旋法归无此即优门而入者以意根具千二百功德故属优门今依乱思不脱拣之亦在劣次是优中之劣初句标知根体即恒审思量属七识一分不恒恒心故云杂乱思次句承上杂乱拣过谓知根因杂乱思方有若使乱思湛寂则知根之体同无故云湛了终无见三句承上湛了无见牒定想念决不能脱以定其过末句依不常拣去通论五根此五根俱顺觉性但以不圆不常拣之上拣去五根已竟。

　　○三拣去六识分六初拣眼识二拣耳识三拣鼻识四拣舌识五拣身识六拣意识。

　　○初拣眼识。

　　识见杂三和诘本称非相(拣过)自体先无定(牒过)云何获圆通(拣去)。

　　此拣去眼识也舍利弗旷劫以来心见清净见觉明圆得大无畏此从浅门而入者此六识非六尘之逆又次六根之劣唯虚妄浮想故以浅别前二今依浅拣之初句标眼识之体因合和有故云识见杂三和识见语倒应云见识即眼识也三和者根境并识故次句承上三和诘之识体本无自性故云诘本称非相诘于根离尘无相诘于尘离根无相诘于识自体离根尘亦无相三句牒上诘于三处无相是知识体无有定归即浮想不常末句依不常拣去。

　　○二拣耳识。

　　心闻洞十方(圆)生于大因力(拣过)初心不能入(牒过)云何获圆通(拣去)。

　　此拣去耳识也普贤用心闻能知十方众生心数分别自在此即从深门而入者六识随六根之浅深而浅深之此闻识因闻根圆故亦圆洞十方即深门今依初心拣之初句标深门之相次句拣过谓心闻虽是深门唯大因大力能入故云生于大因力因即行即具称法界行不思议力方能洞闻十方分别自在三句承上大因方生故以初心不能入牒定被机不普之过末句仍依不圆拣去即被机不圆也。

　　○三拣鼻识。

　　鼻想本权机秪令摄心住(拣过)住成心所住(牒过)云何获圆通(拣去)。

　　此拣去鼻识也孙陀罗观鼻端白息久发明明圆灭漏此亦从浅门而入者鼻想其门浮浅权为摄心其行浮浅今依浅拣之初句双标行门正脉谓鼻想者于鼻端作观白之想本权机者本为对治而权假设想非鼻识本有次句出上权机之意为摄散心三句依上住字牒定不圆之过以有所住则不遍一切末句依不圆拣去。

　　○四拣舌识。

　　说法弄音文开悟先成者(拣过)名句非无漏(牒过)云何获圆通(拣去)。

　　此拣去舌识也富楼[邱-丘+(丹-、+一)]说法无上降伏魔冤消灭诸漏此亦从深门而入者以宣说苦空深达实相成就世出世间甚深智慧故属深门今依名句拣之初句标说法假于音声文字此句有褒有贬说法固是无碍辩才音文属于有为生灭音即名文即句次句明上说法深智非初心能入能成此说法辩才实开悟先已成就智慧善根者故云开悟先成者有此深智佛复教之故能助佛转轮此𢃄拣非初心方便三句以上音文属有漏法牒定其过末句依不常拣去。

　　○五拣身识。

　　持犯但束身非身无所束(拣过)元非遍一切(牒过)云何获圆通(拣去)。

　　此拣去身识也优波离持戒清净身心寂灭成无学果此亦从浅门而入者今依浅拣之初句标持犯功过唯依身识建立故云但束身此言身即身识次句承上但束身拣其无身则无持犯之相以成上持犯决定但束身而已三句以束身不能身界周遍牒过此中二句三句总是上但束身三字末句依不圆拣去。

　　○六拣意识。

　　神通本𪧐因何关法分别(拣过)念缘非离物(牒过)云何获圆通(拣去)。

　　此拣去意识也目犍连旋湛意识神通发明自在无畏此亦从深门而入者以意根周遍密容十方三世意识亦如之今依缘物拣之亦在劣次初句标神通本𪧐习所成次句承本𪧐因以别非意识此二句有互成之义以本𪧐因即不关意识以不关意识即本𪧐因其正意要明神通不关意识事法分别即意识谓法尘分别识三句牒过谓既是法分别即不离法尘之物离物即无分别性故云念缘不离物念即意识缘即分别物即法尘末句依不常拣之通论六识此识比尘有觉匹根浮动故以浅别之但耳舌意三识随根深以深判之耳根梦想能闻其识亦不可谓无常故以不被初机拣之舌意二识虽深以所说名句所缘诸物俱系生灭因以不常拣之问前以破此六处识心是缘尘影子不可依之错乱修习今此六圣何亦依之得成圣果耶曰此虽从六识而入乃借门而入堂奥由相而入真性非认门为堂认相为性此中修习或降伏此识或转识为智皆在作用一边非认之为不生灭性如外此识心则不见圣性无不通又不见圆自在慧之妙正脉曰通观拣识之文多明六圣所证各皆别有资藉非真由彼识心能至圆通也上拣去六识已竟。

　　○四拣去七大分七初拣地大二拣水大三拣火大四拣风大五拣空大六拣识大七拣见大。

　　○初拣地大。

　　若以地性观坚碍非通达(拣过)有为非圣性(牒过)云何获圆通(拣去)。

　　此拣去地大也持地平地发明尘销智圆成无上道此从逆门而入者今依逆拣之初句标观地性此观字并下五观字皆前佛命文殊汝今观此之观次句拣所观地性之过非通三句牒平地之行属有为生灭与不生灭性相返故曰有为非圣性如依地性过在非通因前色尘已拣不通故此牒有为之行以结过末句依不常拣去。

　　○二拣水大。

　　若以水性观想念非真实(拣过)如如非觉观(牒过)云何获圆通(拣去)。

　　此拣去水大也月光观诸水性一味流通得无生忍此亦因逆门而入者今依逆拣之初句如前次句不观水性拣观行谓初观身中水性无夺渐周法界一味流通皆是观行之力想念变现故见水满一室及周法界非世界实则成水故云想念非真实三句牒上想念之过谓想念属生灭不顺如如不动之性故云如如非觉观末句依不常拣去。

　　○三拣火大。

　　若以火性观厌有非真离(拣过)非初心方便(牒过)云何获圆通(拣去)。

　　此拣去火大也乌刍瑟摩观淫欲火成智慧火登无上觉此亦从逆门而入者今依行拣之上二句拣过谓观身心暖触者是厌淫业成猛火聚故曰厌有既厌业火而生远离心非真离谓不畏火则不厌离如悟淫行不净是幻是生灭或悟即不生灭方是真离三句约行非常修习以结过故云非初心方便前心闻非初心是太深此厌有非初心是太浅谓此一行最浮浅非有行者所重又最偏局行人未必皆犯此病是乃一期即事之方便非常轨也末句依不常拣去即教行不常。

　　○四拣风大。

　　若以风性观动寂非无对(拣过)对非无上觉(牒过)云何获圆通(拣去)。

　　此拣去风大也琉璃光观察风性来去无依悟菩提心此亦从逆门而入者今依逆拣之上二句拣风性动静对待不常三句牒定对待逆觉末句依不常拣去。

　　○五拣空大。

　　若以空性观昏钝先非觉(拣过)无觉异菩提(牒过)云何获圆通(拣过)。

　　此拣去空大也虚空藏观察虚空无二无边得无生忍此亦从逆门而入者今依逆拣之前诸门或不圆不通不常拣之此空大似圆似通似常因以不觉逆于真觉拣去。

　　○六拣识大。

　　若以识性观观识非常住(拣过)存心乃虚妄(牒过)云何获圆通(拣去)。

　　此拣去识大也弥勒菩萨谛观唯识识性圆明入圆成实此从深门而入者以唯心识三昧能含吐十方世出世间依正等法此识总归八识有云藏识如海是也今依生灭拣过故云观识非常住前云陀那微细识习气成瀑流是也三句依非常住牒定存心即唯识虚妄即生灭而八识体虽深广尚有微细生灭故云存心乃虚妄问经云藏识海常住云何此言非常住曰彼对前七波浪观八识似湛故言常住此对真如不生灭性观八识故非常住又彼依性言此依相言末句依不常拣去。

　　○七拣见大。

　　诸行是无常念性元生灭(拣过)因果今殊感(牒过)云何获圆通(拣去)。

　　此拣去根大也大[執/力]至都摄六根净念相继入无生忍此从顺门而入者以六知根俱顺觉性今依念性生灭拣之初句标六根皆属行阴迁流运转故云是无常如行阴若𥁞六根虚净无复驰役此标六根体次句拣六根用念性即六根之用如念佛虽是净念相继亦是生灭行故云元生灭此生灭与无常变文耳三句以生灭因不能获不生灭果牒定末句依不常拣去通观二十四圣其所证如来藏性皆同前云归源性无二是也观其所入之门不无差别前云方便有多门是也此差别诸门有相差别即根尘识七大有性差别即优劣深浅逆顺迟速观六尘无知非觉即逆门五根虽觉或非圆通常即劣门六识虚妄分别即浅门此从多分言之其实根尘识三逆即浅劣劣即逆浅三事皆具其中或有优有深有顺者于圆通常不备亦拣之七大总相亦同此观大不出四义不圆不通不常不觉正脉曰二十四圣原其入门略有四缘所以当拣一者不对方宜二者不便初心三者别有资藉四者非常修学返显耳根对方宜便初心不劳资藉通常可修上拣去诸门已竟。

　　○二选取耳门分二初标指耳门二显胜劝修。

　　○初标指耳门。

　　我今白世尊(先启后白)佛出娑婆界(佛出之处)此方真教体清净在音闻(随处立教)欲取三摩提实以闻中入(随教入理)。

　　此正直标出耳门是圆通本根也前云圣性无不通逆顺皆方便盖十八界门门都是教体但随宜而入故十方佛土随方设教不同总不出十八界等即支那一国之中亦有从别门而入者有见桃花而悟心有闻竹声而见性或嗅梅香或咬菜味若一[跍-十+水]以豁然若返思而顿了此乃震旦门门教体之实证但我释迦文佛出此娑婆世界此界众生耳根偏利人情物理唯声能诠表是佛托音声而为教体又无闻则无声声由闻显理由声诠是音与闻和合而为教体故曰此方真教体清净在音闻是随此方音胜闻利合为教体又音是相教是生灭法闻是性教是不生灭性即音所诠之理乃能闻之性是则教体备在于闻不在于音当舍音从闻得教之本体故云欲取三摩提实以闻中入不劳觉观思惟即能顿悟顿证此一部楞严经所诠者一心三观入此三观者在最初方便方便虽多妙在圆通本根具圆通者唯此耳根一门是则实以闻中入一句诚一经之关键众妙之枢机从五卷至此重重叠叠发挥圆通之妙未曾决破是何根此句方的的指出唯妙耳门以发前后之案正脉曰此科显其正对方宜番前不对方宜也盖诸教体如来必随一方机宜而立若教不投机化应不胜又常途惟取音声为教似不兼闻而不知离闻根则音声泯然无托教体奚得而存耶末二句言教体既在音闻而欲入正定者岂可舍教体而别取哉故应惟从耳根闻性而入良以声教但为弄引闻性实为妙心故领悟虽双托音闻而修定但宜取其闻性　故曰实以闻中入。

　　○二显胜劝修分二初显示耳门之胜二劝依耳门而修。

　　○初显示耳门之胜分二初显能修耳门人胜二显所修耳门法胜。

　　○初显能修耳门人胜分二初显自利胜二显利他胜。

　　○初显自利胜。

　　离苦得解脱(自利)良哉观世音(指人)。

　　此显能证圆通之人先自利超胜一切也正脉曰离苦者离分假变易二种生死苦也即解结中人法俱空之力得解脱者得离系自在二种解脱乐也然离系即忽然超越世出世间自在即十方圆明获二殊胜此虽自利已备利他体用良善也良哉者赞其善能究竟自利离苦解脱亦赞善得圆通妙门独超诸门也。

　　○二显利他胜。

　　于恒沙劫中(𥪡穷三际)入微尘佛国(横遍十方)得大自在力无畏施众生(难思妙行)妙音观世音梵音海潮音(称行妙名)救世悉安宁(世间乐)出世获常住(出世间乐)。

　　此承上良哉观世音一句是能证圆通之人此显彼圆通妙行能饶益一切即利他行也此中初二句标劫海尘刹显下妙行历劫海无尽遍尘刹无穷入劫海显妙行真常入刹海显妙行真圆真通遍入无碍即通次二句正显圆通妙行总赞四不思议妙德以四不思议中明言救护众生得大自在又明言其形其咒能以无畏施诸众生亦摄悲慈二益得大自在力摄慈力三十二应现身说法亦是无作妙力自在成就无畏施众生摄悲仰十四无畏福备众生妙音观世音二句赞上大自在施无畏之名是有是妙行必有是妙名此四名亦因四德而称妙音者即初获妙妙闻心能现众多妙容能说无边秘密神咒以现容说咒不可思议故称妙音观音者即闻思脱出六尘能以无畏施诸众生此即观其音声即得解脱故称观音梵音者即修习圆通清净本根过化无着净德感人故称梵音海潮音者即我得佛心证于究竟供佛及众圆应不失故称海潮音此四音亦摄慈力悲仰二行妙音梵音摄慈力谓现身说法无碍无染故也观音海潮音摄悲仰谓寻声救苦随求随应故也问按经文二殊胜在前四不思议在后如得大自在力二句当以殊胜摄不思议何以不思议摄二殊胜耶曰后四德名不思议者以妙绝言思超过二种殊胜不然何更别出耶又前二殊胜是从空入假后四德是从二入中其优劣明矣以优摄劣其理自然以劣摄优无有是处末二句总上沙劫尘刹妙行妙名所为之事普利世出世间上句利世间㧞苦与乐下句利出世间超凡入圣温陵曰以说法无滞为妙音寻声救苦为观音音性无着为梵音应不失时为潮音上显能修耳门人胜已竟。

　　○二显所修耳门法胜分三初显圆胜二显通胜三显常胜。

　　○初显圆胜。

　　我今启如来如观音所说譬如人静居十方俱击鼓十处一时闻此则圆真实。

　　此显观音所修耳根妙门具圆真实超胜一切不圆之根也初句启白于佛次句白述观音之言譬如下四句正所述辞义譬如人静居者借取无事扰心之时以清闻次句明多鼓之声一齐俱到三句明闻无前后以见闻性圆照四句结明真实能圆。

　　○二显通胜。

　　目非观障外(离中不通)口鼻亦复然身以合方知(合自不通)心念纷无绪(缘念不通)隔垣𦗟音向(障碍能通)遐迩俱可闻(远近能通)五根所不齐(以劣𩔰胜)是则通真实(结明真通)。

　　此显耳根具真实通性以超胜余根也初四句借五根非通以显耳根能通次四句显耳根能通以胜余五根非通目非观障外者即隔窗𥿄不见外物隔皮肤不见脏腑此最近最薄尚成隔碍况远厚岂能通乎口鼻身三合而方知离于尺寸即不觉岂能通远通碍乎心念虽远近隔碍能通但照此不能照彼照远不能照近以念纷有碍亦非通隔垣𦗟音向者番目非观障外遐迩俱闻者番合知不遐心念遐迩不能齐通五根不齐者总结五根非通以显耳根能通之妙不齐即不及。

　　○三显常胜。

　　音声性动静闻中为有无(闻动为有闻静为无)无声号无闻非实闻无性(声自有无闻非有无)声无既无灭声有亦非生(发明上非实闻无性之义)生灭二元离(牒上二句以𩔰性常)是则常真实(结明真常)纵令在梦想不为不思无(此明[穴/(ㄐ*未)]时常在)觉观出思惟身心不能及(此结五根不常以𩔰耳根真常)。

　　此显耳根自性真常诸根不及也初四句借音声动静显闻性非有无次四句以声自有无显闻性非生灭末四句借五根窹𥧌不常结显闻性独妙真常音声性动静二句是泛论无声号无闻二句𦂳要谓无声号无闻者此是俗见亦是倒见声静只可言无声不可谓无闻故曰非实闻无性下二句顶此一句谓声无闻性不无是闻性不随声无而灭故曰声无既无灭下句又顶此一句谓声无既不随灭声有亦不随生故云声有亦非生此闻性既不随声之有无生灭是本来无生灭故云生灭二元离此对境显常纵令即设使也谓此闻性不独窹时常存设使𥧌时在梦想中亦不曾无不思即𥧌时意识不行诸根皆昏独耳根常明故于梦中犹闻砧杵声别为鼓响以此窹𥧌恒存证其常性五根皆不能及故云觉观出思惟身心不能及觉观是闻性体用思惟即明了意识身属外四根心属内意根此对根显常正脉曰闻性窹𥧌恒一不假思惟出思惟外也所以前拣月光如如非觉观者正为彼是思惟觉观非此出思惟之觉观又色香味不能通于梦中触虽能通离亦不能至于意之缘法又已忘尽是则五根皆不能接梦外之五尘而有觉惟独耳根能觉梦外之声所以声尘得通梦中一呼便觉超彼身心皆不及也上显示耳门之胜已竟。

　　○二劝依耳门而修分二初明必修之缘二兴真修之劝。

　　○初明必修之缘。

　　今此娑婆国声论得宣明众生迷本闻循声故流转阿难纵强记不免落邪思岂非随所沦(牒上循声迷闻之实)旋流获无妄(缘失返闻而修为得)。

　　此明必依耳门而修之缘也缘此迷闻循声逐声流转故应返闻循性乃得真常也今此娑婆国二句明循声流转之缘因此方以音声为教体故曰声论得宣明宣明即声教文句显著昭明众生又逐文句精明返迷本闻循诸名言念念生灭是此声论宣明为循声流转之缘众生迷本闻四句明必修之缘谓众生不能即声论以悟闻性多迷本闻循声流转是不可不返流循性而修如不返闻而修其流转等苦终无底止众生迷本闻一句接上句缘声论宣明故迷本闻又缘迷闻故循声流转阿难纵强记二句指证流转之实谓不但泛常众生迷闻循声即出世间学者如阿难强记多闻亦不免循声流转故云不免落邪思邪思者即循名言分别戏论遂不免误堕之失故曰岂非随所沦旋流获无妄者承岂非随所沦一句谓如阿难强记尚落邪思若此故应离声旋闻始获无妄无妄即真常正脉谓此方众生多循声迷闻故应都从闻循性是则耳门能被一切机更切于初心以番前诸门有不被初心者。

　　○二兴真修之劝分二初召示观名二劝修观行。

　　○初召示观名。

　　阿难汝谛𦗟(召令专意)我承佛威神(遵佛威神𩔰大法不易说)宣说金刚王(即前金刚王宝觉)如幻不思议(即前如幻三摩提)佛母真三昧(即前是名妙莲华是佛知见故)。

　　此召示观名以冠下妙行皆是般若法华不思议三昧也又金刚王即前生灭灭已寂灭现前即空一切法不思议即前又能善获四不思议无作妙德即无上菩提佛母即前二种殊胜能集无上菩提故云佛母此为傍释如究竟则若空若假若中皆是金刚不思议佛母此三名总一首楞严大定。

　　○二劝修观行分三初警知畜闻成过二䇿发缘过应修三详示应修妙行。

　　○初警知畜闻成过。

　　汝闻微尘佛一切秘密门欲漏不先除畜闻成过误。

　　此明指阿难一向多闻未全道力误堕淫室警知现在将来徒事多闻不除欲漏者可谓深戒也正脉曰将以激其返闻先出其不返闻之大错也上二句显其极为多闻盖无数生中受持诸佛深法欲漏不先除者盖惟务多闻不修无漏胜业故欲漏深重种习未尽其余诸漏未尽可知畜闻成过误者言徒积多闻殊不得力而竟成堕淫之过误。

　　○二䇿𤼵缘过应修。

　　将闻持佛佛何不自闻闻。

　　此䇿发阿难大众缘上畜闻成过应返闻真修也将闻即闻根佛佛即上微尘佛之法藏自闻闻者上闻亦是闻根下闻即闻性意谓将闻根记持诸佛法藏即不得力何不返闻根闻自闻性则一切过误所不能至可不妙耶又前四句畜闻不如除欲漏所重在戒后二句持佛不如闻闻所重在定下闻非自然生因声有名字二句即属妙慧此三无漏学是为妙行。

　　○三详示应修妙行分二初明所修法次二明能修人位。

　　○初明所修法次分三初法示二喻显三合明。

　　○初法示分三初示妙解二示妙行三示妙证。

　　○初示妙解。

　　闻非自然生因声有名字。

　　此将示旋闻脱声先示闻声无性即妙解也上句明本自无生下句明从缘而有二句皆互明闻声无自性必先示者如闻有自性则不能旋而归无声若有性则不能脱而成寂是须先解其无性然后依解起行方能旋脱此解即从闻思修之思慧。

　　○二示妙行分二初解根身二超器界。

　　○初解根身。

　　旋闻(入流)与声脱(亡所)能脱欲谁名(即闻所闻尽)一根既返源(牒上闻根一复)六脱成解脱(六根同源亦脱)。

　　此妙行但从闻根一门而解则六根俱脱也此六根俱脱即内脱根身亦番前众生世界生缠縳故之案即前云一门深入彼六知根一时清净是也正脉曰一解六脱者谓根相虽六性体为一本以一性而顿结六根所谓一结一切结也故解一根性净而余根依性齐脱所谓一解一切解也譬如片锦六花花虽各别而底线相连故折一花而余花皆坏花喻六根底线喻性其意可知此横喻六根同一成坏又一根返源妙行至简六根齐脱妙行至要。

　　○二超器界。

　　见闻如幻翳三界若空华(见闻是三界根幻翳是空华本)闻复翳根除(言闻已该六根此句即根本不生)尘销觉圆净(言尘即该三界此句即枝末乌有)。

　　此承上见闻内根既解则外器三界之相亦顿空也未有无根本而有枝末是则六根之幻翳既复三界之空华顿消矣上二句明尘依根有下二句明根尽尘亡此中虽根尘对言正意在空尘但借根以破尘相之因此亦番前于器世间不能超越之案觉圆净者觉即性觉真空圆净即遍净根尘一切幻相正脉谓由是情尘既寂之后本觉之体圆满清净所谓迥脱根尘灵光独耀矣此根身一解世界随消其功行至易而甚速矣此妙行即前从闻思修之修是也上示妙行已竟。

　　○三示妙证。

　　净极(即前生灭灭已寂灭现前)光通达(即前十方圆明获二殊胜)寂照含虚空(即前成一圆融清净宝觉)却来观世间犹如梦中事(此二句结上三观之相皆如幻梦事)摩登伽在梦谁能留汝形(此二句证前旋流获无妄以证阿难畜闻成过误)。

　　此示妙证三谛之极致也净极者前云觉净但净根尘此云净极并觉空俱灭是世出世法尽净无余此即真谛亦是空观乃金刚王宝觉是也光通达者即三十二应十四无畏沙劫尘刹通达无碍是佛知见此即俗谛亦是假观乃佛母真三昧是也寂照者即真俗不二有无俱超应前觉海性澄圆圆澄觉元妙此二字即大觉心海含虚空者应前空生大觉中如海一沤发等义即大觉心海包一空沤起灭无从此即第一义谛亦是中观乃如幻不思议是也却来观世间二句承上寂照心体包于空外是从世间超去至于出世间外却从出世间外回来观心内虚空空内世间等相皆是幻化不实若有若无全一梦事此以真证妄摩登伽在梦二句是以妄证错谓摩登伽幻术皆空中梦事岂能加于空外之心哉阿难不觉其幻妄返被所迷者是积劫多闻之错不务返闻真修故也此妙证即从闻思修入三摩地之入字是也此净极光通达寂照含虚空总是首楞严大定却来观世间等即大定中如幻境相正脉谓以含空寂照观察世间是皆如幻了无𦊱碍甚言超越世界得大自在无复拘滞矣问此大科名妙行何解行证俱备耶曰解是行因证是行果是借因果显行故以行科之上法示已竟。

　　○二喻显。

　　如世巧幻师幻作诸男女(喻亦幻妄而有根尘)虽见诸根动(喻六根各有取境之用)要以一机抽(喻一精明体能起六用)息机归寂然(喻从一根息精明之机寂然不动)诸幻成无性(喻根成圆净)。

　　此因前梦喻未详复以幻师喻之以显一机既息六根齐脱也此喻正形容如幻不思议之幻以幻故空以幻故有以幻故有而不有空而不空即因缘所生法我说即是空亦名为假名亦名中道义是也是则三观不出如幻二字尽矣正观曰幻师以幻术幻作男女喻如来藏随无明缘而为众生一机喻阿黎耶识即一精明也机依幻师而动喻阿黎耶识依如来藏而转一机若动诸幻皆作一机若息诸幻皆𥨊喻一精流逸六用妄生一精常寂六用皆息矣正脉曰详法说既有情器双超之旨则喻中亦应具之归寂然者即男女诸根不动喻根身也诸幻成无性即所依幻处亦无喻器界也或归寂然但说精明诸幻兼于情器亦可。

　　○三合明。

　　六根亦如是(合辞)元依一精明(合上要以一机抽)分成六合合(合上虽见诸根动)一处成休复六用皆不成(合上息机归寂然即一根返源六根解脱)尘垢应念消(合上诸幻成无性)成圆明净妙(并上句合明前尘消觉圆净)。

　　此以法合喻明上根身器界始终如幻有无境相如此也依一精明者究六根之体元是一精明即阿黎耶识亲依如来藏精细本明故曰精明六和合者即阿黎耶识之用分一精明体而成六根之用因与六尘和合而有故曰六和合以六根用别体一故一根休复归体体寂而六根之用皆寂然不起故曰一处成休复六用皆不成尘垢应念消者以尘依根立故根不成而尘界垢染应念顿消或尘指六尘垢指六识亦可以前云想相为尘识情为垢是也成圆明净妙者以根尘顿消不隔曰圆根尘不蔽曰圆明根尘不染曰净根尘不碍曰妙即前云今汝诸根若圆㧞已如是浮尘及器世间如汤消雪应念化成无上知觉是也上明所修法次已竟。

　　○二明能修人位。

　　余尘尚诸学(有学菩萨地位)明极即如来(无学如来地位)。

　　此分上尘垢应念消成圆明净妙二句之义以别能修之人有深浅之位也余尘尚诸学分上尘垢应念消之消字消即断也言余尘亦兼余垢即烦恼故此分所断烦恼有余未尽尚居学地余尘者或尽根而余尘或尽根尘而余觉智或尽觉智而余空理能蔽真心皆余尘也尚诸学地从十信已去至等觉未至妙觉皆是学地以尘尽无余即如来地明极者分上成圆明净妙之明字此即所证真如性明此明未极即是余尘在诸学地此明已极即是尘尽果地故曰即如来自如观音所说至此是显胜劝修从佛出娑婆界至此选取耳门一科已竟。

　　○三指授当机。

　　大众及阿难旋汝倒闻机(旋流脱声)反闻闻自性(入流闻性)性成无上道(即上成圆明净妙)圆通实如是(指上耳门胜妙行相)。

　　此承上选取耳门具真实圆通胜妙殊伦指授大众阿难是谓面授亲领也初句召知下三句授与末句指实倒闻机者谓闻根循声流转迷己为物实为颠倒故云倒闻机是背觉合尘为倒闻背尘合觉曰反闻今旋之而反即不倒也自性即不生灭性是因地心依此心建立菩提𣵀槃七常住果是则因果唯是一心故曰性成无上道此性即上自性之性上属因地心此属果地觉此依妙行因果以授耳闻之妙末句指上三种真实及解行证微妙境相谓圆通微妙实在此耳根一门余无有二也。

　　○四引证结成。

　　此是微尘佛一路𣵀槃门(此引多佛即十方佛)过去诸如来斯门已成就(诸佛已证故云过去)现在诸菩萨今各入圆明(菩萨正修故云现在)未来修学人当依如是法(劝学人当修故云未来)我亦从中证非唯观世音(文殊自证)。

　　此引诸佛菩萨及文殊自己都从耳门入道以证现在未来修学人当依耳门而入决无有误也初二句微尘佛照下三世即当十方下六句三世义意斟[甚*勺]佛不得言今入当依故云已成就菩萨说不得已成当依故云今各入学人固不得谓已成或可谓今入以标未来故云当依文殊以己类人故云亦从此中曰一路曰斯门曰圆明曰如是法曰中皆指耳门此选圆通一科初拣去诸门次选取耳门既选定耳门复指授当机既指授已又引诸圣作证明方结成选择一案正脉曰我亦从中证者盖自不修而惟劝人修人或不从身先入而率人同入人皆乐与故文殊明己亦从耳根修证所以启人之必信从也上依次第拣选一大科已竟。

　　○三报佛命请加分二初复佛命二请加被。

　　○初复佛命分二初复谁当其根之命二复实无差别之命。

　　○初复谁当其根之命。

　　诚如佛世尊询我诸方便(即前命云汝今观此二十五圣各说最初方便谁当阿难之根)以救诸末劫(即前云兼我灭后此界众生)求出世间人(即前云入菩萨乘之人)成就𣵀槃心(即前云求无上道)观世音为最(即前云离苦得解脱良哉观世音及救世悉安宁出世获常住以复当根之命)。

　　此独报耳门具圆通常能当此方之机也佛问谁当此复耳最故也初二句遵佛所命诚如是钦承之义次三句述命之㫖末句报耳门独契佛旨故云为最最字具三种真实四种优胜。

　　○二复实无差别之命。

　　自余诸方便皆是佛威神即事舍尘劳非是常修学浅深同说法。

　　此报二十四圣所修方便不当圆通之选以复彼等修行实无优劣前后差别之问也佛问实无优劣前后此复浅深同说是所说圆通虽同所修不无浅深差别以余皆非常修学返显耳门是常修学故正观曰非是常修学等者如触水销尘触刺入觉等皆即其所遇之事偶尔心空顿舍尘劳或佛力所加令得成就非是从因至果始终常修之式也若耳根闻性人皆现具但能入流返寂则结可除性可证始于发心终于佛果观察趋入不离一真如来藏性也言浅深同说者若尘性之观不净继道之修数息唯小乘浅行耳药王之观诸味普贤之修心闻唯大乘深行也唯浅则大行不造唯深则初心莫能今于闻中入流返寂则凡夫能入佛果可期六解则粗垢先除一亡则无明究尽同浅同深者其唯耳根圆通欤上复佛命已竟。

　　○二请加被。

　　顶礼如来藏无漏不思议(此顶礼自心三宝)愿加被未来于此门无惑方便易成就(信悟无惑修证易就)。

　　此承前既复佛命复请求加被也文殊初选乘佛威神加被自己不误选也既选定矣复请三宝加被一切不惑易悟易入也初句总标心源次句赞德此如来藏性有大智慧光明义即佛宝有大寂灭义即法宝有不断不常义即僧宝故云无漏不思议未来者难遇难信之时故请加被加被此门者[且/八]圆通妙性故上报佛命请加已竟。

　　○四白自心真实。

　　堪以教阿难及未劫沉沦(圣凡同修浅深均入)但依此根修圆通超余者真实心如是。

　　此毕选圆通之命陈白自心真实无妄抑扬也堪以二字承上此门而来谓此耳根妙门堪以教阿难及末劫众生是则不论大力初心浅深同入但依此根者承上堪教阿难末劫常可修学故但当依此不须别求圆通超余者又出上但依此根之义谓此根圆通胜妙超越诸门故但依于此余门都不能及末句指上四句皆出真实心而文殊自白真实者欲上下信其所选上世尊密授最初方便一大科已竟。

　　○三阿难大众领悟获益分四初身心了然二获法眼净三成阿罗汉四发菩提心。

　　○初身心了然。

　　于是阿难及诸大众身心了然得大开示(标悟)观佛菩提及大𣵀槃犹如有人因事远游未得归还明了其家所归道路(释明)。

　　此阿难及同行大众得闻耳门胜妙了然开悟成佛始终了无余义也身心了然者根识俱融晓然无碍也得大开示者自诸圣之自陈诸佛之瑞证文殊之决择此非一人一语可尽故曰大开示观佛下释明上了然二字谓明了归趋菩提𣵀槃之门路此中了然观字明了皆开悟之智观佛菩提二句是法犹如下是喻人喻一精明因事远游喻因六尘牵引分为六根远游四生未得归还喻为生死所系此喻迷明了下喻悟其家喻如来藏即菩提𣵀槃也道路喻耳门方便。

　　○二获法眼净。

　　普会大众天龙八部有学二乘及诸一切新发心菩萨(标类)其数凡有十恒河沙(标𢾗)皆得本心(证理)远尘离垢(断惑)获法眼净(证智)。

　　此叙普会大众获益也天龙下明上大众有人天有小乘有大乘三类数有十恒河沙此标能证人类数之多皆得下是所证法正脉曰此得本心与三卷末获本妙心同一心相但彼悟得此证得也良以圆人初后二心不别故初住即证得本觉真心矣尘垢即四卷末想相为尘识情为垢二俱远离觉所觉空则尘远空所空灭则垢离得法眼净者资中曰庄严论解法眼净初地见道依圆教即十住初心盖生灭灭已寂灭现前方是法眼净此位是证彻圆通因地心成果地初步四卷末云则汝法眼应时清明是也。

　　○三成阿罗汉。

　　性比丘尼闻说偈已成阿罗汉。

　　此叙摩登伽所证也前四卷中佛言摩登伽心淫火顿歇成阿那含故此闻偈即臻四果正脉曰阿罗汉即圆之七信借小圣名称大凡位问安知非小答若闻圆乘而证小果譬如食纯甘而得苦味无斯理也纵有小种先以取证以今法力不成定性增慢之流断我伏法何非菩萨按圆通即此根初解先得人空而文齐于闻所闻尽在会同证斯位应多但举登伽者以登伽淫女最劣举劣况胜多证可知。

　　○四发菩提心。

　　无量众生皆发无等等阿耨多罗三藐三菩提心。

　　此叙发心之众也正观曰智无与等悲与物等名无等等即二殊胜四不思议圆通妙德也阿耨至菩提此云无上正等正觉发心仰求名菩提心吴兴曰按天台释法华分别功德品发菩提心初入十信故仁王般若云十善菩萨发大心长别三界苦轮海正脉曰㨿此位在初信已发直深大悲之三心按圆通当至动静不生是也从四卷中二决定义起至此究竟入观方便一大科已竟。

　　○二究竟摄心方便分二初阿难陈请二世尊宣示。

　　○初阿难陈请分二初经家叙辞二阿难请辞。

　　○初经家叙辞。

　　阿难整衣服(将礼装仪)于大众中合掌顶礼(将请先礼)心迹圆明(身心了然)悲欣交集(感悟交状)欲益未来诸众生故(叙请之心)稽首白佛。

　　此经家叙阿难陈请之心迹也正脉曰心谓本有真心迹谓修证事迹不达本有之心则积行𦢊腮徒劳无益不达修证之事则尘埋宝藏莫救贫穷今性修毕达故曰心迹圆明悲谓悲旷劫之双迷欣谓欣一时之圆悟由此而取证有期故感激之深切如此。

　　○二阿难请辞分二初陈请主意二正请方便。

　　○初陈请主意分二初已得自悟意二先愿利他意。

　　○初已得自悟意。

　　大悲世尊(称赞)我今已悟成佛法门(耳根圆通)是中修行(三观妙行)得无疑惑(身心了然)。

　　此阿难自叙已悟成佛妙门已满自利之意也阿难初恨多闻未全道力乃请得成菩提最初方便意在自利今已悟耳门方便又知旋流返入之要及一解六亡之妙因心果觉始终圆明成佛一案了然无疑是初求之意已满矣下所请者皆利他事也。

　　○二先愿利他意。

　　常闻如来说如是言(依佛言作证)自未得度先度人者菩萨发心自觉已圆能觉他者如来应世(此述所闻佛言)我虽未度愿度末劫一切众生(依佛所言𤼵菩萨愿)。

　　此依佛言如菩萨发心度生是发请之意也此正意在我虽未度三句问菩萨自未度先度人如来自已觉而觉他分位何殊曰此明菩萨与如来皆以利生为事菩萨在因地故言自未得度如来是果位故言自觉已圆是未度已圆分别因地果地虽别利生之心皆同非言先后有别但菩萨是因行望期自果如来是果行复种他因上陈请主意已竟。

　　○二正请方便。

　　世尊此诸众生去佛渐远(末法之时)邪师说法如恒河沙(末法之害)欲摄其心入三摩地(摄散乱心入正定聚)云何令其安立道场(多摄身亦摄心)远诸魔事(要摄心亦摄身)于菩提心得无退屈(一入字)。

　　此正为末法众生请摄心方便也此诸众生下明请方便之因因去佛远邪师众故欲摄其心下正请方便之要故云云何令其安立道场意在远邪护正此邪师即下诸魔鬼神群邪是也说法即赞叹淫欲言食肉得道恐人失心之法正脉曰此请欲佛说与定式邪说不得乱真也魔事扰动定心不成修正觉心必至退屈故求远魔也上阿难陈请已竟。

　　○二世尊宣示分二初赞许诫𦗟二究竟宣示。

　　○初赞许诫𦗟。

　　尔时世尊于大众中称赞阿难善哉善哉(赞辞)如汝所问安立道场救护众生末劫沉溺(赞意)汝今谛𦗟当为汝说阿难大众唯然奉教。

　　此赞阿难请意善故诫谛𦗟许为宣示也正脉曰善哉有二意一善发利他心得菩萨正行二善其请道场意得利他法要。

　　○二究竟宣示分三初正示摄心要行二详示立坛[車*丸]则三宣示神咒章句。

　　○初正示摄心要行分二初明摄心行二明摄心果。

　　○初明摄心行分六初明持戒摄心二明持咒摄心三明依师摄心四明安居摄心五明发愿摄心六明克期摄心。

　　○初明持戒摄心分二初总示三学为修行之要二别明戒学为修行之要。

　　○初总示三学为修行之要。

　　佛告阿难汝常闻我毗奈耶中宣说修行三决定义所谓摄心为戒因戒生定因定发慧是则名为三无漏学。

　　此欲示持戒摄心先总示三学以类戒学同是无漏决定之义也佛告下总标义数所谓下别列名次决定义者欲成菩提决定要戒决定要定决定要慧此三行缺一即漏落生死故云决定义温陵曰三藏之中毗奈耶律藏也此大小乘戒通称小乘禀法为戒粗治其末大乘摄心为戒细绝其本法戒则无犯而已心戒则无思犯也夫能摄心则定由是生慧由是发三者圆明则诸漏永尽故名三无漏学下示四重则十戒之初淫杀盗妄四波罗夷为根本重罪所谓其心不淫其心不杀等者皆使无思犯也摄持[車*丸]则莫尚乎此正脉曰此摄心之行仍是耳根圆通但为业习深重者特加持律道场持咒等事妨护不至于退屈流入群邪也至于阿难初果已能不入色声等六尘但加返闻而已亡尘不劳费力况初果已上者耶故知斯行特为尘劳素重不待声引而自发淫等四念者加此持戒等行以为返闻之前助缘方便耳。

　　○二别明戒学为修行之本分三初总征戒名二别释戒相三结明戒德。

　　○初总征戒名。

　　阿难云何摄心我名为戒。

　　此蹑前摄心为戒一句征起摄心名戒之义也下明四根本重罪释明此义。

　　○二别释戒相分四初制淫戒相二制杀戒相三制盗戒相四制妄戒相。

　　○初制淫戒相分三初发明持犯之相二宣明决定之义三结明邪正之说。

　　○初发明持犯之相分二初明摄心之相二明纵心之相。

　　○初明摄心之相。

　　若诸世界六道众生其心不淫(摄心行)则不随其生死相续(摄心相)。

　　此标依戒摄持淫心能远魔事不落生死也其心不淫断生死因生死不续断淫心果正脉曰其心不淫则是于诸淫欲非但不动身口亦不生一念思想之心方为不犯方与摄心为戒相应余三仿此温陵曰众生皆因淫欲而正性命故缠生死若欲爱干枯则残质不续矣。

　　○二明纵心之相分二初纵淫坏正二纵淫成邪。

　　○初纵淫坏正。

　　汝修三昧本出尘劳(标正)淫心不除(纵淫)尘不可出(坏正)。

　　此明不摄淫心能害正行故违所期也尘劳与前生死互言正脉曰三昧即耳根圆通尘劳即界内见思菩萨虽不实出三界亦须于见思自在不为生死所縳方为出尘劳矣今淫欲为尘劳上首故不除必不出也。

　　○二纵淫成邪分二初堕魔类二作魔业。

　　○初堕魔类。

　　纵有多智(有慧)禅定现前(有定)如不断淫(无戒)必落魔道(成邪)上品魔王中品魔民下品魔女(魔类)。

　　此于定慧修习中不绝欲念不唯菩提不成返堕魔道也正脉曰多智谓慧能通达演说诸法禅定谓善入住出发妙境界不断淫者于禅定时不决定舍绝淫念纵其思惟也必落魔道者以境随心召心逐境迁今所念既在欲境欲境莫胜于魔是则心逐境行安有不堕于中者哉如阴魔中行空禅者却留尘劳广化宝媛是也此盖定慧心灵触境流住方有斯堕若无定慧徒有淫习则直堕地狱安有魔宫之报乎上中下随福厚薄以为阶降耳。

　　○二作魔业。

　　彼等诸魔亦有徒众各各自谓成无上道(大妄语业)我灭度后末法之中(魔出之时)多此魔民炽胜世间广行贪淫为善知识(破律仪业)令诸众生落爱见坑失菩提路(坏善根业)。

　　此修定慧不摄淫习堕魔道复作此魔业也彼等指上王民女三等魔众多此魔民者谓王与女非全不有间或亦有但民多故王尊女劣故唯民能炽盛此中三种大业阿鼻大狱不足酬之正脉曰未证谓证未得谓得七慢中增上慢也亦是非果计果魔民者即先世𢃄淫修禅之辈来为教师智慧神通密教行淫以为佛事逓相传授故曰广行此胜行淫非止心念师徒皆当直堕阿鼻矣落爱见坑者爱即思惑见即见惑以淫爱为教思惑偏重以淫为道即大颠倒见上发明持犯之相已竟。

　　○二宣明决定之义分二初标决定之名二释决定之义。

　　○初标决定之名。

　　汝教世人修三摩地先断心淫是名如来先佛世尊第一决定清净明诲。

　　此承上发明持犯利害之相命教世人修正定者先断心淫以见戒学决定之义也汝教下命阿难传教决定之行是名下本诸佛印证决定之教温陵曰诸经戒杀居首为设化以慈悲为先此经淫戒居首为真修以离欲为本盖欲气粗浊染污妙明欲习狂迷易失正受续生死䘮真常莫甚于斯故须首戒而为第一清净明诲也观阿难起教示遭邪染而[厂@(羊*欠)]初发心先厌欲浊至于三渐次中一一首惩然后身心妙圆获大安隠十信初心由欲爱干枯而慧性圆明遂阶等妙诸世间人由心不流逸澄莹生明渐乎六天是故真修内摄必先离欲也。

　　○二释决定之义分二初返释决定不成𣵀槃二正释决定能成菩提。

　　○初返释决定不成𣵀槃分三初牒法二举喻三法合。

　　○初牒法。

　　是故阿难若不断淫修禅定者。

　　此承上修三摩地先断心淫而反牒之下以喻发明决定不成𣵀槃路也以反不成决定要断方成是以反为成正则见断欲修心是决定清净明诲也。

　　○二举喻。

　　如蒸砂石(以淫心修禅)欲其成饭(欲成菩提)经百千劫秪名𤍠砂(纵经尘劫只是淫根)何以故此非饭本(非不生灭性为因地心)沙石成故(元是淫根)。

　　此以蒸砂不能成饭喻淫心修禅决定不能成菩提也。

　　○三法合。

　　汝以淫身求佛妙果(合上如蒸砂石欲其成饭)纵得妙悟皆是淫根(合上经百千劫只名𤍠砂)根本成淫轮转三途必不能出(合上此非饭本砂石成故)如来𣵀槃何路修证(结明决定不成)。

　　此以法合上喻决明若不断淫修禅定者决定不成以淫非𣵀槃之本如砂非饭本故也正脉曰淫禅妙悟即沙之暂𤍠相耳以𢃄淫之念为根本而发妙悟故曰皆是淫根暂生魔宫恣造巨恶三途备历求出无期末二句以淫非𣵀槃之本故无修证路也。

　　○二正释决定可成菩提。

　　必使淫机身心俱断断性亦无于佛菩提斯可希冀。

　　此正释上修三摩地先断心淫如此身心俱断断性亦无斯乃决定可期菩提也此菩提与上𣵀槃互言耳正脉曰机者发动之由谓身机在心心机由念一念不生方得身心俱断断性亦无者谓断性若存终与欲对欲之缘影犹在触机即发必使机绝影灭方为真净法器可贮甘露矣上宣明决定之义已竟。

　　○三结明邪正之说。

　　如我此说名为佛说(决定明诲)不如此说即波旬说。

　　此结明上决定要淫机身心俱断断性亦无方是如来清净明诲反此即波旬说也此决定邪正之教以证末法当从佛说莫误从魔说故正脉曰凡行人遇知识凭经指诲绝淫念修圆通者即如阿难并释迦先佛亲来至心依从之凡言淫欲无碍即魔王亲来速当惊避矣上制淫戒相已竟。

　　○二制杀戒相分三初发明持犯之相二宣明决定之义三结明邪正之说。

　　○初发明持犯之相分二初明摄心之相二明纵心之相。

　　○初明摄心之相。

　　阿难又诸世界六道众生其心不杀(摄心之行)则不随其生死相续(摄心之相)。

　　此明摄心为戒中第二摄杀心之相也正脉曰此中所断之杀非但人畜下至蝇虱蛇蝎等皆勿杀也亦非但亲杀虽食肉服身亦所不许又非但只禁身口虽心念亦止绝矣负命索偿为生死缘故不杀则不续也。

　　○二明纵心之相分二初纵杀害正二纵杀成邪。

　　○初纵杀害正。

　　汝修三昧本出尘劳(求正)杀心不除(纵杀念)尘不可出(坏正)。

　　○二纵杀成邪分二初堕鬼道二作鬼业。

　　○初堕鬼道。

　　纵有多智(有慧)禅定现前(有定)如不断杀(无戒)必落神道(成邪)上品之人为大力鬼中品则为飞行夜乂诸鬼帅等下品当为地行罗刹(鬼类)。

　　此明修三昧者纵有智慧神通若不断杀必落鬼道之类也此中三品上品即八部中如药乂乾闼婆等是也中品即年岁昼夜巡官并山海空风等神又即富单那鸠槃茶等一切鬼帅是也下品即世间有罗刹鬼国其国所产皆罗刹不能飞行故也或坛社祠庙并诸狱卒皆此类也正脉曰鬼神虽分优劣而均是恶趋故从人入者谓之堕落也然唯识中有九品此三品盖是上品内三品也中下多以悭吝为堕因而此三品皆有神力富乐一同人天斯则修禅不断杀心为堕因大力鬼即天行罗刹今人间尊奉称帝称天者多是此类。

　　○二作鬼业分二初正明二防难。

　　○初正明。

　　彼诸鬼神亦有徒众各各自谓成无上道(大妄语业)我灭度后末法之中多此鬼神炽盛世间自言食肉得菩提路(破律仪业)。

　　此正明鬼神所作之业谓杀生食肉得无上道真大妄语成堕无间狱是也言食肉得菩提即教人杀生亦坏他人善根亦同前妄语破戒坏人三业备矣正脉曰前言杀生此言食肉以因食肉而杀生者多故也经云为利杀众生以财网诸肉二俱是恶业死堕号叫狱故食肉即杀生。

　　○二防难分三初明权设非实二明权设所因三明非权必报。

　　○初明权设非实。

　　阿难我令比丘食五净肉(权教)此肉皆我神力化生本无命根(非实)。

　　此因上明肉食为鬼神之业故此防其难也恐难云食肉既为鬼神之道佛令比丘食五净肉岂非鬼神因故此释曰我令比丘食五净肉者权也权假肉味以就初机非实有命根之肉皆如来神力化作耳正脉曰佛于藏通律中𦗟彼教声闻菩萨除人蛇等二十种外食三净肉今言是佛在时神力所为则灭后岂可复食乎孤山曰五净肉者律明三净不见不闻不疑今言五者加自死鸟残二也。

　　○二明权设所因。

　　汝婆罗门地多蒸湿加以沙石草菜不生(因不生菜等)我以大悲神力所加因大慈悲假名为肉汝得其味(权假非实命根)奈何如来灭度之后食众生肉名为释子(结责如来灭后食众生身肉即非比丘)。

　　此因上明佛令比丘食净肉为权设非实命根恐谓如来不依实而从权者何也故此出权之所因谓因彼地多蒸湿沙石草菜不生无可堪食故佛权假肉味以𠑽初心之食奈何下责其谬不当食时而复食之即非佛子比因有二一因草菜不生二因大慈悲故正脉曰此可见凡佛许食肉者皆佛在权变渐引慈化耳及灭后即实夺命根之肉可更食哉而深经废权不许者皆将灭示实极护末法之误堕有志者务从实而不可引权自欺也。

　　○三明非权必报。

　　汝等当知是食肉人(指修禅定者)纵得心开(能见远方能知过未)似三摩地(似而非真不成无漏)皆大罗刹(以杀心观之现前即罗刹)报终必沉生死苦海(禅定报终必沉三涂苦海)非佛弟子(应上罗刹)如是之人(指修禅食肉之人)相杀相吞相食未已(明上必沉苦海之因)云何是人得出三界(决定必沉)。

　　此因上明权设比丘食五净肉恐佛灭后为效者故此深戒之也谓非佛权化而食众生身命之肉必招恶报现招罗刹之名当招三涂之苦可不慎哉又此文释明上奈何名为释子之义即不当名释子复名何哉当知如是食肉之人即大罗刹岂名释子又云非佛弟子即结明只可名罗刹不可名释子如是之人下结明尚不得名佛子云何得出三界之果以相杀相食循环无已故也上发明持犯之相已竟。

　　○二宣明决定之义分二初标决定之名二释决定之义。

　　○初标决定之名。

　　汝教世人修三摩地次断杀生是名如来先佛世尊第二决定清净明诲。

　　此标第二决定之教印证决定之行也。

　　○二释决定之义分二初反释决定不成大悲二正释决定能成解脱。

　　○初反释决定不成大悲分三初牒法二举喻三法合。

　　○初牒法。

　　是故阿难若不断杀修禅定者。

　　此承上明教修三摩地先断杀生今反牒之不断不成大悲以成决定要断方成菩提也。

　　○二举喻。

　　譬如有人自塞其耳(喻修三昧)高声大叫(喻不断杀)求人不闻(喻求𣵀槃)此等名为欲隐弥露(喻求出世反成堕落)。

　　○三法合。

　　清净比丘于岐路行不[跍-十+水]生草况以手㧞云何大悲取诸众生血肉𠑽食。

　　此以法合上喻决明不断杀决定不成大悲也清净比丘四句是引况以生草无情之物尚不[跍-十+水]不㧞况伤杀有知有痛众生耶是决不应杀也云何下正合以食肉不成大悲合高声不成不闻上反释决定不成大悲已竟。

　　○二正释决定能成解脱分三初正释二征明三结成。

　　○初正释。

　　若诸比丘不服东方[糸*系]绵绢帛(蚕虫身分)及是此土靴履裘毳乳酪醍醐(毛群身分)如是比丘于世真脱酬还𪧐债不游三界。

　　此以轻况重众生身分尚不服食况杀身命耶如此断杀是极尽断也众生身与身分既不相犯与彼无酬偿之因故云于世真脱酬还𪧐债无因故不游三界可谓真解脱也温陵曰酬还𪧐债不游三界上句应在下译人语倒也。

　　○二征明。

　　何以故服其身分皆为彼缘(法)如人食其地中百谷足不离地(喻)。

　　此征明上不服众生身分不游三界所以也谓服彼身分与彼有缘终不离彼之类如人食地中百谷生死皆不能离地是也令与彼无相犯之缘所以不游三界温陵曰足不离地者劫初之人体有飞光足若蹑云由乎食地肥㗖香稻故其体坚重而足不离地也。

　　○三结成。

　　必使身心于诸众生若身身分身心二途不服不食我说是人真解脱者。

　　此结成身心决定不犯众生身与身分方成大悲是真解脱者也温陵曰身服食心贪求二途须并断也上宣明决定之义已竟。

　　○三结明邪正之说。

　　如我所说名为佛说不如此说即波旬说。

　　上制杀戒相已竟。

　　○三制盗戒相分三初发明持犯之相二宣明决定之义三结明邪正之说。

　　○初发明持犯之相分三初明摄心之相二明纵心之相三明摄心之方。

　　○初明摄心之相。

　　阿难又诸世界六道众生其心不偷(摄心之行)则不随其生死相续(摄心之相)。

　　此标第三盗戒摄心之相也正脉曰此之偷盗非只窃人之物但言行诈异詃惑恐动乃至一念希取利养者皆是也心不偷者忘其利欲贪得之心一念不起也。

　　○二明纵心之相分二初纵盗害正二纵盗成印。

　　○初纵盗害正。

　　汝修三昧本出尘劳(求正)偷心不除(纵偷心)尘不可出(害正)。

　　正脉曰厌尘者方可以出尘贪世者岂能以越世。

　　○二纵盗成邪分二初堕邪道二作邪业。

　　○初堕印道。

　　纵有多智(有慧)禅定现前(有定)如不断偷(无戒)必落邪道(堕)上品精灵中品妖魅下品邪人诸魅所着(邪类)。

　　此明修三昧不断偷心偷心邪思故堕邪道也精灵者如山精海精一切灵气有大通力者妖魅者即麟凤龟鹤猿蟒狐狸等年老成精能作妖孽者邪人者即人好事邪鬼邪神及为邪鬼所附通人吉㐫及种种妖异之言者正脉曰委曲取利其心回邪言行不正故堕邪类。

　　○二作邪业分三初正明邪业二举正验邪三深责邪误。

　　○初正明邪业。

　　彼等群邪亦有徒众各各自谓成无上道(大妄语业)我灭度后末法之中(邪盛之时)多此妖邪炽盛世间潜匿奸欺称善知识(破律仪业)各自谓已得上人法詃惑无识恐令失心所过之处其家耗散(坏正念业)。

　　此正明妖邪所作之业本于偷心不除而堕斯类其诸所作皆亦偷心也偷者𥝠利𥝠名称善知识𥝠名其家耗散𥝠利潜匿奸欺偷心也正脉曰邪业多妖言妖行或现妖通自言自任诈称得道知识愚者不测倾家奉之。

　　○二举正验邪。

　　我教比丘循方乞食令其舍贪成菩提道(标)诸比丘等不自熟食(无贪聚心)寄于残生旅泊三界示一往还去已无返(无贪聚行释上乞食舍贪)。

　　此举比丘乞食舍贪之正命验上妖邪潜匿奸欺耗人家资之邪行也舍贪成道言浅而理深舍到无可舍处菩提𣵀槃亦复不立即无上道是则成佛要门唯一舍字尽矣正脉曰方处也随所到处乞食净命即循方乞也陆𪧐曰旅水𪧐曰泊。

　　○三深责邪误。

　　云何贼人假我衣服裨贩如来造种种业皆言佛法却非出家具戒比丘为小乘道由是疑误无量众生堕无间狱。

　　此承上乞食正教以责邪业颠倒为害极深也云何者例上之意谓比丘乞食若尔清正云何贼人若此颠倒为害贼人者反上比丘之意如前杀心不除不名释子名为罗刹此偷心不除不名比丘当名贼人裨贩者即不真也谓本非如来假如来衣助其威仪妄称如来受人礼敬即贩卖如来造种种业者即前潜匿奸欺耗人家资等业皆言佛法者以上造业邪法妄言佛法即非法说法却非具戒为小乘者即法说非法总是颠倒邪见由是下深责邪误谓由此贼人自己作此颠倒邪业疑误诸人亦同颠倒谤正为小以邪为正自成沦堕故曰堕无间狱上明纵心之相已竟。

　　○三明摄心之方分二初教舍身除爱二明舍身酬债。

　　○初教舍身除爱。

　　若我灭后其有比丘发心决定偷三摩提(牒发正心)能于如来形像之前身然一灯烧一指节及于身上爇一香炷(教行正行)。

　　此明摄偷心之方要于舍身也盖人之偷心本为爱身而后爱物是爱为偷本身为爱本今身尚不爱偷心何由生焉是则欲尽偷心无如舍身故教舍身以尽偷心之源也正脉曰三摩提即耳根圆通能于下义含虑有𪧐生盗业为障胜修乃修如是微因大凡烧然为消𪧐障修大定方成妙因若为财利名誉仍获大罪矣。

　　○二明舍身酬债分二初正明二反明。

　　○初正明。

　　我说是人(舍身之人)无始𪧐债一时酬毕(一因能完多债)长揖世间(无业缠)永脱诸漏(无惑縳)虽未即明无上觉路是人于法已决定心(决定正法不决定邪法)。

　　此明上舍身之人一时一行能酬毕积劫𪧐债也我说下明得正果虽未下明得正因无始𪧐债者淫杀盗妄俱备淫者窃他美色固盗即夫妇间娇现淫声美色皆偷心也杀者𥝠害他命固盗即以强欺弱随取而食即为巨盗皆偷心也至于大小妄语全是偷心所使要语业唯一偷心究偷心本为身爱故身爱一舍诸业尽脱矣故曰一时酬毕长水曰长揖永辞也正脉曰觉路即菩提路正谓圆通以方忏悔秉戒尚未臻定慧故曰未明已决定心者决定信其𪧐业必消觉路得明也若徒慕舍身勉强毁形现前盗业又复新作根心贪爱居然不改尚不免于业苦岂能决定明觉路哉。

　　○二反明。

　　若不为此舍身微因纵成无为必还生人酬其𪧐债如我马麦正等无异。

　　此以不舍身纵成妙果还生人间反显上舍身方能长揖世间也是则必藉舍身一行方毕定𪧐债温陵曰佛为𪧐诟比丘可食马麦故果成于毗兰邑食之示𪧐债必酬也上发明持犯之相巳竟。

　　○二宣明决定之义分二初标决定之名二释决定之义。

　　○初标决定之名。

　　汝教世人修三摩地后断偷盗(命教决定行)是名如来先佛世尊第三决定清净明诲(标示决定名)。

　　○二释决定之义分二初反释决定不成三昧二正释决定得真三昧。

　　○初反释决定不成三昧分二初法二喻。

　　○初法。

　　是故阿难若不断偷修禅定者(依法反牒)。

　　○二喻。

　　譬如有人水灌漏卮(喻上不断偷心)欲求其满(喻上欲修三昧)纵经尘劫终无平复(释明决定不成三昧)。

　　此法喻总明不除偷心决定不成三昧也上反释决不成三昧已竟。

　　○二正释决定得真三昧。

　　若诸比丘衣钵之余分寸不畜乞食余分施饿众生(防贪)于大集会合掌礼众(防慢)有人[捶-(十*十)+北]詈同于称赞(防嗔)必使身心二俱捐舍(结上起下)身肉骨血与众生共(舍身无我)不将如来不了义说𢌞为己解以误初学(舍心无我)佛印是人得真三昧(决定得证)。

　　此以身心俱舍偷心毕尽决定得真三昧是依正行释明决定之义也不畜除贪施人除吝正脉曰礼众必观佛性同体观人是佛也受毁同赞必观真如平等毁誉一如也身肉骨血与他共者必观苦空无我无常不净之物施作佛事也不了义说者谓如来不了义教中𦗟百物各可畜一或许不入大会避辱不受又布施不及身分今但依上了义教不依不了义教𢌞为己解者𢌞曲也谓不将不了义说曲引以为自己已解已明以误初学若自己好畜不舍引佛不了义教曲引回互以饰己过谓言无碍愚蒙信之即误初学印即许也许其必证圆通观此一科令人惭愧堕泪可见末法祖师立为丛林亦因时慈悲曲就利生非得已也处此者时时每愧不能取证不萌一毫念利养之心仅免罪戾或遇人引斯经为难实言愧谢末法未能切不可巧言无碍上宣明决定之义已竟。

　　○二结明邪正之说。

　　如我此说名为佛说不如此说即波旬说。

　　上制盗戒相已竟。

　　○四制妄语戒相分二初结前起后二正制妄语。

　　○初结前起后。

　　阿难如是世界六道众生虽则身心无杀盗淫三行已圆。

　　此结前三行已圆犹有妄语一行未明故云虽则虽则者犹有未尽之意是为启后之案也。

　　○二正制妄语分三初发明持犯之相二宣明决定之义三结明邪正之说。

　　○初发明持犯之相分三初明纵心之相二明摄心之相三结纵心之过。

　　○初明纵心之相分二初标二释。

　　○初标。

　　若大妄语即三摩提不得清净成爱见魔失如来种。

　　此标修三昧者不断大妄语即断灭佛种也正脉曰妄语有二发言不实为小妄语妄称证果为大妄语此中所断大妄语也温陵曰贪其供养求己尊胜名爱魔妄起邪见谓己齐圣名见魔。

　　○二释。

　　所谓未得谓得未证言证(大妄语相)或求世间尊胜第一(名爱见魔)谓前人言我今已得须陀洹果(初果)斯陀含果(二果)阿那含果(三果)阿罗汉道(四果)辟支佛乘(二乘)十地地前诸位菩萨(大乘)求彼礼忏贪其供养(明上求尊胜之实)是一颠迦消灭佛种(即上失如来种)如人以刀断多罗木(喻)佛记是人(大妄语人)永殒善根无复知见沉三苦海不成三昧(法合)。

　　此释上大妄语失如来种之义也所谓下释妄语之相求彼下释失如来种之义初二句总释得谓得道指理言证谓证果指位言或求尊胜二句出妄语之因因爱见而为妄语谓前人言下别出未得言得未证言证之类须陀洹等妄称小乘四果辟支佛妄称二乘十地等妄称大乘诸菩萨求彼礼忏二句结明妄语所因是一颠迦二句正明失如来种梵语阿颠迦此云无善根即消灭佛种如人以刀二句以喻明消灭佛种不复再生佛记是人下以法合明谓妄语断灭善根佛种永不成佛知见如以刀断多罗木不复再生也上明纵心之相已竟。

　　○二明摄心之相。

　　我灭度后敕诸菩萨及阿罗汉应身生彼末法之中作种种形度诸轮转(佛敕)或作沙门白衣居士人王宰官童男童女(顺行净形)如是乃至淫女寡妇奸偷屠贩(逆行秽形)与其同事(同事摄)称赞佛乘令其身心入三摩地(明上应身之事)终不自言我真菩萨真阿罗汉泄佛密因轻言未学(真自异邪)唯除命终阴有遗付。

　　此以菩萨罗汉应身世间不泄佛密因轻言末学以明摄心之相也摄心者摄心不欲人知我真菩萨真罗汉岂可妄称耶我灭下明应身之益终不应言下明摄心之密初我灭度七句标示或作沙门七句释明沙门白衣等释明种种形即应以何身得度即现何身此即随类化身与其同事四句释明度诸轮转一句同事即四摄中一摄既同身复同事随机与其说法意在佛乘故曰称赞佛乘令其身心开悟圆通妙性故曰入三摩地终不应言五句即秘密不欲人知密因即密机因密机以诱人泄之则不得人真心化事不成是则圣贤应世秘密深隐不得人识之其不泄之要在谨言故不可轻易泄言于晚学之人唯除命终二句意在使人信其所教生时若泄恐彼𥝠其敬而不真去后不遗恐彼轻其信而不笃正观曰阴有遗付者如达磨弃只履觉贤竖三指是也。

　　○三结纵心之过。

　　云何是人(指上大妄语人)惑乱众生成大妄语。

　　此结上纵心妄语大过自害害人也云何者例上之意谓如上菩萨罗汉秘密若尔云何是人轻言惑众而妄作若此惑乱众生害人成大妄语害自上发明持犯之相已竟。

　　○二宣明决定之义分二初标决定之名二释决定之义。

　　○初标决定之名。

　　汝教世人修三摩地后复断除诸大妄语是名如来先佛世尊第四决定清净明诲。

　　○二释决定之义分二初反释决定不成菩提二正释决定成正知觉。

　　○初反释决定不成菩提分三初牒法二举喻三合法。

　　○初牒法。

　　是故阿难若不断其大妄语者(反牒)。

　　○二举喻。

　　如刻人粪(喻大妄语)为栴檀形(喻妄称菩萨罗汉)欲求香气(喻求真得菩萨罗汉)无有是处(即决定不成)。

　　此以刻人粪像佛决无香气喻不断妄语妄称是佛决无解脱也。

　　○三合法分二初举真形妄二喻妄自堕。

　　○初举真形妄。

　　我教比丘直心道场于四威仪一切行中尚无虚假(举真)云何自称得上人法(形妄)。

　　此举比丘直心道场之真以形未得言得未证言证之妄也温陵曰净名云直心是道场无虚假故四仪行住坐卧也正脉曰自称妄称也上人法诸果人法也。

　　○二喻妄自堕。

　　譬如穷人妄号帝王(喻妄称圣果)自取诛灭(喻断灭佛种)况复法王如何妄窃(合上妄号帝王)因地不真(妄语为因)果招纡曲(果不成实)求佛菩提如噬脐人欲谁成就(合上自取诛灭)。

　　此以穷人妄号帝王自取诛灭喻明妄称得上人法亦自堕落不能得成菩提也因地不真牒上义即妄窃法王果招纡曲显下义即不成菩提正脉曰以大妄语为因故不真求进返退求升返坠故曰纡曲温陵曰左传噬脐谓终不能及也。

　　○二正释决定成正知觉。

　　若诸比丘心如直弦一切真实入三摩地永无魔事(不招纡曲)我印是人成就菩萨无上知觉。

　　此以真实无妄修三摩地正释决定能成无上菩提也温陵曰向以迂曲故终莫成就此能弦直故印其成就也上宣明决定之义已竟。

　　○二结明邪正之说。

　　如我此说名为佛说不如此说即波旬说。

　　此结明邪正之说犹如水火性不相循若此学人当知趋避不可误入魔说也如我此说指上决定之义名为佛说结上先佛世尊决定明诲不如此说者即不如佛上所说决定之义末句异佛即魔故此淫杀盗妄四重罪前三贪利后一贪名此从多分说贪利亦𠔥名贪名亦有利总不出名利二心以此心求菩提真若刻人粪求香气终无是处且此心不除不惟当堕恶道即现前早成异类学人当自审之如淫心未除即魔也杀心未尽即罗刹鬼也偷心未死即贼人妖邪也妄心不歇即永断佛种也此心果未尽日与佛对法对僧对甘心为魔为鬼为妖可不悲痛哉何心于衣食哉上释明戒相已竟。

　　大佛顶如来密因修证了义诸菩萨万行首楞严经四依解卷第六(终)
国家图书馆善本佛典第 17 册 No. 8862 楞严经四依解


　　大佛顶如来密因修证了义诸菩萨万行首楞严经四依解卷第七

　　明湖南邵陵五台庵沙门观𢖍述

　　○二结明戒德分二初明摄心二明远魔。

　　○初明摄心。

　　阿难汝问摄心我今先说(先说显有未说)入三摩地修学妙门(耳根圆通)求菩萨道(即菩提道)要先持此四种律仪皎如冰霜(结前四种根本)自不能生一切枝叶心三口四生必无因(因摄根本亦摄等流枝叶)。

　　此明戒能摄心以结答阿难之问也汝问摄心牒问意我今下结答入三摩地二句即从闻思修入三摩地修学妙门即微妙耳门乃入三摩地之妙门此二句是妙因求菩萨道即所求妙果此三句牒定修证因果之大事要先下证明决定先以戒为资始若无戒则上所入所修定慧等法皆成魔业皎如冰霜即身心俱断断性亦无自不能生下明四心既摄即摄一切心枝叶若四重为根本余为枝叶心三即贪嗔痴口四谓妄言绮语两舌恶口盖十业皆依心起八识颂云动身𤼵语独为最华严行愿品云由贪嗔痴𤼵身口意是心为语业根本今以身业为根本心口为枝叶何也谓彼论能造实心为先此论所造业有轻重故以重为根本轻为枝叶又心之贪嗔因身而生口之诸过缘身而起今身业一洁则心口无由而生岂非淫杀盗妄为诸业之根本耶又今制在心曰心淫心杀等经云身心俱断是则此四律仪已洁心三之根本又言心三者乃贪嗔痴之等流一切枝末故也大妄语是口罪之魁小妄语等枝叶可知。

　　○二明远魔。

　　阿难如是四事若不遗失(牒上四重皎如冰霜)心尚不缘色香味触(无魔因)一切魔事云何𤼵生(无魔事)。

　　此明远魔以结答阿难之问也阿难问云欲摄其心入三摩地云何安立道场远诸魔事故佛宣明四种律仪能摄一切心能远一切魔以毕酬阿难二问前云纵有多智禅定不断淫杀盗妄必落魔道神道等是四戒不持招魔之实证故此以四事不失不生魔事结其成德也正脉曰不遗失即不漏落一念于四重中也于六尘而但举四尘语之略也盖尘依念住念绝而尘何所依魔托尘入尘空而魔何所托故能远魔也上明持戒摄心已竟。

　　○二持咒摄心分三初教诵咒二显咒妙三证咒力。

　　○初教诵咒。

　　若有𪧐习不能灭除(诵咒之因)汝教是人(即上不能灭𪧐习之人)一心(诵咒之心)诵我佛顶光聚摩诃萨怛多般怛啰无上神咒(所诵咒名)。

　　此因上教以戒摄心或摄持不住者𪧐习难灭故复教以诵咒摄除也佛顶光聚名咒之尊摩诃等八字名咒是三藏一心之妙温陵曰现业易制自行可违𪧐习难除必假神力今夫行人好正而固邪欲洁而偏染不教而能不愿而为隐然若有驱策而不能自已者𪧐习之使也德隆而福鄙行善而身㐫多障多冤数病数恼绵然若有机缄而不能自释者𪧐习之召也兹非一生一劫之缘乃无始来念念受薰者故非神力莫能脱之摩诃萨怛多般怛啰此云大白伞盖即如来藏心量周沙界曰大体绝妄染曰白用覆一切曰伞盖神咒从此流演故名心咒。

　　○二显咒妙。

　　斯是如来无见顶相(色极处)无为心佛(心极处)从顶𤼵辉(表首楞严大定)坐宝莲华(表具足万行)所说心咒。

　　此因上教行人诵咒以破习故此显示咒之胜妙以𤼵其信也斯是如来三句总显说咒之佛非应化身佛即法身佛故曰无为心佛实三藏妙心也又如来即究竟觉顶相乃究竟觉所证妙色极尊之处心佛乃究竟觉所证妙心极尊之处此以处胜佛胜显此咒之胜从顶𤼵辉三句明上无为心佛说咒之胜妙境界谓心佛从无见顶相百宝光中坐宝莲华说此神咒是心佛所说故名心咒亦名咒心此以三观一心万行一致显此咒之妙也温陵曰无见顶者华严九地知识自说为佛乳母初生亲捧持谛观不见顶示顶法不可以见见也正脉曰斯是如来即究竟觉无为心佛即本觉此表二妙果也从顶𤼵辉即密因坐宝莲华即显因此表二妙因也末句结显心咒具足因果之妙也。

　　○三证咒力。

　　且汝𪧐世与摩登伽历劫因缘恩爱习气(正明甚深)非是一生及与一劫(反𩔰非浅)我一宣扬爱心永脱(一时咒力破历劫深习)成阿罗汉(不唯破习亦能证果)彼尚淫女无心修行(明上登伽机之最下劣者)神力㝠资速证无学(𩔰此神咒力之最胜妙)云何汝等在会声闻(非淫女之劣机)求最上乘(𤼵大心)决定成佛(期大果此非登伽无心修行)譬如以尘扬于顺风有何艰险(喻明𪧐习易尽)。

　　此以一时咒力能破登伽积劫染习以证神咒妙力速效如此也且汝下举爱习之最深者我一下显咒力之速效也彼尚下明彼无心之劣器尚能速获㝠资云何下况大心之净众岂不易成解脱自且汝至此是法譬如下是喻尘喻声闻余习比淫女粗重爱习是轻之又轻故喻如微尘顺风喻咒力意谓爱习之粗重扬于咒之顺风尚能吹散余习之轻尘扬咒之顺风岂有艰险哉即更易散也吴兴曰尘譬𪧐习风如神咒顺风扬尘散之则易诵咒除习脱之匪难上持咒摄心已竟。

　　○三依师摄心。

　　若有末世欲坐道场先持比丘清净禁戒(此牒前欲修三昧先持净戒)要当选择戒清净者第一沙门以为其师(既要持戒必要依师)若其不遇真清净僧汝戒律仪必不成就(反明无师必不得戒)。

　　此牒前禁戒以明从师摄心则所欲不逾矩也诸经𤼵明修行皆先亲近知识而后[車*丸]生行解是师之道圣贤之所由出也其戒之清净定之真正慧之变通关系最重一念有差天地悬隔佛魔由此而分求师之道不可不慎。

　　○四安居摄心。

　　戒成已后(牒戒已成)着新净衣然香闲居(清净身)诵此心佛所说神咒一百八遍(清净心)然后结界建立道场(清净处)求于十方现住国土无上如来放大悲光来灌其顶(所注定境)。

　　此承上净戒已成即安居摄心以明定境也戒成下明摄动归静求于下明即静而动动静均持是谓正定又前虽清净身心入于寂灭场地属静即三观一心后虽求佛光相属动亦即三谛一境真际曰诵咒百八表灭百八烦恼也正脉曰此科方是所生之定良以众生心水净诸佛影现中若非定中必无求现之理故知此已在定求也然此定心初即返闻自性性净而后见佛也。

　　○五𤼵愿摄心。

　　阿难如是末世清净比丘若比丘尼白衣檀越(此牒上安居之众)心灭贪淫持佛净戒(牒上净戒之众)于道场中(牒上净众之定)𤼵菩萨愿(承上戒定而𤼵净愿)。

　　此承上戒定既成复以愿力摄心不至于退屈也此中白衣该尽菩萨戒优婆塞戒一切男子或亦兼优婆夷以上有比丘尼故心灭贪淫略举首戒次句该后三及一切皆如淫戒心灭菩萨愿或四弘愿梵网经十愿普贤十种愿王皆𤼵愿之式正脉曰白衣兼在家二众虽不择僧俗而男女决定各从其类非男女混同一场也。

　　○六克期摄心。

　　出入澡浴(勤)六时行道(勤)如是不寐(勤)经三七日(勤)。

　　此承上安居行道克期摄心不至于懈怠也澡浴行道身精勤不寐心精勤末句总结身心精勤之期正脉曰昼夜十二时六时行道六时静坐均调昏散矣然行中坐中所习皆反闻自性入流亡所而已不寐有二意一除昏睡不觉二戒忘失反闻此科即牒定下科乃生慧即因定生慧也上明摄心行已竟。

　　○二明摄心果。

　　我自现身至其人前摩顶安慰令其开悟。

　　此承上六种摄心妙行而得开悟妙果也又六种妙行前三皆属戒以持咒依师为助成清净戒体即决定摄心为戒是也安居𤼵愿克期三种即决定因戒生定故牒戒云戒成已后是也此科即决定因定生慧故云开悟但此定慧与前四重律仪均属摄心方便以究竟坚固定慧备明于三种藏性入观方便中又此开悟必备前六行似缺一不可克期摄懈倦心𤼵愿摄偏小心安居摄散乱心依师摄我慢心持咒摄染习心持戒摄染业心此开悟即摄愚痴心亦即开悟前六心之本源亦是初见不生灭性为本修因然后方圆成果地修证此中安慰有二一恐行人乍见佛欢喜过分令心不安二恐行人惊惧疑魔令心不决为此二意故安慰之正脉谓此开悟浑含浅深诸相不可一定若得动静不生𤼵须陀洹见道之慧若得闻所闻尽𤼵阿罗汉人空慧若得空所空灭𤼵法空慧若得寂灭现前𤼵圆通无上知觉慧此说理亦具之本于行人根[咒-几+(右*叵)]有浅深故开悟亦有阶级也孤山曰若见此像当观空寂是佛显然是魔则灭上正示摄心要行已竟。

　　○二详示立坛[車*丸]则分二初当机重请二世尊详示。

　　○初当机重请。

　　阿难白佛言世尊我蒙如来无上悲诲(指摄心已上种种开示)心已开悟自知修证无学道成(知字明上开悟二字此叙自己已悟修证事毕不须复请)末法修行建立道场(末法须安居方能精修)云何结界合佛世尊清净[車*丸]则(此叙末法未悟建坛[車*丸]则故为代请)。

　　此阿难代为末世修行重请建坛[車*丸]则也正脉曰开悟者自悟但习反闻不须道场可成无学果也。

　　○二世尊详示分二初详示[車*丸]则二牒问结答。

　　○初详示[車*丸]则分三初示结坛[車*丸]则二示行道[車*丸]则三示克果[車*丸]则。

　　○初示设坛[車*丸]则分七初涂地[車*丸]则二立坛[車*丸]则三严饰[車*丸]则四供养[車*丸]则五标界[車*丸]则六设像[車*丸]则七观照[車*丸]则。

　　○初涂地[車*丸]则分二初正用雪山牛粪和香二次用净地黄土和香。

　　○初正用雪山牛粪和香。

　　佛告阿难若末世人愿立道场(牒问)先取雪山(净处)大力白牛(洁牛)食其山中肥腻香草(食香)此牛唯饮雪山清水(饮洁此以食饮明上牛洁)其粪微细(因上食饮香洁)可取其粪和合旃檀以泥其地。

　　此明白牛茹退为上品涂地之法也雪山香草清水总明牛粪香洁温陵曰法王法言即事即理法不孤起事不唐设凡所设施必有取像则此坛场用度无非表法也山为高土雪山纯净上信也大力白牛纯净大根也香草清水妙善净智也茹退充实遗余也上旃檀为十香之首十度之总万行之冠也。

　　○二次用净地黄土和香。

　　若非雪山其牛臭秽不堪涂地(拣非雪山牛粪不堪用)别于平原穿去地皮五尺已下取其黄土(取净土以代牛粪)和上栴檀沉水苏合薰陆郁金白胶青木零陵甘松及鸡舌香(上牛粪香但和栴檀黄土不香故用十种)以此十种细罗为粉(罗粉取细腻)合土成泥以涂场地。

　　此次前用黄土和十种香以为涂地之法也若非下明无雪山牛粪别于下明别用黄土代之较前则为次也温陵曰原为平土中信也地皮未净也五数之中黄色之中取中中净信也十香十波罗密法香也细罗为粉推之以为微妙万行也夫欲取如来寂灭场地必本于广大信心而资乎净智妙善以养成纯一大根充实遗余犹足以合法香冠十度故可严成寂灭场地也上信大根有不可得则求其次焉故取中中信心虽未冠乎十度万行而能具之者亦可以严成上涂地[車*丸]则已竟。

　　○二立坛[車*丸]则。

　　方圆丈六(坛之量数)为八角坛(坛之形像)。

　　此立坛形量之法也长水曰坛乃除地之墠似是若垒土为之经当明言层级今并无之显是平地涂为八角也温陵曰坛寂灭坦实之体也体具八正故为八角为摄八邪故方圆丈六。

　　○三严饰[車*丸]则。

　　坛心置一金银铜木所造莲华(华在坛内)华中安钵(钵在华内)钵中先盛八月露水(水在钵内)水中随安所有华叶(叶在水内)取八圆镜各安其方围绕华钵(镜在华外)镜外建立十六莲华十六香炉(华炉在镜外)庄严香炉纯烧沉水无令见火。

　　此示坛中庄严之法也此坛中用莲华露水圆镜香炉为严饰者用表智行能严寂灭法身之体也坛中置四宝莲华者表依究竟坚固之体能具足万行华中安钵者表万行能应化一切钵中盛露水华叶者表应化唯慈与悲二殊胜水能润泽即慈能与乐叶能覆盖即悲能㧞苦露水取其清洁花叶取其色香以圆镜绕华钵者表以智摄悲则不滞有复以莲华香炉围圆镜者表以妙行摄智则不沉空花表行香表德俱十六者表空有融通邪正混入间华铺设者表德行相依纯烧沉水无令见火者上句表有而不有下句表空而不空即有无俱超寂照不二是不思议妙德温陵曰无令见火者反德藏用灭伏觉观然后能契寂灭场地。

　　○四供养[車*丸]则分二初八味陈供二二时致享。

　　○初八味陈供。

　　取白牛乳置十六器乳为𤋎饼并诸沙糖油饼乳糜苏合蜜姜纯酥纯蜜于莲华外各各十六围绕华外以奉诸佛及大菩萨。

　　此示八味珍品以为致供之法也温陵曰此表法喜禅悦献二尊也权教开许乳酪实教遮禁而复取以享奉者意在融权实同邪正故八味亦各各十六围绕华外表融权摄邪之法喜随行施设。

　　○二二时致享。

　　每以食时若在中夜取蜜半升用酥三合坛前别安一小火炉以兜楼婆香煎取香水沐浴其炭然令猛炽投是酥蜜于炎炉内烧令烟尽享佛菩萨。

　　此示二时致享之法也温陵曰佛以日中受食故每以日中致享中夜例日中也蜜成于花表融和法行酥成于乳表融和法味半为中数三为成数小香炉表方寸觉心以香沐炭表𤼵觉之法药王然身先服兜楼婆香意取𤼵𦦨故取沐炭然令猛炽投是酥蜜等者表行法既成不可终滞当于觉心勇猛煆炼使习气并铄缘影俱亡豁然如所谓红罏点片雪者然后为佛所享上供养[車*丸]则已竟。

　　○五标界[車*丸]则。

　　令其四外遍悬幡华。

　　此示结界之法也盖结界之法多种不同或用灰绳或用刀水今则幡华是也幡表摧邪显正华表修因证果。

　　○六设像[車*丸]则分二初设内圣形像二设外护形像。

　　○初设内圣形像分二初总标二别列。

　　○初总标。

　　于坛室中四壁敷设十方如来及诸菩萨所有形像。

　　此总标坛室中设如来菩萨形像之法也。

　　○二别列。

　　应于当阳张卢舍那释迦弥勒阿閦弥陀(设佛像之法)诸大变化观音形像兼金刚藏安其左右(设菩萨像之法)。

　　此设内圣形像之法佛居当阳菩萨列于左右是主伴之分也卢舍那是报身佛举报身即摄三身佛释迦弥勒举现在未来略过去即当三世佛阿閦弥陀举东西二方即当十方佛观音乃修圆通本根之主表坛中所修方便金刚藏乃如幻金刚三昧之主表坛中能修观察妙慧。

　　○二设外护形像。

　　帝释(欲界忉利天主)梵王(色界初禅天主)乌刍瑟摩(火头金刚)并蓝地迦(青面金刚)诸军[茶-卄+(前-刖)]利(总称诸金刚众)与毗俱胝(三目恃鬟髻)四天王等频那(猪头侍者)夜迦(象鼻侍者)张于门侧左右安置。

　　此设外护形像之法也门侧左右侍卫之处也此天主金刚诸大鬼王皆具神变有大通力誓为护法末世魔强法弱诸修行人全赖于此上设像[車*丸]则已竟。

　　○七观照[車*丸]则。

　　又取八镜覆悬虚空与坛场中所安之镜方面相对使其形影重重相涉。

　　此以上下镜面相照表圣凡心精互相涉入无碍也空中之镜映坛中之镜即诸佛心内众生坛中之镜映空中之镜即众生心内诸佛即此一像则知诸佛应众生无𥝠众生见诸佛有分温陵曰坛中之镜混物有依行人之智也空中之镜离物无依诸佛之智也混物有依者方能照物未能照已必得乎离物无依住智交相为用然后物我互照心境䨇融诸佛众生身土相入不劳动步不待拟心法法周遍事事无碍举目千圣齐现触处万像昭然一花一香遍供尘刹一行一相充扩无穷不假神通不涉情谓寂场法法本如是也上示结坛[車*丸]则已竟。

　　○二示行道[車*丸]则分三初一七礼诵行道二二七专心𤼵愿三三七一向持咒。

　　○初一七礼诵行道。

　　于初七中至诚顶礼十方如来诸大菩萨阿罗汉号(礼)恒于六时诵咒围坛(诵)至心行道一时常行一百八遍(行)。

　　此坛中初七日行道[車*丸]则也此礼佛诵咒是籍真如妙用不思议力外薰以革六根染缘此即革凡成圣最初法行又礼诵即能观身心佛咒即所观妙境温陵曰凡所蕲向以归依三宝为最初方便初七日至诚顶礼如来菩萨罗汉名号所以假其不思议力𤼵行助道也。

　　○二二七专心发愿。

　　第二七中一向专心发菩萨愿心无间断我毗奈耶先有愿教。

　　此示二七行道[車*丸]则一心发愿以为入圣之基也吴兴曰先有愿教者如梵网经十大愿等是也正脉曰若图总略不出四弘。

　　○三三七一向持咒。

　　第三七中于十二时一向持佛般怛啰咒。

　　此示三七中行道[車*丸]则一向持咒以定其心也此咒力能破染习能凝净性是净定工夫此三七行法初七礼诵属戒心二七是愿心三七是定心愿心在中者前愿礼诵精勤以革凡后愿咒力无间以成圣温陵曰时无间歇咒无遍限一向诵持遂能以精诚感格进力克功也上示行道[車*丸]则已竟。

　　○三示克果[車*丸]则分二初示感应果二示证悟果。

　　○初示感应果。

　　至第七日十方如来一时出现镜交光处承佛摩顶(正明感应)即于道场修三摩地能令如是(指上设坛行道感应[車*丸]则)末世修习身心明净犹如琉璃(结成果相)。

　　此示道场精行感现之果相也摩顶即摄受义承佛摄受即入佛家必绍佛位即于道场三句结上感应之相如此末世下结行人身心已成佛种故明净如琉璃温陵曰镜交光处则生佛智照感应道交也正脉曰上三七中虽礼诵𤼵愿必反闻自性为主乃有如是感应也。

　　○二示证悟果分二初明不成之缘二明所得之实。

　　○初明不成之缘。

　　阿难若此比丘本受戒师及同会中十比丘等其中有一不清净者(不成之缘)如是道场多不成就。

　　此明不成之缘缘师友不净自亦不净故不成就也不成就者不得成就见佛摩顶之胜事不得成就身心明净之圣种。

　　○二明所得之实分二初权证二实悟。

　　○初权证。

　　从三七后端坐安居经一百日有利根者不起于座得须陀洹。

　　此示三七期满所证之果也此暂同小乘见道非真取小果故名权证孤山曰陀洹按位即圆初信若依𣵀槃乃是初入别圆地住正脉曰依初解则当齐于动静不生断八十八使也依后解则当彻至寂灭现前位齐别教初地圆教初住二释俱通𣵀槃借小乘四果名位以次当大乘住行向地矣。

　　○二实悟。

　　纵其身心圣果未成决定自知成佛不谬。

　　此依前权证小果而实悟自心也此知之一字即悟心也正脉曰若依圆师前解则位在五观依后解则位在十信次于所证必然之理即是了了见于佛性已到不疑之地也上从佛告阿难若末世人愿立道场起至此止详示[車*丸]则已竟。

　　○二牒问结答。

　　汝问道场建立如是。

　　此牒阿难所问云何安立道场指上建立坛场行法如是而已以酬问意也吴兴曰坛法行相此土末世行之惟艰然所诵咒下文亦许不入道场故使有缘随器受益上详示立坛[車*丸]则已竟。

　　○三宣示神咒章句分二初当机重请二世尊宣示。

　　○初当机重请分二初阿难陈请二会众默请。

　　○初阿难陈请分二初明自已获神力二为他重请宣说。

　　○初明自已获神力。

　　阿难顶礼佛足而白佛言自我出家恃佛憍爱求多闻故未证无为(陈自多闻未全道力)遭彼梵天邪术所禁心虽明了力不自由(因道力未全为邪术所禁)赖遇文殊令我解脱(明得咒力)虽蒙如来佛顶神咒㝠获其力(牒文殊将咒解脱)尚未亲闻(因此请佛重说)。

　　此阿难先陈自己亲获咒力显咒神妙而为下启请之端也天如曰昔阿难密承咒力得解淫难故曰㝠获未闻。

　　○二为他重请宣示。

　　惟愿大慈重为宣说悲救此会诸修行辈末及当来在轮回者承佛密音身意解脱。

　　此阿难因亲承咒力未亲闻章句复为利益一切故有此请也正脉曰身解脱者谓消业离苦也意解脱者谓破惑证真也上阿难陈请已竟。

　　○二会众默请。

　　于时会中一切大众普皆作礼伫闻如来秘蜜章句。

　　上当机重请已竟。

　　○二世尊宣示分三初光示心咒体相二宣示心咒章句三显示心咒功德。

　　○初光示心咒体相分二初光相二众仰。

　　○初光相。

　　尔时世尊从肉髻中(此表真如体即示心咒体)涌百宝光(此表真如相即示心咒相)光中涌出千叶宝莲(此表真如用即示心咒用)有化如来坐宝华中(此表妙果必依妙因)顶放十道百宝光明(表三观智体十方圆明)一一光明皆遍示现十恒河沙金刚蜜迹擎山持杵(表具足万行)遍虚空界(表万行全是一真法界)。

　　此世尊将宣心咒章句先以光相示现心咒之体相妙用如此也尔时下表因该果海顶放下表果彻因源从肉髻中涌百宝光者表依不生灭心[車*丸]生三观妙智光中涌出千叶宝莲者表依三观圆成万行有化如来坐宝华中者表依万行成就菩提妙果是自肉髻中涌光涌莲皆密因有化如来即妙果是谓因该果海也顶放十道百宝光明者是化佛顶复放宝光表菩提妙果不离三观密因一一光明下表依三观智体遍现万行金刚蜜迹表万行虽殊唯一究竟坚固妙定即金刚王宝觉是也此光表观智金刚密迹表万行虚空表不生灭性是为密因自化佛顶放宝光至此是谓果彻因源也有具眼者睹此一光首楞严大定彻矣十卷妙义心咒深旨窥尽无余皆自心圆具也正脉曰尔时世尊下表显中之密顶放十道下表密中之密十光亦表十力深智具足万用无求不应见摄受之慈金刚密迹表无量秘密神用降伏魔外无恶不摧见折伏之威。

　　○二众仰。

　　大众仰观畏爱兼抱求佛哀𧙗一心听佛无见顶相放光如来宣说神咒。

　　此经家叙大众一心听佛宣说神咒钦仰之相也正脉曰畏谓畏其威爱谓爱其慈抱怀也众生以此二怀故求佛哀𧙗也上光示心咒体相已竟。

　　○二宣示心咒章句。

　　南无萨怛他苏伽多耶阿啰诃帝三藐三菩陀写(一)萨怛他佛陀俱知瑟尼钐(二)南无萨婆勃陀勃地萨跢䠋𡚁(三)南无萨多南三藐三菩陀俱知南(四)娑舍啰婆迦僧伽喃(五)南无卢鸡阿罗汉跢喃(六)南无苏卢多波那喃(七)南无娑羯唎陀伽弥喃(八)南无卢鸡三藐伽跢喃(九)三藐伽波啰底波多那喃(十)南无提婆离瑟𧹞(十一)南无悉陀耶毗地耶陀啰离瑟𧹞(十二)舍波奴揭啰诃娑诃娑啰摩他喃(十三)南无䟦啰诃摩泥(十四)南无因陀啰耶(十五)南无婆伽婆帝(十六)嚧陀啰耶(十七)乌摩般帝(十八)娑醯夜耶(十九)南无婆伽婆帝(二十)那啰野拏耶(二十一)槃遮摩诃三慕陀啰(二十二)南无悉羯唎多耶(二十三)南无婆伽婆帝(二十四)摩诃迦啰耶(二十五)地唎般剌那伽啰(二十六)毗陀啰波拏迦啰耶(二十七)阿地目帝(二十八)尸摩舍那泥婆悉泥(二十九)摩怛唎伽拏(三十)南无悉羯唎多耶(三十一)南无婆伽婆帝(三十二)多他伽跢俱啰耶(三十三)南无般头摩俱啰耶(三十四)南无䟦阇啰俱啰耶(三十五)南无摩尼俱啰耶(三十六)南无伽阇俱啰耶(三十七)南无婆伽婆帝(三十八)帝唎茶输啰西那(三十九)波啰诃啰拏啰阇耶(四十)哆他伽多耶(四十一)南无婆伽婆帝(四十二)南无阿弥多婆耶(四十三)哆他伽多耶(四十四)阿啰诃帝(四十五)三藐三菩陀耶(四十六)南无婆伽婆帝(四十七)阿刍鞞耶(四十八)跢他伽多耶(四十九)阿啰诃帝(五十)三藐三菩陀耶(五十一)南无婆伽婆帝(五十二)鞞沙阇耶俱嚧吠柱唎耶(五十三)般啰婆啰阇耶(五十四)跢他伽多耶(五十五)南无婆伽婆帝(五十六)三补师毖多(五十七)萨怜捺啰剌阇耶(五十八)跢他伽多耶(五十九)阿啰诃帝(六十)三藐三菩陀耶(六十一)南无婆伽婆帝(六十二)舍鸡野母那曳(六十三)跢他伽多耶(六十四)阿啰诃帝(六十五)三藐三菩陀耶(六十六)南无婆伽婆帝(六十七)剌怛那鸡都啰阇耶(六十八)跢他伽多耶(六十九)阿啰诃帝(七十)三藐三菩陀耶(七十一)帝瓢南无萨揭唎多(七十二)翳昙婆伽婆多(七十三)萨怛他伽都瑟尼钐(七十四)萨怛多般怛㘕(七十五)南无阿婆啰视耽(七十六)般啰帝扬岐啰(七十七)萨啰婆部多揭啰诃(七十八)尼揭啰诃揭迦啰诃尼(七十九)䟦啰毖地耶叱陀你(八十)阿迦啰蜜唎柱(八十一)般唎怛啰耶儜揭唎(八十二)萨啰婆槃陀那目义尼(八十三)萨啰婆突瑟吒(八十四)突悉乏般那你伐啰尼(八十五)赭都啰失底南(八十六)羯啰诃娑诃萨啰若阇(八十七)毗多崩娑那羯唎(八十八)阿瑟吒冰舍帝南(八十九)那义刹怛啰若阇(九十)波啰萨陀那羯唎(九十一)阿瑟吒南(九十二)摩诃揭啰诃若阇(九十三)毗多崩萨[邱-丘+(丹-、+一)]羯唎(九十四)萨婆舍都嚧你婆啰若阇(九十五)呼蓝突悉乏难遮那舍尼(九十六)毖沙舍悉怛啰(九十七)阿吉尼乌陀迦啰若阇(九十八)阿般啰视多具啰(九十九)摩诃般啰战持(一百)摩诃叠多(一百一)摩诃帝阇(一百二)摩诃税多阇婆啰(三)摩诃䟦啰槃陀啰婆悉你(四)阿唎耶多啰(五)毗唎俱知(六)誓婆毗阇耶(七)䟦阇啰摩礼底(八)毗舍嚧多(九)勃腾罔迦(十)䟦阇啰制喝那阿遮(一百一十一)摩诃制婆般啰质多(十二)䟦阇啰擅持(十三)毗舍啰遮(十四)扇多舍鞞提婆补视多(十五)苏摩嚧波(十六)摩诃税多(十七)阿唎耶多啰(十八)摩诃婆啰阿般啰(十九)䟦阇啰商羯啰制婆(二十)䟦阇啰俱摩唎(一百二十一)俱蓝陀唎(二十二)䟦阇啰喝萨多遮(二十三)毗地耶干遮那摩唎迦(二十四)啒苏母婆羯啰哆那(二十五)鞞嚧遮那俱唎耶(二十六)夜啰菟瑟尼钐(二十七)毗折㘕婆摩尼遮(二十八)䟦阇啰迦那迦波啰婆(二十九)嚧阇那䟦阇啰顿稚遮(三十)税多遮迦摩啰(三十一)刹奢尸波啰婆(三十二)翳帝夷帝(三十三)母陀啰羯拏(三十四)娑鞞啰忏(三十五)掘梵都(三十六)印兔𨙻么么写(三十七诵者至此句称弟子某受持)乌𤙖(三十八)唎瑟揭拏(三十九)般剌舍悉多(四十)萨怛他伽都瑟尼钐(四十一)虎𤙖(四十二)都嚧雍(四十三)[瞻-言+口]婆那(四十四)虎𤙖(四十五)都嚧雍(四十六)悉耽婆那(四十七)虎𤙖(四十八)都嚧雍(四十九)波啰瑟地耶三般义拏羯啰(五十)虎𤙖(五十一)都嚧雍(五十二)萨婆药义喝啰义娑(五十三)揭啰诃若阇(五十四)毗腾崩萨[邱-丘+(丹-、+一)]羯啰(五十五)虎𤙖(五十六)都嚧雍(五十七)者都啰尸底南(五十八)揭啰诃娑诃萨啰喃(五十九)毗腾崩萨[邱-丘+(丹-、+一)]啰(六十)虎𤙖(六十一)都嚧雍(六十二)啰义(六十三)婆伽梵(六十四)萨怛他伽都瑟尼钐(六十五)波啰点阇吉唎(六十六)摩诃娑诃萨啰(六十七)勃𣗳娑诃萨啰室唎沙(六十八)俱知娑诃萨泥帝[口*(隸-木+上)](六十九)阿𡚁提视婆唎多(七十)吒吒罂迦(七十一)摩诃䟦阇嚧陀啰(七十二)帝唎菩婆那(七十二)曼热啰(七十四)乌𤙖(七十五)莎悉帝薄婆都(七十六)么么(七十七)印兔那么么写(七十八至此句准前称名若俗人称弟子某甲)啰阇婆夜(七十九)主啰䟦夜(八十)阿祗尼婆夜(八十一)乌陀迦婆夜(八十二)毗沙婆夜(八十三)舍萨多啰婆夜(八十四)婆啰斫羯啰婆夜(八十五)突瑟义婆夜(八十六)阿舍你婆夜(八十七)阿迦啰蜜唎柱婆夜(八十八)陀啰尼部弥剑波伽波陀婆夜(八十九)乌啰迦婆多婆夜(九十)剌阇坛热婆夜(九十一)那伽婆夜(九十二)毗条怛婆夜(九十三)苏波啰拏婆夜(九十四)药义揭啰诃(九十五)啰义𥝠揭啰诃(九十六)毕唎多揭啰诃(九十七)毗舍遮揭啰诃(九十八)部多揭啰诃(九十九)鸠槃热揭啰诃(二百)补丹那揭啰诃(二百一)迦吒补丹那揭啰诃(二百二)悉干度揭啰诃(三)阿播悉摩啰揭啰诃(四)乌檀摩陀揭啰诃(五)车夜揭啰诃(六)醯唎婆帝揭啰诃(七)社多诃唎喃(八)揭婆诃唎喃(九)嚧地啰诃唎喃(十)忙娑诃唎喃(十一)谜陀诃唎喃(十二)摩阇诃唎喃(十三)阇多诃唎女(十四)视比多诃唎喃(十五)毗多诃唎喃(十六)婆多诃唎喃(十七)阿输遮诃唎女(十八)质多诃唎女(十九)帝钐萨鞞钐(二十)萨婆揭啰诃喃(二十一)毗陀耶阇嗔陀夜弥(二十二)鸡啰夜弥(二十三)波唎䟦啰者迦讫唎担(二十四)毗陀夜阇嗔陀夜弥(二十五)鸡啰夜弥(二十六)热演尼讫唎担(二十七)毗陀夜阇嗔陀夜弥(二十八)鸡啰夜弥(二十九)摩诃般输般怛夜(三十)嚧陀啰讫唎担(三十一)毗陀夜阇嗔陀夜弥(三十二)鸡啰夜弥(三十三)那啰夜拏讫唎担(三十四)毗陀夜阇嗔陀夜弥(三十五)鸡啰夜弥(三十六)怛[土*(乖/土)]伽嚧热西讫唎担(三十七)毗陀夜阇嗔陀夜弥(三十八)鸡啰夜弥(三十九)摩诃迦啰摩恒唎伽拏讫唎担(四十)毗陀夜阇嗔陀夜弥(四十一)鸡啰夜弥(四十二)迦婆唎迦讫唎担(四十三)毗陀夜阇嗔陀夜弥(四十四)鸡啰夜弥(四十五)阇夜羯啰摩度羯啰(四十六)萨婆啰他娑达[邱-丘+(丹-、+一)]讫唎担(四十七)毗陀夜阇嗔陀夜弥(四十八)鸡啰夜弥(四十九)赭咄啰波𦒿你讫唎担(五十)毗陀夜阇嗔陀夜弥(五十一)鸡啰夜弥(五十二)毗唎羊讫唎知(五十三)难陀鸡沙啰伽拏般帝(五十四)索醯夜讫唎担(五十五)毗陀夜阇嗔陀夜弥(五十六)鸡啰夜弥(五十七)那揭那舍啰婆拏讫唎担(五十八)毗陀夜阇嗔陀夜弥(五十九)鸡啰夜弥(六十)阿罗汉讫唎担毗陀夜阇嗔陀夜弥(六十一)鸡啰夜弥(六十二)毗多啰伽讫唎担(六十三)毗陀夜阇嗔陀夜弥(六十四)鸡啰夜弥䟦阇啰波你(六十五)[且/八]醯夜[且/八]醯夜(六十六)迦地般帝讫唎担(六十七)毗陀夜阇嗔陀夜弥(六十八)鸡啰夜弥(六十九)啰义罔(七十)婆伽梵(七十一)印兔[邱-丘+(丹-、+一)]么么写(七十二至此依前称弟子某甲)婆伽梵(七十三)萨怛多般怛啰(七十四)南无粹都帝(七十五)阿悉多那啰剌迦波(七十六)啰婆悉普吒(七十七)毗迦萨怛多钵帝唎(七十八)什佛啰什佛啰(七十九)陀啰陀啰(八十)频陀啰频陀啰嗔陀嗔陀(八十一)虎𤙖(八十二)虎𤙖(八十三)泮吒(八十四)泮吒泮吒泮吒泮吒(八十五)娑诃(八十六)醯醯泮(八十七)阿牟迦耶泮(八十八)阿波啰提诃多泮(八十九)婆啰波啰陀泮(九十)阿素啰毗陀啰波迦泮(九十一)萨婆提鞞弊泮(九十二)萨婆那迦弊泮(九十三)萨婆药义弊泮(九十四)萨婆乾闼婆弊泮(九十五)萨婆补丹那弊泮(九十六)迦吒补丹那弊泮(九十七)萨婆突狼枳帝弊泮(九十八)萨婆突涩比𠾆讫瑟帝弊泮(九十九)萨婆什婆𠾆弊泮(三百)萨婆阿播悉摩𠾆弊泮(三百一)萨婆舍啰婆拏弊泮(三百二)萨婆地帝鸡弊泮(三)萨婆怛摩陀继弊泮(四)萨婆毗陀耶啰誓遮𠾆弊泮(五)阇夜羯啰摩度羯啰(六)萨婆罗他娑陀鸡弊泮(七)毗地夜遮唎弊泮(八)者都啰縳耆你弊泮(九)䟦阇啰俱摩唎(十)毗陀夜罗誓弊泮(十一)摩诃波啰丁洋乂耆唎弊泮(十二)䟦阇啰商羯啰夜(十三)波啰丈耆啰阇夜泮(十四)摩诃迦啰夜(十五)摩诃末怛唎迦拏(十六)南无娑羯唎多夜泮(十七)毖瑟拏婢曳泮(十八)勃啰诃牟尼曳泮(十九)阿耆尼曳泮(二十)摩诃羯唎曳泮(二十一)羯啰檀[遲-牛+十]曳泮(二十二)蔑怛唎曳泮(二十三)唠怛唎曳泮(二十四)遮文热曳泮(二十五)羯逻啰怛唎曳泮(二十六)迦般唎曳泮(二十七)阿地目质多迦尸摩舍那(二十八)婆𥝠你曳泮(二十九)演吉质(三十)萨埵婆写(三十一)么么印兔[邱-丘+(丹-、+一)]么么写(三十二至此依前称弟子某甲)突瑟吒质多(三十三)阿末怛唎质多(三十四)乌阇诃罗(三十五)伽婆诃罗(三十六)嚧地啰诃啰(三十七)婆娑诃啰(三十八)摩阇诃啰(三十九)阇多诃啰(四十)视毖多诃啰(四十一)䟦略夜诃啰(四十二)乾陀诃啰(四十三)布史波诃啰(四十四)颇啰诃啰(四十五)婆写诃啰(四十六)般波质多(四十七)突瑟吒质多(四十八)唠陀啰质多(四十九)药义揭啰诃(五十)啰刹娑揭啰诃(五十一)闭[口*(隸-木+上)]多揭啰诃(五十二)毗舍遮揭啰诃(五十三)部多揭啰诃(五十四)鸠槃热揭啰诃(五十五)悉乾陀揭啰诃(五十六)乌怛摩陀揭啰诃(五十七)车夜揭啰诃(五十八)阿播萨摩啰揭啰诃(五十九)宅袪革热耆屈揭啰诃(六十)唎佛帝揭啰诃(六十一)阇弥迦揭啰诃(六十二)舍俱尼揭啰诃(六十三)姥陀啰难地迦揭啰诃(六十四)阿蓝婆揭啰诃(六十五)干度波尼揭啰诃(六十六)什伐啰堙迦醯迦(六十七)坠帝药迦(六十八)怛𨽾帝药迦(六十九)者突托迦(七十)昵提什伐啰毖钐摩什伐啰(七十一)薄底迦(七十二)鼻底迦(七十三)室𨽾瑟密迦(七十四)娑你般帝迦(七十五)萨婆什伐啰(七十六)室嚧吉帝(七十七)末陀鞞达嚧制剑(七十八)阿𦂶嚧钳(七十九)目佉嚧钳(八十)羯唎突嚧钳(八十一)揭啰诃揭蓝(八十二)揭拏输蓝(八十三)惮多输蓝(八十四)迄利夜输蓝(八十五)末么输蓝(八十六)䟦唎室婆输蓝(八十七)毖栗瑟吒输蓝(八十八)乌陀啰输蓝(八十九)揭知输蓝(九十)䟦悉帝输蓝(九十一)邬嚧输蓝(九十二)常伽输蓝(九十三)喝悉多输蓝(九十四)䟦陀输蓝(九十五)娑房盎伽般啰丈伽输蓝(九十六)部多毖跢茶(九十七)茶𦒿尼什婆啰(九十八)陀突嚧迦建咄嚧吉知婆路多毗(九十九)萨般嚧诃凌伽(四百)输沙怛啰娑那羯啰(四百一)毗沙喻迦(四百二)阿𦒿尼乌陀迦(三)末啰鞞啰建跢啰(四)阿迦啰密唎咄怛敛部迦(五)地栗剌吒(六)毖唎瑟质迦(七)萨婆那俱啰(八)肆引伽弊揭啰唎药义怛啰刍(九)末啰视吠帝钐娑鞞钐(十)悉怛多钵怛啰(十一)摩诃䟦阇嚧瑟尼钐(十二)摩诃般赖丈耆蓝(十三)夜波突陀舍喻阇那(十四)辫怛𨽾拏(十五)毗陀耶槃昙迦嚧弥(十六)帝殊槃昙迦嚧弥(十七)般啰毗陀槃昙迦嚧弥(十八)跢侄他(十九)唵(二十)阿那𨽾(二十一)毗舍提(二十二)鞞啰䟦阇啰陀唎(二十三)槃陀槃陀你(二十四)䟦阇啰谤尼泮(二十五)虎𤙖都嚧瓮泮(二十六)莎婆诃(二十七)

　　此秘密章句乃诸佛无上心印众生如法受持魔王外道褫魄逃逝生死烦恼靡敢违背故能转生死为𣵀槃转烦恼成菩提其神功妙力不可得而思议也又此咒亦名陀罗尼即总持义谓以少言而摄多义故盖此咒能总持全经之义亦总持三种藏性亦即总持一切法藏实则总持究竟坚固之妙心得此心一切事毕矣孤山曰诸经神咒例皆不番五不番中即秘密不番于四例中即番字不番音天台会之不出四悉天如曰孤山所引天台四悉檀悉遍也檀施也诸圣以四法遍施众生也初世界悉檀者随方异说令生欢喜益也二为人悉檀者生善益也三对治悉檀者破恶益也四第一义悉檀者入理益也正脉曰秘咒非但只是梵语乃是一切诸佛秘密之言盖梵语此方人不晓而天竺人日用所共知至于秘咒非但天竺常人不知理应下位圣贤不达上位之咒因是秘密之言不知其义故不番也是咒之妙处正不要求解若解生则咒䘮矣众生但当信持之自蒙诸益也又秘咒虽不可解亦有少分应知略有三义一者理法力谓以一字含无边妙理而称为陀罗尼谓总一切法持无量义斯之威力全[且/八]所诠之理如此方元亨利贞亦可避恶致祥也二者威德力谓诸佛菩萨一切权实圣贤威德深重[且/八]大[執/力]力称其名号随愿如意如今世间有[執/力]力人亦可假其名号伏恶脱难也三者实语力谓诸佛菩萨一切圣贤起大悲心愍众生故出诚实语咒愿众生离苦得乐革凡成圣如世间修行人凡有咒愿随言成就是也至于四悉利物者不止秘密凡佛放光现通说法诸有施设皆[且/八]四悉第一便欲人人悟入佛之知见所谓惟为一大事因缘即入理益也其人未能悟入者则且与第二断除烦恼种习即破恶益也久之障尽后当悟入矣其人又未能破恶者则且与第三令其兴起善心建立善行善力渐强恶习自退矣其人又未能兴善则且与第四令生欢喜即欢喜益也由欢喜渐增善根为上三作远因缘也其人又不能生欢喜反成憎谤者则佛早已鉴机默然无为也若依此秘咒论四悉一世界欢喜者即后云若诸国土州县聚落一切厄难之地写此神咒安于诸处一切灾厄悉皆消灭是也与彼解难故生欢喜也天台所谓诵神王名部落惊惧者是也二为人生善者即后云未得戒者令其得戒未精进者令得精进等天台比于军中号令相应无所诃禁即生善无碍义也三对治破恶者即后云若造五逆无间重罪诵持此咒犹如猛风吹散沙聚及淫火顿歇等天台譬彼贫人诈嗔闻偈顿息者亦喻明诵咒之人不自知其破恶之由也四第一义入理者如入无生忍等是也天台喻以智臣解语余人不知者亦但喻其咒力发悟之由人所不测也大端秘密四悉非如显教四悉可知其故以不可测知故称秘密也上宣示心咒章句已竟。

　　○三显示心咒功德分二初显法力功德二显护持功德。

　　○初显法力功德分二初显示如来密因二显示菩萨万行。

　　○初显示如来密因分三初总明因义三别明密用三显胜劝修。

　　○初总明因义。

　　阿难是佛顶光聚(依处彰名𩔰胜)悉怛多般怛啰(心咒正名)秘密伽陀微妙章句(赞心咒之妙密)出生十方一切诸佛(正标是诸佛密因)。

　　此总明心咒是诸佛之密因阿难下牒前心咒章句以显妙胜故首标佛顶光聚终继秘密微妙也出生下承上微妙章句是诸佛之密因故云出生又出生是母子义谓心咒是诸佛之母能出生诸佛所以此咒亦名佛母陀罗尼是也正脉曰顶光聚三字元于顶光化佛说之仍各有表顶表尊胜光表威灵聚表神用伽陀明咒中有颂大假曰章如分五会是也细分曰句微妙者即隐微深奥妙不可测也。

　　○二别明密用分十初明是如来藏二明是金刚剑三明是千辐轮四明是秘密藏五明是实相印六明是安乐国七明是如意珠八明是肘后符九明是大愿王十明是无尽灯。

　　○初明是如来藏。

　　十方如来因此咒心得成无上正遍知觉。

　　此明是心咒即如来藏能含藏诸佛种子十方如来因此不生灭真种子抽芽发干开花结果得成无上妙果也。

　　○二明是金刚剑。

　　十方如来执此咒心降伏诸魔制诸外道。

　　此明是心咒即金刚王宝剑十方如来执之能降伏一切魔王外道诸有顿空也。

　　○三明是千辐轮。

　　十方如来乘此咒心坐宝莲华应微尘国。

　　此明是心咒即千辐轮十方如来乘之能应微尘国遍历佛刹也。

　　○四明是秘密藏。

　　十方如来含此咒心于微尘国转大法轮。

　　此明是心咒即秘密藏十方如来含之能吐露无尽于微尘国转大法轮也。

　　○五明是实相印。

　　十方如来持此咒心能于十方摩顶授记自果未成亦于十方蒙佛授记。

　　此明是心咒即实相印十方如来持之印一切人皆是佛性故能与一切授记作佛也于未成佛时亦须持此心印印自本来是佛方蒙佛与授记正脉曰摩顶授记者谓以咒加持令必成佛此可喻于蜾[蠃-口+(罩-卓)]之咒螟蛉也自蒙授记者可见有持此咒者佛知即成佛道故与授记也。

　　○六明是安乐国。

　　十方如来依此咒心能于十方㧞济群苦所谓地狱饿鬼畜生盲聋喑哑冤憎会苦爱别离苦求不得苦五阴炽盛大小诸横同时解脱贼难兵难王难狱难风火水难饥渴贫穷应念消散。

　　此明是心咒即安乐国十方如来依此乐处能㧞出一切苦难众生同归安乐之处也十方下总标所谓下别明诸苦之类地狱等明三涂苦即恶趋以总报明苦也盲聋下明别报苦即八苦是也盲聋喑哑即根缺是别报苦相或生[且/八]即生苦病坏即病苦老变即老苦下大小诸横如药师经中有九横死者即死苦并中间冤憎会苦等成八苦贼难下明八难饥渴贫穷共一难并上七难成八难此八难八苦皆是别报之苦并三涂总出上群苦之类正脉以三涂根缺为四苦配冤憎等成八苦亦应理。

　　○七明是如意珠。

　　十方如来随此咒心能于十方事善知识四威仪中供养如意恒沙如来会中推为大法王子。

　　此明是心咒即如意珠能随人所愿也十方如来随之供养一切如来能随诸佛之意故曰供养如意恒沙下明诸佛推重以证供养如意之实正脉曰咒力能令四事[且/八]足如意成事师用又能开心通达法要成嗣法用。

　　○八明是肘后符。

　　十方如来行此咒心能于十方摄受亲因令诸小乘闻秘密藏不生惊怖。

　　此明是心咒即肘后悬符十方如来行之能摄受亲因小乘密意照应心相体信闻秘密藏不生惊疑也正脉曰亲因即历劫亲缘也摄受如提奖阿难是也秘密实乘必废三立一小乘闻多惊疑咒力能令决了不疑也。

　　○九明是大愿王。

　　十方如来诵此咒心成无上觉坐菩提𣗳入大𣵀槃。

　　此明是咒心即大愿王随愿随成十方如来诵之始成正觉终入𣵀槃随诵随祝一切皆成也。

　　○十明是无尽灯。

　　十方如来传此咒心于灭度后付佛法事究竟住持严净威仪悉得清净。

　　此明是心咒即无尽灯十方如来传之付佛法事如一灯然百千灯明明不尽也究竟住持悉得清净即无尽义此十种密用总显上出生诸佛之因乃秘密妙因能究竟诸佛始终诸事此一咒能毕一切佛事即是一言能毕一切佛事亦即一字能毕一切佛事岂非秘密耶岂非微妙耶是所谓秘密伽陀微妙章句也上别明密用已竟。

　　○三显胜劝修分三初结示功德无尽二结示名字无上三结劝决定诵佩。

　　○初结示功德无尽。

　　若我说是佛顶光聚般怛啰咒从旦至暮音声相联字句中间亦不重叠经恒沙劫终不能尽。

　　此总结示上神咒秘密功德无尽也上以十种密用发挥心咒为如来密因但略言而已不能尽说故总以无尽结之。

　　○二结示胜名无上。

　　亦说此咒名如来顶。

　　此但以佛顶名咒者特显此咒尊胜无上故也即见此咒实毗卢之师诸佛之母故如来从顶发挥复以顶称之。

　　○三结劝决定诵佩分二初反结决定诵持方远魔二正结决定𢃄持能避毒。

　　○初反结决定诵持方远魔。

　　汝等有学未尽轮回(此明未圆圣果)𤼵心至诚取阿罗汉(此因未尽轮𢌞发心期果)不持此咒而坐道场(此明心虽取果行不诵咒)令其身心远诸魔事无有是处(此明不诵咒取果不成)。

　　此以不诵此咒不能远魔反显决定要诵持方能远魔以远魔事即成上种种密用佛事也是则前十种密用是正明此是反结又此结意酬阿难为末世众生欲摄其心云何令其安立道场远诸魔事之请正脉曰今世现见山中静修丛林多废持咒往往发风发颠纵不成颠亦多见于怖人媚人境界皆此弊也○问此何不言菩萨答此有二义一者此经摄权归实故就权小说之以明小即大二者借小名大此言阿罗汉即入无生忍十地已去诸菩萨前明证果▆言须陀洹言悟乃云决定自知成佛不谬岂可以须陀洹小果定之。

　　○二正结决定𢃄持能避毒。

　　阿难若诸世界(指十方诸大千界)随所国土(指诸大千中诸地国土)所有众生(此明诸国中众生)随国所生桦皮贝叶(生成)𥿄素白𣱁书写此咒贮于香囊是人(指上发心取果或指随国所有众生)心昏未能诵忆(此明不能诵持)或𢃄身上或书宅中(因不能诵持故作此方便)当知是人(𢃄身书宅之人)尽其生年一切诸毒所不能害(此正示妙力)。

　　此正结劝行人依咒修造次前不能诵持当𢃄持亦同诵持功德也行人或身佩以护正报或书宅以护依报护正报则随身所至毒不能侵护依报则住处清净身亦安隐诸毒不害与前魔事互举前诵持非不避毒此𢃄持非不远魔此虽魔毒互举实该尽诸难皆离于菩提心得无退屈也上显示如来密因已竟。

　　○二显示菩萨万行分三初示殊胜妙力二示难思妙德三总结益劝修。

　　○初示殊胜妙力分二初总标二别明。

　　○初总标。

　　阿难我今为汝更说此咒救护世间得大无畏成就众生出世间智。

　　此总标二种殊胜妙力也更说二字拣前已说此咒能为如来密因今当更说能为菩萨万行万行虽多不出二益故以二殊胜总标救护二句约依报以明能施无畏即前十四无畏是㧞苦益也成就二句约正报以明成就智身即前三十二应是与乐益也但前明显行故现身说法种种不同此显密用故唯持咒即能与一切乐益也。

　　○二别明分二初明救护无畏二明成就智身。

　　○初明救护无畏分二初总标能诵咒人二别明所获无畏。

　　○初总标能诵咒人。

　　若我灭后末世众生有能自诵若教他诵当知如是诵持众生。

　　此标定能诵咒人下显所获无畏功德也。

　　○二别明所获无畏分七初火难无畏二水难无畏三毒害无畏四恶咒无畏五毒药无畏六鬼贼无畏七卫护无畏。

　　○初火难无畏。

　　火不能烧。

　　此火难无畏即咒力内伏知见之火则外火不能烧也。

　　○二水难无畏。

　　水不能溺。

　　此水难无畏即咒力内伏观𦗟之水故外水不能溺也。

　　○三毒害无畏。

　　大毒小毒所不能害。

　　此毒害即普门品中一切毒物也大毒即彼若恶兽围绕利牙爪可怖是也小毒即彼蚖蛇及蝮蝎气毒烟火然是也不害即彼疾走无边方寻声自回去是也。

　　○四恶咒无畏。

　　如是乃至龙天鬼神精祗魔魅所有恶咒皆不能着。

　　此恶咒无畏即邪术也为害人害物故名恶咒如先梵天咒即龙天鬼神之咒是也更有下品邪术妖法即精祗魔魅之咒虽龙天魔魅优劣不同为害是一故均以恶名也。

　　○五毒药无畏。

　　心得正受一切咒诅厌蛊毒药金毒银毒草木虫蛇万物毒气入此人口成甘露味。

　　此毒药无畏即普门品中咒诅诸毒药所欲害身者念彼观音力还着于本人是也但彼𠙖持名之力此依持咒之力所持虽殊无畏是一厌蛊即恶蛊五月五日取诸毒虫为之蛊成取粪下人食内食之通身脍烂即死金银草木有本性是毒或咒诅入药成毒虫即蜈蚣蝮蝎之类蛇大为蟒小即蚖皆蛇之类万物毒气者即有情无情凡有毒者总言之如鸠毒痴泉等类是也正脉曰心得正受者即因咒力成真三昧也。

　　○六鬼贼无畏。

　　一切恶星并诸鬼神碜心毒人于如是人不能起恶。

　　此鬼神毒人不能起恶即前十四无畏鬼难贼难二种无畏也普门品中云或在须弥峰为人所推堕或被恶人逐堕落金刚山或值怨贼绕各执刀加害皆此碜心毒人摄也。

　　○七卫护无畏。

　　频那夜迦诸恶鬼王并其眷属皆领深恩常加守护。

　　此得鬼王卫护则种种苦恼并杻械枷锁等皆无畏也此得大无畏其实广被一切非数可计此与圆通章普门品虽互有出没皆言其略以该一切也此中火水二难与彼二处皆同诸毒恶咒毒药三难与普门品同在圆通章似不显意谓此中毒物恶咒毒药即圆通章中三毒无畏开出此中恶星鬼神不能起恶即圆通中诸鬼虽近其傍目不能视在普门似略也碜心毒人即冤贼等与彼二处同出盖以此三处互见则知圆通十四无畏亦略言以该余非止有十四数是以十四总摄一切是知此中虽未尽合十四数其能施无畏是一但互有广略出没不同上明救护无畏已竟。

　　○二明成就智身分二初明能成就圣力二明所成就智身。

　　○初明能成就圣力分二初明圣力密护不分昼夜二明圣力密护不拣散定。

　　○初明圣力密护不分昼夜。

　　阿难当知是咒常有八万四千那由他恒河沙俱胝(标圣众数)金刚藏王菩萨种族一一皆有诸金刚众而为眷属(标圣众类)昼夜随侍(正示圣力)。

　　此明能成就智身之圣众皆是金刚藏王菩萨种族由同力密护故能成就持咒行者之智身也昼夜随侍即密护无间也正脉曰约果德皆深位菩萨约现身则力士奋威之相。

　　○二明圣力密护不拣散定。

　　设有众生于散乱心非三摩地(散心)心忆口持(诵咒)是金刚王(指上众多金刚种族)常随从彼诸善男子(指上散心持咒之者)何况决定菩提心者(定心)。

　　此明金刚圣心密护行人不拣散定侍卫一如也设有下举散心亦常侍卫何况下况定心岂不护持是显决定菩提心人必获密护加被无有移异也正脉曰设有等是悠悠修行之人未决定常住三摩地者但持咒而已何况等是常住三摩地者又复持咒希求速得圆满菩提也上明能成就圣力已竟。

　　○二明所成就智身分三初成就智慧身二成就解脱身三成就功德身。

　　○初成就智慧身分二初明圣心𡨋资成智二明智心圆明无碍。

　　○初明圣心𡨋资成智。

　　此诸金刚菩萨藏王精心阴速发彼神识。

　　此明金刚圣众已圆明之心资持咒行者未圆明心亦开发朗悟同一圆明也此虽云金刚菩萨资发其实是咒力资发是知金刚菩萨之力即咒力也精心是圣心神识即凡心资发即资凡为圣转识成智也。

　　○二明智心圆明无碍。

　　是人应时(应上阴速)心能记忆八万四千恒河沙劫周遍了知得无疑惑。

　　此明所持咒力资发能持之心转识成智故能圆明无碍也此记忆二字似知𪧐命既知过去岂不知未来既知过未岂不知现在是则言偏义圆实三世都能了知故结云周遍了知无惑也又则既知三世其所知何事若所知事有形相必有方所既有方所岂知南而不知北知东而不知西耶是则所知虽有广狭不同亦必十方圆明此智言身者谓诸佛菩萨以慧为命是知智即诸佛菩萨之本体又所证无上正等正觉唯一智字而已是智即身也上明成就智慧身已竟。

　　○二成就解脱身分二初悬标始终劫数二详示离障解脱。

　　○初悬标始终劫数。

　　从第一劫乃至后身。

　　此悬标持咒之人从始发菩提心时终至最后身成佛时中间历三无数之劫也标此始终后方发明中间不堕杂趋即离障解脱此即前云如是乃至终始地位中间永无诸委曲相是也后种种杂趋即委曲。

　　○二详示离障解脱。

　　生生不生药义罗刹及富单那迦吒富单那鸠槃茶毗舍遮等(此即大力鬼)并诸饿鬼(此即下劣鬼)有形无形有想无想(此总言杂趣)如是恶处(此总结上三类皆恶趣)是善男子若读若诵若书若写若𢃄若藏诸色供养劫劫不生贫穷下贱不可乐处(此善趣中恶报)。

　　此示持咒之人从始发心直至成佛中间不生如是种种恶处得离障解脱之身也离障者由持咒之力转恶习即离烦恼障转恶业即离业障不生恶趣即离报障离障自在故名解脱身药义等杂趣皆恶趣贫贱指人道虽善趣以贫贱即恶报以此心咒即金刚心自性光明尊胜无上故持之者不堕幽暗贫贱等处上明成解脱身已竟。

　　○三成就功德身分二初发明功德之由二结成功德之实。

　　○初发明功德之由分三初由佛惠锡二由佛同生三由佛同修。

　　○初由佛惠锡。

　　此诸众生纵其自身不作福业十方如来所有功德悉与此人。

　　此明成就功德身之由由佛所与也盖所持心咒即如来藏心如来法报化三身功德不出此藏心故持此咒心即持诸佛功德以诸佛功德转入行人心中是谓如来功德悉与此人也即前云上合十方诸佛本妙觉心与佛如来同一慈力是也彼约利人故云慈力此约自利故云功德。

　　○二由佛同生。

　　由是得于恒河沙阿僧祗不可说不可说劫(同生之劫)常与诸佛同生一处。

　　此由前得佛功德故得与佛同生复由与佛同生自亦资生功德也是与佛同生亦功德之由盖持此心咒既得佛心则恒与佛无间故常与佛同生一处是理一而事亦一也。

　　○三由佛同修。

　　无量功德如恶义聚同处薰修永无分散。

　　此明由与佛同处薰修故成就无量功德之身也恶义聚者喻无量功德同一藏心永无分散亦由与佛同生常亲炙佛教积劫薰修故一切功德有聚无散上发明功德之由已竟。

　　○二结成功德之实。

　　是故能令破戒之人戒根清净未得戒者令其得戒(戒度)未精进者令得精进(精进度)无智慧者令得智慧(般若度)不清净者速得清净(净命)不持斋戒自成斋戒(即不茹荤)。

　　此结成上由佛力咒力成就功德之实也是故一句承上能成三因破戒下出所成功德其功德虽多无量不出六度故以六度总之此中虽有六事唯戒智进三度是以三度该六该万及于无量此智慧解脱功德三身总一智身是发明前成就众生出世间智二句之义智慧身能说法解脱功德身能现身此三身为前圆通章中现身说法之体前三十二应为此三身之用有体必有用有用必有体是此与彼体用互出也上示殊胜妙力已竟。

　　○二示难思妙德分四初得大自在不思议二能施无畏不思议三普　供养不思议四世界从化不思议。

　　○初得大自在不思议分三初轻重罪灭自在二染净无碍自在三动止无碍自在。

　　○初轻重罪灭自在。

　　阿难是善男子持此咒时设犯禁戒于未受时持咒之后众破戒罪无问轻重一时消灭。

　　此因持咒金刚心印印破一切轻重罪障自在无碍也温陵曰未受时者未持咒时也可见持咒之后不可更造。

　　○二染净无碍自在。

　　纵经饮酒食啖五辛种种不净一切诸佛菩萨金刚天仙鬼神不将为过(此饮食染净无碍)设着不净破弊衣服一行一住悉同清净(此衣服染净无碍)。

　　此因持咒得金刚心故能染净自在也此有二义一处染即净即事即理是理事无碍法界二在染不染处净不净是真清净故曰悉同清净是不离染净不即染净即事事无碍法界正脉曰此亦行头陀行清贫不备令持之无疑非富饶者故意为此。

　　○三动止无碍自在。

　　纵不作坛不入道场亦不行道诵持此咒还同入坛行道功德无有异也。

　　此因持咒得金刚心动止一如故入坛安止不入坛散动功德无异也此染净动止无碍即前或慈或威或定或慧救护众生得大自在是也但前是成德利他故约威慈定慧言此显咒力方能自利故约染净动止言其事事无碍一也又此染净动止无碍显此神咒全一金刚心即第一义悉檀上得大自在不思议已竟。

　　○二能施无畏不思议分二初正示能施无畏二悬示近于无生。

　　○初正示能施无畏分二初能灭极重罪无畏二能灭极远罪无畏。

　　○初能灭极重罪无畏。

　　若造五逆无间重罪及诸比丘比丘尼四弃八弃(标极重罪)诵此咒已(行)如是重业犹如猛风(喻咒力)吹散沙聚(喻重业)悉皆灭除更无毫发(灭除重业无畏)。

　　此显咒力能灭极重恶业施诸无畏也正脉曰此未发心持咒之前所犯可仗咒力灭尽不可更疑不尽决非令持咒无畏肆犯此恶也孤山曰比丘四弃即杀[盗淫妄四根本重罪梵语波罗夷此云弃谓犯此者永弃佛法边外犹如死尸大海不受也比丘尼复加四弃曰触八覆随即第五不得染心男相触第六不得染心男捉手捉衣入屏处屏处共立共语共行身相依相期等八事第七不得覆他重罪第八不得随举大僧供给衣食即为僧所举未作共住法者不得随彼也通上故名八弃僧所举者即举许之义也。

　　○二能灭极远罪无畏。

　　阿难若有众生从无量无数劫来所有一切轻重罪障从前世来未及忏悔(明积罪未忏)若能读诵书写此咒身上𢃄持若安住处庄宅园馆(身处共持)如是积业犹汤消雪(明积罪顿灭)。

　　此显咒力能灭极远恶业施诸无畏也若安住处是总言庄宅园馆是别言上正示能施无畏已竟。

　　○二悬示近于无生。

　　不久皆得悟无生忍。

　　此由前惑业顿𥁞真理渐现故曰不久皆得也此盖悬示将得非此处真得此方灭恶以灭恶近理故曰不久此能施无畏不思议一科即前圆通章中第二其形其咒能以无畏施诸众生是故十方皆名我为施无畏者是也此重业积业依咒力顿𥁞即破恶义是对治悉檀问前圆通四德同一圆融清净宝觉此方灭罪未实证无生何以此即彼无畏耶曰彼是证德已成唯是利他故四德皆圆此显咒力神妙方是自利此因彼果故稍不同此但分属彼义非全同彼果德也上能施无畏不思议已竟。

　　○三普能供养不思议分二初供现前如意二供往生如意。

　　○初供现前如意。

　　复次阿难若有女人未生男女欲求孕者(所求事者)若能至心忆念斯咒或能身上𢃄此悉怛多般怛啰者(能感心)便生福德智慧男女(能供如意)求长命者(感意)即得长命(如意)欲求果报速圆满者(感意)速得圆满(如意)身命色力亦复如是(总言)。

　　此普能供养其实上遍诸佛下及一切今文中但是傍及法界六道众生而诸佛似略也求男女得男女即前第四德中求妻得妻求子得子是也求长命者即前求长寿得长寿欲求果报速圆满者即前求大𣵀槃得大𣵀槃但前是理果此似智果亦互出义此较前略其求三昧得三昧而详出身命色力及往生等事身命色力者即长命中别报谓有福德智慧之命故曰身命色体不病勇健不衰故曰色力亦如所愿故曰亦复如是。

　　○二供往生如意。

　　命终之后随愿往生十方国土(正供如意)必定不生边地下贱何况杂形(反𩔰)。

　　此示咒力能供一切众生身后往生亦如所愿也前不生杂趣贫贱是显持咒之身自在解脱为应身之本此显咒力能供一切如意供养不尽即是不思议德此能应人所求皆得即生善悉檀上普能供养不思议已竟。

　　○四世界从化不思议分三初能令国界不生厄难二能令国界遍生欢喜三能令国界不见变怪。

　　○初能令国界不生厄难。

　　阿难若诸国土州县聚落饥荒(即饥馑劫)疫疠(即疾疫劫)或复刀兵(即刀兵劫)贼难斗诤(此句是刀兵因)兼余一切厄难之地(即水火等杂处)写此神咒安城四门并诸支提或脱阇上(此安于一国一州一县一聚落普护)令此国上所有众生奉迎斯咒礼拜恭敬一心供养(即用香花幡盖等供养或如前坛中供养)令其人民各各身佩(各佩己身)或各各安所居宅地(各安己处)一切灾厄悉皆消灭(承上依报正报住持此咒能灭)。

　　此显心咒凡所在处不论大小城邑聚落及所居宅地一切灾厄悉皆不至也阿难下通举有难之地写此神咒下通令安咒护持令此国土下通令难地众生奉迎供养令其人民下令其各人𥝠佩各宅𥝠供末二句承上通局身处遍地是咒则灾厄无隙而入故悉皆消灭又令国界住持则初从国界边城之门复至一州一县及于聚落至于一宅是处无隙令众生受持则初从一人身佩渐至多人广至通县通州通国之人奉迎供养是身无隙温陵曰支提此云可供养处即净刹之通称也脱阇此云幢。

　　○二能令国界遍生欢喜。

　　阿难在在处处国土众生随有此咒(此明有咒之地)天龙欢喜风雨顺时(欢喜)五谷丰殷(欢喜)兆庶安乐(欢喜)。

　　此显心咒凡所在处能令天龙鬼神人民遍生欢喜也天龙兆庶明能欢喜人风雨五谷安乐明所欢喜事。

　　○三能令国界不见变怪分二初标释变怪二结明不见。

　　○初标释变怪分二初标二释。

　　○初标。

　　亦复能镇一切恶星随方变怪(此标能生灾异恶星)灾障不起人无横夭杻械枷锁不着其身昼夜安眠常无恶梦(此标所生种种灾异)。

　　此略标此咒能镇恶星变怪所生灾异之相也。

　　○二释。

　　阿难是娑婆界有八万四千灾变恶星(众数)二十八大恶星而为上首(能统八万四千)复有八大恶星以为其主(此又主于二十八大恶星即众星中主)作种种形出现世时能生众生种种灾异。

　　此释上恶星数目及所作孽也阿难下释上一切恶星四字有如是众多故言一切前略此详作种种形二句释上随方变怪四字前言方此言时前言变怪此言种种形即彗孛飞流等是也能生众生二句释上灾障不起四事前广此略又恶星变怪即天作孽况能镇之即有可违也温陵曰八万四千应众生烦恼业二十八则四方之纪八则五行之经罗及计孛也顺则福应逆则灾应所谓惠迪吉从逆㐫也能生灾异者亦应其逆而已上标释变怪已竟。

　　○二结明不见。

　　有此咒地(通指国土局指宅室)悉皆消灭(此指有咒之地悉灭)十二由旬成结界地诸恶灾祥永不能入(此指有咒地外十二由旬之远亦不能入)。

　　此结明有咒之地外远十二由旬灾异皆不能入是显有咒之地决不能至也温陵曰以咒力叶乎百顺故恶变悉灭于天灾祥不入其境祥吉㐫之先兆也正脉曰凡有咒地或灭恶或生福须约举国咸知信敬或君臣守令悉遇知音教民敬重方获灵通譬持咒者多久方灵暂时岂能速效此亦如是至敬方灵若也咒虽遍有束之高阁曾无敬礼或更置于偎䙝之地尘秽不收而责咒无验者亦惑之甚也○此科名国界从化不思议者谓此咒力能护持一切国土灭一切恶生一切乐凡有咒地一切人民无不礼敬舍身珍宝至心供养求其福祐也此即前圆通章中三者由我修习清净本根所游世界皆令众生舍身珍宝求我哀愍是也此能令国界人民欢喜即世界悉檀上示难思妙德已竟。

　　○三总结益劝修分二初结益二劝修。

　　○初结益。

　　是故如来宣示此咒于未来世保护初学诸修行者入三摩地身心泰然得大安隐(此总结其益)更无一切诸魔鬼神(外魔)及无始来冤横𪧐殃旧业陈债(内魔)来相恼害(此六句释上安隐二字)。

　　此总结上殊胜妙力难思妙德以显咒力之妙所以劝修也。

　　○二劝修。

　　汝及众生诸有学人及未来世诸修行者(此召现前未来修行之者)依我坛场如法持戒所受戒主逢清净僧于此咒心不生疑悔(此正劝修)是善男子(指上依坛场等)于此父母所生之身不得心通十方如来便为妄语(此佛自己作证)。

　　此承上结显此咒有如是利益召劝依法真修决不虚赚也便为妄语者此反显佛无妄语以证行人现身决然心通也正脉曰依我坛场等远离四过谓一坛差二戒缺三师秽四疑悔犯一则难现生取证远因而已故知前之开许特显咒力非许正行真修之辈也吴兴曰心通者㨿前所说不出三义一者证果即端坐百日有利根者不起于座得须陀洹也二者发解谓纵其身心圣果未成决定自知成佛不谬也三者𪧐命是人心能记忆八万四千恒河沙劫周遍了知得无疑惑也从前阿难是佛顶光聚悉怛多般怛啰起至此止显法力功德已竟。

　　○二显护持功德分二初外众护持二内圣护持。

　　○初外众护持分五初金刚力士二诸天王众三诸鬼王帅四天部诸神五三界诸祗。

　　○初金刚力士。

　　说是语已会中无量百千金刚(金刚众)一时佛前合掌顶礼而白佛言如佛所说(牒佛上说心咒妙力)我当诚心保护如是修菩提者(发愿护持)。

　　此金刚众佛前立盟保护修菩提行人也正脉曰此现[且/八]执金刚身不同后之菩萨也修菩提者以持咒修耳根圆通为上后皆仿此。

　　○二诸天王众。

　　尔时梵王并天帝释四天大王(天王众)亦于佛前同时顶礼而白佛言审有如是修学善人(即依法持咒者)我当尽心至诚保护令其一生所作如愿(同立护持之盟)。

　　此举三天之王已该一切天众也正脉曰一生如愿者谓令现生心通取证也此即入理悉檀若作事事如愿即余三悉檀也。

　　○三诸鬼王帅。

　　复有无量药义大将诸罗刹王富单那王鸠槃茶王毗舍遮王频那夜迦诸大鬼王及诸鬼帅(鬼王众)亦于佛前合掌顶礼我亦誓愿护持是人令菩提心速得圆满(立盟)。

　　此鬼王众即前显法力中频那夜迦诸恶鬼王并其眷属皆领深恩常加守护者是也。

　　○四天部诸神。

　　复有无量日月天子风师雨师云师雷师并电伯等年岁巡官诸星眷属(天部神众)亦于会中顶礼佛足而白佛言我亦保护是修行人安立道场得无所畏(立盟)。

　　此天部诸类之神也日月诸星照临之神风师等通为两部之神年岁巡官即四时功曹及昼夜之神保护道场者即护持定心亦摄散心也。

　　○五三界诸祗。

　　复有无量山神海神一切土地水陆空行万物精祗(此有形之众)并风神王无色界天(此无形之众)于如来前同时稽首而白佛言我亦保护是修行人得成菩提永无魔事。

　　此尽三界四府诸有灵聪也山海至一切土地即地祗也水即水祗也陆空风即阳祗也无色界即天祗也正脉曰山海神川岳主也水陆空行举三居以该多众也万物精祗如主𣗳木苖稼等神是也风神王及无色界天皆无形相而同言稽首者或仗佛威光暂能现身色温陵谓补全三界四大亦通上外众护持已竟。

　　○二内圣护持分二初叙护持之人二明护持之事。

　　○初叙护持之人分二初标数明位二显本叙迹。

　　○初标数明位。

　　尔时八万四千那由他恒河沙俱胝(标数)金刚藏王菩萨(明位)在大众中即从座起顶礼佛足而白佛言。

　　此标护持大士名数位也此等或即前化佛顶光中所现诸金刚众是也正脉曰证究竟坚固之理故称金刚密迹护持故称藏慈威尊胜折摄并行故称王。

　　○二显本叙迹。

　　世尊如我等辈所修功业久成菩提(𩔰本)不取𣵀槃常随此咒救护末世修三摩地正修行者(叙迹)。

　　此显本久已成佛但酬护生本愿迹寄金刚菩萨也此多劫已来护持修三摩地诵持咒者迹也上叙护持之人已竟。

　　○二叙护持之事分三初密护定散二心二尽袪大小诸魔三恒令举止如意。

　　○初密护定散二心。

　　世尊如是修心求正定人若在道场及余经行(指定心)乃至散心游戏聚落(指散心)我等徒众常当随从侍卫此人(密护)。

　　此明能护之心密故魔魅无门而入也正脉曰道场经行俱摄心正定之时即返闻自性入流亡所等时也乃至下亦是𤼵心起修之后但初心间断有时散心菩萨亦不以散心而不护也由是而观持咒修行之人亦当自知尊重不应作破戒秽行以仰愧于菩萨也。

　　○二尽袪大小诸魔分二初欲入无门二欲侵必灭。

　　○初欲入无门。

　　纵令魔王大自在天求其方便终不可得(此身心无门)诸小鬼神去此善人十由旬外(此住处无门)除彼发心乐修禅者(开许回心护法不禁)。

　　此显金刚菩萨密护行人若身若处无有[糸*系]毫空隙故大小诸魔不得其便也正脉曰大自在天亦色界魔天除彼指诸小鬼神发心好禅彼亦自护法故许亲近不袪也。

　　○二欲侵必灭。

　　世尊如是恶魔若魔眷属(总指上大小魔众)欲来侵扰是善人者我以宝杵殒碎其首犹如微尘。

　　此显圣众密护行人以慈折伏魔众以威故有欲来侵扰者碎之如微尘必使荡尽无迹也孤山曰以上群灵皆获本妙心住首楞严能建大义示现菩萨诸天鬼神等像护持行人耳而言以宝杵碎首者夫大圣之训物也或用摄受或行折伏群邪之屏迹也或感其惠或畏其威惟此二途咸令得度今行折伏俾畏其威若𣵀槃杀一阐提仙预诛净行皆由住无缘慈得一子地乃能如是耳上尽袪大小诸魔已竟。

　　○三恒令众止如意。

　　恒令此人所作如愿。

　　此愿护持之密密于时故云恒令密于事故云所作也如愿即世间出世间事皆令成就自四卷末阿难喻获华屋要因门入以来至此发明最初方便四字完矣又自初卷佛告阿难有三摩提名大佛顶首楞严王以来至此是发明妙奢摩他三摩禅䢷最初方便一十二字之义下发明得成菩提一句上详示方便妙门已竟。

　　○三悬示菩提妙果分二初当机发请二世尊开示。

　　○初当机发请分二初阿难陈请二大众默请。

　　○初阿难陈请分二初陈自得失二请佛开示。

　　○初陈自得失。

　　阿难即从座起顶礼佛足而白佛言我辈愚钝好为多闻于诸漏心未求出离蒙佛慈诲得正薰修身心快然获大饶益。

　　此阿难将请佛开示圣位先陈自己今昔得失冀佛再示则不辜一往所教也我辈下陈昔为多闻错误失于诸漏未尽蒙佛下陈今蒙佛慈诲开悟得大饶益无穷愚钝者愚即溺于多闻也钝即不能返闻自性也慈诲者即前入观摄心二方便门种种开示也正薰修即入摄二门通利不惑曰快然薰修增进曰饶益。

　　○二请佛开示分二初标定果位之前二请问行位之次。

　　○初标定果位之前。

　　世尊如是修证佛三摩地未到𣵀槃。

　　此约𣵀槃标定妙果之前未入妙觉故曰未到依此未到果前请问始终行位之次。

　　○二请问行位之次。

　　云何名为干慧之地(行位之始)四十四心至何渐次得修行目诣何方所名入地中(行位中间)云何名为等觉菩萨(行位之终)作是语已五体投地。

　　此依果前悬问始终行位行位既明则妙果自至也若论行位其实始于干慧终于等觉而三渐次乃能成方便非正行位故次于中间以应前后后文云如是皆以三增进故善能成就五十五位真菩提路岂非三渐次乃能成之方便耶因不正位故不首举又虽非正位或开列位次亦不违理正脉谓渐次决在干慧之前方顺似亦不必长水曰信住行向及加行名四十四心孤山曰既受行门必有位次如得门入宅须知堂室浅深故有此请上阿难陈请已竟。

　　○二大众默请。

　　大众一心伫佛慈㫖瞪瞢瞻仰。

　　此大众虽未陈辞伫佛瞻仰与阿难同一请心也上当机发请已竟。

　　○二世尊开示分二初赞善许说二微细发明。

　　○初赞善许说分二初如来赞许二大众钦𦗟。

　　○初如来赞许。

　　尔时世尊赞阿难言善哉善哉汝等乃能普为大众及诸末世一切众生修三摩地求大乘者(悲大故善)从于凡夫终大𣵀槃悬示无上正修行路(智大故善)汝今谛𦗟当为汝说。

　　此如来先善阿难所问利益广大故为其说也正脉曰悬者远也先也悬示者言未及深证预先悬远而谈所历诸位乃至极证宝所亦无不委示也无上正修者即了义修证也。

　　○二大众钦𦗟。

　　阿难大众合掌刳心默然受教。

　　此大众承佛许示故刳心默然谛𦗟也正脉曰刳者刮剔刳心者谓虚净其心无有疑虑异思也上赞善许说已竟。

　　○二微细发明分二初悬示大意二详示行位。

　　○初悬示大意分二初标真如示无修无证二标生灭示有妄有真。

　　○初标真如示无修无证。

　　佛言阿难当知妙性圆明(本明)离诸名相(本净)本来(非造作)无有世界众生(释明上离诸名相一句)。

　　此将示修证行位先标无修证真如门以示修因证果皆生灭门中事也妙性圆明离诸名相者诸妙性是真如本体圆明与下句是真如德相圆明是照离诸名相是寂即寂照不二之义无有世界二句释明上离诸名相即本无世界众生之名相此就世间法说其实妙性中本无众生诸佛名相亦无烦恼菩提名相总之世出世间种种名相悉不能到故曰离诸名相此显真如门中无有行位差别。

　　○二标生灭示有妄有真分二初依生灭示有妄二依生灭示有真。

　　○初依生灭示有妄。

　　因妄有生因生有灭生灭名妄(即十二类生)。

　　此依生灭门中示有染幻差别虚妄名相也盖真如门中本无真妄名相由妙性圆明明极不觉一念妄动此念无因不觉妄起故曰因妄有生此即最初生相无明又不生则已一生必灭如有动必有静是则元本无灭因生方有灭故曰因生有灭此生灭二字举四相中首尾中含住异二相是由住异任运方至于灭又此生灭二字已该尽世界众生以世间所有诸法皆是生灭皆是虚妄故曰生灭名妄由此生灭差别成十二类众生此即依无住本觉中忽然妄成不觉之相也。

　　○二依生灭示有真。

　　灭妄名真(标)是称如来无上菩提及大𣵀槃二转依号(结答)。

　　此依生灭门中示有净缘差别名相也盖真如中本无真名因妄有生灭旋彼生灭说名为真是真因妄有故属生灭门中之事此灭妄名真一句即圆通中初于闻中入流亡所至于生灭灭已寂灭现前是也又即始于干慧终至等觉及于妙觉不出此四字是则此一句总标一切行位是称下约二转依果结明谓如来二转依果皆由灭生死烦恼之妄得名菩提𣵀槃之真此总明依妄而有修证行位上悬示大意已竟。

　　○二别明行位分二初明修真应先识妄区分十二类生二明灭妄始得名真详示十二圣位。

　　○初明修真应先识妄区分十二类生分二初总标修真应先识妄二征明颠倒成就真识。

　　○初总标修真应先识妄。

　　阿难汝今欲修真三摩地直诣如来大𣵀槃者(按定阿难问意)先当识此众生世界二颠倒因(此正示欲修之要)颠倒不生(灭妄)斯则如来真三摩地(名真)。

　　此承上灭妄名真一句标示欲修真三摩地不用起心求真但只灭妄也又灭妄无奇但只识妄无性妄自灭矣故曰先当识此二颠倒因古人云不用求真惟须息妄即斯㫖也大𣵀槃者即妙觉果海直诣者有二义一从始至终不遭委曲相二不历诸位而能顿超先当识此三句应上欲修二字谓识妄即能修故末句真三摩地应上真三摩地此正酬阿难问意以一切行位不出此一真三摩地又此三摩地是总相一切行位是别相此中重一识字下征明二倒即成就此一识字前二决定义第二义云汝等必欲发菩提心决定弃捐诸有为相应当审详烦恼根本此无如来发业润生谁作谁受乃至云若不审观烦恼根本则不能知虚妄根尘何处颠倒处尚不知云何降伏取如来位亦同此义。

　　○二征明颠倒成就真识分二初征明二颠倒因二发明二颠倒相。

　　○初征明二颠倒因分二初征明众生颠倒因二征明世界颠倒因。

　　○初征明众生颠倒因分三初征起二释明三结成。

　　○初征起。

　　阿难云何名为众生颠倒。

　　此因前总标先当识此众生世界二颠倒因故此先征起众生颠倒向下发明也。

　　○二释明分二初明依真起妄成迷二明逐妄失真成倒。

　　○初明依真起妄成迷分三初原本从无妄有二究竟虽有无因三结明本无妄立。

　　○初原本从无妄有。

　　阿难由性明心(此本真体)性明圆故(明极不寂)因明(因明不寂)发性(妄为明觉)性妄(业相)见生(转相)从毕竟无(𩔰妙性本无)成毕竟有(𩔰妄见能生一切有)。

　　此推原众生根本本于性明毕竟无中妄起此妄见成毕竟有也阿难下明从无成有之由由其性明不寂故返成无明妄见从毕竟无二句结明本无成有此即由性明转无明由无明转妄见此妄见实众生世界根本亦即诸佛根本也。

　　○二究竟虽有无因。

　　此有(即上毕竟有之有字即妄见)所有(即妄相指内身外界)非因所因(非有实物为所因故)住所住相(住重上此有所住重上所有)了无根本(重上无因)。

　　此研究上成毕竟有之妄见及妄见所有之妄相皆本无因也盖此妄见本于性明不寂妄起无有生因而生故一切所有皆本无因此中初二句究生起无因次二句究暂住无因生住似有尚无因异灭可知问此明众生颠倒云何所有即指外世界耶曰此文虽在征起众生之后推原起妄之本即世界众生本此妄见是知此文通明世界众生故下结云本此无住建立世界及诸众生是也至下迷本圆明等方是唯就众生说此义不可不审正脉曰住者相续不断之谓也。

　　○三结明本无妄立。

　　本此无住(承上了无根本)建立世界及诸众生。

　　此承上妄见无因结明所有世界众生同一虚妄无所依住也是则世界众生皆虚妄建立识此无住即可顿超真三摩地真亦无住显其圆遍此妄亦无住显其无因上明依真起妄成迷已竟。

　　○二明逐妄失真成倒分二初牒前迷妄无因二正明由迷转倒。

　　○初牒前迷妄无因。

　　迷本圆明(业相)是生虚妄(转相)妄性无体(结上二妄无自体)非有所依(结上二相无所因)。

　　此牒前无明妄见无体无依以显妄性元空也以此妄性元空显下认妄为有皆成颠倒如识妄体全真何用求复求之转妄也。

　　○二正明由迷转倒分二初以悟况迷转非二乘迷成非转倒。

　　○初以悟况迷转非分二初明悟己非二况迷转非。

　　○初明悟己非。

　　将欲复真欲真己非真真如性。

　　此明欲复真如之悟智早已非真如之性体也盖复之一字在真在妄俱非何也以真如门中本不属悟迷若真如可悟可复即属所悟所复之境理智历然能所对待此岂真如耶是知复真早已非真若妄可复即有体有依妄既无体无依何处言复耶是真妄俱不可言复也此中初句约人说如人将欲复真次句约心说谓欲复真心早已非真心真真如性者意谓可复之真如即十地等所证真如此是悟境属修证是生灭门中事而真如门中本无是事故曰非真真如性正脉谓此属权小其实此显真如门中本无迷悟即诸佛亦非真真如性岂止权小耶此以正悟尚非况下不悟转非也。

　　○二况迷转非。

　　非真求复宛成非相。

　　此承上正悟己非况此不悟及非正悟转迷转非也非即妄也此非真求复一句凡夫外道并言凡夫不知求复外道知求复不得正见俱名非真求复宛成非相者即凡夫外道种种差别妄相如后七趣轮转五阴境界皆是非相上以悟况迷转非已竟。

　　○二乘迷成非转倒分三初因非颠倒生惑二因惑颠倒生业三因业颠倒生报。

　　○初因非颠倒生惑。

　　非生非住非心非法展转发生。

　　此承上宛成非相之非妄生种种颠倒之惑也此惑通该界内见思旧注谓非生非住即倒见生住异灭之四相非心非法即倒执身受心法之四处此八非相由生有住由异故灭由身有受由心知法故曰展转发生此说亦应理正脉曰非生即非因计因谓妄计邪修为生果之因也非住即非果计果谓妄计诸无常处为常住之果也非心即邪智总摄一切邪妄见解标𣗳宗㫖各各自谓明本来心也非法即邪境总摄一切邪妄修证建立法门各各自谓得无上法也末句总结谓邪因邪果邪智邪境互相引发故曰展转发生○此似但就外道说就切凡夫亦说得去。

　　○二因惑颠倒生业。

　　生力发明熏以成业。

　　此承上颠倒妄见之惑薰成颠倒之业也上句牒前展转发生之惑下句正明所作之业生正指惑体即种种妄见也力正指惑用有害正作业之力发明即依惑造业可见可知现前作用故云发明薰以成业者即由上现行发明薰成业种此即由前六识现行薰第八识成习种能招后报故名为业。

　　○三因业颠倒生报。

　　同业相感(或同亲或同冤)因有感业(即润生无明)相灭相生。

　　此因颠倒妄业感生颠倒妄报也上二句牒明感业下一句正明果报同业相感者明感业之缘谓同相亲以恩爱业相感不相舍离同相冤以仇恨业相感不相舍离因有感业者正明亲生果报之感业因有者因上同业相感故有此感业相灭相生者正明感业所感之报以冤恨相感则互相食啖故相灭以恩爱相感则互相爱敬故相生此略言后十二类生详明自迷本圆明至此以惑业苦三明众生颠倒分剂如此上释明已竟。

　　○三结成。

　　由是故有众生颠倒。

　　此承上妄见妄业结成众生颠倒之因也正脉曰由是者即由此二惑二业之故也上征明众生颠倒因已竟。

　　○二征明世界颠倒因分三初征起二释明三结成。

　　○初征起。

　　阿难云何名为世界颠倒。

　　此征起世界颠倒之名下乃释其义也盖此世界二字情器通该在器界固有迁流方位在根身亦有迁流方位但如来有时开有时合非精思难以通会㨿常途只是依正二报如前三种相续似开正报为二种相续以业果即众生开出又云由此无始众生世界生缠縳故于器世间不能超越此以依正各分二途俱名世界至此则情器开合前后难准正脉以本来无有世界众生及本此无住建立世界及诸众生此二处是说情器以二颠倒俱是有情又谓界先生后界是器界生先界后界是众生此论最超越诸说但在愚见未能通透今将世界颠倒还就器世间释倘不中理请还依正脉为准若以开合论之但举众生则世界业果都备何故如离世界则众生何依若非业果则众生焉有岂非世界业果即众生之世界业果耶是则将三种合为一但名众生亦可也既可合一亦可开三互开互合俱无碍也今此世界似以众生身中方世与器世间方世合名世界以身中十二类由外方世相织而有故重还在器世间故结云是故世间色香味触穷十二变为一旋复是也又此如五阴合色意同彼五阴将外器内身之色总以色字合之即此外方世与内方世合名世界也又合言者何也谓但言内根颠倒则不知颠倒差别缘外境有但言外境颠倒则不显众生有十二生故以亲疏二相分合名以见根境互有互无故也是则众生颠倒但就惑业言此世界颠倒就根境言又此十二颠倒即前六根功德俱是方世织成但前显六根优劣故名功德此明六根迷妄故称颠倒。

　　○二释明分二初释明世界颠倒名数之因二详明世界颠倒轮转之缘。

　　○初释明世界颠倒名数之因分二初依内身立外境二依外境分内根。

　　○初依内身立外境。

　　是有所有分假妄生因此立界(此立外境)非因所因无住所住迁流不住(牒上二句之义)因此世成(立外境)。

　　此依内身外境以释世界颠倒之名也是有所有者指前此有所有此中重在所有以上有字是妄见无形假故此所有通该内身外界以身界俱有分假故云分假妄生下结成界之名因分假而立非因下释世之名非因所因二句亦指前住所住相了无根本之义亦是明上所有内身外界俱是虚妄生灭故云无因无住末二句是依义结名此是正释而科名依内身立外境是傍释因下方世相涉成十二类似因外境成内根故此以依内身立外境对之也此释将分假妄生一句但指内身凡物不生则已一生必有所生之处即界义一生即有所生之时即世义岂非依内身一生方立世界耶此界虽因身立非在身内乃指身之四方此世虽因身立非但在身中乃通身之前后是知世界为身所依之外境明矣又如世术甲子凡人不生则已一生必落甲子之中此甲子天干即方义地支即世义亦是方世相涉变化有情有贤愚善恶寿夭贫贱亦可类此变化众生成十二颠倒也。

　　○二依外境分内根。

　　三四四三和合相涉(牒上方世之数错纵为所因之境)变化众生成十二类(依上方世分变内根)。

　　此依外境内身以释世界颠倒之数也盖由外境世界相涉有十二数轨生内根分变成十二颠倒乱想由十二颠倒乱想变化十二类众生故云变化众生成十二类上释明世界颠倒名数之因已竟。

　　○二详明世界颠倒轮转之缘分二初明依世界分剂二明逐世界流转。

　　○初明依世界分剂。

　　是故世界因动有声(声分剂)因声有色(色分剂)因色有香(香分剂)因香有触(触分剂)因触有味(味分剂)因味知法(法分剂)。

　　此承上世界名数变十二类众生故此发明世界之分剂不出六尘也世界指上所言世界盖上虽言世界名数不知此名数依何建立故此出六尘体相为世界名数所依之分剂也因动有声等正明六尘生起分剂因动有声者明六尘先有声尘盖妙明心中最初一念妄动就是声因又世界初成风轮居先风即动也是知未有色相之前早因动有声是声起六尘之先因声有色者因有风声动极返静凝结成色是色成声后亦明矣因色有香者谓香依物生未有无物而生香是香次色生可知矣因香有触者以触通鼻舌身三根香气触鼻冷暖等形色触身是则因色香方有触若离色香则触无𠙖矣身触在色香之后无疑矣又香触俱因色生香能潜通故先至鼻触有分假合身方觉因先得香后得触也因触有味者必有物触舌方知其味先触后味晓然因味知法者是因上五尘[且/八]足方有法尘又不可拘住一味字是法尘又在五尘之后又上五尘有字贯法尘亦应言有以明六尘生起前后之次以法尘知字贯上五尘亦应有闻见等字面以显六根不越六尘又此因动有声等以明六尘至六根自外而内先远后近声在障外能至耳故先闻色在障内方见故次声香虽潜通亦近方嗅故次色触必合身方觉故较香转近味入口内始知又内于触法入心内又内于味此以自外而内明六尘之次又此即前云所妄既立明理不逾以是因缘𦗟不出声见不超色亦同此因动闻声因味知法。

　　○二明逐世界轮转。

　　六乱妄想成业性故十二区分由此轮转。

　　此明众生十二颠倒逐此六尘世界差别不同故有轮转之相也六乱妄想者即六尘之妄想是根识合言即上因味知法之知字成业性者是覆明上妄想二字是习六尘以成性随六尘世界错纵薰成十二倒想此即前色香味触六妄成就由是分开见闻觉知是也前是由世界之相分开妄见为六根此是由世界之数分开妄见成十二倒想十二区分二句正明十二类生由此六尘妄想轮转不息即前云同业相缠合离成化之义也但前是借世界六尘发明众生相续此是借众生轮转发明逐世界颠倒区分十二之数又此十二区分由此轮转即循诸色声逐念流转上释明世界颠倒之义已竟。

　　○三结成。

　　是故世间色香味触穷十二变为一旋复。

　　此结成世界颠倒为十二类生轮转终始所依也是故承上由六尘薰六根成十二倒想故移易轮转承此轮转又明轮转始终不离此世界颠倒之六尘故云色香味触穷十二变为一旋复旋复者终而复始也如逐色轮转始变为[卯-ㄗ+(ㄗ@、)]生次变为胎生乃至十二变为非无想相无想羯南为终故云穷十二变穷尽也终也变至十二为终为尽又从终非无想相无想羯南又复变为始起[卯-ㄗ+(ㄗ@、)]生即终而复始为一旋复逐色轮转如此逐声逐香等亦然是则众生区分轮转始终皆不能离此六尘上征明二颠倒因已竟。

　　○二发明二颠倒相分三初总标因果二别明生相三结成名数。

　　○初总标因果。

　　乘此轮转颠倒相故(因)是有世界[卯-ㄗ+(ㄗ@、)]生胎生湿生化生有色无色有想无想若非有色若非无色若非有想若非无想(果)。

　　此总标二颠倒因感生十二类生之果也前征明二倒因是各明以妄见妄业为众生颠倒因以方位迁流为世界颠倒因此发明二倒相是以生界二颠倒合明以世界合众生分妄见成十二颠倒乱想以众生合世界逐色声变十二轮𢌞妄相此中初二句轮转是心逐境颠倒是境分心乘此心逐境行境杂心念有十二想故感变十二类众生即乘上色香味触穷十二变为一旋复又此轮转有虚妄杂染等十二差别颠倒有动欲等十二差别此是举果明因是有下是依因明果卵等四生是正生得生理之正者有色等四者是别生即造化之外别为生理者若非有色等四生是似生似而非真其实非真正生但似之而已下别明自释盖十二类生本于十二颠倒十二颠倒缘于世界相涉变化而成此理向未发明试论之尝见传记中有问一切众生佛性既同如何有贤愚不同耶多以薰染不同故有善恶之习此答似但就师友薰习以明不同又此师友通于三世或此世未经师友而自智自愚者又推之前世以三世通之咸为了义故学者多不究心于此其师友薰习实成圣成贤大端而生理中本[且/八]贤愚之数不可不知此数性但随师友薰习使之变化增长耳盖人一生即堕世界之数成十二颠倒之因此世界相涉展转增长展转变化数至八万四千乃至无穷无尽变众生妄见亦至八万四千乃至无穷无尽是则众生一堕此世界中自[且/八]如是无穷无尽心数此心数中有贤有愚有善有恶种种差别不同实世界相涉不思议变化而有也是知佛性虽同一堕世界颠倒数中变出种种颠倒不同薰习者师友之善者薰恶性变善性导善性令增长师友之不善者薰善性变恶性导恶性渐增长圣凡由是而分升沉本此而有大抵学者一念不生即不堕诸数矣赵州禅师云诸人被十二时使即随世界轮转又云老僧使得十二时即顿越世界不为世界颠倒所拘即今世人贫富贵贱多被世界颠倒数定非有力大人不能移易而世界颠倒之理岂易言哉略记于此。

　　○二别明生相分三初明正生二明别生三明似生。

　　○初明正生分四初明[卯-ㄗ+(ㄗ@、)]生二明胎生三明湿生四明化生。

　　○初明[卯-ㄗ+(ㄗ@、)]生。

　　阿难由因世界虚妄轮𢌞动颠倒故([卯-ㄗ+(ㄗ@、)]生因)和合气成(卵生生缘)八万四千(卵生数)飞沉乱想([卯-ㄗ+(ㄗ@、)]生形相)如是故有卵羯逻蓝流转国土(结示飞沉之名)鱼鸟龟蛇其类充塞(指实飞沉之类)。

　　此明乘世界颠倒数中一动颠倒为因感生卵生之果也由因世界有十二数变化十二轮𢌞于世界十二轮𢌞中举一虚妄轮𢌞故曰由因世界虚妄轮𢌞推此轮𢌞之因因于动颠倒故曰动颠倒故此轮𢌞颠倒二句是举果明因和合下依此动颠倒因发明卵生差别之果和合即父母己三同是动颠倒气成明卵生之生缘乱想即有情谓因气成八万四千飞沉众生此正明果相如是下结示此飞沉众生俱名卵生鱼鸟下复结示其类故曰鱼鸟龟蛇其类充塞此于八万四千数中略举四类𠑽塞者无地不有此卵生多是逐声尘而流转者也以空腹高心多分好声名故也正观曰十二类生皆言由因世界者即众生乘世界而轮转也众生即业果相生者世界即分假迁流者以有为法堕去来今曰世界非世界即无为法无为即无轮转者矣初句标轮𢌞之名动颠倒下释相动颠倒是起惑和合下造业如是下受报温陵曰卵惟想生虚妄即想也想体轻举名动颠倒卵以气交名和合气成想多升沉名飞沉乱想此十二类各八万四千者各由八万四千烦恼感变也羯逻蓝此云凝滑入胎初七位胎卵未分之状也正脉曰羯逻蓝等在胎之位随取成文非各局一也有谓虚妄轮𢌞即好大喜高不肯素位之人也有是因招是报故成虚妄轮𢌞气成者因中好高使气故托气为生缘也。

　　○二明胎生。

　　由因世界杂染轮𢌞欲颠倒故(胎生因)和合滋成(胎生生缘)八万四千(胎生数)横竖乱想(胎生形相)如是故有胎遏蒲昙流转国土(结示横竖之名)人畜龙仙其类充塞(结实横竖之类)。

　　此明乘世界颠倒数中一欲颠倒为因感生胎生之果也由因下举果明因相和合下依因明果此胎生多是逐色尘而流转者也温陵曰胎因情有杂染即情也情生于爱名欲颠倒胎以精交名和合滋成情有偏正名横竖乱想故感人畜龙仙之类遏蒲昙此云疱即胎卵渐分之相也正脉曰偏正者按后情想均等生于人间正也情多想少流入横生偏也世教言人得五常之全畜得五常之偏环师意多在后说也。

　　○三明湿生。

　　由因世界执着轮𢌞趣颠倒故(湿生因)和合暖成(湿生生缘)八万四千(湿生数)翻覆乱想(湿生形相)如是故有湿相蔽尸流转国土(结示翻覆之名)含蠢软动其类𠑽塞(指实翻覆之类)。

　　此明乘世界颠倒数中一趣颠倒为因感生湿生之果也由因下是举果明因相和合下是依因明果相此湿生多是逐香尘而轮转者也温陵曰湿以合感执着即合也合由爱滞触境趣附名趣颠倒湿以阳生名和合暖成所趣无定名翻覆乱想故感含蠢软动之类也蔽尸此云软肉湿生初相既不入胎故无前二位也正脉曰湿生染香应改闻香趋附。

　　○四明化生。

　　由因世界变易轮𢌞假颠倒故(化生因)和合触成(化生生缘)八万四千(化生数)新故乱想(化生形相)如是故有化相羯南流转国土(结上化生之名)转蜕飞行其类充塞(指实化生之类)。

　　此明乘世界颠倒数中一假颠倒为因感生化生之果也由因下是举果明因相和合下是依因明果相此化生多是逐触尘而轮转者也离此合彼离合皆触也温陵曰化以离应变易即离也离此托彼名假颠倒触类而变名和合触成转故趣新名新故乱想感转蜕等类蜕脱故趣新也如虫为蝶转行为飞如雀为蛤转飞为潜凡以不同形而相禅皆转蜕也羯南此云硬肉蜕即成体无软相也自下皆称羯南者诸类通称止此若第五钵罗奢佉此云成形则合随状貌非通称也○若论化生通该六趣及圣凡此非意生妙化故非圣化此但微小故不通六趣惟畜等一类也上明正生已竟。

　　○二明别生分四初明有色二明无色三明有想四明无想。

　　○初明有色。

　　由因世界留碍轮𢌞障颠倒故(有色因)和合著成(有色生缘)八万四千(有色数)精矅乱想(有色形相)如是故有色相羯南流转国土(结上精曜之名)休咎精明其类𠑽塞(指实精矅之类)。

　　此明乘世界颠倒数中一障颠倒为因感生有色之果也由因下是举果明因相和合下是依因明果相此有色多是逐色尘中别求光明等相而轮转者也资中曰事日月水火光明坚执不舍名为留碍障隔不通名障颠倒精明显著因此受生故名色相星辰日月吉者为休㐫者为咎至于爝火蚌珠皆是此类温陵曰一切精明神物皆精耀也其想已结成精耀故但有色而已𣵀槃云八十神皆因留碍想元成此精耀此虽至精至神亦未离乎乘彼轮转颠倒相也。

　　○二明无色。

　　由因世界销散轮𢌞惑颠倒故(无色之因)和合暗成(无色生缘)八万四千(无色数)阴隐乱相(无色相)如是故有无色羯南流转国土(结上阴隐之名)空散消沉其类𠑽塞(指实无色之类)。

　　此明乘世界颠倒数中一惑颠倒为因感生无色之果也由因下举果明因相和合下依因明果相此无色亦多是逐色尘别求空寂之相而轮转者也以空色皆色边际故温陵曰[猒-月+有]有着空灭身归无名销散轮𢌞迷无所闻名惑颠倒厌有归无则依晦昧空故和合暗成而名阴隐乱想即无色界天外道类也此有想无色而不成业体亦称羯南者以有受生因缘不妨取义而称又有惑业昏重形色销磨体合空昧识附阴隐亦空散消沉类正脉曰解中二类前类即无色界天不止外道亦兼凡夫等有定果色无业果色更应别属空散谓散心即空无色相后类即主空神等方纯外道二色俱无更应别属销沉谓恶取空昧销磨沉没也。

　　○三明有想。

　　由因世界罔象轮𢌞影颠倒故(有相之因)和合忆成(有想生缘)八万四千(有想缘)潜结乱想(有想相)如是故有想相羯南流转国土(结上潜结之名)神鬼精灵其类𠑽塞(指实有想之类)。

　　此明乘世界颠倒数中一影颠倒为因感生有想之果也由因下举果明因相和合下依因明果相此有想多是逐法尘而轮转者也凡鬼神多是有所思而不化故以忆想为生缘以鬼神无质碍不可见故名罔象轮𢌞自好藏隐名影颠倒唯依想住名和合忆成以罔象亦有阴隐之相名潜结乱想温陵曰神鬼精灵者谓其神不明而幽为鬼其精不全而散为灵无有实色但有想相正脉曰罔象者似无不无之意盖神鬼精灵相不可见而实暗中有相故云潜结众生邪慕灵通追影忆想时或愰忽见之久之当堕其类也。

　　○四明无想。

　　由因世界愚钝轮𢌞痴颠倒故(无想之因)和合顽成(无想生缘)八万四千(无想数)枯槁乱想(无想相)如是故有无想羯南流转国土(结上枯槁之名)精神化为土木金石其类𠑽塞(指实无想之类)。

　　此明乘世界颠倒数中一痴颠倒为因感生无想之果也由因下举果明因相和合下依因明果相此无想亦多是逐法尘中别求灰心凝想种种邪教之法而轮转者也此类好自专不达理曰愚钝轮𢌞本于不明谛理曰痴颠倒以土木金石为生缘曰和合顽成坚顽无知曰枯槁乱想资中曰外道计无情有命金石坚牢或习定灰凝思专枯槁心随境变遇物成形如华表生精黄头化石之类是也温陵曰不了谛理固守愚顽痴钝之极则顽𡨋无知而精神化为土木金石也上明别生已竟。

　　○三明似生分四初明非有色二明非无色三明非有想四明非无想。

　　○初明非有色。

　　由因世界相待轮𢌞伪颠倒故(非有色因)和合染成(非有色生缘)八万四千(非有色数)因依乱想(非有色相)如是故有非有色相成色羯南流转国土(结上因依之名)诸水母等以鰕为目其类充塞(指实非有色类)。

　　此明乘世界颠倒数中一伪颠倒为因感生非有色之果也由因下举果明因相和合下依因明果相此非有色亦是逐声尘中别求名[執/力]展转乖理而轮转者也非有色非有自体待他物为体待他物为用彼此相待而生故名相待轮𢌞因中多假借声[執/力]妄传名言故名伪颠倒彼此相依合为体用故曰染成二物相因成体相依成用名因依乱想温陵曰水母之类以水沫为体以鰕为目本非有色待物成色不能自用待物有用迷失天真绵着浮伪彼此异质染缘相合故曰因依正脉曰此生若约水母亦有身形如豆粉状类裀褥人取食之故不属无色特以待物形用不能自全色力故言非有色也资中取类身中尸虫亦似矣。

　　○二明非无色。

　　由因世界相引轮𢌞性颠倒故(非无色因)和合咒成(非无色生缘)八万四千(非无色数)呼召乱想(非无色相)如是故有非无色相无色羯南流转国土(结上呼召之名)咒诅厌生其类充塞(指实非无色类)。

　　此明乘世界颠倒数中一性颠倒为因感生非无色之果也由因下举果明因相和合下依因明果相此非无色亦多是逐声尘中别求种种邪咒邪诅而轮转者也咒诅以音声相诱故名相引轮𢌞随声流转无有定性名性颠倒因咒诅久之即降神通灵故曰和合咒成呼召应答是其影相故曰呼召乱想本自无色又附物动转报答吉㐫非真无色故曰非无色相即似无色还是无色摄故名无色羯南咒诅厌生者指实非无色类即世间樟柳神请𥳽仙咒生人咒草人久之厌生能降灵动转通报吉㐫之类是也。

　　○三明非有想。

　　由因世界合妄轮𢌞罔颠倒故(非有想因)和合异成(非有想生缘)八万四千(非有想数)回互乱想(非有想形相)如是故有非有想相成想羯南流转国土(结上回互之名)彼蒲卢等异质相成其类充塞(指实非有想类)。

　　此明乘世界颠倒数中一罔颠倒为因感生非有想之果也由因下举果明因相和合下依因明果相此非有想亦多是逐触尘别求抟取而轮转者也彼蒲卢等取彼为己曰合元非己有曰妄故名合妄轮𢌞欺遍他身强为己有名罔颠倒以他类质成己类质故云和合异成母子相传异质互成故云回互乱想此类本是有想不能自专其想随他想转变不真其想故云非有想相即似想也还是想摄故云成想羯南彼蒲卢等指实回互乱想之实有此等类蒲卢桑虫也本非𧊵想而随𧊵想化成资中曰此必因中好为诬罔取他纳为己有故果中亦被他物取为己有。

　　○四明非无想。

　　由因世界怨害轮𢌞杀颠倒故(非无想因)和合怪成(非无想生缘)八万四千(非无想数)食父母想(非无想相)如是故有非无想相无想羯南流转国土(结上食父母想之名)如土枭等附块为儿及破镜鸟以毒𣗳果抱为其子子成父母皆遭其食其类充塞(指实食父母想之类)。

　　此明乘世界颠倒数中一杀颠倒为因感生非无想之果也由因下举果明因相和合下依因明果相此非无想相多是逐味尘食啖无忌而轮转者也此食父母想元是衔冤相害感为母子故名怨害轮𢌞本于相杀相诛相食不已故名杀颠倒以土块𣗳果无知而成有知故曰和合怪成以杀为感业故食父母以报其冤此类本是土块𣗳果等无想之物因随想化变成有想非真无想故云非无想相亦似无想还是无想摄故云无想羯南如土枭等易知正脉曰此若推论因果必是蒙人至恩至爱而反以负恩仇害世间现见此事亦甚多也而彼冤对来酬此恨故感斯生孤山曰土枭破镜按史记孝武本记云祠黄帝用一枭镜孟康曰枭鸟名也食母破镜兽名也食父黄帝欲绝其类使百祠皆用之破镜如貙而虎眼今云鸟恐译人误或鸟字合是等字后人妄改耳上别明生相已竟。

　　○三结成名数。

　　是名众生十二种类。

　　此承上总标有十二名数前来一一释明因果相貌差别故此结成十二类生种类如是也此十二类生之颠倒是众生世界合明以觉知为众生颠倒以差别即世界颠倒众生颠倒属根属识是烦恼是我执世界颠倒属相属尘是生死是法执后五十五位真菩提路断我法二执即转此众生世界二颠倒因转烦恼成菩提即超众生颠倒转生死成涅槃即超世界颠倒前云颠倒不生斯则如来真三摩地是也上明修真应先识妄区分十二类生已竟。

　　大佛顶如来密因修证了义诸菩萨万行首楞严经四依解卷第七(终)
国家图书馆善本佛典第 17 册 No. 8862 楞严经四依解


　　大佛顶如来密因修证了义诸菩萨万行首楞严经四依解卷第八

　　明湖南邵陵五台庵沙门观𢖍述

　　○二明灭妄始得名真详示十二圣位分二初总牒二颠倒因以明虚妄二缘灭二颠倒因以立行位。

　　○初总牒二颠倒因以明虚妄。

　　阿难如是众生(指上十二类生)一一类中亦各各[且/八]十二颠倒(上众生指报言此颠倒指惑言)犹如捏目乱华发生(捏目喻迷乱华喻妄)颠倒妙明真净明心(合十捏目)[且/八]足如斯虚妄乱想(合上乱华发生)。

　　此总牒二颠倒因虚妄无实下依观行转灭以成圣位也前云汝今欲修真三摩地直诣如来大涅槃者先当识此众生世界二颠倒因今总牒正是已识尽二颠倒因分剂虚妄了明无惑故能令其不生阿难下是法犹如下是喻颠倒下合明一一类中互[且/八]十二颠倒者谓众生一生即堕方世相涉顿变十二颠倒但随胜者轮转劣者𡨋伏岂非一一类中各各[且/八]此十二颠倒耶𡨋伏即种位必有发现之时亦能牵引轮转是则一一众生随自[且/八]十二颠倒互为轮转一类流转尽十二类为一周遍前云穷十二变为一旋复是也犹如二句喻上十二颠倒迷妄所有全无因依颠倒三句即前迷本圆明一句颠倒即迷字妙明真净明心即本圆明三字[且/八]足二句即前是生虚妄一句之义此中要在虚妄二字若颠倒实有则不能灭妄名真由虚妄无性故能令其不生即入真三摩地矣正观曰此诸颠倒种子一一类生异熟识内无始薰习各各[且/八]足至成熟位生自趋果一则现起余则𡨋伏言颠倒妙明真净明心即如来藏为妄习所薰转名藏识故论云自性清净心为无明所薰由有染心以能受薰持种故曰[且/八]足如斯虚妄乱想然此种子体属有为本无今有由薰习故陀𨚗识中妄种皆[且/八]非谓真如性中本有如是杂染法有失意者见此经文便谓一切染恶性中本[且/八]若性中本有十二倒想倒想应常不可对治则十二类生无由而免五十七位无由而成邪见之过岂有加于是哉𣵀槃经云本无今有本有今无三世有法无有是处此四句乃法王法印以此印定一切有为诸行无有自性彻底全空矣。

　　○二缘灭二颠倒因以立行位分二初详示所修行位二结示能修观行。

　　○初详示所修行位分二初发明灭妄妙行二详示名真圣位。

　　○初发明灭妄妙行分二初总标二别释。

　　○初总标分二初标义二标名。

　　○初标义。

　　汝今修证佛三摩地(牒欲修真)于是本因元所乱想立三渐次方得除灭(唯先息妄)如净器中除去毒蜜以诸汤水并杂灰香洗涤其器(喻上唯先息妄)后贮甘露(喻上佛三摩地)。

　　此标示修真灭妄立行之义也汝今下▆▆▆净下是喻法中本因元所乱想者谓此十二颠倒乱想乃世界颠倒无知觉无明薰如来藏法尔[且/八]足十二颠倒此是不思议薰不思议变与生俱有故曰本因元所立三渐次者立妙行灭上元所乱想因乱想有本末故立妙行有浅深从微而着自浅而深渐灭之次有三级故曰三渐次喻中净器喻根中不生灭性此性虽为无明所染自性本净除去倒想而净体自现故云净器因本净故可洗涤令净若本不净岂可洗涤令净哉毒蜜喻十二颠倒乱想汤水灰香喻戒定慧三无漏学甘露喻十二圣位不思议佛法即二转依果是佛正受此标立行之义因要灭妄故立妙行。

　　○二标名。

　　云何名为三种渐次(征前立三渐次之名)一者修习除其助因二者真修刳其正性三者增进违其现业。

　　此征明三渐次之名也一者修习标第一渐次之名除其助因释修习之义谓修净身心习学除其十二颠倒之助因故也即五种辛菜凡六尘中有助淫杀盗者皆是助因能除此助因即超世界颠倒二者真修标第二渐次之名刳其正性释真修之义谓真实力进修净身心刳尽十二颠倒之正性故也正性者正是颠倒之本性刳者搜剔净尽无余能刳尽正性即破众生颠倒此二渐次属戒行为入真三摩地之方便盖修真三昧本为超越世界众生故须先除此二颠倒因方能入真三摩地若不除此所修三昧皆属颠倒是须决定先除方为净器三者增进标第三渐次之名违其现业释增进之义谓增进趋入真三摩地降伏六根现行不起根境俱寂故也能违现业根境不偶即众生世界二俱解脱此一渐次属定慧二行正是修入真三摩地十二圣位始终不出此一渐次但始终浅深不同耳上总标已竟。

　　○二别释分三初释除助因二释刳正性三释违现业。

　　○初释除助因分三初征起二详释三结成。

　　○初征起。

　　云何助因。

　　此征起助因因于何法助生何事故征之也。

　　○二详释分二初释明所因二释明能助。

　　○初释明所因分二初明疏因二明亲因。

　　○初明疏因。

　　阿难如是世界十二类生不能自全依四食住(标)所谓假食触食思食识食(释明四食)是故佛说一切众生皆依食住(结明)。

　　此明助因之因因于食故统叙一切众生不能自全皆依食住以明有生不能免此世界颠倒也言疏因者此食是通食后五辛是别食由食故至于食五辛由食五辛故生淫恚是则五辛亲生淫恚如父此食如祖祖较父稍疏故此通食为淫恚疏因正脉曰标必依食住者见界内众生身命慧命安危所系修习不可不知所拣择而戒断也温陵曰四食者人间假食谓所食必有分假鬼神触食但歆触而饱禅天思食食至或但思之而饱识天识食既无形色但以识想○此中思食之思是心所即禅悦法喜之心念能住身命故称思食识食之识即心王以四空天惟依识住故称识食。

　　○二明亲因。

　　阿难一切众生食甘故生食毒故死(明食有损益为身命安危所系)是诸众生求三摩地当断世间五种辛菜(由上既损益于身亦损益于慧今五辛能损慧命故命先断)。

　　此正示助因之因因于五辛能助生众生颠倒故教修真三摩地者先断此五辛以净身心养慧命也阿难下明食有损益为身命安危所系是诸下承上既有损益于色身亦有损益于慧命此五辛能助淫恚损慧命故当先断而后可求真三摩地孤山曰五辛者楞伽经云䓤蒜韭薤兴渠也应法师云兴渠梵音讹也正云兴宜慈愍三藏云根如萝葡出土辛臭慈愍冬至彼土不见其苖此方无故不翻也上释明所因已竟。

　　○二释明能助分二初明助生烦恼二明助生业报。

　　○初明助生烦恼。

　　是五种辛熟食发淫生啖增恚。

　　此明五辛为烦恼助因也文中虽但举淫恚其实该尽一切烦恼以淫恚能生种种过患故初句指上五辛是所因之物下二句正明能助之实正脉曰此明五辛有发淫增恚之过熟食必壮相火故发淫生啖必动肝气故增恚佛智所鉴不爽毫𨤲物性必然宜敬信而戒之。

　　○二明助生业报分二初明助生鬼道业报二明助生魔道业报。

　　○初明助生鬼道业报。

　　如是世界食辛之人纵能宣说十二部经(标指食辛修慧命者)十方天仙嫌其臭秽咸皆远离(业能远善)诸饿鬼等因彼食次䑛其唇吻常与鬼住(业能近恶)福德日消长无利益(助生恶报)。

　　比明五辛为鬼道业报助因也如是下标指不断五辛求三摩地修慧命者十方下出其不断五辛之过天仙是净众故嫌臭秽而远离饿鬼是杀傥故爱辛秽而相近此远善近恶皆食辛之业福德消无益长正明食辛之报此是现报当来之报与后魔道俱同此中能宣说经明修慧命天远鬼近明损慧命因不断五辛纵修不成返损也正脉曰今见世人[且/八]斋戒者尚于食辛之人多畏避之何况天仙饿鬼歆于不净故常亲近天远故福日消鬼近故长无益常见天时疫疠世人咸谓辛能避瘟由经观之斯盖招瘟之端而世人业力所使颠倒滋祸如此不可不知所警也。

　　○二明助生魔道业报。

　　是食辛人修三摩地菩萨天仙十方善神不来守护(业能远正)大力魔王得其方便现作佛身来为说法非毁禁戒赞淫怒痴(业能近邪)命终自为魔王眷属受魔福尽堕无间狱(食辛之报)。

　　此明五辛为生魔道业报之助因也此节与前科义同但文稍异及鬼魔之分也初二句指此不断五辛修三摩地者前说十二部经约慧说此修三摩地约定说前慧非不求定此定非不修慧是前后互出耳菩萨下拣过前止言天仙此多出菩萨善神是前略后详前云远离此言不来守护亦是前后互明此菩萨善神既远离失护决不能成真三摩地此五辛能障圣道其利害若此大力魔王下正明能助生魔业及恶报魔王拣异饿鬼鬼止能暗损福增罪魔力能现身说法其害更大得其方便因无守护现身说法毁戒赞淫等皆魔业命终下明因助生魔业必堕魔类之报及无间之极苦从如是世界食辛之人至此明助因之助字谓此五辛虽非淫杀盗等性恶而能助生也其害与淫杀等可不惧哉正脉曰毁赞者非禁戒系縳为小乘赞三毒无碍为大道上详释已竟。

　　○三结成。

　　阿难修菩提者(牒)永断五辛(结义)是则名为第一增进修行渐次(结名)。

　　此结成除其助因为第一渐次也初句牒定修三摩地之人言菩提约果说以变文耳次句正结决定要除助因永断即一除字是名下结渐次之名问六尘中皆有能助生淫杀盗妄者此但约味尘言之何也谓世间淫声妖色香触邪法能生人淫杀等心者人皆易知独味尘损益助生淫杀等事人皆忽略故佛约人所忽者明之余五尘人所易知者不言可晓此一渐次稍清世界颠倒上释除助因已竟。

　　○二释刳正性分三初征起二详释三结成。

　　○初征起。

　　云何正性。

　　此因前征明助因故复征起正性以明其义方知刳之也。

　　○二详释分二初释明能刳行法二释明已刳利益。

　　○初释明能刳行法分三初教示能刳净行二教示所刳观法三教示进刳次第。

　　○初教示能刳净行分二初正示清净二返明决定。

　　○初正示清净分二初示能刳行名教令清净二示所刳正性释明清净。

　　○初示能刳行名教令清净。

　　阿难如是众生入三摩地要先严持清净戒律。

　　此别释刳正性之义先示能刳净行之名教令清净也清净即刳之也戒律即能刳净行之名示其名以明净刳之义此中初二句指前除五辛修三摩地者次二句承上入三摩地必欲超出生死是须先要严持净戒刳尽生死正因而生死自空矣正脉曰此示定因戒生。

　　○二示所刳正性释明清净。

　　永断淫心不餐酒肉以火净食无啖生气。

　　此示所刳正性释明上严持清净戒律之义也此中永断不餐无啖皆严持清净之义即能刳之行淫心酒肉生气皆所刳正性观其文但[且/八]淫杀二性其实义该十二颠倒即此则知十二颠倒不出淫杀盗妄四根本尽之矣又淫是生死根本故首举之圆觉经云众生皆以淫欲而正性命亦即此义酒能致乱以滋淫肉属血气以滋杀故不宜食生气者即无情有生活者此以无情有生气尚不可啖深示有情命者决无可啖之理是戒杀之至也又永断二字是直示净刳之义不餐无啖是曲尽净刳之相又生气者似物性有主助淫有主助杀故以火净绝其性故称净食又俟高明裁之温陵曰律中五果皆须火净示不啖生气也上正示清净已竟。

　　○二返明决定。

　　阿难是修行人若不断淫及与杀生出三界者无有是处。

　　此以返成正也初句仍指前入三摩地者修行人是变文也若不下是返前永断以不断淫杀必不能出三界成上入三摩地者决定要严持戒律永断淫杀方能出生死是此以返明上永断为决定明诲上教示能刳净行已竟。

　　○二教示所刳观法。

　　当观淫欲犹如毒蛇如见怨贼。

　　此承上已示能刳净行恕不能刳故示之以观法使知其利害若此自生远离之心也唯观淫欲者谓四根本中此一习是生死亲因自有生死以来缠眠无间积深浓厚最难顿断似此非观力不能降伏故偏示之又似十二颠倒皆依淫欲一倒为根蒂何也以淫为生死亲因有生则有十二倒想若无有生则一切倒想依何而立是则一切倒想依于有生有生依于淫欲是淫欲为十二倒想之根蒂实矣根蒂若无枝叶自尽唯观淫欲是总一切倒想也如毒蛇怨贼者以淫爱难舍故以可畏可惧之观破之温陵曰如毒蛇怨贼者能害法身损慧命故。

　　○三教示进刳次第。

　　先持声闻四弃八弃执身不动(先浅)后行菩萨清净律仪执心不起(后深)。

　　此承上既示观法深知淫欲等恶毒当断故示之进断次第也先浅后深从粗至细是进刳之次第即事非顿除因次第尽也正脉曰此处方全该四重四弃即淫杀盗妄而尼加触八覆随亦多防淫执身谓禁七支犹粗下进菩萨律仪方细准前道场中说菩萨亦但于四重律从心止绝一念不生为细非三千八万也上释明能刳行法已竟。

　　○二释明已刳利益分二初解脱世间业报益二成就出世功德益。

　　○初解脱世间业报益。

　　禁戒成就则于世间永无相生相杀之业偷劫不行无相负累亦于世间不还𪧐债。

　　此明已刳行成益中解脱世间业报益也初句承上永断淫心等即严持清净戒律则于下正明利益淫心刳尽则无相生之业杀心刳尽则无相杀之业生杀是报业是淫杀二行此脱淫杀业报偷劫不行等明脱偷心业报初二句脱业次二句脱报前永断正性中略此一行故此详出偷劫之名正脉曰偷谓窃取劫谓强取无负累者无负债之业累也约位言之此应在圆家观行之中即别十信而小七贤也。

　　○二成就出世功德益。

　　是清净人修三摩地父母肉身不须天眼自然观见十方世界睹佛闻法亲奉圣旨得大神通游十方界𪧐命清净得无艰险。

　　此明已刳行成益中成就出世功德益也初二句仍指前严持清净戒律者又前益云禁戒成就依行言此云是清净人指人言是人法互举又前脱世间因果故但言禁戒此明出世智通须是戒定相资故云修三摩地父母下正明利益父母肉身二句谓即此现身肉眼不待后报天眼即七卷中云是善男子即此父母所生肉身不得心通十方如来便为妄语是也观界遥见依报无碍睹佛遥见正报无碍此属天眼通闻法亦是遥闻诸佛说法此是天耳通亲奉圣㫖等三句即游历十方亲近诸佛此属神境通𪧐命清净二句属𪧐命通得无艰险即成上清净之义谓𪧐命了知得无障碍此于六通中略他心漏尽二通义必[且/八]之或漏尽不能速得而他心与𪧐命可并通达或[阿-可+(急-(色-巴+(正-一)))]于得无艰险一句以知他心无碍即无艰险正脉曰肉眼见十方界即色阴𥁞相后文云十方洞开无复幽暗是也按位当在初信齐小初果次四句受阴𥁞相后文云去住自由无复留碍又云得意生身随往无碍今言睹佛闻法等即随往无碍也按位当在二三两信齐小二果末二句想阴𥁞相后文云于觉明心如去尘垢一伦生死首尾圆照今言𪧐命清净则明去尘垢而照生死也又言得无艰险者既以彻通𪧐命除己愿力永不误入恶趋所谓离诸生死险恶道故按位当在四五两信对小三果正观曰世之仙人能伏欲即发五通矧兹永绝耶即法华六根清净位也上释明已竟。

　　○三结成。

　　是则名为第二增进修行渐次。

　　此指上刳尽淫杀等正性成就净戒及解脱智通等益以结第二渐次之名也别前助因故云第二此刳正性永绝生死因果即灭除众生颠倒上释刳正性已竟。

　　○三释违现业分三初征起二释明三结成。

　　○初征起。

　　云何现业。

　　此征现业也其三次征文不言除刳违但征所除所刳所违者以除刳违是能灭法大意颇同易知而助因正性等色心差别不同故须征明而分剖方知故也又征所必从能发明是不待征而自明矣。

　　○二详释分二初明能违行相二明已违境界。

　　○初明能违行相分二初牒明前行相二正明违现业。

　　○初牒明前行相。

　　阿难如是清净持禁戒人心无贪淫(牒明脱世间业报)于外六尘不多流逸(牒明成出世功德)。

　　此正牒前刳正性亦摄助因若不除助因亦不得名清净持禁戒故也初二句指前持禁戒人心无贪淫下依清净人牒清净行依此净行进成违现业之胜行又心无贪淫止明清净禁戒末二句是明入三摩地以非定不能摄流逸之心是则此总牒前戒定二行之相又此唯言贪淫者有二义一举一以摄余故二示淫为十二颠想之首故不多流逸者谓非全不流逸以初摄心有间断故。

　　○二正明违现业。

　　因不流逸(承)旋元自归(违)尘既不缘(明上不流逸)根无所偶(明上自归)返流全一(总按旋归不偶)六用不行(结成现业尽违)。

　　此正明违现业之行相也初句承前次句正是违行谓因不流逸于前尘则根自旋归本元此二句即根尘两分自归之自字即示离尘独根而归又上句即脱粘亡所下句即内伏入流又旋元之旋字即前云汝今欲逆生死欲流之逆字元字即前云返穷流根之根字是则此一句正是能违之行尘既不缘二句是依此旋元自归一句发明所违之义谓根既逆流自归不去缘尘则根无所对之境无对则根尘互失是则一自旋元则根尘俱泯上二句根尘始离此二句方根尘俱不生又尘既不缘即动静二相了然不生根无所偶即闻所闻尽是也返流全一二句是依上根尘不生之义结示违现业之相返流按上旋元自归全一按上根尘不偶是返六和合之欲流全归一精明之本体按定全一不偶下句方结示现业尽违故曰六用不行前心无贪淫止断欲界九品思惑位齐三果此六用不行已断尽界内思惑位齐四果小乘极证惟此止矣前云虽得六销犹未忘一是也又此中旋字返字不偶不行即违字曰流曰根曰六用皆现业是也现业即六根现行上明能违行相已竟。

　　○二明已违境界分二初明颠倒不生境界二明真三摩地境界。

　　○初明颠倒不生境界分二初明世界颠倒粗重不生二明众生颠倒粗重不生。

　　○初明世界颠倒粗重不生。

　　十方国土皎然清净譬如琉璃内悬明月。

　　此明现业既违之益所现世界净妙之境也初二句是法下二句是喻琉璃明月喻上皎然清净之义盖六尘本是一真妙境由根去分别故成粗重有漏之尘相今根既旋元不去缘尘而尘自净妙故曰十方国土皎然清净等此即世界粗重颠倒不生之相。

　　○二明众生颠倒粗重不生。

　　身心快然妙圆平等获大安稳。

　　此明现业既违之益得身心圆妙之境也初句是标次二句是释上快然之义盖众生身心本是常住真性与万物同体平等无诸障碍由妄见分别故见有彼有此有憎有爱横生种种颠倒今尘不引根根自归性性体妙圆物我平等故曰身心快然快然者即物我无障碍故也即见思粗重净尽一切通利也妙圆平等者物我无坏无杂曰妙物我无欠无余曰圆物我无二无别曰平等由此妙圆平等见思不起故获大安隐此即众生粗重颠倒不生之相上明颠倒不生境界已竟。

　　○二明真三摩地境界分二初得果地觉为因地心二依因地心圆果地觉。

　　○初得果地觉为因地心。

　　一切如来密圆净妙皆现其中(得果地觉)是人即获无生法忍(为因地心)。

　　此明承上颠倒不生斯则如来真三摩地之境也一切如来是果人密圆妙净是果地人所证圆满觉体皆现其中者皆字照上一切如来现其中即现行人妙圆平等身心之中盖一切如来所证法身果觉遍一切处有情无情无有间断但众生身心不妙不圆故与如来觉体相背故不现耳今由自己身心妙圆平等与如来密圆净妙相应故当处显现有云苟无烦恼等病法身当处现前是也上妙圆平等是行人身心转变属智此密圆净妙是如来所证极果是理上智虽妙圆是生灭性此理本有是不生灭性行人见此性现方悟无生故曰是人即获无生法忍是人指上颠倒不生之人无生法即如来密圆净妙觉体本无生灭故名无生法忍字乃依此无生法所生之智即前妙圆平等之心深忍安住此无生法不疑不异故是智从理得名也此忍即因地心得此因地心然后圆成果地修证者经说入地方得无生忍华严经说等觉后方证今经信前即获此忍诸说不同何也盖彼说修证无生忍故说入地等觉后方得今经明悟无生忍故信前即获此忍如不获此忍何以成信是则十信皆此无生法忍差别分位一悟此忍则世界众生一切名相悉皆空寂后文云理则顿悟乘悟并销是也彼入地等觉后之无生与此忍是一体但此方初信彼乃修进圆证是则修证无别所得但修证最初所悟之理又此无生法名密圆净妙者即情器生佛共此一心无间曰密无欠曰圆无杂曰净无坏曰妙此以如来密圆净妙之体现于行人妙圆平等心中行人妙圆平等之心安于如来密圆净妙觉中是智理𡨋一故名真三摩地获无生忍正脉曰此即前云生灭灭已寂灭现前但彼约自心此约佛理二义平等也此当十信相似慈云覆𣵀槃海盖圆顿理融故今似位全似地上也。

　　○二依因地心圆果地觉。

　　从是渐修随所发行安立圣位。

　　此承上无生忍为因地心而圆成果地修证也从是之是字指上无生忍即如来密圆净妙之体渐修者谓从是无生因地而渐造究竟果地又从是即依理而发行即事非顿除因次第尽随所发行二句是依渐修二字分别次第浅深以安立五十五圣位之名是因渐修故有次第因次第故有前后圣位差别此二句始于十信终于等妙悬示一切圣位不出此真三摩地渐修之行又此渐修与前顿现理事并入故称真三摩地又此正答阿难所问至何渐次得修行目上释明已竟。

　　○三结成。

　　是则名为第三增进修行渐次。

　　此结违现业渐次之名也此三渐次初曰除次曰刳后曰违者以五辛属外尘浮浅易断故曰除但拂去而已以淫杀等属内心积习深密难㧞故须着力剜刳方尽故曰刳以六根现行元是精明流逸之光此光非心非色不可遣除但禁止不流逸返本还源而已故曰违又此除刳违三字即前灭妄名真一灭字也次又云汝今修证佛三摩地于是本因元所乱想立三渐次方得灭除方证下文所言一切圣位但名真二字而已上发明灭妄妙行已竟。

　　○二详示名真圣位分九初明干慧地二明十信位三明十住位四明十行位五明十向位六明加行位七明十地位八明等觉位九明妙觉位。

　　○初明干慧地分二初牒前行以明干二明本位以显慧。

　　○初牒前行以明干。

　　阿难是善男子欲爱干枯根境不偶现前残质不复续生。

　　此牒前行以明欲习初干之义也欲爱干枯牒前已刳正性根境不偶牒前能违现业此二句明因干现前残质谓果縳犹存不复续生谓子縳已尽此二句明果干即三界因亡四生果䘮正观曰不因六根所起新业故此生报尽不复续生正脉曰续生以根境为因欲爱为缘干枯不偶则因缘双绝果报无托故不受后有也。

　　○二明本位以显慧。

　　执心虚明纯是智慧慧性明圆蓥十方界(义)干有其慧(按上义)名干慧地(结名)欲习初干未与如来法流水接(重释干义)。

　　此承前欲干以生慧而成干慧之位也初二句乃前身心快然等一假即众生颠倒转为虚明智慧执心之执字即前违现业之违字由违止现行之心不与境接故虚净由虚净故生明明炽成慧故曰执心虚明等次二句乃前十方国土皎然清净等一假即世界颠倒化为智慧光明以此身心世界内外虚明纯是智慧故名干慧地由此位生起一切圣位故曰地欲习初干等重释明干字之义有二一竭尽欲习为干二未接法流亦为干此合前刳正性违现业二行成此一位至身心快然妙圆平等获大安隐止以未接如来法流水故也此位已含常途十信至后一切如来密圆净妙皆现其中等即入初信以接法流水故正观曰无着曰虚不昧曰明执者谓以定力执持此心内不着空外不涉缘内外无着真元自着故纯是智慧正脉曰执者二执惑尽双空智纯也孤山说干慧合十信为是后十信位为初住开出理无可疑。

　　○二十信位分十初信心二念心三精进心四慧心五定心六不退心七护法心八回向心九戒心十愿心。

　　○初信心。

　　即以此心(干慧心)中中流入圆妙开敷(一切如来密圆净妙皆现其中)从真妙圆(如来密圆)重发真妙(即获无生法忍)妙信常住(牒上真妙)一切妄想灭尽无余(即十二生灭乱想)中道纯真名信心住(结名)。

　　此明十信位第一信心也初句蹑前干慧心次句即干慧心中生起加行增进深入上一中字即干慧心不住空不住有即中道观下一中字即干慧心所观理非空非有即中道谛以中道观观中道理念念深入故曰中中流入由干慧加行深入故一切如来密圆净妙皆现其中故曰妙圆开敷圆妙即密圆净妙开敷即皆现其中此二句即干慧心接法流水也从真妙圆二句即依此密圆净妙之真理重发起真智故曰重发真妙此即转干慧成妙慧也此真妙即前获无生法忍之忍字由真理生起此真妙真圆之慧此慧仍照此理深忍乐欲专注不移故曰妙信常住此句即牒上真妙二字一切妄想二句是明上妙信常住之相谓由妙信常住真理之中则不见有少法生亦不见有少法灭垢净增减一切妄想悉皆不见故曰灭尽无余末二句结名中道即妙信常住纯真即妄灭无余此句按定上义下句方结名故曰名信心住信者即不疑不异义𠃔从愿乐义若论十信位总是一无生忍此位初见无生深忍乐欲安住不移故独标信心之名后九心亦同是此忍渐入渐深故立名不同又则此位并前干慧通是第三渐次之行干慧通前二渐次但干欲习所生之慧尚未入真三摩地此信唯第三行已获无生忍始入真三摩地后五十五位皆资此无生忍亦不出此第三增进之行又此位即转二颠倒因成理智二妙圆也正脉曰此五根中信根也。

　　○二念心。

　　真信明了一切圆通阴处界三不能为碍如是乃至过去未来舍身受身一切习气皆现在前是善男子皆能忆念得无遗忘名念心住。

　　此明信位中第二念心也初句蹑前位次句标本位一切圆通者由前位真信妙圆明了无惑深忍无生一切分别妄想灭尽无余故阴处界三过去未来悉无分别圆明一念故曰一切圆通阴处下是发明圆通之相阴处界三总是一界字过去未来总是一世字是明世界不能为碍舍身受身三句总是明众生不能为碍此以世界众生二倒无碍发明上一切圆通之相是善男子下以义结名是善男子指一切圆通之菩萨由世界无碍故积习皆现在前由多劫现于一念明历不忘故名念心住此由忍力虚明圆照一切又此即转二颠入圆通之妙也又前位忍真灭妄此位智明惑现由皆现故能尽除也正脉曰问入住菩萨何有舍受之事答圆顿人不取变易常于分假得大自在故也此属𪧐命漏尽二通五根中念根故结念心又前位是深信本有佛性此位是忆念近习种性此二位所以别也。

　　○三精进心。

　　妙圆纯真真精发化无始习气通一精明惟以精明进趋真净名精进心。

　　此信位第三精进心也初二句蹑前信心转胜转精初句正蹑信心次句明信心转胜以成本位谓由信心纯真故念念开敷转胜更为真精次二句蹑前念心转明转精初句正蹑念心次句明念心转明以成本位谓由念心圆明发变转化无始习气同一精明智体又真精发化转能发化智愈精通一精明转所发化习成智是上二心转胜以入精惟以下按上真精之智复趋真净之理以结精进之名此位是转二颠成智理精净也前位习气始现念心与习能所历然此位习气与念心通一精明无能所相正脉曰盖精明即菩提体亦如如智体真净即𣵀槃体亦如如理体今言精明而进趋真净即以如如智契如如理矣此五根中进根也。

　　○四慧心。

　　心精现前纯以智慧名慧心住。

　　此信位第四慧心也初句蹑前位心精者由无始习气通一精明无妄相杂故曰心精现前纯以智慧者纯字应上精字由心精无杂转明转照故曰纯以智慧末句结名此唯转智即转众生颠倒成智慧之妙也上位习气方转成精明此位精明转炽智𦦨圆照故名慧心此无生忍精明圆照之相又前干慧云纯是智慧唯竭欲爱乃破妄之慧如日破暗此云纯以智慧已竭种习乃照真之慧如日照空前云是即生起义此云以即运用义正脉曰此五根中慧根也。

　　○五定心。

　　执持智明周遍寂湛寂妙常凝名定心住。

　　此信位第五定心也初句即本位定心执持前位慧心以标定之功用盖智慧若无定力执持即流入分别散动之境照而返晦即失其慧有定力执持寂而常照照愈发明次二句发明上执持之相周遍寂湛者谓由定力执持智明圆照身心世界一切空寂此即圆定之相寂妙常凝者谓由定力执持智明若出若入无有散动此即恒定之相末句结名此即无生智忍明照愈寂之相此即转众生颠倒成大定之妙也前位慧此位定二相易明正脉曰此五根中定根也。

　　○六不退心。

　　定光发明明性深入惟进无退名不退心。

　　此信位第六不退心也此位即前定慧二心互相资发转深之行初句明定生慧谓心既澄凝理自此现次句明慧生定谓慧既明彻定愈深入三句牒上定慧互资互无退失末句结名前精进心方通妄习成一精明着力方进故名精进此位即精明智体转明转寂转寂转明惟进无退故名不退此即无生智忍明静深入之相此亦转众生颠倒成定慧均等之妙也正脉曰自此以下属五力如果木结根既久有不可㧞之力用此精进力也。

　　○七护法心。

　　心进安然保持不失十方如来气分交接名护法心。

　　此信位第七护法心也初二句承前位惟进无退一句之义心进者谓前惟进之进不是事行乃自心密契于理寂照双流之精进安然者明上进字是寂照互资不觉用力保持不失者即定慧互相保持故互不退失次二句明本位十方如来气分交接有二义一气分即如来密圆净妙之心由定慧均持与如来究竟真心寂照相合故曰交接此以智合理二气分即如来五分法身之智由定慧均等与如来究竟妙觉寂照相合亦是气分交接此以智合智末句结名此以菩萨之智与如来理智相合不背故名护法心护即交接法即如来气分由定慧交接如来气分故前位定慧互资不退此位定慧与果不相背此二位浅深不同此即无生智忍明静深入与如来密圆净妙理智𡨋合之相前干慧云未与如来法流水接入信十位皆与如来法流水接于此位明言方证矣此转二倒成护法之妙也正脉曰此定力也盖进安已成定力故也。

　　○八回向心。

　　觉明保持能以妙力回佛慈光向佛安住犹如双镜光明相对其中妙影重重相入名回向心。

　　此信位第八回向心也初句蹑前位即定慧互资护法之心故云觉明保持次句即本位之行承前位定慧相资而定慧转妙以成此位之行回佛慈光下明本位之相慈光即前气分前位因心果觉方交接㳷令此位即因果互相涉入回佛慈光二句谓以定慧妙力观佛气分不从外来由自己定慧现起是佛慈光即是自心故曰回佛慈光应补云向于自心又观自己定慧不外果觉由佛妙体开发是自因心即佛果体亦应补云回自心光向佛安住此二句中补此二句其义方足又上句回佛向自自心同佛下句回自向佛佛同自心心佛既同故如双镜对照传辉无尽其中妙影重重相入者以二镜相对传辉不尽之相喻明因心果觉回向涉入因中有无限之果果中有无限之因重重无尽之义末句结名此无生智忍与如来果体相同相涉之相此转二倒成圆融之妙也正脉曰此五力中慧力也。

　　○九戒心。

　　心光密回获佛常凝无上妙净安住无为得无遗失名戒心住。

　　此信位第九戒心也初二句蹑前位心光即因心密回即互相涉入之妙力获佛即果觉常凝即因果妙影无坏无杂之定力次二句明本位无上妙净即前妙影重重以因果㳷同无有高下曰无上以重重涉入不可思议曰妙此是心光定境不属尘相曰净安住无为者即以观力不见无上妙净之相一一皆真空实际安住于大寂灭海故曰安住无为若不安住无为真空即属生灭幻影即有散失以安住无为则无散失故曰得无遗失末句结名以无为无漏故名戒心此无生智忍妙入无为真空此转二倒成性戒之妙也正脉曰此五力中信力以奉戒依于笃信故。

　　○十愿心。

　　住戒自在能游十方所去随愿名愿心住。

　　此信位中第十愿心也初句蹑前位以安住无为性戒无往而非自心故曰自在次二句明本位由性戒自在无碍故能游历十方去住随愿随愿即自在义又随愿即供佛利生之愿也末句结名此即无生智忍满足之相斯转二倒成依正自在之妙也此十信位总一无生智忍由此智忍深忍于理理又轨生此忍是因心果觉相对相资转明转净转深转妙故分十心初由忍智深信曰信心次由忍念明记曰念心复由忍力增进曰精进心再由忍性圆明曰慧心又由忍执不散曰定心重由忍进不息曰不退心更由忍善保持曰护法心续由忍密回照曰回向心后由忍定无为曰戒心末由忍欲从愿曰愿心此十心[且/八]足而无生智忍方至圆满乃能发菩提心余经论位入住方悟无生为见道后行向等为修道此经信位即获无生忍已见如来密圆净妙真心是知此经圆顿之妙超越余经远矣正脉曰此五力中念力也以愿即心念故上明十信位已竟。

　　○二明十住位分十初𤼵心住二治地住三修行住四生贵住五[且/八]足住六正心住七不退住八童真住九法王子住十灌顶住。

　　○初发心住。

　　阿难是善男子以真方便发此十心心精发辉十用涉入圆成一心名发心住。

　　此住位第一发心住也阿难下总牒信位十心心精下明本位真方便者有行有理有行者即三渐次永绝妄缘为入道真方便后云如是皆以三增进故善能成就五十五位真菩提路是也有理者复有二义一通方便即发觉初心第一决定以不生灭性为真方便即依如来密圆净妙真心发此十种忍智故云以真方便发此十心二别方便即耳根圆通盖初于闻中入流亡所至于生灭灭已寂灭现前为真方便心精发辉者心即上十心纯真无妄曰心精因精无妄智明转胜曰发辉此句方转信位十用涉入二句即成本位十用者以信位十心皆依真体所起智用前初起未圆则有差别分剂今发辉满足一即十十即一故云十用涉入圆成一心末句结名即十心满足方名发心是则信位十心即菩提心别相此初住即十心之总名旧注谓开初住为十信义见于此盖无生忍至此圆明转名菩提心若是等觉后无生忍圆明即转入菩提道此即转众生颠倒为发心之妙也。

　　○二治地住。

　　心中发明如净琉璃内现精金以前妙心履以成地名治地住。

　　此住位第二治地住也初三句牒前位次三句明本位心中发明者即十用圆成一心之心此心满足十用圆明故曰心中发明如净琉璃二句喻明上发明之境相前信位中十心差别各照理未圆此心十用圆明照理愈精故如净琉璃内现精金净琉璃喻智精精金喻理精前三渐次中犹如琉璃内悬明月喻世界洞开此喻理智圆明以前妙心者按上十用圆成一心故曰妙心因心妙转明照理精到依理造行无诸险阻安隐平坦故曰履以成地结名治地者即智净之理可行止故此即智转世界颠倒成治地之妙也前位重智明此位重理精。

　　○三修行住。

　　心地涉知俱得明了游履十方得无留碍名修行住。

　　此住位第三修行住也初二句是理智圆明心地即前妙心履以成地属理知即前心中发明属智涉字通乎理智理涉智智得明了智涉理理得明了故曰俱得明了即始本二觉俱明也游履十方二句明上理智圆明之行由智明则所照理无碍由理精则能照智无碍故随所在处皆是真如妙境故曰游履十方得无留碍结名修行者以理智圆明诸有所作远离留碍过患皆顺正理故曰修行前二信明了无碍是了妄此位明了无碍是全真此超二颠为修行无碍之妙也。

　　○四生贵住。

　　行与佛同受佛气分如中阴身自求父母阴信𡨋通入如来种名生贵住。

　　此住位第四生贵住也初句蹑前位因游履无碍故行同佛行次句明本位承行同佛行体即佛体故曰受佛气分如中阴下以喻发明中阴身自求父母者通喻前三位集信位十心以成发心求入佛道佛道不过权实二智父喻权智母喻实智阴信𡨋通二句喻本位阴信𡨋通喻妙行暗与佛同入如来种即受佛气分潜入佛种此即因心𡨋通果觉入此果觉结为真因能发生菩提故名为种又即理智妙行密契如来藏心此如来藏能出生一切如来故名如来种结名生贵者既入佛种超越权小故此即转众生颠倒入正觉之妙也前信位中气分交接即因心精明果觉显现如中阴身始见父母故云交接此位即因心𡨋入觉体如中阴身已入母胎故曰受入华严四地名生法王家亦合此位孤山曰分真智与究竟智等名行与佛同分真理与究竟理等名受佛气分此即秉佛遗体初托圣胎也。

　　○五[且/八]足住。

　　既游道胎亲奉觉胤如胎已成人相不缺名方便[且/八]足住。

　　此六位第五[且/八]足住也初二句蹑前位处胎言游者即经历五七分位故亲承觉胤者即亲承觉体之嗣也如胎已成二句明本位此二句但就喻说以胎成不缺克肖父母喻明菩萨道胎既成六根圆妙方便善巧克肖如来智行二严结名方便[且/八]足者以此菩萨利生方便善巧圆满不缺故此超众生颠倒成方便善巧之妙也。

　　○六正心住。

　　容貌如佛心相亦同名正心住。

　　此六位第六正心住也初句牒前位即方便善巧一切权智同佛故曰容貌如佛次句明本位即般若内照如实空理清净实智如佛故曰心相亦同盖方便善巧虽同于佛若无实智照空即动而不寂落于有为今心相实智亦同于佛则虽动而恒寂结名正心者即如理正照之心又正心即定心华严云此菩萨有十种心定不动是也此即超众生颠倒得佛正心之妙也。

　　○七不退住。

　　身心合成日益增长名不退住。

　　此住位第七不退住也初句牒前位谓外貌内相俱同于佛即身心合成一佛妙体次句明本位谓前位身心始得合成觉体此位即觉体念念增长故曰日益增长结名不退者即增长义前六信亦名不退是定慧双持均运尚属忍智未成觉体此云不退是权实身心合成觉体与前深浅不同此即超众生颠倒为觉体增进之妙也正脉曰前六信定慧不退此相性不退也。

　　○八童真住。

　　十身灵相一时[且/八]足名童真住。

　　此住位第八童真住也此承前位身心合成日益增长至此增长已极十身妙相一时圆满故曰十身灵相一时[且/八]足灵相即觉体也十身者温陵曰菩提身愿身化身力身庄严身威[執/力]身意生身福身法身智身也资中曰十身灵相即卢舍那也声闻身缘觉身菩萨身如来身法身智身国土身业报身众生身虚空身也天如曰温陵所解十身即资中所解如来身中开出者也正脉曰十身中除菩提法智三身属内心余皆外身也结名童真者以十身方[且/八]微而未显故也此超众生颠倒满足十身灵相之妙也。

　　○九法王子住。

　　形成出胎亲为佛子名法王子住。

　　此住位第九法王子住也形成二字蹑前位十身[且/八]足出胎二字即本位盖自发心以来至童真住菩萨定慧与如来寂照融通密契转己成佛转佛为己皆处胎密化之妙前位虽十身[且/八]足皆在胎内已依佛住蒙佛覆已未能离佛自显此位十身离佛自立赫奕炽盛故曰出胎亲为佛子者依佛果觉为因心所生又能堪绍佛家故曰亲为佛子结名法王子者即佛子义正脉曰按华严此位菩萨习学法王十种亲密之事自善巧以至赞叹故曰亲为佛子此超众生颠倒亲为法王子之妙也。

　　○十灌顶住。

　　表以成人如国大王以诸国事分委太子彼刹利王世子长成陈列灌顶名灌顶住。

　　此住位第十灌顶住也表以成人者即前童真之妙体长成菩提之全身亦即福慧殊胜堪行佛事如国大王等以喻发明国太子长成国王以国事委付太子喻明法王子长成法王以佛法事业委托菩萨彼刹利王等明委付之仪国王委付太子取四海水灌顶名受王职如来以众生委付菩萨亦以诸佛智水灌菩萨顶名受大智职菩萨末句依委付之仪以结其名太子世子异文皆天子之子太以尊言世以嗣言陈列灌顶者华严云转轮圣王所生太子母是正后身相[且/八]足坐白象宝妙金之座张大网缦奏诸音乐取四大海水置金瓶内王执此瓶灌大子顶是时即名受王职位菩萨受职亦复如是彼经第十法云地名灌顶菩萨与此名目相应是此十住分得十地之名若对别教此位即超彼十地故同灌顶名此超二颠以成灌顶之妙也前信位十心是菩萨智始信向佛智又从佛智开发菩萨智十用涉入以成发心住此住位十心是菩萨智依佛智住揽佛智为菩萨智日益增长以成佛妙德又此住位与信位皆属智分信则始悟住则圆明又此住位十心虽总一智德因有长养次第故立十名初因悟理精明发心修证曰发心由发心趋进决定安隐曰治地由心地无碍行履皆善曰修行由修行无碍得奉觉胤曰生贵由既入道胎[且/八]佛智分曰方便[且/八]足由权智同佛实智亦同曰正心由身心同佛增长不退曰不退由增长不息同佛十身曰童真由童真身全离佛自显曰法王子由福慧殊胜堪为付嘱曰灌顶此十心圆融一一互[且/八]便从优劣以分次第耳上明十住位已竟。

　　○四明十行位分十初欢喜行二饶益行三无嗔行四无尽行五离痴乱行六善现行七无着行八尊重行九善法行十真实行。

　　○初欢喜行。

　　阿难是善男子成佛子已[且/八]足无量如来妙德十方随顺名欢喜行。

　　此明十行位第一欢喜行也阿难下四句蹑前住位成佛子已一句蹑九住十住之名下二句依名显德故云[且/八]足无量如来妙德因法性无量故菩萨智德亦无有量因[且/八]佛妙德故名佛子此诸妙德通该十住但至九住十住方满足故依佛子以显其全十方随顺一句明本位因[且/八]诸妙德能随顺众生所求结名欢喜者以随顺满足众生所求令他欢喜成就自己施行自亦欢喜故名欢喜行此转众生悭贪颠倒以成欢喜施行之妙也正脉曰华严首标此菩萨为大施主也又云随诸方土有贫乏处以愿力故往生于彼豪贵大富财宝无尽行财施乃至身肉不吝行法施则与说三世平等诸法是为十方随顺又云众生乞求菩萨倍复欢喜曰此是我福田是我善友乃至云令诸众生欢喜满足皆欢喜义。

　　○二饶益行。

　　善能利益一切众生名饶益行。

　　此行位第二饶益行也此由施德饶益一切以成摄化之戒行此转众生放逸颠倒以成净行饶益之妙也正脉曰此戒度也华严此行首标护持净戒而以不着色声等五欲为本乃至不生一念欲想何况从事善能利益众生者华严云令一切众生住无上戒乃至菩提𣵀槃又自得度令他得度乃至自快乐令他快乐凡有十句皆双标二利故结名饶益以戒德而饶益故也。

　　○三无嗔行。

　　自觉觉他得无违拒名无嗔恨行。

　　此行位第三无嗔恨行也自觉觉他得无违拒者自觉无生境不违智觉他无生物不拒悲故云得无违拒此因戒德圆明以成忍行又以忍行自觉觉他随顺苦乐等境忍受不逆故云得无违拒结名无嗔恨即无违拒若违拒不忍受即生嗔恨此转众生嗔恨颠倒成无嗔妙行正脉曰此忍度也华严首标此菩萨常修忍法又云菩萨思惟自身苦乐皆无所有即自觉也又云我当解了广为人说即觉他也皆觉毁辱虚妄忍顺无违拒也结名无嗔行者如金刚云若有我相人相等于支节解时应生嗔恨是知无嗔恨方为真忍也。

　　○四无尽行。

　　种类出生穷未来际三世平等十方通达名无尽行。

　　此行位第四无尽行也此因忍力坚强以成精进行初二句明行无尽种类出生者即分身入尘刹无尽穷未来际者即大愿弥纶劫海无尽言种类出生即随众生十二种类出生种种身开示种种法即种类俱生意生身此种类即能化之身华严云阿鼻尽出皆得成佛金刚云十二类生我皆令入无余𣵀槃而灭度之以二经对照此种类即所化之生是十二类生尽出生诸佛也次二句明智无尽三世平等者华严云为知三世平等性故而行精进十方通达者华严云但为知一切法界而行精进以了达十方三世毕竟空寂而利生方无懈倦乃成无尽行末句结名此转众生懈怠颠倒以成无尽之妙行也正脉曰此进度也华严首标此菩萨修诸精进有十种精进是也种类出生即第一心尽未来际即常心三世平等即不颠倒心十方通达即广大心四皆无尽故结名无尽。

　　○五离痴乱行。

　　一切合同种种法门得无差误名离痴乱行。

　　此行位第五离痴乱行也此由精进深入以成禅行也一切合同者即前云种种出生一切无尽之行皆归于法性同体不二即离散乱是寂静义种种法门得无差误者是静中能虑以定力能持世出世法了明正知离诸倒错即离痴暗是密照义以此二义故结名离痴乱行此转众生昏散颠倒以成静虑之妙行也正脉曰此禅度也华严首标此菩萨心无散乱坚固不动等是也又云善入一切诸禅定门知诸三昧同一体性即一切合同义也又云能持出世诸法言说乃至能持建立受想行识自性言说又云菩萨闻无量法经无量劫不忘不失即得无差误义。

　　○六善现行。

　　则于同中显现群异一一异相各各见同名善现行。

　　此行位第六善现行也此由禅定善巧出入以成智行此中同字即性即理即空即真也异字即相即事即有即俗也初二句即从毕竟空中现毕竟有是从空入假即真而俗次二句是从毕竟有中现毕竟空是从假入空即俗而真以性相融通空有齐现故结名善现行此转众生迷执颠倒以成善现之妙行也正脉曰此智度也此下五行与华严名虽多同而义实不类亦与常途后五度迥殊细详乃是总一智度而开之为五种甚深般若例如六根本惑而开为五也所以融前五度中万行皆令成至德也今此一行即理事无碍智亦二谛融通智。

　　○七无着行。

　　如是乃至十方虚空满足微尘一一尘中现十方界现尘现世不相留碍名无着行。

　　此行位第七无着行也此即前理事无碍妙行𠑽扩以成事事无碍之智境如是乃至者即承前善现而超入无着妙行十方虚空二句明无边境一一尘中二句明无着智现尘现界下按义结名此转世界众生二种留碍颠倒以成无着之妙行也前三住中得无留碍是理事无碍此不相留碍是事事无碍正脉曰此即十玄门广狭自在门也文虽举一门义实十玄并融十方微尘现十方界者如经云华藏世界无数尘一一尘中现法界是也尘中现刹名现界不坏尘相名现尘不相留碍者入尘而界不小是小不留碍于大也尘含界而尘不大是大不留碍于小也结名无着明此一有执着即不能小大并融也。

　　○八尊重行。

　　种种现前咸是第一波罗蜜多名尊重行。

　　此行位第八尊重行也此即前事事无碍之行深入法性以成尊重之智行初句牒前位次二句明本位盖前位尘界小大种种遍现皆是般若空智融之乃能遍现若无般若融之即成留碍故曰咸是第一波罗蜜多第一即般若也是则前位从所现事相得名此位依能现性智得名前是枝叶此属根本故结名尊重行此转众生分别颠倒以成尊重之妙行也正脉曰此究竟彼岸智也盖生死为此岸𣵀槃为彼岸今言第一即佛无余大𣵀槃也又种种咸是者如四卷云种种变现皆合𣵀槃妙德是也以前五度若无般若皆堕事相属生死今以般若融之皆达彼岸莫非第一波罗蜜也。

　　○九善法行。

　　如是圆融能成十方诸佛[車*丸]则名善法行。

　　此行位第九善法行也此由前尊重行融通种种妙行皆合如来妙德以成善法智行初句牒前位能成十方二句明本位能成者由般若融前五度事事皆是第一义谛故曰能成诸佛[車*丸]则结名善法即[車*丸]则义此转众生愚钝颠倒成就法无碍之妙行也正脉曰华严此行专名说法无碍故诸佛[車*丸]则者即开示众生无量法门也。

　　○十真实行。

　　一一皆是清净无漏一真无为性本然故名真实行。

　　此行位第十真实行也此由前权智说法无碍以达清净实相之智行初句牒前近指诸佛[車*丸]则远通指前九行即将前九行皆销归如来藏妙真如性故云一一皆是等清净无漏即智究竟一真无为即理究竟以理智皆一如来藏性坚固不动故曰性本然故又自三渐次以来所修戒定慧虽皆无漏尚未真纯以有功用心故即所趋妙圆真心虽是无为尚未一真犹是智照之境故至此智理一如故云清净一真始是究竟法行结名真实即一真无为故此转众生有为漏习颠倒以成真实之妙行也前信与住皆如理之智智圆起行故初入欢喜行此十行皆称真之行真极行满后以回向导之于所归处也上明十行已竟。

　　○五明十回向分十初离相回向二不坏回向三等佛回向四至处回向五无尽回向六平等回向七等观回向八真如回向九解脱回向十法界回向。

　　○初离相回向。

　　阿难是善男子满足神通成佛事已纯洁精真远诸留患(牒前)当度众生灭除度相回无为心向𣵀槃路名救护一切众生离众生相回向(本位)。

　　此明十回向位第一回向一切众生也阿难下牒前位满足神通二句总牒十行神通佛事皆行相满足与己字皆圆满成就义纯洁精真二句明上神通佛事之妙纯洁精真即真实善法尊重三行远诸留患即无着善现离痴乱无嗔恨等七行又神通牒无着善现无𥁞三行佛事牒善法饶益欢喜三行纯洁精真牒真实尊重二行远诸留患牒离痴乱无嗔恨二行当度众生下明本位盖由信住二位慧足十行福足福慧二足堪上求佛果下化众生故起回向行回前福慧向于三处今先回向众生故云当度众生若见有众生相可度即着我人应不着灭度之相故云灭除度相此二句正是回向义金刚云我皆令入无余𣵀槃而灭度之实无众生得灭度者亦同斯㫖回无为心二句按定回向义名救护下依义结名回无为心即从空入假救护一切众生向𣵀槃路即从假入空离众生相正观曰回无为心则不住空向𣵀槃路则不住有。

　　○二不坏回向。

　　坏其可坏远离诸离名不坏回向。

　　此向位第二回向真如实际也初句牒前位坏其之坏即能坏智可坏之坏即所坏境以凡所有相皆是虚妄应可破坏故曰坏其可坏此以佛智离众生相也次句明本位若见有能离佛智即同所离众生相亦可破坏是则佛智亦不应住俱要远离故曰远离诸离上远离二字即不坏如实空体下诸离二字即重重能离幻智以空有理智俱离离之又离离至无可离处即究竟坚固故结名不坏是上句离众生下句离佛道生佛二离真心不动故也此转众生执着颠倒以成不坏之妙行也正脉曰华严云虽知一切法空而不于空起心念故结名不坏即不坏度生事业也又云依旧广兴布施依华严说则上下二句俱就众生边说此佛明言可证二义俱存其实但有但空俱可坏以上句不住有下句不住空空有俱离是真不坏也。

　　○三等佛回向。

　　本觉湛然觉齐佛觉名等一切佛回向。

　　此向位第三回向佛果菩提也初句蹑前位本觉即不坏空体湛然即远离诸离次句明本位觉齐之觉是菩萨始觉佛觉即如来究竟觉因本觉湛然故菩萨之始觉亦湛然清净即同佛究竟果觉圆满无二此因本觉开发始觉等同佛觉结名等一切佛者即始觉等齐佛果觉亦即等觉义也此转众生颠倒以成等觉之妙行也正脉曰此明智同佛智也。

　　○四至处回向。

　　精真发明地如佛地名至一切处回向。

　　此向位第四回向佛道理果也初句蹑前位前因本觉开发始觉等齐佛觉故曰精真发明次句明本位因始觉同佛发明而本觉亦同佛遍满故曰地如佛地此因始觉圆照本觉遍满同佛果地结明至一切处者即果地本觉遍圆故此转世界颠倒以成本觉遍圆之妙也正脉曰此明境同佛境也又华严云此位菩萨广修供养遍至佛处又言三业普入一切世界以作佛事乃至于一毛孔中普入一切世界此皆至一切处之义是以处处无碍以彰本觉遍满也。

　　○五无尽回向。

　　世界如来互相涉入得无𦊱碍名无尽功德藏回向。

　　此向位第五回向佛果菩提也世界如来互相涉入者即始本不二依正互融世界即前地如佛地是本觉分剂空即清净法界有即一切世界如来即前觉齐佛觉是始觉分剂心即悲智圆明色即相好庄严前二位中犹分自他故说自觉佛觉自地佛地今化融一不分故但言世界如来互相涉入者如正脉云以世界而涉如来则一一毛孔中有无量宝刹庄严微妙以如来而涉世界一一微尘内有无量如来转大法轮得无𦊱碍者言世界正涉如来时不碍如来即入世界如来正涉世界时不碍世界即入如来结名无尽功德藏者以依正互融重重无尽世出世间种种法义尽出于此故名无尽功德藏此转二倒以成无尽藏之妙行也前行位中七无着行虽现尘现界但是依报小大互现此是依正无碍故深于前宗镜云无着者见众生界自性清净是如理智相无碍者能通达无边无量境界是如量智相。

　　○六平等回向。

　　于同佛地地中各各生清净因依因发挥取𣵀槃道名随顺平等善根回向。

　　此向位第六回向佛道理果也于同佛地者但蹑前本觉义地中各各生清净因者以本觉观一切法法法皆不生灭性即𣵀槃真因亦名正因佛性依此本觉正因发挥取证𣵀槃理果故曰依因发挥取𣵀槃道结名随顺平等善根者随顺即观察义亦依止义平等即本觉义论云本觉义者谓心体离念离念相者等虚空界即是如来平等法身善根是生长义即因义谓依于本觉清净正因回向理果此转二颠以成平等善根之妙行也前二住治地亦是此地但前方以智照妄习不生真性始现方能起行至此智觉等佛性地亦同即能生长善法前是悟境此是修境。

　　○七等观回向。

　　真根既成十方众生皆我本性性圆成就不失众生名随顺等观一切众生回向。

　　此向位第七回向一切众生也初句蹑前位即本觉清净以为𣵀槃真因故云真根既成十方众生二句以本觉观十方众生无一众生非本源佛性是众生本我故云皆我本性性圆成就二句即成上二句之义谓众生皆我我即众生平等无二性圆成就即本觉圆遍不失众生即心外无法全众生是自己本体结名随顺等观一切众生者即随顺本觉等观众生无有二体此转二颠以成随顺等观之妙也前位以本觉观𣵀槃平等此位以本觉观众生平等又前位即与诸佛同一慈力此位即与众生同一悲。▆

　　○八真如回向。

　　即一切法离一切相惟即与离二无所着名真如相回向。

　　此向位第八回向真如实际也初句蹑前两位以本觉观𣵀槃不失𣵀槃是即出世间法又以本觉观众生不失众生即是世间法故曰即一切法是即世出世间众生佛道依报正报一切等法离一切相下明本位即上世出世间众生佛道依报正报一切法相悉皆远离一法不立故曰离一切相惟即与离二句双遣上二句即相离相二俱不着空有不住方契真如又即一切法不着无句离一切相不着有句惟即与离不着非有非无句二无所着不着亦有亦无句以四句俱离故结名真如相此转二倒以成真如相之妙行也前七行无着是于有为中不着小大差别此无着即有为无为俱无着也正观曰即一切法回真向俗离一切相回俗向真二无所着回边向中三谛圆融名真如相。

　　○九解脱回向。

　　真得所如十方无碍名无縳解脱回向。

　　此向位第九回向佛果菩提也初句蹑前位真得拣非似得所如即真如心若但空真如即似真如今即离一切无着即真真如性故曰真得所如次句明本位由真得妙真如性则十方如三世如无往而非妙真如体则十方三世俱无障碍故曰十方无碍言十方以该三世以全如无碍故能于恒沙劫中入微尘国土现身说法了无往来彼此之迹结名无縳解脱者即十方出没无碍不为生死𣵀槃系縳即法界无障碍大解脱此转二倒以成无縳解脱之妙也正脉曰前位方得离系解脱此位转得自在解脱。

　　○十法界回向。

　　性德圆成法界量灭名法界无量回向。

　　此向位第十回向佛果菩提也初句蹑前位盖世出世法染净迥别如水火不同器是为有碍以真如融之则全然无碍是十方无碍即真如之妙德故云性德圆成即究竟义次句明本位盖十方有碍则法界限量分明今性德圆成无碍则法界限量不成故曰法界量灭乃一即一切一切即一事事法法无有剂量圆觉经云得念失念无非解脱成法破法皆名𣵀槃等此亦法界量灭之㫖但此位尚在行非证结名法界无量者即量灭故此转二颠差别以成法界无量之妙也此十回向不出四种法界但前狭后广前偏后圆以自浅而序之初约救护众生明事法界二约远离佛智明理法界三四约本始二觉明理事无碍法界五约依正互融明事事无碍法界六七约等观𣵀槃等观众生明事法界较前但约众生广且圆矣八约离即俱非明理法界较前但离何其超远九约十方无碍明理事无碍法界较前惟约始本更见极圆十约法界量灭明事事无碍法界较前依正互融深浅易见矣此十回向为前十行归趋即是以愿导行并前信住是智行圆修以愿导之为入地资粮智圆行满即加功登地故次明四加行位上明十回向已竟。

　　○六明四加行位分二初结前起后二正明行相。

　　○初结前起后。

　　阿难是善男子尽是清净四十一心次成四种妙圆加行。

　　此总结前四十一心而起后四加行位也尽是清净二句谓修进始从干慧一心渐增历信住行向各十心此四十一心皆是中道了义修证故曰清净此结前次成四种二句总标四加行名加行者谓四十一心既尽福慧资粮已极将登地转凡成圣故须加功用行方一念相应加行言妙圆者即依妙圆真心倍起妙圆功力盖自初入信位已悟如来密圆净妙真心从真妙圆重发真妙妙信常住历十心理智妙圆人发心住又历十心理智互资妙圆成质入欢喜行复历十心理智互资妙圆行满入度生离相罔向亦历十心理智深妙已至极圆此理智虽是极圆而功用之心未泯尚有能所差别之相尽属凡位非及圣证要超凡入圣毕竟勇猛着力从妙圆心更加妙圆行方脱凡阶圣通达如来平等境界。

　　○二正明行相分四初暖地二顶地三忍地四世第一地。

　　○初暖地。

　　即以佛觉用为己心若出未出犹如钻火欲然其木名为暖地。

　　此明加行第一暖地也初二句总蹑前四十一心即能观察智此智是以佛智为己智即转烦恼成菩提将成未成之相始于信位中即以佛果觉为己因心如初钻木尚未发暖相彼云回佛慈光向佛安住是也十住中云十用涉入圆成一心十身灵相一时[且/八]足十行中云自觉觉他得无违拒能成十方诸佛[車*丸]则十向中云本觉湛然觉齐佛觉等皆以佛觉为己心义若出未出三句明本位初句是法下二句是喻前四十二心渐修渐熟如钻木渐钻渐暖至此位觉体将脱凡阶圣将成未成故如钻火将出暖相如烧故曰若出未出等末句结名暖相喻菩提渐转之相火出然木喻菩提顿转即破本根无明正观曰暖相现前功不容间加行之相也。

　　○二顶地。

　　又以己心成佛所履若依非依如登高山身入虚空下有微碍名为顶地。

　　此加行第二顶地也初二句总蹑前四十一心即所观察理此理是以己智合于佛理即转生死为𣵀槃将成之相十信中云无上妙净安住无为十住中云以前妙心履以成地十行中云一真无为性本然故十向中云精真发明地如佛地皆己心成佛履之义若依非依下明本位以前四十二心虽念念如理而行但似而未真至此真如将现故曰若依犹未亲证故曰非依如登高山三句以喻发明若依非依之相高山喻十向满位身喻己心入虚空喻若依下有微碍喻非依若脚下离碍即顿登佛境末句结名圆觉经云虽断解碍犹住见觉觉碍为碍而不自在此名菩萨随顺觉性即指顶地言也。

　　○三忍地。

　　心佛二同善得中道如忍事人非怀非出名为忍地。

　　此加行第三忍地初二句是法前二位虽因果欲同尚有二相此位因地果觉了无二相故曰心佛二同善得中道成上二同之义谓因果不二理智真俗泯然中道矣自初信以来位位皆以中道流入但似而未真浅而未深历四十三位至此位方妙合中道故曰善得次二句是喻如世间忍事之人虽非常人计怀于心中亦非至人顿忘于物外故曰非怀非出以喻菩萨虽不怀计心佛二同犹有中道一念未忘故也末句结名。

　　○四世第一地。

　　数量销灭迷觉中道二无所目名世第一地。

　　此加行第四世第一地也初句是标次二句是释盖初信以来见一分理破一分迷破一分迷得一分觉渐入渐深迷渐尽而觉渐圆而未能全迷即觉至第三加行己心佛觉不二是全迷即觉而中道一念犹存皆是数量边事数量者以四十四心各有数目各有分剂故至此位中道亦忘而数量始灭故曰数量销灭迷觉中道释上数量二无所目释上销灭又迷觉即前心佛二相皆二边非中迷是己心属因地边觉是佛地属果地边前虽二边不住犹有中道今中道亦泯望前二边是二边与中道二处俱灭故曰二无所目若以迷时中道与觉地中道为二无所目似同前心佛二同末句结名世第一者谓四十五心虽内凡外凡深浅不同通是凡位俱属世间法至此位修进功极凡位至尊在世间法无有过于此者故称世间第一过此登地即出世间也唯识目此为无间定此心无间即入地矣有谓此位已前属世间即起信生灭门此位已后登地属出世间即起信真如门此说全不知世间出世间俱在生灭门摄而真如门中本无是事至等觉后心超出世出世间尚属生灭门事真如门岂轻语哉正脉曰初位佛即是心次位心即是佛三位即心即佛四位非心非佛孤山谓此十向开出义亦无差理犹未尽盖凡进证一位必有入住出之三心今四加行在向地两楹之间应是十向出心而初地入心倘不另开合前合后无不可者后等觉金刚仿此推之上四加行位已竟。

　　○七明十地分十初欢喜地二离垢地三发光地四𦦨慧地五难胜地六现前地七远行地八不动地九善慧地十法云地。

　　○初欢喜地。

　　阿难是善男子于大菩提善得通达觉通如来尽佛境界名欢喜地。

　　此明十地初位欢喜地也初二句标次二句释大菩提即五菩提中无上菩提指究竟觉前四卷云如何世间三有众生及出世间声闻缘觉以所知心测度如来无上菩提用世语言入佛知见是则大菩提即一心三藏佛知见是也善得通达者以此位方能通达而未证极通达即见道前四十五心皆是通达菩提之行但属比智未能亲证此位即现量证知故云善得觉通如来释上善得通达𥁞佛境界即大菩提所证遍行真如前云唯妙觉明圆照法界是也结名欢喜者以此菩萨最初发心欲证此道历四十五心多方增进未善通达至此位方得亲证称悦本怀得大法喜故也地者以证真如实际理地故是佛知见地故地是深厚义可依止故是生长义能生出世不思议佛法故此转二倒微细异生性障证遍行真如。

　　○二离垢地。

　　异性入同同性亦灭名离垢地。

　　此明二地也初句牒前位以初地将前四十五心异性泯同佛境得三平等次句明本位盖前位虽泯异入同犹有同相至此位将前位同相亦灭是舍初地入二地结名离垢者以有异有同皆名为垢至此同异双离真如始净故名离垢此转二倒微细邪行障证最胜真如华严金光明二经皆言此位离诸破戒之垢此即同异垢除而性戒清净矣。

　　○三发光地。

　　净极明生名发光地。

　　此明三地也净极二字蹑前位盖前四十五位离一位进一位离至初地将前异性数量悉皆远离以入于同是离之至矣至二地将前同性亦离是离之极矣故曰净极明生二字明本位因净极如磨古镜垢尽明现故曰明生此明即性明起信云真如自体有大智慧光明义是也结名发光即明生义此转二倒微细闇钝障证胜流真如正脉曰华严明此菩萨大发真净六种神通意相似也。

　　○四𦦨慧地。

　　明极觉满名𦦨慧地。

　　此明四地也明极二字蹑前位出心前初入三地曰明生住中增长今将出故曰明极觉满二字明本位盖前位明生止能照境今明极转觉能空诸有此即智火能烧烦恼薪前暖地云犹如钻火欲然其木是智觉之火将出未出之际至三地明生其火已出烧木尚未猛炽至此位其木全烧成猛火聚起信云真如自体有遍照法界义是也结名𦦨慧即觉满义此转二倒微细烦恼现行障证无摄受真如正脉曰盖明称真性故曰觉满即寂照含虚空也。

　　○五难胜地。

　　一切同异所不能至名难胜地。

　　此明五地也初句总牒前位盖地前名异于行住中各有能所理智是异中复异地后名同初地泯异入同二地泯同入净至于四地是同中更同故曰一切同异次句明本位以前位有异有同纵离同异未能真俗融通至此位真俗并融同异双泯超前四十九心远之远矣故曰所不能至即生灭灭已也结名难胜者即前位不能及此转二倒于下乘般𣵀槃障证类无别真如论云真俗二谛难合能合故名难胜华严说此菩萨世间技[蓻/云]靡不该练即真俗并融义。

　　○六现前地。

　　无为真如性净明露名现前地。

　　此明六地也初句标真次句明现初卷云常住真心性净明体即此无为真如初自十信虽随顺此心以生信乐尚未安住曰悟无生忍十住虽已随顺此心安以能虑住以成德犹未能起用曰履以成地十行虽随顺此心以发行皆似修也曰一一皆是清净无漏一真无为十向虽随顺此心以立愿犹比智也曰惟即与离二无所着四加行虽随顺此心以加功尚用心力曰以佛觉以己心入初地至五地虽迥超前一切同异但属觉智比智已尽现量始圆由是重重净之又净灭尽一切有为功用生灭缘影而此无为真心方现故曰性净明露即寂灭现前结名现前即明露义此转二倒粗相现行障以证无染净真如。

　　○七远行地。

　　尽真如际名远行地。

　　此明七地也尽真如际者是大菩提智遍大𣵀槃理以理无际而智亦无际以无际为际故曰𥁞真如际结名远行以尽无际故初地言尽是依真如显尽大菩提智此言尽是依菩提显尽妙真如性此转二倒细相现行障证法无别真如正脉曰前位真如方得显现尚未全彰况能行尽此则尽其实际莫不彻至矣正观曰智依境遍行称体周曰远行。

　　○八不动地。

　　一真如心名不动地。

　　此明八地也一真如者即一真法界无二相也前位虽智与理俱圆犹有理智之分如函盖相合而此位是智归于理全理无智故曰一真如心如湛水一体耳结名不动即一心故若有理智能所待对则有起动今尽十方凝然无二故云不动前位有智相属有功用此位惟理无智属无功用此转二倒微细无相作加行障证不增减真如华严谓此地离一切心意识分别相心乃至佛心菩提心𣵀槃心尚不现起况复起世间之心此亦一真之㫖又谓此菩萨至此拟入𣵀槃诸佛现身七劝然后发行进九地亦不动义。

　　○九善慧地。

　　发真如用名善慧地。

　　此明九地也发真如用者乃真如体本[且/八]不思议业用不属修成但循缘发现四卷云我以不灭不生合如来藏而如来藏唯妙觉明圆照法界是故于一为无量无量为一乃至云故发真如妙觉明性前位是摄用归体全体隐用此位是依体起用全用是体又前是寂然不动此是感而遂通结名善慧即称真不思议智用乃现身说法等妙慧也此转二倒微细利他中不欲行障证智自在所依真如资中曰华严名此菩萨[且/八]四无碍智作大法师演说无量阿僧祗句义无有穷尽故名发真如用正脉曰说法方是发用中一用耳其实[且/八]足十玄方为称真之用然亦不遗说法。

　　○十法云地分二初结前位二明本位。

　　○初结前位。

　　阿难是诸菩萨从此已往修习毕功功德圆满亦目此地名修习位。

　　此通结前修习位诸菩萨止于九地故以九地名修习末位总之过此非修习也诸菩萨有二说一说惟指四加以至九地名修习位以四位前四十一心佛已结过是修位前诸方便心非真修也此如正脉说一说总结前位为修习地谓自凡夫习入干慧乃至习入八地全其体习入九地全其用学佛悲智至此之极此后直用悲智自利利他广行佛事虽复有修非习也如三渐次有修习真修之例此如正观说毕功即修习事毕圆满即无可修习起信目第十地为菩萨地尽满足方便修习毕功此结于九地者亦有二说一此文在九十二地之间贯于前后是通结十地名修习位二是佛开合不同此合余经十地于九地故结九地以尽余处十地又开等觉为法云是此经十地即余处等妙二觉俱果位也。

　　○二明本位。

　　慈阴妙云覆𣵀槃海名法云地。

　　此明十地也初句属同体大悲慈阴是法妙云是喻谓慈悲阴庇有情如云普覆一切普门品云慈意妙大云是也盖云有自在义有覆盖义有润泽义故称妙云即现身说法种种无碍解脱也次句属称真大智覆字承上云义即普被义亦即合也𣵀槃海即空如来藏清净本然周遍法界故称𣵀槃海上句是以悲运智起种种妙用下句是以智导悲遍一一寂灭又上句即明相精纯一切变现下句即皆合𣵀槃清净妙德又上句即发真如用下句即一真如心前八地但寂九地但照此地寂照妙合体用俱圆故超前二结名法云者即悲智二法善被如云唯识谓大法智云含众德水充满法身此转二倒微细于诸法中未得自在障证业自在等所依真如上明十地位已竟。

　　○八明等觉位分二初明依行证位二明依位发行。

　　○初明依行证位。

　　如来逆流如是菩萨顺行而至觉际入交名为等觉。

　　此明等觉名位也上三句明等觉之义下二句依义结名如来逆流者举所等之妙觉盖如来已证妙觉果海觉体极圆无复增益惟回入九界利生而已故曰逆流前曰入流忘所曰返流全一是逆生死欲流归寂灭海此曰逆流是逆寂灭法流入生死海即倒驾慈航普度众生次二句正明菩萨能等之等觉盖菩萨之觉已齐如来之觉但逆流顺流为因果之分璎珞经云等觉照寂妙觉寂照即逆顺之义盖如来不住佛位故称妙觉菩萨始至尚住佛位故惟等而未妙觉际入交按上二觉交接之义末句防结名此转二倒微细之惑而入等觉之妙温陵曰已至觉际曰入交与佛无间曰等觉即解脱道前无间道也。

　　○二明依位发行。

　　阿难从干慧心(信前干慧)至等觉已是觉始获金刚心中初干慧地(地后干慧)。

　　此明等觉位中复起慧行照空本位并五十五位修证行相方造妙成佛即不住佛位方名佛也上二句总结前五十六位至等觉行位已极故曰至等觉已下三句正明本位观行是始由干慧而入终由干慧而出前后二干慧总是金刚如幻三昧但前从事境起属比智后从理境起属现智金刚心者即等觉所证大寂灭海是究竟坚固之体此干慧地是依此至坚之体起此至利之用即法界海慧照了诸相犹如虚空是也然始终诸位虽不出一如幻三摩提金刚王宝觉不无前浅后深差别渐次前干慧止干欲爱而入信即金刚慧照空见思破事障得顺法流而入此慧如初生月也后干慧能干法爱而入妙即金刚慧照空无明破理障得逆法流而出此慧如望夜月也等觉后心复言初者由此慧始入妙觉故通议曰初干慧地所谓清水现前名为初伏客尘烦恼此干慧地所谓去泥纯水名为永断根本无明上明等觉位已竟。

　　○九明妙觉位。

　　如是重重单复十二方尽妙觉成无上道。

　　此承前诸位以结成妙觉果位也初二句总牒前后诸位始从干慧终至妙觉位而复位次而又次累至五十七位故曰重重此重重五十七位以单复收之止有十二谓干慧暖顶忍世等妙七位各一为单信住行向地五位各十为复复五单七合成十二又单复相间而起单而又复复而又单亦重重义次二句方结妙觉之果言妙觉者即始本不二故也前等觉心中所起干慧是始觉极圆始照寂相未破似有始有本此位由前干慧照破寂相始觉圆合本觉惟本无始了无二相惟一真法界三藏一心圆融自在不可思议故曰妙觉无上者即此三藏妙德唯佛与佛乃能究尽如初干慧地虽超人天之上犹有十信在上信上有住住上有行行上有向向上有加加上有地地上有等等上有妙妙上无可加者是则诸位至于妙觉始尊极无上前四卷云如何以所知心测度如来无上菩提用世语言入佛知见亦无上妙觉义正观四方尽妙觉者此十二数尽于妙觉者也则显十二之外无复余位矣所以结此十二数者应前十二类生而言也前世界相涉成十二数起颠倒业有十二数成轮𢌞报亦有十二数故此返妄归真从因至果法尔如斯亦十二数不然言五十五位则已何必又用单复合十二数耶问妙觉是佛何以亦入十二数中答祗为唤作佛故亦入十二数矣上详示所修行位已竟。

　　○二结示能修观行分三初结示真三摩地二结示三增进力三结示依正妨邪。

　　○初结示真三摩地。

　　是种种地皆以金刚观察如幻十种深喻奢摩他中用诸如来毗婆舍那清净修证渐次能入。

　　此结示能成十二圣位之真三摩地以显修证工夫皆依如来真三摩地了义修证也初句总指十二圣位次三句正示金刚慧盖是种种地始从干慧终至妙觉虽浅深不同而能观察金刚慧是一亦见前始从干慧而入终从干慧而出金刚正指慧观察如幻二句正示金刚慧用以如幻十喻名金刚喻以此十种喻一切法当体全空如金刚能坏一切如上种种地最初用此慧观察根尘如幻而成干慧观察干慧如幻而成十信乃至观察十地如幻而入等觉观察等觉如幻逆流而成妙觉是知贤圣位次从始至终不出一金刚三昧奢摩他中三句重明上观察慧不是权小观智乃究竟坚固定中依如来微密观照微细观察破除种种地中微细深惑而趋圆妙之果也末二句结明所成位次皆清净修证清净即了义也若依权乘修证即不了义不清净今依如来妙慧修证是修不生灭因证不生灭果故名清净修证虽修证皆清净实相不妨有次第浅深故曰渐次深入此结示有二义一依能成真三昧结示上所成种种地位皆是清净修证圆顿之妙趋二依所成地位结示能成三昧即三藏一心三观一智三一圆融不思议之妙定初卷标云有三摩提名大佛顶首楞严王即此三昧之总名初卷至七卷皆是发挥此三昧体相至五卷中转名妙莲华金刚王宝觉如幻三摩提至六卷中观音自陈圆通云如幻闻薰闻修金刚三昧文殊选圆通亦名宣说金刚王如幻不思议佛母真三昧前虽重重开示名目体相种种微妙而未见实用至此出生五十七种圣位全是此三昧妙用故此结显使行人知修证有本不致支离邪言也。

　　○二结示三增进力。

　　阿难如是皆以三增进故善能成就五十五位真菩提路。

　　此结示能成真菩提路三种妙行也前结示定慧能成圣位此结示渐次属戒能成定慧前云颠倒不生斯则如来真三摩地又云于是本因元所乱想立三渐次方得除灭今乘三渐次力灭尽二颠倒因成就真三摩地证诸圣位故此结示胜用以证前案也如是二字承上清净修证渐次深入二句结示增进之力此五十五位始从干慧终至十地以等妙二觉是菩提非路故也。

　　○三结示依正防邪。

　　作是观者名为正观若他观者名为邪观。

　　此总结示上微妙观行使知正修行处不遭委曲邪径也是观指上奢摩他中用诸如来毗婆舍那即一心三观乃是如来密因亦指三增进力是自性清净戒律有定慧无戒则定慧成邪有戒无定慧则戒亦非正是则三行圆[且/八]为正观三行互阙即邪观六卷中云纵有多智禅定现前如不断淫必落魔道等即是斯㫖前二科显功力故别结此拣邪正故总结又除此圆融妙观之外其余权渐修证皆同邪观自七卷末阿难请佛世尊如是修证佛三摩提未到𣵀槃云何名为干慧之地四十四心乃至云何名为等觉菩萨起至此名为邪观止是如来从于凡夫终大𣵀槃悬示无上正修行路阿难最初见佛愧小忻大请问如来得成菩提最初方便如来先示妙观方便已发明妙奢摩他三摩禅那最初方便之义今悬示菩提妙果是发明前十方如来得成菩提八字阿难正请止此二十字是举果求因如来依彼所请次第发明是先因后果上开示阿难请义已竟故下依义以结经名楞严正㫖已尽于此向后七趋五阴等事皆余义助行此经行位与诸经名颇同而义实异唯正脉深得其㫖以融摄开合二意会通真究竟不可破坏之论亦有不自量者妄以己见谬作是非不知是何所见如谓此经与常途异者在以不生灭性为因地心及因果名目相应若然者则一切圆顿大乘经典皆以生灭心为因地而因果名目皆不相应若尔何华严等圆顿之教谓初发心时便成正觉既以生灭性为因心㨿何法而云便成正觉又则初发心时便成正觉至于果上应云不成正觉何故若成正觉即与因地名目相应与此经何异是则此经不生灭性为因地心及因果名目相应即诸部大乘圆融正趋何以此言异耶又谓此经前位摄于后位等又出华严之外若论以前摄后此正华严圆融之㫖一修一切修一证一切证一位摄一切位何谓华严所无又谓将三渐次强配十信将十信改为初住擅更佛语其实正脉惟依义拟何曾擅更佛语既知此经十信已获无生忍岂不超于常途十信既超之当何所齐故齐圆教初住亦即初住开出经有明言非妄拟也又既知常途十信不过[且/八]四信心起五种行而已既劣于此经十信当何所置故置三渐次中如此经三渐次中返流全一六用不行正常途十信满心正脉非无识之谈又谓常途先断见惑次断思惑乃至登地方分断无明分证无生此是权小位次非圆教位次正脉论异是以此经之圆与常途之圆论异非与权小论异彼权小论异何待论之又谓若位次果有开合则此经位次不过于开合间诡秘其名遂谓异于常途耶𢖍亦不知此说也不以开合为异当何为异耶世语有云文章有古今道理无古今开合辞也道理义也辞有变而义无变是不知开合乃古今大圣大贤大智慧大方便大善巧大饶益离开合则无譬喻言说则古今文章礼乐一切断灭矣如来说法四十九年不过开合二字尽矣如合色开心说五阴合心开色说十二处心色俱开说十八界彼既如尔此何不然即位次一事诸经开合皆不尽同有开五十二位有分四十二位有合惟八位有合唯五位四位等岂开合为诡秘之说耶若论开合亦诸经常理不足为异但开合中深浅为异如合常途十信退此经三渐次中又似合常途住行向退为此经十信是进此经十信臻于常途住行向位又似开常途十地退为此经住行向三位是进此经三位高齐常途十地又似开常途等觉退分此经十地是亦进此经十地即常途等觉又常途多明事行此经重于理行故开合微细精明退彼所高进此所下是知此经深妙有异常途远矣至矣其开合微细㫖趋当如正脉中辨上开示法义已竟。

　　○二结示经名分二初文殊特请二世尊备示。

　　○初文殊特请。

　　尔时文殊师利法王子在大众中即从座起顶礼佛足而白佛言当何名是经我及众生云何奉持(请名闻持)。

　　此文殊法王子[且/八]大智力知此经正㫖已圆故即请经名及受持之法也正脉曰初以阿难当机者欲进多闻人于大定也终以文殊请名者表总持全经非根本大智不可也凡请经名必兼请奉持之法而答名之后多不详答奉持之法良以名是总持义得名即持全经之㫖故不别答也。

　　○二世尊备示分二初从义立名二从部立名。

　　○初从义立名分三初从理智立名二从护念立名三从因果立名。

　　○初从理智立名。

　　佛告文殊师利是经名大佛顶悉怛哆般怛罗无上宝印十方如来清净海眼。

　　此世尊因文殊请示经名故告文殊标理智之名是经指上所说三如来藏二决定义真实圆通清净修证之义大佛顶下从理立名亦以密摄显故即前云佛顶光聚悉怛多般怛罗无上神咒是也佛顶是以处表法以尊胜表无上以无见表不思议悉怛哆般怛罗此云白伞盖合上佛顶即大白伞盖是周遍义是覆藏义即从喻得名前依一真法界开示三种藏性清净本然周遍法界即大白伞盖义无上宝印者名上三藏妙理是决定义是证明义不可变坏义前依显明决定云世间无知惑为因缘及自然性皆是识心分别计度但有言说都无实义此以三藏妙理印定一切法离言说相离心缘相思议不能至又依密显决定云不持此咒而坐道场令其身心远诸魔事无有是处又云宣示此咒保护初学更无一切诸魔鬼神及无始来冤横𪧐殃旧业陈债来相恼害此以秘密心法印一切心离诸邪见离诸恶业无可变坏十方如来二句从智立名即无上知觉前云得清净眼即佛知见前云性真常中求于去来迷悟生死了不可得圆觉经云法界海慧照了诸相犹如虚空皆清净海眼义言如来拣非权乘般若。

　　○二从护念立名。

　　亦名救护亲因度脱阿难及此会中性比丘尼得菩提心入遍知海。

　　此从救护当机立名也前名虽[且/八]理智理由智显总属大智此名救护即属大悲救护亲因一句是标度脱阿难三句是释明上亲因二字阿难是亲登伽是因此明离苦故言度脱末二句明得乐故言得言入菩提心即名二决定义以不生灭性为因地心遍知海即名三如来藏不可思议为果地觉正脉曰此名唯依显立。

　　○三从因果立名。

　　亦名如来密因修证了义。

　　此依因果了义以立名也初句是依果显因因即三如来藏性是十方如来得成菩提妙奢摩他三摩禅那最初方便次句因果双显修不生灭因证不生灭果因果一如故曰了义即从于凡夫终大𣵀槃清净修证正脉曰初句属密次句属显上从义立名已竟。

　　○二从部立名分二初从方广部立名二从灌顶部立名。

　　○初从方广部立名。

　　亦名大方广妙莲华王十方佛母陀罗尼咒。

　　此从大乘部中方广部立名也凡大乘经教内诠一心三大即大方广部摄今依三藏一心故名大方广妙莲华有二义一是诸佛秘密藏时而后说如优昙花时一现耳前云陀那微细识习气成瀑流真非真恐迷我常不开演是也二乃因心即是果觉如妙莲华方花即果前云根选择圆通入流成正觉是也王是自抂义统摄义此经能统摄诸经又能出生诸佛故曰佛母前赞咒云出生十方一切诸佛显说亦云十方婆伽梵一路𣵀槃门陀罗尼此云总持谓总一切法持无量义前云若我说是佛顶光聚般怛罗咒从旦至暮音声相连字句中间亦不重叠经恒沙劫终不能尽是也正脉曰亦名下上七字为显下八字为密。

　　○二从灌顶部立名。

　　亦名灌顶章句诸菩萨万行首楞严汝当奉持。

　　此依大乘部中灌顶部立名也凡大乘经教内诠圆融妙㫖初发心时便成正觉十方如来即以智水灌顶授大智职如刹利王灌顶授位故名灌顶部此经显密俱是圆融前称密云秘密伽陀微妙章句显中十住即名灌顶住故授此称万行首楞严亦通显密二意显说即前二十五行并五十五位真菩提路皆依此定究竟深入密意即前云受持此咒十方如来所有功德悉与此人乃至云不持斋戒自成斋戒等是也正脉曰灌顶章句即密行万行首楞严即显行末句答前云何奉持之问即依名持义总持无𥁞之义也上结示经名已竟自初卷七处征心至此究竟得成菩提妙观方便已竟。

　　○三究竟未全道力迷悟差别分二初究竟七趋迷悟未全道力二究竟五阴迷悟未全道力。

　　○初究竟七趋迷悟未全道力分二初阿难陈请二世尊究竟。

　　○初阿难陈请分二初陈领已闻之益二曲伸未悟之请。

　　○初陈领已闻之益分二初经家悬叙二阿难自叙。

　　○初经家悬叙。

　　说是语已即时阿难及诸大众(总叙抂会之众)得蒙如来开示密印般怛罗义(悬叙前𩔰密开示)兼闻此经了义名目(上叙闻法义此叙闻经名)顿悟禅那修进圣位增上妙理(悬叙前清净修证)心虑虚凝断除三界修心六品微细烦恼(正叙已闻之益)。

　　此经家结叙阿难大众闻佛已往开示悟证之益也说是语已下悬叙所闻之益密印般怛罗义有二解一密印作显释般怛罗作密释以前开示三如来藏二决定义妙妙闻心皆如来授受秘密心法故曰密印般怛罗属密易知二通依密释以前开示三如来藏及圆通本根皆叙明会众悟证已详但阿难悟而未证自宣示秘密章句以来至此未详叙悟证之益故此通前密义经名行位三开示总叙而重抂明阿难所证又叙义是依密摄显叙名是依显摄密即名义互明增上妙理有二义一奢摩他中用诸如来毗婆舍那清净修证二以此中十信增上常途十住乃至十地增上常途等觉依此二义故曰增上妙理心虑虚凝下叙所证益初句所获定次二句所断惑三界修心通叙修道位次六品微细烦恼别叙止证二果按小乘修心三界分为九地欲界一地复分为九品断前六品证一来果断后三品证不来果若断上二界共八品即证阿罗汉果微细烦恼即思惑阿难既是大权启教就依权说若高增其位恐与经明言相违也。

　　○二阿难自叙。

　　即从座起顶礼佛足合掌恭敬而白佛言大威德世尊慈音无遮善开众生微细沉惑(叙所闻益)令我今日身心快然得大饶益(叙所证益)。

　　此阿难将有后请叙陈前益以见不虚如来已往开示也此为后请之助悲智无上口威悲智可重曰德无遮善开即威德之实微细沉惑应前三卷末阿难偈云希更审除微细惑至此谈修进圣位增上妙理此惑方究尽无余矣上陈叙已闻之益已竟。

　　○二曲伸未悟之请分二初依理伸问二惟慈求示。

　　○初依理伸问分二初总难六道以明妄二别问一趋以该余。

　　○初总难六道以明妄分二初难真不容妄二疑妄因何有。

　　○初难真不容妄。

　　世尊若此妙明真净妙心本来遍圆(清净本然周遍法界)如是乃至大地草木(无情)蠕动含灵(有情)本元真如(有情无情共一体)即是如来成佛真体(释上遍圆义)佛体真实(按定遍圆真体)云何复有地狱饿鬼畜生修罗人天等道(真圆无处容妄)。

　　此依真心遍圆难不容有七趋差别等妄相也世尊下按佛所示本来周遍无外之心如是下明上遍圆无外之义佛体下依义正难。

　　○二疑妄因何有。

　　世尊此道为复本来自有(疑是自然本有)为是众生妄习生起(疑是因缘妄生)。

　　此承上真不应容妄更疑妄自何来为是本来自[且/八]为是因缘妄生以此二义疑问上总难六道以明妄已竟。

　　○二别问一趋以该余分二初引堕地狱之人二疑问地狱之处。

　　○初引堕地狱之人。

　　世尊如宝莲香比丘尼(堕地狱之人)持菩萨戒𥝠行淫欲妄言行淫非杀非偷无有业报(此明堕地狱之业下明堕地狱之报)发是语已(承上淫妄二业)先于女根生大猛火后于节节猛火烧然(现报)堕无间狱(生报上明淫报)琉璃大王善星比丘(总引杀妄二报之人)琉璃为诛瞿昙族姓(别明杀业)善星妄说一切法空(别明妄业)生身䧟入阿鼻地狱(杀妄之报)。

　　此先引堕地狱之人以证实其事而后问明其处也世尊下举一人犯淫妄二业之报琉璃下举二人各犯杀妄之报不言偷者以二业摄之𥝠行淫欲以摄阴取诛瞿昙族姓以摄强取皆盗业故生身䧟入者即现前肉身䧟入地狱非身后趋生温陵曰琉璃匿王太子废父自立挟𪧐嫌诛释种佛记七日当入地狱王泛海以避水中火起自然烧灭善星比丘能谈十二部经获四禅果因狎邪友妄言一切皆空正脉曰𪧐嫌旧恨也有远近二因缘远谓琉璃多劫前曾为大鱼释种前身共食其肉近谓琉璃今世为释种之甥因礼来宾强坐佛座释种骂之怀恨誓杀[且/八]此远近二因故结𪧐嫌也。

　　○二疑问地狱之处。

　　此诸地狱(指上三人地狱)为有定处(此问别业同报)为复自然(此问别业别报)彼彼发业各各𥝠受(释明上自然二字)。

　　此问明上所堕地狱之处为是各人各业共感一处受报为是各人各业随各处以受报上谓有一定处下谓无有定处㨿下佛答意即有定处为正如人间牢狱虽各人犯事不同同一处禁之此问明地狱一处余趋可知矣上依理伸问已竟。

　　○二惟慈求示。

　　惟垂大慈开发童蒙令诸一切持戒众生闻决定义欢喜顶戴谨洁无犯。

　　此承上伸问地狱之处请佛慈示处之端的也惟慈下恃佛慈以请令诸下依众生饶益以请此问有二一因初卷谓业种自然如恶义聚未及详明二因六卷明四根本戒七卷明三种渐次皆以严持净戒为成佛根本恐未能信受故此请详七趋业报使人畏其恶聚如此则谨洁无犯以全净戒净戒不全即道力不全今详明其相则知堤防不全以成其全故为助行决定义即因戒生定等三决定义亦是先佛世尊决定明诲上阿难陈请已竟。

　　○二世尊究竟分二初赞许二宣示。

　　○初赞许。

　　佛告阿难快哉此问(赞)令诸众生不入邪见(明上快哉二字)汝今谛𦗟当为汝说(许说)。

　　此佛赞阿难所问大快佛意大利众生故许为说也不入邪见正大利众生事如宝莲香言淫无报善星妄言拨无琉璃嗔杀不惧罪报皆是邪见后文云精研七趋皆是昏沉诸有为相盖七趋沉迷皆邪见摄问明无犯则不堕邪见入正知见。

　　○二宣示分三初详示诸趋因缘二结答阿难问意三结示决定明诲。

　　○初详示诸趋因缘分三初总示七趋之本二别示七趋之相三结明七趋无妄。

　　○初总示七趋之本分二初总标二别释。

　　○初总标。

　　阿难一切众生实本真净(本来元无)因彼妄见有妄习生(妄习生起)因此分开内分外分(升沉之由)。

　　此总示七趋本因因于妄想非本来有以答阿难之问也既因妄习则有染净差别故总分内外二分实字照上佛体真实之实谓一切众生实是如来成佛真体故云本净正脉曰妄见即惑妄习即业。

　　○二别释分二初释内分二释外分。

　　○初释内分。

　　阿难内分(牒)即是众生分内(总释其名)因诸爱染发起妄情情积不休能生爱水(总释内分义情爱即众生分内事生水以明堕因)是故(承上情积生水)众生心忆珍馐口中水出心忆前人或怜或恨目中泪盈贪求财宝心发爱涎举体光润心着行淫男女二根自然流液(验明上情爱生水)阿难诸爱虽别流结是同润湿不升自然从坠(结义)此名内分(依义结名)。

　　此释明内分名义以明从坠之因也分内者分即限剂义谓所事唯本趋之内不出分剂之外如忆珍馐等即人道等分内之事流结是同即流实是同正脉曰爱有总别二意总谓诸情皆属于爱爱即情也别如世说喜怒哀乐爱欲恶为七情爱居其一而已今总意也又最初对境起着为爱深贪极恋不舍为情恨者或恨彼舍己或恨彼害己亦爱己之情也。

　　○二释外分。

　　阿难外分(牒)即是众生分外(总释其名)因诸渴仰发明虚想想积不休能生胜气(此总释分外之义生胜气以明升因)是故(承上外想生气)众生心持禁戒(分外想)举身轻清(胜气)心持咒印(分外想)顾盻雄毅(胜气)心欲生天(分外想)梦想飞举(胜气)心存佛国(分外想)圣境𡨋现(胜气)事善知识(分外想)自轻身命(胜气此五事验明上想生胜气)阿难诸想虽别轻举是同飞动不沉自然超越(结义)此名外分(依义结名)。

　　此释明外分名义以明超越之因也见所未见闻所未闻已分之外一切胜事皆是外分希望企求曰渴仰未得悬慕曰虚想虚想高上故生胜气气能飞腾故为超越之因雄毅亦胜气之状自轻身命即远离懈怠粗重举止轻清利便也上总示七趋之本已竟。

　　○二别示七趋之相分二初略明升沉之相二广明因果之相。

　　○初略明升沉之相分三初总示升沉将分之相二别示升沉已分之相三结示升沉皆有定处。

　　○初总示升沉将分之相。

　　阿难一切世间生死相续生从顺习死从变流临命终时未舍暖触一生善恶俱时顿现死逆生顺二习相交。

　　此依生死之际而示升沉将分之相以起下升沉内外之分也初二句标升沉之缘缘生死相续故有升沉轮转次二句明升沉之心由畏死贪生故趋生以逐升沉习即心习也以生从常住而顺其心即贪生以死从变流而逆其心即畏死临命终时二句明升沉将分之时一生善恶二句正明升沉将分所现之相末二句结明升沉之心贪生畏死二念交集故曰二习相交孤山曰生从存住则顺其习死从变流则逆其习经文互异也。

　　○二别示升沉已分之相分三初明惟升不沉之相二明不升不沉之相三明惟沉不升之相。

　　○初明惟升不沉之相分二初明天趋二明仙趣。

　　○初明天趣分二初正明纯想以生天上二𠔥明净愿而生佛国。

　　○初正明纯想以生天上。

　　纯想即飞(升因)必生天上(升处)。

　　此以纯想气清故轻举而上升也纯想即唯修十善不杂恶行天上统该三界又抂纯想中有定无定而阶上下。

　　○二兼明净愿而生佛国。

　　若飞心中(即前纯想)兼福兼慧及与净愿自然心开(顿除三障)见十方佛一切净土随愿往生(升处)。

　　此以纯想中兼修福慧净愿即心开见佛随愿往生一切净土也福即六度中前五度或全修或兼修一二慧即般若净愿即欲见佛往生愿如弥陀四十八愿之类又纯想即信向希慕之心净愿乃从佛所教之愿上明天趋已竟。

　　○二明仙趋分二初正明多想以登仙等二兼明善愿以近佛法。

　　○初正明多想以登仙等。

　　情少想多(升因)轻举非远(有情)即为飞仙(一情九想)大力鬼王(二情八想)飞行夜义(三情七想)地行罗刹(四情六想)游于四天所去无碍(结明轻举非远之处)。

　　此以多想兼情故轻举次于前也此中略举仙等四类即该八部在六道中此等俱属修罗道摄又此等举一以摄其余今依仙趋名大科以摄余类故也。

　　○二兼明善愿以近佛法。

　　其中(八部之中)若有善愿善心护持我法(此总明下别明)或护禁戒随持戒人(愿行)或护神咒随持咒者(愿行)或护禅定保绥法忍(愿行)是等亲住如来座下(结明得近佛法)。

　　此明上八部之类兼有善愿护法即得亲近佛法有升而无坠也善愿属心所即别境中欲也善心属心王即前七是也保绥即保安亦护持义或上禅定是法此句是修禅定人易名法忍或上句是定此句是慧以忍属智故上明唯升不沉之相已竟。

　　○二明不升不沉之相。

　　情想均等(五情五想)不飞不坠(因平)生于人间(处平)想明斯聪情幽斯钝(结明情想气分)。

　　此以情想均平故不偏于上下而平处人间也此六趋中人趋情想既均复有聪钝之别者如半斤铜半斤铁分量虽等而铜铁呈色亦互有优劣不同是等中亦有多种不等之相言聪钝总该一切贤愚善恶种种差别之相孤山曰由昔情想感今聪钝是知言均等者总报之业也言幽明者别报之业也由所习情想数量虽均而各抂强弱不同致有聪钝之异。

　　○三明唯沉不升之相分三初明畜生趣二明饿鬼趣三明地狱趣。

　　○初明畜生趣。

　　情多想少(六情四想此是沉因)流入横生(沉处)重为毛群轻为羽族(指明其类)。

　　此以情稍多于想故沉入横生也毛群羽族者以六情中亦有清浊数量不同故更为轻重之分。

　　○二明饿鬼趣。

　　七情三想(沉因)沉下水轮生于火际(沉处)受气猛火(即受火之气为火所侵)身为饿鬼(明此趣之名相)常被焚烧水能害己(见水如火)无食无饮经百千劫(此四句明上饿一字以见此趣之苦)。

　　此六趣中鬼趣也温陵曰俱舍说大地最下有金水风轮有八寒八𤍠地狱在三轮之上此文说沉下水轮等又似地狱在三轮之下疑此所指非地下三轮乃地狱三轮也言水轮火际即寒狱第八也受气猛火谓受火气以为身故常被焚烧也○此俱舍说水轮等是地狱处今明鬼趣亦言沉入水轮等者或饿鬼与地狱俱抂三轮间各别受报不同如地上人畜共处优劣殊别。

　　○三明地狱趣分二初明众地狱二明大地狱。

　　○初明众地狱。

　　九情一想(沉因)下洞火轮身入风火二交过地(沉处上鬼趣止下水轮至火际此下火轮至风际)轻生有间重生无间二种地狱(结示地狱之名)。

　　此以八情九情沉入地狱中众眷属等狱也下洞火轮即八𤍠地狱二交过地即风火二际之间此中缺八情二想依经文可以有间为八情二想即十八等狱以有二想故惑业苦俱稍有间断以无间为九情一想即八无间狱以有一想故虽无间犹有数量故轻于后之大阿鼻狱也。

　　○二明大地狱分二初正明纯情直入此方无间二兼明谤法更生十方无间。

　　○初正明纯情直入此方无间。

　　纯情即沉(沉因)入阿鼻狱(沉处)。

　　此地狱中最后之大狱也温陵曰阿鼻此云无间谓受罪苦[且/八]身量劫数寿命五者皆无遮间此惟情业最重者坠入至坏劫乃出。

　　○二兼明谤法更生十方无间。

　　若沉心中(即纯情中)有谤大乘(坏正知见)毁佛禁戒(坏正修行)诳妄说法(未得谓得未证言证)虚贪信施滥膺恭敬(诳妄之事)五逆十重(十恶之罪)更生十方阿鼻地狱(结明苦倍于前)。

　　此以纯情中兼谤大乘等罪更重于前入本地无间已极无可加其苦处但以展转十方阿鼻劫数不尽以增其苦温陵曰此受苦更无穷尽者以谤法令无穷人堕邪见故上别示升沉已分之相已竟。

　　○三结示升沉皆有定处。

　　随造恶业虽则自招众同分中兼有元地。

　　此结示上六趣升沉业虽各人𥝠造以业同而感同分地以受报也元地即根元之地亦即定处此正答阿难之问问有二义为有定处为复自然此以有元地答则知非各各𥝠受也上略明升沉之相已竟。

　　○二广明因果之相分七初究竟地狱因果之相二究竟鬼趣因果之相三究竟畜趣因果之相四究竟人趣因果之相五究竟仙趣因果之相六究竟天趣因果之相七究竟修罗因果之相。

　　○初究竟地狱因果之相分二初蹑前标后二依标详释。

　　○初蹑前标后。

　　阿难此等(指上地狱)皆是彼诸众生自业所感(蹑前)造十习因(标上自业)受六交报(标上所感)。

　　此似结前升沉以明虚妄自招而标后因果之总数也详之唯是蹑前地狱一趣以标因果大意也。

　　○二依标详释分二初正释因果二结酬问意。

　　○初正释因果分二初详示因果义相二结示因果本数。

　　○初详示因果义相分二初释十习因相二释六交果相。

　　○初释十习因相分二初总征二别释。

　　○初总征。

　　云何十因。

　　○二别释分十初明淫习相二明贪习相三明慢习相四明嗔习相五明诈习相六明诳习相七明冤习相八明见习相九明枉习相十明讼习相。

　　○初明淫习相分二初释相二结名。

　　○初释相分二初发明因相二悬示果相。

　　○初发明因相分二初法二喻。

　　○初法分二初明淫性二明淫相。

　　○初明淫性。

　　阿难一者淫习交接(根境交接)发于相磨研磨不休。

　　此明淫习之性也淫以磨触为性研磨不休即示其性也。

　　○二明淫相。

　　如是故有大猛火光于中发动。

　　此明淫习之相也淫性好摩荡摩久则有暖触是则火光乃淫习所发之相也上法已竟。

　　○二喻。

　　如人以手自相摩触暖相现前。

　　此以喻发明淫习性相也自相摩触喻淫性暖相现前喻淫相上发明因相已竟。

　　○二悬示果相。

　　二习相然(即心色二种现)故有铁床铜柱诸事(淫贪妙触变化成此)。

　　此悬示淫习所感果相也正脉曰二习即业习种习之二盖业习所以薰种种习所以辨果下皆仿此相然谓成焚烧之事也铁床等即火床火柱准别经中皆言化玉女引罪人抱之即烧也上释相已竟。

　　○二结名。

　　是故十方一切如来色目行淫同名欲火(诸佛呵名欲火)菩萨见欲如避火坑(菩萨避名火坑)。

　　此结示淫习之名也如来是导师故色目以警众菩萨是行人故深畏以避之正脉曰色目者命名呼之犹言名色名目也菩萨避淫非是勉强忍爱乃真见其为火坑而惊避之上明淫习已竟。

　　○二明贪习分二初释相二结名。

　　○初释相分二初发明因相二悬示果相。

　　○初发明因相分二初法二喻。

　　○初法分二初明贪性二明贪相。

　　○初明贪性。

　　二者贪习交计(心境相对计取)发于相吸吸揽不止。

　　此明贪习以吸取为性也正脉曰计执也执我我所故起贪也。

　　○二明贪相。

　　如是故有积寒坚冰于中冻冽。

　　此明贪习之相也贪习生水如人贪财宝心发爱涎举体光润又贪生寒以吸气内归属阴故以能生水生寒寒结于水故有坚冰冻冽之相上法已竟。

　　○二喻。

　　如人以口吸缩风气有冷触生。

　　此喻明贪习性相也吸缩风气喻贪性有冷触生喻贪相上发明因相已竟。

　　○二悬示果相。

　　二习相陵(即侵夺彼物纳为己有)故有吒吒波波罗罗(忍寒之声)青赤白莲寒冰等事(寒冻之相)。

　　此悬示贪习所感果相声色皆寒冻事也上释相已竟。

　　○二结名。

　　是故十方一切如来色目多求同名贪水菩萨见贪如避瘴海。

　　此结示贪习之名也正脉曰瘴疠气也能令人病或复致死海已当避何况更有瘴疠之气甚言可惊避也上明贪习已竟。

　　○三明慢习分二初释相二结名。

　　○初释相分二初发明因相二悬示果相。

　　○初发明因相分二初法二喻。

　　○初法分二初明慢性二明慢相。

　　○初明慢性。

　　三者慢习交陵(恃己傲物故曰交陵)发于相恃驰流不息。

　　此明慢习之性也驰流即奔流也谓慢习属水相恃高举如奔流飞波高起故也。

　　○二明慢相。

　　如是故有腾逸奔波积波为水。

　　此明慢习之相也前贪习生水以吸气生寒故结为坚冰等此慢习亦生水以傲气高举因鼓为腾波等上法已竟。

　　○二喻。

　　如人口舌自相绵味因而水发。

　　此以舌自绵味喻上慢性恃气水发喻上慢相上发明因相已竟。

　　○二悬示果相。

　　二习相鼓(根境彼此相恃)故有血河灰河𤍠沙毒海融铜灌吞诸事。

　　此悬示慢习所感地狱果相也河沙海等皆水属血灰𤍠毒等皆慠气鼓发为火故成血河等血河者如人𤍠疾而出血也上释相已竟。

　　○二结名。

　　是故十方一切如来色目我慢名饮痴水菩萨见慢如避巨溺。

　　孤山曰痴水者或云西土有水饮之则痴如此方贪泉也上明慢习已竟。

　　○四明嗔习分二初释相二结名。

　　○初释相分二初发明因相二悬示果相。

　　○初发明因相分二初法二喻。

　　○初法分二初明嗔性二明嗔相。

　　○初明嗔性。

　　四者嗔习交冲(心境相抵突)发于相忤忤结不息心𤍠发火铸器为金。

　　此明嗔习之性也嗔以恚怒为性怒气动心心动𤍠发为火火复烧气结而为金忤即相背由忤而不顺故生恚怒。

　　○二明嗔相。

　　如是故有刀山铁橛剑𣗳剑轮斧𨱆枪锯。

　　此明嗔习之相也嗔习怒恨恨极至于杀害是杀害即嗔习之极处此刀山等皆杀[且/八]即嗔之相上法已竟。

　　○二喻。

　　如人衘冤杀气飞动。

　　此以衘冤喻嗔性杀气喻嗔相上发明因相已竟。

　　○二悬示果相。

　　二习相击故有宫割斩斫剉刺槌击诸事。

　　此明嗔习感苦报之相也正脉曰击触也截根曰宫刖残曰割斫则断首剉乃碎尸耳上释相已竟。

　　○二结名。

　　是故十方一切如来色目嗔恚名利刀剑菩萨见嗔如避诛戮。

　　此以嗔能害人害己故名利刀剑及诛戮也上明嗔习已竟。

　　○五明诈习分二初释相二结名。

　　○初释相分二初发明因相二悬示果相。

　　○初发明因相分二初法二喻。

　　○初法分二初明诈性二明诈相。

　　○初明诈性。

　　五者诈习交诱(虚言哄诱)发于相调(謟言勾引)引起不住(调诱之渐)。

　　○二明诈相。

　　如是故有绳木绞校。

　　此因诈习以调诱勾引为性故现绞校牵引之相也绳牵曰绞木牵曰校孤山曰校枷也易云屦校灭趾荷校灭耳上法已竟。

　　○二喻。

　　如水浸田草木生长。

　　此以诈性渐入故喻水浸田诈相系缚故喻草木为系缚之[且/八]上发明因相已竟。

　　○二悬示果相。

　　二习相延故有杻械枷锁鞭杖檛棒诸事。

　　此中锁鞭绳类余皆木类上释相已竟。

　　○二结名。

　　是故十方一切如来色目奸伪同名谗贼菩萨见诈如畏豺狼。

　　温陵曰谗贼奸诈败正者也上明诈习已竟。

　　○六明诳习分二初释相二结名。

　　○初释相分二初发明因相二悬示果相。

　　○初发明因相分二初法二喻。

　　○初法分二初明诳性二明诳相。

　　○初明诳性。

　　六者诳习交欺(彼此相瞒)发于相罔(由诬罔而后成欺)诬罔不止飞心造奸(奸罔皆诳之性)。

　　正脉曰罔诬也诬虚为实诬有为无等也飞心运心也造奸设智也神出鬼没令人迷惑堕其计中温陵曰诳者以狂言欺人其志诬罔其心飞扬故也上明诳性已竟。

　　○二明诳相。

　　如是故有尘土屎尿秽污不净。

　　此以诳习诬罔良善秽污他人贤名故现如是相还自污也上法已竟。

　　○二喻。

　　如尘随风各无所见。

　　此以诳习欺人喻如风尘迷人各不相见也此喻似风尘喻诳相无所见喻诳性上发明因相已竟。

　　○二悬示果相。

　　二习相加(以秽污诬加于人故)故有没溺腾掷飞坠漂沦诸事。

　　正脉曰诳能䧟害于人故受溺诳须飞心鼓扬故受腾举抛掷也飞坠自腾而溺漂沦自溺而腾上释相已竟。

　　○二结名。

　　是故十方一切如来色目欺诳同名劫杀菩萨见诳如践蛇虺。

　　正脉曰此悉以至重至毒之名使知深戒之也上明诳习已竟。

　　○七明冤习分二初释相二结名。

　　○初释相分二初发明因相二悬示果相。

　　○初发明因相分二初法二喻。

　　○初法分二初明冤性二明冤相。

　　○初明冤性。

　　七者冤习交嫌(彼此憎嫌)发于衘恨(由嗔恨故憎嫌)。

　　○二明冤相。

　　如是故有飞石投礰匣贮车槛瓮盛囊扑。

　　此明冤习之相也衘冤常思以毒中人故现飞石投礰之相投抛掷也礰亦石也冤习常含毒于内又能暗害于人故现匣贮等相还自遭暗毒之害孤山曰囊扑囊贮而扑杀之史记秦始皇囊扑两弟上法已竟。

　　○二喻。

　　如阴毒人怀抱畜恶。

　　此喻似惟冤性而相亦[且/八]之畜积也上发明因相已竟。

　　○二悬示果相。

　　二习相吞(以冤嫌彼此相灭没)故有投掷擒捉击射抛撮诸事。

　　此皆以毒害中人所感也上释相已竟。

　　○二结名。

　　是故十方一切如来色目冤家名违害鬼菩萨见冤如饮酖酒。

　　正脉曰违害鬼违背正理暗中害人鬼之最恶者也酖鸟最毒毛羽沥酒人肠寸断上明冤习已竟。

　　○八明见习分二初释相二结名。

　　○初释相分二初发明因相二悬示果相。

　　○初发明因相分二初法二喻。

　　○初法分二初明见性二明见相。

　　○初明见性。

　　八者见习交明(彼此虚妄分别)如萨迦耶见戒禁取邪悟诸业(出见习种𩔗)发于违拒出生相返(各持己见诤论不息)。

　　此中违拒相反皆见习之性也见以诤论自明故温陵曰见习有五一萨迦耶此云身见谓执身有我种种计着故二边见于一切法执断常故三邪见邪悟错解[撥-殳+ㄆ]无因果故四见取非果计果如以无想为𣵀槃之类五戒禁取非因计因如持牛狗戒为生天因之类此五总名恶见顺邪反正故云发于违拒出生相反○见戒禁取者即见取与戒禁取也取字以贯二见邪悟即邪见以摄边见也上明见性已竟。

　　○二明见相。

　　如是故有王使主吏证执文籍。

　　此以见性好诤论辨明故现彼此证明之相也上法已竟。

　　○二喻。

　　如人行路往来相见。

　　此喻但就见相说也相明而性亦见矣温陵曰路人相见一往一来喻所见违反也正脉曰邪见不但违他正理亦复自违如断常互违及自语相违自教相违等是也上发明因相已竟。

　　○二悬示果相。

　　二习相交(互相交论)故有勘问(审问)权诈(诈问)考讯(考问)推鞠(推问)察访(访问)披究(究征)照明(对明)善恶童子手执文簿辞辨诸事。

　　此以因中背理强辨故感辞辩等苦果也上释相已竟。

　　○二结名。

　　是故十方一切如来色目恶见同名见坑菩萨见诸虚妄偏执如临毒壑。

　　温陵曰是五恶见能䧟法身故名见坑能致业苦故如毒壑行人当疾灭之上明见习已竟。

　　○九明枉习分二初释相二结名。

　　○初释相分二初发明因相二悬示果相。

　　○初发明因相分二初法二喻。

　　○初法分二初明枉性二明枉相。

　　○初明枉性。

　　九者枉习交加(枉能加罪于人)发于诬谤(由谤而加枉于人)。

　　○二明枉相。

　　如是故有合山合石碾硙耕磨。

　　此因枉性能加害于人故现如是等相还加害自身也上法已竟。

　　○二喻。

　　如谗贼人逼枉良善。

　　此以谗贼喻枉性逼枉喻枉相上合山合石等皆逼枉之相也上发明因相已竟。

　　○二悬示果相。

　　二习相排(即曲枉挨排于人)故有押捺槌按蹙漉𢖍度诸事。

　　此悬示枉习所感苦果之相也正脉曰排挤挫也押捺压伏槌按打扑也蹙漉榨淋出血𢖍度以迫窄孔中𢖍度其身如[糸*系]之壮也○𢖍度又似以称𢖍称量其身上释相已竟。

　　○二结名。

　　是故十方一切如来色目怨谤同名谗虎菩萨见枉如遭霹雳。

　　温陵曰谗能伤人故名谗虎以可惊怖故名霹雳上明枉习已竟。

　　○十明讼习分二初释相二结名。

　　○初释相分二初发明因相二悬示果相。

　　○初发明因相分二初法二喻。

　　○初法分二初明讼性二明讼相。

　　○初明讼性。

　　十者讼习交諠(心境彼此诤论)发于覆藏(由覆己过故攻人之所覆)。

　　此明讼习之性也讼以覆己攻人为性即十小随中之覆惑盖讼有自讼他讼圣贤能自讼过罪名发露忏悔世人唯好讼他人覆藏隐匿之事发露遍布人之丑恶是知覆藏二字兼自他也上明讼性已竟。

　　○二明讼相。

　　如是故有鉴见照烛。

　　此明讼习之相也盖讼习好发露人隐微恶事故现业镜火烛照明自己覆藏𥝠事是鉴见等乃发露之相鉴见是以业鉴明见人之心胆照烛是以火烛照明人之暗昧照烛即后火珠类或即上一见字亦通上法已竟。

　　○二喻。

　　如于日中不能藏影。

　　此喻亦似但就相说而讼性亦备总是发露不能隐藏也日中喻上鉴见照烛影喻所照明隐覆之𥝠盖由覆自故感镜珠显露所覆又因讼他亦感返露于己上发明因相已竟。

　　○二悬示果相。

　　二习相陈(彼此献白)故有恶友业镜火珠(照明之[且/八])披露𪧐业对验诸事(照明之事)。

　　此悬示讼习所感苦果之相也正脉曰业习好献白人事所薰种习能现陈白己事故曰二习相陈上释相已竟。

　　○二结名。

　　是故十方一切如来色目覆藏同名阴贼菩萨观覆如戴高山履于巨海。

　　此结示讼习之名也盖讼本献白人事今名阴贼戴山履海者是依所因覆习而立名由阴藏己𥝠故名阴贼由盖覆己过故名戴山等温陵谓覆罪适足自压自坠故如戴山履海此十种因习文中皆云二习相然等温陵以能所释之正脉以业习种习分之学者如不深究似不知所从今试详之盖业习即现行种习即种子种现中皆[且/八]心色二习以造业时心境相对所薰之种故有心色二习环师依种位心色二习故以能所分之正脉依因缘故以种现释之二义俱不失今解中或言心色或言根境及彼此等皆能所义亦不出种现二习正脉曰上十习良以业习[且/八]因种习发缘众生平日恣造业因不知能招后苦命终复领着境缘不达妄发由是因缘[且/八]足岂不成地狱种种苦事二习相然相陵等正显由因缘而后事辨耳下品往生虽[且/八]苦因而火事相现急急念佛不领种习所现之境缘遂坏苦事不成狱果所谓有因无缘即不生也彼仗凭佛力非己智分若悟心人不但地狱一切系缚事中平日当努力以绝其因更记临终勿领其缘则有转身处阴境现前不随他去方于生死中少分得自抂耳若道力未𠑽未能作主则念佛往生更仗他力万无一失矣上释十习因相己竟。

　　○二释六交果相分二初征释其名二征释其相。

　　○初征释其名。

　　云何六报(征)阿难一切众生六识造业所招恶报从六根出(释)。

　　此征释六报之名也。

　　○二征释其相分二初总征二别释。

　　○初总征。

　　云何恶报从六根出。

　　○二别释分六初释见报二释闻报三释嗅报四释尝报五释身报六释思报。

　　○初释见报分二初本根自报相二六根交报相。

　　○初本根自报相分二初总报相二别报相。

　　○初总报相。

　　一者见报招引恶果(总标)此见业交则临终时先见猛火满十方界(现报总相)亡者神识飞坠乘烟入无间狱(生报总相)。

　　此明见报本根总相也盖见根属火感报火性猛炽以为恶境见能察上下故飞坠乘烟以入无间正脉曰六交皆直入无间者就重言耳成论云极善极恶皆无中阴所以直入。

　　○二明别报相。

　　发明二相一者明见则能遍见种种恶物生无量畏二者暗见寂然不见生无量恐。

　　此明见报本根别相也盖见有明暗二境若居善报则所见明暗皆乐事故令人欢喜安乐今居罪报故所见明暗皆恶事故令人恐畏不安畏己见之恶恐将有之苦上明本根自报相已竟。

　　○三明六根交报相。

　　如是见火烧𦗟能为镬汤洋铜(闻水被烧故成镬汤洋铜)烧息能为黑烟紫𦦨(息气被烧故化黑烟紫焰)烧味能为焦丸铁糜(味食被烧故成焦丸铁糜)烧触能为𤍠灰炉炭(触处被烧故变𤍠灰炉炭)烧心能生星火迸洒扇鼓空界(心风被烧故为火星迸洒)。

　　此明见业交报六根之相也盖因眼识根境和合造业之时余五根识助成或同受用故感果亦同受报正脉曰一根造业余根交报者譬如世之罪人分正佐耳此中无烧见是阙文不必曲说上释见报已竟。

　　○二释闻报分二初明本根自报相二明六根交报相。

　　○初明本根自报相分二初明总报相二明别报相。

　　○初明总报相。

　　二者闻报招引恶果(总标)此闻业交则临终时先见波涛没溺天地(现报总相)亡者神识降注乘流入无间狱(生报总相)。

　　此明闻业总报之相也盖闻性属水由业感发闻水故成洪泛之苦境水性就下故降注乘流入无间狱。

　　○二明别报相。

　　发明二相一者闻𦗟𦗟种种闹精神愗乱二者闭𦗟寂无所闻幽魄沉没。

　　此亦由业报动静二尘皆苦境也正脉曰文变开闭二𦗟意仍动静二尘上明本根自报相已竟。

　　○二明六根交报相。

　　如是闻波注闻则能为责为诘(水注水相激故为呵责诘问)注见则能为雷为吼(水逼火发声故为雷吼)为恶毒气(火蒸水为恶毒之气)注息则能为雨为雾(气吹水故为雨雾)洒诸毒虫周满身体(水随气变故洒毒虫等)注味则能为脓为血种种杂秽(味水烂坏故因变脓血等)注触则能为畜为鬼(水注触阴寒故变畜鬼)为粪为尿(水注触不净故变粪尿)注意则能为电为雹摧碎心魄(水注心风风吹水明为电风寒水结为雹)。

　　此闻业交报六根之相也摧碎心魄即摧碎身心温陵曰注见能为雷吼者闻波属阴见火属阳阴阳相薄成雷故也一切物理莫不由五行乘阴阳以变化故此随根转变之事亦不出此上释闻报已竟。

　　○三释嗅报分二初明本根自报相二明六根交报相。

　　○初明本根自报相分二初明总报相二明别报相。

　　○初明总报相。

　　三者嗅报招引恶果(总标)此嗅业交则临终时先见毒气𠑽塞远近(现报总相)亡者神识从地涌出入无间狱(生报总相)。

　　此以息气所造恶业故感息气为毒气也嗅性有出有入故现从地涌出而复入地狱资中曰鼻根造业贪嗅诸香故招毒气以受报也。

　　○二明别报相。

　　发明二相一者通闻被诸恶气薰极心扰二者塞闻气掩不通闷绝于地。

　　此义如前释正脉曰二尘显然上明本根自报相已竟。

　　○二明六根交报相。

　　如是嗅气冲息则能为质为履(息冲本根故为质碍履通二事)冲见则能为火为炬(气因火然故为火炬)冲𦗟则能为没为溺(入气沉水故为没为溺)为洋为沸(出气吹水故为洋为沸)冲味则能为馁为爽(气化味虚故为馁为爽)冲触则能为绽(裂开)为烂(碎坏)为大肉山有百千眼(气来触身故能冲碎其身为绽烂及百千眼)无量𠯗食(上是气冲所触身苦事此是气变能触物苦事)冲思则能为灰为瘴(气为风吹故为飞灰烟瘴)为飞砂礰击碎身体(风猛结气故为飞砂礰等)。

　　此明嗅业交报六根之相也。

　　○四释味报分二初明本根自报相二明六根交报相。

　　○初明本根自报相分二初明总报相二明别报相。

　　○初明总报相。

　　四者味报招引恶果(总标)此味业交则临终时先见铁网猛𦦨炽烈周覆世界(现报总相)亡者神识下透挂网倒悬其头入无间狱(生报总相)。

　　此明味业本根报相也盖舌识造业有二种一依妄言瞒天瞒地诳惑诬谤令人不能出其所言之外皆堕妄言之网二依贪味造业则网捕烧野以取禽兽是二皆网罗之罪故感铁网猛焰之报倒悬其头者诬谤良善颠倒物情及捉取禽兽皆招此报此尝业之报而言味者依所尝名之。

　　○二明别报相。

　　发明二相一者吸气结成寒冰冻冽身肉二者吐气飞为猛火焦烂骨髓。

　　此明尝味二种别报之相也此二报亦有二释一依妄言颠倒物情寒者令𤍠𤍠者令寒故感冻冽焦烂之苦二依贪味伤害众生或使寒冻或为烧煮亦感冻焦二报前后五根皆依尘发明二相此尝业似依根发明盖吸吐是尝性力用以发言贪味皆有吸吐二用故依吸吐感报吸寒吐𤍠易知上明本根自报相已竟。

　　○二明六根交报相。

　　如是尝味历尝则能为承为忍(妄言令人承当忍受杀生亦令他承当忍受故尝历本根亦自承受一切苦事)历见则能为然金石(味为火烧故成然金石以为吞食)历𦗟则能为利兵刃(味为水寒故为刚利之物成利兵刃还自截其舌)历息则能为大铁笼弥覆国土(味为气吹故化铁笼亦因网罗众生故)历触则能为弓为箭为弩为射(触随味变故成苦触等[且/八]此因贪味触伤众生故变触成弓箭等)历思则能为飞𤍠铁从空雨下(思为风亦生火故吹味为飞𤍠铁或触或食)。

　　此明尝业与诸根交报之相也此中承忍有语默二相皆尝报也上释味报已竟。

　　○五释触报分二初明本根自报相二明六根交报相。

　　○初明本根自报相分二初明总报相二明别报相。

　　○初明总报相。

　　五者触报招引恶果(总标)此触业交则临终时先见大山四面来合无复出路(现报总相)亡者神识见大铁城火蛇火狗虎狼狮子牛头狱卒马头罗刹手执枪槊驱入城门向无间狱。

　　此明触报总相也此中合山铁城火蛇等其实是触报差别之相今科名总相者以相虽差别总一触尘亦对后发明二相言又此触有种种差别以显余五报亦应有种种差别互见故火蛇等淫触报也牛头等盗触杀触报也正脉曰独此现相偏恶偏多者以淫者染合贪触积罪如山败化伤伦起杀起盗无所不到。

　　○二明别报相。

　　发明二相一者合触合山逼体骨肉血渍二者离触刀剑触身心肝屠裂。

　　此明触报合离差别之相也正脉曰二尘显然孤山曰合山刀剑并由贪着男女身分而感也上明本根自报相已竟。

　　○二明六根交报相。

　　如是合触历触则能为道(出入之处)为观(观望所依)为𦗟(公聚之所)为按(谛察之处四皆触尘身根所依)历见则能为烧为𤍠(火变触故为烧𤍠相)历𦗟则能为撞为击为剚为射(水能生草木金石之物故变触为撞击剚射)历息则能为括为袋为考为縳(气能笼罩撩绕故冲触为括袋考縳)历尝则能为耕为钳为斩为截(此四皆触苦于舌也)历思则能为飞为坠为煎为炙(心主风火风吹为飞坠二触火烧为煎炙二触)。

　　此触业交报之相也剚插刃于肉也括即括囊也上释触报已竟。

　　○六释思报分二初明本根自报相二明六根交报相。

　　○初明本根自报相分二初明总报相二明别报相。

　　○初明总报相。

　　六者思报招引恶果(总标)此思业交则临终时先见恶风吹坏国土(现报总相)亡者神识被吹上空旋落乘风坠无间狱(生报总相)。

　　此明思业总报之相也心属火藏火能生风故见恶风又思业能往来上下无碍故感风吹上空旋落堕狱。

　　○二明别报相。

　　发明二相一者不觉迷极则荒奔走不息二者不迷觉知则苦无量煎烧痛深难忍。

　　此明思业别报之相也此中不觉即寐即忘属灭尘不迷即寤即忆属生尘奔走为风所使煎烧是火为之温陵曰思业不出迷觉荒奔迷思知苦觉思也上明本根自报相已竟。

　　○二明六根交报相。

　　如是邪思结思则能为方为所(思有所思之处故结本根为受罪方所)结见则能为见为证(见属火心火结之益明故为业镜火珠见证之事)结𦗟则能为大合石为冰为霜为土为雾(思火结水故为合石为土思风结水故成冰霜火蒸风吹水腾为雾)结息则能为大火车火船火槛(气能笼罩火来结之故成包褁运载之器三火字是火气分车船槛是息气分)结尝则能为大叫唤为悔为泣(思风鼓舌发声故为叫唤悔泣等声)结触则能为大为小为一日中万生万死为偃为仰(思业能返覆多端故结触为大小偃仰等报又一念中[且/八]九十生灭故结触为一日万生万死)。

　　此明思业交报之相也此地狱十因六报种种差别其实非凡小思量分别之所能到以佛功德极处不可思议而地狱罪相极处亦不可思议此事唯佛与佛方能究尽前四卷中云如来发明世出世法知其本因随所缘出乃至云现前种种松直𣗥曲鹄白乌玄皆了元由则六根交报罪相益信不爽矣今解虽知难尽佛智略依文强作义路使学者不生蚊子上铁牛之弃耳上详示因果义相已竟。

　　○二结示因果本数分二初结示因果本妄二结示因果名数。

　　○初结示因果本妄。

　　阿难是名地狱十因六果(结示前标云造十习因受六交报)皆是众生迷妄所造(结示前标云此等皆是彼诸众生自业所感)。

　　此结示十因六果种种差别义相元妄非本来有也前标自业所感此结迷妄所造以见本来元无特迷妄自造耳迷妄有二义一显真心本空二显幻境非有。

　　○二结示因果名数分三初分示重狱名数二分示轻狱名数。

　　○初分示重狱名数分二初六根[且/八]造入大无间狱二六根互造入八无间狱。

　　○初六根[且/八]造入大无间狱。

　　若诸众生恶业同造(六根同造十因)入阿鼻狱受无量苦(即受罪苦[且/八]身量三无间)经无量劫(即劫数寿命二无间)。

　　此是六根同造十因等罪一一根中[且/八]足诸业以根全业全故入大阿鼻狱也此狱一世界中唯有一狱狱量与世界量等是极重狱也。

　　○二六根互造入八无间狱。

　　六根各造(此六根互造十因业虽同前俱有但根中不同[且/八]故次之)及彼所作兼境兼根(六根虽各造造时根境俱犯)是人则入八无间狱。

　　此六根互造十因等罪业虽全[且/八]根中互阙故次前极重而入八无间也此狱一世界中有八寒八𤍠俱是无间故名八无间此狱一界有八或十六以狱数多于前其狱量小于前可知矣兼境兼根者无心误犯不兼根无境心犯不兼境触境生心故兼境兼根上分示重狱名数已竟。

　　○二分示轻狱名数分三初三根三业二三根二业三三根一业。

　　○初三根三业。

　　身口意三(三根)作杀盗淫(三业)是人则入十八地狱。

　　此三根中唯犯三业根业俱减于前故所入狱亦轻于前也狱数十八即十八鬲子地狱杀盗淫本身业言口意者业虽身作由心口助成故俱有分。

　　○二三根二业。

　　三业不兼(业不兼三)中间或为一杀一盗(明上不兼[且/八]二阙一故)是人则入三十六地狱。

　　此三根中祗犯二业故转轻于前也此言业不兼不言根不兼是根仍前[且/八]三但三业中随阙一种。

　　○三三根一业。

　　见见一根单犯一业是人则入一百八地狱。

　　此三根中或各造或共造祗犯一业也见见即件件即指三根中件件一根单犯一业是三根一业以业最少故所入狱亦最轻三根中一一造一业者或身作淫或口言淫或意思淫杀盗亦然又见见一根即随是一根单犯一业此即一根一业以见见二字难销故作二释吴兴谓能见所见存之亦随人取上正释因果已竟。

　　○二结酬问意。

　　由是众生别作别造于世界中入同分地妄想发生非本来有。

　　此结前十因六果以酬阿难前后二问也前问为是各造各受为是各造同受此酬造虽各人别造受则同处非各各𥝠受前问为是本来自有为是妄习生起此酬是妄想发生非本来自有以知入同分地则因果宛然不沦于空以知非本来有则实相寂尔不滞于有远离二边中道明矣上究明地狱因果之相已竟。

　　○二究明鬼趣因果之相分三初总标其义二别明其相三结示虚妄。

　　○初总标其义。

　　复次阿难是诸众生(指上十因六果)非破律仪犯菩萨戒毁佛𣵀槃诸余杂业(因)历劫烧然(果此五句蹑前义)后还罪毕受诸鬼形(此标本义)。

　　此蹑前以标本趣之大义也非破律仪二句即前毁佛禁戒毁佛𣵀槃即前有谤大乘诸余杂业即前诳妄说法等四句前明十因但是分内纯情未明沉心中有兼破坏正法极恶等罪故于此出之亦是互显以此唯显破坏正法影[且/八]十因六果前唯显十因六果亦影[且/八]破坏正法等罪后还罪毕乃地狱果满因尽不能留也受诸鬼形以余业未净不能上升即入鬼趣此鬼形非地狱身别是一趣又非中阴身已受果报故正脉曰非谤也破犯也不惟犯一切戒且谤之妄言无罪无福自䧟䧟人故罪极重次句惟犯无谤三句属谤法即断灭佛种故罪非轻此以戒乘双绝故也良以佛用戒乘二事㧞济世间急缓尚且不可况双灭绝之塞断众生出苦之路故罪莫大焉。

　　○二别明其相分十初贪习鬼二淫习鬼三诳习鬼四嗔习鬼五怨习鬼六慢习鬼七枉习鬼八见习鬼九诈习鬼十讼习鬼。

　　○初贪习鬼。

　　若于本因贪物为罪是人罪毕(离地狱趣)遇物成形名为怪鬼(入鬼起余仿此)。

　　此贪习余气所成之鬼也若于下究本因遇物下证今果物即金银宝物遇物正明贪习气分此即金银镜剑等精怪也。

　　○二淫习鬼。

　　贪色为罪是人罪毕遇风成形名为魃鬼。

　　此淫习余气所成之鬼也淫习好飘荡故遇风相合成形又淫习为风生火故成魃鬼能令亢旱无雨。

　　○三诳习鬼。

　　贪惑为罪是人罪毕遇畜成形名为魅鬼。

　　此诳习余气所成之鬼也惑即诳惑也变幻异形迷惑于人即犬马鸡鼠等魅也。

　　○四嗔习鬼。

　　贪恨为罪是人罪毕遇虫成形名蛊毒鬼。

　　此嗔习余气所成之鬼也以嗔恨能毒螫于人故余习附毒蛊为鬼蛊害于人世有蛊术即此鬼主之。

　　○五怨习鬼。

　　贪忆为罪是人罪毕遇衰成形名为疠鬼。

　　此冤习余气所成之鬼也正脉曰冤者追忆𪧐恨不忘求报故为疫疠之鬼散瘟行疟等类是也。

　　○六慢习鬼。

　　贪慠为罪是人罪毕遇气成形名为饿鬼。

　　此慢习余气所成之鬼也慠即骄己慢人故遇气成形即空腹高心虚自恃气故乘饥虚气为饿鬼。

　　○七枉习鬼。

　　贪枉为罪是人罪毕遇幽为形名为魇鬼。

　　此枉习余气所成之鬼也罔是诬枉逼压于人为鬼亦能魇覆于人不能动枉习昧心故遇幽暗相合。

　　○八见习鬼。

　　贪明为罪是人罪毕遇精为形名魍魉鬼。

　　此见习余气所成之鬼也明即妄见邪慧谬为精当故遇精为魍魉鬼即山精海精风精等类是也。

　　○九诈习鬼。

　　贪成为罪是人罪毕遇明为形名役使鬼。

　　此诈习余气所成之鬼也正脉曰成即謟诈贪成己𥝠也诈好謟䛕高明故遇明合为鬼明即日月薄蚀精气及有光明等物又诈能曲就于人故为鬼亦被大力神明所驱使。

　　○十讼习鬼。

　　贪傥为罪是人罪毕遇人为形名传送鬼。

　　此讼习余气所成之鬼也正脉曰讼者结傥朋证所谓贪傥也遇人为形即附巫祝而传吉㐫是也此十种鬼本于十习因但佛语自抂前后不次上别明其相已竟。

　　○三结示虚妄。

　　阿难是人皆以纯情坠落业火烧干(烧干纯情之水即离地狱之趋)上出为鬼(入鬼趋)此等皆是自虚妄业之所招引(结妄暗酬妄习生起)若悟菩提则妙圆明本无所有(结真暗酬非本来有)。

　　此总结鬼趋因果实相不相违背以显首楞严正知见远离断常等见也妄业招引不堕断见本无所有不堕常见上究竟鬼趋因果之相已竟。

　　○三究竟畜趣因果之相分三初总标其义二别明其相三结示虚妄。

　　○初总标其义。

　　复次阿难鬼业既尽则情与想二俱成空(明鬼业尽鬼趣不能留)方于世间与元负人(负财负命)冤对相值身为畜生酬其𪧐债(即入畜趣)。

　　此总标离鬼趣入畜趣之大义也情想俱空者鬼业[且/八]七情三想鬼业既尽则七情三想俱空鬼趣惑业苦三俱尽故入畜趣酬偿𪧐债是则元负财命为畜生因也。

　　○二别明其相分十初贪物枭类二贪淫咎征三贪惑狐类四贪恨毒类五贪忆蛔类六贪慠食类七贪罔服类八贪明应类九贪成休征十贪傥𪻂类。

　　○初贪物枭类。

　　物怪之鬼物销报尽(出鬼趋)生于世间多为枭类(入畜趣余仿此)。

　　此贪物余习感为枭类仍附物为生也初二句明本因以证现生次二句明现生以应本因又初二句明舍彼次二句明入此以明轮𢌞之义又物销报尽者元依物而生故物坏而死报尽即鬼寿随物而终多者以余习多分言之不尽然也后皆仿此枭即怪鸟附块为儿生怪子成食父母事怪鸟而虎眼形怪人恶其鸣声怪。

　　○二贪淫咎征。

　　风魃之鬼风销报尽生于世间多为咎征一切异类。

　　此贪淫余习感为咎征诸类即商羊舞水鼯鼠呼人之类也以魃能为旱灾为畜亦成灾兆余习有验。

　　○三贪惑狐类。

　　畜魅之鬼畜死报尽生于世间多为狐类。

　　此贪惑余习感为狐类也惑能迷人故为鬼为畜仍妖惑于人狐是小兽多年能[且/八]五通惑人。

　　○四贪恨毒类。

　　虫虫之鬼虫灭报尽生于世间多为毒类。

　　此贪恨余习感为毒类之畜也毒即虎狼蛇蝎等类。

　　○五贪忆蛔类。

　　衰疠之鬼衰穷报尽生于世间多为蛔类。

　　此贪忆余习感为蛔类之畜也正脉曰疠鬼原由冤习作疫疠入人腹中为病今为畜仍入人腹中销食余习使然也。

　　○六贪傲食类。

　　受气之鬼气销报尽生于世间多为食类。

　　此贪傲余习感为食类之畜也慢习骄居自强故为鬼常自饥虚为畜被人𠑽食皆折骄强之报。

　　○七贪枉服类。

　　绵幽之鬼幽销报尽生于世间多为服类。

　　此贪枉余习感为服类之畜也绵着也即处幽魇鬼服类即蚕虫牛马等类以枉习能逼压于人为鬼又魇覆于人今为畜被人服之乘之返报逼魇之罪。

　　○八贪明应类。

　　和精之鬼和销报尽生于世间多为应类。

　　此贪明余习感为应类之畜也明见之习和精灵为鬼今为畜犹精灵不昧能知时序即顺习之报温陵曰即[袖-由+土]燕寒鸿之类是也。

　　○九贪成休征。

　　明灵之鬼明灭报尽生于世间多为休征一切诸类。

　　此贪成余习感为休征之畜也诈习能曲己謟人不苦于人故得遇明为鬼而明灵余气故感为休征即嘉麟祥凤之类是也。

　　○十贪傥𪻂类。

　　依人之鬼人亡报尽生于世间多为𪻂类。

　　此贪傥余习感为𪻂类之畜也讼好结傥为鬼附巫为畜犹依𪻂于人𪻂类即猫犬等类因𪻂人住其实轮𢌞之道有从上而坠者有从下而升者今明地狱业尽上出为鬼由鬼而畜是从下而升者故十种皆云多为以畜道不尽是自下而上亦有自上而下者故也上别明其相已竟。

　　○三结示虚妄分二初略结二详结。

　　○初略结。

　　阿难是等皆以业火烧干(地狱鬼趋二习)酬其𪧐债傍为畜生(六情四想之因)此等亦皆自虚妄业之所招引(结妄暗酬妄习生起)若悟菩提则此妄缘本无所有(示真暗酬非本来有)。

　　此略结十种畜类相妄性真虚妄轮转也正脉曰傍者横行也亦名旁生然旁宽畜狭以畜者养也明其无力自活待人畜养不该有力自养者故狭也。

　　○二详结。

　　如汝所言宝莲香等及琉璃王善星比丘(牒前阿难所引造罪之人)如是恶业(指上三人之业)本自发明(总明自妄所招)非从天降亦非地出亦非人与(成上本自发明详明全无心外实境)自妄所招还自来受(明自业不可违无容逃避)菩提心中皆为浮虚妄想凝结(详明前若悟菩提等义)。

　　此详结明前虚妄自造之义以酬阿难所问也前阿难问意本为谨洁三涂之因使人不堕三涂之苦上来历明三涂因果详且尽矣故此牒阿难所引堕狱之人及业与果详与发明自妄无他自受无代如悟三涂因果是妄想自造则知三涂全是菩提妙心本无片事虽本无片事不拒因果历然自作自受无可代替岂不慎与上究竟畜趣因果之相已竟。

　　○四究竟人趣因果之相分三初总标其义二别明其相三结示虚妄。

　　○初总标其义分四初牒偿债为畜二明征债为人三明征偿不息四示佛法能止。

　　○初牒偿债为畜。

　　复次阿难从是畜生酬偿先债。

　　此牒前十类畜生本为酬债是偿债为畜类之因也。

　　○二明征偿为人分二初明过偿返征二明过征返偿。

　　○初明过偿返征。

　　若彼酬者(指所酬债主)分越所酬(即越分过取所酬)此等众生(指能酬畜生)还复为人(元从人道而坠今复本质故云还复)返征其剩(正明返征剩债为人)。

　　此正明舍畜入人道之因也初二句明所酬债主过取所酬则返欠能酬之债次三句明能酬畜生复转人身则返征所酬之余其实人道因缘多种不同此但明从畜生偿债返征其余剩为人也。

　　○二明过征返偿。

　　如彼有力(五戒之力)兼有福德(不唯不失人身且[且/八]福德大人)不舍人身酬还彼力(彼指前能酬畜生)若无福者还为畜生偿彼余直(上明有力即人身酬此明无力为畜生酬)。

　　此明前所酬债主过征偿者之多数今偿彼之多余也如彼之彼指前所酬之者还彼偿彼二彼字指前能酬之者余直即多余价直上明征债为人已竟。

　　○三明征偿不息分二初明征偿财力易息二明征偿身命难息。

　　○初明征偿财力易息。

　　阿难当知若用钱物或复其力偿足自停。

　　此明偿者止欠财力征者唯取财力征不过征偿不过偿则易停止也。

　　○二明征偿身命难息。

　　如于中间杀彼身命或食其肉如是乃至经微尘劫相食相诛犹如转轮互为高下无有休息。

　　此正明征偿中不但财力而已复有杀身食肉之冤债则征偿不可停止也初三句直明有命债肉债次三句明二债酬偿不已之行末三句喻明二债酬偿不已之义高即强能食能诛下即弱被食被诛上明征偿不息已竟。

　　○四示佛法能止。

　　除奢摩他(法)及佛出世(佛)不可停𥨊。

　　此明上征偿身命之[執/力]若除佛法必无停𥨊之期是显唯佛法方能止也正脉曰奢摩他是法乃返妄归真之正定明自力得道也佛出世则与之释冤明他力解救也惟此二事方得停止若除此二事之外必不能止甚言当警戒之上总标其义已竟。

　　○二别明其相分十初顽类二异类三庸类四狠类五微类六柔类七劳类八文类九明类十达类。

　　○初顽类。

　　汝今应知彼枭伦者酬足复形(舍畜趣)生人道中参合顽类(生人趣余仿此)。

　　此明枭习为人多参顽嚚之类也枭附土块为生故愚子食父母故恶以愚恶之习复人故多顽嚚不可化也参合者谓人趣顽类最多未必尽是枭伦而来但枭伦为人多参杂此类后皆仿此。

　　○二异类。

　　彼咎征者酬足复形生人道中参合异类。

　　此明咎征余习复人多参异怪之类也异即妖异邪人咎征本于妖淫坏正故多参此类。

　　○三庸类。

　　彼狐伦者酬足复形生人道中参合庸类。

　　此明狐习复人多参庸鄙之类也狐本妖惑令人无识故感庸鄙无识之报。

　　○四狠类。

　　彼毒伦者酬足复形生人道中参合狠类。

　　此明毒习复人多参狠毒之类也。

　　○五微类。

　　彼蛔伦者酬足复形生人道中参合微类。

　　此明蛔习复人多参𦕈劣之类也微即鄙劣下贱之人天如曰蛔以衰气附物故衰微不齿也。

　　○六柔类。

　　彼食伦者酬足复形生人道中参合柔类。

　　此明食伦习弱故多参于柔怯之类也柔即软弱不刚勇此食伦本于慢慠之习返报柔弱之物为人所食今为柔类仍返初习之报。

　　○七劳类。

　　彼服伦者酬足复形生人道中参合劳类。

　　此明服伦之习复人多参劳役之类也劳者或自勤役或为人驱使皆返枉习之报。

　　○八文类。

　　彼应伦者酬足复形生人道中参合文类。

　　此明应习复人多参文学之类也文即通文义知礼节流落不偶之人也。

　　○九明类。

　　彼休征者酬足复形生人道中参合明类。

　　此明休征余习复人多参明白之类也明即稍谙物理略通性情不能发用之人也。

　　○十达类。

　　彼诸𪻂伦酬足复形生人道中参合达类。

　　此明𪻂习复人多参通达之类也达即能通往来善知进止之人正脉曰谓谙练世故晓解人情者也天如曰此等皆非正报乃余习所偶故云参合后三皆便巧杂技世智聪辩者非贤达文明之事也上别明其相已竟。

　　○三结示虚妄。

　　阿难是等皆以𪧐债毕酬复形人道(总指上舍畜入人十种人类)皆无始来业计颠倒(总结迷妄)相生相杀(征偿财力相生征偿身命相杀)不遇如来不闻正法于尘劳中法尔轮转(结前除奢摩他及佛出世不可停𥨊)此等名为可怜愍者(愍其业计颠倒)。

　　此结示十种人类皆是业计颠倒虚妄轮转也返征其剩者非论全趣人品业计颠倒相生相杀者正结示轮回之因业计颠倒妄执彼我财命相生相杀互为高下此等颠倒冤冤相报世世相缠赖有佛法一事能解若非此则人天路绝矣可不悲夫上究竟人趋因果之相已竟。

　　○五究竟仙趣因果之相分三初总标其义二别明其相三结示虚妄。

　　○初总标其义。

　　阿难复有从人(即此人身修证)不依正觉(不依佛)修三摩地(不依法)别修妄念(别上佛法依于妄想)存想固形(释上妄念)游于山林人不及处(名山洞府仙居同分)有十种仙(总标种类)。

　　此总标仙趋大义不悟佛乘别修妄念想固此身常住不死也复有从人标能修身心不依正觉二句明不得真修若依正觉世尊修真三摩地全不生灭性事事皆真外此正觉正定别修方术爱生怕死念念颠倒故曰别修妄念妄念者不悟真常妄认幻妄身心计为永岁故也人不及处者显依人众同分中别有幽居即共业中不共业教中谓七金山乃神仙所游之处仙经谓蓬莱海岛皆仙居正脉曰西竺上古外道宗摩醯首罗天为天主即仙道也此方仙道与儒同源而老庄皆儒之太上清净者学仙者多附会之至于张马丘刘等方术亦略祖老氏盛宗太极渊源于易总之志抂长生不死不悟真乘皆妄念也。

　　○二别明其相分十初地行仙二飞行仙三游行仙四空行仙五天行仙六通行仙七道行仙八照行仙九精行仙十绝行仙。

　　○初地行仙。

　　阿难彼诸众生(指不依佛法众生)坚固服饵而不休息(别修妄念之因)食道圆成名地行仙(别成妄延之果)。

　　此服药饵之仙坚固即执着不舍服即食也饵即饼属或用松花柏仁或金石合米面为丸为饼食之为得故曰坚固服饵而不休息者定时刻服之功无间断故食道圆成者服之有效百体康庄寿年延永末句结名寿虽延永身未轻举故云地行。

　　○二飞行仙。

　　坚固草木而不休息(妄因)药道圆成名飞行仙(妄果余仿此)。

　　此餐药草之仙也草即紫芝黄精乌药之属木即松柏茯苓之类服之功成身即轻举飞行自抂故名飞行仙。

　　○三游行仙。

　　坚固金石而不休息化道圆成名游行仙。

　　此炼金石之仙也即烹煎铅汞炼养[舟-(白-日)]砂功成能转化凡骨成轻妙身瞬息万里往还无碍又能点铁成金去住无虑故名游行。

　　○四空行仙。

　　坚固动止而不休息气精圆成名空行仙。

　　此修动止之仙也动即运气强骨止即凝神养性气精圆成者即炼精化气气化神神化虚空行者即精气神俱空。

　　○五天行仙。

　　坚固津液而不休息润德圆成名天行仙。

　　此固津液之仙也温陵曰此鼓天池咽玉液者也能令水升火降而结内丹故曰润德圆成此能至天上为风云雨部之官故名天行。

　　○六通行仙。

　　坚固精色而不休息吸粹圆成名通行仙。

　　此吸精色之仙也精色即日精月华五星之光等吸采功成山川直度无碍故名通行此类多或为乾象之属。

　　○七道行仙。

　　坚固禁咒而不休息术法圆成名道行仙。

　　此精符咒之仙也此持咒书符久之能遣将驱邪呼雷唤雨有济世道心故名道行。

　　○八照行仙。

　　坚固想念而不休息思忆圆成名照行仙。

　　此专想念之仙也思念者或存想顶门出神或注念脐轮怀胎功成胎出神游无碍能洞照过未远近故名照行。

　　○九精行仙。

　　坚固交遘而不休息感应圆成名精行仙。

　　此精交遘之仙也交遘者内以坎男离女匹配夫妻是也亦名婴儿姹女即取坎填离养成刚健精纯之体故名精行。

　　○十绝行仙。

　　坚固变化而不休息觉悟圆成名绝行仙。

　　此悟化理之仙也变化者观万物变化阴阳消长以悟生机至诚无息是也于此固身同于生理长不倾逝超越诸仙之上故名绝行即仙中绝品上别明其相已竟。

　　○三结示虚妄。

　　阿难是等(指上十仙)皆于人中炼心(结证前复有从人一句)不修正觉(结证前不依正觉二句)别得生理寿千万岁(结证前别修妄念二句)休止深山或大海岛绝于人境(结证前游于山林二句)斯亦轮回妄想流转(正结虚妄)不修三昧报尽还来散入诸趣(抑妄𩔰真)。

　　此总结十种仙品不悟真常皆虚妄轮转也阿难下结示因果分剂斯亦下结示妄想生灭正脉曰不修正觉者以不达本心真常万形一体乃怖死留生长生为号夫言长仅以胜短说生终以待灭岂识无生妙体哉别得生理者于正觉外别得延生妄理尝谓道教末流顺人之欲故人易从内教本来夺人之欲故人难奉今夫财色长寿人之大欲也道者以铅汞泥水二钟金圆投其财色之欲又以精气内丹顺其恋生之心谁不乐从至于内教檀度梵行逆其财色之心又令观身如毒蛇弃身如涕唾苟不达其深故谁不难之曾不知存三为生死之根弃三为解脱之要故也上究竟仙趣因果之相已竟。

　　○六究竟天趣因果之相分二初别示三界因果之相二通结三界因果之妄。

　　○初别示三界因果之相分三初示六欲天因果二示四禅天因果三示四空天因果。

　　○初示六欲天因果分二初别示欲天之相二总结欲天之名。

　　○初别示欲天之相分六初四王天二忉利天三夜摩天四兜率天五化乐天六他化天。

　　○初四王天。

　　阿难诸世间人不求常住(不知求七常住果)未能舍诸妻妾恩爱(是生死本非常住因)于邪淫中心不流逸(不犯外色)澄莹生明(因不流逸故澄莹因澄莹故生明)命终之后(舍人间身)邻于日月(生天趣身)如是一类名四天王天(结名)。

　　此六欲天初天也初二句总标三界迷妄之本次五句正明本天之因后四句明本天之果诸天皆以十善为因今但约欲分上下者以名究实故也以此六天▆有欲境同名欲界故约重轻以分上下正脉曰澄莹生明者以欲念有节意多收敛皎洁不污心地光明故也。

　　○二忉利天。

　　于己妻房淫爱微薄(此微薄即减少己胜前天未能舍故)于净居时(远离妻房净居之时)不得全味(不得全净之味即净时欲念间起故)命终之后(舍人间身)超日月明居人间顶(生天趋身)如是一类名忉利天(结名)。

　　此欲天第二天也于已下明本天因行命终下明本天果相正脉曰忉利此云三十三帝释统之。

　　○三𦦨摩天。

　　逢欲暂交去无思忆(暂交不久味无思忆已胜二天净不全味)于人间世动少静多(动少明上暂交静多明上去无思忆)命终之后(舍人间身)于虚空中朗然安住(生天趋身)日月光明上照不及(明所处虚空超越下二天高矣远矣)是诸人等自有光明(明朗然安住不假日月自明)如是一类名𦦨摩天(结名)。

　　此欲天第三天也逢欲下明本天因命终下明本天果正脉曰此人不逢欲境淫念不自起逢时不能无念暂交者但了一时之念无留恋之情去即释然不复追想此于净中必有全味渐向定心故言动少静多齐此能感空居朗住也空居者不依人间大地空中亦有七宝琉璃大地无异但欲下时即虚豁无碍𦦨摩此云时分以莲花开合分昼夜故也。

　　○四兜率天。

　　一切时净(即净多之时)有应触来未能违戾(外虽难违内无爱念)命终之后(舍人间身)上升精微不接下界诸人天境(生天趣身)乃至劫坏三灾不及(明不接下天上升精微)如是一类名兜率陀天(结名)。

　　此欲天第四天也一切下明本天因此天与前天净多是同但前天逢欲即起爱念不待强逼此天逢欲全无爱念由逼触而后从之故曰未能违戾命终下明本天果上升精微三句通该内外二院乃至劫坏二句别显内院正脉曰准下详此必于交时不能无味。

　　○五变化天。

　　我无欲心应汝行事(即前天未能违戾)于横陈时味如嚼蜡(此无味证前天有味以此超越前天)命终之后(舍人间身)生越化地(生天趋身)如是一类名乐变化天(结名)。

　　此欲天第五天也我无欲心四句明本天因横陈者谓本无欲心横遭欲境所迫暂与交陈也嚼蜡言横陈无味之甚命终之后二句明本天果生越化地者即超越下天上生变化天此天能自变化种种乐[且/八]以自受用故又横陈即行欲之状也。

　　○六他化天。

　　无世间心(无欲界心希上界梵行故)同世事行(虽无夫妻之心示同夫妻之事)于行事交(结上同世行事)了然超越(结上无世间心)命终之后(舍人间身)遍能超出化无化境(生天趋身)如是一类名他化自抂天(结名)。

　　此欲天第六天也无世间心四句明本天因了然超越者谓前天犹知无味此天无味亦无故云了然超越命终之后三句明本天果化即乐变化天无化即下四天此天一总超出下五天境故云遍能超出此天名他化者谓前天乐于变化为化所拘此天超出变化之外故云他化他即脱也谓解脱化境故正观曰他犹外也前天以化为己德此天以化为糠秕不以化自累其心故名他化自抂上别示欲天之相已竟。

　　○二总结欲天之名。

　　阿难如是六天形虽出动(超出人间欲习飘荡)心迹尚交(前四天心迹俱交后二天迹交心不交)自此(指他化天)以还(下至五趋)名为欲界(结欲界之名)。

　　此约六天未离欲境通结欲界之名也正脉曰动字单约欲躁动为言世人于此无节制者其动最乱若瀑流若逸火若奔马无可为喻昏狂累坠常溺三涂此六天以渐节制而向于静故曰出动盖初天且出外动二天心欲出内动三天心多分出内动四天心将尽出内动五天心已出内动六天心超出内动是皆以渐出离欲中之动而为六天之阶级也夫淫欲乃坠縳根本六欲以轻而渐升四禅以绝而高举是则不舍欲心上界犹不可希况望出三界修三摩地耶所以阿难必缘是而启教也此间别有欲界魔天欲境威权皆出诸天之上此经摄于第六天故不别说上示六欲天因果已竟。

　　大佛顶如来密因修证了义诸菩萨万行首楞严经四依解卷第八(终)
国家图书馆善本佛典第 17 册 No. 8862 楞严经四依解


　　大佛顶如来密因修证了义诸菩萨万行首楞严经四依解卷第九

　　明湖南邵陵五台庵沙门观𢖍述

　　○二示四禅天因果分二初别示禅天之相二总结禅天之名。

　　○初别示禅天之相分四初明初禅三天二明二禅三天三明三禅三天四明四禅九天。

　　○初明初禅三天分二初示初禅相二结初禅名。

　　○初示初禅相分三初梵众天二梵辅天三大梵天。

　　○初梵众天。

　　阿难世间一切所修心人(拣非修出世心)不假禅那(无正定)无有智慧(无正智此二句成上世间修心)但能执身不行淫欲(明身不行)若行若坐想念俱无爱染不生(明心不行此五句是本天因)无留欲界(舍欲界生)是人应念身为梵侣(得梵天生此三句明本天果)如是一类名梵众天(结名)。

　　此初禅第一天也阿难下通标四禅大意但能下方明本天行相又世间一切二句是总标能修心人不假禅那二句明上修心之人不得真修谓不依如来首楞严定真三摩地别修有漏静虑但能执身五句明上修心之人既不得真修但依身心妄修执身不行超前天迹尚交爱染不生超前天心尚交因身心俱无欲染故欲界不能留又戒德成就梵行精纯故上生梵世身为梵侣天名梵众者即梵天庶民而已盖自此天上去总有十八天虽有凡圣正邪不同俱有质碍之身同名色界又同超下界欲染梵行清净亦名梵世又俱超下界散动修有漏禅定亦名禅天正脉曰此天特修六事行耳六行者厌欲界是苦是粗是障欣色界是净是妙是离此即凡夫伏惑超欲界道也。

　　○二梵辅天。

　　欲习既除(承前天若行若坐想念俱无)离欲心现(即本天静虑心生)于诸律仪爱乐随顺(此因上离欲静虑心生爱乐戒行清净此即定共戒)是人应时能行梵德(因随顺律仪令人观仪自化故名梵德)如是一类名梵辅天(结本天名辅即臣也)。

　　此初禅第二天也初句承前天身心俱已离交故欲习净除次句明本天定心于诸律仪二句明上定心能生净行是自利行即本天因是人应时二句明上定心能行净化是利他行即本天果若戒因若戒果总不出本天静虑即离欲心现结名梵辅者以能行梵德即下化梵众上辅梵王即大梵王之臣佐。

　　○三大梵天。

　　身心妙圆威仪不缺(牒前天能行梵德)清净禁戒(承上二句)加以明悟(明本天因)是人应时能统梵众为大梵天(明本天果)如是一类名大梵天(结名)。

　　此初禅第三天也初二句牒前天行相即能行梵德一句以身心妙圆威仪不缺故能下化上辅次二句承上身心妙圆即生智慧初天唯戒二天兼定此天戒定妙圆又加以慧由戒定慧三行[且/八]足故超前天而为梵王以明悟能知梵行浅深静虑出入之相故主教化而统梵众正脉曰明悟亦即六行之智等增明而已前天之德能辅王化臣道也此天之德能统梵众犹体仁足以长人君道也故结名大梵天上示初禅相已竟。

　　○二结初禅名。

　　阿难此三胜流(指上梵众梵辅梵王三类胜过欲界)一切苦恼所不能逼(既超欲界不为欲界八苦所逼)虽非正修真三摩地(拣非正定)清净心中(有漏定心)诸漏不动(已离散动欲心)名为初禅。

　　此承上三种梵天结初禅之名也阿难下明三梵天乐果虽非下显三梵天净因又虽非正修二句拣非真无漏定清净心中二句正明所修有漏静虑已伏散动欲习故云清净不动俱舍论云此名离生喜乐地谓离欲界杂恶趋生得清净乐也孤山曰禅有四类一有漏禅即今四禅也二无漏禅谓九想八背等三亦有漏亦无漏禅谓六妙通明等四非有漏非无漏禅即今经首楞严王中道大定今言虽非正修真三摩地此以第一简非第四耳正脉曰此三天恐非𥪡分夫天民天臣天王各居一层何成一统或居处虽有上中下如供后等事下二天暂升上天侍王教命无事各退居本天此说亦近理上明初禅三天已竟。

　　○二明二禅三天分二初示二禅相二结二禅名。

　　○初示二禅相分三初少光天二无量光天三光音天。

　　○初少光天。

　　阿难其次梵天(别前天)统摄梵人(利他)圆满梵行(自利)澄心(清净心中)不动(诸漏不动)寂湛生光(明本天相)如是一类名少光天(结本天名)。

　　此二禅第一天也统摄梵人三句牒前大梵天行相初句即前能统梵众次句即前威仪不缺三句即前清净心中诸漏不动此三句总承前天行相以为此天之因寂湛生光一句即承上不动寂湛方生光明此句正示本天行相结名少光者以此天光方周一身未周世界也此光虽因心澄唯是色光以心澄色净净极生光也。

　　○二无量光天。

　　光光相然照曜无尽(身光)映十方界遍成琉璃(世界光)如是一类名无量光天(结名)。

　　此二禅第二天也初二句明本天身光炽盛起越前天光光相然者以此天定力转深光明转胜即诸根俱发光明互生互然故照曜无尽次二句承上身光炽盛映于世界即身界内外俱光琉璃即光明义。

　　○三光音天。

　　吸持圆光(以定力持光不散曰吸持)成就教体(令人观光自化成就梵行故曰教体)发化清净应用无尽(明上教体之用)如是一类名光音天(结名)。

　　此二禅第三天也初二句明本天教体即以圆光为教体圆光即身世俱光次二句明本天教用即发扬梵教应用无尽应用即随机圆应教法不缺也正脉曰此以光明代其言音以宣彼梵行教化如世间以文字代其言音而亦以宣诸教化与用光明作佛事者同也上示二禅相已竟。

　　○二结二禅名。

　　阿难此三胜流一切忧悬(悬即虑)所不能逼虽非正修真三摩地清净心中粗漏已伏名为二禅。

　　此指上三种梵天因果胜妙以结二禅之名也阿难下明此三天乐果初禅离苦受多于身尚粗尚浮二禅离忧受切于心且沉且细是则所离苦忧既从粗至细而所得乐果亦从浅而深虽非下明此三天净因粗漏已伏者以静虑转深故除惑亦渐进初禅止能不散动此二禅能制之不起俱舍云此名定生喜乐地谓有定水润业忧悬不逼也吴兴曰地持论目第二禅名喜俱禅此定生时与喜俱发故上明二禅三天已竟。

　　○三明三禅三天分二初示三禅相二结三禅名。

　　○初示三禅相分三初少净天二无量净天三遍净天。

　　○初少净天。

　　阿难如是天人圆光成音(牒前天)披音露妙(披阅圆光之教发现梵行之理)发成精行(依露妙起梵行)通寂灭乐(依精行证𣵀果)如是一类名少净天。

　　此三禅第一天也阿难下二句牒前光音天即承光音而进少净也披音露妙三句正明本天因果又初句是教二句是理三句是行四句是果即教理行果俱备寂灭乐者谓此定力深入一切忧苦所不能动唯空净自安故曰寂灭非不生灭性之寂灭结名少净者以此天方通寂灭未及成就故。

　　○二无量净天。

　　净空现前(牒前少净现前即前通字)引发无际(本天因)身心轻安成寂灭乐(本天果)如是一类名无量净天。

　　此三禅第二天也前天空净始得现前故言通唯心通而已此天定力又深于前其空净开遍若身若心一切俱净故曰引发无际结名无量净者以下界忧苦无量故此天空净亦无量。

　　○三遍净天。

　　世界身心一切圆净(本天定因)净德成就胜托现前归寂灭乐(本天乐果)如是一类名遍净天。

　　此三禅第三天也初二句标本天定境前天但身心俱净此天身心世界一切空净故曰圆净此定力超前天远矣次三句承上身界圆净之德既成则归寂灭之乐果盖认此圆净为真实归宁之地可依可托故曰胜托现前既认为可托故归乐于此遍即圆也上示三禅相已竟。

　　○二结三禅名。

　　阿难此三胜流[且/八]大随顺(世界身心圆净无碍)身心安隐(定因)得无量乐(乐果)虽非正得真三摩地安隐心中(定中)欢喜毕[且/八](妙乐)名为三禅(结名)。

　　此通结三禅之名也俱舍云此名离喜妙乐地谓二禅喜心能障净极此用舍心正知三心起行离之方得净乐正脉曰界内以三禅为极乐处也此地名离喜妙乐而仍言欢喜毕[且/八]者以有安隐心中四字拣之故也良以喜是动心所发乐是净心所融若在飞动心纵说乐而仍是喜支若在安隐心纵说喜而仍是乐支故也上明三禅三天已竟。

　　○四明四禅九天分二初明凡居四天二明圣居五天。

　　○初明凡居四天分二初示四禅相二结四禅名。

　　○初示四禅相分四初福生天二福爱天三广果天四无想天。

　　○初福生天。

　　阿难复次天人(总标)不逼身心苦因已尽(结初禅二禅)乐非常住久必坏生(结三禅)苦乐二心俱时顿舍(本天因)粗重相灭净福性生(本天果)如是一类名福生天。

　　此四禅凡居第一天也不逼身心结初禅二禅果即忧苦不能逼苦因已尽结初禅二禅因苦因者即诸欲为忧苦之因以绝诸欲故苦因净尽乐非常住二句结三禅之乐不可耽着有变坏无常故苦乐二句承上乐既有坏故乐与苦俱舍是由解而行粗重二句因上苦乐顿舍定力愈深故前乐境粗相即灭而寂净福果即生是由因而果福即安泰义不为苦乐动故。

　　○二福爱天。

　　舍心圆融(即前舍行至成熟位)胜解清净(即前悟心转胜清净)福无遮中(本天果)得妙随顺(横遍无遮)穷未来际(竖穷无遮)如是一类名福爱天。

　　此四禅第二天也初二句本天因即前苦乐舍心无常胜解增进至于圆融清净次三句明本天果福无遮中即无遮碍福中此一句总标福果之名次二句释明无遮之义妙随顺谓随身心所在一切顺意自在穷未来者谓此福果触类而长渐渐增延不息此就世间时常而言非真常住结名福爱者以此天福乐非前天喜乐散动无常之福乃随顺净性延长可爱乐故。

　　○三广果天分二初先明二路二正明本天。

　　○初先明二路。

　　阿难从是天中有二岐路。

　　此明福爱天中分二路上升也是天指福爱天二岐路者盖福爱天之天人有两种人一从二禅三禅修有漏静虑而来者一从外道修无想定而来者此两种人以同舍苦乐二心故同感此天以知见邪正不同故分二路前往。

　　○二正明本天。

　　若于先心无量净光(无量净指三禅无量光指二禅)福德圆明(承上二禅三禅福德圆明)修证而住(修是本天因即修进前天福德证是本天果即证前天静虑圆明广大故)如是一类名广果天。

　　此四禅第三天也初二句明本天来路先从无量净光而来次二句明本天因果福德圆明一句承前二禅三禅至福生福爱一类修进总是欣慕天福净妙而已如是修如是证至此圆明广大安福而住为福极果故名广果天。

　　○四无想天。

　　若于先心双厌苦乐(明本天分岐来路)精研舍心相续不断圆穷舍道(此三句明本天因)身心俱灭(但身意识俱不行非灭质同空)心虑灰凝经五百劫(此三句明本天果)是人既以生灭为因(认妄)不能发明不生灭性(迷真此四句明其因地不真)初半劫灭(有灭)后半劫生(有生此二句明其果招纡曲)如是一类名无想天。

　　此四禅第四天也初二句推岐路之所来精研舍道三句正与前天分岐而行前天以修证福德为行虽云苦乐俱舍以愈舍而福德愈增广是舍行即修进行此天以双厌苦乐为行故云精研舍心等此舍即断灭行二天之岐岐于此也又初句唯精行精于舍不杂余念次句唯进行勤勇无间不休息故三句是圆行谓舍行极圆身心诸想俱舍尽故身心俱灭即无想定心虑灰凝二句明此定之劫数心虑灰凝顶上灭字谓此身心灭定经五百劫之久远此三句正明本天果相是人下究明此天因果俱妄亦明上身心俱灭之灭字谓此天虽是身心俱灭但生灭之灭非真寂灭原最初以六识生灭心为因未曾发明不生灭性此推因地全生灭初半劫灭二句正明俱灭非寂灭故始灭复生此明果地全生灭结名无想者以心虑灰凝故俱舍说初生此未全无想经半劫始无及报将尽复经半劫有想然后报谢总是此天谬计以有心为生灭故灰灭身心以无想为𣵀槃故修无想定上示四禅相已竟。

　　○二结四禅名。

　　阿难此四胜流一切世间诸苦乐境所不能动(结示福果)虽非无为真不动地有所得心功用纯熟(结明真妄)名为四禅。

　　此依凡居四天结四禅之名也阿难下结示果德苦乐不能动者欲界苦境不能至前三禅乐境不能至故云苦乐不能动又此四禅深入舍定虽在苦乐境中而苦乐亦不能动温陵曰四禅不为三灾所动名不动地然彼器非真常情俱生灭故非无为真不动地但有为功用至此已纯熟亦名不动正脉曰通论四禅初禅共戒戒德增上二禅喜俱光明增上三禅乐俱净乐增上四禅舍俱前三天福德增上后一天舍定增上此其别也上明凡居四天已竟。

　　○二明圣居五天分三初总标其义二别示其相三结显胜妙。

　　○初总标其义。

　　阿难此中(指四禅天中)复有五不还天(总标圣天名数)于下界中(指欲界中)九品习气俱时灭尽(推此五天欲界因尽)苦乐双忘(推此五天前三禅因尽)下无卜居(此一句明五天于下三禅及欲界果尽)故于舍心众同分中安立居处。

　　此总标五那含天之大意也以此五天无下三禅及欲界之因故三禅以下皆不能卜居第四禅是舍念同分之地故寄居于此舍念虽同断惑不同故超越凡夫外道远矣温陵曰不复欲界受生故曰不还亦名五净居谓离欲净身所居习气属思惑与现行皆灭故曰俱尽正脉曰九品习气即欲界九品思惑盖思惑于三界九地地各九品共八十一品此指欲界五趋杂居地之九品断前六品证斯陀含断后三品证阿那含今言俱时灭尽约最后一刹那断尽证三果此一节明五天寄居四禅之由由其舍念同故同其处。

　　○二别示其相分五初无烦天二无𤍠天三善见天四善现天五色究竟天。

　　○初无烦天。

　　阿难苦乐两灭(因)斗心不交(果)如是一类名无烦天。

　　此圣居第一天也此天当五品中下品似初断欲界九品思惑尽以苦乐不受故寄居于此厌苦欣乐二心角立曰斗心今苦乐两灭斗心亦无曰不交不交即二心不交战于内也结名无烦者以斗心交战如沸如焚今斗心不交如火息沸泠忽尔清凉故名无烦即无盛𤍠也。

　　○二无𤍠天。

　　机括独行(即斗心不交)研交无地(此境不交)如是一类名无𤍠天。

　　此圣居第二天也此天当中品似应断离生喜乐地九品思惑机是弩牙即发动义括是括囊即收藏义亦即出入义谓苦乐两灭出入自由此句承上心不交研交无地者谓前天止于心中不见苦乐犹有苦乐之境此天研究二交之地亦无是境上亦无苦乐结名无𤍠者前心交[執/力]盛曰烦此境交[執/力]微曰𤍠今究交地既无故无𤍠即意地清凉了无𤍠烦。

　　○三善见天。

　　十方世界妙见圆澄(善见)更无尘象一切尘垢(明上圆澄)如是一类名善见天。

　　此圣居第三天也此天当上品似应断定生喜乐地九品思惑也正脉曰十方世界即一大千之量妙见即天眼既与四禅同分天眼亦同四禅见大千总相圆澄即圆照清彻大千尘象约境言沉垢约心言谓善见外境内心俱了彻无碍结名善见者谓此天定体澄清善于鉴照也。

　　○四善现天。

　　精见现前(牒前天)陶铸无碍(明本天)如是一类名善现天。

　　此圣居第四天也此天似当上胜品似应断离喜妙乐地九品思惑初句承前天善见见一物无隔碍次句由上无隔碍故能变化自抂如陶之烧瓦铸之镕金乃本天之妙用即十四神变是也。

　　○五色究竟天。

　　究竟群几(究竟粗色至于极微)穷色性性(究竟极微至于空际)入无边际(即究色性入空性故无边际)如是一类名色究竟天。

　　此圣居第五天也此天似当上极品似应断舍念清净地九品思惑初二句是本天因行次一句是本天果相究竟即精研分柝义群众也几微也小乘谓粗色皆众微尘和合而成今欲还空故柝粗色究竟至于微尘故曰究竟群几穷亦究竟义色性即上众微以能和合成粗色故名色性下一性字即空是空又为众微之性此句即柝众微至于邻虚将入于空故曰穷色性性入无边际即与虚空相邻非全入空结名色究竟者谓有质之色至此止矣再柝邻虚即入空性过此无色故此为色之究竟处上别示其相已竟。

　　○三初显胜妙。

　　阿难此不还天(指上五天)彼诸四禅四位天王(指福生天至于无想)独有钦闻(胜)不能知见(妙上法下喻)如今世间旷野深山(指无名深山)圣道场地(指有名诸山)皆阿罗汉所住持故(喻上五圣天与四禅凡天同处一地)世间粗人所不能见(喻四禅天王独钦闻五天之名不能悉知悉见五天实处)。

　　此以四禅凡天不能知见五圣居天结显圣天超胜凡天之神妙也正脉曰唯识谓二禅以上不分王臣此言四王者或推尊上首略似于王有闻无知见者断惑与伏惑无漏与有漏圣人与凡夫粗细悬殊故但仰佳名不知其受用不见其依正如今下取例人间以见五天寄居广果如圣寄人间非上下悬绝上别示禅天之相已竟。

　　○二总结禅天之名。

　　阿难此十八天独行无交未尽形累(犹有质碍之身色究竟尚居色际)自此(指色究竟)已还(下至梵众等)名为色界。

　　此承上十八梵天俱有质碍色身以结色界之名也独行无交者身独行不与欲境交心独行不与苦乐交上示四禅天因果已竟。

　　○三示四空天因果分二初别示空天之相二总结空天之名。

　　○初别示空天之相分二初别示行相二结属分位。

　　○初别示行相分二初兼明界外因果二正示界内因果。

　　○初兼明界外因果。

　　复次阿难从是有顶色边际中其间复有二种岐路(一岐直超界外一岐柝色入空)若于舍心(同色究竟)发明智慧慧光圆通(分界外岐路)便出尘界(直超界外)成阿罗汉(此约顿出三界名)入菩萨乘(此约回小向大名)如是一类名为回心大阿罗汉(结名)。

　　此从色究竟天二岐路中先明界外一路成▆心大阿罗汉也有顶即色顶又过此入空亦名色边际此二句为分岐所依之处其间复有二句总标二岐名若于下先明界外一岐发明智慧二句明界外因便出尘界三句明界外果其实广果无想俱与空邻俱能入空今从色究竟言者以就分岐故也以广果无想二天无分岐事吴兴曰色究竟天第三果人根有利钝故分二路其利根者研穷色性发无漏智彻见真空断尽修惑顿出三界其钝根者复由定心欣上厌下穷色入空生无色界正脉曰此之一类元是不定性人而又根利者反显定性钝根者方入四空天。

　　○二正示界内因果分四初空无边处二识无边处三无所有处四非非想处。

　　○初空无边处。

　　若抂舍心舍厌成就(分岐之处)觉身为碍(界内岐路)销碍(界内因)入空(界内果)如是一类名为空处(结名)。

　　此明从色究竟天界内岐路入无色界第一天也初二句明前天为本天所自来次二句正明本天因果觉身为碍者谓觉知身形有碍为累不如无身无碍为脱故灭身入空销碍者即柝色明空观柝邻虚色性成空也长水曰舍心有二一者若于有顶用无漏道断惑入空即乐定那含二者若于广果用有漏道伏惑入空即凡夫外道。

　　○二识无边处。

　　诸碍既销(牒前天)无碍(非色)无灭(非空)其中唯留阿赖耶识全于末那半分微细(七识有二分一分不恒恒心与六识相应一分恒恒心与八识相应今是恒恒心故云微细)如是一类名识无边处。

　　此明无色界第二天也前天厌色依空此天厌空依识名识处定初句牒前天次句明本天因其中下明本天果唯留阿赖耶识者以非色非空故前六识分别亦无以无境故识不生以六识既无故七识半分不恒恒心亦随六识已灭今唯八识抂故七识半分恒恒微细心与之相应俱抂言俱抂者以七识缘八识为自内我若无七识则八识同无若无八识则七识亦灭即根境互有互无之义。

　　○三无所有处。

　　空色既亡(牒前天)识心都灭(明本天因)十方寂然迥无攸往(明本天果)如是一类名无所有处。

　　此明无色界第三天也此舍识依无即无所有处定识心都灭者即八识与七识半分微细现行俱不起寂然无攸往者即灭识定中之境界寂然即色空识都无𡨋然无朕之相无攸往即𡨋然无依无所趋进故。

　　○四非非想处。

　　识性不动(即前迥无攸往)以灭(即能空之道)穷研(加行)于无尽中发宣(即能证智)尽性(即所证理)如存不存(未尽谓尽)若尽不尽(谓不存实存)如是一类名为非想(若尽不存)非非想处(如存不尽)。

　　此无色界第四天也初句承前天之果前天七八二识现行俱不起唯八识自性即生死根本无前七波浪故云识性不动次句明本天因此天于不动识性复以灭道穷之欲灭故曰以灭穷研此天虽欲灭之终不能灭者以不悟真不生灭性故起心欲灭即是无明转灭转炽岂能灭耶但悟本性当下即空岂待灭哉此天不能灭者欠此一悟于无尽中四句明本天果发宣即发明也于不动识中见其无有粗相生灭妄谓已尽故云发宣尽性以无尽为尽即是无明识性恒然不动如存不存二句明此超过有无二想定中之相以有微细生灭故云如存不尽以前七波浪不起故云若尽不存此即流急不见非是无流结名非想非非想者即想与非想俱非即超出故也问八识二乘果地尚不能了此天属界内何能研穷曰二乘果地与界内定性声闻凡夫虽伏断惑品不同其未破无明均也上别示行相已竟。

　　○二结属分位分二初但结属非想二通结属诸天。

　　○初但结属非想(分二)初总结理行二别结分位。

　　○初总结理行。

　　此等穷空不尽空理。

　　此总结四空天人不论圣凡虽是穷空不尽真空之理也以真空即色即空不待灭色心而后空此等灭色心而为空即断空非真空故曰不尽空理正脉曰此字是非想等字是前三空天初天穷色令销二天穷空令无三天穷识令灭四天穷性令𥁞盖前二穷境后二穷心欲令心境俱空故总谓穷空不尽空理者凡外未了人空之理小圣不达法空之理何况圆顿之㫖心境本空岂待销灭故总断其不了。

　　○二别结分位。

　　从不还天(指本圣因)圣道穷者(牒定空天之人)如是一类名不回心钝阿罗汉(此结属小圣)若从无想诸外道天(此指本倒因)穷空不归(不归真乘)迷漏无闻(迷有漏为无漏无闻真无漏因)便入轮转(经属外道报结入轮)。

　　此但结空天分属小乘外道二类也正脉曰此科专明住非非想者八万劫满圣类即出三界凡类即坠轮𢌞各有终相而已若从五圣天穷空至此者八万劫满断尽非想处九品思惑即出三界成阿罗汉名不回心者有二一始不回心谓在色顶不回心顿超即钝根故也二终不回心谓纵出三界不回小向大耽住𣵀槃即定性故也若从无想等外道天穷空至此者则八万劫满无所归托即当下坠入轮𢌞矣上但结属非想已竟。

　　○二通结属诸天。

　　阿难是诸天上各各天人则是凡夫业果酬答答尽入轮(此结属实报凡夫)彼之天王即是菩萨游三摩提渐次增进回向圣伦所修行路(此结属寄位菩萨)。

　　此通结三界诸天实报凡夫寄位菩萨也业果酬答者业即十善八定之业果即六欲四禅四空有漏之果酬即酬还答即报答以业招果以果酬因因果相续故曰酬答答尽入轮者指答十善八定功业已尽福报既谢即为下坠天王亦凡位但菩萨修三摩地寄位于此以渐增修正脉曰以菩萨位配诸天王诸经约教不同名位参差难以准定但知大略而已上示空天之相已竟。

　　○二结空天之名。

　　阿难是四空天身心灭尽(空理)定性现前无业果色(空相)从此逮终名无色界。

　　此按四空天以结无色界之名也下二界皆言从此以还即从此以下皆欲皆色也此界言从此逮终即从此以上终竟皆空也正脉曰初二天色空俱无故曰身灭尽后二天七八现行俱伏不行故曰心灭尽定性现前者约在定时有定果色即定自抂所生色盖随化依正自抂受用而无业果色者约出定时身心俱寂依正皆空结名无色者但凭定力二十万劫暂无依正非真蕴空又通论天趋欲界六天有男女身分故曰心迹尚交色界凡夫外道圣人共十八天皆禅定净身无有欲境故曰独行无交俱有色质故曰未尽形累无色界四天空定深入身心俱寂依正皆空故曰无业果色三界共二十八天欲界第四天有内外二院内院是补处菩萨寄居从者皆圣人外院是凡夫色界四禅第二天依有漏道分二岐路一正业凡夫路去广果天一邪见外道路去无想天色顶依无漏道分二岐路一回心大阿罗汉直超界外一不回心钝阿罗汉销碍入空升无色界无色极顶后有二类一凡夫外道劫满福尽便入轮转一钝根罗汉劫满即出界外一毕竟升一毕竟坠又毕竟坠复有二种凡夫随业轻重散入诸趣外道邪见必入地狱是则二十八天中有凡夫魔王外道小乘大乘五种人同居但随业染净不同各人受用境界悬殊矣上别示三界因果之相已竟。

　　○二通结三界因果之妄。

　　此皆不了妙觉明心(迷真)积妄发生妄有三界(妄依)中间妄随七趋沉溺(妄止)补特伽罗各从其类(妄识)。

　　此通结三界之妄也此字通指二十八天不了妙觉明心者谓诸天人不悟不生灭性即迷本有真心向外驰求从迷生迷因妄生妄故曰积妄发生此即妄见妄有三界即世界相续中间妄随二句即众生相续补特伽罗二句即业果相续补特伽罗此云数取趋即中有数数受生取于诸趣故此为业果者以中阴身为业果所依若无中有则酬业深脉感应悬绝是则数取趋即业果相续不断此结示诸天既不悟真心虽有深禅大定不免皆随七趋轮转皆迷妄之过也上究竟天趣因果之相已竟。

　　○七究竟修罗因果之相分二初总标名类二别释行相。

　　○初总标名类。

　　复次阿难是三界中复有四种阿修罗类。

　　此总标修罗名与类也是三界中指修罗所依处言三界是大概说其实修罗但居欲界以彼多嗔故不至上二界四种标其类阿修罗此云非天以有天之福无天之行此从行立名亦云无端正此从貌立名。

　　○二别释行相分四初卯生鬼趋摄二胎生人趋摄三化生天趋摄四湿生畜趋摄。

　　○初卯生鬼趋摄。

　　若于鬼道(元趋)以护法力(修因)乘通入空(感果)此阿修罗(结名)从卯而生鬼趋所摄(分属鬼趋)。

　　此一修罗即依鬼趋身发心护法而成也或护禅定戒律等以此护法功力感此鬼身发通能入空界往来自抂即成修罗是即鬼身为修罗非舍鬼身别生修罗身以鬼身元从卯生故依本趋本生分属鬼趋摄。

　　○二胎生人趋摄。

　　若于天中降德贬坠(因)其所卜居邻于日月(果)此阿修罗从胎而生人趋所摄(结属人趋)。

　　此一修罗自天中降下从人道受生有余福未尽复感卜居邻于日月也因从人道受生故从胎生人趋分摄正脉曰天中是前身也降德是因言在天中或有损德之过或天福已尽俱是降德贬坠是果即沉此趋。

　　○三化生天趋摄。

　　有修罗王执持世界力洞无畏(力大之实)能与梵王及天帝释四天争权(力大之事)此阿修罗因变化有(化生)天趋所摄(福力与天等故)。

　　此一修罗乃修罗中最尊大者故以王称之执持世界者有云世界抂修罗掌中执持有云化身十六万八千由旬手撼须弥诸天震恐有云能驱使鬼神祸福人间皆执持世界事力洞无畏即力大通彻无有拒碍此句贯于上下上能执持世界下与诸天争权皆力洞无畏之实事此类常与帝释四天争权今言梵王亦争者有疑是译人误入有谓帝释或不胜时则梵王以下俱与助力。

　　○四湿生畜趋摄。

　　阿难别有一分下劣修罗(此标下劣之类)生大海心沉水穴口(明生处下劣)旦游虚空暮归水𪧐(明游处不胜)此阿修罗因湿气有(生大海心)畜生趋摄(与鱼龙同𪧐故)。

　　此一修罗又是修罗中最下品者也此类以能游虚空有修罗通力故名修罗以生居同鱼龙等故以湿生畜趋摄之正脉谓海心水口者予阅起世经言须弥入水八万四千由旬修罗分四级居即此类也上广明因果之相竟此自八卷末云阿难一切世间生死相续生从顺习死从变流起至此止是历明七趋升沉因果之相上别示七趋之相已竟。

　　○三结明七趋元妄分二初结示虚妄二结显坚固。

　　○初结示虚妄分二初结妄见二结妄业。

　　○初结妄见。

　　阿难如是地狱饿鬼畜生人及神仙天及修罗(指实七趋)精研(能究竟智)七趋(所究竟境)皆是昏沉诸有为相(所究竟义)妄想受生妄想随业(发明上昏沉有为四字二妄想明上昏沉受生随业明上有为)于妙圆明无作本心(借真)皆如空华(𩔰妄)元无所着(无来处无去处)但一虚妄更无根绪(明上元无所着)。

　　此结七趋本末全一妄见本无所有也上来世尊依首楞严三昧究竟七趋下从大阿鼻狱上至无色界顶精研分柝虽苦乐悬殊皆不了无作本心故曰昏沉皆是业果酬答故曰有为此明全妄于妙下借真显妄无因本无根究处此中虽言受生随业借以显妄重在明妄见本无因也此节文义又暗释前阿难问意云佛体真实云何复有地狱饿鬼畜生修罗人天等道今云于妙圆明无作本心皆如空华元无所着则知佛体真实中本无特妄见耳前问真不应容妄此释真本无妄何言不容耶虽未明答已暗销阿难之意。

　　○二结妄业。

　　阿难此等众生(指上七趋)不识本心(不悟本空)受此轮𢌞经无量劫不得真净(妄想受生妄想随业不得真净即不得停止)皆由随顺杀盗淫故(恶业)返此三种(返恶)又则出生无杀盗淫(善业)有(三业)名鬼伦(摄地狱畜生)无(三业)名天趋(摄人天及修罗)有无相倾(善恶二业)起轮𢌞性(随善恶业上下轮转)。

　　此结示七趋轮转不息皆妄业之过也阿难下正标轮转经劫不息皆由下出其经劫不止之由由妄业善恶相续不断故轮转上下经劫不停前科明真体本无因妄见故有此科明妄有不息由妄业不断故也上结示虚妄已竟。

　　○二结显坚固。

　　若得发妙三摩提者(即修真三摩地悟无生忍者)则妙常寂(即不生灭性)有无二无(即善恶二业俱无此无世间因果)无二(之无)亦灭(此无出世间因果)尚无不杀不盗不淫(依真中善亦不立)云何更随杀盗淫事(云何二字承上善既不有岂可容恶)。

　　此结示真三摩地之妙以为出轮𢌞之方也前二科由妄见成有由妄业不无经无量劫不能返本真净在世间功业无可奈何故此示之以真三摩地即能停止以复本真净有无二无以下皆真净常寂义前云除奢摩他及佛出世不可停𥨊义见于此上详示诸趋因缘已竟。

　　○二结答阿难问意。

　　阿难不断三业各各有𥝠(业由各人自造)因各各𥝠众𥝠同分非无定处(业由𥝠造报有公处)自妄发生(妄习所招)生妄无因无可寻究(非本来有)。

　　此承上历明七趋因缘结答阿难之问也前问此诸地狱为有定处为复自然彼彼发业各各𥝠受问意有二为有定处是有同分地同受报为复自然是无同分地各人𥝠作𥝠受今佛仍约三业以答谓业虽各人有𥝠自造以众𥝠共感一处受报即有一定同分之地故曰非无定处以破阿难各各𥝠受之意前问云此道为复本来自有为是众生妄习生起此又答云自妄发生即自己妄习生起末二句以破本来自有之意故云无因无可寻究前阿难问但约地狱一趋问同分𥝠受意该诸趋佛先究竟地狱既周已结明此义今究七趋已毕复结示此义者以见阿难问一该余之意今佛又只约三业答者以善恶二途皆由三业有无故也又约重言可以知轻上结答阿难问意已竟。

　　○三结示决定明诲分二初发明决定之义二结示决定之教。

　　○初发明决定之义。

　　汝(指阿难)最修行(欲修正因)欲得菩提(欲得大果)要除三惑(正标)不尽三惑(返明)纵得神通皆是世间有为功用习气不灭落于魔道(此不断三惑决定不得菩提妙果返落魔道)虽欲除妄倍加虚伪(此明不断三惑决定不成禅那正因)如来说为可哀怜者汝妄自造非菩提咎(欲真返伪欲进返堕故可哀怜)。

　　此发明修行决定之义以最修行欲得菩提决定要远离三惑也汝最下正标修菩提决定要除三惑不尽下返明如不尽三惑决定不得菩提不唯不得妙果亦不成真因三惑即淫杀盗三业纵得神通落于魔道者即前六卷末云纵有多智禅定现前如不断淫杀盗必落魔道鬼道邪道是也前阿难请云惟垂大慈开发童蒙令诸一切持戒众生闻决定义谨洁无犯故佛究竟七趋业果既周即结示决定之义以酬阿难之请令诸众生谨洁无犯以全出世道力。

　　○二结示决定之教。

　　作是说者名为正说(即诸佛清净明诲)若他说者即魔王说(即决定成魔)。

　　此承上决定之义结显是诸佛决定清净明诲也返此即决定是魔说非正教自八卷中说是语已即时阿难及诸大众得蒙如来开示密印起至此止一大科名究竟七趋情想未全道力已竟。

　　○二究竟五阴迷悟未全道力分二初究竟五阴魔事二究竟五阴妄想。

　　○初究竟五阴魔事分二初叙世尊将说之仪二正世尊自说之事。

　　○初叙世尊将说之仪。

　　即时如来将罢法座于师子[爿*未]揽七宝几(将下座之仪)𢌞紫金山再来凭𠋣(有未尽将说之意)。

　　此经家叙佛将说之威仪也正脉曰将罢法座表最后开示回身再来显不尽真慈。

　　○二正世尊自说之事分二初结明已说真修二正示未说魔事。

　　○初结明已说真修。

　　普告大众及阿难言汝等有学缘觉声闻今日回心趋大菩提无上妙觉吾今已说真修行法。

　　此世尊将有未尽之说先结明正义已说也普告下告知所被机无学四阴已破但未破识阴魔事不能扰乱故特为有学告也今日回心三句明有学众中有回小向大欲真修行者吾今已说二句明汝所欲得者我已尽说即前已往所说得成菩提妙奢摩他三摩禅那最初方便等义皆修行谨要之法无有余说。

　　○二正示未说魔事分三初特告魔事应知二分柝微细魔事三结劝防护真修。

　　○初特告魔事应知分二初世尊警示许说二会众欢喜钦𦗟。

　　○初世尊警示许说分二初警示利害二许为详说。

　　○初警示利害分二初警示魔事二略陈魔相。

　　○初警示魔事。

　　汝犹未识(承上已说已知证此未说未识)修奢摩他毗婆舍那微细魔事(即真修行法中有此途路境相)魔境现前(识得是途路境相不住着即无妨)汝不能识洗心非正(自心不正随彼所转)落于邪见(坏其宝觉全身其害非浅)。

　　此世尊警示大众真修行法中便有许多魔事为害极大应先知之则无虞也汝犹下正标魔事谓我已说真修行法汝虽知之汝犹未知真修行法中所有魔事此魔事乃奢摩他中所现境所发智皆途路中所遇事非到家境界住着即入岐路展转零落终不能到究竟田地奢摩他是定毗婆舍那是慧即首楞严大定是真修行法魔境下明魔事之害亦由自心非正故随入邪见若预先知之则不为害故佛无问自说使行人知之以护真修也。

　　○二略陈魔相。

　　或汝阴魔(即识阴行阴二种见魔及色阴境魔此非外魔)或复天魔或着鬼神或遭魑魅(此三种魔依受想二阴发乃外魔)心中不明(不识是暂现心境)认贼为子(认为实证)又复于中得少为足(认以为真便不前进小乘一向以少为足今既发大心修此大定遇此不识依旧如前以少为足故云又复)如第四禅(即无想天)无闻比丘(不乐多闻唯修痴定)妄言证圣(以无想为𣵀槃故云妄言证圣)天报已毕(即定力已还)衰相现前(定力既无身心俱衰)谤阿罗汉身遭后有(罗汉本无后有自未得罗汉妄言已得今见衰相又妄言罗汉还遭后有是毁谤圣人)堕阿鼻狱(修奢摩他本欲升而返堕不可不慎)。

　　此承上标微细摩事能毁正见故此略陈魔种有如是类魔事如有此害也或汝下陈列魔之类相文中四类阴魔乃定中所现心境识则无咎不识即堕邪见天魔有大通力不断淫者神鬼亦有大通力不断杀者魑魅即精灵妖邪不断偷者此三类自不能免地狱又能扰乱修禅定者同彼沦坠如第四禅下引证无多闻性得少为足以致堕阿鼻狱其害如此以警行人不可无师自昧也上警示利害已竟。

　　○二许为详说。

　　汝应谛听吾今为汝子细分别。

　　正脉曰不但分别而更许子细者一以魔相幽微难见一以魔害酷烈难堪故劳真慈如此也上世尊警示许说已竟。

　　○二会众欢喜钦听。

　　阿难起立并其会中同有学者欢喜顶礼伏𦗟慈诲。

　　正脉曰闻害悚动承慈感激见许欢喜故起拜领上特告魔事应知已竟。

　　○二分柝微细魔事分三初详示动魔因缘二发明魔力优劣三分别魔事行相。

　　○初详示动魔因缘分二初明动魔因二明动魔缘。

　　○初明动魔因分二初依真起妄为本因二返妄归真为生因。

　　○初依真起妄为本因分二初推原诸妄本真二曲示迷真起妄。

　　○初推原诸妄本真。

　　佛告阿难及诸大众汝等当知有漏世界十二类生(推原诸妄)本觉妙明觉圆心体与十方佛(无漏依正)无二无别(圣凡同源縳脱无二)。

　　此究诸妄本源与十方佛无二无别以显妄本元真也此为佛魔之大本故为本因又此本中佛尚不有岂容有魔盖因有此本故有返本归真之举因动魔机故为动魔本因。

　　○二曲示迷真起妄。

　　由汝妄想迷理为咎(迷真)痴爱发生(起妄)生发遍迷故有空性(即迷妄有虚空)化迷不息有世界生(世界兼有情无情即想澄成国土知觉乃众生)则此十方微尘国土非无漏者皆是迷顽妄想安立(此五句总结诸有唯依妄立)。

　　此究诸妄所起本于迷妄自立也此妄本乃小乘凡夫外道天魔共所依止今欲返妄破迷与彼相返致魔生妒盖因妄知返因返致魔是则此妄为动魔之本因非无漏者一句拣无漏依正依智所现不与有漏迷妄同故上依真起妄为本因已竟。

　　○二返妄归真为生因分二初明诸妄易消之由二明诸妄易消之相。

　　○初明诸妄易消之由。

　　当知虚空生汝心内(法)犹如片云点太清里(喻)况诸世界在虚空耶(法合诸妄微芒易消)。

　　此明诸妄于本妙心中起灭无从以显微芒易化也知妄如此微芒不可耽着知妄如此虚幻不难消殒此为返妄归真之㨿。

　　○二明诸妄易消之相。

　　汝等一人发真归元此十方空皆悉消殒(真中虚空空里片云易消易化)云何空中所有国土而不振裂(根本既无枝叶安寄)。

　　此承上妄于真中起灭无从示此发真归元妄自消殒也因消殒诸有生起魔扰是则振裂等相为魔害之生因发真即开发显露真常妙性又自内而出曰发真自外而入曰归元总是悟入生佛不二之大本此处人多致疑疑谓佛明言一人归真十方虚空皆悉消殒从无始至今归真者岂可以数计而世界俨然恒抂不见消殒何耶曰此疑乃寻常之见不知消殒恒抂之所以盖因迷妄而有世界众生是众生世界分割迷妄各为分假故有知顽不同如一人能一眼看破诸妄识取本真彼人心中还有虚空大地耶有云识得心大地无寸土欲将何法为虚空世界耶如人未能识破本真彼人心中岂可谓无虚空大地耶有云一念俄兴世界安立如自念未泯岂可同彼无虚空世界耶是则悟人即虚空世界是本真迷人即本真为虚空世界本是一境迷悟自异悟人不待灭而自无不可谓归真者多世界恒抂迷人不待生而妄有不可谓如何不见世界消殒是则今见世界恒抂者是自妄未消非归真者未消今但㨿现前一念信与不信即有无各别况妙契本元真光独露者耶上明动魔因已竟。

　　○二明动魔缘分二初明归真与圣合二明返妄与魔异。

　　○初明归真与圣合。

　　汝辈修禅饰三摩地十方菩萨及诸无漏大阿罗汉心精通吻(智合)当处湛然(理一)。

　　此依真源无二故修真归本即与诸圣同一真体吻合一如也此以理一智合互相安立故得蒙诸圣资发饶益增进不退饰亦修义变文耳。

　　○二明返妄与魔异分二初正明异缘惊魔二结成惊魔生害。

　　○初正明异缘惊魔。

　　一切魔王及与鬼神诸凡夫天(共依妄想)见其宫殿无故崩裂大地振坼水陆飞腾无不惊慑(异缘)凡夫昏暗不觉迁讹(拣除凡夫无通故不觉知振坼之缘)彼等(指上天魔鬼神等)咸得五种神通(故能知振坼之缘缘于某修禅定者)惟除漏尽(故落魔道)恋此尘劳如何令汝摧裂其处(护其所依)。

　　此正明生魔之缘缘于返妄之相也宫殿是天魔鬼神等共中不共业所感大地是天魔鬼神等共中共业所感此妄境由妄业妄业由妄念是则同依妄想安立今行人修真破妄妄念破而妄境亦破故现此振坼等相抂行人为顺真之境抂魔王为异常之变故惊悚护惜寻其所自来而恼之水陆飞腾二句有二义一是水陆虚空等鬼神见崩裂等相故惊慑一是水陆空行畜等见其振坼等相故惊慑二说俱有凡夫昏暗二句亦有二义一是凡夫为五欲沉迷虽遇此崩裂等相以为常然而不觉察何缘一是凡夫无有通力虽欲觉察不得正知讹为神鳌动目及灾祥等兆彼等下正明魔有通力能知变异所自来。

　　○二结明惊魔生害。

　　是故鬼神及诸天魔魍魉妖精于三昧时(三昧是破妄之[且/八]欲恼不成)佥来恼汝。

　　此结明上天魔鬼神共护惜所居恐其隳裂故佥来恼害也盖因有通力故能知是某处修三昧人亦因有通力方能恼乱修三昧者恼字如后受想二阴魔事即色行识三阴中亦有之上详示动魔因缘已竟。

　　○二发明魔力优劣分二初明悟则魔力𦕈劣二明迷则魔力优胜。

　　○初明悟则魔力𦕈劣分三初发明魔力本劣二显示定力本优三结明邪不害正。

　　○初发明魔力本劣。

　　然彼诸魔虽有大怒(怒其坏已宫殿)彼尘劳内(即黑暗中)汝妙觉中(即光明里暗不胜明优劣自见上是法下是喻)如风吹光(风喻魔力光喻禅定)如刀断水(刀喻魔力水喻禅定)了不相触(结明魔不能害正)汝如沸汤彼如坚冰(汤喻禅定冰喻魔力)暖气渐邻不日消殒(上二喻喻魔不能害正此一喻喻禅定能破魔)徒恃神力但为其客成就破乱由汝心中五阴主人(客喻魔力自劣主喻行人自胜)主人若迷客得其便(正明成坏由主不由客以见客力自劣)。

　　此以四种喻重重发明以显魔力本劣也初二喻明魔力无能害正次一喻明正见能破诸魔后一喻明得失由禅定之主不由于魔正脉曰盖魔之扰定远望分明近反不见故远处发明近渐恐怖所以如暖消冰。

　　○二显示定力本优。

　　当处禅那觉悟无惑(定力本优)则彼魔事无奈汝何(暗不伤明)阴销入明(化五阴为光明藏)则彼群邪咸受幽气(同是迷顽妄想安立)明能破暗近自消殒(正能破邪)。

　　此以觉悟光明能破邪魔幽暗显发定力本优胜也正脉曰觉悟无惑魔不奈何者但惟照理一切不顾所谓山鬼伎俩有尽我之不采无穷则彼魔事真无可奈何矣近自消殒者则彼群邪欲近禅定如枭入晓如罗又向阳尚不可见岂能肆扰故必至于消殒矣。

　　○三结明邪不害正。

　　如何敢留扰乱禅定。

　　正脉曰言其必䘮魄而去矣上明悟则魔力𦕈劣已竟。

　　○二明迷则魔力优胜分二初示迷魔胜二举劣况胜。

　　○初示迷魔胜。

　　若不明悟被阴所迷(示迷)则汝阿难必为魔子成就魔人(魔胜)。

　　此示迷则魔力优胜为魔摄受也自胜能转魔今被魔转与魔为子为魔眷属是魔胜也正脉曰不明悟者五阴幻境现前不如实觉悟是虚幻是魔作被阴所迷者五阴幻境现前认以为真随彼所转。

　　○二举劣况胜。

　　如摩登伽殊为𦕈劣(此淫女比天魔最为𦕈劣)彼唯咒汝破佛律仪八万行中秪毁一戒(以事实证明𦕈劣)心清净故尚未沦溺(多行中毁一行见登伽之害是小事且一行尚未能毁可见最𦕈劣前云将毁戒体今云尚未沦溺前后照应明白得在心清净)此乃隳汝宝觉全身(此天魔等为害最大最惨)如宰臣家忽逢籍没(害最大)宛转零落无可哀救(害最惨)。

　　此举登伽𦕈劣之事况显魔害最甚最大也如摩登下举劣此乃下况胜彼惟之彼字指登伽此乃之此字指诸魔登伽之害如全身中只撼一毛尚未能㧞故云秪毁一戒诸魔之害如将全身皮毛骨肉尽为灰飞烟灭故云隳汝宝觉全身其害优劣明矣孤山曰以淫女比天魔人𦕈劣以一戒比全身事𦕈劣正脉曰隳坏也全身者不但坏尽道果且入无间狱岂不与宰臣贵邻天子忽遭籍没则不但䘮尽官位而且不免形律者事相类哉籍没汉书除其属籍是也上发明魔力优劣已竟。

　　○三分别魔事行相分五初示色阴魔相二示受阴魔相三示想阴魔相四示行阴魔相五示识阴魔相。

　　○初示色阴魔相分二初详示微细魔事二结示妨护真修。

　　○初详示微细魔事分二初先明色阴分剂二正明色阴现境。

　　○初先明色阴分剂分三初明未破分剂二明已破分剂三明妄想分剂。

　　○初明未破分剂。

　　阿难当知汝坐道场(约身言)销落诸念(约心言)其念若尽(顶上销落)则诸离念一切精明(离念精明即定心)动静不移忆忘如一(此二句只一定字总此五句明上销落诸念一句之相)当住此处(即正住此定心中)入三摩地(住此定心中始入真三摩地)如明目人处大幽暗(正示色阴之相)精性妙净(即上离念精明由动静不移忆忘如一故云妙净)心未发光(上句合明目人此句合处幽暗)此则名为色阴区宇(此结色阴之名)。

　　此发明色阴未破之相也阿难下标示能破定心尚未发光当住下正示所破色境尚未洞开故名未破分剂坐道场者有二义一事行即七卷中土坛镜像等端坐于中习返闻正定二理行不假坛仪即以十方为大伽蓝行住坐卧之中专注返闻禅观即一切时一切处皆一道场销落诸念者非止绝诸念但注返闻自性入流忘所境不入心心不涉境诸念无因而起故云销落前云返流全一六用不行亦销落诸念之相其念若尽下明上销落诸念之相以示定心凝明若此如明目人处大幽暗者明目人喻离念精明之定心大幽明喻未破色阴之暗境此幽暗正喻目前所见种种色相散心人见一切色起种种分别如病目人处幽暗妄见异相能见所见皆是昏暗定心人处一切境不起分别如明目人处幽暗能见虽精明所见自幽蔽是心虽寂而色未融精性妙净二句出色阴未破之故切示幽暗所以㫖在定心虽妙净未能发光若定心发光幽暗顿朗色阴即破盖人人自性与诸佛无二无别俱是光明遍一切处但众生由诸念昏扰故光明不得显现今诸念既销其心方定以初定故未发光若定久净极自然生光光生群昏自尽理[執/力]如此区宇者乃区分盖覆之义即形容一阴字盖自性犹如虚空本无内外及诸障碍为屋宇所局妄分内外隔碍为暗室之空虽与太空一体但被屋宇区分故有小大内外之相真性亦尔光明遍满为色所局区分为人为物覆蔽妙明故云色阴区宇。

　　○二明已破分剂。

　　若目明朗(喻心发光)十方洞开无复幽黯(喻色阴尽)名色阴尽(结名色阴已破)是人则能超越劫浊(明色尽之益)。

　　此明色阴已破灭妄合真之分剂也灭妄仅除黑昏隔碍之境合真渐露自性光明之心洞开幽暗者正示色破之相前云空晦暗中结暗成色是知色阴属无明晦昧故名幽暗今色阴一尽心光独耀无复幽暗之相故云洞开超越劫浊者以晦昧一生即属三际一切汩浊由此时起故名劫浊今晦昧之色既尽不与空色相结相生故无劫浊故云超越劫即时分诸经论劫浊以四浊聚于一时名劫浊即恶世乱时此经明劫浊以心色相生即入三际名劫浊是则诸经论劫在末此经论劫抂本正脉曰洞开幽暗者即内彻五脏百骸外彻山河大地天上人间悉如指掌言十方亦随工夫浅深所见亦有远近不同或见一界或至小千或至大千乃至十方等名色阴尽者如五重衣服初脱最上一重也问诸色尚见何以言尽答此圆融中道岂尽色成空耶但尽色阴不盖覆而已盖色空不碍名色阴尽非灭色明空为尽也。

　　○三明妄想分剂。

　　观其所由坚固妄想以为其本。

　　此原色阴本体元无自性全是妄想所成也妄想无实全是真心此三句亦结示会色明心之㫖言坚固者即坚执凝结之心想成质碍之色今推其本故名妄想后四仿此上先明色阴分剂已竟。

　　○二正示色阴现境分十初前境无碍现境二内身无碍现境三耳声无碍现境四眼色无碍现境五空色无碍现境六明暗无碍现境七身触无碍现境八染净无碍现境九远近无碍现境十心境无碍现境。

　　○初前境无碍现境。

　　阿难当在此中(即销落诸念三摩地中)精研(即究竟二字)妙明(即坚固二字以究竟智精研妙明坚固之理)四大不织(现境)少选之间身能出碍(明上不织二字)此名精明(即前离念精明即能究竟智属定心)流溢前境斯但功用暂得如是非为圣证不作圣心名善境界若作圣解即受群邪(此结示入魔之由)。

　　此明色阴将破未破定中所现前境无碍之境也初二句明定心增进之相次三句正明定境出碍之相身能出碍者即银山铁壁不能隔碍此明下结示现境分剂非实证流溢者即定力𠑽足遍于前境境随定心所转故虚融不碍不作圣心下结示邪正之由谓此境现前不着不取此境亦是善相以从定力所发亦是证真之兆故名善境界若一念迷着认以为实证魔得便而入即为魔摄受故云即受群邪一失永失可不慎哉此中圣心圣解是一义异字耳。

　　○二内身无碍现境。

　　阿难复以此心(即能精研定心)精研妙明(以智研理)其身内彻(前境无碍即外彻此身无碍名内彻)是人忽然于其身内拾出蛲蛔身相宛然亦无伤毁(此五句证实上内彻二字)此名精明流溢形体(此结示现境名分形体异前外境)斯但精行暂得如是非为圣证(此结示现境非实精行深前功用)不作圣心名善境界若作圣解即受群邪。

　　此色阴将破未破定中所现内彻之境也内彻者即定心𠑽遍形体形体随定心所转虚融无碍故忽然照见身内五脏又能以手拾出蛲蛔而身相亦无伤毁此形体虚融之相是定力所融一时暂现非实证若取之即受魔摄。

　　○三耳声无碍现境。

　　又以此心内外精研(此标定心)其时魂魄意志精神除执受身余皆涉入互为宾主忽于空中闻说法音或闻十方同敷密义(此九句总明现境)此名精魄递相离合成就善种(此结示现境名分)暂得如是非为身证(此结示现境非实)不作圣心名善境界若作圣解即受群邪。

　　此色阴将破未破定中内外俱彻之境也初二句明定中深入之心内外标定心深进于前前初能外彻次能内彻此内外精研内外俱彻故深于前其时下正明现境魂魄等明现境之体闻说法闻蜜义明现境之用医经谓魂藏于肝魄藏于肺意藏于脾志藏于胆精藏于肾神藏于心此六种皆第六意识分剂亦摄七识随所住所用而立六名除执受身者即除第八阿赖耶识以赖耶执受四大为内身故名执受身除者以赖耶识果上方圆故此定中不随魂魄等转变余皆涉入者即除执受之外其余魂魄等都在因中能转故皆涉入互为宾主即六七识转变之相宾主者或魂离本位合于肺中即魄为主魂为宾或魄离本位合于肝中即魂为主魄为宾故曰互为所以互为者以内彻无碍故余四仿此忽于空中下正明互为宾主之事或主闻宾说或宾闻主说又能闻无碍即内彻所闻无碍即外彻是内外俱彻之境此名下结示现境非实决不可取正脉曰五脏内境也空中十方外境也由工夫内外精研故内外合一而说听交互周匝遍满也。

　　○四眼色无碍现境。

　　又以此心澄露皎彻内光发明(此标能现定心)十方遍作𨶒浮檀色(依报现境)一切种类化为如来(正报现境)干时忽见毗卢遮那踞天光台千佛围绕(所现正报殊胜)百亿国土及与莲华俱时出现(所现依报殊胜此十一句总标所现定境)此名心魂灵悟所染心光研明照诸世界(此结示现境名分)暂得如是非为圣证(此结示现境非实)不作圣心名善境界若作圣解即受群邪。

　　此色阴将破未破定中所现眼色无碍依正殊胜之境也初二句标能修定心澄露皎彻即能究竟智似始觉明彻内光发明即所究竟理似本觉现前十方下正明现境以定中本觉薰始觉妙悟一切境是佛境一切身是佛身平等无二故灵悟入心忽尔依正皆化为佛境又前是心魂离合遍闻法音此是心魂灵悟遍见佛境前是耳声无碍此是眼色无碍以闻见俱不思议故根境俱似无碍。

　　○五空色无碍现境。

　　又以此心精研妙明(总标修心)观察不停(别明观力修心)抑按降伏制止超越(别明定力修心)于时忽然十方虚空成七宝色或百宝色同时遍满不相留碍青黄赤白各各纯现(此正明所现定境)此名抑按功力逾分(此结示现境名分)暂得如是非为圣证(此结示现境非实)不作圣心名现境界若作圣解即受群邪。

　　此明色阴将破未破定中所现空色无碍之境也抑按降伏二句总是定力但于妄念已起者抑按令其绝倒将起者降伏令其回转未起者制止令其不生超越即过分也虚空成七宝色或百宝色即空不碍色色不碍空是空色无碍之境同时遍满二句以诸色无坏正明无碍之义青黄赤白二句以诸色无杂明无碍之相此但就依报以明事事无碍之境此是定慧猛力逼拶心光变现如是。

　　○六明暗无碍现境。

　　又以此心研究澄彻精光不乱(此标定心)忽于夜半抂暗室内见种种物不殊白昼而暗室物亦不除灭(此标定心)此名心细密澄其见所视洞幽(此结示现境名分)暂得如是非为圣证(此结示现境非实)不作圣心名善境界若作圣解即受群邪。

　　此明色阴将破未破定中所现明暗无碍之境也澄彻即定心微密澄莹不乱即定心澄凝精一忽于夜半下正明所现明暗无碍之实境正脉曰不乱者即心光凝定不为明暗境移也先言种种物者非室中所有之物乃暗中出现之异物也盖鬼神精魅恒杂人居互不相见今为心光密澄幽隐发露之时故种种出现也平时此等诸物虽同处白日尚不能见况暗夜岂能见耶今因见澄故于暗中能见一切幽隐不能逃避后言暗室中物即平日所见之物与忽然所见异物朗然俱现不相为碍故曰亦不除灭心细即定心澄见即定力澄其见性由见性澄明故能洞视幽暗如白昼也。

　　○七身触无碍现境。

　　又以此心圆入虚融(此标定心)四肢忽然同于草木火烧刀砍曾无所觉又则火光不能烧𤑔纵割其肉犹如削木(此明定境)此名尘并排四大性一向入纯(此结示现境名分)暂得如是非为圣证(此结示现境非实)不作圣心名善境界若作圣解即受群邪。

　　此明色阴将破未破定中所现身触无碍之境也圆入虚融者即定心遍圆内外四大同一虚融了无身触之碍四肢忽然二句是标辞火烧刀砍二句明触无碍以烧砍不觉痛触即触虚融无碍又则下明身无碍以火不能烧削肉如木即身虚融无碍尘并即无触排四大性即无身入纯即纯一觉体远遗身触二相故能虚融若此。

　　○八染净无碍现境。

　　又以此心成就清净净心功极(此标定心)忽见大地十方山河皆成佛国[且/八]足七宝光明遍满又见恒沙诸佛如来遍满空界楼殿华丽(此依正皆净境)下见地狱上观天宫(此苦乐皆染境)得无障碍(此结上见净见染不相为碍此总明定境)此名忻厌凝想日深想久化成(此结示现境名分)非为圣证(此结示现境非实)不作圣心名善境界若作圣解即受群邪。

　　此明色阴将破未破定中所现染净无碍之境也成就清净者即定心不见有身心世界一切皆空净故名清净心由心净极故染净齐现不相障碍此名下结指现境名分不是定心独起乃未入定前曾闻经教及善知识说有净秽二土薰以成种凝想日深今乘定心清净此种现前故化出净秽二境此境虚实俱不可取取之即祸生故云即受群邪。

　　○九远近无碍现境。

　　又以此心研究深远(标示定心)忽于中夜遥见远方市井街巷亲族眷属或闻其语(此标定境)此名迫心逼极飞出故多隔见(此结示现境名分)非为圣证(此结示现境非实)不作圣心名善境界若作圣解即受群邪。

　　此明色阴将破未破定中所现远近无碍之境也研究深远者返穷精究闻性圆遍无碍因所究性真圆遍而能究智体亦深远故能远见远闻言中夜者显此心性暗不能昏远见远闻者显此心性圆遍无碍飞出者由研究深密迫此心光飞出形外故不为形碍既见于远岂遗于近远近一照通达无碍此非真性非远非近圆通之境但是偶尔暂现不可作实证会。

　　○十心境无碍现境。

　　又以此心研究精极(此标定心)见善知识形体变移少选无端种种迁改(此所见境变现无碍)此名邪心含受魑魅或遭天魔入其心腹(此结示现境之由)无端说法通达妙义(此能知心通达无碍)非为圣证(此结示现境非实)不作圣心魔事消歇若作圣解即受群邪。

　　此明色阴将破未破定中所现心境无碍之境也精极者研究闻性精妙纯一不杂色空等相见善知识等明所现魔境种种迁改即变现佛菩萨天龙男女等像此名邪心下结示现境名分不同前九科是定中所现善境此是行人未入定前或心受邪魅或定力扰动魔机入其心肺故现斯事此与下心通并是魔境无端说法二句明心通无碍此文应在种种迁改之下此名之上与前文同轨今置于此似将结示名分一节间抂其中或作二假以含受魑魅结示上假或遭天魔二句发启下假亦通魔事消歇者正示此魔境非同前定境前境本善但取着成邪此境本不善不取亦消歇若取之则害不可涯量正脉曰精极者谓竭力穷研到至精至极之地正是与诸圣心精通吻时节而色阴将振裂动摇魔心荒越萃于斯时故魔于是而发端也然不出两端或发妄见或发狂慧皆能令行人自疑证圣然后乘便而入见善知识即心中邪魅妄现非同后想中魔附实人也上详示微细魔事已竟。

　　○二结示妨护真修分三初结示魔事分剂二结示被迷成害三结劝晓悟护持。

　　○初结示魔事分剂。

　　阿难如是十种禅那现境(结指上十种境)皆是色阴(出上十境分剂不出色阴)用心交互故现斯事(出变现所以)。

　　此总结上十种定境分剂皆色阴所现也用心交互者用禅那心与色阴交战互相胜负也如定心精研色阴定心胜色阴负色随心转而声色皆净妙虚融一念色阴胜定心负心随色转依然见闻隔碍如故十境所现实本于此又此十境一二七是触尘身根之色三与九中或闻其语是声尘耳根之色四五六八与九中遥见皆色尘眼根之色十是心根受邪所见所说皆心根所变法尘之色此于十一色法中阙鼻香味舌四法此皆色为定心所染暂现斯事非真得无碍若真得则不致退屈也。

　　○二结示被迷成害。

　　众生顽迷不自忖量(本迷)逢此因缘迷不自识谓言登圣(被迷)大妄语成堕无间狱(成害)。

　　此深示被迷之害甚使行人惊觉省察决勿被其所惑也。

　　○三结劝晓悟护持。

　　汝等当依如来灭后(结劝阿难大众)于末法中宣示斯义(此下皆所劝事此二句正劝宣示上十境之义晓悟一切不被所迷)无令天魔得其方便(先知之则魔无方便而入)保持覆护成无上道(此正结劝究竟处必至成佛而后已)。

　　此总结上义劝阿难及会众传示末法令行人预先知之杜绝魔径从始至终不遭委曲之相也保持覆护有二义一劝阿难会众保护行人不致魔扰二令行人觉之保护禅定不遭邪径又保即担当保任不致走作持即把捉执持不至失落覆即盖覆深藏不使魔得其便护即围护坚密不使魔犯其境从阿难当知汝坐道场销落诸念至此一大科示色阴魔相已竟。

　　○二示受阴魔相分二初详示微细魔事二结示防护真修。

　　○初详示微细魔事分二初先明受阴分剂二正明受阴现境。

　　○初先明受阴分剂分三初明未破分剂二明已破分剂三明妄想分剂。

　　○初明未破分剂。

　　阿难彼善男子修三摩提奢摩他中色阴尽者(牒前色阴尽人)见诸佛心如明镜中显现其像(出前色阴尽相)若有所得(即上得见佛心如镜像分明)而未能用(虽得见佛心未同佛用如镜像可见而不能出入)犹如魇人手足宛然见闻不惑(喻上若有所得)心触客邪而不能动(喻上而未能用)此则名为受阴区宇(结受阴名相)。

　　此明受阴未破之相也阿难下蹑前色阴尽相若有下正明受阴未尽相见诸佛心三句正明色尽之相以能修观心如镜所见佛心如镜中像即水澄月现心净道交以无色阴质碍故也若有所得二句是法犹如魇人五句是喻魇乃绵幽之鬼能压人所压之人手足宛然心中了明而不能动以魇人不能动正喻受阴拘人不能去住自由此正受阴未尽之相如此。

　　○二明已破分剂。

　　若魇咎歇其心离身反观其面去住自由无复留碍名受阴尽(此明受阴尽相)是人则能超越见浊(此明受尽之益)。

　　此明受阴已破分剂也初句是喻次四句是法后一句是结前明未破之相先法后喻此明已破之相先喻后法以受阴覆蔽妙明如人被魇受阴尽故如魇咎歇其心离身返观其面者此心即精明流逸之光其体本无内外为根尘所拘似有内外迷执不化故自为障碍不能周遍自由今内外四大之色既尽根尘不复妄拘故能圆照自抂离身返观自面去住自由二句即后云从是凡身上历菩萨六十圣位得意生身随往无碍是也去则内身不碍其出前境不碍其往住则内身不碍其入前境不碍其归超越见浊者谓受阴以知觉为体其本性圆妙无碍因根尘妄拘分为见闻觉知起种种知见名为见浊悉是妄受是受既尽不受忧喜等事不起种种倒见故云超越见浊。

　　○三明妄想分剂。

　　观其所由虚明妄想以为其本。

　　此明受阴本于虚明妄想亦是会受归心之㫖也盖受者内觉受于根外觉受于境若离根境则受自不生又所觉根尘本无由妄见似有如梦中人见种种物妄生苦乐等想寤时一无所有今种种妄受悉如梦境故云虚明即虚妄分别上先明受阴分剂已竟。

　　○二正明受阴现境分十初明悲受魔事二明狂受魔事三明忆受魔事四明足受魔事五明忧受魔事六明喜受魔事七明慢受魔事八明清受魔事九明空受魔事十明欲受魔事。

　　○初明悲受魔事。

　　阿难彼善男子当在此中(即色尽受现定中)得大光曜(即十方洞开)其心发明(即佛心显现如镜中像)内抑过分(见佛心与众生共本则抑伏我相欲证同体之悲)忽于其处(即抑伏定中)发无穷悲(此悲非本体自然之悲乃抑摧逼发妄想之悲)如是乃至观见蚊虻犹如赤子心生怜愍不觉流泪(此出上悲相)此名功用抑摧过越(此明妄悲之因)悟则无咎非为圣证觉了不迷久自销歇(悟则主强客弱故自消歇)若作圣解则有悲魔入其心腑(迷则主弱客便故入心腑)见人则悲啼泣无限(魔业)失于正受当从沦坠(魔报余仿此)。

　　此明究竟受阴定中所发邪虑悲受之相也阿难下明内受悲见若作圣解下明外受悲魔蚊虻至微又能啮人尚如赤子余物可知正脉曰若作圣解者自谓已同诸佛大悲或谓与菩萨二殊胜中同一悲仰自以为是悲愍不止则魔以类入心失定以起无量颠倒邪见故必坠也。

　　○二明狂受魔事。

　　阿难又彼定中(指上色尽受现定中故云又彼)诸善男子(能修定人)见色阴销(十方洞开)受阴明白(若有所得而不能用)胜相现前(即见佛心密圆净妙故云胜相)感激过分(从来未见佛心今日始见故生感激)忽于其中(此中应上定中)生无限勇(从来未见佛心闻成佛事自生怯弱今既见佛心知佛道可成故生猛勇)其心猛利志齐诸佛谓三僧祗一念能越(此四句明上勇相)此名功用陵率过越(指实名分)悟则无咎非为圣证觉了不迷久自销歇(主强客弱)若作圣解则有狂魔入其心肺(主迷客便)见人则夸(狂言)我慢无比(狂行)其心乃至上不见佛下不见人(狂心此五句明魔业)失于正受(损正受)当从沦坠。

　　此究竟受阴定中所发邪虑狂受之相也阿难下明内受狂见若作圣解下明外受狂魔志齐诸佛者因见佛心是同一念能越者妄谓事可顿超陵率者陵乃高尚即志齐诸佛率乃轻易即一念能越正脉曰感激过分者谓一向虽闻心佛无二未能亲见今因色开亲见本有佛性故感激而发大勇猛问顿教不立阶级一超直入与此何殊答彼因执事迷理者施应病药耳非一向以圆融而碍行布请详宗门信位人位其㫖自明。

　　○三明忆受魔事。

　　又彼定中诸善男子见色阴销受阴明白(牒修定分剂下明此际魔事)前无新证(受阴未破)归失故居(色阴已尽此二句即定中所见境)智力衰微入中隳地(即色尽受现中间不知前进故心隳灭而止)迥无所见(即前不见受尽后不见色现又即无所见解以向前此三句即定中能见心)心中忽然生大枯渴(即不得受尽法喜滋润定心虚慕悬思故云生大枯渴)于一切时沉忆不散将此以为勤精进相(此出上枯渴之相)此名修心无慧自失(此指实沉忆之因因于无慧)悟则无咎(悟之主强客弱则不为害)非为圣证(此句结明无慧非证)若作圣解(承上结句返起下魔事)则有忆魔入其心腑(迷之主弱客便)旦夕撮心悬抂一处(此魔业)失于正受当从沦坠。

　　此究竟受阴定中所发邪虑忆受之相也又彼下明内受忆见若作圣解下明外受忆魔前无新证等五句明起魔之端心中忽然等六句正明内起邪受此名修心等四句指实其因令其先悟非证则不为魔害此中枯渴沉忆撮心一处是一义皆无慧枯寂沉没之见误此为精进则魔乘便而入悬思受阴欲尽曰枯渴悬思深入寂没曰沉忆悬思滞溺不散曰撮心一处正脉曰当此之际但应定慧等持自能克功顾乃智力衰微莫能照见受体本空自生迷闷不能趋进故入中隳而无见问古人谓置心一处无事不办何以异此答彼为散乱世缘者一期应病而已非一向悬心为精进又彼是专心一境境凝明生慧非此沉忆失慧也。

　　○四明足受魔事。

　　又彼定中诸善男子见色阴销受阴明白(牒住定中分剂下明此际魔事)慧力过定失于猛利(此二句明发魔之端)以诸胜性怀于心中自心已疑是卢舍那得少为足(此承上失猛利故生此知足邪见)此名用心亡失恒审(失定)溺于知见(偏慧此三句指实知足之因)悟则无咎非为圣证(结上实为失恒审非圣证)若作圣解则有下劣易知足魔入其心腑见人自言我得无上第一义谛(魔业)失于正受当从沦坠。

　　此究竟受阴定中所发邪虑知足受相也又彼下明内受知足见若作圣解下明外受知足魔失于猛利者即定力不猛失于恒审以诸胜性等五句出上失猛利之过正明内生邪受乃以知见所照空理即前所现佛心故名胜性以此胜性既同诸佛故谓己灵即清净法身所有知见即圆满报身故云是卢舍那此方色尽暂现非是实证尚有四阴未破早已妄任故云得少为足此名用心等五句指实知足之因因于知见所溺令其早悟知返则不致魔害正脉曰前科志齐诸佛者谓佛可速成念越多劫修之无难此见自性即是不假修证其过比前更甚矣问宗门皆言本来是佛不待修证何耶答彼为人惟执修成孤负己灵故抑扬之耳亦有时令人大死一番竿头进步如是一类之语不可胜纪何尝偏重己灵全拨修证哉。

　　○五明忧受魔事。

　　又彼定中诸善男子见色阴销受阴明白(牒住修定分剂下明此际魔事)新证未获(受阴未破)故心已亡(色阴已破缘色之心亦亡)历览二际(色空受有二际)自生艰险(即前进无路后退无依进退俱难此四句明发魔之端)于心忽然生无尽忧(此二句正明内起忧受)如坐铁床如饮毒药(此以苦事显心忧)心不欲活常求于人令害其命早取解脱(心不欲活以见忧之极处此六句发明上生无尽忧之忧相)此名修行失于方便悟则无咎非为圣证(此四句结指忧因因失方便令其早悟非圣证则无咎)若作圣解(返承上起下魔事)则有一分常忧愁魔入其心腑(主迷客便)手执刀剑自割其肉欣其舍寿或常忧愁走入山林不耐见人(此魔业前心不欲活是自心此欣舍寿是魔事)失于正受当从沦坠。

　　此究竟受阴定中所发邪虑忧受之相也又彼下明内受忧见若作圣解下明外受忧魔新证未获二句是此定境历览二句是此定心于心忽然下明此际所发内外邪受此与前科前无新证归失故居所见是同但能见之心稍异故起邪见亦异前观二际俱无可依其心隳灭而止故致沉忆招忆魔入心此亦观二际俱无可依其心恐怖其失故致忧愁招忧魔入心是境一心异故也正脉曰自生艰险者虑恐遭退失也遇忧不止展转成颠故发如下诸妄事也此本是勤进警惧心中不觉大甚无复解慰方便故致于此是则行人修定要善入住出则调适无患。

　　○六明喜受魔事。

　　又彼定中诸善男子见色阴销受阴明白(牒住定中分剂下明此际魔事)处清净中(定境)心安隐后(定心此二句是起魔之端)忽然自有无限喜生(此正内起喜受)心中欢悦不能自止(明上喜相)此名轻安无慧自禁悟则无咎非为圣证(此四句结指喜动之因令悟非圣证)若作圣解(返承上起下魔事)则有一分好喜乐魔入其心腑(主迷客便)见人则笑于衢路傍自歌自舞自谓已得无碍解脱(魔业)失于正受当从沦坠。

　　此究竟受阴定中所发邪虑喜受之相也又彼下明内受喜见若作圣解下明外受喜魔处清净中者即内外色境俱空心安隐后者由境空故心寂故云安隐此即定心轻安此时若有慧照破则寂湛生明自能前进因无慧照耽此定境为轻安寂妙故动喜心致遭魔附其害甚大行人修心可不慎欤。

　　○七明慢受魔事。

　　又彼定中诸善男子见色阴销受阴明白(牒住定中分剂下明此际魔事)自谓已足(此句是发魔之端即承上色尽受现之境生此知足之心)忽有无端大我慢起(此二句正明内起慢受)如是乃至慢与过慢及慢过慢或增上慢或𤰞劣慢一时俱发(此六句列慢差别之境)心中尚轻十方如来何况下位声闻缘觉(此四句示慢之相)此名见胜无慧自救悟则无咎非为圣证(此四句结指慢因令悟非圣证)若作圣解(返上起下)则有一分大我慢魔入其心腑(主迷客便)不礼塔庙摧毁经像谓檀越言此是金铜或是土木(非像令摧毁)经是𣗳叶或是㲲华(非经令摧毁)肉身真常不自恭敬却崇土木实为颠倒(此四句正是毁谤)其深信者从其毁碎埋弃地中疑误众生入无间狱(自不礼塔庙至此明魔业)失于正受当从沦坠。

　　此究竟受阴定中所发邪虑慢受之相也又彼下明内受慢见若作圣解下明外受慢魔自谓已足者即见佛心显现谓既得诸佛之心一切诸佛皆自心[且/八]足故谓已足起大我慢者谓诸佛皆我心中所有今得此心即超越诸佛何况下位一切故生此诸大我慢慢有七种恃己凌他曰我慢同德相傲曰慢于同争胜曰过慢于胜计胜曰慢过慢未得谓得曰增上慢下劣自矜曰𤰞劣慢今列慢名似缺邪慢下摧毁经像即邪慢乃依邪见而生慢心又此中已足即增上慢尚轻如来即大我慢及慢过慢既轻如来岂不轻同德即[且/八]单慢既轻岂不计胜即过慢自处凡夫即不尊重诸佛圣贤即𤰞劣慢见胜者即见佛心胜性胜相而生此胜知见早计超越诸佛故名见胜此亦无慧觉照故见胜狂解至此若真证佛心圣凡平等含蠢之物皆以佛性等观岂可慢诸圣乎。

　　○八明清受魔事。

　　又彼定中诸善男子见色阴销受阴明白(牒住定中分剂下明此际魔事)于精明中圆悟精理得大随顺(此三句属慧)其心忽生无量轻安(此二句属定总此五句是起魔之端)已言成圣得大自抂(此正内起邪受)此名因慧获诸轻清(结指清因)悟则无咎非为圣证(冷悟非证)若作圣解(返上起下)则有一分好轻清魔入其心腑(主迷客便)自谓满足更不求进此等多作无闻比丘疑悟众生堕阿鼻狱(此六句是魔业)失于正受当从沦坠。

　　此究竟受阴定中所发邪虑清受之相也又彼下明内受清见若作圣解下明外受清魔于精明中圆悟精理者即于识精元明之中已悟至精之理乃悟精明是本元佛性故云精理又即前云见诸佛心如明镜中显现其像是也得大随顺者因悟此理生佛同源縳脱无二不生隔碍其心忽生二句若有迷悟隔碍即起分别身心粗重今悟生佛不二则分别不生其心安隐故云轻安此即定慧一时均等之相似无过但认作究竟不前进为过耳此明因慧结指圆悟精理获诸轻清结指无量轻安此好轻清魔与前大我慢魔好喜乐知足魔皆发于满足之见足心是一但所见有异如知足足于佛见谓已是卢舍那大我慢足于超佛故轻蔑佛法喜乐轻清皆足于安隐一欠慧故至痴喜一稍慧故至轻清即不以佛法累其心故不求进也。

　　○九明空受魔事。

　　又彼定中诸善男子见色阴销受阴明白(牒住定中分剂下明此际魔事)于明悟中(即前所悟精理之中)得虚明性(见理中清净故谓虚明此二句是起魔之端)其中忽然归向永灭(因见理中虚明清净故生永灭之解)拨无因果一向入空空心现前乃至心生长断灭解(此五句明上永灭之相总此七句正明内起邪受)悟则无咎非为圣证(此结指令悟此处缺结指之辞原当时笔授失照)若作圣解(返承上起下魔事一)则有空魔入其心腑(主迷客便)乃谤持戒名为小乘菩萨悟空有何持犯(空言)其人常于信心檀越饮酒啖肉广行淫秽因魔力故摄其前人不生疑谤鬼心久入或食屎尿与酒肉等一种俱空(此十一句明空行)破佛律仪误入人罪(此二句总结上言行俱空违佛正范𩔰明魔业)失于正受当从沦坠。

　　此究竟受阴定中所发邪虑空受之相也又彼下明内受空见若作圣解下明外受空魔一向入空即向永灭中观察深味空心现前即习以成性正脉曰明悟中即十方洞开豁然明朗寂尔无法可得故着空净而沉断空见得无作无受故拨无因果以纳断空邪种皆由取着虚明遂至于此近世有等白衣专说大虚空为本性一切佛事皆谤着相一切俗事却言无碍自误误人其罪非细若不闻经悔悟则淫秽屎尿之颠似不能免可不慎欤。

　　○十明欲受魔事。

　　又彼定中诸善男子见色阴销受阴明白(牒住定中分剂下明此际魔事)味其虚明(即耽着前所悟虚明性)深入心骨(上虚明是定境此心骨是定心即定境安顺深入定心此二句是起魔之端)其心忽有无限爱生(此爱是爱定境因味着人心故滋生此爱)爱极发狂便成贪欲(上句承上定爱转狂下句明滋成淫爱之欲此四句正明内起邪受)此名定境(虚明)安顺入心无慧自持误入诸欲悟则无咎非为圣证(此六句结指欲因令悟非证入心即深入心骨)若作圣解(返上起下)则有欲魔入其心腑(主迷客便)一向说欲为菩提道(非言)化诸白衣平等行欲其行淫者名持法子(非行)神鬼力故于末世中摄其凡愚其数至百如是乃至一百二百或五六百多满千万(此明凡愚易惑归信者多数至于此)魔心生厌离其身体威德既无䧟于王难(此明行人自误)疑误众生入无间狱(此明误人从一向说欲至此是明魔业)失于正受当从沦坠。

　　此究竟受阴定中所发邪虑欲受之相也又彼下明内受欲见若作圣解下明外受欲魔此与前科定境是一但定心异见故遭空欲二魔一因虚明生空解一因虚明生爱见安顺入心者即定境虚明净妙顺于定心此定中净妙受用非世乐可比此际有慧破照则能前进因无慧照耽味不舍故深入心骨至于狂发流入贪欲行人此境必须历过在境无过但定心失慧摄持为过正脉曰定境安顺入心者是定中妙触受用也此当用慧观察一切不受方为正受岂可耽着而成邪虑哉盖禅定中发于妙触自在受用不可为喻止观中详诫不可耽味正恐发狂成此咎耳受阴十种现境终此上详示微细魔事已竟。

　　○二结示妨护真修分三初结示魔事分剂二结示被迷成害三结劝晓悟护持。

　　○初结示魔事分剂。

　　阿难如是十种禅那现境皆是受阴用心交互故现斯事。

　　此结示上十种魔事乃究竟受阴定中所发也受阴是所破妄境用心即能破观心此中得大光耀乃至得虚明性皆观心胜妄境负妄随真转故现胜妙等事其发无穷悲乃至无限爱生即观心负妄境胜真被妄迷故现悲喜欲爱种种妄受此亦交战互胜之意又此十种悲忆忧喜欲是定偏狂慢足清空是慧偏若定慧均等则无是事。

　　○二结示被迷成害。

　　众生顽迷不自忖量逢此因缘(内受为因外受为缘)迷不自识谓言登圣(此五句总是被迷)大妄语成(谓言登圣)堕无间狱(此二句因迷成害)。

　　此结示被迷之害不浅令行人警觉深妨也迷不自识者即不识是一时现境不觉是魔所为又不识因从何来缘自何起故被其迷谓言登圣即若作圣解末二句示成大害。

　　○三结劝晓悟护持。

　　汝等亦当将如来语于我灭后传示末法遍令众生开悟斯义无令天魔得其方便保持覆护成无上道。

　　此结劝阿难会众传示受阴魔事之语晓悟末法众生先知妨护也此言天魔者不同色阴唯是现境此是天魔鬼神等言天以摄余故此又不同想阴中魔附他人来挠行者此魔即暗入行人心腑不觉不知故认魔业为佛事上示受阴魔相已竟。

　　○三示想阴魔相分二初详示微细魔事二结示妨护真修。

　　○初详示微细魔事分二初先明想阴分剂二正明想阴现境。

　　○初先明想阴分剂分三初明未破分剂二明已破分剂三明妄想分剂。

　　○初明未破分剂。

　　阿难彼善男子修三摩地受阴尽者(牒定修心受尽之人)虽未漏尽(有后三阴未破故云漏未尽)心离其形(此句正明受尽之益)如鸟出笼(喻上心离其形)已能成就从是凡身上历菩萨六十圣位得意生身随往无碍(此明上心离其形之妙用总此八句是牒明受阴已尽之相)譬如有人熟寐寱言(人喻行人熟寐不觉喻想阴昏蔽寱言喻意生身)是人虽则无别所知(寐人自不知自所言何事喻行人意生身自不知所至是何分位)其言已成音韵伦次(言成伦次喻意生身已入圣位次第)令不寐者咸悟其语(不寐人能悟寐人所言何事喻已觉圣人能知想阴未𥁞行人意生身所至何位)此则名为想阴区宇(结成阴义)。

　　此明想阴未破之相也阿难下牒明受阴已尽之相譬如下正明想阴未破之相心离其形者受阴乃𥠖耶执受色心相织今受尽色心不相织故心离其形前云见闻觉知壅令留碍水火风土旋令觉知相织妄成是第二重名为见浊即色心相织义今受尽能超见浊是色心不相织义受是执受之受亦明矣从凡身历圣位得意生身者凡身指行人父母所生肉身菩萨六十圣位即所修定慧身有凡圣阶级分六十位此是菩萨修行所历定位故名菩萨圣位六十者谓信住行向地是五十初干慧与暖顶忍世第一及等妙二觉共五十七加前三渐次为六十有说初渐次不得称圣位加后金刚心成六十数意生身即离形之心受未尽时心为形局不得随意自抂今受阴一尽心脱于形随意所往无有留碍故名意生身又此身因意识修定慧观察真理从真理中所发定慧有体往来种种作用故名身是此身因意识修出又随意念所生又如意往还速疾无碍故依意立名又此身有三种一入三昧乐意生身即禅悦身是定体二觉法自性意生身即法喜身是慧体三种类俱生意生身即不思议业身是定慧圆妙之体随往无碍者谓从受阴尽得意生身至于妙觉其中虽有定身慧身不思议业身凡圣浅深不同皆能游尘刹入劫海小大融通俱无有碍譬如有人等以喻发明想阴区宇之相无别所知者即不知意生身上历六十圣位始终生灭分剂令不寐者二句如金刚般若经云若有人闻是经不惊不怖不畏当知是人甚为希有盖般若最难信解是人闻之不惊怖即是希有是人自不知其因何不怖畏亦不自知有何功德唯佛悉知悉见是人曾供养多佛其心离相故能闻之不惊怖以不惊怖故是人当得菩提此亦如是此意生身亦因修定慧而有此身已入圣位阶级行人虽自不知佛尽知之故喻如不寤人咸悟寐人之语。

　　○二明已破分剂。

　　若动念尽浮想销除(动念是想之始萌浮想是想之终至)于觉明心(即前所见佛心)如去尘垢(想能昏蔽妙明想尽故如去尘垢)一伦生死首尾圆照(由想尽心明故圆照行阴)名想阴尽是人则能超烦恼浊(一明想尽之益一照应前案)。

　　此明想阴已破之相也若动念下发明想尽之相名想阴尽一句结成想尽之名是人下结明想尽之益伦类也谓三界异生虽区分十二而生死大同后云同生基是也是则见行阴即见十二类生生死等同故云一伦生死首尾即始终也谓十二异生各人生死各有终始业流湾还死此生彼首尾不断悉能知见故云圆照此想尽之相动念浮想皆客尘烦恼之状是则根随烦恼虽有粗细不同全一想阴今想阴一尽于觉明心如去尘垢永无混浊之相故超烦恼浊。

　　○三明妄想分剂。

　　观其所由融通妄想以为其本。

　　此明想阴本因也温陵曰想能融变使心随境使境随心如想酢梅能通质碍故曰融通妄想上先明想阴分剂已竟。

　　○二正明想阴现境分十初求巧魔境二求游魔境三求合魔境四求元魔境五求应魔境六求寂魔境七求知魔境八求通魔境九求空魔境十求生魔境。

　　○初求巧魔境。

　　阿难彼善男子(彼指上受尽行人)受阴虚妙(魇咎已歇曰虚去住自由曰妙)不遭邪虑(不生悲喜等妄见)圆定发明(得意生身随往无碍故曰圆定)三摩地中(此四句牒住定中分剂下明此际魔事)心爱圆明锐其精思贪求善巧(此因想阴未破故动此念此三句是起魔之端)尔时天魔候得其便(由一爱念开魔便门)飞精附人口说经法(此四句明魔知行人之便可入不自现身别附一人欲来扰乱)其人不觉是其魔着自言谓得无上𣵀槃(其人即魔附之人魔力摄持不知是魔附无端能说经法故自谓得道)来彼求巧善男子处敷座说法(其魔元为求巧之便附人故来此求巧之处说法)其形斯须或作比丘令彼人见(彼人即求巧行人或傍人亦见)或为帝释或为妇女或比丘尼或𥨊暗室身有光明是人愚迷惑为菩萨(是人即求巧行人)信其教化摇荡其心(摇动也荡散也以善巧摇动定心散失正念)破佛律仪潜行贪欲(此四句是彼惑之害)口中好言灾祥变异或言如来某处出世(是言祥异)或言劫火或说刀兵(是言灾异)恐怖于人令其家资无故耗散(上摇荡其心是害行人此家资耗散是害众人皆被惑之过)此名怪鬼年老成魔恼乱是人(是人指行人)厌足心生去彼人体(彼人指所附之人魔附人来本为恼乱行人既信其教化心遂意足故去彼人体)弟子与师(弟子即行人及归信众人师即所附人)俱䧟王难(华报)汝当先觉不入轮𢌞迷惑不知堕无间狱(果报)。

　　此究竟想阴定中动念求巧所招魔境也阿难下先明起魔便因尔时下正明所起魔事汝当下结示先悟无咎此中贪求善巧者因见圆定往还无碍意欲身能变化语能通达使人归信以行教化故求身语意之方便善巧飞精附人者明魔来之缘魔虽候行人之便行人受阴已尽不能入其心腑故附傍人来作惑乱旧说天魔不自来飞遣魔傥精魅而来故曰飞精附人飞如飞檄飞票之速此说似可观其文义未顺其实是魔飞其精神来附人体如锐其精思飞其精思是也如菩萨加被行人亦曰精心阴速发彼神识邪正虽不同以精神相通一也此飞精指天魔自己说似亦顺又随来哲裁取其人不觉等示魔作之业敷座说法以语善巧惑人其形斯须为比丘等以身善巧惑人口中好言灾祥等以意善巧惑人即心通也此名怪鬼三句结指本魔之名怪鬼本于贪习成魔故亦耗人家资厌足心生四句示魔遗之害末四句结示先悟无咎上二句正示下二句返成决要先悟也先觉者未说法者有毁戒诱淫之事应知决是魔众必不随彼所转若迷而不识随彼所转定当堕落。

　　○二求游魔境。

　　阿难又善男子受阴虚妙不遭邪虑圆定发明三摩地中(此牒住定中分剂下明此际魔事)心爱游荡(始动念)飞其精思贪求经历(终浮想此三句是起魔之因)尔时天魔候得其便飞精附人口说经法(此明魔来之缘)其人不觉是其魔着亦言自得无上𣵀槃(此明魔先惑所附之人)来彼求游善男子处敷座说法(本为此求游之便附人故来此求游之处说法)自形无变(异前善巧)其𦗟法者忽见自身坐宝莲华(此是游历之[且/八])全体化成紫金光聚一众𦗟人各各如是得未曾有(此明正惑行人傍及众人)是人愚迷惑为菩萨(投合游荡之念被其惑)淫逸其心(以淫乱放恣其心)破佛律仪潜行贪欲(此三句是魔坏人本意)口中好言诸佛应世某处某人当是某佛化身来此某人即是某菩萨等来化人间(此以游历之人投惑游历之心)其人见故(其人指行人)心生倾渴(见其自身变成游历之[且/八]又见说佛菩萨游历之实)邪见密兴(因见其异故信其邪)种智销灭(邪见既密正智自坏从其人不觉至此是魔业坏人之心)此名魃鬼年老成魔恼乱是人(此结指本魔之名)厌足心生去彼人体弟子与师俱䧟王难(此明魔遗之害)汝当先觉不入轮𢌞(悟则无咎)迷惑无知堕无间狱(迷则随堕)。

　　此究竟想阴定中动念求游所招魔境也阿难下先明起魔便因尔时下正明所起魔事汝当下结示先觉无咎此中爱游荡求经历者因见得意生身虽往还无碍未及佛菩萨殊胜欲效诸佛菩萨紫金聚身坐宝莲华游十方界故生此念而作此求此正开魔便门令诸听众各坐莲花身皆金色各得游历之[且/八]好言诸佛菩萨化身应世指证游历之实以游历之事投游历之心故易其惑魃鬼本于淫习爱淫人多飘荡故成魔还以游荡投人之好淫逸人心。

　　○三求合魔事。

　　又善男子受阴虚妙不遭邪虑圆定发明三魔地中(牒住定中分剂下明此际魔事)心爱绵㳷(绵密也㳷合也欲密契佛心)澄其精思贪求契合(欲契佛心故澄寂其心此三句是起魔便因)尔时天魔候得其便飞精附人口说经法(此明魔来之缘)其人实不觉知魔着亦言自得无上𣵀槃(此明魔先惑所附之人)来彼求合善男子处敷座说法(此明魔正惑行人是魔本意)其形(指所附人之形)及彼𦗟法之人外无迁变(拣异前二)令其𦗟者未闻法前心自开悟念念移易(因心开悟故念念增益所悟不同)或得𪧐命或有他心或见地狱或知人间好恶诸事或口说偈或自诵经(此七句明上念念移易之事)各各欢娱得未曾有(前二能移易自他之形此魔能移易人心种种解悟故云得未曾有)是人愚迷惑为菩萨(见自心开悟等故彼其惑)绵爱其心(既信为菩萨故绵爱不舍)破佛律仪潜行贪欲(心既绵密无不随从)口中好言佛有大小某佛先佛某佛后佛其中亦有真佛假佛男佛女佛菩萨亦然(此大小先后等皆契合之事)其人见故(其人通指𦗟法之众)洗涤本心(因见心开通慧等事故失其心)易入邪悟(随魔所转)此名魅鬼年老成魔恼乱是人(此结指本魔之名)厌足心生去彼人体弟子与师俱䧟王难(此明魔遗之害)汝当先觉不入轮𢌞迷惑不知堕无间狱。

　　此究竟想阴定中动念求合所招之魔境也又善男子下先明起魔便因尔时下正明所起魔事汝当下结示先悟无咎心爱绵㳷者因见圆定发明欲密契佛心妙合人意同佛所证故生此念求契合也魔因此便故以契合等事来投其心使人心自开悟即上契佛心𪧐命他心等即下合人意皆魔力惑人非真有契合念念移易者即时时所悟不同有时得𪧐命有时知他心等魅鬼本于诳习为鬼能媚人今成魔故能绵爱人心作诸契合等事投好于人犹是诳媚之习也。

　　○四求元魔境。

　　又善男子受阴虚妙不遭邪虑圆定发明三摩地中(牒住定中分剂下明此际魔事)心爱根本(欲穷万物之本)穷览物化性之终始(研究物性始起何处终止何处即知根本)精爽其心贪求辨析(精锐其思爽利其智微细精察物之终始故云辨析)尔时天魔候得其便飞精附人口说经法(此明魔来之缘)其人先不觉知魔着亦言自得无上𣵀槃(此明魔先惑所附之人)来彼求元善男子处敷坐说法(此明魔正惑行人)身有威神摧伏求者(求者即求元行人与座下求法之者)令其座下虽未闻法自然心伏(此三句成上二句)是诸人等(通指魔附之人及座下传法之者)将佛𣵀槃菩提法身即是现前我肉身上(即以肉身为菩提𣵀槃根本)父父子子[這-言+(厂@市)]代相生即是法身常住不绝(即以父子递代相传始终不绝以为法身常住)都指现抂即为佛国无别净居(指依报)及金色相(指正报谬谓佛依正根本都在现前)其人信受(通指行人座下𦗟众)亡失先心(先心即圆定发明之心本欲深求法身根本同佛所证今信受魔言现前肉身即是先心顿忘)身命归依(即心伏)得未曾有(因忘失先心返以为迂为远既信邪说叹以为奇为妙)是等愚迷惑为菩提推究其心(令心推究根本终始都抂肉身)破佛律仪潜行贪欲(此明魔之本事)口中好言眼耳鼻舌皆为净土(指依报根本)男女二根即是菩提𣵀槃真处(此指正报根本)彼无知者信是秽言(结明被惑之甚)此名蛊毒魇胜恶鬼年老成魔恼乱是人(此结指本魔之名)厌足心生去彼人体弟子与师俱䧟王难(此明魔遗之害)汝当先觉不入轮𢌞迷惑不知堕无间狱。

　　此究竟想阴定中动念求元所招魔事也又善男子下先明起魔便因尔时下正明所起魔事汝当下结示先悟无咎心爱根本者欲究万物根蒂生佛本源想同佛所证常住法身故生此念精利智思辨析物性终始以求其元魔伺其便故以根本之事投之盖行人受尽方断见惑想阴未破思惑全在色身欲念近于心习今魔指肉身即菩提𣵀槃根本递代相生即法身常住此顺其爱习又不假别修故行人易信易惑身有威神二句转变自身有威德令其座下心伏三句转变人心归伏即自他俱异寻常又身心互异不同前单自单他单身单心此魔标异不同前三是诸人等下是魔谬析根本之处口中好言下是魔谬说根本之言蛊鬼本于恨习恨能追思人过为鬼亦毒恶利害今成魔故能深思精究亦𪧐习也但所究皆鄙浅秽污之事亦是毒恶不净之习名魇胜恶鬼者此蛊鬼抂幽魇中最胜最恶故。

　　○五求应魔境。

　　又善男子受阴虚妙不遭邪虑圆定发明三摩地中(牒住定中分剂下明此际魔事)心爱悬应(求诸佛远应于己及自爱悬应于人)周流精研贪求𡨋感(精研自心求𡨋感于佛遍观佛心求悬应于己)尔时天魔候得其便飞精附人口说经法(此明魔来之缘)其人元不觉知魔着亦言自得无上𣵀槃(此明魔先惑所附之人)来彼求应善男子处敷座说法(此明魔正惑行人下明所惑之事)能令𦗟众暂见其身如百千岁(变所附人身永岁前变自身威德此变自身长寿)心生爱染不能舍离身为奴仆四事供养不觉疲劳(前以威神摧伏众心此以长寿感服众心)各各令其座下人心知是先师本善知识(先师本善知识即悬应于我)别生法爱粘如胶漆得未曾有(别生法爱即以己心𡨋感于师及善知识或己与师及善知识互为感应)是人愚迷惑为菩萨亲近其心破佛律仪潜行贪欲(亲近是悬应𡨋感密处破戒贪欲是魔本事)口中好言我于前世于某生中先度某人当时是我妻妾兄弟今来相度与汝相随归某世界供养某佛(曾为眷属是诳言𡨋感之因今来相度是诳言悬应之缘)或言别有大光明天一切如来所休居地(诳言诸佛住处诱生求感应之心)彼无知者(彼指行人及𦗟法者)信是虚诳遗失本心(信邪失正)此名疠鬼年老成魔恼乱是人(此结指本魔之名)厌足心生去彼人体弟子与师俱䧟王难(此明魔遗之害)汝当先觉不入轮𢌞迷惑不知堕无间狱。

　　此究竟想阴定中动念求应所招之魔境也又善男子下先明起魔便因尔时下正明所起魔事汝当下结示先悟无咎心爱悬应者因见得意生身往还无碍欲得心念相通精己心𡨋感诸佛悬应求己心悬应众生𡨋感而期应身说法之妙故生此心精求感应天魔便门实由此入能令𦗟众等八句是以身寿相惑各各令其等十二句是令人心悟感应之实相惑口中好言等十七句是以言作感应之证相惑疠鬼本于诈习诈能调诱绵延今成魔亦能以妻妾兄弟诳人绵延相诱。

　　○六求阴魔境。

　　又善男子受阴虚妙不遭邪虑圆定发明三摩地中(牒住定中分剂下明此际魔事)心爱深入(深入是禅定极境求此深定阴隐欲神鬼不测)克己辛勤乐处阴寂(即乐住隐身三昧)贪求静谧(即幽隐处此四句是起魔便因)尔时天魔候得其便飞精附人口说经法(此明魔来之缘)其人本不觉知魔着亦言自得无上𣵀槃(此魔先惑附人)来彼求阴善男子处敷座说法(此魔正惑行人)令其𦗟人各知本业(即知𪧐业)语一人言汝今未死已作畜生敕使一人于后蹋尾顿令其人起不能得(此七句验上句知本业之实)于是一众倾心钦服(服其所知不爽)有人起心已知其肇(即知他心)佛律仪外重加精苦诽谤比丘骂詈徒众(此四句𩔰异惑众)讦露人事不避讥嫌(此二句即能见人𥝠行能知人𥝠语即眼耳二通)口中好言未然祸福及至其时毫发无失(此明魔唯以𪧐命等通为言说未然祸福是𪧐命通其实五通皆言文略)此大力鬼年老成魔恼乱是人(此结指本魔之名)厌足心生去彼人体弟子与师俱䧟王难(此明魔遗之害)汝当先觉不入轮𢌞迷不知堕无间狱。

　　此究竟想阴定中动念求阴所招魔境也又善男子下先明起魔便因尔时下正明所起魔事汝当下结示先悟无咎心爱深入者因圆定发明欲深入定之极处破想阴隐微深密自处故生此念求阴寂也由此一念而阴寂魔乘便而入能令𦗟人等正明魔所作业各知本业能知过去知人已作畜生能知未来此二是𪧐命通知人心起之肇是他心通讦露人事即天眼天耳二通此以过未为二即[且/八]五通若以过未为一𪧐命唯有四通此因行人心爱知见贪求𪧐命故魔假𪧐命以惑之大力鬼即修禅定有大通力者或未断杀故落鬼道因𪧐有通力故能以通投惑行人又大力鬼本于慢习慢者必恃己有力方高举慢人故为鬼亦以大力名之此通魔并所现通事一节文应抂后章应求𪧐命者义方顺拟笔授错置于此。

　　○七求知魔境。

　　又善男子受阴虚妙不遭邪虑圆定发明三摩地中(牒住定中分剂下明此际魔事)心爱知见(欲知三世之事欲见未见之境)勤苦研寻贪求𪧐命(言𪧐命即兼诸通此三句是起魔便因)尔时天魔候得其便飞精附人口说经法(此明魔来之缘)其人殊不觉知魔着亦言自得无上𣵀槃(此魔先惑附人)来彼求知善男子处敷座说法(此魔正惑行人下明所惑诸事)是人(此指行人)无端于说法处得大宝珠(宝珠乃阴寂处所藏之物)其魔或时化为畜生口衘其珠及杂珍宝简册符牍诸奇异物(此皆未见未闻未知奇异隐匿之物)先授彼人(即所附人)后着其体(着即附其体)或诱𦗟人藏于地下有明月珠照曜其处(但藏地下虽是阴寂之处不足为异因有明珠照曜方见异耳所以诱众)是诸𦗟者得未曾有(结上诸事皆希有之事)多食草木不餐嘉馔(即佛律仪外重加精苦)或时日餐一麻一麦其形肥𠑽魔力持故(不知肥充之缘亦阴隐难知事魔力一句明之)诽谤比丘骂詈徒众不避讥嫌(此三句亦是佛律之外𩔰异之事)口中好言他方宝藏十方圣贤潜匿之处随其后者往往见有奇异之人(验上所言不虚)此名山林土地城隍川岳鬼神年老成魔(此结指本魔之名)或有宣淫破佛戒律与承事者潜行五欲(此[且/八]染行)或有精进纯食草木无定行事(此七句明魔有染净二行)恼乱是人(此句结上所示所言本意为恼乱行人)厌足心生去彼人体弟子与师俱䧟王难(此明魔遗之害)汝当先觉不入轮𢌞迷惑不知堕无间狱。

　　此究竟想阴定中动念求知所招魔境也又善男子下先明起魔便因尔时下正明所起魔事汝当下结示先悟无咎心爱知见者因圆定发明欲同佛知见欲知所未知之事欲见所未见之境故求𪧐命等通以期尽知尽见由此一念而知见魔即乘间得入矣得大宝珠等皆魔献以阴寂之物惑人其宝奇物皆未见未闻隐匿之物地下即阴寂之处因行人有乐处阴寂之心故魔以深藏阴寂之事投之因投所爱故被其惑皆叹服希有口中好言等皆魔所言阴寂之处惑人藏是宝物阴藏之处十方下是圣贤之人阴藏之处山林土地等鬼神多处幽𡨋之中故以阴寂之境惑人又处幽之鬼本于诳习诳乃欺罔瞒人故自招幽暗之报因知幽寂之事从是人无端得大宝珠至此一节文应抂前章求静谧之下义乃相合。

　　○八求通魔境。

　　又善男子受阴虚妙不遭邪虑圆定发明三摩地中(牒住定中分剂下明此际魔事)心爱神通(即求六通中神境通)种种变化(即神境通)研究化元贪取神力(因求神通变化故究变化之根元贪取神变此三句是起魔便因)尔时天魔候得其便飞精附人口说经法(此明魔来之缘)其人诚不觉知魔着亦言自得无上𣵀槃(此魔先惑附人)来彼求通善男子处敷座说法(此魔正惑行人)是人(指所附人)或复手执火光手撮其光分于所𦗟四众头上是诸𦗟人(指行人及𦗟法众人)顶上火光皆长数尺亦无𤍠性曾不焚烧(此似身上出火等通)或水上行如履平地(此似履水如地入地如水等)或于空中安坐不动或入瓶内或处囊中越牖透垣曾无障碍(此于十八神变中略似一二此魔力仿佛之通非真圣人之通)惟于刀兵不得自抂(此二句验知非真神变)自言是佛身着白衣受比丘礼诽谤禅律骂詈徒众讦露人事不避讥嫌(从是人或复至此是诈现神通之事惑人)口中常说神通自抂或复令人旁见佛土鬼力惑人非有真实(妄说神通之言惑众)赞叹行淫不毁粗行将诸猥𤟬以为传法(此出魔本事)此名天地大力山精海精风精河精土精一切草木积劫精魅或复龙魅或寿终仙再活为魅或仙期终计年应死其形不化他怪所附年老成魔恼乱是人(此结指本魔之名)厌足心生去彼人体弟子与师俱䧟王难(此明魔遗之害)汝当先觉不入轮𢌞迷惑不知堕无间狱。

　　此究竟想阴定中动念求通所招之魔境也又善男子下先明起魔便因尔时下正明所起魔事汝当下结示先悟无咎心爱神通者因见意生身往还无碍未能[且/八]足神通变化因求神变[備-用+冉]于已身同佛变现故生此念盖神通抂小乘是修得抂大乘从真如体上发起真如妙用不假修得今想阴未破一念妄求故落魔圈缋天地大力山精等皆此类魔之名精从所依有情无情之物得名魅从能惑媚于人得名又精灵之鬼本于见习见能明达变通故成魔犹能现似通等事。

　　○九求空魔境。

　　又善男子受阴虚妙不遭却虑圆定发明三摩地中(牒住定中分剂下明此际魔事)心爱入灭(即欲灭想阴求身心俱空)研究化性贪求深空(万化本空故研化本期入深空)尔时天魔候得其便飞精附人口说经法(此明魔来之缘)其人终不觉知魔着亦言自得无上𣵀槃(此明魔先惑附人)来彼求空善男子处敷座说法(此明魔正惑行人)于大众内其形忽空众无所见还从虚空突然而出存没自抂(末句结上二义有而忽空是没自抂空而忽有是存自抂)或现其身洞如琉璃或垂手足作栴檀气或大小便如厚石蜜诽谤戒律轻贱出家(此五事皆是空义)口中常说无因无果(此明善恶因果俱空)一死永灭无复后身及诸凡圣(此明生死往来皆空)虽得空寂潜行贪欲其受欲者亦得空心拨无因果(此五句是魔本事)此名日月薄蚀精气金玉芝草(此无情之物有光彩者)麟凤龟鹤(此有情之物有祥瑞者)经千万年不死为灵(即精灵)出生国土年老成魔恼乱是人(此九句是结指本魔之名)厌足心生去彼人体弟子与师俱䧟玉难(此明魔遗之害)汝当先觉不入轮𢌞迷惑不知堕无间狱。

　　此究竟想阴定中动念求空所招魔境也又善男子下先明起魔便因尔时下正明所起魔事汝当下结示先悟无咎心爱入灭者因圆定发明欲灭想阴顿尽身心同佛所证深空故生此念盖佛所证真空是即有即空非灭有归无为空今未明本空欲入灭趋空故堕妄想于大众内等是明魔所作惑人之业其形忽空等是空行身本质碍而洞彻手足便利本腥臭而香甜皆空行之相谤律即空法轻出家即空僧下言无凡圣即含空佛口中常说等是空言因行人求空故魔以空行空言投之又行人本意求真空魔以邪空惑之故拨无因果圣凡若行人先[且/八]正眼决不被所惑恐慧性不足则为魔所摄受日月金玉麟凤龟鹤之精灵即明灵之鬼此等千万年不死故不明生死往来因果等事故入断灭解堕豁达空也。

　　○十求生魔境。

　　又善男子受阴虚妙不遭邪虑圆定发明三摩地中(牒住定中分剂下明此际魔事)心爱长寿辛勤研几贪求永岁(几微也即心色之本研究此本欲得不死之机)弃分假生(此分假生死因见思有今想阴将破思惑殆尽故欲顿弃粗质求细相常住)顿希变易细相常住(此六句是起魔之因)尔时天魔候得其便飞精附人口说经法(此明魔来之缘)其人竟不觉知魔着亦言自得无上𣵀槃(此明魔先惑附人)来彼求生善男子处敷座说法(此明魔正惑行人)好言他方往还无滞或经万里瞬息再来皆于彼方取得其物(以取得物证至彼方之实以瞬息再来证上往还无滞之言不妄)或于一处抂一宅中数步之间令其从东诣至西壁是人急行累年不到(上远方速至是易长为短此近处难到是易短为长即延促自抂乃变易之事)因此心信疑佛现前(投己所好故信为佛)口中常说十方众生皆是吾子我生诸佛我出世界我是元佛出世自然不因修得(此言众生诸佛皆自己生出即是法性身佛不藉修证乃无始无终之寿即细相变易又岂能及哉因行人求生故以此永寿投之)此名住世自抂天魔(此魔抂欲界顶居别有住处亦大自抂天摄)使其眷属如遮文茶(此云嫉妒女亦云奴神)及四天王毗舍童子(此云啖精气鬼)未发心者利其虚明(贪利行人禅定虚明)食彼精气或不因师(即不附他人之身)其修行人亲自观见(亲见魔之自身)称执金刚与汝长命(此二句是魔教行人之言称金刚得长寿易信)现美女身胜行贪欲未逾年岁肝脑枯竭口兼独言(此指行人受魔气常自独言)𦗟若妖魅(此指旁人𦗟行人独言不正如妖如魅从此名住世至此是结指本魔之名)前人未详(前人指行人及𦗟法之众)多䧟王难未及遇刑先已干死(因欲损精气肝脑枯竭之过)恼乱彼人(彼人指行人)以至殂殒(此六句明魔遗之害)汝当先觉不入轮𢌞迷惑不知堕无间狱。

　　此究竟想阴定中动念求生所招魔境也又善男子下先明起魔便因尔时下正明所起魔事汝当下结示先悟无咎心爱长寿者因见意生身往来无碍拟同无学应真登地菩萨变易细相常住故生此念变易者见思已尽圣人变粗身为细质易短寿作常年不假分假受生自能变现自抂他方往还无滞等皆变易细相自抂之事十方众生皆是吾子等乃自性法身不属修证边事此二皆常住义以投行人长寿之求此是魔力妄作妄言非有实证于此若果实证于此即圣人能饶益行人岂有损恼者哉今以损恼行人至于殂殒是魔非佛易识也使其眷属等是天魔不自来使眷属来有以此证前言飞精附人皆飞使精灵来附人体此说亦不大违理但㨿经义似魔多自来或使眷属来魔与眷属都说得飞精附人因或自来或使至不定故于此出之以见互有也又纵天魔不自来飞精之精即魔眷飞精神而来似不是言飞精使来附人未发心者谓遮文茶及毗舍童子皆四天王所属已发心护法者能卫护禅定未发心者返利禅定虚明而害之行人而能先觉是魔不随彼转彼亦不奈其何如被其惑不唯破坏禅定䘮失身命即永断佛种宛转流落无可哀救上详示微细魔事已竟。

　　○二结示妨护真修分二初结示魔事利害深劝护持二结示魔事分剂深劝护持。

　　○初结示魔事利害深劝护持分二初示诸魔深害二劝当机悲救。

　　○初示诸魔深害。

　　阿难当知是十种魔于末世时抂我法中出家修道或附人体或自现形皆言已成正遍知觉(此示魔或自身或附人皆妄称已成极果)赞叹淫欲破佛律仪(此示魔之本事)先恶魔师(即魔自身或附他身)与魔弟子(此指行人及受法之众)淫淫相传(师以淫行染弟子弟子以淫事奉魔师展转不绝故云淫淫相传)如是邪精(指上魔师魔子)魅其心腑近则九生多逾百世(此是魔坏佛法年数不远变佛子皆魔子)令其修行总为魔眷(即道眼不明欲心未尽皆执己行为真修实证者皆不知真魔眷自误)命终之后必为魔民(因贪淫先堕魔类)失正遍知堕无间狱(因大妄语坏正法必堕大无间狱)。

　　此结示想阴定中十种魔事为害之状以警行人也阿难下示魔种类虽不同皆妄称极果此魔之假事惑人赞叹淫欲下示魔虽种类不同皆贪行淫欲此魔之本事迷人此十种魔前九惟言附人体第十复言自现身是知前九亦有自现身时第十亦有附人体者前后互出故云此十种魔或附或自正脉曰出家修道者或附比丘身或自现比丘等通议曰昔佛住世诸魔坏法佛神力故皆不能坏魔作誓言我于如来灭后依教出家破坏佛法佛即堕泪曰无奈汝何譬如狮子身中虫自食狮子身中肉是知末世坏法比丘皆魔眷也九生九百年正法一千年此将尽时也一世三十年百世三千年是末法之初正魔强法弱之时。

　　○二劝当机悲救。

　　汝今未须先取寂灭(此劝当机虽漏尽莫先入𣵀槃)纵得无学留愿入彼末法之中(此劝当机纵漏尽无住世因当留愿力入于生死)起大慈悲救度正心(即正知见)深信众生令不着魔得正知见(即佛知见)我今度汝已出生死汝遵佛语名报佛恩。

　　此因上示魔害之甚末法修行鲜有不堕魔数者故兴此深劝也汝今下劝留大愿住世起大慈悲下劝起大悲度生我今下劝遵佛语即报佛恩又一为众生可愍当留愿住世一为佛恩当报当留愿住世如来如是再三叮嘱以度生名报佛恩益见如来一体之慈愍念若此正脉曰钦闻斯嘱而不痛心泪下者木石人也上结示魔事利害深劝护持已竟。

　　○二结示魔事分剂深劝护持分三初结示魔事分剂二结示被迷成害三结劝晓悟护持。

　　○初结示魔事分剂。

　　阿难如是十种禅那现境皆是想阴用心交互故现斯事。

　　此中皆是想阴一句正示此十种魔分剂不属前后四阴也。

　　○二结示被迷成害。

　　众生顽迷不自忖量逢此因缘迷不自识谓言登圣大妄语成堕无间狱。

　　此结示被迷为害之深也不惟破坏正定抑堕无间大狱是害之极矣因即最初动念缘即魔来现境如先觉知则不至害正脉曰言登圣者不惟惑魔为圣兼亦自任圣流。

　　○三结劝晓悟护持。

　　汝等必须将如来语(即上诸魔为害之语)于我灭后传示末法遍令众生开悟斯义(识得不成害)无令天魔得其方便保持覆护成无上道。

　　此结劝阿难会众护法护众生之切语也方便即因缘若不识心境因缘即魔得方便若识心境因缘不着即魔不得方便上示想阴魔事已竟。

　　大佛顶如来密因修证了义诸菩萨万行首楞严经四依解卷第九(终)
国家图书馆善本佛典第 17 册 No. 8862 楞严经四依解


　　大佛顶如来密因修证了义诸菩萨万行首楞严经四依解卷第十

　　明湖南邵陵五台庵沙门观𢖍述

　　○四示行阴魔相分二初详示微细魔事二结示防护真修。

　　○初详示微细魔事分二初先明行阴分剂二正明行阴心魔。

　　○初先明行阴分剂分三初明未破分剂二明已破分剂三明妄想分剂。

　　○初明未破分剂。

　　阿难彼善男子修三摩地想阴尽者(牒定想阴尽行人)是人平常梦想消灭(梦消无寐时浮想想灭无寤时浮想)寤寐恒一(寤无想寐无梦故恒一)觉明虚静(上三句明妄想如尘已消此一句明佛心如空自静)犹如晴空(喻上觉明虚静)无复粗重前尘影事(喻上梦想消灭此七句是明内心不起)观诸世间大地山河(法)如镜鉴明来无所粘过无踪迹虚受照应(喻此六句是明外境不入)了罔陈习(了绝也罔无也绝无陈旧习气种子)唯一精真(此二句是结成)生灭根元从此披露(此二句标行阴已现)见诸十方十二众生毕殚其类(此三句明见行阴分剂)虽未通其各命由绪见同生基犹如野马熠熠清扰(此五句明见行阴之相)为浮根尘究竟枢穴(此二句结成行阴为生灭根元一句之义)此则名为行阴区宇(此二句结成阴义)。

　　此明行阴未破分剂之相也阿难下牒明想阴已尽之相生灭下正明行阴未破之相盖人平常寐为梦寤为想正是想阴区宇覆蔽妙明故想阴一尽梦想都无梦想既无则寤寐惟一觉明虚静而已梦想障蔽觉明如尘之碍扰乱觉明如尘之摇故梦想消灭即虚而不碍静而不句是法谓想尽虽未见八识行相何如已见七识为十二类生生灭根本故云见同生基犹如野马此二句喻行阴之相野马是阳𦦨异称熠熠闪烁貌以阳𦦨流动名扰而无质碍故名清扰正状行阴流注生灭为浮根尘二句是结明生灭根元一句浮根尘有二说一单指内根即浮根四尘此即肉身分假生死二𠔥根尘说根是内根尘是外境根境俱属分假可对可见故云浮根尘二义俱顺总是结明上生灭二字枢是门转轴穴门臼也门依枢穴而能开闭喻十二类生依行阴而能出生入死此句结明上根元二字是此二句总结行阴为十二类生生灭最后根元过此即无分假生死故云究竟枢穴正脉曰寐中有梦寤中有想然梦乃寐中之想想乃寤中之梦皆独头意识所为想阴为体故想阴尽梦想皆灭此是独影先无也观诸世间下是性境亦虚也。

　　○二明已破分剂。

　　若此清扰熠熠元性(元是根元性是体性谓行阴为生灭根元之体)性(即上元性属行阴)入元澄(此元澄属八识)一澄元习(即行阴元习一澄不动故)如波澜灭化为澄水(上句喻行阴尽即七识浪灭下句喻归识阴即八识体现)名行阴尽是人则能超众生浊(此明行尽之益)。

　　此明行阴已破之相也若此清扰三句是法一澄元习一句是合辞牒上性入元澄之法合下波水之喻谓行阴生灭元性既入识阴澄湛之体一清生灭之习如波澜化为澄水则不见生灭之相此虽云澄水乃对波言澄但无粗相生灭细相生灭犹抂后云流急不见非是无流是也此法喻正合显行尽之相前云知见每欲留于世间业运每常迁于国土名众生浊今行阴一尽同分生基倏然隳裂酬业深脉感应悬绝永不随业力流转故超众生浊即超分假生死也。

　　○三明妄想分剂。

　　观其所由幽隐妄想以为其本。

　　此明行阴妄想分剂也行阴以生灭为性生灭密移曾无觉悟抂前境不见其生灭而自小密移成大或自成暗迁至坏抂内身不觉其生灭而自少密移成老又自老暗迁至殒此由一念妄动而起又难觉悟故名幽隐妄想上先明行阴分剂已竟。

　　○二正明行阴心魔分十初二无因论二四遍常论三四分常论四四有边论五四矫乱论六十六有论七八无相论八八俱非论九七断灭论十五𣵀槃论。

　　○初二无因论分三初总标二分释三结成。

　　○初总标。

　　阿难当知是得正知奢摩他中诸善男子(依所修法标能修人)凝明正心十类天魔不得其便方得精研穷生类本(此二句承上想尽方得进破行阴)于本类中生元露者(此二句正标行现)观彼幽清圆扰动元(此二句先心后境即以智精研所露生元故)于圆元中起计度者(此二句先境后心即依所观生元起谬解故)是人坠入二无因论(此二句结谬解之过)。

　　此总标依行阴所起谬解坠入二无因论也阿难下叙前想阴尽之益方得下正明行阴中谬计正知二字有二解一即前不遭邪虑得正知正见是受阴尽相凝明正心是想阴尽益是因破受想二阴方得精研行阴之次二此正知与正心通是想尽但上下变文耳凝即坚凝不起妄求明即明悟魔来先觉又凝即定明即慧定慧均等故曰正心方得下正明行阴中所起谬计乃自心魔作孽生类即十二类生本即行阴为十二类生之根本本类中即本十二类中生元亦行阴幽清圆扰动元皆行阴之相幽即幽隐清即清细遍十二类生故云圆扰为生灭根本故云动元圆元亦行阴即上圆扰动元但抽去扰动二字计度即背理邪解违正知见是人指起计度行人无因论者西域有外道立无因论一见本无因一见末无因故云二无因论今行人未见各命由绪于行阴中生此狂解即流入无因之论堕于外道故云坠入。

　　○二分释分二初释本无因二释末无因。

　　○初释本无因。

　　一者是人(指外道)见本无因(此二句是标)何以故是人既得生机全破(破即披露义)乘于眼根八百功德(此二句是能见量)见八万劫所有众生业流湾还死此生彼秪见众生轮𢌞其处(秪见八万劫内)八万劫外𡨋无所观(此八句是所见境量)便作是解(此句总明承上所见境而起分别解)此等世间十方众生八万劫来(本)无因自有(此四句明上是解所以)由此计度(此句牒上是解下出其过)亡正遍知(只见八万劫内失遍知谬计无因失正知)堕落外道(外正知外遍知自立邪论故名外道)惑菩提性(既外游邪径故迷正觉此四句结明无因之失)。

　　此于二无因论中先释本无因也一者下标所见量便作下明所起解由此下结明外道此释中是人指外道说后总结明白是则名为第一外道立无因论是也后皆仿此问是人若指外道何能[且/八]眼根八百功德答外道亦从修行中来岂不[且/八]六根功德但所见未圆故偏入外道其实六根功德抂佛菩萨小乘亦自有优劣外道更次之故所见不遍圆业流湾还死此生彼者即行阴之相属分假生死即众生浊又即一伦生死首尾圆照便作是解者以所见不遍八万劫前故不知八万劫前所有因缘以不知其因谬计无因非佛法无生之无因又此外道止见同生基未见各命由绪虽见八万劫内亦只见死此生彼之相而未能见所以死此生彼之元由即未见异熟识中各类种子故妄谓无因正脉谓此但见众生总相亦是此义谓多总见生死之相未别详其因是以同生基各命元由为总别非以类生多少总别故正观曰生基者行为发动生生不息之机也。

　　○二释末无因。

　　二者是人见末无因(标)何以故是人于生(生即十二类生)既见其根(根即行阴为十二类生根本)知人生人悟鸟生鸟乌从来黑鹄从来白人天本𥪡畜生本横白非洗成黑非染造(此八句依上所见生根生此谬解)从八万劫无复改移(止见八万劫内人乌黑白横𥪡无移岂知八万劫前经过多少改移)今尽此形亦复如是(因执本来无改故执后去亦无改)而我本来不见菩提(推本无因)云何更有成菩提事(类末无因)当知今日一切物象皆本无因(此三句结明末无因)。

　　此释二论中末无因也二者下标所见量即㨿本无因今尽下明所起解即推末亦无因由此下结成外道知人生人等者因见类生之根而能圆照生死迁流之处见有人死还生为人鸟死还生为鸟乌死还生黑乌鹄死还生白鹄因见多劫不改其类故谬解多是无因自有此亦只见生死往还之相未见生死往还之因亦由不能遍见八万劫前故不知其因今尽此形二句是以末类本亦同无因故云亦复如是即末后形尽亦无因而改其类而我下是正明修证无因即本来不见菩提因云何后来得成菩提果即拨无因果之见当知下结云皆本无因有谓本字合作末字亦通吴兴谓无复改移者此见一分人畜之类有经长时业果未转故起斯计如智论明舍利弗观鵅子身前后皆八万劫不改其类今行阴中既见其相乃谓一切皆自然而然此中人生人鸟生鸟是依前世后世言非指现前父子相生为人生人鸟生鸟请观今尽此形亦复如是可知上分释已竟。

　　○三结明。

　　由此计度亡正遍知堕落外道惑菩提性(结倒见入外道见)是则名为第一外道立无因论(结倒论名外道论后仿此)。

　　此总结上二种无因是第一外道之论也西域外道多种立论不一总不出断常二见此无因即断见外道有谓无因非断见谓是自然而自然又岂非断见耶因缘是常见自然是断见是从来定论既知无因是自然而又非断见何也如四生中自他共生是常见无因生是断见若无因非断此中云何分断常耶又引瑜伽论中十一无因见十二断见为证不知瑜伽中是曲分断见中分类差别之相非以无因为别见又如因缘和合虽稍不同皆常见摄又如西域外道有谓如𣗥刺针无人作孔雀等色无人作自然而有不从因生有谓如山上辊线毬至地自然而止谓众生八万劫满自然成道此等拨无因缘皆断见摄非独以灭尽为断见也上明二无因论已竟。

　　○二四遍常论分三初总标二分释三结明。

　　○初总标。

　　阿难是三摩中诸善男子凝明正心魔不得便(牒前想尽)穷生类本(此句标入行阴定中)观彼幽清常扰动元(此二句释上一句观字即上穷字余七字即上本字)于圆常中起计度者(此二句正明于生元境中所起谬解)是人(指行人)坠入四遍常论(结明流入外计后仿此)。

　　此总标究竟行阴定中所起四遍常论也阿难下牒前想尽之益穷生下明行阴中所起之解是人下结明妄计之失遍即圆也后结云圆常是也四遍常者计行阴中未遍计遍未常计常见行阴遍十二类生若心若境四大八识皆依行阴生灭故计为遍圆又见行阴使十二类生生死相续不断若心若境四大八识皆依行阴相续故计为恒常所计有四处一心境二四大三八识四行阴于此四处通计遍常故云四遍常论其实行阴秪遍有为不遍无为性属生灭非是真常而倒计遍常外于妙性圆常故堕外道问心境等依行阴起灭可说第八识为行阴之体岂可返依行阴相续耶曰行阴即七识缘八识为自内我若无七识则八识相分亦无是八识亦依七识生灭而有起信论云生灭与不生灭和合而为阿赖耶识是八识依生灭和合而有明矣。

　　○二分释分四初心境遍常二四大遍常三八识遍常四生理遍常。

　　○初心境遍常。

　　一者是人穷心境性(心境乃行阴所起生灭之法故行阴为心境之本性)二处无因(心处生灭不得其元因境处生灭不得其元因此二句即穷生类本)修习能知二万劫中十方众生所有生灭咸皆循环不曾散失(此正明圆照二万劫中生死首尾)计以为常(此句正明倒解)。

　　此四遍常中心境遍常论也此讨但依心境二处穷生灭之本止见二万劫内二万劫外竟不知心境二处自何而生自何而灭故云二处无因是二万劫前后𡨋无所见非正计但借以形二万劫内之生灭是所计修习下正明是人倒解之失止知二万劫中生灭非遍知计以为常非正知正脉曰能知下盖言二万劫外因𡨋无知见而二万劫内亲见众生生灭不断故不计劫外断灭惟计劫内相续为遍常是以异前后三仿此。

　　○二四大遍常。

　　二者是人穷四大元(四大乃行阴所起生灭之法故行阴为四大之根本)四性常住(四性即四大本元即行阴)修习能知四万劫中十方众生所有生灭(此四句明圆照四万劫中生死首尾)咸皆体恒不曾散失计以为常(此三句正明倒解)。

　　此遍常中第二四大遍常论也二者下明穷生类本修习下明观四大元所起谬解四性常住者观四大本元圆扰动性相续不断故云常住此亦止见四万劫内相续之相故下云修习能知四万劫中所有生灭体恒即常住乃恒恒心相续常非真常故此因四大之性是常计四大生灭之相亦常。

　　○三八识遍常。

　　三者是人穷尽六根(前六识)末那(七识)执受(八识)心意识中本元由处(本元由处即指行阴)性常恒故(即恒恒心)修习能知八万劫中一切众生循环不失本来常住(此五句明圆照八万劫中生死首尾)穷不失性(止穷八万劫内相续不断故云不失性)计以为常(此二句正明倒解)。

　　此释遍常中第三八识遍常论也三者下标穷生类本修习下明依八识生灭之元所起谬解此依八识中穷生灭性未见不生灭性于生灭相续不断处便计为常是以无常为常故成倒见前第一计依心境中穷生灭性以所观境唯心境二处故能观智尚粗故唯知二万劫中生灭次遍四大中穷生灭性所以观境有四处故能观智随境分渐细故所知倍前能知四万劫中生灭此中遍八识中精研故智更细于前即能知八万劫中生灭是则依所观境之广狭[車*丸]生能观智有深浅而所知有远近正观曰六根是举所依根显能依识即前六识末那此云意即七识执受即八识心意识中者总牒八识集起名心即第八相应名意即第七了别名识即前六本元由处即总指八识无始相续之元由盖八识皆是有为生灭皆依行阴迁流是行阴即八识元由也。

　　○四生理遍常。

　　四者是人既尽想元生理更无流止运转(此四句标定所计)生灭想心今已永灭(此二句释上既尽想元)理中自然成不生灭(此二句释上生理更无流止)因心所度(按上以浮想有间为生灭以行阴相续为不生灭)计以为常。

　　此释遍常中第四生理遍常论也四者下标定谬计生灭下释明其义因心下结明倒见既尽想元者谓想阴种现俱尽生理更无流止运转者谓行阴一类相续不绝无有浮动差别起灭之相是以浮想粗重流止为生灭以行阴相续认为真常不知行阴正是生灭根本于生灭计不生灭故成倒见前三种于行阴所生心境等法计以为常是因流注生灭常计相生灭亦常此第四不观行阴所生心境等法但观行阴细相流注计以为常是不观相生灭但观流注生灭谬认真常是则前三是原本类末计常此是外末唯本计常上分释已竟。

　　○三结明。

　　由此计常亡正遍知堕落外道惑菩提性是则名为第二外道立圆常论。

　　此总结上四计不顺正觉外正遍知故堕外道也非圆计圆非常计常自立圆常论是为常见外道皆观行阴未破妄认为不生灭性故起种种邪解上明四圆常论已竟。

　　○三四分常论分三初总标二分释三结明。

　　○初总标。

　　又三摩中诸善男子坚凝正心魔不得便穷生类本观彼幽清常扰动元于自他中起计度者是人坠入四颠倒见一分无常一分常论。

　　此总标究竟行阴定中谬起计度流入四分常论也又三摩下牒想尽之益穷生类下正明精研行阴之相于自他中二句正明依行阴相中所[起-土+大]谬解是人下结明谬解之过过同外道于自他中者即观行阴不破妄分自他盖妙性中本无自他是颠倒谬计故名颠倒见分为四种皆名一分常论一自他双计二单计他三四单计自又总是以有生灭为他以不生灭为自是计自性常他无常即观国土亦以不坏处为自归宁地常见外道有二种一计一切常一计一分常此即一分常见。

　　○二分释分四初自他分常二他土分常三自心分常四自阴分常。

　　○初自他分常。

　　一者是人观妙明心遍十方界湛然以为究竟神我(此五句标所观法)从是则计我遍十方凝明不动(计自常)一切众生于我心中自生自死(计他无常此六句明所起计)则我心性名之为常彼生灭者真无常性(此四句结明自他分常)。

　　此释分常中第一自他常无常见也观妙明心二句标所观识性此即识精元明此处大小乘外道共见但佛菩萨观破直入性海小乘外道迷之以为妙性此观未分邪正故曰观妙明心小乘认为𣵀槃属遍空外道执为神我故堕邪见次二句云湛然以为究竟神我此是外道别见是彼所宗之法从是下明依自宗之法复起自他之见执精明为我是一迷复于我分自他又增一迷则我下结明所计自他以分常无常见正观曰妙明心即黎即识体于此不了计为神我不知所观妙明正是无明窟穴耳况且黎耶无我妄执为我岂非甚迷甚倒哉正脉曰神我者外道名主谛即二十五谛中末后谛也。

　　○二他土分常。

　　二者是人不观其心(此句别前)遍观十方恒沙国土(此二句正别观处)见劫坏处(所观境)名为究竟无常种性(所起计)劫不坏处(所观境)名究竟常(所起计)。

　　此释分常中第二唯约他法起常无常见也外道如是观者必以劫不坏处为自归宁处或计为𣵀槃不然观之何益正脉曰不观其心显是单观他法即唯观国土也吴兴曰三禅以下终为三灾所坏名无常种性四禅以上灾不能坏名究竟常。

　　○三自心分常。

　　三者是人别观我心(此句别前别观别初我心别二)精细微密犹如微尘流转十方性无移改(此观自心)能令此身即生即灭(此观自身此六句明上别观之处)其不坏性名我性常一切死生从我流出名无常性(此五句正明所起倒见)。

　　此释分常中第三唯约自心起常无常见也精细微密四字是所观心相因微密不可见故喻如微尘以眼根之上不𢃄极微之相流转十方能遍性无改移能常此计不取遍唯取其常能令此身二句是以身之无常显心之常其不坏下结明正观曰精细微密乃刹那刹那微细生灭心恒相续计以为常身有改变计为无常正脉曰外道所计我相有三一微细我二广大我三大小我此计微细我也。

　　○四自阴分常。

　　四者是人知想阴尽见行阴流行阴常流计为常性(以流注生灭为常)色受想等今已灭尽名为无常(以相生灭为无常)。

　　此释分常中第四约自阴起常无常见也四者下标所观阴相行阴下明所起计此中行阴常流计为常性色等灭尽名为无常与前遍常第四所见是同但所计别耳彼云生灭想心今已灭尽理中自然成不生灭如冰消纯水了无彼此之迹故计圆常此见想尽行流如矿净金纯而有彼此之相故计分常是其别也上分释已竟。

　　○三结明。

　　由此计度一分无常一分常故堕落外道惑菩提性是则名为第三外道一分常论。

　　此总结四种分常之论也此四论初标云于自他中者是所计不离自他耳初似因性相分自他以神我即性一切生死即相是计性常二似依成坏分自他以坏处为他不坏处为自𣵀槃是计不坏处为常三似依身心分自他计云则我心性名之为常是执心为自身为他是计心常四似依行想等分自他是计行阴为自为常此说未敢为准但似之上明四分常论已竟。

　　○四四有边论分三初总标二分释三结明。

　　○初总标。

　　又三摩中诸善男子坚疑正心魔不得便穷生类本观彼幽清常扰动元于分位中起计度者是人坠入四有边论。

　　此总标究竟行阴定中所起有边四论也分位者即分剂义即边际义于行阴流注中妄分边际不可失次故名分位有四分位谓三际分位见闻分位彼我分位生灭分位有边者乃有有边有无边有无分剂不可错乱。

　　○二分释分四初三际边见二闻见边见三彼我边见四生灭边见。

　　○初三际边见。

　　一者是人心计生元(生元即行阴)流用不息(流用即有过未现在此二句标所观法)计过未者名为有边计相续心名为无边(此四句明所起计)。

　　此释有边中第一三际分位也生元指行阴之体流用即行阴之相过去已灭即有限量未来未生亦有限量故计为有边为有分剂现抂相续心念念不尽不知其底止又且念念遍圆无有涯际计为无边为无限量正观曰现抂一念生灭相续生属未来灭属过去除生与灭即无现抂故计过未为有现抂为无也。

　　○二闻见边见。

　　二者是人观八万劫则见众生八万劫前寂无闻见(此所观境)无闻见处名为无边有众生处名为有边(此所起计)。

　　此释有边中第二闻见分位也此中所见与前无因论相同但所计相异前云八万劫外𡨋无所观无所观即无闻见以无闻见则不知众生因自何来故计无因今亦八万劫外𡨋无所观以无所观则不知其涯量故计无边是则可见处则可指画故名有边无见处则无可指𦘕故名无边㨿此以无闻见处为无边则前计相续为无边正观为是。

　　○三彼我边见。

　　三者是人计我遍知得无边性彼一切人现我知中我曾不知彼之知性(非遍知)名彼不得无边之心但有边性(非正知)。

　　此释有边中第三彼我分位也三者下是人自任得无边性谓自己觉心能圆照十方三世无所不见无所不知因遍知之法无边畔可得故知能知心量实无边际可指故计我得无边性彼一切下计彼众生不得无边之心谓我心既遍矣彼众生身心都抂我心之中即应知彼之心今既不知则知彼心不得周遍非无边性故云我曾不知彼之知性名彼下结明我得无边彼皆有边前后皆𥪡论边际此是横论边际。

　　○四生灭边见。

　　四者是人穷行阴空(此句是所观境空是观力降伏行阴暂现空寂非真空故)以其所见(行空)心路筹度一切众生一身之中计其咸皆半生半灭(此六句正明所起计)明其世界一切所有一半有边一半无边(此四句结明所计)。

　　此释有边中第四生灭分位也此计因见行阴暂空自生计度谓此阴昔有今无一阴如此诸阴皆然诸阴如是万法亦尔故计众生身心有生必有灭以生灭分为两边生一半名有边灭一半名无边以诸阴例万法可知故结云明其世界所有皆半有半无有谓此计是以生机流用不息为无边若然即初计相续心为无边何用别立不知此因行空起计先生后灭生则有量故计有边灭去无际故计无边乃异前计上分释已竟。

　　○三结明。

　　由是计度亡正遍知堕落外道惑菩提性是则名为第四外道立有边论。

　　此总结四有边见皆外道论也前分常论虽常无常对明意取常为宗此有边论虽有无对明意取无边为𣵀槃是知有边论之有字贯于有无非单指有边非所宗故又此四论初约自计二约他计三约正报分自他计四约依正自他俱计上明有边论已竟。

　　○五四矫乱论分三初总标二别释三结明。

　　○初总标。

　　又三摩中诸善男子坚凝正心魔不得便穷生类本观彼幽清常扰动元于知见中起计度者是人坠入四种颠倒不死矫乱遍计虚论。

　　此总标究竟行阴定中所起矫乱四论也此行阴十种狂解前后皆依所见境立名属依他遍计二性此矫乱四论依能见见立名唯属遍计性故云于知见中起计度者又云遍计虚论是也正观曰强言为矫非理为乱资中曰准婆沙论释外道计天常住名为不死计不乱答得生彼天若实不知而辄答者恐成矫乱故有问时答言秘密言辞不应皆说或不定答佛法呵云此真矫乱故名不死矫乱虚论。

　　○二分释分四初总别矫乱论二唯无矫乱论三唯是矫乱论四有无矫乱论。

　　○初总别矫乱论。

　　一者是人观变化元(行体)见迁流处(行用此二句依境起见)名之为变(依见起计)见相续处(境)名之为恒(计)见所见处(境)名之为生(计此㨿现前所见有故计生)不见见处(境)名之为灭(计此㨿现前所见有而忽无故计灭)相续之因性不断处(境)名之为增(计前但计相续法故计恒此观相续元因不断能令相续法念念增长故计增)正相续中中所离处(境)名之为减(计此观生灭二念中间而阙交相故计减)各各生处(境)名之为有(计此观生一念生而复生又一生一切生故计为有)互互亡处(境)名之为无(计此观灭一念灭而复灭又一灭一切灭故计为无)以理都观(此理即行阴此结总见)用心别见(此结别见)有求法人来问其义答言我今亦生亦灭亦有亦无亦增亦减于一切时皆乱其语(此正明矫乱论议)令彼前人遗失章句(此结矫乱惑人之过)。

　　此释矫乱论中第一总别矫乱也一者下先明颠倒知见有求法人下正明矫乱虚论长水曰于一生灭行阴分为八义别见谓变恒生灭增减有无也答中略举六义以不能定其道理但两楹而答故云亦生亦灭等。

　　○三唯无矫乱论。

　　二者是人谛观其心(此心即行阴)互互无处(境)因无得证(计)有人来问唯答一字但言其无除无之余无所言说(正明矫乱)。

　　此释矫乱论中第二唯无矫乱也此中唯答一字似非乱究其以一字而馍糊诸问诸义不知所属是亦乱语故与前后均名矫乱正脉曰互互无即念念灭相也得证者见一法无悟一切法皆无也。

　　○三唯是矫乱论。

　　三者是人谛观其心各各有处(境)因有得证(计)有人来问唯答一字但言其是除是之余无所言说(此明矫乱)。

　　此释矫乱论中第三唯是矫乱也正观曰各各有即念念生也正脉曰不言有而言是者以所见法法皆有随所问处莫不皆是故作如是答也通议曰以𨿽观生处名有又观有生必灭故不敢正言有但答是之一字拟防过也。

　　○四有无矫乱论。

　　四者是人有无俱见(此句境见双标)其境枝故(牒上有无二境)其心亦乱(明计不决)有人来问答言亦有即是亦无亦无之中不是亦有一切矫乱无容穷诘(此明语不定)。

　　此释矫乱论中第四有无矫乱也正脉曰如木一本而分二枝即有无岐二两楹不定之意吴兴曰从二至四于前八中有无分出也二三单计第四双计正观曰见有生而忽灭灭而不生者故计有即无无不是有上别释已竟。

　　○三结成。

　　由此计度矫乱虚无堕落外道惑菩提性是则名为第五外道四颠倒性不死矫乱遍计虚论。

　　此总结四矫乱论情有理无皆虚妄遍计也此四论前三是以见乱境后是以境乱见又初以异见而乱一境二三以一见乱异境四以双境而乱双见上明四矫乱论已竟。

　　○六十六有论分三初总标二详释三结成。

　　○初总标。

　　又三摩中诸善男子坚凝正心魔不得便穷生类本观彼幽清常扰动元于无尽流生计度者(起计)是人坠入死后有相发心颠倒。

　　此总标究竟行阴定中谬起计度流入死后有相论也资中曰无尽流即行阴也由见无尽故计死后有相正脉曰真悟无生了知有生即灭当体全空岂可死后更有相耶倒计明矣。

　　○二详释分二初释正计二释转计。

　　○初释正计。

　　或自固身(见)云色是我(此计即色即我)或见我圆含遍国土(见)云我有色(此计我大色小色抂我中)或彼前缘随我𢌞复(见)云色属我(此计色属我即我与色二体即离色是我)或复我依行中相续(见)云我抂色(此计色大我小我抂色中)皆计度言死后有相如是循环有十六相(结成有相名数)。

　　此释倒计心色有相也固身即坚执保爱色身以为我𢌞复即现前诸色随我运用行中相续者此四计于四阴中前后互举前三举色后一举行以该中间受想二阴以色例行以行例色色行例受想每一阴都有四计成十六计皆执死后有相此中我即识阴以识阴对前四阴一异大小而起四计正观曰有云今行阴未破识未当情故不计识非也以五阴定相皆抂识精中计校如色阴中清明流逸内身外境想阴尽于觉明心如去尘垢行阴中观妙明心遍十方界皆识精圆明现前之相虽复现前迷情不了妄生邪计鲁山云初心尚观真如况今三阴已尽岂不观识耶。

　　○二释转计。

　　从此或计毕竟烦恼毕竟菩提两性并驱(烦恼染性菩提净性)各不相触。

　　此释转计染净等法俱有相也此中初句承上起下从此之此字指上四计十六有相因计死后诸阴皆有故复计烦恼菩提染净二性并行无碍俱相续不绝均名死后有相毕竟下四句明上或计二字上详释已竟。

　　○三结成。

　　由此计度死后有故堕落外道惑菩提性是则名为第六外道立五阴中死后有相心颠倒论。

　　此总结死后有相计也以所计遍于五阴故云立五阴中死后有相因见行阴流用无尽则例计前三阴亦无尽复计识阴为我是计五阴俱恒虽是遍计五阴由行阴未破而发此见故标云于无尽流生计度者上十六有相论已竟。

　　○七八无相论分三初总标二详释三结成。

　　○初总标。

　　又三摩中诸善男子坚凝正心魔不得便穷生类本观彼幽清常扰动元于先除灭色受想中(所观境)生计度者(所起计)是人坠入死后无相发心颠倒。

　　此总标究竟行阴定中谬起计度流入死后无相论也正脉曰此与上计敌体相番故变有成无盖上观未灭之行阴见其无𥁞而因计前三并万法皆当无尽此观已灭之前三见其无相而因计行阴并万法皆当无相也。

　　○二详释分二初释正计二释转计。

　　○初释正计。

　　见其色灭(境)形无所因(计)观其想灭(境)心无所系(计)知其受灭(境)无复连缀(计上观前三阴俱无)阴性销散(承上三阴无)纵有生理(行阴)而无受想与草木同(此三句例行阴同无)此质现前犹不可得(此承上计现前四阴既无)死后云何更有诸相(此例计死后诸阴定无)因之勘校死后相无如是循环(以前例后以后例前)有八无相(此四句结明名数)。

　　此释正计四阴八无相也此中见观知三字是一义皆能观妄见色想受皆所观法色是通指内外色阴形别指未来身相谓现前色性既无则后有身形无因而生故曰形无所因想是心所心是心王心有想能系念诸境想灭则心同无故曰心无所系受是法连缀是义谓受能连缀色心为我今受灭色心皆销散故曰无复连缀阴性消散四句以上三阴既无例未尽之行阴亦无此质现前四句以现前四阴既无例后有诸阴亦无因之勘校四句总结四阴现前四因既亡后来四果亦䘮故成八无相也。

　　○二释转计。

　　从此或计𣵀槃因果一切皆空徒有名字究竟断灭。

　　此释转计世出世法一切断灭也初句承上起下盖承上计四阴因果既无起此转计一切断灭𣵀槃是出世间法是无为法是空是净因果是世间法是有为法是有是染故云一切皆空徒有名字二句释上皆空非性空之空乃断灭空盖世间因果依五阴建立出世因果亦依五阴修证今观诸阴既无故转计一切皆空上详释已竟。

　　○三结成。

　　由此计度死后无故堕落外道惑菩提性是则名为第七外道立五阴中死后无相心颠倒论。

　　此结成无相倒论上八无相论已竟。

　　○八八俱非论分三初总标二详释三结成。

　　○初总标。

　　又三摩中诸善男子坚凝正心魔不得便穷生类本观彼幽清常扰动元于行存中兼受想灭双计有无自体相破(定中所起计)是人坠入死后俱非起颠倒论。

　　此总标究竟行阴定中谬起计度流入死后俱非论也于行存中即行阴未尽流用全在兼受想灭即前三阴已灭此于未尽行阴并已灭前三阴前后俱观又中影一色字双计有无者于行存计有前三已灭计无自体相破者以行阴之有破前三之无非无以前三之无破行阴之有非有故结云坠入俱非起颠倒论即有无俱非。

　　○二详释分二初释本计二释转计。

　　○初释本计。

　　色受想中见有非有(计前三是无)行迁流内观无不无(计行阴是有此四句释上双计有无二句)如是循环(以有例无以无例有)穷尽阴界八俱非相(此三句释上自体相破一句)随得一缘皆言死后有相无相(此重释上八俱非义)。

　　此释本计四阴八俱非义也前三阴昔见是有今则已灭故曰见有非有行阴今以观力密照欲灭而未灭故曰观无不无此历览前三成无行阴是有如是循环即以行阴之有前三之无互相比例互相不成即有无自体相破穷尽阴界二句结成相破名数谓穷尽四阴分剂一阴非有四阴俱非有一阴非无四阴俱非无是每一阴皆计非有非无四阴共具八非故云八俱非相随得下重释八非数义谓何以名八俱非相盖随得一阴皆计有无二相有则非无无则非有以一[且/八]二计四[且/八]八计故成八俱非相。

　　○二释转计。

　　又计诸行性迁讹故(此所观境)心发通悟(即邪解邪悟)有无俱非虚实失措(此出上通悟所以)。

　　此释转计一切法皆是有无俱非也诸行即一切有为法性迁讹即生灭迁变不常前本计但计四阴中有无俱非此转计一切有为诸法皆是非有非无初二句即诸行无常是生灭法次三句方是倒计虚即无实即有失措即不定义以不可定有定无成立上句有无俱非上详释已竟。

　　○三结成。

　　由此计度死后俱非后际昏瞢无可道故(不可道有不可道无)堕落外道惑菩提性是则名为第八外道立五阴中死后俱非心颠倒论。

　　此结成八俱非论也后际昏瞢即死后有无不知无可道者因昏瞢不知故不可言其有无前六以行有例前三之无亦有故立有相论第七以前三无例行阴亦无故立无相论此则前后有无互例互破故成俱非论上八俱非论已竟。

　　○九七断灭论分三初总标二详释三结成。

　　○初总标。

　　又三摩中诸善男子坚凝正心魔不得便穷生类本观彼幽清常扰动元于后后无(所观境)生计度者(所起计)是人坠入七断灭论。

　　此总标究竟行阴定中谬见流入七断灭论也于后后无者即观行阴念念灭处灭而复灭故计毕竟断灭又后后无即后之又后尽于未来永灭言七者依所计人天七处皆后后竟无故。

　　○二详释。

　　或计身灭(身指欲界人天二处之身)或欲尽灭(欲尽即初禅已超欲漏故)或苦尽灭(苦尽即二禅粗漏已伏故)或极乐灭(极乐即三禅欢喜毕[且/八]故)或极舍灭(极舍即四禅并四空天以苦乐俱舍故)如是循环穷尽七际(即历观七处穷尽边际故)现前销灭灭已无复(此结明后后无)。

　　此详释七断灭之义也谓所计之处有七一四洲二六欲天三初禅四二禅五三禅六四禅七四空是也历观七处皆是行阴迁流于迁流生灭中但观念念灭处灭而复灭更不复有故计七处皆归断灭永无故名七断灭论上详释竟。

　　○三结成。

　　由此计度死后断灭堕落外道惑菩提性是则名为第九外道立五阴中死后断灭心颠倒论。

　　此结明七断灭论也前七计死后无相是以前色受想已灭例行阴同无此但于行阴中观念念灭相故计七处同灭是所观之境深于前又前所计但就四阴正报此计七处兼于依正是所计之处广于前正观曰此与第七计横𥪡有异上七断灭论已竟。

　　○十五𣵀槃论分三初总标二详释三结明。

　　○初总标。

　　又三摩中诸善男子坚凝正心魔不得便(牒前)穷生类本(标后)观彼幽清常扰动元(释上标句)于后后有(所观境)生计度者(所起计)是人坠入五𣵀槃论。

　　此总标究竟行阴定中谬计流入五𣵀槃论也后后有即于行阴流用生灭中但观念念生处生而复生生生无尽故云后后有此与前计敌体相番前于念念灭处起计此于念念生处起计所计之处有五计俱恒常不入断灭故名五𣵀槃。

　　○二详释。

　　或以欲界为正转依(此以欲界六天为转依果处即转生死依𣵀槃故)观见圆明生爱慕故(此释上转依之因)或以初禅性无忧故(此计初禅无忧为𣵀槃乐)或以二禅心无苦故(此计二禅无苦为𣵀槃乐)或以三禅极悦随故(此计三禅极乐为转依处)或以四禅苦乐二亡不受轮𢌞生灭性故(此计四禅苦乐不动为真𣵀槃)迷有漏天作无为解(此结上五处皆颠倒妄解)五处安隐为胜净依(此结五处颠倒妄依)如是循环五处究竟(此结五𣵀槃名究竟即𣵀槃故)。

　　此详释五𣵀槃义也或以下列五处之名迷有下结五计之倒此中五计前粗后细前浅后深初计欲界六天为正转依是最粗浅其中亦有浅深如观见圆明一句就天眼圆明说四王天至他化天虽皆[且/八]天眼上下所见远近不同亦有浅深若就所依光明处说四王天与日月宫齐光明超越四州忉利天日月上照复有种种宝光又超越下天第三天有身光至第六天身光渐渐殊胜是则以依正光明校之亦有粗细其初禅至四禅深浅可知此五处皆是有为有漏皆属生死迷以为无为无漏为𣵀槃其颠倒邪见何如哉又作无为解即迷无我为真我五处安隐即迷苦为乐为胜净依即迷不净为真净五处究竟即迷无常为真常因此误认故将五处生死为𣵀槃正脉曰此五或字是不定之辞随各人所见一处非一人遍计五处也为正转依一句应贯下四处经家省文耳又此五处𣵀槃如仙家计天上不生灭亦同此见以心证之皆是颠倒。

　　○三结明。

　　由此计度五现𣵀槃堕落外道惑菩提性是则名为第十外道立五阴中五现𣵀槃心颠倒论。

　　此结明倒计五𣵀槃论也谓现𣵀槃者计五处现前即是常住不灭非灰灭入空为𣵀槃故又现𣵀槃即后后有以现前不灭即究竟不灭此妄计生灭为不生灭非真不生灭性此十论后五皆言五阴中者以所计因五阴起其中有遍观五阴有观四阴有唯观行阴皆不离识阴以识阴是四阴之体以体言之故所计不出五阴初从阿难彼善男子修三摩地想阴尽者起至此止一大科名详示行阴微细魔事已竟。

　　○二结示防护真修分三初结示十种心魔分剂二结示迷狂堕落恶趣三结劝传示保护真修。

　　○初结示十种心魔分剂。

　　阿难如是十种禅那狂解皆是行阴用心交互故现斯悟。

　　此总结上十种魔事皆依行阴分剂发现也狂解异前现境前三阴魔事皆境似外现故云禅那现境此十种心魔见自心生故云狂解皆是下正明十计分剂斯悟即狂解此十计通明邪见违正遍知若分之广有六十二见或十六异见依瑜伽说有五种一说我二说常三说断四说现法𣵀槃五说无因或分四见即断常空有今说为十或约为二即断常二见总一邪见皆如来开合之妙故有种种名此十种见皆不了行阴误认为妙真如性故堕迷倒入邪见林又此十种以五分收之初计即第五说无因二三四五即第二说常六计即第一说我七八九即第三说断十计即第四说现法𣵀槃以四见收之初计是断见二计是常见三四五亦断亦常六与十是有见七八九是空见若以二见收之六与十入常见七八九入断见。

　　○二结示迷狂堕落恶趣。

　　众生顽迷不自忖量逢此现前以迷为解(迷)自言登圣(狂)大妄语成(业)堕无间狱(报)。

　　此结示行阴十种邪见若觉了则已若顽迷不觉以为真悟真证即未得言得未证言证成大妄语堕无间狱其害若此行人可不慎欤正脉曰痴暗曰顽正悟难发也惑乱曰迷邪解易生也。

　　○三结劝传示保护真修分二初劝传示销息邪见二劝传示开觉真义。

　　○初劝传示销息邪见。

　　汝等必须将如来语于我灭后传示末法遍令众生觉了斯义无令心魔自起深孽保持覆护销息邪见。

　　此如来悲心付嘱阿难大众将此深义开觉众生保护禅那不遭邪径也必须二字嘱其不可移易毕竟要传示此义方保修行无虞如来语即十种邪解之相及堕落之业传示末法即𥪡传无尽遍令众生即横传无际斯义即如来语义觉了即不被所迷无令心魔二句谓未发邪解者觉了不生保持覆护二句谓已发邪解者觉了即销灭正脉曰孽者祸之萌也心魔自起者言天魔不至自心祸生也犹曰天作孽犹可违自作孽不可活也。

　　○二劝传示开觉真义。

　　教其身心开觉真义(即第一义谛)于无上道不遭枝岐(不傍入外道)勿令心祈得少为足(不中止二乘)作大觉王清净标指(即上真义为成佛指南)。

　　此劝传示如来第一义谛也将此真义为诸众生从于凡夫终大𣵀槃作一指南不岐入外道小乘故曰作大觉王清净标指此中真义即三谛圆融属无住𣵀槃无上道即三观一心属无上菩提一是理果一是智果俱非有无一异等见远离一切因缘自然种种戏论故结名清净标指上示行阴魔相已竟。

　　○五示识阴魔相分二初详示微细魔事二结示防护真修。

　　○初详示微细魔事分二初先明识阴分剂二正明识阴见魔。

　　○初先明识阴分剂分三初明未破分剂二明已破分剂三明妄想分剂。

　　○初明未破分剂分二初牒行阴尽相二明识阴自相。

　　○初牒行阴尽相。

　　阿难彼善男子修三摩提行阴尽者(牒定尽际下示其相)诸世间性(即十二类生生灭之性)幽清扰动同分生机(行阴能发生十二类生之生灭故曰同分生机)倏然隳裂(生机隳裂如基址崩圻则生无依处)沉细纲纽补特伽罗酬业深脉感应悬绝(纲脉断绝则因果不酬)。

　　此牒前行阴尽相以起下识阴之相也诸世间性者标十二类生之本性即熠熠元性幽清扰动二句释明上性字乃生类同分清扰之生机亦名生基基以能持生灭言机以能生生灭言即浮根尘究竟枢穴倏然隳裂者谓三摩地中行阴一尽而生灭之机忽然崩散一切生死了无依𠋣沉细纲纽者标十二类生之经以行阴幽隐难㧞故曰沉细纲能统纽能结谓生类生死轮转不失因果酬答不脱皆行阴为之纲纽绵绵不绝补特伽罗二句释明上纲纽之义补特伽罗此云数取趋谓数数取诸趋受生故此即中阴身以现阴方谢即有中阴中阴能取后阴连属不绝全是行阴为经络故云酬业深脉深字明上沉细脉字明上纲纽感应悬绝者谓三摩地中行阴一尽而生死纲纽感应永断一切业果了无钩锁生机隳裂深脉悬绝正形容行阴尽相如此生机言隳裂深脉言悬绝字眼有法有将沉细纲纽读抂上文文[執/力]似不爽快又俟智者详之。

　　○二明识阴自相。

　　于𣵀槃天(不生不灭)将大明悟如鸡后鸣瞻顾东方已有精色(即𣵀槃天所露之色)六根虚静无复驰逸内外湛明入无所入(此四句正示识阴之相)深达十方十二种类受命元由(即赖耶识中各类种子)观由执元(诸类分断因亡)诸类不召(诸类分断果䘮)于十方界已获其同(即行阴波澜灭化为识阴澄水)精色不沉(𣵀槃精色渐渐大明)发现幽秘(识阴幽秘之相朗然可见)此则名为识阴区宇。

　　此结明识阴之相也于𣵀槃天下正示识阴之相此则下结识阴之名于𣵀槃等是真现之相六根等是妄尽之相初二句是法即真如渐露故云将大明悟如鸡后鸣三句是喻喻上将字后鸣喻将明之时精色喻将明之相六根虚静者谓见闻觉知即八识见分今行阴尽则不流逸奔境故云无复驰逸无驰逸即虚静境不入心曰虚心不驰境曰静内外湛明者内根不取外境境自湛明前云十方国土皎然清净是也外境不入内心根自湛明前云返流全一六用不行是也由根境湛明不相入故云入无所入又则根是八识见分境是八识相分今归识体则相见不二故云入无所入即行阴波浪归入识体元澄之性而无能入所入之迹此与上文性入元澄一澄元习相应此生灭已尽之相深达十方等五句示识阴种现之相受命元由者即十二类生各有受生种子此种子皆八识执持今识现则种子俱现故云深达各命元由前行阴未破则云虽未通其各命由绪今行尽识现故云深达观由执元二句正示穷识阴工夫谓既达各命种子以观力密照以定力执持使种子不起现行即不生异熟果故云诸类不召即诸类无生命故于十方界四句复结明真妄二相同字即识阴本体谓销六和合同一精明精色结真如将大明幽秘结阴相将欲尽。

　　○二明已破分剂。

　　若于群召(即十二类生命)已获同中(即识阴中)销磨六门合开成就(此二句是略标识阴尽相)见闻通邻(此句释上合成就即销磨六根合成一圆融清净觉体)互用清净(此句释上开成就即开一圆融觉体能为六用)十方世界(依报)及与身心(正报)如吠琉璃内外相彻(此四句明依正合开)名识阴尽(结名)是人则能超越命浊(结益)。

　　此发明识阴已尽之相也初二句牒识阴之体下方明尽相群召即群命谓十二类生各命由绪虽殊而识体是同故云已获同中销磨六门二句顶上同中二字前行阴尽虽前七波浪已灭化为澄水但伏六根现行不驰逸而六根种子全抂此正八识体相后云此湛非真如急流水望如恬静又云若非想元宁受妄习非汝六根互用合开此之妄想无时得灭是则八识体自圆明但以六习妄隔而为识阴覆蔽妙明今销磨六门而阴相自尽是知销磨二字是尽识阴切要工夫合开成就乃功成之相见闻通邻二句释明上合开成就一句是内根圆通方尽识阴见分十方世界四句顶上根隔合开见分既清净而相分亦清净故世界与身心根境圆明内外朗彻故喻如吠琉璃此以根境圆明发挥识尽之相如此是人则能二句结显识尽之益前云汝等见闻元无异性众尘隔越无状异生又云同异失准名为命浊是知众生以八识为命识为众尘隔越不得圆融清净故名为浊今既根境圆明互用清净故超之即超识命成慧命也。

　　○三明妄想分剂。

　　观其所由(以观力照识阴本因)罔象虚无颠倒妄想以为其本。

　　此明识阴本因分剂也前行阴虽云幽隐尚有清扰之相此则全是澄水而无流动之相故云罔象虽有微细生灭而望如恬静此识体元无自性乃圆明觉体粘湛发光即虚明之影六根妄习一尽全是圆明觉体求此识阴妄想无处可得故曰虚无虽是罔象无性犹能受薰持种迷妄不觉故曰颠倒妄想末句结其所由上先明识阴分剂已竟。

　　○二正明识阴见魔分十初明外道种二明我遍种三明倒圆种四明倒知种五明颠化种六明断灭种七明妄延种八明天魔种九明缠空种十明不化种。

　　○初明外道种分二初发明外道之义二结示外道之名。

　　○初发明外道之义分三初明谬解之由二明谬解之义三明谬解之失。

　　○初明谬解之由。

　　阿难当知是善男子穷诸行空(此句标行阴尽)于识还元已灭生灭(此二句释上行空二字总此三句是蹑行尽方见识阴)而于寂灭精妙未圆(此标识现之相即前精色不沉发现幽秘)能令己身根隔合开(此是定慧销磨之力乍开乍合非真圆通)亦与十方诸类通觉(即前于十方界已获其同此正识阴之相)觉知通㳷能入圆元。

　　此明误入外道之由也前云汝今欲令见闻觉知远契如来常乐我净又云以湛旋其虚妄灭生复还元觉此元觉即妙寂灭性今从色阴究竟至识阴虽未还至觉源已还至识阴识为四阴之元故云于识还元已灭生灭即行阴全灭又藏识如海七识皆海中波浪行尽浪息归于识海亦还元义此牒行尽之相而于寂灭下正明识阴之相初二句标真将圆未圆之相能令下示妄将尽未尽之相此二相总一识阴因识性近于寂灭故真将圆识未破故未圆因识元已灭生灭故妄将尽识未圆故未尽又根隔合开内根似融诸类通觉外境似融即似前身心内外明彻此是工夫中暂现相似之境非真成就末二句是结辞能入圆元者类生遍同曰圆生灭之本曰元正识阴之体到此不住可尽寂灭误认为实证即返堕颠倒此即发倒见之由也。

　　○二明谬解之义。

　　若欲所归(即还元之元又云能入圆元故云所归)立真常因生胜解者(此二句正所起谬解)。

　　此明究竟识阴中谬解外道之义也若于二字是设许之辞所归即生灭还元因性入元澄望如恬静故误认为不生灭性立为真常因即立为𣵀槃正因不知所立所归尚属生灭返执自己能见能解为正知见故云生胜解此者字指谬解之人此误认圆湛性澄不生灭性为因地心。

　　○三明谬解之失。

　　是人则堕因所因执娑毗迦罗(此云黄发是外道名)所归𡨋谛成其伴侣(此明谬解堕此外道之类)迷佛菩提亡失知见(此明谬解失佛正知见)。

　　此明于识体上谬解之失即远佛菩提成外道侣也因所因执者是总标误认之失上因字即立圆元是真常因为𣵀槃所因执以为得故曰因所因执娑毗迦罗是数论师立二十五谛第一𡨋谛从𡨋生觉等诸法计终归于𡨋即计𡨋谛为我所归今于识元立为真因计为所归即此之流既入邪见即违正见迷佛菩提可知矣上发明外道之义已竟。

　　○二结示外道之名。

　　是名第一立所得心成所归果(结堕邪因邪果)违远圆通背𣵀槃城(结失正因正果)生外道种(结堕邪见之名下例此)。

　　此结谬解所堕之名也正教以不生灭性为因地心即是自己本源非心外有法为本修因若心外稍有所得即是幻妄今于识元立真常因执为实有是心外有法即所得之心正教以复本妙心为果地觉非心外别有新证此经云圆满菩提归无所得天台六即中究竟即云但复本来性更无一事新今于所立因计为所归果是因有所得果有所归即有实法因果俱妄因妄即迷真因故云违远圆通果妄即迷正果故云背𣵀槃城前迷佛菩提亡正知见就智分因果此违远圆通二句就理分因果上明外道种已竟。

　　○二明我遍种分二初发明我遍之义二结示我遍之名。

　　○初发明我遍之义分三初明行尽识现二明依识谬执三明谬执成害。

　　○初明行尽识现。

　　阿难又善男子穷诸行空已灭生灭(行尽)而于寂灭精妙未圆(识现)。

　　○二明依识谬执。

　　若于所归(所观识境同前)览为自体(所计异前)尽虚空界十二类内所有众生皆我身中一类流出生胜解者(此六句释明上览为自体一句)。

　　此明究竟识阴倒解我遍之义也前执于所归识立真常因所解我与识异即心外有法是计识为所归我为能归此于所归识执为自体所解我与识一谓识即我见诸法皆从识变则计诸法皆自我生是我为能生众生为所生故云尽空十二类生皆我身中一类流出正教谓万法唯识以明心外无法唯识唯梦如幻故耳此计识为我体实有所生众生等法岂非迷倒哉此误认大地草木软动含灵本源真如即是如来成佛真体故生此解。

　　○三明谬执成害。

　　是人则堕能非能执(此是邪见之执)摩醯首罗(此邪见之流)现无边身(此是首罗天之能事)成其伴侣迷佛菩提亡失知见。

　　此明究竟识阴谬执之害也是人下明堕邪见迷佛下明失正见能非能执者此先明所堕之邪执谓计我能生实不能生故云能非能执摩醯首罗是色顶天名即大慢天此天计我能现无量世界能生一切众生非能谓能故名大慢成其伴侣者结显堕此大慢之流西域第十五外道说三界中所有一切命非命物皆是摩醯首罗天生摩醯首罗天者虚空是头地是身水是溺山是粪一切众生是腹中虫风是命火是暖罪福是业是八种是摩醯首罗身上发明我遍之义已竟。

　　○二结示我遍之名。

　　是名第二立能为心成能事果违远圆通背𣵀槃城生大慢天我遍圆种。

　　此结识阴第二计我遍之名也立能为心谓我能生一切计我为因成能事果谓能现无边身及所生众生皆我之能事计所生为果其识性则有漏无漏相隔非圆非通谬执为我遍圆故违真圆通性识性未破寂灭未圆而计为真我故背真𣵀槃果末二句正结其名遍圆者计我体遍圆空界故上明我遍种已竟。

　　○三明倒圆种分二初发明倒圆之义二结示倒圆之名。

　　○初发明倒圆之义分三初明行尽识现二明依识谬执三明因谬成害。

　　○初明行尽识现。

　　又善男子穷诸行空已灭生灭(行尽)而于寂灭精妙未圆(识现)。

　　○二明依识谬执。

　　若于所归(此句是按定识法)有所归依(此句依上识法计为归依之处)自疑身心从彼流出(自情世间)十方虚空咸其生起(无情世间)即于都起所宣流地(即情与无情同生之处即识体)作真常身无生灭解(此正明谬解)抂生灭中早计常住(出谬解所以)既惑不生(迷真)亦迷生灭(迷妄)安住沉迷(迷真一迷迷妄又一迷故曰沉迷)生胜解者(以迷为胜解颠倒可知)。

　　此明究竟识阴中谬执倒圆之义也有所归依者计识为我所归之处此与初计立真常因为我所归是同但疑身心世界从彼流出与初计异自疑下计身心空界从彼流出与二计十方众生皆我生出是同但前计识即我故谓我能生一切此计我与识异故谓我与物皆从识生是则观识能生一切是同但认即我不即我故异是此计与前二计分同分异即于都起下正明谬解颠倒所以宣流地即身心空界流出之处按定此处下明所计此识阴性元生灭而作真常不生灭解是于生灭法计不生灭性是则不唯不知不生灭性其实亦不知生灭之法若知生灭又肯作不生灭耶是真不知矣故云既惑不生亦迷生灭末二句结显以迷为解颠倒之甚此一误认汝身汝心外洎山河虚空大地咸是妙明真心中物故有此解。

　　○三明因谬成害。

　　是人则堕常非常执计自抂天(此亦邪见之流)成其伴侣迷佛菩提亡失知见。

　　此明上于生灭中早计常住之失也识性非常计为常住故云常非常执计自抂天亦非常计常之人谓既堕此计即同此人故云成其伴侣西域第十二外道说自抂天造作众生即能生一切也上发明倒圆之义已竟。

　　○二结示倒圆之名。

　　是名第三立因依心(身心依彼而生故曰因依邪因)成妄计果(非常计常故曰妄计邪果)违远圆通背𣵀槃城生倒圆种。

　　此结识阴中第三计倒圆之名也温陵曰前计我圆生物此计彼圆生我故曰倒圆上明倒圆种已竟。

　　○四明倒知种分二初发明倒知之义二结示倒知之名。

　　○初发明倒知之义分三初明行尽识现二明观识谬解三明因谬成害。

　　○初明行尽识现。

　　又善男子穷诸行空已灭生灭(行尽)而于寂灭精妙未圆(识现)。

　　○二明观识谬解。

　　若于所知(识有觉知故云所知)知遍圆故(识有知体又遍圆是知觉亦圆此按所观法)因知立解(此句正明因见知圆而起谬解)十方草木皆称有情与人无异(此三句明因知立解之解字因知圆故解草木亦同有知)草末为人人死还成十方草𣗳(此三句又因上计草木与人知觉无异复计轮𢌞亦同此计无情同有情有情同无情此颠倒所知故)无择遍知(不分情与无情一切有知故曰遍知此结上计)生胜解者。

　　此明究竟识阴中谬解倒知之义也若于下是所观识法观识体遍圆[且/八]有知觉故曰知遍圆故故字因知之故而生知解因知下正明所起解此计因观十方有情无情同是识性流出以能生识性有知则计所生诸法亦同有知故作此解谓十方草木皆有知觉与人无异乃至轮𢌞等事亦无有异不唯计无情为有情亦复计有情为无情末二句结显颠倒所知以迷为解之谬此误认一切浮尘及器世间诸变化相应念化成无上知觉之过也。

　　○三明因谬成害。

　　是人则堕知无知执婆吒霰尼(此亦计知无知执之人)执一切觉(即无择遍知)成其伴侣迷佛菩提亡失知见。

　　此明谬解倒知之害也是人下明堕邪见迷佛下明失正见此计草木有知实无所知故云知无知执婆吒霰尼温陵谓是二外道名执一切觉明二外道所执亦同执草木与人无异皆有知觉上发明倒知之义已竟。

　　○二结示倒知之名。

　　是名第四计圆知心(即计草木与人同知此所计因)成虚谬果(即草木与人互为轮𢌞此所计果虚谬)违远圆通背𣵀槃城生倒知种。

　　此结识阴中第四倒知之名也无情本非知谬计有知故曰倒知正观曰有执无情有佛性无情作佛者观此可以自息其说也故𣵀槃经云为非佛性而言佛性为拣瓦砾非情无佛性故而言佛性盖佛者觉也佛性即觉性也众生是有烦恼觉诸佛是无烦恼觉觉性是一但以烦恼有无而为生佛之异也然知觉之性真实灵明不生不灭有体不空名如来藏抂因名佛性出缠名法身故胜曼经云由如来藏故厌离生死乐求𣵀槃若彼无情身器乃业气凝聚气聚而生气殒则灭生灭无体无体全空唤甚么作佛性教谁成佛耶或曰山河乃有情心变故说有情成佛时即是草木成佛若尔则祗闻有情成佛令无情随化成佛曾闻草木成佛令有情随化为佛乎问前云精神化为土木金石岂非情化无情乎土枭附块岂非无情化情乎曰二者皆为识神所凭托焉黄头化石神凭石而住土枭附块识凭块而生非识神变为土石亦非土石化为识神也但托彼为缘耳问如华严经说佛菩提𣗳云台宝纲皆能说法岂非无情有觉性乎曰彼经云佛神力故𣗳中出声等皆是佛与菩萨三昧力故使之然耳非无情物自能说也又若无情物自能说法则必亦能𦗟法能说能𦗟必亦能思能说𦗟思自不名无情矣问万法唯识是如来正教今计圆知何堕外道耶曰正教唯识显一切法如梦如幻唯识现起当体全空不立知见不生法执今计有实色心互为轮转执法实有起种种倒见大非唯识之㫖故堕外道上明倒知种已竟。

　　○五明颠化种分二初发明颠化之义二结示颠化之名。

　　○初发明颠化之义分三初明行尽识现二明观识谬解三明因谬成害。

　　○初明行尽识现。

　　又善男子穷诸行空已灭生灭(行尽)而于寂灭精妙未圆(识现)。

　　○二明观识谬解。

　　若于圆融根互用中已得随顺(此是穷识将破根渐互用此即观识之境)便于圆化一切发生(此所起解)求火光明乐水清净爱风周流观尘成就(释上圆化发生二句)各各崇事以此群尘发作本因(能生一切)立常住解(计四大真常能造化故)。

　　此明究竟识阴中谬解颠化之义也初三句标谬解所发之源因穷识将尽未尽六根渐融能于一根而发诸根之用此方乍能非极成就故云已得随顺便为圆化下正明所起谬解即便于随顺境中起种种谬解盖六根是内四大见得一根能发诸用妄计四大能生一切妙变故名圆化如云四大为能造万法是所造相似又见火生光明水生清净等计能生实矣各各崇事者言各人爱乐不一崇尊尚也事供养也即崇火事火崇水事水之俦以此群尘三句结明谬解之义群尘四大也本因谓四大能造一切即万法本因常住者谓所造诸法既不断绝能造四大必是常住又如世间瓶炉等器皆四大造成瓶炉虽殊四大不异亦常住义有云此误认七大本如来藏清净本然循业发现故生此解。

　　○三明因谬成害。

　　是人则堕生无生执(堕邪见)诸迦叶波并婆罗门勤心役身事火崇水(妄因)求山生死(妄果)成其伴侣(成邪人)迷佛菩提亡失知见。

　　此明谬解颠化之失也诸迦叶波即三迦叶等曾为事火外道迦叶是别姓婆罗门是总姓求出生死者计四大能造性常冀归四大之元即获常住如仙家炼水火欲延年亦即其类有计四大所造色是常如佛果体相好光明亦微妙四大究竟不坏不受生死盖佛果色从心生非四大能生是依四大求出生死岂非颠倒乎上发明颠化之义已竟。

　　○二结示颠化之名。

　　是名第五计着崇事迷心从物立妄求因求妄冀果(结明颠化之义)违远圆通背𣵀槃城(结明颠化之失)生颠化种。

　　此结识阴第五谬解颠化之名也妄执四大为能生因又妄计四大能出生死为常住果此非因计因无果计果故曰妄求妄冀谓火生光水生净等非圆迷心从物非通故违远圆通依生灭群尘求出生死故背真𣵀槃正脉曰计着邪惑也崇事邪业也迷心谓迷己一真灵觉之心从物谓从彼四物无知之物反将无情之物以为生物之原诚如环师所谓因果皆妄颠倒化理故名颠化种也上明颠化种已竟。

　　○六明断灭种分二初发明断灭之义二结示断灭之名。

　　○初发明断灭之义分三初明行尽识现二明观识谬解三明因谬成害。

　　○初明行尽识现。

　　又善男子穷诸行空已灭生灭(行尽)而于寂灭精妙未圆(识现)。

　　○二明观识谬解。

　　若于圆明(此所观境)计明中虚(此所起解)非灭群化(群化即能造四大及所造根尘等法)以永灭依为所归依生胜解者(结定谬解)。

　　此明究竟识阴中谬解断灭之义也初按所观理境即识体圆即前云于十方界已获其同明即前云内外湛明入无所入次句即依境所起解因见圆明中四阴已尽六根虚净无复驰逸因计圆明中虚无永寂三句是依上谬解而起邪行即灰泯群化诸相以求断空非毁也群化即根尘等法[且/八]种种变化故曰群化今欲归无故皆毁灭以永灭依二句是依灭行所证断果上依字即处也下依字即托也以永灭处为所归托故此误认妙性圆明离诸名相本来无有世界众生之过也。

　　○三明因谬成害。

　　是人则堕归无归执(堕邪见)无想天中诸舜若多(堕空之流)成其伴侣迷佛菩提亡失知见。

　　此明谬解断灭之害也初句正明所堕邪执以永灭为所归实非究竟所归故曰归无归执正脉曰无想天略举非非想以该四空非取四禅无想也诸舜若多总举趣空天众皆同类也上发明断灭之义已竟。

　　○二结示断灭之名。

　　是名第六圆虚无心(断灭因)成空亡果(断灭果)违远圆通背𣵀槃城生断灭种。

　　此结识阴第六计断灭之名也圆虚无心者即非灭群化之心圆字作工夫看成空亡果者即以永灭为所归果问此与后二乘何别曰以取空见解似同而伏惑断惑迥异耳上明断灭种已竟。

　　○七明妄延种分二初发明妄延之义二结示妄延之名。

　　○初发明妄延之义分三初明行尽识现二明观识谬解三明因谬成害。

　　○初明行尽识现。

　　又善男子穷诸行空已灭生灭(行尽)而于寂灭精妙未圆(识现)。

　　○三明观识谬解。

　　若于圆常(所观理境)固身常住(所起解行)同于精圆常不倾逝(成上固身常住之义)生胜解者(按定以迷为解)。

　　此明究竟识阴中谬解妄延之义也圆常者即观识性遍圆已灭生灭故云圆常因见识性常则修身复命欲同识性常住不灭故云固身常住同于精圆者谓身本无常以工夫坚固修持同于识精圆常故常不死似以性融相相随性融计俱不生灭此所观识尚属生灭岂能固身同不倾逝耶是所解成谬正脉曰此即仙家性命双修之见有云此误认六根同是安乐妙常之见也。

　　○三明因谬成害。

　　是人则堕贪非贪执(堕邪见)诸阿斯陀(求长命人)求长命者成其伴侣迷佛菩提亡失知见。

　　此明谬解妄延之失也贪身常住实非可贪毕竟坏灭故云贪非贪执阿斯陀此云无比古仙人名诸统指仙众上发明妄延之义已竟。

　　○二结示妄延之名。

　　是名第七执着命元(即识阴)立固妄因趋长劳果违远圆通背𣵀槃城生妄延种。

　　此结识阴第七妄延之名也命元者识阴是生命之元固妄因者即坚固命元立为长命因此命元非常固以为常所固虚妄不实故云固妄因趋长劳果者固身趋此命元以为长生果其实非长终归坏灭徒自虚劳故云长劳果即长劳无功终不长保妄延即长劳义上明妄延种已竟。

　　○八明天魔种分二初发明天魔之义二结示天魔之名。

　　○初发明天魔之义分三初明行尽识现二明观识谬解三明因谬成害。

　　○初明行尽识现。

　　又善男子穷诸行空已灭生灭(行尽)而于寂灭精妙未圆(识现)。

　　○二明观识谬解。

　　观命互通(所观识现)却留尘劳恐其销尽(所起邪解)便于此际坐莲华宫广化七珍多增宝媛恣从其心(所起邪行)生胜解者。

　　此明究竟识阴中谬解天魔之义也观命互通者即观十二类生命同一识体前云于十方界已获其同是也却留尘劳二句正明谬解以观命互通非己独存如都销尽即成断灭谁证真常故计留尘劳恐其销尽因此谬解故起魔行变化七珍宝媛以恣其心故云便于此际等此际即互通之际观此亦似菩萨留惑润生但菩萨因同体大悲利生无我虽留惑未断非恣纵欲境此计唯恐销尽即我执犹存恣心恐成断灭又即所观识与真性悬殊即所计我爱与大悲迥别有云此误认一切变现不为烦恼皆合𣵀槃清净妙德也。

　　○三明因谬成害。

　　是人则堕真无真执(堕邪见)吒枳迦罗(亦恣欲境人)成其伴侣迷佛菩提亡失知见。

　　此明谬解魔业之失也此计误认命元为己真宰实非真我故云真无真执吒执迦罗环师谓即欲顶自抂天类上发明天魔之义已竟。

　　○二结示天魔之名。

　　是名第八发邪思因立炽尘果违远圆通背𣵀槃城生天魔种。

　　此结识阴第八天魔之名也发邪思因者即邪解留尘劳恐其销尽又即开发尘劳烦恼皆属邪思立炽尘果者即广化欲境炽然欲尘以为受用之果正脉曰坠入欲顶天魔者生以类聚也上明天魔种已竟。

　　○九明缠空种分二初发明缠空之义二结示缠空之名。

　　○初发明缠空之义分三初明行尽识现二明观识谬解三明因谬成害。

　　○初明行尽识现。

　　又善男子穷诸行空已灭生灭(行尽)而于寂灭精妙未圆(识现)。

　　○二明观识谬解。

　　于命明中(此句亦所观理境)分别精粗䟽决真伪(此二句是解)因果相酬唯求感应(此二句是行证)背清净道(此明上非大𣵀槃)所谓见苦断集证灭修道(此二句发明上分别真伪因果感应之实)居灭已休更不前进(此二句发明上背清净道之实)生胜解者(以劣为胜)。

　　此明究竟识阴中谬解缠空之义也命明中即识体精明之中因穷识体精明有漏无漏种子俱现即通各命由绪故能分别䟽决简别世间因果为粗为伪简别出世间因果为精为真故去粗伪独留精真唯慕出世因果相酬求速出生死感应即相酬上下变文耳背清净道明上虽知因果相酬修证偏空不达清净实相即有即空之大道知苦断集拣去世间粗伪因果证灭修道取证出世精真因果以明上分别䟽决之精微居灭已休二句明上疏决非过但沉空不返为过耳正脉以精粗作凡圣分真伪作邪正分亦是今解以世间收凡夫魔外。

　　○三明因谬成害。

　　是人则堕定性声闻诸无闻僧增上慢者成其伴侣(堕定性小乘与无闻性凡夫)迷佛菩提亡失知见(迷大菩提失正遍知)。

　　此明谬解缠空之失也定性声闻即不𢌞心钝根罗汉此依圣教穷空永无堕落诸无闻僧即愚法无闻未得谓得未证谓证天报毕即入轮𢌞上发明缠空之义已竟。

　　○二结示缠空之名。

　　是名第九圆精应心成趋寂果(结止化城)违远圆通背𣵀槃城(结失宝所)生缠空种。

　　此结识阴第九缠空之名也圆精应心者圆字是功行即圆满精真感应之修心趋寂即偏空小果正脉曰为空所縳曰缠空种上明缠空种已竟。

　　○十明不化种分二初发明不化之义二结示不化之名。

　　○初发明不化之义分三初明行尽识现二明观识谬解三明因谬成失。

　　○初明行尽识现。

　　又善男子穷诸行空已灭生灭(行尽)而于寂灭精妙未圆(识现)。

　　○二明观识谬解。

　　若于圆融清净觉明(所观理境)发研深妙(行)即立𣵀槃(果)而不前进(明其谬)生胜解者。

　　此明究竟识阴定中谬解不化之义也初二句乃识阴将破之相圆融即六根开合互用无碍清净者前行尽六根现行不驰曰虚净今六根消磨已尽种现俱空故云清净觉明者即识体阴相将尽渐入智境内外明彻故曰觉明此圆融清净觉明总是识阴分剂要透过前进则妙若于此际精研作𣵀槃解即不能融化前进。

　　○三明因谬成失。

　　是人则堕定性辟支诸缘独伦不回心者成其伴侣迷佛菩提亡失知见。

　　此明谬解不化之失也定性辟支一句是总标下二句是释明辟支梵语中含缘觉独觉二义不回心即定性也上发明不化之义已竟。

　　○二结示不化之名。

　　是名第十圆觉㳷心成湛明果(结止二乘)违远圆通背𣵀槃城(结失佛乘)生觉圆明不化圆种。

　　此结识阴第十不化之名也圆觉㳷心者圆字亦功行觉㳷即识性觉明方与正觉通㳷而未能妙圆穷至此以为𣵀槃因故云圆觉㳷心湛明果者依觉明为𣵀槃果明而未寂故云湛明觉圆明亦湛明未寂故不化有二义一于觉明不融化立为𣵀槃即理障障真寂灭二因住𣵀槃不化众生即智障障正知见问二乘乃如来正教抂出世四圣之列今何列为魔数耶曰魔罗此云杀者以损害立名二乘人对界内凡夫魔外实为出世圣人以离分假生死故今对如来了义修证究竟一乘故列魔数以沉空滞寂违背圆通害正知见岂非损大菩提之魔耶此但说定性二乘回心向大不抂此数从阿难彼善男子修三摩地行阴尽者起至此止一大科详示识阴微细魔事已竟。

　　○二结示防护真修分五初结示见魔分剂二结示不悟成害三结劝保护成道四结示诸佛同证五结示识𥁞顿超。

　　○初结示见魔分剂。

　　阿难如是十种禅那中途成狂(未至始觉究竟果故)因依迷惑(未依本觉不生灭因故)于未足中生满足证(发明中途成狂)皆是识阴用心交互故生斯位。

　　此总结上十种见魔分剂皆识阴发现也中途成狂一句是总结谓十种魔事虽有魔外小乘邪正不同望于果海均是中途迷狂因依迷惑三句是别结谓前八多迷识性为真因真依生种种倒见入于枝岐故曰因依迷惑后二虽非枝岐未足为足亦误认识性为究竟果故曰生满足证又中途一句是正结因依等三句是释明谓中途成狂皆依先习本因迷惑其心故于未足生满足证皆是下正结分剂所依此十种狂见皆不了识性误为真元所见是一所解各异初立为真因九十立为真果二计自三计他四计圆知五计圆化六执断灭七八执真常是于一识体上各见不同又前五并七八属常见第六属断见九十属偏见正脉曰中途一句前八意多盖前八魔外中途各起狂解故未足生足二句后二意多盖后二小乘得少为足不前进故因依一句意兼前后盖十执无非因迷而起依迷而住。

　　○二结示不悟成害。

　　众生顽迷不自忖量(本迷)逢此现前各以所爱先习迷心(被习境迷)而自休息将为毕竟所归宁地(妄见)自言满足无上菩提大妄语成(妄言)外道邪魔所感业终堕无间狱(有退)声闻缘觉不成增进(无进)。

　　此结示识阴十魔如未先觉为彼所迷终成大害也魔外堕大无间小乘障大菩提是须觉了方无此害先习迷心者各人有曾闻曾习相似真因真我真空真常等种子今于识阴相似境现投其所习所爱误以为真故安心以为究竟是为各人先习迷心故误堕中途之害又逢此下是妄惑自言下是妄业外道下是妄报魔外于因依迷惑习漏未尽故修禅福业既尽必堕恶道二乘迷于小果由断惑方取果是界内惑已尽故无退堕但不前进耳正脉谓前八各有魔外习种后二各有二乘习种亦是。

　　○三结劝保护成道。

　　汝等存心秉如来道(劝令生大悲心)将此法门(即辩魔微细法门)于我灭后传示末世(当愍之时)普令众生觉了斯义(即上此法门)无令见魔自作沉孽保馁哀救消息邪缘(即十种狂见)令其身心入佛知见(保护成道)从始成就不遭岐路(此二句成上入佛知见一句)。

　　此结劝阿难会众存如来心秉如来道以卫护众生为能事也正观曰见魔者见以违理为名前八违真中二理起界内邪见后二违中道理起界外邪见以二乘智即无明故正脉曰依岳师七纯是见八[且/八]见爱以留尘劳生胜解故二乘于界外见爱犹存以爱𣵀槃故。

　　○四结示诸佛同证。

　　如是法门先过去世恒沙劫中微尘如来乘此心开得无上道。

　　此结示辨魔法门诸佛同证以证末世修行生正知见也如是法门一句似该五阴玩之唯识阴为准至后文云此是过去先佛世尊奢摩他中觉明分析微细魔事方是通结五阴秉此心开是信解得无上道是行证诸佛既从此辨魔法门信解开悟得证菩提是知此法门乃禅那中甚深微细智慧是佛知见外此求菩提无有是处行人于此可不尽心焉。

　　○五结示识𥁞顿超分二初超入等觉二超入妙觉。

　　○初超入等觉分二初明能超心二明所超位。

　　○初明能超心。

　　识阴若尽则汝现前诸根互用。

　　此明能超诸位之心也即见闻觉知不能分隔成一圆融清净宝觉故曰诸根互用此与前明识阴尽文义相应彼云见闻通邻互用清净是也正脉判此是初住圆通之相。

　　○二明所超位分二初明超入行相二明超入位次。

　　○初明超入行相。

　　从互用中能入菩萨金刚干慧圆明精心于中发化如净琉璃内含宝月。

　　此明超入心境之相也初句蹑上能超之心能入菩萨二句略明所超之位略信住等直入等觉后心圆明精心即能超行相于中发化即所超境相如净琉璃二句是喻琉璃喻所超位宝月喻能超心于中发化者谓于圆明精心中开发转超种种位次琉璃一喻前后相应第三渐次云六用不行十方国土皎然清净辟如琉璃内悬明月识阴尽相云十方世界及与身心如吠琉璃内外明彻与此内含宝月皆识阴尽圆明之相也。

　　○二明超入位次。

　　如是乃超十信十住十行十回向四加行心菩萨所行金刚十地等觉圆明。

　　此列所超位次之名也前明相但略举等觉后心此重为列出所超诸位以见顿入等觉之妙金刚十地者有二义一从别教立名谓菩萨登地方证真如入佛知见地故称十地登十地者永无退堕即究竟坚固故名金刚此金刚依理立名二即此经闻熏金刚三昧虽从初干慧地即用此观照至地上此慧方究竟故从地彰金刚之名前云是种种地皆以金刚观察渐次能入是也此金刚从智立名圆明即等觉后心金刚干慧之相上明超入等觉已竟。

　　○二明超入妙觉。

　　入于如来妙庄严海圆满菩提归无所得。

　　此明识阴一尽即能顿超妙觉果海也初句总明超入果位之地次三句别明果位之相盖果地光明相好神通自抂称满法界不可思议故云妙庄严海即解脱德是福究竟诸佛知见智慧方便究竟无余故云圆满菩提即般若德是智究竟如来所证复本妙心别无新得故云归无所得即法身德是理究竟此一句是诸佛密印以证天魔外道凡夫小乘皆是有所得心故违远圆通背𣵀槃城迷菩提失知见盖此从根互用中能超入果海者显此经是圆顿之教妙极于此以识阴一尽即顿破无明亲见法身故云从互用中能入如来地此中能超有二义一但依见性圆融说能超非真废行布而归寂灭三卷末云销我亿劫颠倒想不历僧祗获法身永嘉云弹指圆成八万门刹那灭却三祗劫皆是此义俱是圆顿之㫖初发心时便成正觉故说能超二依修心圆入说能超即于禅那中顿证法身虽圆入诸位智行能不留碍而不取证直入萨般若海而后已二义有见道修道之殊以见法身方说能超一也此中论初超之位有说入地方能超有说初住能超各有所见非无㨿妄谈说入地者是依别教为名以别教初地始见法身与常途圆教初住位齐故说入地能超说初住者是依常途圆教立名以常途圆教初住即见法身与别教初地位齐故说初住方超此中十信即常途圆教初住开出微细之相常途圆教十信即此中信首三渐次是也此中微细异于常途乃见前楞严精研之妙也正脉谓初住能超正是此中十信正脉明言谓既当信满而复超十信者全显此经十信乃初住十心有无知妄谈者㨿此信位一二文字谓一切妄想灭尽无余及一切圆通等句诤言十信已灭妄想已合圆通即能顿超诽正脉说初住为杜撰岂知正脉说初住即此十信耶又岂知如来立教开合之深趋耶而教眼未明岂敢妄作分䟽问正脉既说此中十信即常途初住何不说信位即超苦辨初住能超者何也曰依常途初住说能超人易知已见法身若依此中十信说能超人未易明恐滥同常途十信破坏教义其过非细故尔从佛告阿难及诸大众汝等当知有漏世界十二类生起至此止一大科分析五阴微细魔事已竟。

　　○三结示防护真修分三初来依显教以慧护持二来依密教以定护持三来当恭钦诸佛垂范。

　　○初来依显教以慧护持。

　　此是过去先佛世尊奢摩他中毗婆舍那觉明分析微细魔事(牒前五阴中微细魔事)魔境现前汝能谙识(此二句来命先觉护持)心垢洗除(行中心魔)不落邪见(识中见魔)阴魔消灭(色中境魔)天魔摧碎大力鬼神褫魄逃逝魑魅魍魉无复出生(此四种皆受想二阴中魔)直至菩提无诸少乏下劣增进于大𣵀槃心不迷闷。

　　此世尊结上微细魔事令依闻修二慧先觉则诸魔无虑自息也前结识阴云如是法门先过去世恒沙诸佛乘此心开是显诸佛皆依辩魔法门心开成道此明辩魔法门乃先世诸佛奢摩他中清净观照微细分出前重诸佛恭钦此显诸佛垂范直至菩提五句结显能谙识诸魔则从始及终不遭岐路直至二大转依而后已无诸少乏即圆满二字即上圆满菩提以蹑妙庄严海次三句即归无所得皆因有得故违背𣵀槃今下劣增进则二乘不得少为足心不迷闷则魔外不以有得为得同归无所得究竟𣵀槃又五阴魔事都是得少为足之过故迷大𣵀槃闷于岐路今皆超之归于究竟。

　　○二来依密教以定护持。

　　若诸末世愚钝众生未识禅那(不能明悟自心)不知说法(无多闻慧性)乐修三昧汝恐同邪一心劝令持我佛顶陀罗尼咒(此因无闻思二慧劝持咒)若未能诵写于禅堂或𢃄身上(此因记持之性亦无劝安于身处)一切诸魔所不能动(此𩔰咒力即究竟坚固之心诸魔不能破坏)。

　　此世尊复来依密教以定护持末世修心之众也乐修三昧者即乐修如来得成菩提之密因此是可卫护人但因无慧性恐遭魔扰故令持咒以护之诵持又不能复教安于身处此如来末后深慈方便中之方便如慈母保爱婴儿曲折已尽矣末世修行如知佛恩如此可不勉欤。

　　○三来当恭钦诸佛垂范。

　　汝当恭钦十方如来究竟修进最后垂范。

　　此末后叮嘱辨魔法门冀传持普被也究竟修进一句与前清净修证相应前结位次云是种种地皆以金刚观察如幻十种深喻奢摩他中用诸如来毗婆舍那清净修证渐次能入此结魔事后云此是过去诸佛奢摩他中毗婆舍那觉明分析微细魔事继之究竟修进总是前后开示唯一首楞严大定以究竟坚固故能直入妙觉成无上道以究竟坚固故一切魔事所不能动故云究竟修进最后垂范有二义一是一席最后以辨魔法门是此经收席至训二是一代最后谓如来说法四十九年未曾说此微细魔事以此经抂法华后即如来顾命悲诲与遗教𣵀槃等教同致深虑末世冀慧命不绝故云最后垂范从即时如来将罢法座起至此止一科究竟五阴魔事已竟。

　　○二究竟五阴妄想分二初阿难蹑前启请二世尊因问详答。

　　○初阿难蹑前启请。

　　阿难即从座起闻佛示诲(领佛开示辨魔法门)顶礼钦奉忆持无失(此领汝当恭钦最后垂范)于大众中重复白佛如佛所言五阴相中五种虚妄为本想心(此正蹑前义)我等平常未蒙如来微细开示(此三句是心请以未蒙开示即请示)又此五阴为并销除为次第尽如是五重诣何为界(上问定三义下正请开示)惟愿如来发宣大慈为此大众清明心目(清明心得正知清明目得正见)以为末世一切众生作将来眼(能明见五阴妄想界分故名将来眼)。

　　此阿难蹑前五阴妄想请佛重为微细发明也阿难下叙领前益于大众下正蹑佛言请后示五阴相中六句问妄想本因又此三句问五阴修断顿渐如是二句问五重界分惟愿下依现前末世正请正脉曰我等下申罕闻以求细示也盖闻之熟者可一举而便见今由曾未蒙示故乍闻未得其详也。

　　○二世尊因问详答分四初答五阴本因妄想二答五阴因界浅深三答五阴灭除顿渐四结劝传示将来。

　　○初答五阴本因妄想分三初总示妄想本元二别明妄想义相三结明妄想能因。

　　○初总示妄想本元分四初标真本空二因妄成有三辩明妄因四结明问意。

　　○初标真本空。

　　佛告阿难精真妙明本觉圆净(标真)非留死生及诸尘垢(本空)乃至虚空皆因妄想之所生起(以妄生𩔰本空)。

　　此标妄想真源本空也非留下明上圆净二字即本来一切都空死生指妄果尘垢指妄因属有情以该虚空世界即本无虚空世界众生乃至下以妄生显上圆净本空举虚空以该众生世界即众生世界虚空皆迷妄而有又此三句一显上本空一成下妄有正观曰此经凡明起妄先标无妄之真以立其本此中精真至尘垢标真立本也。

　　○二因妄成有。

　　斯元本觉妙明精真妄以发生诸器世间如演若多迷头认影。

　　此承上本空之真妄生诸有也初二句蹑真次二句明妄末二句喻妄无因诸器世间举世界以该虚空众生即虚空世界众生皆本觉妙明中虚妄发生此三假文字以三事互举互摄乃润色精妙之处又此三事不外五阴正推原五阴皆妄想为本演若一喻一喻上三事全妄一成下妄元无因。

　　○三辨明妄因分二初明二计俱妄二正斥邪成正。

　　○初明二计俱妄。

　　妄原无因于妄想中立因缘性(此明无因说妄因妄立因)迷因缘者称为自然(此二句斥谬计)彼虚空性犹实幻生(以虚空犹幻生𩔰诸有非自然)因缘自然皆是众生妄心计度(此三句结明因缘妄立自然谬执皆妄想发生)。

　　此以因缘自然辨明于妄想中立因缘也此中虽明二计俱妄是以自然倒计显因缘妄立为正义也。

　　○二正斥邪成正。

　　阿难知妄所起说妄因缘(于妄想中立因缘性)若妄元无说妄因缘元无所有(妄元无因)何况不知推自然者(迷因缘者称为自然)。

　　此正斥自然之邪见成因缘之正义此二假文义以因缘自然转折辨明妄元无因因从妄立是显五阴皆以妄想为本因也上辨明妄因已竟。

　　○四结明问意。

　　是故如来与汝发明五阴本因同是妄想。

　　此承上真源本空因妄成有以答问意前问云如佛所说五种虚妄为本想心未知其详故此结云真本无因妄想立因以是义故如来与汝先说五阴本因同是妄想离妄则无因可说也上总示妄想本元已竟。

　　○二别明妄想义相分五初明色阴妄想二明受阴妄想三明想阴妄想四明行阴妄想五明识阴妄想。

　　○初明色阴妄想。

　　汝体先因父母想生汝心非想则不能来想中传命(此正明色阴从妄想生)如我先言心想醋味口中涎生心想登高足心酸起(此引二卷先言想阴融通之事)悬岩不有酸物未来汝体必非虚妄通伦口水如何因谈醋出(此以空想能通色体以证色是想伦)是故当知汝现色身名为坚固第一妄想(结明实是妄想)。

　　此详明色阴本妄想有也汝体就内身标色阴以易明色是想生想伦故也父母想生者谓此色体从父母淫爱二想所生赤白二物结成形相汝心非想三句明其此身虽从父母想生自心无憎爱之想亦不能来纳为自体是则此色身全是父母己三想合生想中传命者父母以想传汝以想受递代不绝故云想中传命口水二句以影足酸坚固是质碍义以色阴有形留碍不融故正脉曰若外四大何以见是妄想生耶曰前世界相续中言坚明立碍及坚觉宝成等亦坚固妄想也。

　　○二明受阴妄想。

　　即此所说临高想心能令汝形真受酸涩(此以登高想心能𤼵酸受以明受阴因妄想生故)由因受生能动色体(此明形酸实有所受而实无所受之物以见受阴全是虚妄分别)汝今现前顺益违损二现驱驰(此总结诸受)名为虚明第二妄想(结虚受之名)。

　　此明受阴由妄想生虚妄无实也汝今现前者即指现前苦乐等受同想悬岩足心酸涩均是虚妄顺益即乐受违损即苦受合有非违非顺即舍受二现驱驰即违顺二种现行现前流逸奔境虚妄分别也。

　　○三明想阴妄想。

　　由汝念虑使汝色身(由想念能融故能使色身)身非念伦汝身何因随念所使种种取像(此明形不碍想即想之伦故)心生形取与念相应(上句牒念能使身下句牒身即念伦)寤即想心(十方三世想如目前)寐为诸梦(十方三世梦中𡨋现)则汝想念摇动妄情(按上梦想)名为融通第三妄想。

　　此明想阴本于融通妄想也由汝下明融通之相寤二句指妄想之体末四句结妄想之名此想阴乃第六识功用六识颂云动身𤼵语独为最以能融通故能使形色相应又不唯能通一身之色即银山铁壁亦不能为碍一念之间遍乎四海之外四海之外𡨋于一念之间皆融通之用以想证梦全想以梦证想全妄故名妄想此色受想三阴妄想是同但随用立名以此想能生形色名曰坚固以此想能生觉受名曰虚明以此想能使形色名曰融通。

　　○四明行阴妄想。

　　化理不住(此句标行阴之体)运运密移(此句明行阴之相)甲长发生气消容皱(明上移字)日夜相代曾无觉悟(明上密字)阿难此若非汝云何体迁如必是真汝何无觉(此明行阴虚妄无实)则汝诸行念念不停名为幽隐第四妄想(结妄想之名)。

　　此明行阴本幽隐妄想也化理下正明行阴幽隐之义阿难下诘其幽隐无体是虚妄之想化理即行阴以迁流为性故曰不住运运犹念念密移即幽隐此若非汝二句谓此迁流之性不可言虚如必是真二句谓此迁流之性不可言实虚实无定足知其妄故结名妄想正脉曰此行阴若非汝心云何能迁汝实体以见不非汝也如真汝心汝何不觉其迁以见不即汝也非汝即汝二不可定足知虚妄非真矣又受想行之三阴虽皆属心而文中皆要显与色身通贯受则令色身领境想则能驱使于身行则能迁变乎体又虽说三阴能通贯色身而实要显身为念伦非实有也。

　　○五明识阴妄想分三初辨明习妄非真二决明非真全妄三依妄结名精想。

　　○初辨明习妄非真。

　　又汝精明(即识精元明)湛不摇处(即湛入合湛)名恒常者(牒彼所见)于身不出见闻觉知(出其体)若实精真(纵许)不容习妄(成立)何因汝等曾于昔年睹一奇物经历年岁忆忘俱无于后忽然覆睹前异记忆宛然曾不遗失(验明习妄是实)则此精了湛不摇中念念受薰有何筹算(结明念念习妄)。

　　此以念念习妄辨明识阴湛不摇处非真恒常也此精明即八识自性以第八识非善非恶性惟无覆故曰精明湛不摇处是四阴已尽之相即六根虚净无复驰逸名恒常者就小乘外道牒定恒常下方破之以小乘外道不了识性是妄谬立真常因妄立𣵀槃果故就其迷辨明非真恒常若实精真二句是纵成之辞若果是真不习妄方为真矣何因下验明念念习妄则知非真明矣有何筹算者以受薰习气念念头数不可以数较。

　　○二决明非真全妄。

　　阿难当知此湛非真(既习妄决知非真)如急流水望如恬静(此喻似湛不摇)流急不见非是无流(此喻非真不动)若非想元宁受妄习(此仍依受薰结归妄想)非汝六根互用开合此之妄想无时得灭(此以六根开合此想方灭如未能开合不可谓恒常)。

　　此承上验明识精念念受薰决其非真唯妄也上科验明其妄此科喻明罔象虚无之相前阴如瀑流其波浪起灭前后历然可见其相粗而此识精如急流水望如恬静无相可见故名罔象性惟无覆无记故名虚无非汝二字是返𩔰之辞返显必汝六根互用开合此想方灭此与前从互用中能入菩萨金刚干慧及见闻通邻互用清净相应皆识阴尽相是则六根未互用此想决不可谓尽决不可谓常。

　　○三依妄结名精想。

　　故汝现抂见闻觉知中串习几则湛了内罔象虚无第五颠倒细微精想。

　　此承上辨明识性非真结示妄想之名也故汝下结明其义则湛下正结其名故字顶上根不开合此想不灭之义是故汝今现抂六根不融全是妄想故云中串习几串穿也亦习也几微也谓此见闻中串摄习种细微不可以数筹算即细微精想则湛了内即湛明之中其实非真湛真明对前阴粗浊之相借言湛了以无生灭粗相故名罔象以性非善恶能受薰故名虚无若有实性则不能受薰此属生相无明迷失性真故名颠倒凡外小乘不能觉了乃至地上菩萨止能分破惟佛方能究尽故名细微精想正脉曰即陀那细识识精明元也上别明妄想义相已竟。

　　○三结明妄想立因。

　　阿难是五受阴五妄想成。

　　此总结答阿难问意也阿难问云如佛说言五阴本因同是妄想未蒙如来微细开示故一一与之详细发明五阴因缘全是五种妄想生起意义了然无惑故此结明使其领解无疑温陵曰五受阴亦名五取蕴由一念迷妄受此取此以自蔽藏也上答五阴本因妄想已竟。

　　○二答五阴因界浅深。

　　汝今欲知因界浅深唯色与空是色边际唯触及离是受边际唯记与忘是想边际唯灭与生是行边际湛入合湛归识边际。

　　此答五阴因界之间也前阿难第三问如是五重诣何为界今于第二答中以答此问初二句牒问意因界浅深者谓界不自立因邻而立如色不自色因空显色空不自空因色故空是空与色皆色之因界乃至因湛入说合湛因合湛方说湛入是入与合皆识之因界因界即边际义浅深即因界之浅深如色触记生湛入乃五阴边际之浅者如空离忘灭合湛是五阴边际之深者唯色下正分五阴边际湛入合湛者上湛字即识相如急流水望如恬静下湛字即识性如云言妄显真真亦同妄故识湛合乎真湛皆识边际又色边际最浅识边际最深五重边际即从浅至深正脉曰如色阴中有相为色无相为空若尽色而不尽空皆未出乎色阴边际而一切空忍皆非究竟也受阴中取着目触厌舍曰离若尽触而不尽离亦未出乎受阴边际而一切背舍皆非究竟也想阴中有念为记无念为忘若尽记而不尽忘亦未出乎想阴边际而一切无想皆非究竟也行阴中以念念起处为生相以念念息处为灭相若尽生而不尽灭亦未出乎行阴边际而一切灭定皆非究竟也识阴中以有入为湛入即性入元澄一澄元习是也以无入为合湛即内外湛明入无所入是也若尽湛入而不尽合湛终未出乎识阴边际而一切明白法身皆非究竟也上答五阴因界浅深已竟。

　　○三答五阴灭除顿渐。

　　此五阴元重叠生起生因识有灭从色除(此先明重叠生起以成下文因次第尽)理则顿悟乘悟并销事非顿除因次第尽(此正答问意)我已示汝劫波巾结何所不明再此询问(责忘前教)。

　　此答灭除顿渐之问也前阿难第二问云又此五阴为并销除为次第尽今答中当第三初句标定五阴本元次句明其次第生起重叠即次第积累而起显非顿成末二句明生灭始终生则始于识终于色灭则始于色终于识理则下正答问意阿难但问是顿消是渐除如来与分出理事二途理则顿悟顿销事则渐除渐尽唯悟不修则堕空唯修不悟则滞有必须理事双融修悟一致方是了义修证我已下责阿难既领前教不应再有此问已示巾结者前五卷佛取劫波罗天所献华巾绾结以示六根舒结伦次知彼即应悟此再问即忽略前义故此责之知彼六结元是一巾即理则顿悟乘悟并销虽一巾六结次第而解即事非顿除因次第尽孤山曰约生则由内造外从细至粗如着衣也故迷理有识乃至有色约灭则由外至内从粗至细如脱衣也故入理色尽至识尽正脉曰乘悟并销者即销其亿劫颠倒想也如暗夜惊杌为鬼奔驰荒越一旦被人说破鬼想全消因次第尽者要须历五阴次第而渐除也如鬼想虽已全销驰途岂能遽返要须历返前途方归旧处矣总是顿悟渐修之意而已上答五阴灭除顿渐已竟。

　　○四结劝传示将来。

　　汝应将此妄想根元心得开通(此结劝阿难自当深悟)传示将来末法之中诸修行者(此劝传示末法)令识虚妄深厌自生知有𣵀槃不恋三界(此传示利益)。

　　此结劝阿难将此妄想根元自当深悟了彻传示将来作清净眼也汝应下结示自利传示下结示利他二利圆明即菩提妙行众生不肯厌离三界者以不识五阴虚妄如识五阴全是妄想岂肯耽着哉故云深厌自生又众生贪恋三界者惟不知有无上𣵀槃如知𣵀槃是毕竟所归宁地又岂肯恋着虚妄生死耶故云不恋三界上究竟五阴妄想已竟从即时如来将罢法座以来一大科究竟五阴迷悟未全道力浅深竟于此又远从八卷中说是语已即时阿难及诸大众得蒙如来开示密印起至此止一大科究竟未全道力迷悟浅深结完初卷佛首标真妄二本云善哉阿难汝等当知一切众生从无始来生死相续皆由不知常住真心性净明体用诸妄想此想不真故有轮转从汝今欲研无上菩提起至八卷中汝当奉持止是究竟常住真心性净明体之真也从说是语已起至此止是究竟用诸妄想此想不真之妄也又前明七趋情想五阴迷悟是发明用诸妄想一句此五阴妄想是发明此想不真一句初之真心此之妄想是一经大关节上正宗分已竟。

　　○三流通分分二初显法门胜妙劝流通二列会众悟证劝流通。

　　○初显法门胜妙劝流通分二初明胜超施福二明妙超极果。

　　○初明胜超施福分二初示施宝福多二显弘法福胜。

　　○初示施宝福多分二初如来以施宝多设问二阿难以获福多奉答。

　　○初如来以施宝多设问。

　　阿难若复有人遍满十方所有虚空(处无尽)盈满七宝(宝无尽)持以奉上微尘诸佛(佛无尽)承事供养心无虚度(心无尽)于意云何(问辞)是人以此施佛因缘得福多否(所问事)。

　　此佛举四无尽之施行问阿难得福多否意抂显弘经功德超越不可以财施之福较其多少也此中遍十方之虚空是虚空无穷无尽盈满七宝岂有尽耶微尘诸佛是佛无穷无尽一一供养心无虚度岂有尽耶以无尽之心持无尽之宝供无尽之佛遍无尽之空纵使满世间皆如目连鹙子尚不能知虚空七宝诸佛心量之边际况能知获福之数量耶则施之胜至此可谓极则矣。

　　○二阿难以获福多奉答。

　　阿难答言虚空无尽珍宝无边(牒佛所问)昔有众生施佛七钱(施行小)舍身犹获转轮王位(获福大此举少施因缘)况复现前虚空既穷(不可思议)佛土𠑽遍(不可思议)皆施珍宝(施物施心不可思议)穷劫思议尚不能及(不知四胜之边际)是福云何更有边际(以施行不得边际故获福亦无边际)。

　　此阿难承佛问以直心而答如上所说施行既无穷尽获福亦无边际可思议也阿难下举少施因缘况复下况显广施殊胜正脉曰以七钱施一佛财田俱劣也而犹获转轮胜报况复遍空佛土即田胜也皆施珍宝即财胜也穷劫下决其获福实不可思议也上示施宝福多已竟。

　　○二显弘经福胜分二初显传示之胜二显诵持之胜。

　　○初显传示之胜分二初超极恶罪报二超多宝施福。

　　○初超极恶罪报。

　　佛告阿难诸佛如来语无虚妄(安慰之辞)若复有人身[且/八]四重十波罗夷(极重罪)瞬息即经此方他方阿鼻地狱乃至穷尽十方无间靡不经历(极恶报)能以一念将此法门(即首楞严微妙法门)于末劫中开示未学是人罪障(四重十重等罪此方十方等无间)应念销灭(如汤消雪)变其所受地狱苦因成安乐国(转苦成乐)。

　　此显传示此法功德殊胜一念之微能灭无穷苦报而得无尽之乐果也四重犯比丘戒之四波罗夷十波罗夷犯菩萨戒之十重瞬息是极促之时谓即时顷刻而经入此界他方极重之狱乃至下是极长之苦能以下正显一时弘经之念能销积劫极重之罪变其下复显弘经一念不唯但灭无量无边极重罪报复变极苦以成极乐成安乐国有二义一乘首楞严法力即地狱化为乐土一即转恶业成净业往生极乐正脉曰语无虚妄者此因向下弘经之功至少而灭罪获福至多恐难信及故此先明佛无不实不真之语令当谛信也波罗夷五篇第一义当极恶集云三意释之一退没二不共住三堕落亦译名弃一念者暂时发心也末劫圣远魔强之时也未学难进易退之人也须知弘经既唯一念经必非多所谓四句偈等人必非众所谓窃为一人等是也夫一念微功而能离极苦以生极乐者良以应观法界一切唯心实华严破狱之㫖而斯经圆彰法界极显唯心一念持此是以能令无量阿鼻随处灭尽难思乐土当处发生然须自信方以克之自信不及深孤妙利痛哉。

　　○二超多宝施福。

　　得福超越前之施人百倍千倍千万亿倍如是乃至算数譬喻所不能及。

　　此显一念传示之功不唯灭无穷无尽之极苦得无穷无尽之妙乐而复超越前之无穷无尽之施福也百倍千倍等总是以数量较之不及也算数譬喻二大数名正脉曰正以斯经开如来秘密之宝藏获本然周遍之家珍成尘刹互融之佛果故非财施之多执相之供有为之果所能及矣问全经虽有是功一念岂能尽义遽灭多𠎝顿膺广福耶曰此经圆融不思议境智岂以情量而恻之哉宜深忍信勿自疑阻失本真之妙利也又复应知言外况𩔰之意盖极重罪人一念弘经尚能灭罪获福如此何况轻罪无罪乃至有福多福之人弘经果报殊胜可知一念尚能如此何况久弘乃至尽形一句一偈尚能如此何况一卷半部乃至全经窃为一人尚能如此何况多人乃至抂大众中广为人说其果报殊胜益可知矣上显传示之胜已竟。

　　○二显诵持之胜。

　　阿难若有众生能诵此经(受持𩔰教)能持此咒(受持密教)如我广说穷劫不尽。

　　此承上较显传示功德无比复显诵持功德更无穷尽也此经开示三德秘藏如来密因妙果圆备斯经以传示诵持即如来慧命不绝亦即诸佛常住世间而世间有为出世无为所有功德岂可较其一二又能受持此经即顿圆佛果唯以利他为事故先显传示后显诵持传示为诵持成德诵持为传示本致未有自不能诵持而能传示他人诵持也问㨿如我广说穷劫不尽似诵持超越传示之功岂自利胜利他耶曰文字互彰前算数譬喻不及即此说不能尽此说不能尽即前算数譬喻不及非有二致也上明胜超施福已竟。

　　○二明妙超极果。

　　依我教言(即上𩔰密二种开示)如教行道(即上𩔰密二种妙行)直成菩提无复魔业。

　　此结劝能依我所说传示诵持圆妙胜行如实而行不唯功德不可算数不可言说即顿超极果也末二句虽是结显流通利益实结一经全㫖以遵佛显密二教定慧均持从初发心直至成佛中间永无诸委曲相即不历僧祗一超直入者也上显法门胜妙劝流通已竟。

　　○二列会众悟证劝流通。

　　佛说此经已比丘比丘尼优婆塞优婆夷一切世间天人阿修罗及诸他方菩萨二乘圣仙童子并初发心大力鬼神皆大欢喜作礼而去。

　　此列抂会流通之众也此文与前序分乃经家为一经首尾之序前序分列众为请法𦗟法为证明此末后列众为受法谢法为流通又此中列众与前互有总别详略此总列四众前别列比丘众即大智舍利弗等以摄比丘尼众前别列优婆塞众即王及大臣长者居士等以摄优婆夷众一切世间二句列八部众前全缺此中略列天人修罗余摄一切世间故他方菩萨即前恒沙菩萨来聚道场又即七卷中尔时那由他恒河沙俱胝金刚藏王菩萨等他方二乘即前及诸十方大阿罗汉辟支佛等圣仙童子前全无即诸经亦少即七卷中复有无量日月天子等此仙名圣童者以归心圣道修童真行故并初发心二句即八部收未尽者亦七卷中复有无量药乂大将诸罗刹王等并无量山神海神等上列抂会之众下正明悟证欢喜乃一经悟证所获法喜故云大欢喜前阿难见佛顶礼悲泣等四十四字是一经总启请此四字乃一经总领悟且阿难一人二卷初云今日开悟如失乳儿忽遇慈母其欢喜何如哉次又云我虽承佛如是妙音悟妙明心元所圆满三卷末云各各自知心遍十方等阿难偈云不历僧祗获法身四卷中云疑惑销除心悟实相五卷云心目开明叹未曾有六卷末云明了其家所归道路七卷末云身心快然获大饶益已上皆阿难悟境八卷末云心虑虚凝断除三界修心六而微细烦恼此是阿难证处如抂会大众悟证恐繁不历举且如六卷中云普会大众天龙八部有学二乘及诸一切新发心菩萨其数凡有十恒河沙皆得本心获法眼净性比丘尼成阿罗汉无量众生皆发无等等心此大众悟证实处此阿难会众所悟所证从浅至深从粗至细妙绝言思故总以皆大欢喜收之作礼而去者礼是谢法去是持法又去有归往不同此会众住处无论远近从彼来此𦗟法今既受法各还本处是此去即归去也上一经序正流通三大分已竟又序与流通文简易明正宗一分文贯十卷恐难对照今略次第归属以便学者不劳检阅而了然目前此正宗分自阿难见佛顶礼悲泣等一十九句是一经总启请自佛告阿难汝我同气情均天伦起尽十卷经文皆不出阿难所请之义即从佛告阿难起至二卷末云无得疲怠妙菩提路止是发明所请奢摩他义相自阿难白佛言世尊如佛世尊为我等辈宣说因缘起至三卷中云及意界三本非因缘非自然性止是发明三摩提义相自阿难白佛言世尊如来常说和合因缘起至三卷末烁迦罗心无动转止是发明禅那义相此三德秘藏元是一心义圆言偏今以言显故历明其相其实举一即三又自四卷初尔时富楼[邱-丘+(丹-、+一)]起至如何自欺尚留观𦗟止是会前三藏元是一心以显三德圆融之妙总发明妙奢摩他等一妙字前历明其相未及圆妙今会一心不可思议方见其妙从初卷至此发明妙奢摩他等八字从四卷中阿难及诸大众闻佛示诲疑惑销除起至七卷末恒令此人所作如愿止是发明最初方便四字二决定义是通方便耳根一门是别方便此二为入观方便从六卷末阿难整衣服于大众中起至七卷末恒令此人所作如愿止为摄心方便并上妙奢摩他等一十二字是究竟如来密因已竟初阿难举果请因今密因已明妙果未蒙开示从阿难即从座起顶礼佛足而白佛言我辈遇钝起至八卷中汝当奉持止是发明得成菩提之妙果重一成字即修证了义是也是已尽请辞中一十六字又阿难请如来妙果密因者恨己堕小乘未全道力故阿难云一向多闻未全道力是也如来既与发明所请又复发明所恨使知可归可避也从八卷中说是语已起至十卷末不恋三界止是发明未全道力一句又初明七趋情想是善恶未全道力次明五阴迷悟是邪正未全道力此所恨并所请共二十字冠一经大㫖学者知一经大㫖不出此二十字则不为十卷文义碍清净眼可不顿了佛心乎。

　　大佛顶如来密因修证了义诸菩萨万行首楞严经四依解卷第十(终)

　　助刻姓氏南云闻法弟子&nbsp;谭宗元(伍拾两)&nbsp;谭若纶(拾两)&nbsp;&nbsp;谭宗光(伍两)&nbsp;刘仲典(伍两)&nbsp;&nbsp;刘　㠐(贰两)&nbsp;谭宗濂(贰两)&nbsp;&nbsp;刘伯锦(贰两)&nbsp;谭宗图(贰两)&nbsp;&nbsp;谭宗畴(壹两)&nbsp;谭弘烈(壹两)&nbsp;&nbsp;释如慧(壹两)&nbsp;谭用宠(贰两)&nbsp;邵阳奉佛弟子&nbsp;刘孔晖(五两)&nbsp;李台春(壹两贰钱)&nbsp;&nbsp;周之年(拾两)&nbsp;舒心忠(拾两)&nbsp;&nbsp;朱音顗(拾两)&nbsp;梁音范([栥-欠+匕]两)&nbsp;&nbsp;曹音𩔰&nbsp;梁音质([栥-欠+匕]两)&nbsp;&nbsp;曹音頔(共银拾两)&nbsp;梁音预(壹两)&nbsp;&nbsp;曹音𩕄&nbsp;梁音颖(壹两)&nbsp;&nbsp;吕音习(拾两)&nbsp;&nbsp;&nbsp;　佛藁(壹两)&nbsp;　明性(五钱)&nbsp;&nbsp;　音吁(壹两)&nbsp;　悟相(壹两)&nbsp;&nbsp;　悟玄(壹两)&nbsp;　悟能(五钱)&nbsp;&nbsp;　悟乘(五钱)&nbsp;　悟解(五钱)&nbsp;&nbsp;　真海(五钱)&nbsp;　真晓(贰两)&nbsp;&nbsp;　宗教(五钱)&nbsp;　宗𥙿(五钱)&nbsp;&nbsp;　性广(陆钱)&nbsp;　了锡(壹两)&nbsp;&nbsp;　海潮(叁钱)&nbsp;　悟梅(陆钱)&nbsp;&nbsp;　海恒(五钱)&nbsp;　寂𥙿(五钱)&nbsp;&nbsp;　寂禅(五钱)&nbsp;　悟予(陆钱)&nbsp;&nbsp;　真学(壹两)&nbsp;　寂受(五钱)&nbsp;&nbsp;　性东(贰钱)&nbsp;　照远(壹两)&nbsp;&nbsp;　照逸(壹两)&nbsp;　旋复(肆钱)&nbsp;

　　吉水廖国英盥手书并督刻
