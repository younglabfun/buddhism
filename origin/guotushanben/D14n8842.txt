国家图书馆善本佛典第 14 册 No. 8842 般若心经注解


　　般若心经注解

　　沙门(圆耳)集

　　摩诃般若波罗蜜多心经

　　(揔此经有七本异译。此本玄奘所译经也。唯有正宗。无序及流通。法月译本云。于王舍城耆阇崛山观世音菩萨白佛言。世尊我欲于此众中宣说般若波罗蜜多心。唯愿世尊听我所说。尔时世尊告观世音菩萨言。善哉善哉。具大悲者听汝宣说。于是观世音菩萨。蒙佛听许。入惠光三昧。彼三昧起。告舍利弗说之（智惠轮论译经同之）。)

　　(摩诃者梵语。此翻为大。凡夫执六尘。心着世间故名隔碍。名之为小。今破妄念。不着六尘。悟心境空。心量广大。犹如虚空。无有边畔。亦无方圆大小。亦非青黄赤白。亦无嗔无喜。无是无非。无善无𢙣。无有头尾。无有一法可得。名之为大。般若者梵语。此翻为智惠。凡夫妄背本心。坚执我见。是名愚痴。今破愚痴。悟本来无我。名之为智惠。波罗蜜多者梵语。此云到彼岸。迷本心居生死曰此岸。悟本心到心体不生不灭曰彼岸。心者大智惠到彼岸之心也。此心人人具足。天真自性也。经者训法训常。法则群机所䡄焉。常则百世不易也。)

　　观自在菩萨。

　　(能修般若之菩萨名也。忠云。此破凡夫历劫背心。唯观诸法。被法所拘。不得自在。今悟心无心。了境无境。心境两亡。无了可了。坥然无碍。故名自在。私曰。被法縳是观不自在也。谓法是闻无念。百物不思。为令念绝。是法縳也。今离于法縳。法得自在。是观自在也。谓法是悟无念。而见一切法。心不染着。是为无念。本心自六根。走出于六尘中。无染无着。来去自由。是观自在也。菩萨者。菩谓菩提。此云觉。上求菩提故。萨谓萨埵。此云众生。下救众生故。所以从境得名也。忠云。菩之言了。萨之言见。了见诸法本来空寂。故名菩萨也。)

　　行深般若波罗蜜多时。

　　(行者般若无相行行也。谓以无行为行也。若起行相心者。相违般若无相。般若经曰。般若如火炎。不可取四边。取者即烧手。古德曰。道体本无修。不修自称道。若起修道心。此人不称道。深般若波罗蜜多者。此破心外求法。小乘人不悟自心本来具足。妄求言教。以为智惠。名为般若。妄息心念。求不生不灭名为波罗蜜。是名浅般若。今更举行深般若以明大乘对破前病。菩萨了见心本来空寂。名为般若。了见心本来不生不灭。名为到彼岸。是名深般若波罗蜜多。时者菩萨修行般若时也。忠云。时者过去现在未来心俱不可得。故名为时。)

　　照见五蕴皆空。

　　(照观也。谓住本心无照见曰照见。若起照见心。法成差别。背般若无相。岂显五蕴空。楞严曰。自心分别自心。非幻成幻法（已上）。住于本心五蕴幻法。天真自尔。开发般若真空焉。五蕴者。色受想行识也。合色为一。开心为四。亦四心中。受想行心所。识心王也。色谓眼耳鼻舌身。色声香味触。无表色。此十一种。名为色蕴。受谓领纳苦乐舍三名为受蕴。想谓执取苦乐怨亲男女等像名为想蕴。行谓心处有四十六。除受想二。余四十四及十四不相应。此五十八法。揔名行蕴。造作迁流二义名行。据此义边色等五蕴俱合名行。谓由行蕴摄法多故偏得行名。识谓了别名识。此有六种了别不同。谓初眼识了色。乃至意识了法。是名识蕴。蕴者积聚。为义所有色为一聚名色蕴。乃至所有识为子聚名识蕴。皆空者。般若真空也。谓凡夫妄情。于我及一切法。周遍计度。一一执为实有。如痴孩镜中见人面像执为实有。是云遍计所执。所执法依他众缘相因而起。都无自性。唯是虚相。如镜中影。是云依他起性。本觉真心。始觉显现。圆满成就。真实常住。如镜之明。是云圆成实性。今言皆空者。离诸法相。其体似空故。且云空实不可云有。不可云空。其体不思议也。觉了此理。以心不可觉心外。亦以心不可觉自己。其体即是。永嘉大师云。若以知知寂。此非无缘知。手执如意非无如意手。若以自知知。亦非无缘知。如手自作拳。非是不拳手。亦不知知寂。亦不自知知。不可为无知。以性了然故。不同于木石。如手不执物。亦不自作拳。不可为无手。以手安然故。不同于兔角。)

　　度一切苦厄。

　　(度度脱也。一切苦厄。内了本来空寂。实无纤毫可得。外脱分假变易二种生死。厄者灾也困也。已上一假。阿难结集法藏时。叙述观自在菩萨度生之功行。此是别序也。下假自舍利子去。观自在菩萨答舍利子所问也。)

　　舍利子。色不异空。空不异色。色即是空。空即是色。

　　(孤山云。正说分显了般若。秘密般若。所以有此二者。随机不同。或闻显欢喜。或闻密适悦。生善破𢙣。入理皆然。故知显秘之谈。俱为发生妙惠也。问。秘密不可解。云何亦发惠。答。达不可解空。是则能发惠。故大论引天子谓须菩提。所说般若。隐密难知。我不能解。而须菩提答云。不解亦空。是般若也。应知取着。心诵显了。亦只增福。以无相心诵。秘密则能发惠。)

　　(舍利子者梵云舍利弗。舍利翻身。弗翻子。今二字存梵。一字从华。故云舍利子。母好身形故。母名身。身之子故。名身子。佛弟子中智惠第一。为大众请问。故观自在菩萨。呼其名告之。色不异空者。以色举体。全是真空。不即断空。故色举体。归于真心之空。不合归于断灭之空。以本非断空之所变故。断空则是虚豁断灭。无知无用。不能现于万法。如镜外之空非同镜内之空。色相宛然。求不可得谓之空。空不异色者。真空必不异色。故云空不异色。何以故凡是真空。必不异色。以是无相理。非断灭故。是故是空即是色。若离㕝求空理。即成断灭。今即㕝明真空之理。离㕝何有理乎。以真如不守自性。随缘成诸㕝法。则举空全色。举理全㕝。色即是空。空即是色者。云空色无碍。谓色举体全是空。空举体全是色。故看色无不见空。观空莫非见色。无障无碍。为一味法也。如举众波。全是一水。举一水。全是众波。波水不碍。宝藏论云。空可空非真空。色可色非真色。真色无形。真空无名。无名名之父。无色色之母。为万物之根源作天地之太祖。)

　　受想行识亦复如是。

　　(例余四蕴。)

　　舍利子。是诸法空相。不生不灭。不垢不净。不增不减。

　　(是诸法者指五蕴并十二入等一切诸法也。空相者真空实相也。非了心外诸法。真空实相。但了自己本心空寂。诸法自空寂。故曰是诸法空相也。不生不灭。不垢不净。不增不减者。了自己本心。法法是心。心无诸相。岂有生灭增减等耶。)

　　是故空中无色无受想行识。

　　(五蕴即合色为一。开心为四。具如上注（云云）。)

　　无眼耳鼻舌身意无色声香味触法。

　　(十二处。谓六根六境。是心心所生长门处。由六识生。必托根境方能起。故名云处。处即开色为十色处半。谓眼耳鼻舌身。色声香味触为十处。及法处一分也。合心为一心处半。谓意处全。及法处一分也。)

　　无眼界乃至无意识界。

　　(十八界。谓六根六境六识。界种族为义。此有两释。一生本义。谓十八界。为同类因。各生自类等流果。故是法生本也。又一相续有十八类诸法种族。名十八界。界即色心俱开。谓开色为十色界半。谓眼耳鼻舌身色声香味触为十界。及法界一分也。开心为七心界半。谓眼识耳识鼻识舌识身识意识意根为七界。及法界一分也。十八界中。举始末二界略中间十六界。故云乃至也。)

　　无无明亦无无明尽。乃至无𦒳死亦无𦒳死尽。

　　(是有生灭十二因缘。生为凡夫。灭为圣人。即缘觉所修观也。空无凡圣故。生灭俱无之。生十二因缘者。一无明。二行。三识。四名色。五六处。六触。七受。八爱。九取。十有。十一生。十二老死。初无明者。过去世起烦恼。揔名无明。不有智惠。无所明故。次行者。过去世起诸业。揔名为行。业名为行。造作义故。三识者。于母胎正结生时一刹那名识。四名色者。从结生后。六处生前。中间色心。揔称名色。心但有字故云名。色乃质碍故云色。五六处者。从名色后。三和已前。生眼等根。为识心之所涉入名六处（此是胎内五位中钵罗奢佉位也）。六触者。出胎后。三两岁来根境识三。能有对触揔名为触。于三受境未能了知故。七受者。五六岁已去。十四十五已来。已了三受差别相。未起婬贪。此位揔为受。八爱者。十五已去。贪妙资具。婬爱现行。揔名为爱。九取者。取谓贪也。年既长大。贪五欲境。四方驰求。不惮劳倦。揔名为取。十有者。因驰求故。积集能牵。当有果业。揔名为有。业名为有。有当果故。十一生者。从此舍命。正结当有。揔立生名。当来生支。即如今识。十二𦒳死者。于当来世。受生已后。有名色支。次生六处。次生触支。次生受支。此之四位。揔名𦒳死。如是𦒳死即如今世名色。六处。触受。四支。是名三世两重。十二因缘。依过去无明（烦恼）行（业）感现在五果（识名色六入触受）。依现在三因（爱取有）感未来两果（生𦒳死）。是名生十二因缘也。灭十二因缘者。无明灭即行灭。行灭即识灭。乃至𦒳死灭是名灭十二因缘尽灭也。大乘菩萨悟了本心空。自然无生灭因缘也。)

　　无苦集灭道。

　　(四谛者。一苦谛。二集谛。三灭谛。四道谛。初苦者。逼恼为义。即生死苦果。一切有为法。无常所逼恼。次集者。招集为义。谓烦恼业聚集。招生死果。三灭者。灭无为义。结业既尽。则无生死一切患累。故名为灭。四道者。能通为义。正道助道（三十七品惠行。名为正道。种种对治及禅定。名为助道）。此二相扶。能通𣵀槃。故名道谛者。审实不虚义也。谓苦实无不苦。乃至道实无不道。列苦集灭道。苦集世间因果。灭道出世因果。而皆先果后因者。意欲令知苦断集。慕灭修道离苦得乐也。此声闻所修观也。大乘菩萨悟了本心。自然无四谛相也。)

　　无智亦无得。

　　(忠云。推照诸法。了无所得。名之为智。诸法本空。何假推照。故云无智。自性清虚。实无一法可得。故云亦无得也。问若尔者。归断灭耶。答不尔耳。宗镜录曰。或人闻经云。真般若者无知无见。无作无缘。便谓般若同于太虚无情之流。堕于断见。既乖般若。论主（肇公作般若无知论）破之。故云世称无知者。谓木石太虚无情之流。论题无知者。为明圣心。无有取相之知。故云无知。非谓无真知也。何者般若灵知无鉴不知。不同太虚一向无知也。然则断见无知。略明有十一种。论中略言三种。十一种者。一者太虚。一向空故。二者木石。谓无情故。三者聋瞽。谓根不具。无见闻故。此上三种。是论所破。四者愚痴。谓无智惠。于境不了故。五者癫狂。恶鬼惑心。失本性故。六者心乱。境多惑心。不能决断故。七者闷绝。心神闇黑。如死人故。八者惛醉。为药所迷故。九者睡眠。神识困熟故。十者无想定。外道伏惑。心想不行故。十一者灭尽定。二乘住寂。心智止灭故。此上并是惑倒。非般若无知也。又云若执心境是实。人法不空。徒经万劫修行。终不证于道果。若顿了无我。深达物虚。则能所俱消。有何不证。犹如微尘扬于猛吹。轻舸随于迅流。只恐不信一心。自生艰阻。若入宗镜。何往不从。且如勇施菩萨。因犯婬欲。尚悟无生。性比丘𡰱。无心修行。亦证道果。何况信解一乘之法。谛了自心。而无克证乎。或有疑云。岂不断烦恼耶。解云。但谛观杀盗婬妄。从一心上起。当处便寂。何须更断。是以但了一心。自然万法如幻。)

　　以无所得故。

　　(以用也。即菩萨诸佛。用前所明无所得心。得智断果也。)

　　菩提萨埵。依般若波罗蜜多故。

　　(菩提萨埵。能依之人也。依般若波罗蜜多故。所依之法也。谓自己本心。元离能所。若有能所。即烧于手。)

　　心无挂碍。无挂碍故。无有恐怖。远离一切颠倒梦想。

　　(依般若法门。得心无业縳。故云心无挂碍。依无业縳故。无生死恐怖。云无有恐怖。既无生死恐怖。则无颠倒烦恼。云远离一切颠倒梦想。)

　　究竟𣵀槃。

　　(𣵀槃者。梵语具云摩诃般𣵀槃那。华言大灭度。大即法身。灭即解脱。度即般若。谓心本离于边畔是大。心本离于业障是灭。心本离于痴闇是般若。此之三德。非有各别。一法三义也。悟了此本心三德。自然三障如幻也。忠曰。心若有生。即有可灭。心本无生。实无可灭。无生无灭。名为𣵀槃。究者穷也。竟者尽也。三世尘劳妄念。本无生灭。故云究竟𣵀槃。私曰。𣵀槃义翻云不生不灭。忠师意。随义翻解之。)

　　三世诸佛。依般若波罗蜜多故。

　　(三世诸佛。达无所得。大道方成。)

　　得阿耨多罗三藐三菩提。

　　(阿耨多罗。此云无上。三藐此云正。三此云等。菩提此云觉。谓无上正等觉也。觉自心本来是佛。当一切妄法自觉了。故云正等觉。无过此觉。故云无上耳。)

　　故知般若波罗蜜多。是大神咒。是大明咒。是无上咒。是无等等咒。

　　(故知结前生后语。佛菩萨依般若。得菩提𣵀槃。故般若是咒。言咒者。约譬叹也。以诸神仙。得秘咒故。转变自在。佛菩萨。行般若故。能转凡成圣。若尔则显说密说。咸是咒义。故今所叹。结前显说。起后密说。四种咒者。盖言般若功用。了于本心。自破魔障。名大神咒。了于本心。自灭痴闇。名大明咒。了于本心。极妙之理。无过之。故名无上咒。了于本心。极万法源。无齐等者。名无等。重言等者。此彼法身等故云等。十地论云。无等者。谓佛比余众生。彼非等故。重言等者。此彼法身等故□。)

　　能除一切苦。真实不虚。

　　(般若功用广大无边。除二死苦。决定无疑。)

　　故说般若波罗蜜多咒。即说咒曰。

　　(如文。)

　　羯谛羯谛。波罗羯谛。波罗僧羯谛。菩提萨婆诃。

　　(是咒有无翻有翻两义。言无翻义者。咒是佛之密语。非下凡所知。法华䟽云。咒是鬼神王之名号。称其王名。则部落敬主。故能降伏一切鬼魅。纵译梵成华。人亦不晓。故凡当密语。例皆不翻。深求其致。只是密说前般若无所得心耳。其犹世人。典语召物。庸俗莫得而知。物岂异哉。或作译翻。言解义者。恐违秘密之说。今无取焉。次言有翻义者。忠曰。羯谛羯谛者。系着名谛。羯者除也。尘劳妄念。智惠荡除。故云羯谛。又重言羯谛者。云了身空。私曰。了于本心。自然显心身空寂。云羯谛（心空）羯谛（身空）○波罗羯谛者。心身本清净。有何妄念可除。故云波罗羯谛。波罗僧羯谛者。清净对尘劳。尘劳本来无。清净名不立。故云波罗僧羯谛。菩提萨婆诃者。菩提是道。萨婆诃是行。悟达本性。即是道行。菩提言了。萨婆诃言见。了见本心。云菩提萨婆诃。又菩提是心。萨婆诃是一切法。一切法本来是心。故云菩提萨婆诃。如是神咒。直指本心。心无动静。不可起心求心。心无生灭。不可将心灭心。心非内外中间。不可向内外中间求。心非一切处。不可向一切处求。求不可得故。此译本无流通。般若三藏译经末曰。尔时世尊从广大甚深三摩地起赞观自在菩萨言。善哉善男子。如是如汝所说甚深般若波罗蜜多行。应如是行。如是行时。一切如来皆悉随喜。尔时世尊说是语已。舍利子大喜充遍。观自在菩萨亦大欢喜。彼众会天人阿修罗等。皆大欢喜信受奉行。智惠轮论译经。亦同之。)

　　般若心经注解(终)

　　夫是经诸佛灵知诸祖正眼爰有大乘信解优婆塞予请置相教注自性故随能大师解志之依忠国师钞着焉冀以此[(天*天)/貝]经力施他演说无穷所获利益回向菩提实际众生但识见荒芜俟来哲添削耳。

　　维时庆长(丙午)林钟七日于兴圣寺圆耳谨记
