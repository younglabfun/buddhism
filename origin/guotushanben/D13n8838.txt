国家图书馆善本佛典第 13 册 No. 8838 金刚般若波罗蜜经（注解）


　　金刚般若波罗蜜经

　　姚秦三藏法师鸠摩罗什奉　诏译

　　梁昭明太子加其分目

　　汝水香山无闻思聦　注解

　　金刚。

　　(释曰金刚宝也西天中印土灵鹫山如来宝座金刚所成深八万四千由旬至金轮水际安立纯以金刚也执金刚神宝杵尖三楞三寸之长是金刚余皆不是坚固不坏能摧铜䥫玉石万物万物不可当其锋也香水海中无边𠀍界皆是金刚保持擎载国土如此之功力喻众生本性修行成道见谛解脱超越色声香味触法明暗色空之外入息不拘阴界出息不摄万缘心非境惑一真独妙湛然常住号曰金刚上士为人天眼目入红尘里转大法轮善能分别诸法相第一义谛而不动拔众生之苦也坚固勇猛精进行道僧中那吒法门梁栋尔)。

　　般若。

　　(释曰梵语西竺乡谈此云智慧也𠀍间之火能烧万有性空智火能烧自己无始劫来无明贪嗔痴黑暗凡愚习气之心此烦恼若不归依三宝发菩提心从无始来直至今日欲去一毫皆不可得惟除省悟发意勇猛修行日日礼拜佛前忏悔求生净土孳孳在道念念息见业渐渐消福渐渐生道念纯熟自然心慈口善贪嗔痴只见微薄戒定慧自然淳熟炼尽无余为之智也慧性者了别诸法拣择善恶能分妍丑舍恶从善行大仁慈𠀍间诸事善巧方便诸佛密意深得玄旨出为将入为相保护法忍真如觉地曰慧也智慧二法审详观察号为般若般若观照三昧力故直至成佛也)。

　　波罗蜜。

　　(释曰此是梵语此云究竟到彼岸成就本智尘劳永尽烦恼皆忘脱凡愚心灭无明火入真如界同法性身心精通泯当处湛然清净一色纯清绝点和合归源量等虚空以空合空犹如好蜜内外皆甜同一法味见性明曰更无一法到无为地执心虚明纯一智慧为之彼岸此岸者具贪嗔痴未曾见谛不达圣义为之此岸)。

　　经。

　　(释曰径也途路之义引导之词如𠀍之人欲往他州先必问路欲行千里一步为初审详远近危险之事得到彼处佛法亦尔念三涂苦出𨵻罗界超凡入圣欲修行者先须阅教灵山说法四十九载三百余会所集经文皆悉指示菩提之路虽言不越理因言显道三𠀍诸佛尽假闻思修而入从戒定慧道摄心以六波罗蜜起行知此法义参禅问道具择法眼不被外道魔师摄持落于魔界所说言句心有忖量合于佛义方可信学究竟生死办自肯心立坚固志向空劫已前承当佛未出𠀍时会取如是参究须是眼不观色何为不观色除染爱心观一切法不作二相反观观的是谁之观直下会得且非他物自己觉性竖穷三际横遍十方元是一精明分为六和合在眼曰见在耳曰闻在鼻曰嗅在舌曰味在身曰触在意曰思一处悟入五处自休如来三大劫方得成就离文字相灭我我所了知此经者开口不在舌头上)。

　　　　法会因由分第一

　　(颂曰)。

　(圣凡同聚给孤园)　(似月如星共一天)　(持钵着衣弘圣化)　(人人尽是火中莲)

　　如是。

　　(释曰如来入灭付嘱经首安立如是二字如者一念未生时消息也体若虚空无变无异是者决定之义佛之慈旨如是奉行)。

　　我。

　　(释曰迦叶阿难佛上足弟子亲闻佛语为之我闻我者无我之我圣所依也假名为我主宰之义非同凡夫人我之我圣心空寂皆无我人)。

　　闻。

　　(释曰如来说法人天承听从声悟道谓之闻闻其本闻谓之真闻离音声之相超空色之见方得心法双忘众生迷本闻询声故流转悟自闻性如木人讴歌石女抚掌)。

　　一。

　　(释曰众圣齐臻固心渴仰希闻妙法此一时也当尔之际究妙夺玄转识为智整万法归一拔众生之苦及尽玄微谈无过一之谈其言尽也证无超一之道其理尽也)。

　　时。

　　(释曰佛出𠀍时最妙之时唯是行深般若上人之时心得自在是大良友弘范一时如优昙华开三界诸天众圣普会各呈所得受佛心诀各入圆明微妙境界此𠀍界中花卉长春流泉浴池不思议庄严佛灭之后好时胜景随佛而灭再不复尔)。

　　佛。

　　(释曰西天梵语佛此云觉也自觉觉他觉行圆明三觉圆明号曰佛陁菩萨声闻所证之地三界人天所归之师为上为无上是大吉祥)。

　　在。

　　(释曰真如觉性法身遍在一切处无在无不在入离垢三昧定洞彻十方尽虚空界无不明了在者不昧也不忘失也如来觉性譬如虚空森合万象若不在者如来刹刹尘尘垂机说法皆误失也诸佛觉性寂而常照感而遂通故曰在)。

　　舍卫国。

　　(释曰波斯匿王国也十六大国之都也与给孤园相去五里之遥也)。

　　祇树给孤独园。

　　(释曰佛初成道在灵鹫山其形如鹫鸟虚透玲珑岩内容百千之人给孤因访一长者故留一𪧐见彼长者严备香花敷设高座亲躬办斋给孤问曰筵国王耶非筵大臣会亲姻耶曰非何为也曰筵佛谁成佛曰悉达太子给孤闻佛成道心怀踊跃径往佛所礼敬毕佛言汝在家人何不行施给孤曰欲请𠀍尊受我薄供佛言汝宅狭小安容大众佛不许给孤思惟我有无量财宝佛许受请盖寺一所佛言可尔敕舍利弗与长者选地建寺诸地不如祇陁太子园四时花果茂盛流泉浴池卉木长春严丽精好舍利弗长者同见大子欲买祇园建寺请佛说法太子心爱之园不许请佛说法欲许实心难舍不得已而许之给孤请价太子曰以金砖布满此园长者低头太子曰畏价高耶不喜也买已不乐孤曰喜既喜何故低头臣思惟此园三十由旬一由旬十六里小由旬也欲开大藏用之不尽欲取小藏布之不及可以中藏如是思惟时间布满太子心犹不舍曰我卖园树属我长者曰花树秀丽堪可供佛太子曰取树者一叶一金钱尔长者欲挂钱太子思惟心回意转请佛说法不应如此太子曰我初卖园不曾卖树园属𡖖树属我𡖖舍园我舍树同为施主故名祇树给孤独园也于中顶建六十四所大寺正中大寺佛居也无色界天众大梵天众六欲天众八部神王𨶒罗日月一切龙王鬼神十六大国王长者居士人天交集四十九年矣)。

　　与大比丘众千二百五十人俱。

　　(皆大阿罗汉具六神通善入佛慧以慈修心比丘者净行亦云乞士千二百五十圣众同佛一寺俱者等也)。

　　尔时。

　　(正乞食时)。

　　𠀍尊。

　　(慧日法王出现𠀍间破众生之黑暗开人天之眼目拔济沉溺究竟苦沦如日照昼如月照夜存亡普济𠀍无能及在天天中尊在𠀍𠀍中尊天上天下更无尊如佛也号为𠀍尊)。

　　食时。

　　(清旦中时乞食之际)。

　　着衣持钵。

　　(佛着金色僧伽梨两镮金锡绀色琉璃钵巍巍堂堂圆光一寻如日初出状若金山)。

　　入舍卫大城。

　　(如来入城步足虚空离地四寸地有印文巡阶至户不倦辞劳日日如是教化众生四十九年)。

　　乞食。

　　(一者乞化众生种诸福慧二者舍贪嗔痴折伏憍慢三者成就有缘引导后学精进行道尔)。

　　于其城中次第乞已。

　　(不越七家自有施主)。

　　还至本处。

　　(还到园中同众而食)。

　　饭食讫。

　　(斋竟)。

　　收衣钵。

　　(叠僧伽梨洗钵盂竟)。

　　洗足已。

　　(佛身金刚无漏体有离垢毛一切尘土五寸之远不能近身教示后昆不令众生入不律仪二时亲躬如是作法洗足)。

　　敷座而坐。

　　(如来受食竟敷泥师坛在狮子座晏坐安禅身心不动常乐我净住大涅槃)。

　　　　善现起请分第二

　　(颂曰)。

　(解空特地播风云)　(九曲难穿问至尊)　(两镜光含千古意)　(珠玑鸿出显家门)

　　时长老须菩提在大众中。

　　(须菩提亦名善现亦名解空亦名空生对人天众前问佛秘藏金刚正眼三昧妙法当尔之时一会声闻须菩提是上首年高德重千二百众中独名解空)。

　　即从座起偏袒右肩右𦡀着地。

　　(从自本位念未𠀍众生兴大悲心整理袈裟左肩而搭佛在𠀍时四季长春无暴寒暑比丘只三条衣右𦡀胡跪至重之礼谛观佛意倾心承受恢弘如来善护之义也)。

　　合掌恭敬而白佛言。

　　(䖍心致意终无委曲)。

　　希有𠀍尊。

　　(诸佛应𠀍从正至偏从空入有清净本觉圆明妙智普应群机如月在天影分众水如来未措一言须菩提赞叹希有见个什么具眼者看同道方知须菩提东方青龙陀佛助佛扬化与𠀍尊同出给孤园入城巡门乞食有敬者有不敬者花街柳陌一一巡乞得食回园食有粗者有上味者同诸大众受供已毕默然而坐尊者入定深观佛意清净心中遇善遇恶声色境中不起难色不见去来之相如如不动被外道毁谤如刀断水似风吹光胸膺如静夜晴空现于星月不动不摇无嗔无喜常在法喜觉而无觉善护一点宝觉明心未曾兴一念逐一景听一声若逐声色自不守护其心也常住三昧须菩提以此观佛心如如不动深敬于佛便兴叹言希有也)。

　　如来。

　　(如者无相也真如实相从三大劫炼尽烦恼习气合本初心显现灵源体若虚空更无迁变行超诸有极尽至理无修之地也曰如来者以无作妙力普应群生根根尘尘遍周沙界譬如虚空洞然清净无初无末无生无灭不见其相心体如是空谷传声实无所来随众生心应所知量曰来)。

　　善护念诸菩萨。

　　(善护者无始生死以来修此妙法守护无失到无修地犹如明目安容沙否似火可容片雪如此善护念也于无念中起悲念心也覆护诸众生念而无念真空念觉也菩萨者梵语云菩提萨埵西天好广东土好略菩下去提萨下去埵曰菩萨名道心众生单修智慧曰菩单修福业曰萨福慧双修曰菩萨布施持戒忍辱精进禅定此五种为之福惟悟道见性一种是慧也慧者离生死出三界其是一性也庄严其性须修万行理事圆融谓之菩萨)。

　　善付嘱诸菩萨。

　　(须菩提一片悲心切切请教无始劫来难行难舍难修难入难信难证圆明本智守护之法付与现前大众及末法众生也)。

　　𠀍尊。善男子。

　　(在家五戒男子通达圣义修寂灭行亦云信士)。

　　善女人。

　　(在家五戒女人厌恶火宅精进勇猛修心圣道人也)。

　　发。

　　(闻法生信心自醒解深得其义识破𠀍间繁华浮脆倾惑人心从兹发行立诀定志求出离法也)。

　　阿。

　　(梵语此方云无也不坏之义一切物之尽也有相皆有坏无相皆不坏阿义真常现前含容万德)。

　　耨多罗。

　　(梵语此云上也无上之上更无可上也妙湛揔持圆明圣智为之上也)。

　　三。

　　(梵语此云正也正知正见正语正业正法眼藏不受群邪破诸惑见正遍知海摧六十二见也)。

　　藐。

　　(藐者梵语此云等也遍也等诸佛心遍一切处虚空等三𠀍等法界等无上等无与等如来所证万行妙果更无过者为无等等也)。

　　三。

　　(三者正也无念而住为之正也真净法中不受一尘如大火聚孤然独照如烹金炉不受诸秽正定现前心无邪思意无杂虑也)。

　　菩提。

　　(菩提梵语此云觉也智慧也自觉本心照破生死住无所住一切泯绝忘我我所如来妙心湛然清净无为妙觉究竟彼岸寂灭为乐在凡为之烦恼无明在圣为之菩提涅槃)。

　　心。

　　(发此大心者究竟无上菩提之心也若人识得心大地无寸土寸心不昧万法皆明未悟之时贪嗔痴为主是也能造诸恶多诸巧见彼心所使生万般心造万种业受万类形自取狱报受无量苦唯此心也乃至生天成佛作祖求生净土修心圣道明悟本心唯此心也迷则顺此心谓之无明悟则逆此心谓之智慧立大圆镜空如来藏建大法幢度无量众唯此心也要见此心拨转机关摄境归心壁立万仞回光自看铁壁银山忽然拶透业识无明入寂灭海见此心也此心不受一法声色那边清寥寥地始觉从前被眼瞒与诸代祖师同一舌头无量妙义一时会取唯此心也)。

　　云何应住。

　　(启问根源修行成佛妄心杂想如何除灭得佛住而住垂示方便)。

　　云何降伏其心。

　　(此心无形充满身中来如电急去若风速从生之事一念皆忆千里[一/力]里所行过处州城县镇一念便到如此妄心云何琢磨修学清净制伏妄情彻见心源究竟成佛)。

　　佛言善哉善哉。

　　(佛每见弟子起大悲心利益众生赞言善哉软语微言无卒暴音也)。

　　须菩提如汝所说。

　　(劫外之请向上之问)。

　　如来善护。

　　(守护己灵一点真如虽二行永绝无所依处住大禅定色目诸缘尚自严护我等凡夫岂容放逸)。

　　念诸菩萨善付嘱诸菩萨。

　　(佛所守护之法付嘱菩萨守护)。

　　汝今谛听。

　　(佛之慈旨委受听闻)。

　　当为汝说。

　　(佛如金钟随扣而应)。

　　善男子。善女人。发阿耨多罗三藐三菩提心。应如是住。如是降伏其心。唯然。

　　(承受佛旨)。

　　𠀍尊。愿乐欲闻。

　　(如蜂思好蜜似渴想甘露)。

　　　　大乘正宗分第三

　　(颂曰)。

　(大乘境界尽含容)　(凡圣元来事一同)　(扫尽微尘生死念)　(依然面目旧家风)

　　佛告须菩提。诸菩萨摩诃萨。应如是降伏其心。所有一切众生之类。

　　(但属血气心念多端杂形类质为之众生也)。

　　若𡖉生。

　　(𡖉是想成欲情厚也)。

　　若胎生。

　　(胎因情有生死根本)。

　　若湿生。

　　(湿因感合爱见妄生)。

　　若化生。

　　(化因离应无而忽有此四种生不出欲界有欲心妄想爱见情重也)。

　　若有色。

　　(梵天人得于禅定无有欲心惟有身形受禅定乐为之色界)。

　　若无色。

　　(无色界天人念虑虚凝无有形相)。

　　若有想。

　　(微细念虑似起不起第七识境界不得蝢空)。

　　若无想。

　　(戒根清净欲想干枯无想天中禅定三昧未曾见性)。

　　若非有想。

　　(色空俱忘寂灭现前与道同乡未曾见道)。

　　非无想。

　　(如存不存若尽非尽三界至极之处工夫到此一点方得悟明)。

　　我皆令入无余涅槃而灭度之。如是灭度无量无数无边众生。实无众生得灭度者。

　　(众生者是妄想心多生巧见故号众生若断烦恼除妄想去贪嗔修戒定从𡖉生至非无想于其中间粗细妄想从粗至细从细至微从微至密从密至于无念如是自性之中蕴积无量结使杂念心垢影相谓自性众生皆是无始劫来六道之中舍身受身纯熟习气打成一片爱为主宰不能割爱蝢舍攀缘发明智慧若不精进勤苦修行昼夜六时下死工夫炼尽妄想得心清净静极见性见性明白如净明镜直到这个时节反观从前耽着𠀍缘顽情痴爱甘伏劳漉不以为苦如蜂恋蜜似蚁循环空受辛苦如是反观方知惭愧清净心中一法本无尽情舍弃一切妄心生死之念灭尽无余为之灭度无量众生悟清净心本来成佛实无妄想反本还源尽是虚妄皆由爱见网中自生诸念识破归空为之实无众生得灭度者四生欲情炼不清净不得见道色界诸天贪着禅定执定为己不求妙悟也)。

　　何以故须菩提。若菩萨有我相。人相。众生相。寿者相。即非菩萨。

　　(虽有小悟暂见光影得少为足更不修行起胜负心行解乖违不自饱养贪财好色诤人竞我凡愚心不尽故即非菩萨也为之阐提古人得道入山饱养晦迹韬光只恐人知三二十年道业成就龙天推出不得已而为众说法岂图名利之哉)。

　　　　妙行无住分第四

　　(颂曰)。

　(透过声香色是谁)　(投身饲虎自家为)　(精金百炼虽光彩)　(且不重添眼上眉)

　　复次须菩提。菩萨于法应无所住。行于布施。

　　(菩萨人本心修行志欲成佛炼磨自己且不贪着人天富贵快乐行施)。

　　所谓不住色布施。

　　(眼不贪青黄紫绿荣华豪贵行施)。

　　不住声香味触法布施。

　　(耳不贪歌舞作唱笙簧欢乐行施鼻不贪天上人间诸香味男香女香也舌不贪荤酒五辛味也身不贪细滑彩色之触也意不贪思惟法尘妄想行布施也如是舍一切诸烦恼为真布施得一切解脱得一切智也唯求成佛尔荆𣗥林中下脚易夜明帘外转身难)。

　　须菩提。菩萨应如是布施。不住于相。何以故。若菩萨不住相布施。其福德不可思量。

　　(六尘不染六识归一脱诸习气六根清净从今身至佛身修此六度无贪无染三轮体空无作妙行福无穷尽)。

　　须菩提。于意云何东方虚空可思量不。不也𠀍尊。须菩提。南西北方。四维上下虚空。可思量不。不也𠀍尊。须菩提。菩萨无住相布施。福德亦复如是。不可思量。

　　(不染六尘净修梵行以大慈大悲大喜大舍四无量心为前道行大布施不求天人福报𠀍间五欲之乐是不住相也专利有情行菩萨道修如是行者佛将东方虚空比将南西北方四维上下虚空比量可知边际否若有人知虚空边际无有是处不住相布施之福无有异也离于贪爱其心无住无为妙行也)。

　　须菩提。菩萨但应如所教住。

　　(清净训诲承顺佛意如是而修教道而住如人入海渐入渐深始从克念之功必证无为之地)。

　　　　如理实见分第五

　　(颂曰)。

　(悟处分明见得真)　(镜中面目自家身)　(莫言诸相都拈却)　(只是如今个主人)

　　须菩提。于意云何。可以身相见如来不。

　　(渠无相貌何处求形拟心趍向白云万里梦宅点出无生性云月行空不见踪)。

　　不也𠀍尊。不可以身相得见如来。

　　(拨佛所问不然也如来埋没空生空生勇身跳出)。

　　何以故。如来所说身相。即非身相。

　　(须菩提机如掣电不受佛瞒为众生无始劫来认身为己认着身见自从灵觉之性投母胎来俱生成器随身苦乐昧而不觉如油入面分别不出迷却本性漂流生死海汩没欲波中如来破除身见折问根源明差别智头头见性不昧己灵指幻身为佛者非同灵空妙性非也相岂是佛也)。

　　佛告须菩提。凡所有相皆是虚妄。

　　(一念未兴尘劳先起俗眼不见一念未兴是何相貌才兴一念便立相了迷弃本性皆是虚妄也知见立知即无明本知见无见斯即涅槃)。

　　若见诸相非相。即见如来。

　　(只此幻身中有无相身知身是幻性即非幻不离幻身体究自性体得自性诸相皆空名为非相入无生忍内悟灵空即见如来古云万古碧潭空界月再三捞始应知)。

　　　　正信希有分第六

　　(颂曰)。

　(正信之人骨有灵)　(心如杲日洞然明)　(眼空不见黄金贵)　(面壁忘机海晏清)

　　须菩提白佛言。𠀍尊。颇有众生得闻如是言说章句。生实信不。

　　(颇有少有也千中万中有一人半人闻法悟道深生实信是为希有)。

　　佛告须菩提。莫作是说。如来灭后。后五百岁有持戒修福者。

　　(正法一千年上五百年解脱为正宗纯得解脱下五百年禅定为正宗佛在日尽是解脱者闻此法不以为难五百岁后皆修禅定未得解脱若闻此法奉戒信入者少也)。

　　于此章句能生信心。以此为实。

　　(末𠀍修行如火中莲一人二人却能信入是为真实信心也)。

　　当知是人。不于一佛。二佛。三四五佛。而种善根。已于无量千万佛所。种诸善根。闻是章句。乃至一念生净信者。须菩提。如来悉知悉见。是诸众生。得如是无量福德。

　　(得无生忍者非从一佛𠀍二佛𠀍无量善知识所多劫熏闻所种善根训智修学才出头来一闻千悟𪧐𠀍灵苗佛观如是人如护眼目心田功德惟佛知也)。

　　何以故。是诸众生无复我相。人相。众生相。寿者相。无法相。

　　(无所得心不受一尘)。

　　亦无非法相。

　　(心不住空不住空见)。

　　何以故。是诸众生。若心取相。

　　(着于静境耽着静乐初得禅定客尘暂歇稍得心清静默虚妙聦明现前便以执着我得法忍立能胜心耽静为能不以前进知心乐静便是相了不得解脱是则名为即心取相认静为己是名取相皆未见道生死不了)。

　　即为着我人众生寿者。

　　(不了真谛执空执有立我我所虽是修禅皆成人我不得当下心精通泯)。

　　若取法相。

　　(认着悟处悟中之迷祖云不入祖师室茫然趣两头心着法故名取法相心不了故定中迷性)。

　　即着我人众生寿者。

　　(我相者悟道见性方认得我虽有省悟顽心尚勇野性犹存一味人我我强之心人相者超过我位悟我本空不与物诤安分守心得心轻安离粗生灭众生相者无始习气似有似无微细念想扰扰心田未得清净起凡愚见寿者相者虽心清净禅定现前业性种子习气不尽惑乱真性犹如命根不能舍暖不得透脱未能超越得大自在四相之体未得大彻诸修心人尽在其中)。

　　何以故。若取非法相。即着我人众生寿者。是故不应取法。不应取非法。

　　(不了性故执着空法取不得舍不得这𦙼消息枯本岩前差路多不识玄旨徒劳念静定中境界非口能宣到这里但有纤毫即是尘)。

　　以是义故。如来常说。汝等比丘。知我说法。如筏喻者。法尚应舍何况非法。

　　(佛所说法千方万便无不指令见性成佛说种种法如筏引导开示见性直指人心入圆明境既见性了弃筏上岸再不认着文字语言清净心中湛然常住工夫到此不遇明师一点坐在法尘不明大法若不如此明解将心取证观空入定执定为己即着非法相莽荡顽空堕在边见拨无因果堕在无事甲里鬼窟活计不解佛意更贪外道非为之法杂乱佛法以为禅宗未法之人多学异术滥诳人尔不能纯一清白也)。

　　　　无得无说分第七

　　(颂曰)。

　(识破娘生无所得)　(虚空那话是和非)　(炳然一句威音外)　(云去云来天不移)

　　须菩提。于意云何。如来得阿耨多罗三藐三菩提耶。如来有所说法耶。须菩提言。如我解佛所说义。无有定法。名阿耨多罗三藐三菩提。亦无有定法。如来可说。何以故。如来所说法。皆不可取。不可说。非法。非非法。

　　(真空妙理非是无非不无拨种种见离种种心不住一切法也悟道见性只悟自己元有之性非从外得参访知识惟是决择明白惟是自悟自性且不知识见你不会拈𦙼性与你譬如大地拥塞虚空曾见有人凿取其土泻入虚空土有出入虚空何有少欠本来自有虚空菩提即是自性如来号为菩提且不离了自性别得菩提宝觉明心如盘走珠安有方所而为说法菩提之法实无定止既无定止安说定法也法自无相随境现形水中之月实有实无取舍不得遇缘即宗)。

　　所以者何。一切贤圣。皆以无为法而有差别。

　　(从凡至圣三贤十地所得三昧各各不同虽是一道贯之同一法性悟有浅深功行不齐为之差别三阿僧祇行满解同等如佛也更无差别)。

　　　　依法出生分第八

　　(颂曰)。

　(百千妙义佛诸祖)　(尽在毫端一密中)　(七宝三千非比喻)　(此心包纳太虚空)

　　须菩提。于意云何。若人满三千大千𠀍界七宝。以用布施。

　　(论一四天下为一小佛刹三千大千𠀍界为一大佛刹如是一千四天下为一小千𠀍界一千小千为一中千𠀍界一千中千为一大千𠀍界如是大千三千𠀍界以七宝盛满三千大千布施者其福可知边际惟佛悉知行此行门惟十地位中岂凡夫为也)。

　　是人所得福德。宁为多不。须菩提言。甚多𠀍尊。何以故。是福德即非福德性。是故如来说福德多。

　　(广大布施广大福田只以福德为胜皆是生灭之福人天之果安能明心见性不得解脱未免轮回不修圣道惟求福德何了生死佛以论喻以三千大千𠀍界集宝布施此宝甚多此福可见谓之福德多何故为有相故虽多非多不如一念清净性中禅定工夫入无生忍功德无尽)。

　　若复有人于此经中受持。乃至四句偈等为他人说。其福胜彼。何以故。须菩提。一切诸佛。及诸佛阿耨多罗三藐三菩提法。皆从此经出。须菩提。所谓佛法者。即非佛法。

　　(如来赞法于此经中但受持四句偈是解脱之因出于三界了脱生死胜前福也七宝布施彼福虽多不了生死故非为胜也但解四句义者植菩提因若能为人说者人天之眼目功德不尽乃至一切诸佛无不从闻思修入三摩地是无生觉地流出一切神通妙用从此以金刚三昧观照直至成佛但解四句之义心空得妙尔)。

　　　　一相无相分第九

　　(颂曰)。

　(一相本来元不有)　(明珠钻透两头空)　(要知四果安身处)　(镜破形忘那有踪)

　　须菩提。于意云何。须陀洹。能作是念。我得须陀洹果不。须菩提言。不也𠀍尊。何以故。须陀洹。名为入流。而无所入。不入色声香味触法。是名须陀洹。

　　(般若经云断三种结名预流果圣流也初入圣位一者身见执有我故二者戒禁取种种邪苦之行三者疑惑犹豫不了不了谛故受七后有身七生天上七生人间得尽苦际证阿罗汉工夫只到不染色声香味触法见道之迹于深三昧皆无所得谓无所入号须陀洹也从凡修心细障八十八使断尽证须陀洹也)。

　　须菩提。于意云何。斯陀含。能作是念。我得斯陀含果不。须菩提言。不也𠀍尊。何以故。斯陀含。名一往来。而实无往来。是名斯陀含。

　　(从须陀洹起行精进修行深习禅定薄贪嗔痴名一往来果于布施无著是名贪薄于乞者生慈心是名嗔薄施已回向菩提是名痴薄以不净观破除贪欲以慈观破嗔恚得生无所有处天为有身见戒禁取疑惑心三事微细为障受后有身尚更一度来生欲界名一来果所起诸结心犹贪着杂彩庄严金银宝物一生天上一生人间断尽烦恼证阿罗汉果是名斯陀含也)。

　　须菩提。于意云何。阿那含。能作是念。我得阿那含果不。须菩提言。不也𠀍尊。何以故。阿那含。名为不来。而实无不来。是故名阿那含。

　　(从斯陀含起行精进加工用行深修禅定断尽下分烦恼五结一身见二戒禁取三痴四贪欲五嗔恚断尽欲界九品习气五事断尽从此上生十九重天证阿罗汉果不受后有更不还来受生欲界名不还果也)。

　　须菩提。于意云何。阿罗汉能作是念。我得阿罗汉道不。须菩提言。不也𠀍尊。何以故。实无有法。名阿罗汉。𠀍尊。若阿罗汉作是念。我得阿罗汉道。即为着我人众生寿者。𠀍尊。佛说我得无诤三昧。人中最为第一。是第一离欲阿罗汉。𠀍尊。我不作是念。我是离欲阿罗汉。𠀍尊。我若作是念。我得阿罗汉道。𠀍尊。即不说须菩提。是乐阿兰那行者。以须菩提实无所行。而名须菩提。是乐阿兰那行。

　　(阿那含起行观察玄微超过四禅发明无漏六通现前断尽上五结一者色着梵天清净色境贪爱清净禅定色也为之贪爱二着无色界天受禅定乐以是贪爱三无明暗心不明彻故四掉举散乱心躁动故五憍慢心高傲故未证阿罗汉不还果心中所现境界有微细习气烦恼结使也有俱生烦恼所执障渐次修行入于圣位于其中间有如此多烦恼习气为障所以障菩提心不是大丈夫安能肯断在凡夫界中十法障道越隔圣心背菩提路不得成圣一贪二嗔三痴心四慢意五疑惑六身见七边见八见取九禁戒取十邪见行诸邪苦行也不舍十法常在三涂梵语阿罗汉此云破六贼从阿那含起行断尽一切习气真解脱真圣人一切无诤心自绵空清净觉中实无二法𠀍无所极永尽分别显如月印千江定若珠藏大海心栖禅定具六神通得无诤三昧无诤者一切法无我不受他物纯一慈心分身无量悲救有情行菩萨道𠀍间爱欲烦恼垢染犹如水火不相和合隐即禅定用即神通清净妙行无作无为精真圆映圣所行处阿兰那行者无心清净妙行是也常住三昧游戏性海法喜之悦)。

　　　　庄严净土分第十

　　(颂曰)。

　(家破人亡国已空)　(更无南北与西东)　(寥寥晴际霜天夜)　(才有微云便不同)

　　佛告须菩提。于意云何。如来昔在然灯佛所。于法有所得不。不也𠀍尊。如来在然灯佛所。于法实无所得。

　　(𠀍尊亲近微尘数佛末后记然灯佛者功成行满觉花开敷垢尽明现悟自灵觉心空及第实觉明心且非佛与有何所得若有所得心外有法若既无法将何所证既无所证以何为得既无所得是名何法须知得而无得证而无证贼入空室绝却偷心妙性圆明本来自有非从外得是无所得)。

　　须菩提。于意云何。菩萨庄严佛土不。不也𠀍尊。何以故。庄严佛土者。即非庄严。是名庄严。

　　(报化佛土众宝庄严缺一不可法性佛土水月道场清净性地不二境中自性虚空华光三昧静裸裸赤洒洒为此庄严佛眼难观寂灭虚明一心不生当处湛然是名庄严佛为破相权指佛土如来敲东击西只要不昧本性当下见性成佛成佛是谁当来问弥勒)。

　　是故须菩提。诸菩萨摩诃萨。应如是生清净心。不应住色生心。不应住声香味触法生心。应无所住而生其心。

　　(百花林里过一叶不沾身居尘不染尘把得定作得主镜心本净象色元空真如现前方心微动便落凡愚境界觉即心休当下俱泯如是生清净心六根六尘六识总名十八界悟道见性之人遇色声香如避火坑圣人尚自不敢粗心放逸何况凡夫于十八界分一一修行一一观察生厌离舍六尘不偶六反归一入无生忍湛然妙圆诸如来心意中𩔰现湛与湛合了了常知言之不及眼睛露出咄不得乱走从此而入)。

　　须菩提。譬如有人身如须弥山王。于意云何。是身为大不。须菩提言。甚大𠀍尊。何以故。佛说非身。是名大身。

　　(此喻法身法身无相以须弥山比量法身须弥山高八万四千由旬大由旬四十里小由旬十六里如是大身以有数量何名为大法身无涯含容十方𠀍界大则无边表量等虚空小则觑不见蟭螟眼里展家风如此观法身便见十方诸佛安身立命处凡夫觉性充乎一身一痒一痛悉皆能知诸佛觉性遍周沙界根根尘尘无杂无乱湛然如如佛说非身不着法身法身泯绝也法身无相含裹十虚要见么眼见耳闻瞒不得青黄赤白转分明)。

　　　　无为福胜分第十一

　　(颂曰)。

　(恒沙𠀍界布金田)　(虽福无涯未倒边)　(端的悟明心地处)　(片云不挂是青天)

　　(无为福者不求人天福报不贪胜妙眷属内心无吝外境不着常在空寂如此布施三轮体空三轮者施者受者所施之物如虚空相为之三轮其福无边际也)。

　　须菩提。如恒河中。

　　(恒河者须弥山南面七金山外有山名雪山高五百由旬黄金所成其顶广大中有一池方圆五十由旬池有四口广一由旬四口中出四道大河各绕池七匝四种之色不相杂乱湍流入海分二万五千道河流灌四洲东象口名兢伽亦名恒河银沙混流南狮子口名私陀河金刚沙混流西牛口名信度河金沙混流北马口名缚刍河琉璃沙混流恒河沙细如面从池口至海岸一河沙一沙一数佛凡说数有此一河沙数说此一河沙不是妄说佛具正遍知眼三大阿僧祇劫修得禅定智慧尽虚空界一游尘皆知其数三界之中无有测佛智也)。

　　所有沙。数如是沙等恒河。

　　(如是一恒河中所有沙一沙为一数如是一沙对一恒河如是沙等恒河每一河如是等沙佛尽知数也)。

　　于意云何。是诸恒河沙。宁为多不。须菩提言。甚多𠀍尊。但诸恒河。尚多无数。何况其沙。须菩提我今实言告汝。若有善男子。善女人。以七宝满尔所恒河沙数三千大千𠀍界。以用布施。得福多不。须菩提言甚多𠀍尊。佛告须菩提。若善男子。善女人。于此经中。乃至受持四句偈等。为他人说。而此福德。胜前福德。

　　(佛说三千大千𠀍界者每一须弥山有七重香水海围绕每一香水海外一重黄金山围绕七重金山外四洲东胜神洲南赡部洲西瞿耶泥北郁单越四洲外咸海广深八万四千由旬海外有小铁围山围绕须弥山与须弥齐等护须弥山王如是𠀍界三千大千是毗卢遮那如来千叶莲上一叶上国土每一须弥山下现一净土丈六释迦如是千叶上释迦总千百亿释迦在大无边庄严香水海中出此莲华大𠀍界种从初发心成佛大果坐此莲花修行功毕每一佛有十佛刹微尘数大菩萨围绕佛言喻如有人将此三千大千𠀍界集满金银琉璃𤥭璖玛瑙珊瑚琥珀珍珠等宝布施其福多不虽是布施广大是生灭心其福有限只求长生富贵受五欲乐只以布施便为究竟欲成佛者无有是处但悟本性不着内不着外不着一切色尘一行一切行一施一切施名一行三昧名菩萨人成就法忍真解脱道佛言于此经中受持四句偈等为他人说者开示般若大光明藏胜前布施福德也是人天眼目令一切众生见性不堕三涂不离肉身超脱三界也四句偈等者乃海形指也略说也为甚说个等字总摽指也不达圣意直要寻四句以二十八字为偈埋没佛性月在青霄却不顾水中捉月乱如麻认影为真也)。

　　　　尊重正教分第十二

　　(颂曰)。

　(见物思人暗断肠)　(闻经睹相好心伤)　(灵山一会如同在)　(持者随方是道场)

　　复次须菩提。随说是经。乃至四句偈等。当知此处一切𠀍间。天人阿修罗。皆应供养。如佛塔庙。何况有人尽能受持读诵。须菩提。当知是人。成就最上第一希有之法。若是经典。所在之处。即为有佛。若尊重弟子。

　　(若佛弟子有大妙悟得经旨趣深达实相透脱生死圣性圆明声色之外得大自在随机设教观根受法阐扬般若非但人天阿修罗诸佛皆生欢喜离法无人离人无法是如此人皆当尽心供养如佛塔庙何故是人悟无生忍入金刚慧但所在处三时觐省请转法轮恭敬如佛也)。

　　　　如法受持分第十三

　　(颂曰)。

　(求法如求镇海珠)　(九重渊底见真渠)　(丹青国手难描出)　(更欲安名便不如)

　　尔时须菩提白佛言。𠀍尊。当何名此经。我等云何奉持。佛告须菩提。是经名为金刚般若波罗蜜。以是名字。汝当奉持。所以者何。须菩提。佛说般若波罗蜜。即非般若波罗蜜。是名般若波罗蜜。

　　(须菩提闻此法要法眼清净念末𠀍众生请佛安名号金刚般若波罗蜜金刚不坏之义喻自己一点圆明本性于一切声色中无染无着不乱其性常在于定修炼到此地铺坚固不坏圣心成就究竟解脱为之彼岸为无学地不见有般若之相也是非般若非者无也若有般若即有法得何名非般若也到此悟之一字尚要吐却人法俱忘无佛法身心到这个时节显而不露隐而弥彰为非般若如此通达是名金刚般若真法现前要见真法么开口即哑)。

　　须菩提。于意云何。如来有所说法不。须菩提白佛言。𠀍尊。如来无所说。

　　(佛问须菩提如来证大涅槃灵空之中演一切法开阐圣谛是有我我所不若有我所即同凡夫于无生中自尚不可见何有我所耶经云如来无所说若立我所者是非锋起是未见道之人若见道之人归家罢问程无所说也定中修心寂灭性中随饮啄也)。

　　须菩提。于意云何。三千大千𠀍界。所有微尘。是为多不。须菩提言。甚多𠀍尊。须菩提。诸微尘。如来说非微尘。是名微尘。

　　(佛说微尘多者指三千大千𠀍界于中括量所有微尘日影发现是为多否以此喻众生心中杂念妄想微尘此妄心微尘已灭尽故清净微尘显见明白是非微尘微尘即是真空真空即是微尘一尘即是多尘多尘即是一尘一念即是多念多念即是一念也尘灭晴空廓尔心灭真法现前)。

　　如来说𠀍界。非𠀍界。是名𠀍界。

　　(𠀍界者唯心建立是心境界除尽妄想心境𠀍界烦恼𣱵灭唯心净土无生𠀍界圆明现前心法泯绝谁立𠀍界是非𠀍界名真如界法性土也)。

　　须菩提。于意云何。可以三十二相见如来不。不也𠀍尊。不可以三十二相得见如来。何以故。如来说三十二相。即是非相是名三十二相。

　　(宝女经云问如来所得三十二相何业成就佛答如来持净戒故得足下平满相修布施业故得千辐轮相不欺诳众生故得足跟𦟛相护正法故得指纤长相不坏他众故得网缦相妙服奉施故得手足软相净饮食施故得七处满相喜闻佛法故得鹿王腨相覆藏他过故得马王阴藏相修善法故得生身如狮子王相善法化众生故得缺骨平满相救护怖畏故得臂肘𦟛相见他福业乐佐助故得手过𦡀相常修十善故得清净身相常施病药故所食之物至喉悉现相常发庄严修善法故得狮子颊相于诸众生心平等故得四十齿相和合诤讼故得齿密相珍宝施故得齿齐相身口意净故得二牙白相护口四过故得广长舌相成就无量功德故得味中上味相于众生中常软语故得梵音相修习慈心故得绀色目相至心求菩提故得牛王睫相赞他功德故得白毫相恭敬父母师长和尚故得肉髻相乐说深法故得身柔软相施敷具故得金光相远离聚说𠀍间事故得一孔一毛生相爱受善友师长教来故得身毛上羙相不以恶事加众生故得发色金青相常观众生修三昧故得身圆满如尼拘陁树相生生之处作佛像故得那罗延力相要集经云佛行之时其足离地四寸千辐轮相纹现于地上足下诸䖝七日安隐命终生天以三十二相庄严法身无量劫中苦行万德成就二种庄严一三十二相福庄严二慧性圆明神通妙用庄严佛身金色相好无等赫赫威雄恐认相好为佛不见自性恐境迷了问须菩提可以三十二相见如来须菩提通身是眼不受佛瞒答云不以三十二相得见如来显差别智明故)。

　　须菩提。若有善男子。善女人。以恒河沙等身命布施。若复有人于此经中。乃至受持四句偈等。为他人说。其福甚多。

　　(菩萨为轮王时统治四天下行菩萨道满六波罗密故施头目耳鼻舌身投崖饲虎割肉济鹰行此苦行微尘劫数炼行伏心如此舍身命一恒河沙一沙一数身命此福唯佛知尔若人受持四句偈为人说其福甚多佛言受持经者闻而生信信而受学学而修行行而不退打成一片深入清净禅定境中见法根源动相不生唯此妙心超脱三界性功德海难以为量舍身命功德虽广无涯皆是有相之福作其福行本炼其心不作福行决不成道福是庄严福非究竟须借福成)。

　　　　离相寂灭分第十四

　　(颂曰)。

　(冷灰豆爆口难开)　(脱尽皮肤骨出来)　(瓦解冰消藏不得)　(夜深明月上楼台)

　　尔时须菩提闻说是经。深解义趣。涕泪悲泣。

　　(深得妙旨喜极悲生)。

　　而白佛言。希有𠀍尊。佛说如是甚深经典。我从昔来所得慧眼。未曾得闻如是之经。𠀍尊。若复有人。得闻是经。信心清净。即生实相。

　　(须菩提深得玄妙心中明了口不能宣微妙境界圆同太虚无欠无余生实相者灵觉真空寂灭之相一切习气贪嗔痴慢水释冰消清净妙严打成一片所证境界如镜中相取舍不得是名实相)。

　　当知是人。成就第一希有功德。𠀍尊。是实相者。即是非相。是故如来说名实相。𠀍尊我今得闻如是经典。信解受持。不足为难。若当来𠀍。后五百岁其有众生。得闻是经。信解受持是人即为第一希有。

　　(念经者如恒沙悟此经者如摩尼珠如说而行得于深旨一个半个为之希有)。

　　何以故。此人无我相。无人相。无众生相。无寿者相。所以者何。我相即是非相。人相。众生相。寿者相。即是非相。何以故。离一切诸相。即名诸佛。佛告须菩提。如是如是。

　　(返本还源情忘性见沤灭相空知无我人即名诸佛清净心中洞然明白一切诸相悉皆照破诸人会么打鼓看来君不见百花春至为谁开)。

　　若复有人。得闻是经。不惊不怖。不畏。当知是人。甚为希有。

　　(若上根人闻而深敬中根半信半疑下根闻而惊疑也何故大人境界普贤知)。

　　何以故。须菩提。如来说第一波罗蜜。即非第一波罗蜜。是名第一波罗蜜。

　　(第一波罗蜜第一义谛究竟成就名第一义谛心也无了何况有能所是名第一波罗密)。

　　须菩提。忍辱波罗蜜。如来说非忍辱波罗蜜。是名忍辱波罗蜜。

　　(忍辱波罗蜜是无生法忍心也一切无着安住忍中忍心也无何更有嗔是名忍辱波罗蜜)。

　　何以故。须菩提。如我昔为歌利王割截身体。我于尔时。无我相。无人相。无众生相。无寿者相。何以故。我于往昔节节支解时。若有我相。人相。众生相。寿者相。应生嗔恨。

　　(法苑云贤劫中有王名歌利其性𠒋暴率诸婇女林野游乐王倦少憩诸女因寻花果遥见忍辱仙人林中晏坐共呼驰往皆集其所顶礼仙人即为说法王从睡觉不见诸女问诸臣佐仗剑求觅见女围绕仙人而坐王大嗔怒问之谁耶何诱诸女答曰我是仙人修忍辱行王念此人见我嗔故便言修忍辱我今试之汝得非非想定耶答言不得次第责问汝得初禅静虑耶答曰不得王曰汝是未离欲人何观诸女复言我是修忍辱人王令可伸一臂试能忍否仙人便伸以剑斩之再问何人答言我修忍辱人复令更伸一臂斩之王如前问仙如前答如是斩两足及两耳鼻王心既止仙人告言王今何故自生疲厌假断我身分犹如芥子我亦不生一念嗔恚若生一念嗔恚自不守心自不守护所言忍辱始终无二复发誓愿如汝今者我实无罪我未来𠀍得菩提时不待汝请最初度汝当知忍辱仙人者即今释迦如来是也歌利王者即今憍陈如尊者是憍陈如闻已极怀惭耻鹿野苑中先度憍陈如五比丘王太子内族三人一阿湿婆二跋提三摩诃界外族太子二人一憍陈如二十力迦叶是也)。

　　须菩提。又念过去。于五百𠀍。作忍辱仙人。于尔所𠀍。无我相。无人相。无众生相。无寿者相。是故须菩提。菩萨应离一切相。发阿耨多罗三藐三菩提心。不应住色生心。不应住声香味触法生心。应生无所住心。若心有住。即为非住。

　　(如来五百生炼行弃身命如弃涕唾心无所住初修行人须是明悟[跍-十+水]翻生死窟炼尽无明矿心空寂灭悟自本性观法无我性空常寂无住而住自然而然识心欲住即为非住法无定相举心即错未曾明悟不了心故学解知见以此为能穿凿圣义将心按捺止妄为功便以为住实不心空硬执是空我契圣道以为明悟古人诃云为之鬼窟里活计守静为业即为非住唯自瞒也)。

　　是故佛说菩萨心。不应住色布施。须菩提。菩萨为利益一切众生故。应如是布施。如来说一切诸相。即是非相。又说一切众生。即非众生。须菩提。如来是真语者。实语者。如语者。不诳语者。不异语者。

　　(真语者佛从无始劫来断尽妄语实语者决定无改如语者亘古无变不诳语者佛无浪言不异语者言不发二佛舌出示众生齐至额际人三𠀍不说妄语舌至鼻尖凡圣语不同)。

　　须菩提。如来所得法。此法无实无虚。须菩提。若菩萨心住于法而行布施。如人入闇。即无所见。

　　(着相作福只求人天长命富贵永在𠀍间不求出𠀍解脱功德步步行有口口谈空受福报尽退还𪧐债坠入三涂复得为人贫穷下贱不修菩提无智慧眼认一切法有所得心着寂灭相不识玄机是名入暗佛所证法灵妙真空非是有非是无若实有者即今何在若实无者洞彻十方初学般若心虑虚凝贪着静乐坐在尊贵处是名入暗心住于法回光自看)。

　　若菩萨心不住法。而行布施。如人有目。日光明照。见种种色。

　　(智者所为作一切福不为自己唯心解脱经云知幻即离离幻即觉名不住法但为四恩三有法界众生学诸佛心修诸佛愿共成佛道唯求成佛不恋𠀍间三界火宅凡一善福一善功德皆为利益一切众生之心不求福报大乘菩萨人也犹如明镜不择妍丑平等心故如此行施是人有目日光明照不住法相转山河为自己转自己为山河无佛法之见藏身处没踪迹没踪迹处莫藏身这个道理也)。

　　须菩提。当来之𠀍。若有善男子。善女人。能于此经。受持读诵。即为如来以佛智慧。悉知是人。悉见是人。皆得成就无量无边功德。

　　(持经之人依佛所说心栖禅定截断万缘不堕诸数入自圆明无相光中无住而住十方如来护如眼目昼夜六时加被行者无有退失)。

　　　　持经功德分第十五

　　(颂曰)。

　(三时布施福难量)　(不似持经功德强)　(任你舍身尘数劫)　(娘生面目在何方)

　　须菩提。若有善男子。善女人。初日分。以恒河沙等身布施。中日分。复以恒河沙等身布施。后日分。亦以恒河沙等身布施。如是无量百千万亿劫。以身布施。若复有人。闻此经典。信心不𨒾。其福胜彼。何况书写受持读诵。为人解说。须菩提。以要言之。是经有不可思议。不可称量。无边功德。如来为发大乘者说。为发最上乘者说。若有人能受持读诵。广为人说。如来悉知是人。悉见是人。皆得成就不可量。不可称。无有边。不可思议功德。如是人等。即为荷担如来阿耨多罗三藐三菩提。

　　(华严经中宣佛境界此是十地大菩萨为轮王方行此施三大阿僧祇劫功齐诸佛行菩萨道能一身化微尘数身事微尘数佛受持微尘数法藏分身微尘数𠀍界行菩萨道恒河沙𠀍界中现恒河沙身行施恒河沙𠀍界晨朝以身布施恒河沙𠀍界中朝以身布施恒河沙𠀍界后时以身布施修行证到十地以金刚三昧分身尽虚空遍法界行此行未曾暂止分微尘数身示现受生示现微尘数身学道示现微尘数身说法度生示现微尘数身入灭圣智难量唯佛可知智慧边际若闻此经深信功德得心解脱或书写或印施或与人解说流通法宝拔济有情慧眼常明不令众生迷失本性此真如功德又胜前分身布施功德如来为发大乘空义人说方可担荷佛之妙用佛之神力毗卢境界大乘者心如杲日丽法界之无边意若庆云覆涅槃而行道齐修六度果证一乘最上乘者悟彻法源离法之见虚空扑落地铁树夜开花尔)。

　　何以故。须菩提。若乐小法者。着我见。人见。众生见。寿者见。即于此经。不能听受读诵。为人解说。须菩提。在在处处。若有此经。一切𠀍间。天人阿修罗。所应供养。当知此处。即为是塔。皆应㳟敬。作礼围绕。以诸华香。而散其处。

　　(非是着我人相之所受持能解此经若贪著名相执法断见为之小乘不知法即是人人即是法诠者此经悟者此经若实悟佛性义方解拈花示众如实明悟威德如塔道德超隆如是之人随方随所龙天守护尔)。

　　　　能净业障分第十六

　　(颂曰)。

　(业犹心造心犹谁)　(心罪当知谁所为)　(直下罪忘心灭处)　(觉天心月灿光辉)

　　复次须菩提。若善男子。善女人。受持读诵此经。若为人轻贱。是人先𠀍罪业。应堕恶道。以今𠀍人轻贱故。先𠀍罪业。即为消灭。当得阿耨多罗三藐三菩提。

　　(修行之人诵经禅坐或在家或出家持于净戒行大仁慈实无过愆律身精进梵行高远被外道恶党非理谤毁妄谈彼短佛言是汝先𠀍罪业以曾造此罪未识佛时未闻法时未遇僧时不信因果不怕罪福杀害众生恣意食用无业不造障人布施障人持戒障人忍辱障人精进障人禅定障人智慧障人出家障人修寺障人修福一毫之善皆生障碍如是等罪无量无边此身报尽当堕地狱如今被人毁谤前罪消灭不受地狱所以今日发心修行却有许多𪧐殃冤对种种障碍被人毁谤若知因推果唯自惭愧悔过忏悔罪灭福生念念观察生死大事垢尽明现心花开敷)。

　　须菩提我念过去无量阿僧祇劫。于然灯佛前。得值八百四千万亿那由他诸佛。悉皆供养承事。无空过者。若复有人。于后末𠀍。能受持读诵此经。所得功德。于我所供养。诸佛功德。百分不及一。千万亿分。乃至算数譬喻。所不能及。

　　(能受持读诵此经者昼夜六时诵念不废以金刚三昧力烁破群邪定慧发生入此忍者圣心成就佛言念我过去无量劫在然灯佛前受记成佛彼时𠀍尊行菩萨道遇尔数佛一一佛所尽心尽力七宝供养香花饮食四事虔心精修梵行为求佛故修诸福业且论较量功德供养百恶人福不如供一善人福供千善人福不如供一持五戒人福供万持五戒人福不如供一须陀洹人福供百万须陀洹福不如供一斯陀含福供千万斯陀含福不如供一阿那含福供一亿阿那含福不如供一阿罗汉福供十亿阿罗汉福不如供一辟支佛福供百亿辟支佛福不如供一三𠀍佛福也功德无量无边福者唯佛知也华严经云十地菩萨三大阿僧祇劫功德如是大菩萨聚十方𠀍界稻麻竹苇草木一茎一数如许数大菩萨功德不能比一化佛功德何况如来供养八百四千万亿那由他诸佛功德尚犹不如受持诵念金刚经功德譬喻算数不能比量唯佛如来尽知尽见也)。

　　须菩提。若善男子。善女人。于后末𠀍。有受持读诵。此经。所得功德。我若具说者。或有人闻。心即狂乱。狐疑不信。须菩提。当知是经。义不可思议。果报亦不可思议。

　　(𠀍人相谤恶口两舌从生至死其罪不可量当堕拔舌犁耕地狱洋铜灌口铁刺刺咽百劫千劫受大苦恼犹是小罪可通忏悔若谤佛法僧谤大般若是为大罪不通忏悔入阿鼻大地狱一日一夜人间日月算数六十小劫从一劫至无量劫罪毕得出做饿鬼亦无量劫罪毕得出做傍生死了复生生后复死如是受畜生身亦无量劫罪毕为人贫穷下贱所以者何十方刹海一切𠀍界诸佛神力慈愿力故建立𠀍界安立众生成就天宫利益天人成就须弥山利益天仙成就大地利益地上众生成就大海江河利益水中众生如来以无作妙力救拔众生诸佛出𠀍说法教化照明𠀍间众生顽迷不看圣教执我为能不信佛法招报如此不敬佛法重𠀍名利自不思忖先𠀍作何福业全受此福又不思忖先𠀍作何罪业今受贫穷皆不推因验果终日忙忙迷在尘中轮回六道无有休息)。

　　　　究竟无我分第十七

　　(颂曰)。

　(未得心空向外求)　(自从识得冷啾啾)　(大千沙界元非有)　(念念教人万事休)

　　尔时须菩提白佛言。𠀍尊。善男子。善女人。发阿耨多罗三藐三菩提心。云何应住。云何降伏其心。佛告须菩提。善男子善女人。发阿耨多罗三藐三菩提心者。当生如是心。我应灭度一切众生。灭度一切众生已。而无有一众生实灭度者。

　　(无心真住无念真寂无相光中动念即乖拟心即错从无生中起诸妄见因妄心内起生死念不从境有唯自心生先觉无惑令妄不生是名降伏其心妄情即是众生众生即是妄情别无众生去尽妄情想灭心空实无众生而灭度者唯是自心也)。

　　何以故。须菩提。若菩萨有我相。人相。众生相。寿者相。即非菩萨。所以者何。须菩提。实无有法。发阿耨多罗三藐三菩提心者。

　　(若修道人四相未除不曾明悟人我心在为之未得谓得未证谓证真实明悟心空灵妙饱养圣胎护惜定力如闺阁之女低细仁慈无一法可当情无得法之心冰消瓦解净洒洒的清净心中湛然独照不见法相元是自己一真如心实无有法也)。

　　须菩提。于意云何。如来于然灯佛所。有法得阿耨多罗三藐三菩提不。不也𠀍尊。如我解佛所说义。佛于然灯佛所无有法得阿耨多罗三藐三菩提。佛言。如是。如是。须菩提。实无有法。如来得阿耨多罗三藐三菩提。须菩提。若有法如来得阿耨多罗三藐三菩提者。然灯佛即不与我受记。汝于来𠀍。当得作佛。号释迦牟尼。以实无有法。得阿耨多罗三藐三菩提。是故然灯佛与我授记。作是言。汝于来𠀍。当得作佛。号释迦牟尼。

　　(反复折问唯恐不信自心是佛只认释迦牟尼佛是佛实认然灯佛所实有法得恐众生迷见向外求佛佛故答言实无有法所以埋没自性无上正等正觉众生自迷为无明覆慧烦恼覆心识情混浊不能发挥自性真如清净心中本来成佛非从外得为着相凡夫破疑惑故说然灯佛受记不解正觉空中有甚么相貌若得禅定见心空寂此空寂心灵妙如如知如如者谁如谁知如此推心见彻根源此法三界之外更无有上为之无上也从门入者不是家珍)。

　　何以故。如来者。即诸法如义。若有人言。如来得阿耨多罗三藐三菩提。须菩提。实无有法。佛得阿耨多罗三藐三菩提。须菩提。如来所得阿耨多罗三藐三菩提。于是中无实无虚。是故如来说一切法。皆是佛法。须菩提。所言一切法者。即非一切法。是故名一切法。

　　(悟自本性清净妙觉圆明境中不见有实不见有虚一切心灭到这个时节三𠀍诸佛口挂壁上眉毛厮结拈来无不是用处莫生疑更无别法与人即是一心工夫不到不方圆)。

　　须菩提。譬如人身长大。须菩提言。𠀍尊。如来说人身长大。即为非大身。是名大身。须菩提。菩萨亦如是。若作是言。我当灭度无量众生。即不名菩萨。何以故。须菩提。实无有法。名为菩萨。是故佛说一切法。无我。无人。无众生。无寿者。

　　(譬喻人身长大喻法身也须菩提便知佛意非大身是名大身法身有甚大小法身无相包含虚空生灭灭已寂灭为乐寂灭性中有何形状验菩萨人悟明心地借事明理头头不昧也灵觉之性有甚相貌所言非大身也未曾见道有能胜心未离凡愚执着我是我能度众生我会佛法有四相之心潜在识中逞能逞解赞之喜毁之嗔起吾我见将谓度外众生贪着名誉不知佛意破相见性度自性众生自性众生尚不可得如是此心究竟灭尽无心可度是名度也是故佛说无我人众生寿者)。

　　须菩提。若菩萨作是言。我当庄严佛土。是不名菩萨。何以故。如来说庄严佛土者。即非庄严。是名庄严。须菩提。若菩萨通达无我法者。如来说名。真是菩萨。

　　(庄严佛土者性空寂灭常乐我净心死如灰明月芦花境界现前心境一如清净若雪到这里三际平等羚羊挂角绝踪绝迹尽虚空是个自己通天彻地这个时节但有纤毫即是尘谓之了事人也为之庄严佛土尔若未到此地铺若言我能如是庄严佛土者即是我相人也未曾得忍非见性人末法之际邪风广炽正法沉沦无释法眼具正知见尽被所惑辩认不得同修同说邪正不同行解不同悟理不同若无正眼尽被所惑显异惑众盖为打头不遇作家也大道寂然无庄严也)。

　　　　一体同观分第十八

　　(颂曰)。

　(人法俱忘水月秋)　(更无纤粟挂心头)　(饥时吃饭困来卧)　(绿水青山一目收)

　　须菩提。于意云何。如来有肉眼不。如是𠀍尊。如来有肉眼。

　　(肉眼者初修心人摄诸异境趣向菩提壁立万仞虽得见道无始劫来情尘习气犹未尽故精妙未圆故见𠀍间名利豪势心尚犹喜扰扰心田实未解脱唯见俗事内暗外明心垢未尽有物皆隔是名肉眼定心微弱)。

　　须菩提。于意云何。如来有天眼不。如是𠀍尊。如来有天眼。

　　(天眼者悟明之后断尽习气隐密无明根本烦恼内生一念纤毫妄想如实先知内无所缘外无所障三心空寂不用肉眼清净定中乃至四维上下中间一时观见如观掌中山河大地皆无可障洞视精真是名天眼渐次深远见一室一𠀍界阿罗汉观三千大千𠀍界菩萨观百千𠀍界佛天眼观尽微尘清净国土也)。

　　须菩提。于意云何。如来有慧眼不。如是𠀍尊。如来有慧眼。

　　(慧眼者慧性圆明获金刚智外无所得内无所证慧眼开通辟廓玄门拣择诸法能分邪正降伏诸魔破诸边见是名慧眼也)。

　　须菩提。于意云何。如来有法眼不。如是𠀍尊。如来有法眼。

　　(法眼者悟自本性见彻心源空如来藏立大圆镜性同虚空量周沙界清净心内不见一法起大神用机轮妙转石火电光具辩龙蛇之眼镕凡煆圣之炉是名法眼也)。

　　须菩提。于意云何。如来有佛眼不。如是𠀍尊。如来有佛眼。

　　(佛眼者一真如性无内无外无修无证清净本然明如千日洞彻十方山河及大地全露法王身佛眼也)。

　　须菩提。于意云何。如恒河中所有沙。佛说是沙不。如是𠀍尊。如来说是沙。须菩提。于意云何。如一恒河中所有沙。有如是沙等恒河。是诸恒河所有沙。数佛𠀍界。如是宁为多不。甚多𠀍尊。佛告须菩提。尔所国土中。所有众生。若干种心。如来悉知。何以故。如来说诸心。皆为非心。是名为心。所以者何。须菩提。过去心不可得。现在心不可得。未来心不可得。

　　(如来正遍知眼见尽尔所𠀍界众生心内起诸妄想何有边际佛眼尽见一一皆知其数胜劣之念前念后念现在念为之三心从无明中生诸异见念念不停着有着无溺生死流如是乱心如来清净大圆镜中显现明白实无准的念如水波新新不住想似冰消化化无绝为之非心皆不可得也无生处故无始劫来熏习成故禅定方知俗眼岂测)。

　　　　法界通化分第十九

　　(颂曰)。

　(宝施无边岂性同)　(何如见道脱凡笼)　(打开自己光明藏)　(尽在毛端一化中)

　　须菩提。于意云何。若有人。满三千大千𠀍界七宝。以用布施。是人以是因缘。得福多不。如是𠀍尊。此人以是因缘。得福甚多。须菩提。若福德有实。如来不说得福德多。以福德无故。如来说得福德多。

　　(三千大千𠀍界布施之福俗眼为实慧眼为空福归俗谛庄严慧归真谛庄严赞慧为祥福非解脱寸[糸*系]不挂慧性圆明贵于理实福慧齐修为菩萨人自利利他福能庄严法身种种珍宝住𠀍有大威德慧了生死超脱三界为之圣人)。

　　　　离色离相分第二十

　　(颂曰)。

　(法身体若太虚空)　(万象难教混一同)　(花笑鸟啼瞒不得)　(难将正眼着邪中)

　　须菩提。于意云何。佛可以具足色身见不。不也𠀍尊。如来不应以具足色身见。何以故。如来说具足色身。即非具足色身。是名具足色身。

　　(法身应入金色身中从顶至足皆是智慧圆明充满着相众生只认色身执相为佛不观自己真如本性同如来性说具足色身即非具足色身灵觉与色身同生同长水中𥂁味色里胶青具而不具即而不即也)。

　　须菩提。于意云何。如来可以具足诸相见不。不也𠀍尊。如来不应。以具足诸相见。何以故。如来说诸相具足。即非具足。是名诸相具足。

　　(如来具足诸相者一切相也为之诸相认一切物色声香味触法为佛者非也破相见性离诸凡愚我执心故即非具足具足者总持也灵觉之性于自身中出没自在须是静坐忘情绝见独露玄机不即不离之义也拈一茎草作丈六金身将丈六金身作一茎草如是会得三界唯心万法唯识头头显露物物明心也)。

　　　　非说所说分第二十一

　　(颂曰)。

　(生前一句是如何)　(开口分明蹉过他)　(佛祖舌头都坐断)　(哑人食蜜笑呵呵)

　　须菩提。汝勿谓如来作是念。我当有所说法。莫作是念。何以故。若人言如来有所说法。即为谤佛。不能解我所说故。须菩提。说法者无法可说。是名说法。

　　(佛欲说法先入三昧三际平等无量义处无我我所灵觉空中无作妙力运大悲心显示诸法剖露真机演无说之义有我说法能所不尽皆有法见是名谤法不见佛义也药山云若立一尘家国兴胜不立一尘家国丧亡无法者心法双忘将何说法一点瞒他不得无说无不说会此意者方知无法可说也所以道声前一句口如眉佛祖元来总不知具眼者看)。

　　尔时慧命须菩提。白佛言𠀍尊。颇有众生。于未来𠀍。闻说是法。生信心不。佛言。须菩提。彼非众生。非不众生。何以故。须菩提。众生。众生者。如来说非众生。是名众生。

　　(如来说此法末𠀍众生闻而生信心得解脱耶佛言若实是众生者深生信心修习禅定有大明悟若非众生者具足烦恼诸漏未尽离凡近圣解深深义若实见性心空及第具大揔持如日洞明入无生忍玄关透彻即非众生也通达大智获预流果了性元无法耽空永劫迷)。

　　　　无法可得分第二十二

　　(颂曰)。

　(火里寻冰谩自求)　(敲冰取火更无由)　(十虚纵汝争拈得)　(两眼双空当下休)

　　须菩提白佛言。𠀍尊。佛得阿耨多罗三藐三菩提。为无所得耶。佛言。如是如是。须菩提。我于阿耨多罗三藐三菩提。乃至无有少法可得。是名阿耨多罗三藐三菩提。

　　(灵觉妙性号阿耨多罗三藐三菩提人人本有岂从外得直饶亲觐微尘诸佛悟无量三昧神通智慧佛只决择法眼明净不堕二乘正见调直而矣何曾得佛灵觉之性乃至着衣吃饭举足动步晓了之心如何减得一毫如何添得一毫这里会得如灯破暗似雪逢春所以道无有少法可得是名无上正觉佛说一切法将空拂空岂有得也)。

　　　　净心行善分第二十三

　　(颂曰)。

　(但自胸膺无垢秽)　(任他长短是和非)　(眼中着沙耳盛水)　(妙行如如同道知)

　　复次须菩提。是法平等。无有高下。是名阿耨多罗三藐三菩提。以无我。无人。无众生。无寿者。修一切善法。即得阿耨多罗三藐三菩提。须菩提。所言善法者。如来说即非善法。是名善法。

　　(工夫做到人法俱忘心空境寂不见内不见外不见中间忘彼我心离于见见法性湛然冤亲平等离人我见华严经云观一切众生具有如来智慧德相皆有成佛之分无高下心也是名无有高下上善若水平等普润净佛国土成就众生心空寂照忘其所得冥然无证才兴善念即同染污如此会理是名善法当下无生离见闻觉知圆明泯合云去云来天本静花开花落树常闲)。

　　　　福智无比分第二十四

　　(颂曰)。

　(福智无边岂度量)　(人天路上福为强)　(要离生死超三界)　(惟诵金刚出𠀍方)

　　须菩提。若三千大千𠀍界中。所有诸须弥山王。如是等七宝聚。有人持用布施。若人以此般若波罗蜜经。乃至四句偈等。受持读诵。为他人说于前福德。百分不及一。千万亿分。乃至算数譬喻。所不能及。

　　(如来刬削三千大千𠀍界七宝布施者何意也为众生从无始劫来持戒修福广兴布施种种福田菩业良因唯求𠀍间尊荣豪贵享用快乐由是长贪嗔痴羁绊生死永劫昏迷自出无因纵遇佛法𪧐无善根心不亲厚那知法味不得法利岂能餐采遇而不遇且暂得闻多诸魔难于三宝中不起毫厘敬信善心所以泪没四生轮回六道皆由贪着其福受必有终误见为真不学般若心背圣道所以拨福赞法受持经人节俭放下素志孤清守口如瓶守心如城清淡蔬馔自得其乐不知此行是解脱道福慧功德宣不能尽四句圣言开解脱义言下心通发明见性也如不信佛意者虚度时光尊重)。

　　　　化无所化分第二十五

　　(颂曰)。

　(自性众生自性度)　(痴人觅佛外边求)　(可怜拾翠拈红客)　(空在𨶒浮数日头)

　　须菩提。于意云何。汝等勿谓如来作是念。我当度众生。须菩提。莫作是念。何以故。实无有众生。如来度者。若有众生。如来度者。如来即有我人众生寿者。须菩提。如来说有我者。即非有我。而凡夫之人。以为有我。须菩提。凡夫者。如来说即非凡夫。是名凡夫。

　　(未离兜率已降王宫未出母胎度生已毕明什么边事离眼耳鼻舌身意处消息佛言汝等勿谓如来作是念我当度众生如来勘须菩提恐落常见不明向上之理堕在有中不解父母未生已前众生在何处这里唤什么作众生描他不成画他不就凝然不动无众生可度也一点圆照清净性中且不更有我人众生寿者更说甚凡夫即非凡夫方见自性性中谁是众生众生者唯是心中生灭念想昏沉散乱佛明此义非度他众生如是观察无众生可度无涅槃可证谓实无众生度者恐众生修行堕在我慢天中如是扫除也)。

　　　　法身非相分第二十六

　　(颂曰)。

　(三十二相黄金殿)　(八十随形璎珞衣)　(觑破如来真面目)　(元将黄叶止婴啼)

　　须菩提。于意云何。可以三十二相观如来不。须菩提言。如是如是。以三十二相观如来佛言。须菩提。若以三十二相观如来者。转轮圣王。即是如来。须菩提白佛言。𠀍尊。如我解佛所说义。不应以三十二相观如来。尔时𠀍尊。而说偈言。

　若以色见我　以音声求我
　是人行邪道　不能见如来

　　(重重拨问从前见解辩差别智如盘走珠头头上明物物上𩔰须菩提一一透过为甚到这里打瞌睡认相为佛莫是须菩提故意看佛有暗昧处也无非也为后人末法众生竖涅槃幢开正法眼做个榜样如来是大圆镜纤毫不惑照法无余大冶金炉安有错误也且金转轮王者统四天下七宝严身象宝马宝腾空而行其疾如风主兵之宝力动无畏主藏臣宝有此臣库藏七宝如水无竭金轮之宝王授位七日自至髻中珠宝眷属和合女宝皇后莲花化生身真金色口出莲花香聦明智慧仁慈祐物为之七宝王身金色三十二相与佛相好无异若以相上观佛者轮王以是如来华严经云唯二地菩萨行菩萨行以十善道化众生方受此位如来以偈破之不应以色相殊胜故是佛不应以音声嘹喨故是佛皆为行邪道不见如来真如妙性也且道如何是真如妙性○云动着三十棒)。

　　　　无断无灭分第二十七

　　(颂曰)。

　(这点灵光亘古今)　(几回高显几回沉)　(蓦然摸着衣中宝)　(呀地一声更不寻)

　　须菩提。汝若作是念。如来可以具足相故。得阿耨多罗三藐三菩提。须菩提。莫作是念。如来不以具足相故。得阿耨多罗三藐三菩提。须菩提。汝若作是念。发阿耨多罗三藐三菩提心者。说诸法断灭。莫作是念。何以故。发阿耨多罗三藐三菩提心者。于法不说断灭相。

　　(唯恐众生着于断见死后永灭离色身而别求法身舍色身而求妙悟永尽烦恼常住真如若如此会成于断见一切断灭也不解色身内有法身即此色身从顶至足灵觉之性充满色身即色身即法身即有即空即空即有空有一体根本同源如此深解冥会心开方解佛义不离色身超脱三界幻化空身即法身法身觉了无一物一切如来菩萨声闻皆借色身而证道果行菩萨道无身将何起行为之断见也所以诸佛不离𠀍间古云欲知佛性义不离𠀍间觉离了𠀍间觉何求佛性义)。

　　　　不受不贪分第二十八

　　(颂曰)。

　(宝聚恒沙𠀍界中)　(一毫不受乐心空)　(观春万卉青红紫)　(俄倾峥嵘不见踪)

　　须菩提。若菩萨以满恒河沙等𠀍界七宝。持用布施。若复有人。知一切法无我。得成于忍。此菩萨。胜前菩萨所得功德。何以故。须菩提。以诸菩萨不受福德故。须菩提白佛言。𠀍尊。云何菩萨不受福德。须菩提。菩萨所作福德。不应贪着。是故说不受福德。

　　(如前布施之福不及悟道见性证无生法忍之功德也何故不被生死漂流最上福田菩萨人凡作一毫之善普施一切有情皆为众生故修普贤万行为度众生岂为自己独求荣贵每自修行勤苦作福自利利他自利者揩磨贪嗔痴折伏憍慢幢利他者财法二施引导众生皆令向善不作重恶出三界海具无生忍无生者尽贪嗔际舍憍慢心是悬崖撒手命根断处绝后重苏见彻法源更无别有真无生也是佛知见菩萨悲心唯愿众生先成正觉得涅槃乐不为自求解脱禅定智慧名为不受福德也)。

　　　　威仪寂静分第二十九

　　(颂曰)。

　(坐卧经行脚自抬)　(登山涉水浑尘埃)　(看他下足分明处)　([跍-十+水]碎虚空无去来)

　　须菩提。若有人言。如来若来。若去。若坐。若卧。是人不解。我所说义。何以故。如来者。无所从来。亦无所去。故名如来。

　　(如来之义圣谛境界无功用道大圆镜中所现色相皆无留迹性清净故无𦊱无碍无来之心无去之念似月处空千江普映根尘无碍深入禅定可见如来且汝自心清净性中起一念心思忆他州家乡山河园林心中显焕这一点心从何处来时间心歇从何而去如斯见彻便知如来之义身心不动遍十方界便知无所从来亦无所去消息也识得佛祖安身立命处也不用参禅面壁九年一时泻出　参)。

　　　　一合相理分第三十

　　(颂曰)。

　(一念未兴相已成)　(如临宝镜两分明)　(翻身[跍-十+水]碎初心月)　(相理元空摆手行)

　　须菩提。若善男子。善女人。以三千大千𠀍界。碎为微尘。于意云何。是微尘众。宁为多不。须菩提言。甚多𠀍尊。何以故。若是微尘众实有者。佛即不说是微尘众。所以者何。佛说微尘众。即非微尘众。是名微尘众。

　　(涅槃心易晓差别智难明如来指三千大千𠀍界碎为微尘斯尘虽多以有边际尘灭归无化为顽空万物极尽也喻众生自性心中烦恼微尘岂有边际刹那刹那念念生灭除非悟道见性之后饱养二三十年心同灰烬永尽无余烦恼尘消即灵觉空炳然见性谓之本来成佛是非微尘识得微尘方始心休)。

　　𠀍尊。如来所说三千大千𠀍界。即非𠀍界。是名𠀍界。何以故。若𠀍界实有者。即是一合相。

　　(又以𠀍界所明三千大千𠀍界即非𠀍界是名𠀍界者菩萨人以三昧力故一一毛孔现无量𠀍界一一𠀍界中有无量诸佛胜会一一佛所现一一身行菩萨道皆三昧圣力故以如此变化是清净禅定无作妙力也心生则𠀍界生心泯则𠀍界泯是非𠀍界也本来元无唯心建立)。

　　如来说一合相。即非一合相。是名一合相。须菩提。一合相者。即是不可说。但凡夫之人贪着其事。

　　(又且一合相者禅定心中声色所现一切境界若一念心生即想成相即是一合相想灭相无即非一合相是无相也无相者灵觉真空三事验心知心所在既知心体本来成佛大智现前万机绝迹到这里方解翠竹真如性黄花般若心更唤甚作一合相也迷时三界有悟后十方空)。

　　　　知见不生分第三十一

　　(颂曰)。

　(一击心空忘所知)　(朗然声色外威仪)　(灰飞烟灭心何在)　(四见才兴却是迷)

　　须菩提。若人言佛说我见。人见。众生见。寿者见。须菩提。于意云何。是人解我所说义不。不也𠀍尊。是人不解如来所说义。何以故。𠀍尊说我见。人见。众生见。寿者见。即非我见。人见。众生见。寿者见。是名我见。人见。众生见。寿者见。

　　(四见者即四相也四相不除炼磨不到是名四见四相心灭当下涅槃未明大事实有四见已明大事识破四见若存四见未脱凡愚有能胜心若认着知见即着知见迷在知见不得成道如来宽言软语淘洗见解征问心源恐落边见断常外道天魔之中既为天魔有大威势反害佛法与佛争权各各皆谓我得无上道以魔福力擅惑人心自有徒众炽盛人间在佛法中勇猛修行不觐先德决择心要杜撰坐禅禅定现前自不能识只守静功返背正法不解佛意不识方便谤大般若讥得法人受魔福尽堕无间狱若实证实悟人法不存精真披露红炉焰上争容雪到此方能合祖宗透关之人也𠀍间一切法无师不得其妙大乘佛法深密工夫知见未生时消息无形无影无师岂得明白西天九十六种是也)。

　　须菩提。发阿耨多罗三藐三菩提心者。于一切法。应如是知。如是见。如是信解。不生法相。须菩提所言法相者。如来说即非法相。是名法相。

　　(发无上菩提心者才兴一念即背菩提忘机泯心即真菩提妙明现前真不动地也于一切法不可起得法之见若起我得法心者是名法相未真解脱犹如木人睹见花鸟是无法见也是真解脱佛言即非法相心休情尽无相光中圆陀陀境夜半石人无影相三更铁树放花红)。

　　　　应化非真分第三十二

　　(颂曰)。

　(𠀍界阿僧转法轮)　(微尘刹土微尘身)　(谁家底事婆心切)　(炉鞴门开煆梦人)

　　须菩提。若有人。以满无量阿僧祇𠀍界七宝。持用布施若有善男子。善女人。发菩提心者。持于此经。乃至四句偈等。受持读诵为人演说。其福胜彼。云何为人演说。不取于相。如如不动。何以故。

　　(菩提心者众生无边誓愿度四生六道化令成佛烦恼无尽誓愿断舍贪嗔痴摧憍慢心法门无量誓愿学入法性海究尽玄妙佛道无上誓愿成三祇行海勇猛修学此是菩提心亦名金刚心亦名四弘誓愿一切诸佛依此四愿证阿耨多罗三藐三菩提每愿修学心念口言劝一切有情皆发上愿身心一境自然具足微妙正觉若于此经受持四句之偈贫获衣中至宝渴逢甘露琼浆何况为人演说圣谛第一义如昙花开弥布妙香色夺三界味灌四禅慈云叆叇普得清凉法雨霶𩃱悉皆蒙润福胜阿僧宝施明超十地妙心所谓无功用道向上全提无影树下大寂光中忘我我所越非非想信修本自圆成悟入非从外得最上之上大菩提心应如是知)。

　一切有为法

　　(颂曰)。

　(识破娘生幻化身)　(黄金碧玉眼中尘)　(心休赖对青霄月)　(壶内风光别一春)

　如梦幻泡影

　　(颂曰)。

　(三界空华实可悲)　(泛身尘数未知谁)　(现淹生死洪波内)　(犹自痴心竞[卯-ㄗ+(ㄗ@、)]危)

　如露亦如电

　　(颂曰)。

　(命若夕阳倏忽间)　(沤光影里百年难)　(身如晓露云中电)　(安可不忙心放闲)

　应作如是观

　　(颂曰)。

　(行到水穷山尽处)　(大千春色一浮沤)　(重重拂尽重重见)　(莫道瞿昙弄舌头)

　　佛说是经已。长老须菩提。及诸比丘比丘尼。优婆塞优婆夷。一切𠀍间。天人阿修罗。闻佛所说。皆大欢喜。信受奉行。

　　金刚般若波罗蜜经

　　般若无尽藏真言

　　(此陀罗尼亦名般若心亦名般若眼若诵一遍如诵十二部经一千遍)。

　　纳谟薄伽伐帝(一)　钵唎(二合)若(惹)(二)　　波罗蜜多曳(三)　怛侄他(四)　唵(五)　　纥唎(二合)(上革)地唎(二合)(上剔)室唎(二合)(六)　戍噜(二合)(树鲁)　知(底)(七)　三蜜栗知(底)佛(弼)社曳莎诃

　　金刚心陀罗尼

　　唵　乌伦泥　娑婆诃

　　补阙真言

　　南谟喝啰怛那哆啰夜耶(一)　佉啰佉啰(二)　俱住俱住(三)　摩啰摩啰(四)　虎啰(五)　吽(六)　贺贺(七)　苏怛拏(八)　吽(九)　泼抹拏(十)　娑婆诃

　　普回向真言

　　唵　娑摩啰　娑摩啰　弭摩曩　萨婆诃摩诃斫迦啰嚩吽

　　(夫此经者前后十一处较量功德最后阿僧祇𠀍界七宝盈满持用布施其福不可思议也若比量发菩提心持经功德者不能为喻诵经坐禅持戒布施之福当来受福之处凡夫之人名亦不可得闻岂能得见若人受持四句之偈赞喻不及何况书写印施全部也若有发明经中之义深造幽旨得解脱者身心一如穿声透色不被眼瞒如金刚不坏为人敷扬开展宗风续佛慧命禀吹毛利诀深奥妙明明不坠佛之使也虽末法中亦有能信者敲空作响唤醒在家出家四众之流向道佛子故以宣明释开法尔觉悟天魔不被所惑辩鉴邪正勿被过谬后学般若菩萨持坚固志具择法眼等诸佛心同诸佛愿者)。

　　(伏愿上祝。

　皇图巩固帝道遐昌　佛日增辉法轮常转
四恩总报三有齐资法界冤亲同圆种智者)。

　　<PIC>D13p0045_01.gif</PIC>

　　夫优昙现瑞。普获馨香。善逝应真皆蒙解脱。为大事因缘。演教𠀍出𠀍间。决生死。入圣超凡。自悟自证由是激扬般若灵空。弘阐涅槃大义。无闻老和尚。与蛇𦘕足。钵盂安柄。岂免露𦙼针脚联缀葛藤。不无显示钳锤。曲垂方便抽钉拔楔。解黏去缚。把定向上玄关倒拈劫初巴鼻十六孤园发秀三十二枝芬芳注无言处之言剖微默中之默握吹毛利作狮子吼使不会禅流会禅未知道者知道点透拈花示众。深贵断臂安心。寥寥不挂纤尘。密密归根得旨。意天皎洁。性月腾辉。泯绝三心。豁通五眼。所以。福超七宝。檀施功越三时。舍身斩新。特地乾坤开辟。禅庭正令。金刚圈里从君跃。栗𣗥蓬中任意吞。赞法无穷。略伸管见。后学同志。谨而备焉。

　　至元六年岁在庚辰解制日寓中兴路

　　潜邑蚌湖市刘　(觉广)再拜谨跋

　　荆　岑　　邓　(觉富)焚香拜书

　　师在奉甲站资福寺丈室注经庚辰四月间忽生灵芝四茎黄色紫艳云盖次年正月初一日夜刘觉广梦感龙天聚会于刊经所赞云。

　稽首金刚界　　大圣法中王
　愿𡸁实际𠁅　　字字放毫光

　　南无般若波罗蜜多心经

　　观自在菩萨。行深般若波罗蜜多。时照见五蕴皆空。度一切苦厄。舍利子。色不异空。空不异色。色即是空。空即是色。受想行识。亦复如是。舍利子。是诸法空相。不生不灭。不垢不净。不增不减。是故空中无色。无受想行识。无眼耳鼻舌身意。无色声香味触法。无眼界。乃至无意识界。无无明。亦无无明尽。乃至无老死。亦无老死尽。无苦集灭道。无智亦无得。以无所得故。菩提萨埵。依般若波罗蜜多故。心无𦊱碍无𦊱碍。故无有恐怖。远离㒹倒。梦想究竟涅槃。三世诸佛。依般若波罗蜜多故。得阿耨多罗三藐三菩提故知般若波罗蜜多。是大神咒。是大明咒。是无上咒。是无䓁䓁咒。能除一切苦。真实不虚。故说般若波罗蜜多咒。即说咒曰。

　　揭谛揭谛　　波罗揭谛
波罗僧揭谛　菩提萨婆诃
