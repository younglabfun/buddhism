国家图书馆善本佛典第 16 册 No. 8859 楞严妙指


　　楞严妙指序

　　释弘演撰

　　十方如来及大菩萨于其自住三摩地中平等差别作一切缘迥出思议之表但观日轮方驾诸圣翼从觉树道成尊者降诞临般𣵀槃敕副贰传化乃至铁围山间同文殊结集流布尘刹刹尘令诸会中获近远益即琴瑟妙音发于妙指也震旦宿植胜因五味圣教俱已先传鸠摩罗什译首楞严三昧经乃方等会上对权小机略彰二观双行内秘外现神龙年中般剌蜜帝遂至广州于灌顶部诵出一品权实本迹灿然开显翻译笔受诸贤淹贯法苑乘愿云集不异逍遥马鸣亲承金口造大宗地起信二论大宗地得主伴影响甚深无量智慧起信得巧被末劫智慧之门龙树入娑伽罗宫阅百洛乂经依宗本法释摩诃衍慈尊应请依经演瑜伽十七地般若八十颂亦从空相初门有为无为分合自在深入无障碍法界无著天亲宗述广造半满偏圆各论达磨望龙树为十四代孙亲示道育慧可藉教悟宗理入行入楞伽四卷即是如来心地要门依究竟一位总持余位五种俱转设大法药直接上根仍记宗说二通潜符密证种熟脱不同东土诸宗释华严法华安立法式皆遥遵马龙近准天亲无著盖由古佛现身所制释明深符按指遗则也然教理兴废由于行果佛记法灭因缘本经在先尊者因生灭法偈方便示寂其旨微矣今按先德宗教性相悬𢍆各论之文随宜附入后裔沿流并为决择耘毒草而养药王祈不辜佛祖法施深恩共证心性上定云尔。

　　楞严妙指释题

　　释弘演述

　　如来三业住秘密藏随智慧行经初敷座宴安宣示深奥征心之际舒金色臂摩阿难顶顿示有三摩提名大佛顶首楞严王具足万行十方如来一门超出妙庄严路正观文终文殊请问经名复答五种若密若显若略若广金刚道路不可思议译场取法为题性修合明顺逆交映纲维一化始终次第天然亦不可思议鷇中之鸣已逾众鸟殆谓是与。

　　夫机前无教教后无实古佛垂方便门皆为当机总叙即三种世间妙严别叙净秽圣凡一一互照显首楞严三昧即一心二门二门本来不二一题全具三名一名各具三法正应咨决心疑殷勤启请双具权实之文十方如来不思议谛一谛三谛得成菩提不思议智一智三智妙奢摩他三摩禅那不思议行一行三行行妙故智妙智妙故谛妙而行依智导智依谛𤼵三谛之境是诸佛所师大佛顶答文殊第一名也此名显体体属七常住果菩提涅槃真如佛性即大佛顶庵摩罗识即悉怛多般怛罗空如来藏即十方如来清净海眼大圆镜智即无上宝印果海一味故但标大佛顶即如来藏本妙圆心元明心妙妙明心元心空地水火风非则俱非即则俱即离即离非是即非即九法界元同佛法界而顺逆自在唯十方如来放光现身说咒化不失时由得清净海眼洞明此体故马鸣大宗地论初三分起信归命偈并初二分全宗于此大即体佛即宗顶即用三法具足名秘密藏然独取正因真性[車*丸]为一经之体如迷南为北悟则全北是南在次文明宗中显。

　　如来密因修证了义第三名也此名显宗宗具因果即如来藏妙明心元元明心妙本妙圆心真如不变本来无生亲契此㫖名无生法忍初标常住真心性净明体直终作是观者名为正观大宗地论次三分及次二十分起信论真如门及生灭门二义中同相皆宗于此七征唯显一法界大总相法门体二根本放光现瑞十方世界合成一界即大乘因者诸法实相说圆通交光灌顶十方世界合成一界即大乘果者诸法实相因穷久远实修果穷久远实证故皆开迹显本五十五位真菩提路与岐路不同奢摩他中用诸如来毗婆舍那清净修证清净即空唯修真如三昧以无二实智照广大佛境到其源底名随自意法如来即体密因修证即宗了义即用然独取了因观照[車*丸]一如来行自行因果为一经之宗如来密因指见道分修指修道分证指证果分了义指结经名分。

　　诸菩萨万行首楞严第五名也此名显用用通三际即如来藏妙明心元本妙圆心元明心妙真如随缘是名生灭不得缘了二因唯见五阴区宇从问地狱因果直终不恋三界皆明若他观者名为邪观大宗地论次十分起信论生灭门中异相皆宗于此众生无始生死相续皆由不知(云云)诸修行人不能得成无上菩提(云云)全示迷此元清净体成二颠倒因枉入三界流转二乘寂灭故云岐路所谓圆觉自性非性性有循诸性起随其流处有种种味然一闻了义即证首楞严敕诸菩萨及阿罗汉应身生末法中即为自他开权显实未开权时密因唯见万行既显实后万行无非密因智论云菩萨得是三昧诸烦恼等不能破坏识尽心开与正观证等觉同以法界海慧照了诸相异即非异从生灭门顿入真如也。

　　施开之义非第二第四名不显大方广名同华严雪山有草名为忍辱牛若食者则出醍醐亦名乳味大方广即大佛顶佛即如来密因修证了义华严即诸菩萨万行首楞严十方菩萨咨决心疑即最初众海四十问如来敷座宴安宣示深奥迦陵仙音遍十方界即如来现相品各随其类为现神通乃至九会说法皆结通十方法界当机请十方如来得成菩提妙奢摩他三摩禅那最初方便佛答十方如来同一道故出离生死既具诸佛因果即举果劝乐生信分见修证三分即修因契果生解分托法进修成行分依人证入成德分七趣五十种即地狱天子及同生异生五十三善知识众乃至善财所证与普贤等与诸佛等救护亲因度脱阿难及此会中性比丘尼即含酪味阿难登伽一顺一逆为当机𤼵起及此会中盖指藏通三乘别教菩萨即恒沙来聚无量辟支无学并其初心一千二百五十沙门等所谓于一乘道分别说三令权小机转凡成圣即酪味也得菩提心入遍知海会三归一广如下明陀罗尼名同方等生酥之味十方佛母名同般若熟酥之味妙莲华王名同法华开权显实开近显远本迹十妙唯一乘法无二无三醍醐之味莲华譬权实大佛顶即是妙法如来密因修证了义全是自行之宗即摄前五妙诸菩萨万行首楞严全是利他之用即摄后五妙总别叙中皆具本迹同味尚有涅槃即第五名摄师子吼品云佛性者即首楞严三昧性如醍醐首楞严三昧者有五种名一者首楞严三昧二者般若波罗蜜三者金刚三昧四者师子吼三昧五者佛性云云大佛顶即涅槃三法不纵横并别金刚宝藏满足无阙微妙秘密如来敷座宴安即自住其中为诸会中宣示深奥法筵清众得未曾有即亦令诸子皆住其中众生无始生死相续皆由不知常住净明开二根本申二决定即四出偈本有今无本无今有三世有法无有是处二河相望本末互明四句纵横不可思议故二观文全同一行五行十功德高贵德王菩萨品中佛告琉璃光菩萨不生生不生不生仰攀玄根即正观生不生生生俯提弱丧即他观始从日照高山以至影临平地余辉峻岭大小权实无不该收五名具存经㫖方备而第二第四皆属明用译场准前顿示唯体宗用亦以第五名摄大佛顶即第一名也首楞严具足万行即诸菩萨万行首楞严第五名也十方如来一门超出妙庄严路即如来密因修证了义第三名也王字密摄第四名于大众中舒金色臂摩阿难顶即向上一路正密示菩提心遍知海第二名也前当开示伊始故无二种显说后文已经信解行证故具列五种自行之行照理理周利他之行鉴机机遍而自他二智本来交彻正观即自利邪观即利他七趣有入菩萨乘游三摩提及三果四果观阴亦列声闻缘觉具九法界本来三道即是三德无一人非菩萨无一行非菩萨行灌顶章句正显此㫖而译场省文摄入了义二字中从示用诸妄想错乱修习乃至判为他观显未悟无一非邪拣尽如幻之假而于七趣中指四禅八定天王皆是菩萨禅那观阴中指五十种所修亦是禅那阴尽全超五十五位显悟则无一非正收尽如幻之假与夺自在吹唾同时以无量权智照九法界性相本末名随他意法究竟归随自意法同过去世微尘如来心开得道诸菩萨即体万行即宗首楞严即用然独取缘因资成[車*丸]圣天梵婴病五种行具化他能所为一经之用。

　　大梵天王请佛决疑经载拈花公案尊者应化入道受嘱因缘详列此中影响大觉亦应具历五时但示在得道夜生又二十五年方为侍者宜不与菩提普光初转法轮之会然四阿含具载侍佛问答种种因缘维摩诘经亦载佛命阿难诣维摩诘问疾阿难追述乞乳本迹云云经初已知诃须菩提及大迦业则与阿含方等明矣因果经及根本说一切有部律载波斯匿王与佛同庚二卷初自言六十二岁挍前成道正三十余年时当般若从二卷中问答重引世尊曾于楞伽山为大慧等敷演斯义楞伽具载声闻授记四卷佛亦指耶输授记皆在法华后法华云世尊成道四十余年挍前又逾十载后引琉璃善星堕狱等缘则迫近涅槃时尘点劫来师资八相化仪未离兜率已降王宫未出母胎度人已毕是名大佛顶如来密因修证了义诸菩萨万行首楞严经。

　　楞严妙指释题(终)

　　楞严妙指会二论

　　释弘演述

　　首楞严三昧具诸佛化仪二论宗经故被机虽异而安立法式大同今先会大论大宗即亲受如来宗本法地即证入金刚不动玄文即龟则方说本论即自家宣说造作一百释明弘通如来百亿修多罗利益广略众生传译震旦唯此为最。

　　归依德处无边大决择分第一

　　偈文首列三宝是所归依次及所化有情所住国土不离幻有真空总归二谛显同教一乘依别教起第八句显别教一乘不在同教外圣凡依正从因至果无非妙严经中总叙即时如来敷座宴安别叙异口同音交光灌顶即显示中中主者门为诸会中宣示深奥别叙首示有三摩提分正他观重答五名显示道路[車*丸]则门咨决心疑恒沙来聚休夏自恣别叙皆住本国及退坐默然显示离杂合一门迦陵仙音遍十方界具足情器别叙十种异生显示无边毛生门微尘国土显示种种离识门以是俱即世出世显示假有无实门俱非世出世显示无所有事门离即离非是即非即显示具足无碍门此即华严世主妙严品又如来现相品诸菩萨及一切世间主兴四十问前二十句问果及引例中问佛海佛波罗蜜海佛解脱海佛变化海佛名号海佛寿量海即第一佛演说海即第二后十句问因即第三众生海即第四世界海即第五安立海即六七八一代时教始杂华鹿苑中方等般若终法华涅槃分别四种四谛微妙幽深二偈具摄无遗前七句广释如论第八句中所列十种前六依实所施之权后四依权所显之实七全拣前六明同源心体八全收前六明随相业用九全性起修即法身之二德十全修是性即二德之法身同体异体不可思议十门即五种本位故普归依帝心和尚自称文殊化身作漩澓颂为入华严广大法界筌蹄与此全符。

　　归依德处因缘大决择分第二

　　十种大因缘起信挍此有同有异同者同显诸佛秘藏依一心开二门生灭门复开二义二义修证究竟咸归真如故彼归敬述意一二三与前五及七八互通异者六无我九十具主宾本迹彼犹未显彼四五六七非今所为。

　　一种金刚道路大决择分第三

　　全论大纲皆就位明功就功明位位功双现功位齐泯依因果本始觉入无障碍法界又依本有今无本无今有三世互望过去诸如来现在诸菩萨未来修学人无不从此出生灭海登山王位故名一种金刚道路又名俱俱兼通现示自本身即我亦从中证非因位仰推也此分正显真如生灭所依之体虽分二门正显不二真如门不唯明体兼亦明用生灭门得入初信即证山王准下大龙王从水底向地下入五十一由旬喻圆信初心𤼵起始觉直穷果满证究竟觉破五十一重无明即所依止本数通于二门而有他无他修证则别无碍本地地中五种本位按经五名第一即周遍二即无超三即俱非四即究竟五即俱是即十法界平等具足三如来藏及正他二观获忍历位阴尽超位第一分中明三宝数略广不同皆此五义也。

　　金刚宝轮山王大决择分第四

　　华藏世界从须弥山微尘数风轮起大海水出大莲华为刹种所依刹刹各具风轮水轮金轮持百亿四天下一一四天下铁围七金间八重海绕妙高山王入水出水皆八万四千由旬四方四宝远映太虚能令远近诸物悉与同色表大觉世尊全证四德安住秘藏亦令诸子皆住其中现示本因分所谓世尊满足行因海安住法界山王位五转同一圆融一时即周遍前后即无超俱有即俱是俱非即俱非亦一时异时一处异处即究竟酬龙明问皆真如门㫖故名金刚宝轮三分具足自在与二十六分三十五分同。

　　金轮山王道路大决择分第五

　　前分总明随机差别不分之体圣凡同依此分别明称体圆满各异之用因果异数王民即因王家即果亦一时一处即周遍亦异时异处即无超俱时俱处即究竟不出不移即俱非亦一亦多即俱是非契二门不二何能因位五体十五用建立造作亦无碍自在与果位同然未证大极地故名金轮山王道路。

　　独一山王摩诃山王大决择分第六

　　此分体用合举喻全证广大灵明寂灭妙心摄尽大利根位上中下数准大海部藏道路分五十一种金刚位唯遍通无为此门虽镕融含摄不明他相亦具常恒五十一种大根本位位位具足五种总位已有二百五十五更开五种别位即有一千二百七十五正合王家转数故名独一摩诃即大极地具足中中主者三义十方三世大觉化仪皆初示雪山忍草五周四分乃至中本上本尘刹刹尘言句广明因果能证所证唯有三品德类无障无碍所谓始见我身闻我所说即皆信受入如来慧权小在座全生如乳故复开后三味转入醍醐。

　　大海部藏道路大决择分第七

　　此下即心生灭门二门不同皆四分共明一义而深广渐增以至无尽盖宗第一分中第八门四种法界从因彻果也一四天下大海深广齐山王之半表在缠法身具功德过患转过患成功德始名出缠亦名俱俱五种非空名决定住即无为无起灭五种无常名虚假转即有为从缘生释摩诃衍明有为无为体用熏事与此大同引彼配今令易显了五种非空中龙王即喻一法界心离碍即虚空无为有实即真如无为性火即本觉无为今光即始觉无为此五无为各有二种离碍中一守身离碍无障碍身常恒决定不失坏故即虚空无为别用空无之性令不失故二变转离碍建立万有令自在故即虚空无为通用欲有令有故有实中一守身有实常平等身常恒决定不失坏故即真如无为别用平等之性令不失故二变转有实建立差别令安住故即真如无为通用一切诸法令出生故性火中一守身性火明德藏身常恒决定不失坏故即本觉无为别用不变转故二变转性火尘累俱转随顺成故即本觉无为通用不守自性故今光中一守身今光始炎炎身决定常恒不失坏故即始觉无为别用对治自过故二变转今光随顺流转无所碍故即始觉无为通用随妄转故深里中一守身深里离绝中身常恒决定不失坏故即一心本法以为体故二变转深里诸无为中得自在故即非无为故能作无为五种无常中动起即生相故能出生大过患海皆无余止持即住相故能住持大过患海皆无余易变即异相故能变易大功德海皆无余散坏即灭相故能坏灭大功德海皆无余大力即根本无明故能覆障非德非患中身自在皆无余起信分四相阶降复云俱时而有本无自立此二定分即滞终顿方便此二交彻即入圆宗缘起相由法性融通故唯用五无为互为主伴对量俱量转五有为分齐头数悉成一味所谓照惑无本即是智体照体无自即是证如别相十位亦依五种本位义破一切障初即无超二究竟三周遍四俱非五俱即遂得六能所悉智七上下相照八各各无本九各各得边十一体平等总相三位上即位兴下即位废中即非兴非废依离碍门有此别十总三上中下转一时前后不同离碍为主主余四即为主伴离碍第二转为伴主除五本法其余眷属即为伴伴此分正明觉义不觉义所依之体该尽两种位满所谓除先修习学小乘者我今亦令得闻是经入于佛慧乃至我灭度后求佛智慧唯以佛乘而得灭度更无余乘对上三分全摄上中下机矣。

　　深里出兴地藏大龙王大决择分第八

　　此分详明深里大力一体成二为功德本藏即四非空为过患本藏即四无常而本性王染净不摄喻合一一分明释摩诃衍亦引此喻喻生灭门足为明证。

　　深里出兴地藏大龙王道路大决择分第九

　　此分明前二本藏总有二十中自在法由功德过患各有十法故无为守身变转有为虚假无常即具二义同异二门开合单双交络互夺互成功德十法能摄一切无量功德过患十法能摄一切无量过患约理望事则有成有坏有即有离约事望理则有显有隐有一有异逆顺自在无障无碍同时顿起即理事圆融观重重深入具足十玄即周遍含容观功德中一即真如不变二随缘三此二一时俱转无违四此二不摄本性离脱五有体为一切法所依摄他归自六无性依一切法现废己从他七正摄他归自即废己从他八正归自时自亦不立正从他时他亦不立九于一切法称性无碍从五至此即五种本位十根尘互用一一遍满无杂无坏成大缘起过患中一即无明本非别体过患本如名如作逆事二本非别用离如无用名一作逆事三能违自顺他亦能违他顺自反上无前后违名违作逆事四体空对上二事不摄名无作逆事五成事由真如摄他同己故真如有即无明有名有作逆事六对诠示性由真如废己同他故无明能随治同量如如现前名对作逆事七知名义成净用对上摄废双行由治道力自类增益名利作逆事八熏真如成妄心对上自他不立由治道息发起自用名融作逆事九返流能显真理对上无碍故得上转起用名上作逆事从五至此即五种本位所治十顺流能覆真理对上一全故得隐藏起用名下作逆事从名字即顿悟性起法门修普贤行一障一切障一治一切治故云此本法门中亦有五十一金刚位诸位皆具二十无有前后一时转故上中下转即每位入住出三心也。

　　大龙王重重广海无尽大藏大决择分第十

　　经云修菩提者慧性明圆莹十方界身心快然妙圆平等一切如来密圆净妙皆现其中故名重重广海无尽大藏此上四分同依大海龙王喻喻信前加行位亦一即一切一切即一深广难思引大摩尼宝藏修多罗说龙龙地地[車*丸]则品类皆依本始觉成就二利得入顺忍也。

　　无尽无穷尘尘数量道路大决择分第十一

　　前分唯取一界以为譬喻非取尘等此名无尽无穷尘尘数量道路该因彻果与下三分相映足征龙王证真金刚位即名山王此门中位五十一种具足圆满大海部藏但明五种非空互为主伴缘起相资转染成净今明五十一位亦然有十变对法门能摄门量一者二因一果门形相如何偈曰以信心为初如次率自类取所余位初至于定心位则取如来地即十信前五位同于初住初行初向初地及大极地皆已远离系缚全证原母二门出入自在不比终教信满入𤼵心住方证分真如是如是随随如如后后诸位例前应知今依论㫖具释余偈亦如其次第不退心为初率同品自类取余位第二至于愿心位亦取如来地不退心即第六信率同品自类即七八九十信取余位第二即二住二行二回向二地不退心同治地住护法心同饶益行回向心同不坏回向戒心同离垢地故第十信愿心同大极地此中应有五位山王之名论皆不出若欲建立即取五同十位各成二因十位五同各成一果皆成大觉也修行位为初如次率自类取余位第三至于正心位亦取如来地修行位即第三住如次率自类即四五六住取余位第三即三行三回向三地修行住同无瞋恨行生贵住同等一切佛回向方便具足住同𤼵光地故第六正心住同大极地此中亦应有四山王名不退位为初如次率自类取余位第四至灌顶住位亦取如来地不退位即第七住如次率自类即八九十住取余位第四即四行四回向四地不退住同无尽行童真住同至一切处回向法王子住同𦦨慧地故第十灌顶住同大极地此中亦应有四山王名离痴行为初如次率自类取余位第五至于无著行亦取如来地离痴乱行即第五行如次率自类即六七行取余位第五即五回向五地离痴乱行同无尽功德藏回向善现行同难胜地故第七无著行同大极地此中亦应有三山王名尊重行为初如次率自类取余位第六至于真实行亦取如来地尊重行即第八行如次率自类即九十行取余位第六即六回向六地尊重行同随顺平等善根回向善法行同现前地故第十真实行同大极地此中亦应有三山王名随顺观众生回向以为初如次率自类取所余四位各数量契当余有如来地以同地为伴庄严一觉海各因及果称配释广观察其理当分明随顺观众生即第七回向如次率自类即八九十回向取所余四位即七八九十地随顺观众生回向同远行地真如相回向同不动地无缚无著解脱回向同善慧地法界无量回向同法云地故云各数量契当此中亦应有四山王名以同地为伴各因及果称即指各配二因一果取义各同皆五位圆因一乘妙果即必义多乃至婆伽婆佛陁五十一金刚位名相次第符证果分及观阴六十圣位但除加行耳次一因一果门前门二因同感一果今则一初信心已感一果余心余位悉然诸佛三大事名同义别各增十故变化身中亦有此三次少因多果门一初信心已感全果余心余位悉然诸佛三大事名同义别各增百故变化身中亦有此三次因果一味门因海果海各各五百平等一味诸佛三大事名同义别各增千故变化身相亦复如是次无因无果门各增万次自然安住门各增亿次因果门增十亿次果因门增百亿次言说门增千亿次言人门增万亿前八自利已圆九十利他无尽若据圆融具德因果四句一因一果一因多果多因一果多因多果此中皆备但依增数以彰圆满故作如是列也。

　　不可思议不可称量俱俱微尘本大山王大决择分第十二

　　前分明尘尘道路五十一位依十种变对法门皆证山王属因中始觉觉破无明无明差别则有数量今显此位因中本觉数量难穷依道路十增一种倍末末三倍依本家说具足圆满亿亿大方三德大海非离言念何能契入。

　　不可思议俱俱微尘一切山王道路大决择分第十三

　　此分明初信心直穷法云位位悉依本起始有一十方世界之数量五十一根本位名与前说等就一五十一种位中一一各各有十方世界之数量障治三宝海具足转故举一例余余一切位亦复如是现示本体安立上末转相略明十种次第无超渐渐增故故名不可思议俱俱微尘一切山王道路。

　　一切虚空一切微尘数量高王大决择分第十四

　　此分明果上本觉故有倍十方世界尘量十方虚空尘量五十一根本位就一五十一种位中一一各各有倍十方世界尘量十方虚空尘量障治三宝海如前说量具足转故现示本体安立上末转相增益十重后后转中渐渐增数百千万亿乃至无穷尽故故名一切虚空一切微尘数量高王高即顶上义王即自在义空尘尘空即周遍义五位因满故名满玄唯一本觉故名可一总持大周遍王之自体此即十方如来清净法身报化皆依之起始觉同本相用亦然况五无为互为主伴治一即已治余但分因果实无优劣杂华修因契果生解分从十信位直终十地皆倍倍增乃至阿僧祇品心王菩萨请问大数如来亲说一百二十四种名更依尘刹刹尘重叠二十层显等觉所证不思议境今论引大明总持具足心地修多罗说譬喻十方无际无本无始无终即彼十地品金刚藏所说大虚喻道行足履地地藏中有十种殊胜转转增长倍倍具足即彼鸟迹喻迹空大空非同非异以证始觉依本根本性海以证本觉起始重引地智修多罗证一切位悉然故此信位德相业用符贤首品寂用无涯三昧门乃至十定十通十忍品诸大三昧无一非因果交彻也。

　　独地非乱一定一定道路大决择分第十五

　　独地独天一种广大无二山王大决择分第十六

　　独一无二山王自在道路大决择分第十七

　　摩诃无二山王最胜高顶一地大决择分第十八

　　从第七至十四分广明一切本始地位数量不同今后正明性相无碍具收各教悉归圆乘起信生灭门阿赖耶识有二义能摄一切法能生一切法能摄真妄各别即横是相宗义能生真妄相翻即竖是终教义横竖俱空是空宗义横竖俱实是顿教义圆悟若分若合无不自在则此能生能摄与真如门镕融含摄无二无别亦如觉体相者有四种大义遥映前门五种本位也经见道分列阴入处界大即诸缘各异交妄发生递相为种即互遍相资而性真圆融本无生灭即法性融通重示满慈观相元妄无可指陈犹邀空华结为空果观性元真唯妙觉明妙觉明心先非水火云何复问不相容者复举日影随行喻喻三如来藏性修皆不可思议修道分第一义门详列五浊次第第二义门指出入一六净击钟验常令阿难证入阿难重扣第二义所结之元微尘如来放光现瑞异口同音示三学皆称法圆融始得证果中中流入此四分申结缘起相由全因法性融通初明独地非乱一定一定道路一一金刚位各有本存一一百二数成依位立转相则有五种重标总别相上一即始觉位本一即本觉位俱行即本始位其转不离区区即本始位其转不杂圆满即本始位无碍自在盖以真摄妄妄灭真生不动末而即本以妄摄真真隐妄生不动本而即末以能摄摄能生虽真妄一体而实迢然圆融悉归行布以能生生能摄虽真妄迢然而实一体行布悉归圆融上一即无超本一即俱非俱行即究竟不离即俱是圆满即周遍次明禅定摩诃衍体中有三大门一者上地安立广大海会门即一种广大无二山王二者宗本有有有一门不空藏本有𢘆沙性德即本一自性位地名独地三者根本空空空一门空藏一味真如即本一之本位地名独天皆有五种大门标同异相自在道路中本上各各五百有千重转上转即成下转即坏六相名义三分同出与真如门因位转相无别第十八分明摩诃衍海修多罗说一千二百无穷尽品具足俱转本上皆无穷尽与真如门果位转相无别是以此分及二十二二十六三十四皆具中中主者三义与真如门同。

　　[(王*昍)/(王*屾)]𣅍陁尸梵迦诺道路大决择分第十九

　　[(王*昍)/(王*屾)]𣅍陁尸梵迦诺本王本地决择分第二十

　　[玨/覞]尸梵诺本王道路大决择分第二十一

　　摩诃[玨/覞]尸梵诺母原主天王大决择分第二十二

　　此四分申结法性融通皆依缘起相由以五种非空对治五种虚假转法下智断上惑上智断下惑故前则障治各各增减相对变转次则治能去障后则二法一味无照即无能断无覆即无所断虽无照无覆必经三种七变百变千变亿变乃至穷尽法界相皆缘起非独体空性皆融通非独不变又相皆缘起非独成事性皆融通非独随缘五十五位不同同一智度方便之所出生故标原母于信初标母原主于修毕即善财首见文殊再见文殊也按华严悬谈义理分齐第二明德用所因具足十门贤首探玄列此二于前㫖归列此二于末但举二门即摄余八也。

　　一种功德纯纯无杂大圆满地道路大决择分第二十三

　　承前八分变转过患悉成功德故有此下四分位满之名生灭门位数唯依五十一金刚位位位各具五十而一一位位各具四法共一万二千七百五十法门性即法性相即缘起本末即二觉二不觉亦即法华十如同彼约位及佛法界十法界离合四释自行因果既圆必具化他能所合二千二百五十之总一万二百之别共成总别总数此分通后三分总必具一切别故云有别法门别全依此总开故云唯以此数为其极量无别法门准前真如门列三品德类此即生灭门下品数二十六分始足当上品数也。

　　一种功德摩诃本地明白离恶品藏大决择分第二十四

　　其相云何偈曰此品偈及下文第二十五分前梵本元阙。

　　摩诃本地具足品藏非患道路大决择分第二十五

　　准后过文以立此名一区转即𥪡具面转即横。

　　摩诃宝轮王广大圆满无上地地大决择分第二十六

　　四分名相多同皆白净无垢之㫖宝轮王与第四分同引心地品论无有穷尽与三十四分同究竟自在与三十五分同建立本法体与三十六分阿说本王同即大极地位经标十方如来同一道故从三渐次获无生法忍列干慧十信终法云地判为真菩提路即此道路皆证山王故结属正观。

　　系缚地地品类不吉祥道路大决择分第二十七

　　经标诸修行人不能得成无上菩提乃至别成云云按第一分第八句偈前八门广摄各教能所断证之量未离思议即名系缚。

　　系缚地地自然本王摩诃𦅂品大决择分第二十八

　　系缚即生灭门不觉本王即本觉前依不觉修故智理障果皆无常转相唯上上此明不觉体元是真如故具足有为无为上下转至小无量自然本王即第十二分本大山王小无量即第十三分一切山王道路上末转相门中初转分破不觉故无常功德众多常住功德微少世间藏地即系缚地地此及后二分尚未出离挍十二分十三分皆标不可思议不无同中之异矣。

　　自然本王广大转地无障无碍俱行道路大决择分第二十九

　　此分即第二转觉者出兴中无量法及化大海。

　　最极广大俱行山王无尽海海大决择分第三十

　　此分即第三转觉者出兴大无量法及化大海则知四分乃据一切山王道路拣其差别差别即障碍经云吾今欲将第六结名成第一不同时解萦得同除不皆显六根互用五位交收前滞教权今方证实能所断证从因至果无有一位不是圆融非唯对量互显俱量故断灭即已断余异住生亦尔根枝惑业一转一切转法华云不退诸菩萨亦复不能知盖指别教位满尚不及圆初信故云如是位地利根能知非钝者境今既常无常转变三种皆大无量故称最极广大俱行山王无尽海海。

　　出离系缚地清白解脱道路大决择分第三十一

　　出离系缚与十一分初信位同清白解脱道路与二十三分一种功德纯纯无杂大圆满地同即顿悟五种无常虚假转法皆无自体唯依五种非空决定住法证入究竟故成空有二十无为常法就一离碍分出十空显空藏就余四非空及五无常共成十有显不空藏无常不出言说色心及非色非心名相妄想皆成正智如如经开二根本二决定皆真妄交彻二门不二起信列空不空于真如门此列空不空于生灭门前龙王道路真妄相对今空有相对转过成功全证即异之同其㫖则一故此四分皆显三如来藏也。

　　解脱山王根本地地无碍自在大决择分第三十二

　　此分名义与二十四分同根本地地即摩诃本地空有互相生诸位相生故唯是常灭功德即明白非无常过患即离恶解脱藏海即一种功德品藏彼文虽阙准此亦可意推。

　　解脱山王大道路大决择分第三十三

　　空有无为一一各各生十五十一位一一各各生五十余种种门转转增数按二十五分四事总别位中一一位位横𥪡各增十重数与此同。

　　广大无尽解脱海海摩诃山王大决择分第三十四

　　此分与二十六分同已如前指。

　　摩诃空尘海藏王道路大决择分第三十五

　　海即妙庄严海王即首楞严王道路即识阴尽正当十地满心清凉华严疏亦谓等妙觉位皆从十地满心开出此及后分申结能证所证俱不可思议三种世间一一妙严故三十二法无非自在自在。

　　大不可思议重重不可称量阿说本王大决择分第三十六

　　空尘等数前文以之数位及位中障治三宝今明此海有倍十方世界尘量十方虚空尘量三十三法海重重不可称量即圆满菩提归无所得名大不思议阿说本王。

　　挍量功德赞叹信行现示利益大决择分第三十七

　　盛火聚即大般若人即法身近即解脱妙华六喻喻识精妙珠喻元明总显妙德莹然守护论珠及持论者与赞咒同微尘散坏即唯见积影不见散身也。

　　挍量过患诃责诽谤现示罪业大决择分第三十八

　　上分赞正观故指微尘皆大千经卷此分诃他观依正作邪宝轮上应前金刚宝轮山王具七宝即七常住果顶玻璃即大佛顶居井龙映前深里出兴不能转过患成功德何能入妙庄严海。

　　现示本因决定证成除疑生信大决择分第三十九

　　西域记云四日照世东有马鸣西有龙猛南有提婆北有童寿准摩诃衍论说有六马鸣前后异出今当佛灭六百年绍十二祖位者若克其本大光明佛若论其因第八地内住位菩萨西天竺诞生父名卢伽母名瞿那过去世中有一大王名曰轮陁有千白鸟皆悉好声若鸟出声大王增德若不出声大王损德如是诸鸟若见白马则出声若不见时常不出声尔时大王遍求白马终日不得作如是言若外道众此鸟鸣者都破佛教独尊独信若佛弟子此鸟鸣者都破外道独尊独信尔时菩萨用神通力现千白马鸣千白鸟绍隆正法令不断绝是故世尊名曰马鸣云云并起信疏传灯录所引皆一种度生因缘不及此文始末备足本因即五种本位证成即五种中中主者据第二分十大因缘佛菩萨作云云本门昭然而示从恶趣转入人身出家勤修忍辱经五百劫一念随嗔复堕显过患难除以蛇身发心即得人同分发愿系属显功德不昧庄严金刚佛像种佛宝因誓愿造释明论种法宝因惭愧忏悔以偈表意种僧宝因宝金轮藏即王家表极果最下奴即王民表初信最第一杂色见即马王龙马鱼蛇皆表异生性此诸马恶驰难禁即六门流逸学诸幻术即如幻三摩提开后人牧护善巧方便也。

　　劝持流通𤼵大愿海大决择分第四十

　　大本之法其第一分名曰俱俱亦名一种金刚道路盖宗五时圣教所立如华严四分举果劝乐生信则大威光为因毗卢遮那为果因中总标十须弥山微尘数如来别叙四佛无结合古今然依大愿力圆满普贤行皆六位相[(冰-水+〡)*ㄆ]修因𢍆果生解从十信直至妙觉名相一一皎然托法进修成行虽泯尽名相而义趣无不含摄依人证入成德标五十五善知识以表五位因果俱属一种金刚道路也鹿苑虽明三乘本于一乘道分别说三一乘因果既是金刚道路则分别所说者亦无一非金刚道路不然何以言汝等所行是菩萨道四大弟子信解亦云我等今者真是声闻真阿罗汉耶方等会上如璎珞所列则五十二位新金光明但出十地佛地维摩大集大宝积等经多弹偏斥小叹大褒圆文虽对三皆属金刚道路般若会上仁王明五十一位胜天王明十四忍大品但明十地文虽带二亦皆属金刚道路法华则一地所生一雨所润三草二木无差之差差之无差权实施开各位具足涅槃则五行一行十德名相不同约义配位似开三十心十地佛地全依一代化仪建立此名所谓一切总则一切根本一切中藏一切出生故五时圣教皆具五种本位而华严多明周遍鹿苑多明无超方等多明究竟般若多明俱非法华涅槃多明俱是此论具摄别同一乘深义六相文中已配十玄则第一分第八门即同时具足相应门第二十六分亦广大相亦狭小相即广狭自在无碍门第五分明十五用亦是一种亦是多种即一多相容不同门诸法等是体中三合用即诸法相即自在门无余究竟体中遍动遍不动周遍圆满体中遍到不遍到即秘密隐显俱成门第六分总有一千二百七十五种位乃至中品上品即微细相容安立门第十八分及二十二分二十六分三十四分皆明无穷无尽即因陀罗网境界门山王大海地天天主即托事显法生解门远行远修无数作用中无断无绝恒转并自在中时自在即十世隔法异成门第七分主伴伴主第三十五分百种自在即主伴圆明具德门无一文一字非总持说初祖东来一华五业建立门庭皆不出此范围也。

　　起信论归命偈并前四分宗经总别叙及大论三十六分偈但标同体令起大乘正信因缘除总相外唯被正解已还复假问答明如来在世(云云)即敷座宴安为诸会中宣示深奥也若如来灭后(云云)即将罢法座回紫金山悬示我灭度后受记兴正法也立义摄二门共一心则同分二门明三大则异解释先标依一心法有二种门皆各总摄一切法二门不离生灭门虽分觉不觉唯归同异二相生灭因缘染净相资皆二义二门全体不二三大圆显为显示正义破人法为对治邪执分别𤼵趣道相及修行信心重明悟理除事盖为被末世机尚未全彰三世间妙严经初示汝我同气是心即摄一切世间出世间法自呈见相𤼵心则唯见汝为世间我为出世间却从他觅迢迢与我疏矣重提善哉阿难汝等当知(云云)知即始觉不知即根本无明不知常住净明是昧本妙圆心不知无始生死是昧元明心妙不知此二本来离即离非是即非即是昧妙明心元常住净明即心真如门汝今欲研无上菩提至永无诸委曲相略示正念真如无始生死即心生灭门用诸妄想故有轮转具摄三相续而云皆由不知常住真心显迷真成妄妄本无体二门不异此想不真真发明性显悟妄证真真体常恒二门不一若达二门各别全依一体之性顿成一体无异二门不同之修即大佛顶首楞严王也更审将何所见谁为爱乐见乐虽依六门而见乐本非一六阿难依言说名字心缘七处推求即堕同异失准如来随呈随刬阿难不契仍扣真际所诣主宾互换密示心真如门二门三大不即不离开真如即成生灭合生灭本是真如故如来重现光瑞开合十方世界无始生死根本指上不知用妄即生灭门不觉义无始菩提涅槃元清净体指上常住净明即觉义攀缘心即八识各取自分境相见俱存四分具足用为自性即执无始法尔菩提即般若德涅槃即解脱德元清净体即法身德识精即上攀缘心皆指八识当体前因认六结定实是非锋起故属妄本此了六结相虚唯一华巾故属真本盖赖耶无别体性乃不思议熏变之别名如来昔对权机因其未悟恐以妄滥真但言真妄异体此明了义指三道流转即三德秘藏故阴入界大本如来藏妙真如性清净本然论宗此㫖云依觉有不觉觉开本始不觉开根枝具在生灭门然生灭全摄真如门虽分二体本是一故俱指汝今汝今即一真心源也问一心二门一识二义贤首疏分宽局以汝今为一识又指同一心似宽局相滥答宽局不同汝今无二迷则一心成识能摄能生具足横𥪡所谓遗此本明也悟则一识归心互夺互成本非横𥪡所谓𤼵真归元也识精指生灭元明指真如识精元明唯是一心故双标真妄咸指汝今随即举拳下喝因当机误认二本唯此觉知未出情想重复摩顶宣示别有全性令不离生灭顿入无生契理契机无碍智辩之妙具见于此问七征破六识二根本方开一识二义旧注悉然今作二门开合有文证否答十方如来一道出离一门超路若言破六识即涉委曲相据重扣真际岂非真如本明即本觉遗此即不觉岂非生灭依生灭证真如先从面门一多互现此表教道六种震动表六位皆破无明令诸世界合成一界表离念相者等虚空界为大乘因向后令憍陈如举客尘喻文殊请决举空华喻满慈再请举迷方诸喻喻生灭体空由真如摄生灭生灭摄真如二门交彻故三有众生声闻缘觉以所知心不能测也论明同异相即𤼵觉初心二决定义觉即性觉本觉之觉心即妙明明妙之心执二门不同即味逆流接流达二门不异即证上合下合故令审观因觉果觉二相同异第一义即异之同分湛成六依他相虚始终无坏修奢摩他观息灭一切戏论境界则与相应第二义即同之异六为贼媒依遍计执谁为不坏修毗婆舍那观明见因果生灭之相则与相应而照理断惑惑尽理显二观兼行即当中道依无明所起识菩萨究竟地不能尽知阿难大众重扣今日身心云何结解十方如来异口同音指唯汝六根如来更令选根除结正以依他性相流转还灭纲纽难知唯佛穷了夫世法缘于境界因于无明而俱生无明唯汝六根则根结即世法之因出世法缘于真如因于无明灭而欲证寂静安乐妙常亦汝六根则根解即出世法之因是以得循圆通十方世界皎然清净唯痴灭故心相随灭也说圆通毕重示离念相者等虚空界为大乘果从五体同放宝光此表证道依真如观生灭无情非情差别故娑婆不现位位皆因圆果满故四华间错唯七常住果故七宝色成也请退屈方便即同得免诸障善根增长证果分迷悟双论即同染净相资引论配经具第五卷论中据实相体本来不生就颠倒情须离妄执空相终顿尚在梦觉之间今示染净熏习迷则无能所中妄见能所或住五阴或恋枝岐悟则有能所法本非能所获无生法忍证干慧地相似即以佛觉用为己心迷觉中道二无所目随分觉通如来是觉始获金刚心中究竟单复十二方尽妙觉皆依觉义修为真菩提路随即示三大义明三身圆显别辨二门竟复次显示从生灭即入真如明色心无相无念以五阴摄二不觉以终不可得摄二觉尽生灭门以心实不动尽真如门会相入实与别辨相对同经正观对治二执同经他观从阿鼻因果直穷缠空不化正当逆修故分正非正种种差别四恶趣重轻苦逼人趣方得复形仙趣不依正觉欲界无禅不得名修色界四禅始标有二岐路是人既以生灭为因应修道分以生灭心为本修因由不达妄想无性欲离浊别求迷漏无闻即人我见并四十八种起人天种子五不还天复标二种岐路不回心即法我见妄取涅槃亦即起二乘种子缠空不化回心即上历圣位游三摩提乘此心开即究竟离妄执也问大宗论二门皆具五种本位今论既云总持诸佛𣸧广义亦应具此答真如门先显一法界大总相法门体即周遍次明心性不生不灭离言说名字心缘等即究竟依言二▆即俱非俱是离念证入即无超生灭门所言觉义者谓心体离念(云云)复次觉体相者有四种大义与虚空等犹如净镜即周遍空不空即俱非俱是法出离即无超缘熏习即究竟二门互映皆具此五真如唯分因果生灭兼论功过但文义含章未尽显大利根利根转相差别耳问引修行信心文证对治邪执义共明除事可也分别发趣道相自属悟理安位不应滥入答正邪分合明大大即体发趣道相明乘乘即宗宗具自行因果修行信心明用用具化他能所顺逆皆方便而但标无超次第对量位盖虑末法障𣸧误领超位之说以化城为宝所故于证发心指三种微细之相尚属镜中眉目然四相本来平等同一觉故即具摄余俱量转位一切法从本已来毕竟不可说相而有言说者其㫖趣皆为离念归于真如正观失念即邪邪观心开即正元非二体故可互证马鸣亲禀宗本法依四随摄机制广略论龙树具引圣言详证略论今合三论以会文殊阿难二大士结集之文方契大佛顶无上宝印至于印空印水印泥则存乎其人。

　　楞严妙指会二论(终)

　　楞严妙指引释摩诃衍论(附南岳天台贤首清凉)

　　释弘演述

　　问论立义分宗经总说释论有文证否。

　　答释摩诃衍论云依本论略具三门一者本法所依决定门二者根本摄末分际门三者建立二种摩诃衍门论云所言法者谓众生心者即本法所依决定门论云是心即摄一切世间法出世间法者即是根本摄末分际门论云(二字疑衍)一法界心总摄一切生灭门法是故名为摄世间总摄一切真如门法是故名摄出世间论云依于此心显示摩诃衍义者即是建立二种摩诃衍门一者心真如门二者心生灭门一者一体摩诃衍二者自体自相自用摩诃衍作一法界心真如门即显示一体摩诃衍法作一法界心生灭门能示自体自相自用摩诃衍法乃至依真如门所趣入之摩诃衍法唯立体名依生灭门所趣入之摩诃衍法立自名以真如门中无他相故生灭门中有他相故他谓一切不善品法自谓一切清净品法若所对治他无能对治自无故唯言体不说自焉若所对治他有能对治自有故名言自不说体焉又一种本法各有十名名通义别一者名为广大神王此中有二一者鸠那耶神王二者遮毗佉罗神王第一神王住金刚山一向出生吉祥神众第二神王住大海中遍通出生一切种种吉祥神众过患神众二种本法广大神王亦复如是一体本法一向出生真如净法三自本法自体自相自用遍通出生一切种种清白品法染污品法故自体契经中作如是说文殊师利前白佛言世尊甚深极妙二种大乘不觉同异极疑众心如宜世尊为众更说佛造作相而告文殊言善男子如是二法譬如金刚神王及主海神王其相各差别谓如金刚神王住金刚山见诸境界唯现金光不现余光真如一心金刚神王亦复如是唯有净法无有余法故又如金刚王唯出清净眷属当不出生杂乱眷属真如一心亦复如是唯出生死垢清净法故复次譬如主海神王住大海中出生种种粗恶眷属种种善妙眷属生灭一心主海神王亦复如是出生一切染净法故二者名为太虚空王此中有二一者空自在空王二者色自在空王第一空王以空容受而为自在第二空王以色容受而为自在二种本法亦复如是一体空王以无住处而为自在二自空王以有住处而为自在故金刚三昧契经中作如是说心如法理自体空无如彼空王本无住处一地契经中作如是说一心法体于诸障碍无有障碍令住诸法譬如空王于一切色得自在故容受大种故三者名出生龙王此中有二一者出生光明龙王二者出生风水龙王第一龙王以净光明而为依止第二龙王以风水德而为依止二种本法出生龙王亦复如是一体本法以纯净法而为其体二自本法以染净法而为其德故顺理契经作如是说一心本法纯一无杂譬如光明龙王以净光明而为宫殿以净光明而为身相以净光明而为徒众无始契经中作如是说譬如大海中有大龙王名曰出生风水从其头顶出生澄水从其尾末出生𣿖岚由是龙故大海水常恒相续无有断绝一心龙王亦复如是能生一切差别平等种种诸法常恒相续无有断绝四者名为如意珠藏此中有二一者金王如意二者满主如意第一如意唯出金刚第二如意具足出生善不善物二种本法亦复如是一体如意唯生净法二自如意通生染净故如如契经中作如是说佛告金刚藏言佛子譬如金翅鸟王命终然后其心入海为如意珠能生金沙利益龙王一心本法亦复如是能生真理利益圆满者本性智契经中作如是说譬如遮多梨鬼为报恩故于万劫为如意珠利益海生一心如意亦复如是能生长生死及涅槃法故五者名为方等此中有二一者白毫方等二者乱色方等第一方等中唯现前天像第二方等中通现五趣如是二毫众生身分显了分明譬如明镜二种本法亦复如是故摄无量契经中作如是说清净法界如白必萨伊尼罗无尽法界如乱必萨伊尼罗故六者名为如来藏此中有二一者远转远缚如来藏二者与行与相如来藏实际契经中作如是说佛子如来藏者唯有觉者唯有如如离流转因离虑知缚一一白白是故名为如来之藏楞伽契经中作如是说如来藏者为善不善因受苦乐与因俱若生若灭犹如技儿故七者名为一法界此中有二一者纯白一法界二者无尽一法界第一法界如空劫时第二法界如住劫时真如法界契经中作如是说空种无碍如空长时遍种无碍如有长时故八者名为摩诃衍义一者一体摩诃衍二者自体自相自用摩诃衍广如前说九者名为中实此中有二一者等住中实二者别住中实第一中实如独明珠第二中实如顺明珠中实契经中作如是说离边真心若真如依如异同珠若生灭依如同异珠故十者名为一心此中有二一者是一是一一心二者是一切是一一心第一一心随所作立名第二一心随能作立名一心法契经中作如是说尔时舍利弗白佛言世尊本地修多罗作如是唱其心体性非大非小非法非非法非同非异非一非一切何因缘故今日自言真如一心因一故一生灭一心因多故一将非世尊无有前后相违过耶佛言善男子莫作是说所以者何心法非一因所作一故假名为一心法非一切因所作一切故假名一切而言一心不说一切心者随能作心立其名故乃至广说是名为十如是十名总诸佛一切法藏根本名字讫(文)首列三门以解此分深得本经及大宗地论总别互见开合自在微㫖本法所依即体依本摄末即相建立二种即用用分权实实则圆融权则行布未有离权之实离实之权二门二义法随机转机亦随法转故自他有无不可定执但观时节因缘大宗地论初三分总显一法界心流转还灭不可思议四五六分别引山王以喻真如第七分引龙王以喻生灭依五种非空主伴缘起治五种无常登初信位即名山王盖证二门不离即金刚道路此文详引十喻唯释第三二门不同之相后释本觉始觉真如虚空各标清净染净十义即五种非空觉知四相远离六染即对治五种无常尚带次第浅深又释有为无为明上下转名相与十法全符但非三总十别上中下转不能同大海部藏况前三分大利根修证然一三三一不可思议㫖则无别按起信文既从总开别自应摄别归总惜宗镜未载注家若执信满方证二门不二即同教无他相故即顿教有他相故即终教齐不觉义即滥权乘非佛祖经论摄尽一代化仪[車*丸]则矣。

　　问建立二种摩诃衍门不同之相毕竟如何。

　　答释摩诃衍论云心真如门有十种名一者名为如来藏门无杂乱故二者名为不二平等门无差别故三者名为一道清净门无异岐故四者名为不起不动门离作业故五者名为无断无缚门无治障故六者名为无去无来门无上下故七者名为出世间门无四相故八者名为寂灭寂静门无往向故九者名为大总相门无别相故十者名为真如门无虚伪故是名为十如是十名总摄诸佛一切法藏平等义理法门名字生灭门有十种名一者名为藏识门摄持一切染净法故二者名为如来藏门覆藏如来法身故三者名为起动门相续作业故四者名为有断有缚门有治障故五者名为有去有来门有上下故六者名为多相分异门染净之法过恒沙故七者名为世间门四相俱转故八者名为流转还灭门具足生死及涅槃故九者名为相待俱成门无自成法故十者名为生灭门表无常相故如是十名总摄诸佛一切法藏种种差别法门名字(文)又云离心缘相者心量有十一者眼识心二者耳识心三者鼻识心四者舌识心五者身识心六者意识心七者末那识心八者阿赖耶识心九者多一识心十者一一识心如是十中初九种心不缘真理后一种心得缘真理而为境界今据前九作如是说离心缘相本有契经中作如是说甚深真体非余境界唯自所依缘为境界故(文)二门各十种名有同有异义全相反真如门中亦名如来藏生灭门中亦名如来藏而前取无杂乱后取覆藏如来法身前一正对后二前二对后一前三对后六前四对后三前五对后四前六对后五余七八九十各如次相对经标真体全据真如若在生灭门唯有本觉属十义中净法及如来法身涅槃余皆不觉故判前九种心不缘真理后一种心得缘真理而为境界妙性圆明离诸名相注家乃以多一识心建立为真不知全是所离若非释论之详何能破此邪执起后人真信也。

　　问如来藏义真如生灭不同为唯此二义抑更有多义。

　　答释摩诃衍论云如来藏有十种于契经中别别说故一者大总持如来藏尽摄一切如来(疑有藏字)故诸佛无尽藏契经中作如是说佛告文殊有如来藏名曰大宝无尽殊胜圆满陁罗尼尽摄诸藏无所不通无所不当圆满圆满平等平等一切所有诸如来藏无有以此非为根本何以故此如来藏如来藏王如来藏王如来藏天如来藏地以此义故名曰大宝无尽殊胜圆满陁罗尼如来藏故此经文明何义所谓显示陁罗尼藏所依总相余契经中诸如来藏能依别相故以何义故名如来藏谓摄持故二者远转远缚如来藏一清一满故实际契经中作如是说佛子如来藏者唯有觉者唯有如如离流转因离虑知缚一一白白是故名为如来之藏故此经文明何义所谓显示真如一心无有惑因无有觉因无有惑果无有觉果一真一如唯有净妙如来体故以何义故名如来藏诸无杂故三者与行与相如来藏与流转力法身如来令覆藏故楞伽契经中作如是说如来藏者为善不善因受苦乐与因俱若生若灭犹如技儿故此经文明何义所谓显示生灭一心于惑与力于觉与力出现生死涅槃之法譬如非幻幻人于诸幻事随其所应与力用故以何义故名如来藏谓令覆故四者真如真如如来藏唯有如故真修契经中作如是说如理如理如来藏非建立非诽谤非常非无常非正体智之所证得亦非意意识之所缘境界何以故唯有理理无彼彼故此经文明何义所谓显示真如门中性真如理唯理自理非智自理故以何义故名如来藏谓无他故五者生灭真如如来藏不生不灭被生灭之染故楞伽契经中作如是说大慧愚痴凡夫不觉不知执着诸法刹那不住堕在邪见而作是言无漏之法亦刹那不住破彼真如如来藏故复次大慧金刚如来藏如来证法若刹那不住者一切圣人不成圣人故此经文明何义所谓显示生灭门中性真如理远离无常之相不生不灭之法故以何义故名如来藏谓被染故六者空如来藏一切谓空覆藏如来故胜鬘契经中作如是说世尊空如来藏若离若脱若异一切烦恼藏故此经文明何义所谓显示生灭门中一切染法隐覆自相本觉无量性功德故以何义故一切染法总名为空所谓一切染法幻化差别体相无实作用非真故名为空而能隐覆法身如来实德真体是故名为如来之藏从能藏染立其名故七者不空如来藏一切不空被空染故胜鬘契经中作如是说世尊不空如来藏过恒沙不离不脱不异不思议佛法故此经文明何义所谓显示生灭门中自相本觉备过恒沙一切功德被过恒沙一切染法之所染故以何义故一切净法总名不空所谓一切净法自体中实作用胜妙远离虚假超越巧伪故名不空被染之覆名如来藏于出现时名为法身于隐覆时名如来藏故从所净立其名故八者能摄如来藏无明藏中自性净心能摄一切诸功德故不增不减契经中作如是说如来藏本际相应体及清净法此法如实不虚妄不离不脱智不思议法无始本际来有此清净相应法体故此经文明何义所谓显示一切诸众生自性清净心从无始已来具足三智圆满四德无所阙失故以何义故名如来藏由颠倒心不知不觉故从能净立其名故九者所摄如来藏一切染法无明地藏既乃出离圆满觉者为所摄故不增不减契经中作如是说如来本际不相应体及烦恼缠不清净法此本际离脱不相应烦恼缠不清净法唯有如来菩提智之所能断故此经文明何义所谓显示始觉满佛断一切障具一切智智明为外障闇为内一切染法智所摄持故以何义故名如来藏谓摄持故十者隐覆如来藏法身如来烦恼所覆隐没藏故不增不减契经中作如是说如来藏未来际平等恒及有法即是一切诸法根本备一切法具一切法于世法中不离不脱故此经文明何义所谓显示多一心体等于法界遍于三际具足圆满染净诸法无所不通无所不至故复次显示随缘门中自性净心于染法中隐藏沉没法身如来未出现故是名为十(文)第一藏即首楞严王第二即真如门第三即生灭门第四即真如门中真如理非因智证拣相宗断惑斯显第五即生灭门中真如理正当本觉故指此门性真如理远离无常之相复引楞伽金刚如来藏如来证法若刹那不住一切圣人不成圣人贤首疏中所谓非生起次注家奈何判为带妄第六指染法为空从能藏染立名第七指一切净法为不空从所净立名若判阿难说偈前为空满慈章为不空俱不契此第八指一切众生自性清净心从无始来具足三智圆满四德由颠倒心不知不觉从能净立名并第七不空从所净立名即无始菩提涅槃元清净体皆拣相宗理先智后第九谓唯如来智能断此染故此染摄属智智所摄持第十即显多一心体等于法界遍于三际法身如来未出现故此十义虽二门不同皆依了义以真如实相为如来藏体故性德修德宛然能藏所藏能断所断能净所净无不具足经显三如来藏即性德三智三行即修德前后取喻琉璃明月䨇彰顿悟必至解根亡尘始得入流注家若据一经一论随机之说何能契㫖。

　　问阿赖耶识义云何。

　　答释摩诃衍论云阿赖耶识总有十种所以者何于契经中别别说故一者名为大摄主阿赖耶识所谓即是总相大识义如前说二者名为根本无明别立以为阿赖耶识故十种妄想契经中作如是说刹阇只多提王识直是妄法不能了达一法界体一切染法阿赖耶识以为根本出生增长无断绝时若无提王识黑品眷属永无所依不能生长故此阿赖耶识当何决择摄于本论中作如是说所言不觉义者谓不如实知真如法一故不觉心起而有其念乃至广说故三者名为清净本觉阿赖耶识所谓自然本智别立以为阿赖耶故本觉契经中作如是说自体净佛阿赖耶识具足无漏圆满功德常恒决定无受熏相无变异相智体不动具足白品是故名为独一净识故此阿赖耶识当何决择摄于本论中作如是说复次觉体相者有四种大义与虚空等犹如净镜乃至广说故四者名染净本觉阿赖耶识所谓不守自性陁罗尼智别立以为阿赖耶识故本因缘起契经中作如是说尔时光严童子即白佛言尊者以何因故难入未曾有会中作如是说随他缘起陁罗尼智名为楞伽王识云何名为楞伽王以之为喻示彼缘起陁罗尼智于是尊者告光严言童子此楞伽王常在大海摩罗山中率十万六千鬼神之众以为眷属如是诸眷属乘华宫殿游于诸刹皆悉承赖彼楞伽王方得游行所谓诸鬼神众作如是言我等神众无有威德无有气力于诸所作无有其能如宜大王我等众中与堪能力彼楞伽王即随其时与殊胜力不相舍离而共转谓楞伽王虽非分身而能遍满诸神众中各各令得全身之量于一切时于一切处共转不离不守自性智亦复如是能受一切无量无边烦恼染法鬼神众熏不相舍离而俱转故以此因缘故我难入中作如是说随转觉智名为楞伽王识故此阿赖耶识当何决择摄于本论中作如是说自性清净心因无明风动心与无明俱无形相不相舍离乃至广说故五者名为业相业识阿赖耶识所谓根本业相及与业识别立以为阿赖耶故本性智契经中作如是说阿赖耶识无能了作无所了作不可分析不可隔别唯由精动隐流义故名为键摩故此阿赖耶识当何决择摄于本论中作如是说复次依不觉故生三种相与彼不觉相应不离云何为三一者无明业相以依不觉故心动说名为业觉则不动动则有苦果不离因故六者名为转相转识阿赖耶识所谓能见境界之相及与转识别立以为阿赖耶故大无量契经中作如是说阿赖耶识有见见转无见见起故此阿赖耶识当何决择摄于本论中作如是说二者能见相以依动故能见不动则无见故七者名为现相识阿赖耶识所谓境界之相及与现识别立以为阿赖耶故实际契经中作如是说别异别异现前地转相异相具足行转是故名为阿赖耶识复次此阿赖耶识真是异熟无记之法白净相故或名成就故此阿赖耶识当何决择摄于本论中作如是说三者境界相以依能见故境界妄现离见则无境界故八者名为性真如理阿赖耶识所谓正智所证清净真如别立以为阿赖耶故故诸法同体契经中作如是说有识是识非识识摄所谓如如阿赖耶识故此阿赖耶识当何决择摄所谓清净般若智境真如摄故九者名为清净始觉阿赖耶识所谓本有清白始觉般若别立以为阿赖耶故果圆满契经中作如是说佛告菩提树王言自然始觉阿赖耶识常当不离清净本觉清净本觉常当不离始觉净识随是彼有随是彼有或非同种或非异种故此阿赖耶识当何决择摄于本论中作如是说本觉义者对始觉(疑有义说以始觉五字)者即同本觉故十者名为染净始觉阿赖耶识所谓随缘始觉般若别立以为阿赖耶故果圆满契经中作如是说复次树王如始觉净识及自本觉说染净始觉阿赖耶识不守自性缘起本觉亦复如是故此阿赖耶识当何决择摄于本论中作如是说始觉义者依本觉故而有不觉依不觉故而有始觉又以觉心源故名究竟觉不觉心源故非究竟觉乃至已说藏识剖字别相门次说总识摄生圆满门此识有二种义能摄一切法生一切法一者觉义二者不觉义者而总显示大识殊胜圆满相故此义云何所谓具足二种圆满故一者功德圆满二者过患圆满功德圆满者觉义字句能摄一切无量无边过于恒沙不离不断诸功德故能生一切无量无边过于恒沙不离不断诸功德故过患圆满者不觉义字句能摄一切无量无边过于恒沙若离若脱诸过患故能生一切无量无边过于恒沙若离若脱诸过患故(文)第一总相大识即生灭全体二即根本不觉三即清净本觉四即染净本觉五即不觉中业相六转相七现相八即性真如理九即清净始觉十即染净始觉此十门中第一指生灭一门第八性真如理即无始涅槃元清净体三四九十四门是觉义即无始菩提元清净体二五六七四门是不觉义即无始生死根本故清净真如理云非识识摄清净本觉中具引经言具足无漏圆满功德常恒决定无受熏相无变异相智体不动具足白品是故名为独一净识即真如不变染净本觉中随他缘起陁罗尼智即真如随缘第九第十二种始觉亦具不变随缘正拣相宗不受熏不随缘但得二五六七门则四智净种从本识生未离不觉故复收归功德过患染净该摄迷悟相翻染生净隐灭过患圆满净生染尽灭功德圆满已密显二门不二若昧此义便落权乘何况立白净无记为真并昧权乘之义。

　　问识义共有几种。

　　答释摩诃衍论云凡集一代圣说中异说契经总有十种识一者立一种识总摄诸识此中有四一者立一切一心识总摄诸识所谓以一心识遍于二种自在无所不安立故一心法契经中作如是说尔时文殊师利承佛威神之力即白佛言世尊说几种识体相云何当愿为我分别开示尔时世尊告文殊言善哉善哉文殊师利为诸大众当问此事谛听谛听善思念之我当为汝分别解说于是文殊白佛言善哉世尊愿乐欲闻佛言我唯建立一种识所余之识非建立焉所以者何一种识者多一一识此识有种种力能作一切种种名字而惟一识终无余法是故我说建立一种识所余之识非建立焉二者立阿赖耶识总摄诸识所谓以阿赖耶识具足障碍义无障碍义无所不摄故阿赖耶识契经中作如是说尔时观自在菩萨即白佛言世尊云何名为通达总相识以何义故名为总相佛告观自在菩萨言通达总相识者即是阿赖耶识此识有碍事及非碍事具一切法备一切法譬如大海为水波等作总相名以此义故名为总相故三者立末那识总摄诸识所谓以末那识具足十一种义无所不摄故显了契经中作如是说种种心识虽有无量唯末那转无有余法所以者何是末那识具足十一义无所不作故四者立四种识一者立一意识总摄诸识所谓以意识有七种转变自在随能作其事故七化契经中作如是说譬如幻师唯是一人以幻术力变化七人愚人见之谓有七人而智者见唯有一人无余七人意识幻师亦复如是唯是一识能作七事凡夫谓之有七事而觉者见唯有意识无余七事故是名建立同一种识四种契经中作如是说二者立二种识总摄诸识一者阿赖耶识二者意识阿赖耶识者总举业转现三识故意识者总举七种转识故楞伽经中作如是说大慧广说有八种识略说有二种一者了别识二者分别事识乃至广说故三者立三种识总摄诸识一者阿赖耶识二者末那识三者意识阿赖耶识者总举三相识故末那识者直意根故意识者总举六种转识故慈云契经中作如是说复次敬首广说有十种识总说有三种识一者细相性识二者根相性识三者分离识乃至广说四者立四种识总摄诸识谓前三中加一心识故无相契经中作如是说识法虽无量不出四种识一者所依本一识二者能依持藏识三者意持识四者遍分别识乃至广说故五者立五种识总摄诸识谓前四中加随顺遍转识故大无量契经中作如是说复次有识非彼彼识摄遍于彼彼识所谓随顺转识故六者立六种识总摄诸识所谓眼等五种别识及第六意识故四圣谛契经中作如是说佛告树王我为小根诸众生故以密意趣作如是说但有六识无有余识而实本意为欲令知六种识中具一切识于大众中作如是唱故七者立七种识总摄诸识谓前六识加末那识故法门契经中作如是说复次文殊师利识法有七种所谓六识身及末那识如是七识或一时转或前后转复次第七识有殊胜力故或时造作持藏之用或时造作分别之依故八者立八种识总摄诸识谓前七中加阿赖耶识故道智契经中作如是说心王有八一者眼识心王乃至八者异熟执识心王种种识法不出此数故九者立九种识总摄诸识谓前八中加庵摩罗识故金刚三昧契经中作如是说尔时无住菩萨而白佛言世尊以何利转而转众生一切情识入庵摩罗佛言诸佛如来常以一觉而转诸识入庵摩罗故十者立十种识总摄诸识谓前九中加一切一心识故法门契经中作如是说心量虽无量而不出十识(文)一者立一种识总摄诸识此复有四最初所立一切一心识一心识即摩诃衍法谓众生心一切即世间出世间法以一心识遍于二种自在无所不安立故复引经证多一一识多一即二门故云能作一切种种名字一识即一心故云终无余法二立阿赖耶识总摄诸识即生灭一门障碍即不觉义无障碍即觉义三立末那总摄诸识四立四种识一者立一意识总摄诸识唯是一识能作七事以此一意合上一心赖耶末那皆建立一种故云立一种识一种虽同四名各别四义虽别举一全收二者立二种识总摄诸识即三细为阿赖耶六粗为七种转识大同起信以论亦宗楞伽故三者立三种识总摄诸识即八七六四者立四种识总摄诸识谓前三中加一心识即是真如故云所依本一五立五种识总摄诸识谓前四中加随顺遍转前一心指真如不变此指随缘六立六种识总摄诸识七立七种识总摄诸识于前六加末那第七有殊胜用或时造作持藏用即为第八依作第八根或时造作分别依即为第六依作第六根八于前七加阿赖耶九加庵摩罗十立十种识总摄诸识谓前九中加一切一心识即最初所指从实施权会权归实无不从此法界流无不还归此法界经标真体即一切一心及第四中所加一心并第五随顺遍转若取赖耶唯有非碍事一义若依修证亦唯常以一觉而转诸识入庵摩罗注家妄以赖耶中碍事建立为真安能符此广列真妄不同之㫖。

　　问前说阿赖耶识中清净本觉染净本觉始觉亦然其相云何。

　　答摩诃衍论云此一觉有二门一者略说本觉安立门二者略说始觉安立门本觉门中则有二门一者清净本觉门二者染净本觉门始觉门中又有二门一者清净始觉门二者染净始觉门云何名为清净本觉本有法身从无始来具足圆满过恒沙德常明净故云何名为染净本觉自性清净心受无明熏流转生死无断绝故云何名为清净始觉无漏性智出离一切无量无明不受一切无明熏故云何名为染净始觉般若受无明熏不能离故如是诸觉皆智眷属当证何理以为体分谓性真如及虚空理如是二理各有二种云何名为二种真如一者清净真如二者染净真如虚空之理亦复如是云何名为清净真如二种净觉所证真如离熏习故云何名为染净真如二染净觉所证真如不离熏故虚空之理亦复如是以何义故强名本觉字事差别其相云何颂曰本觉各有十体虽同字事各各差别故谓根明等义论曰本觉各有十云何为十本一者根字事本本有法身能善住持一切功德譬如树根能善住持一切枝叶及华果等不坏不失故二者本字事本本有法身从无始来自然性有不从始起故三者远字事本本有法身其有德时重重久远无分界故四者自字事本本有法身我自成我非他成我故五者体字事本本有法身为诸枝德作依止故六者性字事本本有法身不转之义常建立故七者住字事本本有法身住于无住无去来故八者常字事本本有法身决定实际无流转故九者坚字事本本有法身远离风相坚固不动若金刚故十者总字事本本有法身广大圆满无所不遍为通体故是名为十云何十觉一者镜字事觉萨般若慧清净明白无尘累故二者开字事觉萨般若慧通达现了无障碍故三者一字事觉萨般若慧独尊独一无比量故四者离字事觉萨般若慧自性解脱出离一切种种缚故五者满字事觉萨般若慧自具足无量种种功德无所少故六者照字事觉萨般若慧放大光明遍照一切无量境故七者察字事觉萨般若慧常恒分明无迷乱故八者显字事觉萨般若慧清净体中净品眷属悉现前故九者知字事觉萨般若慧于一切法无不穷故十者觉字事觉萨般若慧所有功德唯有觉照无一一法而非觉故是名为十如是十种本觉字义唯依一种本性法身随义释异据其自体无别而已此中所说二本觉中当何本觉谓清净本觉非染净本觉染净本觉字义差别其相云何颂曰染净本觉中或各有十义前说十事中各有离性故论曰此本觉中或各有十所以者何前十义中各有不守自性义故字事配属依向应知如是二觉同耶异耶非同同故非异异故以此义故或同或异或非是同或非是异是故皆是皆非而已以何义故强名始觉字事差别其相云何颂曰从无始已来无有惑乱时今日始初觉故名为始觉论曰从无始来始觉般若无惑乱时而无惑时今日始初觉故名始觉如是始觉前惑后觉则非始觉而无惑时理常现今常初故为始觉如是始觉二始觉中当何始觉耶谓清净觉非染净觉染净始觉字事差别其相云何颂曰清净始觉智不守自性故而能受染熏故名染净觉虽无惑时而不守自性故能受染熏随缘流转以此义故是故名为染净始觉以何义故强名真如字事差别其相云何颂曰性真如理体平等平等一无有多相故故名为真如论曰性真如理平等平等虽同一相亦无一相亦无多相无一相故远离同缘无多相故远离异缘以此义故名为真如如是真如二种净智亲所内证复次真如各有十义一者根字事真乃至第十总字事真如是十真十种本义相应俱有不相舍离是故同名表示而已云何十如一者镜字事如乃至第十觉字事如如是十(疑有如十种三字)觉义相应俱有不相舍离故是故同名表示而已所以者何十种真理本有法身有德方便十真(疑是种字)如理萨般若慧有觉方便以此义故更重言词作如是示此中所说二真如中当何真如谓清净真如非染净真如染净真如字事差别其相云何颂曰清净真如理不守自性故而能受染熏名染净真如论曰清净真如从无始来平等平等自性清净不生不灭亦无去来亦无住所而真如理性不守自性故随缘动转是故名为染净真如如是真如二染净智亲所内证相应俱有不相舍离如是等义观前所说比类应知以何义故强名虚空字事差别其相云何(疑有颂曰二字)虚空有十义其体虽同义事各各(疑多一各字)差别故谓无碍等事论曰性虚空理有十种义一者无障碍义诸色法中无障碍故二者周遍义无所不至故三者平等义无拣择故四者广大义无分际故五者无相义绝色相故六者清净义无尘累故七者不动义无成坏故八者有空义灭有量故九者空空义离空着故十者无得义不能执故是名为十如是十事义用差别若据其体无别而已此虚空理二种净智亲所内证相应俱有不相舍离二虚空中当何虚空谓清净虚空非染净虚空染净虚空字事差别其相云何颂曰清净虚空理不守自性故而能受熏习名染净虚空论曰清净虚空具足十德亦无染相亦无净相而虚空性不守自性故能受染净熏随缘流转是故名为染净虚空(文)本觉始觉真如虚空各有二义本于大宗地论大海部藏道路彼中转相深玄今唯立不变随缘相资合转已足破权宗若释本经作真妄各分岂非执权谤实。

　　问阿赖耶识中觉不觉义当体元同流转还灭顺逆修异始觉合本至究竟觉时其相云何。

　　答释摩诃衍论云一念初起无有初相者谓心起者无有初相可知而言知初相即谓无念者则是除疑令生胜解谓有众生作如是疑极解脱道会本觉时微细初生知得有耶知得无耶若知有者极解脱道当非无念所以者何知有初念有初念故若知无者极解脱道当不能有所以有何既无初念待何念无立解脱有如是疑故今自通言所知之相从本已来自性空无能知之智从本已来无有起时既无所觉之相亦无能觉之智岂可得言有细初相智慧可知而言说知初相者即是现示无念道理所以者何法性之理虽无所知之初起相亦无能知之始觉智而能通达无所知相无能知智无所有觉都非空无是故今且依此道理作如是说知初相耳是故一切众生不名为觉以从本来念念相续未曾离念故说无始无明者即是成立上无念义谓金刚已还一切众生独力业相大无明念未出离故则是现示一切众生皆是有念名为众生一切诸佛皆得无念名为佛故自此以下现示始觉境界周遍圆满谓大觉者已到彼岸遍知一切无量众生一心流转作生住异灭四相故如论云若得无念者则知心相生住异灭故以何义故如是知耶得自无念时一切众生平等得故如论云以无念等故以何义故惟一行者得无念时一切众生悉得无念一一众生皆悉各各有本觉故此义云何谓一行者始觉圆满同本觉时遍同一切无量众生本觉心中非自本觉所以者何自性本觉遍众生界无不至故清净觉者得无念时一切众生皆得无念者清净觉者断无明时一切众生亦可断耶若尔何过若始觉者断无明时一切众生皆得断者何故上言金刚已还一切众生独力业相大无明念未出离故不名为觉若诸众生无始无明未得出离而与诸佛同得无念者无念等义唯有言说无有实义岂可得言一切众生皆有本觉亦有始觉决断此难则有二门一者自宗决断二者望别决断自宗决断者此论正宗为欲现示一切众生同一相续无差别故可谓一修行者无始无明究竟断时一切众生亦同断尽一修行者满始觉时一切众生亦同得满是故三身本有契经中作如是说尔时世尊告文殊言文殊师利我由二等而成正觉一者断等二者得等言断等者我极解脱道初𤼵起时一切众生所有无始无明一时究竟顿决断故言得等者我初成道满始觉时一切众生皆满足故是名二等故望别决断者举圆满者望众生界无一一法而非清净举诸众生望无上尊入无明藏无所觉知皆悉清净无所障碍无念等义而得成立入无明藏无所觉知上上(疑衍一上字)所说文无相违过举此一隅应广观察自此已下融诸始觉令同本觉谓五十一分满始觉时实无转胜渐次之果亦无究竟圆满之极所以者何一切始觉四相俱时而得住止皆无自立从本已来一味平等自性圆满契同无二一相觉故如论云而实无有始觉之异以四相俱时而有皆无自立本来平等同一觉故(文)善契斯㫖即知无明无体迷晦难思自宗决断即异而同望别决断即同而异不断之断断实不断始入圆宗。

　　问前说阿赖耶识中第三清净本觉阿赖耶引本论复次觉体相者有四种大义与虚空等犹如净镜此义云何。

　　答释摩诃衍论云性净本觉中论云觉体相者有四种大义与虚空等犹如净镜者此四种大义中各有二义与彼大义不相舍离一者等空义二者同镜义如论云复次觉体相者有四种大义与虚空等犹如净镜故云何名为如实空镜及有二义其相云何颂曰性净本觉中远离虑知知如远离妄境实示远离义镜摩奢趺娑举一示一故论曰性净本觉之体性中远离一切攀缘虑知诸戏论识成就一味平等之义故名为如远离一切虚妄境界种种相分成就决定真实之相故名为实为欲现示远离之义故名为空镜谓喻明然此中镜则喻摩奢趺娑珠镜非余种种油摩等镜以为譬喻何以故取此摩奢趺娑珠镜安置一处珠镜前中或蕴种种石或蕴种种余食或蕴种种庄严具或蕴同类珠镜彼珠镜中余像不现唯同类珠分明显了故如实空镜亦复如是于此镜中唯同类清净功德安立集成种种异类诸过患法皆远离故如论云一者如实空镜远离一切心境界相无法可现故各有二种义而唯示同镜义等空之义不现示耶以举一义兼示一义故若如是者云何名为等空义耶谓如虚空清净无染四障所不能覆广大无边三世所不能摄如实空镜亦复如是故非觉照义故者即是现示远离因缘为如彼摩奢趺娑珠镜中石等诸像不现前者石等诸法皆鄙秽故此本觉珠镜中种种妄法不现前者一切染法皆悉是无明不觉之相无照达义故云何名为因熏习镜及有二义其相云何颂曰性净本觉智三种世间法皆悉不舍离为一觉熏习庄严法身果故名因熏习镜轮多梨华空容受遍一论曰性净本觉三世间皆悉不离熏习彼三而为一觉熏习庄严一大法身之果是故名为因熏习镜云何名为三种世间一者众生世间二者器世间三者智正觉世间众生世间者谓异生性界器世间者谓所依止土智正觉世间者谓佛菩萨是名为三此中镜者谓轮多梨华镜如取轮多梨华安置一处周集诸物由此华熏一切诸物皆悉明净又明净物华中现前皆悉无余一切诸物中彼华现前亦复无余因熏习镜亦复如是熏一切法为清净觉熏令平等复次虚空义则有二种一者容受义二者遍一义容受义者容受诸色无障碍故遍一义者种种诸色唯同一种大虚空故如论云二者因熏习镜谓如实不空一切世间境界悉于中现故如是本觉从无始来远离四种过自性清净常住一心一者远离不遍之过三种世间不出本觉清净镜故如论云不出故二者远离杂乱之过一切诸法不入本觉清净镜故如论云不入故三者远离过患之过本觉镜中现前诸法无不本觉净功德故如论云不失故四者远离无常之过本觉镜中现前诸法无不常住无为智故如论云不坏故远离边过圆满中实是故说言常住一心自此以下显示因缘何因缘故本觉智中种种诸法如彼本觉离诸过耶种种诸法皆悉无不真实体故如论云以一切法即真实性故故自此以下作缘决疑谓有众生作如是疑三世间中众生世间无明染法具足圆满流转迁动无休息时如是世间现本觉者不可得言本觉清净远离诸过以此义故今通而言又一切染法所不能染般若实智其体不动自性清净具足无漏常恒熏习众生世间令清净故如论云又一切染法所不能染智体不动具足无漏熏众生故云何名为法出离镜及有二义其相云何颂曰如实不空法出离三过失圆满三种德故名法出离镜销炼玻璃空出离色义论曰无漏性德出离三过圆满三德名法出离云何名为三种过失一者无明染品名烦恼碍二者根本无明名为智碍三者俱合转相名戏论识是名为三如是三过究竟离故名为出离如论云三者法出离镜谓不空法出烦恼碍智碍离和合相故云何名为三种功德一者淳成就功德二者净成就功德三者明成就功德是名为三如论云淳净明故故出离何过圆满何德谓出离烦恼碍圆满净成就功德出离智碍圆满明成就功德出离和合转相圆满淳成就功德何以故相对法尔故此中镜者谓玻璃珠譬如玻璃珠沦深泥中则便涌出离彼泥腾一丈量若置浊水中驱混成尘累唯上清净水安住其中若置福多伽林中出现香气碍彼秽香远去而住法出离镜亦复尔故此中喻者喻自体净义等空义者出离色义谓如虚空远离大种一向清净法出离镜亦复尔故云何名为缘熏习镜及有二义其相云何颂曰于无量无边诸众生缘中出无量无边殊胜应化身熏习众生心出生诸善根增长两轮华庄严法身果故名缘熏习镜中玻璃空随顺成就义如法应观察论曰譬如取玻璃珠安置一处周匝积集种种色珠彼玻璃珠随向珠色现前转变缘熏习镜亦复尔(疑有故字)又譬如虚空有自在力故于一切所作之事中随顺成立缘熏习镜亦复如是于一切众生修行之事中随应建立故如论云四者缘熏习镜谓依法出离故遍照众生之心令修善根随念示现故故如是四种本觉大义遍一切众生界一切二乘界一切菩萨界一切如来界中无不住处无不照处无不通处无不至处具足圆满具足圆满(文)经所显真依觉体相从因至果此极明晰即七常住果大圆镜智之义。

　　问不觉初起之相云何。

　　答释摩诃衍论云不如实知真如法一故不觉心起者即是显示根本不觉之起因缘根本不觉何因缘故得起而有因不如故得起而有何等法中而不如耶谓三法中而不如故言不如者当有何义谓违逆义故云何三法一者实知一法二者真如一法三者一心一法是名为三实知法者谓一切觉即能达智真如法者谓平等理即所达境一心法者谓一法界即所依体于此三法皆违逆故无明元起是故说言谓不如实知真如法一故不觉心起彼三种法皆守一中终不离故通名一又论云以无明熏力不觉心动最初成其业识因此业识复生转识等论释云最初不觉称为第一业相能见所见无有差别心王念法不可分析唯有精动隐流之义故名为业如是动流只由不觉第二转相以业相念为所依故转作能缘流成了相第三现相以了别转为所依戏论境界具足现前所缘相分圆满安布依此见分现彼相分(文)既云不觉相违逆三法则最初业相已落颠倒况依业相所起转相可立为真又满慈章不觉九相注多违经幸有此文可勘其谬。

　　问觉义不觉义同异二相云何。

　　答论云复次觉与不觉有二种相一者同相二者异相言同相者譬如种种瓦器皆同微尘性相如是无漏无明种种业幻皆问真如性相是故修多罗中依于此义说一切众生本来常住入于涅槃菩提之法非可修相非可作相毕竟无得亦无色相可见而有见色相者唯是随染业幻所作非是智色不空之性以智相无可见故言异相者如种种瓦器各各不同如是无漏无明随染幻差别性染幻差别故论释曰即此文中故有二门一者同相门二者异相门为明何义故建立同相门为欲显示一切诸法唯一真如无余法故当真如门为明何义故建立异相门为欲显示唯一真如作一切法名相各别义用不同故当生灭门依何契经所建立耶谓文殊师利答第一经彼契经中当何说耶谓彼经中作如是说佛问文殊汝久远来恒无休息普遍游行十方刹中见何殊事文殊答曰我久远来不见余事唯见微尘又佛问言汝百年中居于轮家不见种种瓦器相耶文殊对曰我唯见尘不见瓦器又佛问言汝实不见地水火风山川林树等种种相耶对曰我实不见如是等相唯见微尘如是如是世尊问讫文殊答曰至一百数佛问文殊见微尘耶文殊对曰我久远来不见微尘尔时世尊告文殊言善哉善哉汝是大士能觉一相能觉一相即无相法文殊师利汝一仁者非如是觉依一相门一切众生本来常住入于涅槃菩提之法非可修相非可作相毕竟无得亦无色相可见而有见色相者唯是随染业幻所作非是智色不空之性以智相无可见故异相门者彼契经中作如是说佛告身子汝见此土作何心见身子答曰我见此土山川林树沙砾土石日月宫殿舍宅等种种相各各形相名字差别不同佛言汝智慧力下劣狭少心有高下见如是异唯汝一人非如是见一切众生亦复如是乃至诸法亦复如是真妄互熏染净相待功德过患形相名字各各差别随凡夫心所立名相有而非实皆如幻化(文)即以二门释二义是为生灭门正旨修道分注家释所作法非所作法决定成二全失此意。

　　问生灭因缘义云何。

　　答释摩诃衍论云生灭因缘者有二一者不相应生灭因缘二者相应生灭因缘论云现镜识体六尘境界如其次第为彼三种相应染法能作因缘是故说言粗重生灭之因缘门现识体中又有缘义应审思惟复次更有二重因缘一者本遍因缘二者末遍因缘言本遍者举本无明及本觉心望于六尘相应有因缘义言末遍者举业转现相望于三相应有因缘义故复次更有二因缘一者上下因缘二者下上因缘言上下者无明为始果报为终上下与力不越其数作因缘故言下上者果报为始无明为终下上与力不越其数作因缘故复次一切有为生灭之法刹那不住无因无缘故复次因缘之法空而无生其实自性不可得故复次不可得法不可得亦不可得故复次生灭因缘者所谓众生(疑有依字)心意意识转故此文为明何义谓欲显示所依能依之差别故云何所依谓本觉心云何能依谓即众生言众生者当何法耶谓意意识何故意及意识名为众生意及意识一切众染合集而生故名众生而无别自体唯依心为体是故说言依心而转(文)此显所依能依差别以本觉心为所依即元清净体以众生为能依即生死根本无别自体唯依心为体即二根本皆在汝今有为之法刹那不住空而无生自性不可得不可得亦不可得注家安得以末遍因缘中转相配本觉之体耶。

　　问有为无为义云何。

　　答释摩诃衍论云无为有四一真如无为二本觉无为三始觉无为四虚空无为有为法有五种一者根本无明有为二者生相有为三者住相有为四者异相有为五者灭相有为是名为五且四无为者以何为体有何等用颂曰依各有二种所谓通及别如体用亦尔随释应观察论云真如无为有二所依一者通所依非有为非无为一心本法以为体故二者别所依生灭门内寂静理法以为体故本觉无为有二所依一者通所依非有为非无为一心本法以为体故二者别所依生灭门内自然本智以为体故始觉无为有二所依一者通所依非有为非无为一心本法以为体故二者别所依生灭门内随他起智以为体故虚空无为有二所依一者通所依非有为非无为一心本法以为体故二者别所依生灭门内无所有事以为体故复次真如无为有二种用一者通用一切诸法令出生故二者别用平等之性令不失故本觉无为有二种用一者通用不守自性故二者别用不转变故始觉无为有二种用一者通用随妄转故二者别用对治自过故虚空无为有二种用一者通用欲有令有故二者别用空无之性令不失故是名二用此中所说通谓他义别谓自义五种有为以何为体有何等用颂曰依各有二种所谓通及别如体用亦尔随释应观察论曰根本无明有二种依一者通所依非有为非无为一心本法以为体故二者别所依生灭门内大力住地以为体故生相有为有二种依一者通所依非有为非无为一心本法以为体故二者别所依生灭门内细分染法以为体故住相有二种依一者通所依非有为非无为一心本法以为体故二者别所依生灭门内粗分染法以为体故异相灭相二种通依别依如前住相有为所说无别复次根本无明有为有二种用一者通用能生一切诸染法故二者别用随所至处作碍事故生相有为有二种用一者通用于上下中与其力故二者别用随所至处作碍事故如说生相住异亦尔灭相有为有二种用一者通用于上及自与其力故二者别用能作碍事故是名二用以何义故作如是说有为无为一切诸法通以一心而为其体于道智契经中作如是说尔时文殊师利白佛言世尊阿赖耶识具一切法过于恒沙过于恒沙如是诸法以谁为本生于何处佛言如是有为无为一切诸法生处殊胜不可思议何以故于非有为非无为处是有为是无为法而能生故文殊又白佛言世尊云何名为非有为非无为处佛言非有为非无为处者所谓一心本法非有为故能作有为非无为故能作无为是故我言生处殊胜不可思议复次善男子譬如庶子有二所依一者大王二者父母有为无为一切诸法亦复如是各有二依谓通达依及支分依复次善男子譬如一切草木有二所依一者大地二者种子有为无为一切诸法亦复如是各有二依谓通达依及支分依乃至广说不生不灭与生灭和合者即是开示能熏所熏之差别故云何开示所谓显示染净诸法有力无力互有胜劣故今当作二门分明显说一者下转门二者上转门生灭门中不出此二如是二门云何差别颂曰诸染法有力诸净法无力背本下下转名为下转门诸净法有力诸染法无力向原上上转名为上转门论曰由染净诸法互有胜劣故二种转门得成而已今当先说初下转门根本无明以何等法而为所熏于何时中而作熏事颂曰所熏有五种为(疑是谓字)一法界心及四种无为非初非中后取前中后故如契经分明说论曰根本无明以五种法而为所熏谓一法界及四无为熏一法界其相云何颂曰一种法界心有二种自在谓有为无为是根本无明依于初自在而能作熏事论曰一法界心有二种自在一者有为自在能为有为法而作依止故二者无为自在能为无为法而作依止故根本无明依初自在能作熏事非后自在中实契经中作如是说根本无明熏自所依分际之量非他所依故熏真如法其相云何颂曰真如无为法有二种作用所谓通及别如前决择说是根本无明依于初作用而能作熏事余无为亦尔论曰真如无为有二种用谓通及别如前所说根本无明依初作用能作熏事非后作用如说真如余三无为亦复如是皆依初作用非后用故作熏时量非初亦非中后取前中后故本智契经中作如是说大力无明作熏事时初及中后一时俱取而非别取故此中所说能熏所熏以何义故名言熏谓能引彼法而合自体不相舍离俱行俱转故名能熏又能与彼法不作障碍若随若顺不违逆故名为所熏谓五种有为能熏四种无为法及一法界心所熏五法随来而与五能熏共会和合同事俱转是故说言不生不灭与生灭和合如大无明一心本法为通依故依初自在作熏习事四相有为应如是知如大无明依四无为通达作用能作熏事四相有为应如是知(文)此依一心本源建立性宗有为无为各有体用熏习不可思议无为法中真如即涅槃所证理也本觉始觉即菩提能证智也虚空即清净空如来藏也共一法界心为所熏五种即无始菩提涅槃元清净体有为法中根本无明及生住异灭指根本不觉并枝末前八为能熏五种即无始生死根本体用各具通别即二根本皆在汝今通依中皆以非有为非无为一心本法为所依故云生处殊胜即如大虚空非一非六之体故有为无为不二别依中无为则理智清净有为则大力染法细粗不同故有为无为不一即真性有为空缘生故如幻无为无起灭不实如空华染净熏习亦即证果分迷妙性圆明成十二类生识二颠倒因证无上觉无为法别所依真如以生灭门内寂静理法为体本觉以自然本智为体始觉以随他起智为体虚空以无所有事为体无为法通用真如一切诸法令出生本觉不守自性始觉随妄转虚空欲有令有皆是无为不受有为熏时亦受有为熏相宗唯识论所熏第三拣无为法性坚密(但泥真如别依寂静理法为体一)义能熏第一拣无为法前后不变无生长用(违真如通用一切诸法令出生义)未全彰此别依通用无为法别用真如平等之性不失本觉不转不变始觉对治自过虚空空无之性不失皆是无为正受有为熏时亦不受有为熏空宗设有一法过于涅槃亦如梦幻但得此中虚空义耳唯性宗䨇具此八二谛融即三观难思生灭门能生义染净相翻下转即背觉合尘非初非中后取前中后故五种有为依四种无为一法界心初自在及初作用能熏五种引彼法而合自体俱行俱转所熏五法能与彼法不作障碍若随若顺是为不生不灭与生灭和合上转即背尘合觉亦非初非中后如华严十地品金刚藏大士偈具明此中名相与大宗论同而释义止齐同教诚恐末劫障深认烦恼即菩提以背本下转作向原上转则堕魔外自误误他注家所执六精乃有为住相之一尚非生相安得判为真性耶。

　　问真体平等具足更有何文证。

　　答释摩诃衍论云一心真如体大通于五人平等平等无差别故云何名为五种假人一者凡夫二者声闻三者缘觉四者菩萨五者如来是名为五如是五名人自是五真自唯一所以者何真如自体无有增减亦无大小亦无有无亦无中边亦无去来从本已来一自成一同自作同猒异舍别唯一真如是故诸法真如一相三昧契经中作如是说譬如金刚作五趣像五人平等亦复如是于诸人中无有增减故(文)所指体大平等全符三如来藏若唯指白净无记则非无对不二之体矣。

　　问真体无对与有对不同更可分析否。

　　答释摩诃衍论云以一切法本来唯心实无于念者即是自宗正理所谓法性从无始来唯是一心无一法而非心故而有妄心不觉起念见诸境界故说无明若一心之性寂灭无起即是本觉慧明如论云心性无起即是大智慧光明义又妄心起见一向唯转虚妄境中不能通达真实境界所以者何真伪相违不契当故如论云若心起见则有不见之相真实知见离能所之边见如论云心体若离见即是遍照法界义又若心有动转相即是无明熏习气故心性寂静无有喧动正直无有颠倒之解即是实智之照如论云若心有动非真识知若一心有动转相更有前境可缘者能见之心所见之境二差别故本觉功德则不圆满而本性德虽过恒沙唯一心量终无二体所以者何如是诸德悉皆各各不分其体于一法界其量等故(文)心若离见正同见犹离见见不能及若立见精即属真妄相违安得谓古注破见精显真见为千古大迷也。

　　问一切众生云何得入真如三昧。

　　答释摩诃衍论云若真若伪皆一真如皆一法身无有别异不断除故又云一切诸法唯心回转无余法者如是心法亦不可得又云若真若伪唯自妄心现量境界无有其实无所著故又云一切诸法一心量无心外法以无心外法故岂一心法与一心法作障碍事亦一心法与一心法作解脱事无有障碍无有解脱一心之法一即是心心即是一无一别心无心别一一切诸法平等一味一相无相作一种光明心地之海(文)皆大宗论依五体明十五用中义非上根利智不能入也。

　　问三论同明首楞严三昧何以挍量功德复有差别。

　　答释摩诃衍论云第一显离疑信入功德门者谓有众生闻此摩诃衍之甚深极妙广大法门已即其心中亦不疑畏亦不怯弱亦不轻贱亦不诽谤𤼵决定心𤼵坚固心𤼵尊重心𤼵爱信心当知是人真实佛子不断法种不断僧种不断佛种常恒相续转转增长尽于未来亦为诸佛亲所授记亦为一切无量菩萨之所护念故如论云若人闻是法已不生怯弱当知是人定绍佛种必为诸佛之所授记第二比类对治示胜门者谓若有人能善摄化三千大千世界中遍满众生皆悉无余令行十善或有众生于一食顷于此甚深法观察思量若挍量此二人功德彼第一人所得功德甚极微少譬如芥子碎作百分之量此第二人所得功德甚极广大譬如碎十方世界微尘数量故如论云假使有人能化三千大千世界满中众生令行十善不如有人于一食顷正思此法过前功德不可为喻第三举受持功赞扬门者谓若有人受持此论观察义理若一日若一夜中间所得功德无量无边不可言说不可思量假使十方三世一切诸佛十方三世一切诸菩萨以十方世界微尘数舌各各皆悉于十方世界微尘数之量不可说劫赞扬其人所有功德亦不能尽所以者何法身真如之功德等虚空界无边际故何况凡夫二乘之人能称赞之一日一夜不多中间受持人尚所得功德不可思议何况若二日若三日若四日乃至百日中受持读诵思惟观察不可思议不可说中不可说故如论云复次若人受持此论观察修行若一日一夜所有功德无量无边不可得说假令十方诸佛各于无量无边阿僧祇劫叹其功德亦不能尽何以故谓法性功德无有尽故此人功德亦复如是无有边际又云自所作之功德回向三处一者真如二者一心法三者本觉佛性是名为三以何义故回向三处谓为欲自所作功德令平等故回向真如或为欲自所作功德令广大故回向一心或为欲自所作功德令明了故回向本觉应如是知应如是观如是回向有何利益谓众多故此义云何譬如用一微尘置大地中所置微尘与彼大地等无差别回向法门亦如是故又譬如用一注水置大海中所置注水与彼大海等无差别回向法门亦如是故又譬如破一小有即便与大虚空等无差别回向法门亦如是故已说舒展功德令广门次说施于众生普利门言普利一切众生界者即是施于众生普利门谓举广大圆满功德周遍利益众生界故(文)文有广略权实而一心二门三回向则同一心真如皆回向实际即众生心及真如门也本觉即回向菩提普利即回向众生皆生灭门也三无差别即三十四法大海首楞严王。

　　问论唯宗本经更宗别经耶。

　　答本经具摄大藏论文亦然释摩诃衍论末颂云欢喜大士志心劝无量佛子众海中我已超毛头三𧢲过于生华之四根第一无数粗满讫第二僧祇始入无如宜汝等诸佛子以于左右之两手捧于本识之明镜临七识散虑之面见六尘境界之垢洗法执人我之咎汝等佛子若如是法身应化之三身如舒伊字圆现前常乐我净之四德如入达池具出生我从四王自在处下入大海龙宫殿随分窥诸契经海总有一百洛义数如是诸经真实法无量无边差别义摩诃衍论立义中该摄安立具足说有善男子善女人若自手捧斯经卷名捧百洛义经者若口自诵经本分名诵百洛义经者此人所得之功德十方世界微尘数诸佛及大菩萨众各出微尘数舌相如是微尘劫数中不息称说不能尽何况观察其义理思惟文下之所诠(文)毛头表信三𧢲表住行向四根表四加行初欢喜地觉通如来真因开𤼵为华权实信为左右手明镜即本觉散虑即不觉见即始觉直指三道流转全证三身四德自述入龙宫因缘明此略论摄百洛义经一多无碍小大相容故读诵思修功德正等亦即现示本因决定证成也。

　　问释论有阙当于何求。

　　答真谛三藏译起信论并翻论㫖玄文二十卷惜今不传按南岳大乘止观五番建立一明止观依止初何所依止谓依止一心以修止观具列众名释名义辨体状体状复有三种差别初举离相以明净心次举不一不异以论法性三举二种如来藏以辨真如初明空藏次明不空藏不空藏中初明具足染净二法以明不空次明藏体一异以释实有(云云)其㫖全宗起信但开局成宽多同龙树由得首楞严三昧故二门卷舒悉与修多罗合总叙十八句并立义分宛然离相净心别叙直终不恋三界依一心法有二种门即不一不异以论法性也空不空如来藏即真如门依言二义不空如来藏初明具足净染二法以明不空即生灭门二觉二不觉(无漏性净即本觉出障净德即始觉具足性染即根本不觉具足事染即枝末不觉)次明藏体一异以释实有为破五性三乘八识各具种子俗有真空等义将二门或分或合二义能摄能生名相尽变摄黎耶归一法界心广开六义与法界观理事镕融存亡顺逆意趣无别即同见道分第二何故依止谓此心是一切法根本寂用二义非熏不显二利不成心体平等离一切相修习止行即能除虚妄纷动自利也具顺违用修习观行令此二用显现繁兴利他也若法依本则难破坏依之修则成若不依止此心修于止观则不得成正拣权小于菩提心未得自在所谓以生灭心为本修因欲求佛乘不生不灭无有是处第三以何依止初明以何依止体状谓真心是体本识是相六七识是用如似水为体流为相波为用故以意识依止此心修行止观以意识能知名义知法本寂此解念念熏于本识增益真心性净之力更起意识转复明利久久熏故解性圆明照体真寂意识即息尔时本识转成无分别智亦名证智以是因缘故以意识依止真心修止行又以意识能知名义心体虽寂而以熏习因缘故显现世出世间法不无虚相凡愚不知心作流转生死我当教彼知法如实即起慈悲具行四摄六度等行如是观时意识亦念念熏心成种子复不令心识为止所没即是用义渐显以久熏故真心作用之性究竟圆兴三身摄化普门示现以是因缘以意识依止净心修观行第二止观所观境界总名三自性法谓出障真如及佛净德悉名真实性在障之真与染和合名阿黎耶即依他性六识七识名分别性别明则有垢无垢之真实性及清净依他性清净分别性即同修道分第一义真实性中之有垢及染浊依他性染浊分别性即同第二义三性一体故二义不即不离第三止观体状初就染浊性以明止观体状三门初依分别性依他性二种以明从观入止而能入真实观随顺真如久即证入即同审观烦恼根本从第二义入第一义复以𤼵心已来观门方便悲愿熏习力故或于定中或从定起兴起大用即是真如用义从止入观即第一义复入第二义皆止观䨇行申兔喻正同绾巾明结现相有即非有此破相宗不以二性之无为真实性此破空宗次明清净性中止观亦然即时凡夫亦得作寂用䨇修谓知一切法有即非有即是用时常寂非有而有不无似法即名寂时常用显因修即止观䨇行不待果上皆同修道分也第四止观除障得益复有三门约三性以明(云云)皆由智解熏除惑染惑在解未有解起惑已无前后不相见不得敌对除虽由一念解起惑不起然本识中惑种仍在故解心一念灭时还起惑用念念迭兴解种分成惑即分灭分灭故惑用渐弱分增故解用转强如是除尽登无上觉此后即判地位同证果分先识二颠倒因颠倒不生入真三摩地由依一切法根本并以意识依止此心𤼵无尘智觉念念空本始二觉现前即同中中流入显示正义又以何依止中次明破小乘人但以意识不依净心之执三明破大乘人但用净心不用意识之执前余则不成并此小大二执偏执真妄不达性空皆住二不觉中即同未离五阴对治邪执据了义教三性合明始得圆融无碍盖相无别体全依性起由逆顺用分倒正殊倒但属情执顺成逆情尽执破逆顺皆如即契自心本具三大第五止观作用止行成故体证净心理融无二之性与诸众生圆同一相之身三宝于是混尔无三二谛自斯莽然不二怕兮凝湛渊渟恬然澄明内寂用无用相动无动相盖以一切法本来平等故心性法尔故此则甚深法性之体观行成故净心体显法界无碍自然出生一切染净之能乃至华藏帝网开张娑婆八相示现一切法法尔一心作故即是甚深缘起之用又依华严三无差别建立三法妙释法华天台传习开本迹各十妙与经及三论无一不符。

　　问释经题体配谛妙是矣宗属因果从来皆指行妙今配观照[車*丸]何耶。

　　答从始逮终须与三德三宝三涅槃三身三大乘三菩提三般若三佛性三识三道等不违则性修顺逆自利利他始不紊乱妙玄云境妙究竟显名毗卢遮那智妙究竟满名卢舍那行妙究竟满名释迦牟尼又云非如非异见于三界即实相菩提我成道已来甚大久远即实智菩提我少出家近伽耶城即方便菩提又云圆教三法以真性为乘体即正因祇点真性寂而常照为观照即是第一义空祇点真性法界含藏诸行无量众具即如来藏乃至明三障破三障显三身二严悉然故释宗中先据迹门拣前三教因果复据本门拣诸经明佛往昔所行因果如大通智胜十六王子悉皆被拂咸是方便非今经之宗要取意为言因穷久远(云云)夫久远实修初修指本门报寿报寿正属自受用实智实相之行岂非自行二智照理理周至于迹门因果虽久近不同皆证大解脱后所起大用金口亲宣于是中间我说然灯佛等又复言其入于涅槃如是皆以方便分别方便诸乘悉为资成[車*丸]摄岂非化他二智鉴机机遍二德属二修本不相离但开示悟入是宗随智三谛一谛皆为实智自行以智德为宗断德为用故配观照[車*丸]及一如来行从因至果究竟于元清净体了无增损为自利之极致自乘运毕乘义即休为令众生是用随情一谛三谛皆带权智化他则自行智断俱为宗化他智断俱为用故配资成[車*丸]并圣天梵婴病五行能所具足乃尽毒天二鼓之力为利他之极致化他未毕运他不休为对性明修故合修为二二与性一如水为波二亦无二亦如波水达无修性唯一妙乘故止观十乘成自行因果即经正观起教一章成化他能所即经他观开合不同圆乘三法必无孤立若不分智之权实行之一五则宗用混淆何况单取堕纵横并别耶。

　　问华严既属醍醐又名乳味有何文证。

　　答按天台观音义疏引涅槃师子吼品以证华严顿机云雪山有草名曰忍辱牛若食者则得醍醐若小机之人未堪大教止有𡨋熏之力取譬如乳四念处亦云元佛出世为一大事因缘开𤼵众生诸觉宝藏譬如日出先照高山先喜先利先治先益皆由往昔数数勤修今世道成最初四益其未度者更设方便而涂熨之隐其无量神德以贫所乐法趋波罗奈便有涅槃音法僧差别名则是从顿次渐而调熟之今从此义粗为四说说即是教依教修观即是四种四念处所谓生生四念处乃至不生不生四念处亦名藏通别圆四念处固知妙玄配乳因小机盲聋若非醍醐何云即皆信受入如来慧也。

　　问本迹十妙唯具法华第四名外以何文证。

　　答敷座宴安即安住秘藏已具足本因本果本国土本寿命本涅槃及后五妙一切诸大菩萨尚住本国何况如来恒沙菩萨来聚道场亦具感应义摄迹门十妙。

　　问本迹十妙皆不出首楞严定台宗有文证否。

　　答法华文句释序品声闻多知识众中总论云首楞严种种示现称适根性靡所不为今且近论托迹王宫降神圣后法身菩萨皆辅佛行化散影余家从法轮初启至得授记莂会前四味同一醍醐不令一人独得灭度皆以如来灭度而灭度之以此推之诸大阿罗汉从法身地俯影随缘迹临万水为学无学作男作女示道示俗首楞严力靡所不现方便善权为若此(云云)。

　　问诸菩萨万行首楞严注家判入证果七趣五十种别为助道未闻开显之说。

　　答五十五位高下不同同一无生法忍自属如来密因修证七趣五十种圣凡差别故名诸菩萨万行诸菩萨则人不一万行则行不一所依之教教亦不一所证之理理亦不一非闻灌顶章句宁知从缘故教别从说故教通从能契故行别从所契故行通理从名故别名从理故通七趣明回心不回心并彼之天王即是菩萨游三摩提观阴诃不成增进复指乘此心开盖令体藏教化他之权实即自行之权实体通教自行化他之权实即自行之权实体别教自行之权即自行之实按首楞严三昧经有四种授记适𤼵心记得无生法忍记即真菩提路未𤼵心记密记即岐路已叙法筵清众证金刚三昧更叙阿难及诸大众证心虑虚凝智增悲增四记宛然施开具足若如旧判唯有实智境无权智境有佛法妙无众生法妙是首楞严三昧有量而割此七趣五十种于荒外矣。

　　问经名具足五玄何以但配三法。

　　答妙玄开合虽具总论开对分别不同而譬喻总名人身开身则有识命暖分别诸身贵贱贤愚种种差降人身譬名识以譬体命以譬宗暖以譬用分别譬教相至会四悉檀亦但以分别悉檀为教相引中论亦然无别教相即可以四摄五也利根闻世界解第一义即释名辨体已足今按五名详释三法用中更分三世利益即摄分别在开对内摄开对在释名内是为收别归总依释名即显三法依三法即显教相是为从总开别调御说法卷舒自在五名唱出楞严胜会天台位居五品能知秘藏遥申礼请正谓首楞严三昧普摄十方三世三宝大海也贤首曾同实义难陀三藏再译起信作疏释梁译初序显一心二门染净恒如凡圣一致(此即十如因缘四四谛七二谛五三谛一实谛无谛详略不同㫖本无异)至悬示义门苐三教义分齐二一约教诠法通局显分齐谓以义分教教类有五(云云)二约法生起本末显分齐谓依此论所诠染法从本起末略有五重以对诸宗显其分齐五重者初唯一心为本源即华严经一真法界然华严所宗虽四法界而旧疏云统唯一真法界谓寂寥虚旷冲深包博总该万有即是一心(正当此门)体绝有无相非生灭莫穷其始宁见中边(即下心真如门)迷之则生死无穷解之则廓尔大悟(即下心生灭门)二依一心开二门一者心真如门即顿教分齐也始教中空义亦是密说此门二者心生灭门谓依如来藏有生灭心所谓不生不灭与生灭和合非一非异名为阿黎耶识即终教分齐也以始教相宗不知佛说如来藏以为阿赖耶故非彼分三依后门明二义一者觉义(前真如门但明心体不变此门觉义但显染中净相及反流还源并非起末伦次)二者不觉义(前生灭门及此不觉即是生起次也)四依后义生三细一业相(赖耶自体分)二转相(见分)三现相(相分)即唯识宗齐此业相以为诸法生起之本以彼宗未明此等与真如同以一心为源故说真如无知无觉凝然不变不许随缘但说八识生灭纵转成四智亦唯是有为不得即理故诠法分齐唯齐业识五依最后生六粗一智分别境界二生苦乐受三着苦乐四计名字五造业六受报二乘所明诸法唯齐苐三人乘天乘唯齐苐五若取血脉相承一向蹑前起后以明生起略有八重一以一心为本二不觉一心成业相三能见相四境界相五分别相续(法执)六取着计名(人执)七造业八受报(云云)(此则唯约七种二谛分其差别玄义从浅至深此文从深至浅次苐不同㫖亦无异初圆二圆接通中利机三圆接别四别从此下逮二乘即别接通中利钝二机由别教不显羊鹿通教具明共不共故但义含而不详列)清凉释唐译华严全宗贤首探玄记按疏序初通序法界为佛法大宗云往复无际动静一源含众妙而有余超言思而迥出者其唯法界欤(钞云文有五句言意多含略为四意一约三大二约本末三明法界类别四总彰立意（云云）会玄记云回向品说回向众生即往复无际回向实际即动静一源回向菩提即含众妙而有余彼中广以十门三义配三回向今略引释此一依三法初句眷属般若次句实相般若三句观照般若既是即寂之照何德不具而照功无涯故云有余次句融拂末句结属下皆准此二灭三道初句灭业道次句灭苦道三句灭惑道三净三聚初句饶益戒来往不息故二句律仪戒动静皆寂故三句善法戒广含众德故四显三佛性初句缘因万行无际故二句正因一源清净故三句了因智含万德故五成三宝初句僧宝众多和合故二句法宝理法为最故三句佛宝佛含众妙故六会三身初化次法后报七具三德初句恩德化生无穷故次句断德证真无惑故三句智德智为能含故八三菩提初句方便菩提一切菩提树下示成正觉故二句实相菩提三句实智菩提九证三涅槃初句方便净涅槃隐迹双林根尽应移故二句性净涅槃三句圆净涅槃万德俱圆故十安住三种秘密藏初句解脱藏往复自在故二句法身藏三句般若藏十内举一为首展转相由成三百门乃至无尽随一一义具摄德用即入无碍等故知五句摄义无边历劫宣演亦莫能尽)此即大佛顶即如来密因修证了义即诸菩萨万行首楞严起信论即立义分释论即三门本法所依根本摄末皆举一即三建立二种明三即一实则互融唯依信解行证科判八十卷经即三种𤼵心随文引证不可胜举。

　　夫论文总持诸佛秘藏广大甚深一心二门开合自在十方三世大觉化仪始从觉树鹿苑终逮灵鹫鹤林莫不该摄所谓洞契心源随机巧妙也故释论每解一法具列十门所依能依真俗融即如天覆地载海涵空遍法体难思而根本枝末义趣昭然普摄权小复不相滥名同㫖别无差即差差即无差诸佛出世唯为一大事因缘非此辩析安能显权实施开及诸宗渐顿偏圆所契分齐犹恐昧论来源广引众经辩证衡岳台岭遥禀龙树建立止观五番十乘虽广略不一共显圆顿宗趣无别盖虑末世钝根不达生灭门显实正㫖与真如门异而不异或致封文执义自坠权渐将重显所依缘体分三种差别以真如不变镕融含摄释本觉根本不觉作性净性染之名以真如随缘体空成事释始觉枝末不觉作事净事染之名交络齐镕双泯分现重开六义具明事理无碍事事无碍之由则断证能所本非能所从因至果若自若他皆无障碍贤首承帝心至相立圆融具德宗一乘教义分齐显别教一乘于内即摄同教一乘明如来从顿开渐本将同体对机施权指作异体异体开权即是同体权实镕融深广无尽具四种法界于此疏总序悬示销文唯据一法解惑同异或收或拣亦不堕纵横并别曲尽始终盖虑末世钝根不达生灭门带权妙用与真如门同而不同或致以解为证妄称得上人法始末开合一遵论文先序性净随染染性本净复叙染法生起本末明以一心本源配华严一真法界具足真如生灭二门显别教一乘不离二门开合重重无尽更依一心开二门显同教一乘以真如门唯齐顿密摄空宗生灭门唯齐终密摄相宗依不觉九相具列权小人天阶级皆据法性平等情量离合销文亦然疏是心即摄一切世间出世间法显一心二门二门一心疏真如门即是一法界大总相法门体无二真心为一法界疏生灭门不生不灭与生灭和合非一非异具引楞伽涅槃十地经论作以本从末摄末归本本末平等三门四句显离断常此即华严缘起相由法性融通因果交彻亦即佛法妙众生法妙心法妙也若达汝今元清净体何至高推圣境疏此识有二义重言此义稍难总括上下文略序其意详列八门收归二义挍上一心二门作宽局义此即华严远离最上第一义乐具足诸苦彼二颠倒亦即无智人前莫说是经也若达汝今枉入诸趣何敢滥同上位然本来圆融不碍行布即一而多故从平等不思议境广列阶堑曲彰二门义别九法界不同佛法界是即莲华未敷名屈摩罗行布不碍圆融即多而一令从差别思议境汇入灵源洞见二门体同九法界不异佛法界是即华开莲现名分陀利自然如金收具如具摄金融通隐隐涉入重重真如含摄生灭该摄成事乃不觉义故六体空乃觉义故即即则所治能治皆无故与真如不异六则所治能治皆有故与真如不同虽有同有异皆属圆乘全拣全收拣则顿教尚非何况终实权小收则顿得双遮终得双照依不觉更开即摄权乘于中空宗即通教机悟空即非空即接入顿相宗即别教机悟生灭本非生灭即接入终小教此根初解阐提不信障正当理即体空之量亦复差殊悟后四粗始超凡外悟前二粗始超羊鹿从空相入终超权入顿超渐对带前三教即摄二时淘汰为对众机治下劣增慢各各余习是故双设两关双通两路开遮自在与夺同时得十方三世大觉二深之用虽然诸大德所宗所释同此论也而或合或开[車*丸]则不定其故何耶噫垂手还同万仞崖安排正偏便落思议法门金区不转而转转实不转时方不同化仪亦变合则不妨变马祖之文而实妙得其言外微㫖开则暗符龙祖之式而实不昧其逗机大用有二祖之开不可无南岳天台之合有南岳天台之合复不可无贤首清凉之开若滞句承言则双迷权实执生灭与真如决定不同即滥恶慧不能知执生灭与真如决定不异即滥有怀增上慢矣乃二宗后裔尚有疑性具法门为滥相宗从种生现者亦有判如来藏缘起为别理者皆以权乘归他圆顿归自不但昧他宗亦昧自宗故咸于通起塞若深达大乘止观摩诃止观法界观三种观门无别自能了四依大士各宗论旨即权明实即实明权皆为药因救病出金瓶矣。

　　宗镜录引释摩诃衍论依本论略具三门(至)根本名字讫　第二十七卷(二十之二十五)心真如门有十种名(至)法门名字　第八十三卷(八之九)离心缘相者(至)依缘为境界故　第四十五卷(十)如来藏有十种(至)是名为十　第八十二卷(十八之二十二)阿赖耶识总有十种(至)诸过患故　第五十一卷(八之十三)凡集一代圣说中异说(至)而不出十识　第五十六卷(三之七)此一觉有二门(至)染净虚空　第六卷(六之十一)一念初起无有初相者(至)同一觉故　第十四卷(十二之十五)性净本觉中论云觉体相者(至)具足圆满　第十卷(十一之十六)不如实知真如法一故(至)器世间等　第五十七卷(七之八)论云复次觉与不觉(至)皆如幻化　第八十三卷(六之七)生灭因缘者有二(至)依心而转　第八十五卷(十五之十六)无为有四(至)应如是知　第五十八卷(二十之二十六)一心真如体大通于五人(至)无有增减故　第八十五卷(十八)以一切法本来唯心(至)其量等故　第四十一卷(十二)若真若伪(至)不断除故　第八十一卷(九)又云一切诸法(至)亦不可得　第八十五卷(十四)又云若真若伪唯自妄心(至)无所著故　第八十一卷(九)又云一切诸法一心量(至)心地之海　第九十九卷(六)第一显离疑信入功德门者(至)无有边际　第二卷(七之八)又云自所作之功德(至)思惟文下之所诠　第四十一卷(十七之十八)

　　楞严妙指卷第一

　　释弘演述

　　一切经首如是我闻皆尊者禀命所宣而㫖随教异别传心印唯属圆宗本经系尊者自述应迹𤼵心上感大觉救护嘱累所谓如是之法佛祖密付汝今得之其善保护。

　　说法不应时总是非时语机缘相扣交拄箭锋智藏𤼵光傍资鞭影得入首楞严三昧是为一时从自恣咨疑钦奉慈严乃至正像末众生因结集文言悟入皆此时也十世古今不离当念若于五时中或前或后定在一种则落情见安足以尽迦陵仙音感应十方之妙如法华食顷已经六十劫顾取何为定耶故曰欲识佛性义当观时节因缘时节若至其理自彰佛在祗桓精舍十方微尘国土一时开现其世界中所有一切诸大菩萨皆住本国合掌承听十方微尘如来异口同音十方如来诸法王子交光灌顶先过去世恒沙劫中微尘如来乘此心开得无上道即秽即净即一即多即刹那即旷劫是为不可思议。

　　叹德十二句关定全经阿难入魔归佛俱从悲智所流正同圆觉十二大士为末法启请智论云阿难虽能得阿罗汉道以供养佛故自不尽漏以此大功德故虽非无学在无学数中虽未离欲在离欲数中此犹隐实说权未及本经开权显实盖误堕淫室则似不能超欲已失威仪而云严净毗尼应身无量者所谓有大悲故不住涅槃有大智故不住生死虽随顺佛智而示入声闻辟支佛地虽得佛境界藏而示住魔境界虽超魔道而现行魔法虽示随顺一切世间而常行一切出世间法按如来不思议境界经中复有无量百千亿菩萨现声闻形亦来会坐其名曰舍利弗乃至阿难等故知住首楞严三昧菩萨皆普现色身转化无尽如魔界行不污之流或逆或顺不可思议问然则悲泪自责及悟理断惑皆虚耶曰不虚以于当后二机有大利故维摩云众生病故菩萨病众生病愈菩萨病亦愈问然则于自断惑义何居曰留惑元是大悲断亦如是。

　　从初至同来佛所证信此后𤼵起便入正宗总叙十八句显本迹十妙皆不离首楞严故云即时如来敷座宴安为诸会中宣示深奥亲入此三昧则见祗园一会俨然未散权实众机如良马见鞭影早已历块过都若于此中觅其所宣所示竟无名身句身文身可作三慧钻研之路正当说示即无说无示正当无说无示全体说示所谓尘说刹说炽然说曾无间歇同余佛土以菩提树光明天衣香饭寂寞无言作佛事亦是全离四句性计生生不可说不生生不可说生不生不可说不生不生不可说也休夏自恣咨决心疑并恒沙来聚共启楞严胜会普益现在未来即是有因缘故亦可得说也比丘菩萨似分小大然观阿难满慈匿王各当咨疑之一龙蛇混杂凡圣难测宛然不起灭定现诸威仪别叙中求开奢摩他路重扣身心结解将敕文殊选择圆通放光现瑞得未曾有与总叙全同若非背尘合觉影响𤼵起之众安能转轮度生与大觉等法筵清众即皆住本国及宝光灌顶者三处十方相照文殊所领即俱愿乐闻及皆得本心者三处恒沙亦相照权机觐佛尚有去来以不知转识现故见从外来如实修行常见法报二身无来无去故皆言住华严疏云文殊自往福城者以根尚微故未𤼵心故大悲深故德云已去善财往求者机渐胜故已𤼵心故显重法故末后普贤不就善财不往显法界位满无去来故经中文殊五见为上首者即杂华金色世界十首义敷座宴安则来者表定慧相依不来相而来不见相而见也后文两奉圣敕两𤼵问端为一经关键初则表信禁于邪术力不自由皆信不具将咒往护解脱来归依信力得见佛法僧信能降魔信能转业信能必到如来地也次则表解佛令阿难指是见非见皆两印如是大众一时惶悚失其所守文殊请问是义所归答十方如来及大菩萨于其自住三摩地中见与见缘并所想相如虚空华本无所有此见及缘元是菩提妙净明体云何于中有是非是见道之义于此明彻后明二见妄阴入界大山河大地终而复始即如虚空华义本如来藏妙真如性清净本然即妙净明体义次则表行二十五圣各述成道方便奉㫖说偈修道之义于此明彻阿难大众明了其家所归道路十恒沙众皆得本心远尘离垢获法眼净次则表证正观文终请问经名开权显实揭一经大㫖阿难大众顿证心虑虚凝从前所领恒沙菩萨超二僧祗证果之义于此明彻杂华经中弥勒大士语善财言文殊师利于一切处咸得究竟文殊即密因普贤即万行毗卢遮那即大佛顶究竟即首楞严问佛法大海既信为能入何以经初先叙众疑答疑与悟互为缘起所谓机教相扣也一切经首咸具此意何况根本法轮入大乘论第一偈云薄福之人不生于疑能生疑者必破诸有涅槃迦叶品云善男子如是诤讼是佛境界非诸声闻缘觉所知若人于是生疑心者犹能摧坏无量烦恼如须弥山若于是中生决定者是名执着大集经中有生疑菩萨告舍利弗若不𤼵菩提心于佛法中终不生疑譬如灌顶刹利王太子成就王相应绍王位是故每常咨问治国之法我当云何华严如来现相品疏问诸王菩萨位皆圆极何得有疑有云为众生疑故有云希佛果故又显因果悬隔故上二解初权后实可通余教此经若实若权无非法界之疑以疑为有力与所说证为缘起故此事旧尔海印顿现疑之与答念念常疑念念常断缘起法界理应尔故此中摄机最广意含八教俱不出首楞严定菩萨既遍十方尘刹刹尘之多权实大小不等其疑亦应无量今所结集但载文殊阿难及会中匿王满慈之疑匿王满慈既因阿难问毕𤼵难阿难亦因匿王满慈问终腾疑具互相知义即不定教也其余诸大菩萨皆住本国合掌承听恒沙菩萨十方大阿罗汉辟支佛俱愿乐闻一会同闻而证复不同如一切普获金刚三昧皆得本心远尘离垢性比丘尼得阿罗汉结经名处始证心虑虚凝人既不一疑岂是一疑既不一决疑亦岂是一而文中不复更载具互不相知义即秘密教也问答皆举十方如来初末皆示超路即顿教也同一无生法忍开五十五路广摄三乘于中因缘和合有生有灭命持声闻四弃八弃摄藏四句推检无生立干慧地摄通分五位阶级差别立四加行摄别即渐教也周遍含容不可思议即证纯圆故言为诸会中遍十方界诸则不一遍则普通智入三世悉皆平等其身充满一切世间其音普顺十方国土而邪观但列须弥山形世界亦是顺娑婆一类之机十卷文言如以片叶现无边春耳大觉应机所演修多罗碎尘刹而莫数非证首楞严三昧何能传持。

　　问古注自殷勤启请下始属正宗前文为𤼵起序如无量义之为法华前序十八句中尚未标名何以知为总说下文乃别说耶答无量义为序法华盖本从一法出生无量以故会三归一首尾照应天台所谓开为合序也天亲菩萨以十七名释妙法莲华无量义乃其一亦云此十七句法门者是总句余句是别故诸佛行住坐卧说法利生无不住首楞严定而普应群扣现示[車*丸]仪非同下位实有出入敷座宴安即杂华如来现相各随其类为现神通法筵清众得未曾有即普贤入于如来藏身三昧从此定出而海会悉皆同证下文显密说示一一彰此力用七征之首以三摩提名告当机大众乃为未证者说故天亲论科十地品约证三分序为序分三昧分为正宗加分以去悉属流通从古所科仅同彼约教三分义且殷勤启请始入正宗则匿王设斋以下但得其事而已不知如来阿难一倒一起互为砧椎破邪显正如来全有力阿难全无力因邪启正阿难全有力如来全无力逆顺缘起作主作宾从始离魔𤼵心究竟见修证入乃至回途复妙皆不离首楞严三昧也。

　　十方如来得成菩提妙奢摩他三摩禅那此即初时众海三百一十问实智实行也最初方便即兼四时施开种种难问权智权行也首提汝我同气即事即理即迹即本全显别同一乘若开若合即首楞严即观音金刚三昧如来同阿难是为下合阿难同如来是为上合阿难同如来即如来同阿难如来同阿难即阿难同如来是为上下合不思议如来钩锥互用复征于我法中见何胜相阿难果述见相𤼵心云云琉璃喻净解脱德也举一即三意显果上三德非九法界之所能同尚堕纵义佛示常住真心性净明体常即法身净即解脱明即般若二观始末皆以琉璃明月喻显因中三德九法界众生无不圆具嘱令直心酬问则同十方如来一道出离所谓佛自住大乘如其所得法以此度众生也将何所见谁为爱乐当下拨尘见佛此意甚微而当机在座示同盲聋竟呈用我心目故举贼侵喻云使汝流转心目为咎与十方诸佛指生死结根唯汝六根同然虽流转穷其体性如虚空华本无所有故举讨贼喻云若不识知心目所在则不能得降伏尘劳更征唯心与目今何所在若知落处则全身旧住妙庄严海与十方诸佛指安乐妙常亦汝六根同阿难乃据同异失准之相云如是识心实居身内此第一口款也汝今现坐四句定境之内外汝今堂中二句定见之先后亦有众生在此堂中映上心在身内不见如来见堂外者映下必不内知云何知外在堂不见如来能见林泉无有是处此第二口款也遂按定云汝亦如是若汝现前所明了心实在身内牒其第一口款尔时先合了知内身十句合其我在堂中五句如何不知诘也在堂不见如来能见林泉无有是处是汝所言汝及众生必不内知云何知外岂不自违第二口款果知在堂不见如来能见林泉无有是处则能见林泉不见如来谓之在堂无有是处矣即将其无有是处之判判其实在身内之非说喻未终遽舒金色臂摩顶告示阿难及诸大众有三摩提云云仍嘱谛听且道作何听始符超路之㫖阿难放一拈一佛即随其所拈者尽为拈却层见叠出把手拽不入是则曲在阿难不在佛也阿难元为现未众生皆有此曲以故展转生曲是则曲在众生不在阿难也试就演若迷头以喻无状狂走处处寻觅举似智者智者曰头若可见无有是处此七征也汝头元在何向他求此八还也汝头唯一从何得有是与非是文殊请决也所见眉目体不可得本是汝头三科七大也己头不见镜头可见由汝惑生清净本然云何忽生山河大地也直终再此询问之诃葛藤剪尽狂性自歇歇即菩提也。

　　从其面门放种种光真如自体相有大智慧光明义故一光具种种即真如成生灭种种同一光即生灭皆真如七处反诘遣其躲跟当机未瞥复有真际之问故假光瑞重为𤼵扬表言说示相垂慈无二诸修行人义含五性外道诸天魔王及魔眷属即无性声闻缘觉不能得成无上菩提即三乘性兼具即不定性从极果下拣始列别成意显前四教修证带权正他二观俱入妙庄严海方为无上依圆宗三性以分真妄元明即圆成如一华巾识精即依他如绾六结用攀缘心为自性即遍计如昧巾执结全因真如随缘变起八识故有生灭门本觉不觉非一非异为三性离即之由非异故与生灭不二是不即之不离非一故与生灭不同是不离之不即非一全体非异本觉唯见不觉遂成三性差别由汝枉住九法界自昧一如唯依遍计妄执依他即自体为能障自体为所障自体为在障他观从无间狱上至五阴垂尽具列凡小权渐所堕枝岐生死根本何尝即元清净体然乘此心开即同过去恒沙如来生死根本亦何尝离元清净体非异全体非一不觉唯是本觉遂成三性相即由汝顿悟佛法界但离遍计依他无性本即圆成即自体为能除自体为所除自体为出障正观从三渐次获无生法忍仍历五十五位始证等觉元清净体何尝即生死根本然觉际入交即同如来逆流度生元清净体亦何尝离生死根本能生诸缘指真如不变举体随缘缘所遗者指真如随缘举体不变结解同所因圣凡无二路欲指其际诚为不易是以剖析在先随即举拳勘验振威顿喝云此非汝心因其惊怖摩顶重示云我非敕汝执为非心令知侵国之贼被侵之王不二而二二而不二一切俱非一切俱即离即离非是即非即三如来藏心岂九次第定有漏心想所能测量故复从容征诘搜竭赃私直令伎穷默然自失当此之际可谓四楞塌地掇在面前眼办手亲一逴逴得便能罗笼三界提㧞四生所谓从上爪牙也问佛破执吝心唯对六尘何以判通八识答金口剖出惑汝真性失汝元常元常真性皆指本觉则认贼为子正指不觉非第八识不足以当之按文虽指六识然六识所依即是第七七复依八八亦依七八识未破必同流转达流转无性即证无生但齐前六安足以酬真际之问问此三性差别即无差别余经论中有文证否答法华方便品十如是释论三十一一一法各有九种达磨郁多罗会通为一天台宗天亲论何等法云何法何似法何相法何体法四番十八句义作四种释一约十法界二约佛法界三约离合四约位显甚深境界不可思议复引释论七十九云不可思议名不决定出一切心心数法出一切言语道不能行不能到今无始生死根本即九法界无始菩提涅槃元清净体即佛法界共论即十法界也分二根本皆指汝今即离合也拣别成不知即约位也无上菩提唯十方如来能证即约佛法界也后二即正观前二即他观华严一乘教义分齐引摄论婆罗门问经中云世尊依何义说如是言如来不见生死不见涅槃于依他中分别性及真实性生死涅槃依无差别义何以故此依他性由分别一分成生死由真实一分成涅槃释曰依他性非生死由此性因真实成涅槃故此性非涅槃何以故此性由分别一分即是生死是故不可定说一分若见一分余分性不异是故不见生死亦不见涅槃云云真如有二义不变随缘依他有二义似有无性所执有二义情有理无由真如不变依他无性所执理无故三性一际更无有异此则不坏末而常本又由真如随缘依他似有所执情有三亦无异此则不动本而常末问依他似有岂同所执是情有耶答由二义故无别一以彼所执执似为实故无异法二若离所执似无起故真中随缘当知亦尔以无所执无随缘故由前三义与后三义不一故分妄真二本由前三义与后三义不二故咸指汝今从始逮终皆据真妄交彻以酬若悟此㫖性相融通即入无障碍法界。

　　阿难已知流转心目为咎重复悲泪求𤼵妙明心开我道眼如来胸涌宝光遍灌诸如来顶及阿难大众显圆明心眼九法界本来具足但得远尘离垢不必更求若仍执吝分别觉观尽落今时心眼何由开彻故重就眼根拳理令其悟入直示以如是见性是心非眼又令已开悟者自述客尘义即以如是转问阿难又于两答语双印如是遂普告大众云云如将折箸搅动沧溟无限鱼龙方知以水为命岂是寻常游泳辙迹净名云法不可见闻觉知若行见闻觉知是求见闻觉知非求法也若阿难两答果能亲契何以敕令更观盖此际权机大众缘影客尘之义住明昧两岐分别正炽即就其中剖出主客令微密观照果知摇动为尘不住为客矣云何以动为身以动为境此非摇动耶非不住耶但有解认便是客尘即已流转故曰从始洎终念念生灭既认妄法即背真如故曰遗失真性颠倒行事性心二字即本觉(上文常住真心性净明体如是见性是心非眼下文性未曾皱惟心所现若真汝心则无所去云何离声无分别性皆与相照)物字指以动为身以动为境之解即不觉(下文汝身汝心皆是妙明真心中所现物亦与此相照)轮回流转而曰是中曰自取盖显不离所解汩没情波此处权实不测收放同时能𤼵伏疑能开妙慧能决差别之法能证本有同大觉世尊不以二相见诸佛土机键之妙启闭得宜阿难大众果扣现前生灭与不生灭二𤼵明性此欲指妄外之真真外之妄迢然分明也佛就现前生灭中指出不生不灭之性盖离生灭即无不生灭体但不拟心时一一天真一一明妙一一如莲华不着水若昧不生灭性遂成生灭相法身流转五道名曰众生众生于无生中妄见生灭故指匿王性未曾皱灭元不灭而一音各解匿王但知舍生趣生未悟金刚常住阿难乃云若此见闻必不生灭云何名我等辈遗失颠倒亦全迷征印诃责并今直指真性所在故曰知见立知即无明本知见无见斯即涅槃垂手正倒之诘正示此㫖共一手也而垂𥪡成差喻同一见闻觉知也而倒正有异𡸁即换首为尾正皆成倒𥪡即换尾为首倒本是正虽同一体得失悬殊故云一倍瞻视悟此则见䨇诃阿难再示匿王无不自在昧此则见前后自语相违如来前诃元为颠倒阿难再问亦为颠倒颠倒不明故初以垂手问后以垂手合皆喻阿难大众以动为身以动为境认悟中迷倒与正反特假正以相形玩如来之身名正遍知汝等之身号性颠倒唯有一正一倒相对十方如来出离生死皆以直心正人说邪邪无非正海印𤼵光故也用诸妄想此想不真邪人说正正亦成邪尘劳先起故也举喻已竟即令就身谛观何处颠倒全机把定间不容发若向伫思停机影子瞥动处捉败当下洒然矣阿难终不领悟遂𤼵海潮音示以色心诸缘皆妙明真心中所现物此犹镜现影像不从外入不从内出都无自性举体圆明即上文能生诸缘缘所遗者指本明也云何遗失本妙圆妙明心此犹对像而不识镜即上终日行而不自觉指遗明也阿难解得客尘之理身心泰然自谓开悟不知此随语分别即名为迷如耳食者因闻影像全体是镜遂认影像为镜实际居于目前翻成名相之境自然外见内执以色空相倾相夺迷妙明而为空色弃广大而逐身心故云晦昧显所遗所认相也皆由一念倒情所现不离真心故重示以依正虚空皆妙明中物上文所指乃阿难圆成现量一真如海而阿难随佛声尘认此六精沤相为不生灭岂非迷中倍人故更设海沤喻喻现前一念认悟中迷即为遗失。

　　阿难未承悲救深诲宁悟颠倒由缘心听法而妙明圆满不得同正遍知今始垂泣自述悟佛现说法音云云此心即缘心也曰未敢认曰徒获此则从前认妄犹未契真之明证也阿难尔时虽识认悟中迷之谬犹堕明昧两岐但上文倒在于即如来以离药治之今又倒在于离病则挍前更隐特为指出云尚以缘心听法此法亦缘遂举指月喻喻阿难从前至今展转随语生解如灵龟曳尾致妙明心体不得现前以手指月示人即上重答遗失也应当看月意在阿难亲荐也亡月亡指明暗不了指未敢认为本元心地犹滞方便中也志公云恰似失乳孩提仰面看他师口此际尚不知言句落处何能自识阿难判为非得法性者此也从若以分别去即前别有全性深㫖令不离指端亲见月体双治即离之过我汝二字示以主客义法音色相皆我而分别法音色相在汝若果汝心岂因我有而后有因我无而遂无耶因我有无皆汝对客所现之相而汝自昧是以前则求月执玄影今又离迹逐飞禽进退触籓自生艰阻若洞见澄寂之体身心圆明不动道场安得妄认亦奚至别求此心即应离分别音有分别性正明主义主无攸往若谓离声无性则但见为俶装之客而昧此掌亭之主矣故曰若真汝心则无所去云何离声无分别性闻声之心既尔五尘悉然分别俱无之际正好消息若认为无与拘舍离亦何以异是则离缘无性之说不可以合掌亭之喻明甚无往之义前已印阿难此更云有分别性云掌亭无去名为亭主云云何离声无分别性可想世尊不一提撕引机𤼵悟之巧云何二字难离声无性之解为谬阿难已不敢认非遣执认亦犹就八缘说还正显示不还之主非遣八缘也故云离诸法缘无分别性则汝心性各有所还云何为主主则无还照应掌亭如揭开云雾令见晴空犹问妙明元心云何无还不知即客去不遑主无攸往至此尚未亲契则知尚无有静尚无有止秪依佛语生解何尝离倒迨后开悟自言销我亿劫颠倒想不历僧祗获法身法身不获皆由颠倒正倒之义前后叠明用彰离合故云反观父母所生之身犹湛巨海流一浮沤起灭无从得无𦊱碍两处海沤喻同而了然之与执认实云泥矣问佛所指见性云何证知不带权渐唯指不生灭答砧椎互应皆为𤼵妙明心开清净眼从胸示悟从五体示证而灌凡圣顶平等无二七大文云听嗅尝触觉触觉知妙德莹然此显性德六自在王内莹𤼵光全性起修蓥十方界全修入证故属正观澄莹生明久成清莹则义含五位具足施开也问二观既分正邪邪尽心开亦入觉海古今诸注有合有否若不剖明何能息多岐亡羊之叹答法无差别差别由机若据五百身因皆非佛意三十二不二未契默然震旦宗论释经不违教理之规暗蹈忘言之域唯南岳帝心等诸宗先德而已若据无非正说有悟有证各得如来一解脱门自神龙翻译以来从本经悟入者不少惜言句流传未得尽见于灯录仅露一斑而渡河深浅接药醇漓各随根器如长水寂音中峰天如论著皆从自受用三昧所流然稽之文殊阿难二大士结集之文与马龙二祖所造之论不无出入何况未具法眼者虽然机亦无差别差别由法但得乘此心开亦何异行于非道也体他观之意略附于后长水𤪽公从琅玡炉鞴中出剖明大理指示用心义多淳正诸注无出其右但引论配经于直指之妙尚未尽符(彼疏悬叙十门一克示真三昧二广破诸妄执三开示妙明心四决断众疑网五辨析修行门六分别邪正行七显咒功能胜八证入有阶降九广示诸魔境十究尽妄想源解十方菩萨谓此等安居非止一处故云十方限内修行莫尽通达从师指授夏满方遂故云咨决解宣示深奥谓如无量义经为一乘本必有经目隐而未来科初破阿难认妄迷真显如来藏指七征之文为推妄所在二根本为破妄心显真心解令诸阐提隳弥戾车引涅槃经一阐云信提云不具或云焚烧善根弥戾车云乐垢秽人此等全不识佛法即边邪不正之见由谤正法死堕边地永不识佛阿难意请自知真际即离邪见亦冀展转令无信根断善众生毁灭邪见谓因果不二不二之体本周法界名大菩萨无明即明无所移动名皆住本国冥合此理随顺不逆名合掌承听大众将悟斯理故今预此表示第三经末大众领悟是此表也解一切众生从无始来十三句指凡夫外道常等四倒声闻缘觉无常等四倒故云种种不叙五道故云乃至科为双示真妄二源妄源属生死根本真源属元清净体释元清净体又引起信一识二义以元明配觉义识精配不觉义举拳下喝为推征妄体重请开示为显示真心始具引一心二门分利钝根器论斥论会求开道眼去作破妄见显真见宜就浅近寄明深微解云何汝今分以动为身念念生灭认物为己作凡夫无常计常遗失真性颠倒行事性心失真为二乘常计无常匿王章为破断阿难重扣为破常谓世人不依本分以正为正而别生异见以倒为正故云一倍瞻视解随汝谛观五句谓佛若是倒汝名佛身何处名倒汝若是倒汝名自身何处名倒此令其识颠倒处解汝身汝心四句谓心现身心如镜现物物不是镜物体虚故镜不是物镜体实故虚实既辨由是正倒于兹可识解认悟中迷谓迷即不觉妄身心也不觉处觉如像处镜虚实可辨今弃如镜之本性执似像之身心不辨虚实斯为大失故云认悟中迷前云名字何处今正指颠倒处也科阿难承佛悲救以后为广约缘尘正显真见谓对手观河示见无生相浅意深犹成隐密故科粗论渐明今此已下破除名相不落戏论分明显会（云云）)夫妙明真心即上定正他二观即顺逆修离此性修别无真三昧经初十方咨疑敷座宣示即首楞严王非别有经目隐而未来也从总开别于征心之首唱出三摩提名唯显心智路绝不思议境二根本文中普现十方尘刹诸大菩萨皆住本国与上相照即菩提普光根本法轮常恒之说前后际而无涯龙树亲入龙宫见上中下本下本之半流入此方尚列七处九会今正当逝多林会也当机大众不知真际寂常即声闻在座如盲如聋也重令阿若憍陈如说客尘义分明不动觉场游化鹿苑也频诃颠倒即方等对三弹斥也依生灭示不生灭色无边故般若无边即可还明无还即物转明转物即般若带二淘汰也文殊请决后具载耶输授记持地闻经祗夜伽陀特标妙莲华名即法华开显也邪观中引琉璃善星频称我灭度后即涅槃扶律谈常也但观法华一光东照弥勒文殊互举诸佛化仪如来告舍利弗广明五佛说法无一非从顿开渐故云始见我身闻我所说即皆信受入如来慧即指十方菩萨除先修习学小乘者我今亦令得闻是经入于佛慧即指休夏比丘此乃顿渐施开一化[車*丸]则西方马龙二祖东土南岳天台贤首清凉造论疏经皆标一心在初二门居次于生灭门列觉不觉以分迷悟偏圆始不失于一乘道分别说三逗机方便义疏悬谈亦引贤首约法生起本末会释全经何以销文复沿旧注科审问𤼵心为彰其妄失七征为推妄所在二根本方开一识二义令入无生法忍方显一心二门不知最初即已顿示一真心源二门皆各总摄一切法七征正显离言依言二种真如欲其离念得入非徒令海会推妄而已也按论不觉义即无始生死根本觉义即元清净体二义能摄能生皆指汝今据能摄则显不即之不离攀缘心即能生诸缘识精外无别生死根本生死根本外无别识精据能生则显不离之不即用攀缘心为自性即遗此本明妄生真隐遂有六道三乘情量差别真生妄灭仍分灭异住生阶级不同而妄本开权权即是实真本证实实不外权但以识精配不觉元明配觉则妄源非不觉妄非妄本真源杂不觉真非真本妄真各标义不明生死根本在识精外识精在生死根本外皆指汝今义亦不明何能酬真际所诣又各住本国及恒沙来聚一闻仙音顿达即实之权密因无非万行于深入三昧中广具度生方便达即权之实万行无非密因于广开四摄内了彻一真心源若得理遗事得事遗理自行化他二智未彻安能不历僧祗销颠倒想耶无上菩提双含正他二观先拣大乘次及羊鹿后列魔外由执五性三乘名信不具故云诸阐提若从五道拣至别成但齐藏教正观成无上道他观圆满菩提互映之文作何销释从求开道眼去接机大用迥出阴界若割裂章句分配凡小阿难迹寄小乘而指其计常匿王迹示凡夫而指其计断则凡小断常义皆不定阿难本问寂常心性陈那主无攸往匿王性不生灭皆是明常阿难虽解见性非静非动而即以此为悟正堕客尘未离生灭故如来方印即诃既诃复示因其不契重为喻明垂臂为倒𥪡臂为正令知同一身心正不是倒名正遍知倒不是正号性颠倒佛身汝身虽敕平等谛观称颠倒者落处唯归汝身清净法身何得滥此况作垂顺𥪡逆之解则文义皆违盖遗认二字就当机情量推穷始能辨的不然纵分疏倒正义理远推三细六粗生起次第与当下无关对手观河如来明标建大法幢我今示汝不生灭性安得云粗论渐明不名正显也若以经初总叙为别教一乘自匿王设斋后为同教一乘庶不背顿渐施开法施之式寂音合论(云唐贤首承习俨公立五教初小乘为情有持戒修福生天获报（云云）义学之师判此为大乘终教兼于顿圆谓有证有修同小乘故是大不然如圆觉澄炼三观洗涤四相取证于长期较功于半偈非有证有修乎而世尊亲判曰顿教大乘学者当推世尊之意知此经事顶法故亦名顿教也又问圆觉之叙众德则文殊普贤金刚藏诸大菩萨此经之叙众德止曰善超诸有成就威仪严净毗尼其所以异安在曰经各依所缘此以阿难为缘起故也世尊于金刚般若曰为大乘为最上乘者说及观其词㫖曰持戒修福者于此章句能生信心持戒修福非成就威仪严净毗尼乎依义学之师则违世尊明告之义也余尝深观知其简要精妙深切着明愍众生流转皆由着欲于诸欲中唯婬为重（云云）又问于此特言真𤼵明性则亦有妄𤼵明性乎曰有之夫任运遍知本妙而常寂者真𤼵明性所谓十方如来同一道故出离生死皆以直心是也违时失候妄觉而强知者妄𤼵明性所谓用诸妄想此想不真故有轮转是也本一体也以无性无时故随所用之有异耳任运寂而常知则合本妙违时失候而觉则合妄尘马鸣曰本性清净无明不觉染心相现虽有染心性常明洁染心之相即现行无明明洁之性即不动智体有僧问云庵杂华论称现行无明即是如来不动智此实难信如何得解时有童子扫地云庵呼之童子回首云庵曰非不动智乎又问如何是汝佛性童子左右视罔然而去云庵曰非现行无明乎真𤼵明性譬如明珠之光常自照珠孔子曰思无邪近之矣妄𤼵明性譬如东方将旦澄滓之间已有精色易曰蒙杂而着近之矣又曰菩萨行同体之悲者以身为异道故以身为异道所以具足万行法华经以妙庄严王为邪见家而白佛则曰世尊未曾有也如来之法具足成就不可思议微妙功德于此言三摩提者亦以资𤼵变化定乃能具足万行而妙庄严路者但方便智而已非首楞严大定具足万行者也故曰一门超出耳又云经以尊顶法示明见佛性为宗方将显𤼵入神精义而先示客尘二字之义何也曰一切众生违背此法久矣身心等相浑是无明故根尘未辨主客犹昧三世诸佛法施之式自浅而深故且以静显动耳经起吾今为汝建大法幢至下文幻妄称相其性真为妙觉明体处义分九假皆世尊大慈以智方便令微细观照破灭无明无明未尽名未成佛无明略说有二种一者根本二者现行何谓根本无明曰谓一切不知故喻如生盲者以生即无所见故无所复疑众生不知有佛性亦复如是世尊怜愍于此如世神医以金錍括膜𤼵其光明使其分辨诸境晓然无惑如叙动静叙断常叙正倒叙彼我是也故初自举手飞光以显𤼵动静二相故第二令观河呈见见不生灭地分断常故第三示倒手明随顺妙觉名正遍知若不随顺号性颠倒故此中兼破旧注垂顺𥪡逆其义横入如羊袖续狐裘第四指非是物而见不见者即自体故又问何谓现行无明曰横生种种疑故喻如夜行之人暝无所见以无所见故则有疑心众生疑以障道亦复如是世尊携之于此又如世导师执持火炬破其疑暗使其昭然亲证无惑如叙大小叙前后叙坚执叙成坏等是也故第五自观四天王胜藏宝殿退居室中见非舒缩故第六择其见精出离是非是无前后故第七使自甄明有自然体破坚执故第八示见见之时见非是见非因缘所成就故又将欲敷衍大陀罗尼诸三摩地妙修行路讥诃阿难强记无益为说二种颠倒见妄是为九假方起下文以示五阴行相之义)洪公从真净炉鞴中出机用圆活所指真妄二𤼵明性引起信华严论证以云庵公案甚有理致惜犹未尽𤼵其秘及以此㫖通销经文夫本一体者即大佛顶任运遍知本妙常寂即觉义正观也违时失候妄觉强知即不觉义邪观也但正邪之分对未悟说果契无性无时随所用之有异无不自在则资𤼵变化方便智皆首楞严圆觉文殊普贤金刚藏即顺修法华妙庄严王即逆修本经阿难等即顺即逆十方如来非顺非逆五教浅深不同同有修证小空相三教从实所施之权终顿二教依权所开之实权实无碍乃得入圆一蒙开显利他之权即自行之实自行之实即利他之权何得谓妙庄严路非首楞严具足万行而一门超出为但超方便智耶妙庄严即涅槃海也路即真菩提路也一门超出即乘此心开也既知身为异道所以具足万行又谓方便智非首楞严则前后自违若以戒福获报人天因果滥小乘人空有修有证便属小教则五种名义亦紊判属顿教同于圆觉挍古判终兼顿圆不甚相远据九假分文以陈如为小乘匿王为俗谛尚不及寄明密示等科犹得二智双行少分意趣唯破垂顺𥪡逆如羊袖续狐白之裘甚当而但以随顺无明为言亦未见印诃同时随答匿王再验阿难语脉佛所提汝字即童子也具引十方如来同一道故因其不荐乃就汝今克示二根本即云庵两问意也童子本非二童子自二故云庵方便指出若唯见为二仍辜负云庵夫童子罔然于云庵云庵岂罔然于童子谓云庵初唤再唤其用有异则是因童子以判云庵当机大众二𤼵明性之问正在诃倒之际却不引此以释而乃别设问端致云庵与大觉合符之妙不得尽显耳中峰本公征心辨见或问论心见真妄同异异同凡圣悟迷区分隔越处不昧体裁堪为云庵呼童子注脚惜未以此按二观之文微细销释会解若经其手定必更可观孤山(解常住真心谓即下文如来藏心圆融三谛也用诸妄想谓九界众生不达此三本唯一念于是六趣见其假（此即赖缘之假也）二乘见其真（即偏空之理也）菩萨见其中（别教地前唯见但中）皆由不了圆融妄生取着故致轮转二种生死解譬如国王为贼所侵至使汝流转心目为咎谓王譬真心汝合国王心目合贼𤼵共喻修止观解七征云总此七番似破四性在内潜根见内似自性在外似他性中间似共性随合无著似无因性故龙树云诸法不自生亦不从他生不共不无因是故说无生如来七番破尽使介尔妄心无逃避处妄贼既破真王得显无生之理于兹见矣利智上根已合潜悟为中下辈更广说耳解我佛宠弟二十二句阿难谓值佛起善谤法造恶皆由推穷寻逐之心此则但执妄心能造不知真心本具正同前三教人若圆𤼵心观所造唯见理具在性则全修成性起修则全性成修解若离前尘有分别性即真汝心谓分别性即妄心也若此妄心离尘有体则容是真心既离尘无体非妄是何应知即真汝心乃暂纵之语非显真也解认悟中迷云诸佛成道空界依正无非佛之真心佛心既然汝心亦尔今既不达名悟中迷)既知从初开示唯据圆融三谛七征为破四性妄贼既除真王即显则欲令心入无生法忍正对当机认真妄二本唯在生灭除妄显真如来常说十八句明一心二门从来不离若汝执吝十八句现对六尘破离此觉知更无所有滥不了义我非敕汝下正反合明示入忍方便若将即真汝心作暂纵语便滥偏空偏假释认悟中迷亦未见药病相治之意从诃倒以至八还皆不得旨吴兴(解当汝𤼵心五句云夫如来身相乃因缘所生法也随机所见四种不同谓生灭无生无量无作四见虽异一境是同今欲破生灭之心显无作之理故举所缘之境以问能缘之见如医设药先审病源解七征云若四性未破此觉了心世而非谛破性执已乃名世谛世谛虚假犹存于相若破此相方名真谛亦曰第一义谛智者云世谛破性真谛破假假破即相空性破即性空由是言之经文七番义含二空解求开道眼云当知如来善巧方便从粗至细自浅由深开示阿难奢摩他路解如是见性是心非眼云世尊说性具四种所谓空明心眼今举三缘但心为主灯眼是助第六意识已为前文所破今正指眼根能见之性名之为心是心无记去真稍近若深说者即见精明元但此中未彰灼而示且通漫云心耳解陈那章云此中所问且约昔时小乘所悟欲将动以譬妄不动譬真已上经文虽明见性不动然犹未论此见亦妄离见乃真解八还此问心性云何无还向下别指见精为不还者盖前文已说如是见性是心非眼故然其见精真妄犹杂所以广约缘尘拣出真性披沙若尽金体自纯（云云）)既知如来欲显无作之理七征义含二空则从始逮终皆不落渐次心即本觉见即大智慧光明即令陈那所述之主亦即重示匿王彼不变者元无生灭虽一境是同四见成异然前三教非今所谈仍作从粗至细指无记之性去真稍近者而言则是以九法界众生所解判如来所示况从诃倒至八还全不知落处也正脉(科正宗分为二一经中具示妙定始终二经后别详初心𦂳要科见道分为奢摩他修道分为三摩提证果分为禅那奢摩他又二初销倒想说空如来藏次审除细惑说后二如来藏空藏又二初如来破妄显真谓此中于识全破其妄于根多显其真少破其妄于阴入处界一一破妄显真于七大全显其真惟破识毕竟破余皆不毕竟破释汝我同气以至七征之文谓斥破所执妄心以开奢摩他路令其先悟此识非心释二种根本谓妄真皆称无始如金之与沙不可诘其先后识精元明者六根所具圆湛不生灭性识精乃其总名本唯一体若应六根而列别名当是见闻觉知嗅尝六精佛释偈文谓陀那细识正此识精然亦以识为名者乃是第八识海非比前六诸缘是此识海所生诸浪虚妄无体前六能遍缘一切而独于本生识海自缘不及如眼不自见故曰缘所遗又于建大法幢处科带妄显真先引法相宗自凡位至七地名黎耶识八地至等觉名异熟识佛位名陀那识三位名异体不异庵摩罗方似圆教佛位之识云今所显者于凡夫分上唯黎耶实体其体全是真心而具无明虽具无明而众生分上舍此无别真体今佛于破妄之后应当机之恳求𢚩欲其舍彼识心认此根性虽有二种颠倒见妄姑带之而且不遽破（云云）)全以恶慧之解解诃恶慧之文故科释名相无一不谬阿黎耶具摄六趣三乘即生死根本庵摩罗具摄十号四德即元清净体而三如来藏非则俱非即则俱即离即离非是即非即众生无始轮转病在不知如迷东为西方实不转安可以依他无性平等之体滥遍计所执智论云佛为法王为众生故或时略说或时广说有众生于色识中生大邪惑于心数法中多有错谬故说五众有众生心心数法中不生邪惑但惑于色为是众生故说色为十处心心数法总说二处有众生于心数法中少生邪惑而多不了色心为是众生故说心数法为一界色心为十七界今经六入即十二处中开出七大前六即根尘即色阴识大即识阴见道分虽列众名修道观阴判悟证浅深唯据五阴五阴随执之相总属不觉破则全破五阴本具之性总属本觉显则全显安有不同乃于一法异名妄生差别(或谓决定破尽或谓少破多显或谓破妄显真或谓全显其真及方便决择平等普融)作前后相违之解何也起信论所言法者谓众生心贤首释云如来藏在缠自性清净心具和合不和合二门即首示汝我同气也七处征诘即不和合真如门开二根本即和合生灭门然在缠出缠染净相翻悉由真如真如是生灭体二门本不相离故生灭门虽标阿赖耶名名同义别随教浅深此识定妄与真异体相宗家义空始契真空宗家义终教性真相妄顿教相全是真如第二月非真非妄捏所成故方顺圆宗清凉释华严问明品缘起甚深中云(拣定所问谓准此问意离如来藏不许八识能所熏等别有自体能生诸法唯如来藏是所依生亦不可言八识无二类故名心性一以能生种种非相违故亦非第八而为性一熏成种种非相违故心性之言非第八故答中既言法性示生不言第八无生示生明是真如随缘耳文殊欲显实教之理故以心性而为难本欲令觉首以法性示生决定而答海会同证楞伽密严皆广说故若尔瑜伽等中异熟赖耶从业惑种办体而生非如来藏随缘所成如何会释盖瑜伽等中对于凡小约就随相假说楞伽密严对大菩萨依于实教尽理而说既机有大小法有浅深教有权实故不相违又如阿毗达磨颂云无始时来界为诸法等依摄论等就初教释云界者因义即种子识宝性论翻此颂云此性无始时等彼论就实教释云性者谓如来藏性如圣者胜鬘经说依如来藏故有生死依如来藏故有涅槃以此等文故知两宗不同浅深可见（云云）)又释教化甚深中云(若佛不见生空则无大智便成谤佛若见空而化岂不违空空有相违进退何据下答意云佛见众生本来自空非断空故不碍随化佛知众生不能自知真空故悲以随化随化即空不异众生空故二不相乖良以揽空为众生生与非生唯一味故不增不减经云即此法身流转五道名曰众生法身众生义一名异以斯义故佛见众生举体自尽本是法身不须更化大智现前见于法身随缘即众生故大悲摄化今以寂灭非无之众生恒不异真而成立是故不动真际无化而化以随缘非有之众生恒不异事而显现故不坏假名化即无化所化既空有不二能化亦悲智不殊不碍有而观空方能入理不动真而随化方能究竟化他众生不知此理故流转无穷今令众生悟如斯法是则真实化他非惟十随不违空理亦由此十方契真空故净名云当为众生说如斯法是即真实慈也)菩萨依经造论各随所宗总此如来藏心相宗八识流转真妄各别性宗真如随缘证二转依得实遗权尚未深契何况真妄混淆于权教义尚未了也问彼疏(谓无始生死根本为无体之体无始菩提涅槃元清净体为实有真体悬示义理分齐中说此经之分齐谓所指根性近具根中遍为四科七大体性即如来藏真如随缘所成陀那细识乃赖耶别名而异生翻染小乘向大皆当成佛正属终实之教歇即菩提圆照法界兼属顿圆二教又谓约法生起本末五重显此经深浅文既杂明真妄而会妄归真从真起妄与夫真妄和融等参而详之唯齐于心生灭门不违前终教分齐若更细研会妄皆归妙真如性亦兼齐于心真如门亦不违前兼属顿宗)亦引如来藏缘起之㫖销经亦说兼于顿圆挍今有何差别答彼疏(指无始生死根本属思惟分别六识指无始菩提涅槃元清净体属白净无记六根乃第八识海)虽引性宗之文仅成相宗义以相宗唯齐三细彼指根属陀那陀那即业相根即转相乃迷本明所起见分既云此经分齐齐心生灭门则其立义当依论中二觉二不觉不容紊乱贤首疏(以无明中反对诠示义真如中翻妄显德义得本觉名由无明中能知名义真如中内熏义得始觉名)约净法明心生灭是名摄出世间(由无明中覆真义真如中隐体义得有根本不觉由无明中成妄义真如中显妄义得有枝末不觉一切染法皆是不觉相故)约染法明心生灭是名摄世间竟将枝末不觉内转相立为真体证经中元明本明以不觉义释觉义认世间法作出世间法不知识海即根本六精即枝末唯有生死根本指何者为元清净体。

　　问彼疏亦指六根所具圆湛不生灭性岂非元清净体答心生灭门二义能摄能生以不觉熏本觉故生诸染法净即隐灭以本觉熏不觉故生诸净法染即尽灭根立则见相宛然成三细不觉之相是染生非净生义亦是染生乃净灭义经云知见立知即无明本谓之为真岂非以西相生为东相生耶根解则相见皆空成三空入流得忍是染灭非净灭义亦是染灭即净生义经云知见无见斯即涅槃无漏真净谓古注破见精为误岂非疑西相灭为东相灭耶如来藏缘起宗以真如为实体八识为幻相则当判真极于真如心源判妄齐于根本不觉而反妄归真必破尽不觉了八识空全证真如始为究竟觉彼疏虽引如来藏随缘成八识之文然其㫖趣多据愚者难分识与根以判根真识妄不出相见俱存义纵谓实体在六根中六尘但是根影六识又是尘影亦不出摄相归见义以六七无体销七征至默然自失亦未离摄末归本义若依性宗六识无体正当始觉八识有体正当不觉指真明妄俱堕颠倒何能契生灭门义。

　　问二门相通不觉全体是觉则九相亦可摄归真如以离真无别体故答二门出入不同现九相时不生不灭与生灭合具背觉合尘覆真隐体成妄显妄四义获无生法忍生灭与不生不灭合具背尘合觉反对诠示翻妄显德真如内熏能知名义四义若依彼疏则是以出真如门入生灭门不觉之相为真以出生灭门入真如门离相证如为误矣按清凉释华严六地三界所有唯是一心云然此一文诸教同引证成唯心云何一心而作三界略有三义一二乘之人谓有前境不了唯心纵闻一心但谓真谛之一或谓由心转变非皆是心二异熟赖耶名为一心拣无外境故说一心三如来藏性清净一心理无二体故说一心此初一心菩萨不为此观后二一心经意正明通于三观广开有十初之一门假说一心(谓实有外法但由心变动故下之九门实唯一心)二相见俱存故说一心(此通八识及诸心所并所变相分本影具足由有支等熏习力故变现三界依正等报如摄大乘及唯识等诸论广说)三摄相归见故说一心(亦通王数但所变相分无别种生能见识生带彼影起如解深密经二十唯识观所缘缘论具说斯义)四摄数归王故说一心(唯通八识以彼心所依王无体亦心变故如庄严论说)五以末归本故说一心(谓七转识皆是本识差别功能无别体故楞伽云藏识海常住境界风所动种种诸识浪腾跃而转生又云譬如巨海浪无有若干相诸识心如是异亦不可得既云离水无别有浪明离本识无别前七)六摄相归性故说一心(谓此八识皆无自体唯如来藏平等显现余相皆尽经云一切众生即涅槃相等楞伽云不坏相有八无相亦无相如是等文诚证非一)七性相俱融故说一心(谓如来藏举体随缘成办诸事而其自性本不生灭即此理事浑融无碍是故一心二谛皆无障碍起信云依一心法有二种门乃至不相离故又密严云佛说如来藏以为阿赖耶及如金与指环喻等又胜鬘云自性清净心不染而染难可了知染而不染亦难可了知皆明性净随染举体成俗即生灭门染性常净本来真净即真如门斯则即净之染不碍真而恒俗即染之净不破俗而恒真是故不碍一心双存二谛深思有味)八融事相入故说一心(谓由心性圆融无碍以性成事事亦镕融不相障碍一入一切一中解无量等一一尘内各见法界天人修罗不离一尘其文非一)九令事相即故说一心(谓依性之事事无别事心性既无彼此之异事亦一切即一上文云一即是多多即一等)十帝网无碍故说一心(谓一中有一切彼一切中复有一切重重无尽皆以心识如来藏性圆融无尽故)上之十门初一小教次三涉权次三就实后三约圆中不共若下同诸乘通十无碍本经具一代化仪全拣全收全收下逮二乘全拣上齐终顿古今诸注各住情量非二祖三论何能圆契无上宝印也。

　　楞严妙指卷第一(终)
国家图书馆善本佛典第 16 册 No. 8859 楞严妙指


　　精即见精明元喻如第二月(所谓识精见与见缘并所想相如虚空华见我及汝并诸世间十类众生皆即见𤯞阴入处界大本非因缘自然和合非合)先明自然非汝(即谁为是月)次明非汝而谁(谁为非月)后明本妙明净(但一月真中间自无是月非月)性宗三性不动末而即本法喻昭然若谓不还唯指见精则不达依他无性违下空华喻矣盖执妄为真如指华即空离妄求真如指华非空偏堕即离便滥权乘离即离非是即非即出渐顿量始显三如来藏见道一分剖明于文殊请决本是妙明无上菩提净圆真心即见性也妄为色空及与闻见如第二月谁为是月又谁非月即见精明元也但一月真中间自无是月非月即遍计情破依他本无唯一圆成也辨因缘自然和合非合复指明暗色空即八缘中四也见精见性名异体同全因迷悟遂成二别阿难未契故于未请决先有三种执认既请决后有四种配合若了不还之汝则于答文殊㫖趣当下晓然前后问酬皆其引起注脚耳问见精明元既非真月又非月影何故依此以示无还答赖耶迷真所现如迷东为西情有即是理无相有即是性无是以指西明东前标识精元明元清净体即此义也夫迷无自相西本无还方实不转东本无还故云汝心本妙明净汝自迷闷丧本受轮从始至终皆显一心二门迷源逐浪无差即差达妄证真差即无差不悟此㫖于销文悉成枘凿云何得知是我真性因上见精明元虽非妙精明心之判遂疑依圆有二体故兴此难据佛答处唯指归阿难云何非汝非汝而谁正示依他无实以酬其请。

　　夫生灭体空触目遇缘头头上明物物上显事皆无别因昧者不知就圣凡见量大小以彰各属当人更据阿难所见分别自他令其择于见中谁我谁物若此见精非我真性则应是物矣三言是物非汝引起是汝非我破其云何是我真性之惑此见是汝而云云何得知则岂是物耶若见是物则见皆是物而汝可以见吾之见此句先按定与下若不见吾自然非物是非相应翻覆合显同见阿难同佛观物也不见时佛不观物也若见不见自然非彼不见之相反明纵破也若不见吾不见之地自然非物顺明夺破也盖见不见之义不容并立不见之相仍可以见不得名为不见之相矣果能见不见乃可言非彼不见之相是物非汝若不见吾不见之地岂非阿难不与万法为侣而乃自疑非我真性于大觉语下寻觅耶古注(于若不见吾不见之地下补吾见非物汝见亦非物作存三隐二之义中峰或问释此自然非物句亦随旧转)未究圣意盖明是汝落处唯汝自知所谓汝若返照密在汝边我若说得即非密也一涉比量则昧直指当机之妙又则汝今十六句与汝我同气七句遥映观重诃体性纷杂不成安立则知十法界当体元同毕竟不可说相以诸佛法身无有彼此色相迭相见故问安立之义云何答则我与汝并诸世间具三种安立各不相借即杂华问答十海中安立海(按如来现相品问十海普贤三昧品为十海与十智世界成就品答十海叹十智疏云十海之中第三准答及颂有法界安立海如世界成就品通明法界所安立海起具因缘等故若因缘者贤首云所化生法也亦是前二于法界中施设安立故诸经论皆说世谛为安立谛然安立言梵云奈耶而义多含或云理趣或云方便或云法式或云法门或云安立故知即是安立法式钞云通明等者世界海唯约果说法界安立海通因通果由起具因缘能安立法界故此是疏意前二即世界海及众生海安立众生世界故后二义皆贤首意)琉璃光观界安立五那含于舍心众同分中安立居处与此互证。

　　阿难昧见性无殊故有观大观小之疑如来喻以太虚空本无方圆盖指大智慧光明体相以为真见所谓己也执随器方圆即堕同异失准所谓物也己即本觉物即不觉依本觉故而有不觉是名迷己为物挍上认物为己。虽惑境粗细不同其为迷真则一。故前云遗失真性自取流转此言失于本心为物所转夫真见不与物对安得有尘对尘之见不离幻化若随幻化则器空与太空虽同而异若契真见则太空与器空本非异同此喻通贯一经为权实施开之由盖明见相皆依业识摄八识归如来藏即和合识破觉不觉量俱成顺逆方便观音十方圆明及破阴等觉圆明皆证此也。

　　阿难疑见精与身心若为二体尚属离病若此见精必我妙性亦犹上文必我非余皆因误领若汝见时是汝非我意佛指见性阿难则认见精矣今此妙性现在我前亦因误领不应说言见有舒缩意佛但指见有舒缩为非阿难则认现在我前似与身心成二矣(若实我心指见精也令我今见指身心能分别见精也下之物能见我物字指此身心即而身非我义我字指此见精即见性实我义见字即此分别有实义此假文中共十我字一三六八九十指见二四五七指身心)先答是义非实种种疑根已无处停泊更逼当机剖析是见非见两印如是如是于是大众非无学者一时惶悚失其所守此从上接机手眼如师子一滴乳迸散十斛驴乳岂情见义路能求若据下文色空想相皆如空华谓不可定指故如斯答亦但见锥头利不见凿头方且如大众魂虑变慑之际何不明示而止语之曰无上法王是真实语如所如说汝谛思惟无忝哀慕盖能知哀慕则有可启𤼵之端倪。徒知哀慕则又蹉过垂慈之妙法王子乘机𤼵问将是义所归归字点清众目结以元是何物令知意趣所在十方如来及大菩萨于其自住三摩地中即大佛顶首楞严王敷座宴安表果海离言复就文殊明是非实无是非无是非能出是非宣示深奥表因位可说出字与归字应(旧作超出是非双泯二相盖未究能令汝三字所在)由真如识海妄兴分别而出此义之始息心忘虑是非自绝此义之终终始皆在汝今即是义所归也孤山(解今此妙性现在我前向云迷己为物失于本心故为物转若能转物则同如来是则所见山河皆我妙性故云今此妙性现在我前)正观(破云前来已破见性是物之执今谓见性固非差别物状既在目前分明可见则居我身之外矣意指见精现量之光周遍目前者言非指山河也)未究自证分尚如第二月本无自体所以指示匿王独标性未曾皱孤山认相分正观认见分其失则均长水解物能见我(云设使彼见能有分辨何殊前难汝既见物物亦见汝)则与阿难自言彼见无别分辨我身句相违正脉(从建大法幢至此分为八科一显见是心二显见不动三不灭四不失五无还六不杂七无碍八不分谓阿难执身见各二遂起两重能所之解一约分别以起身心为能分别见性为所分别二约见以起见性为能见身心为所见解令我今见句作内见自身谓如来作万法一体破此有四意（云云）又设问佛初以见为性而曲明其不与身心万物为侣似谓见独真而余皆妄令人独依见性也今乃论妄则降见性同于空华论真则升诸法同为真体固是理极之论其奈人之用心将何适从答以海水光影三喻曲为分解谓一真如大海中水见精如水之光诸所物相如水中之影又释第二月谓见精如带捏之本体色空如捏出之旁轮（云云）)不知阿难求𤼵妙明心开我道眼如来答以获妙微密性净明心得清净眼皆直指汝今妙德莹然有何升降妄为色空及与闻见根尘识俱判为妄谁为是月又谁非月正彰此妄无体与上虽非妙精明心非是月影法喻相应若谓见精独真余皆是妄又谓光影皆无自体唯水是体已成前后自语相违又判旁轮归色空本体为第二月则第二之观与真月全无别矣阿难疑见性在前佛即令指出已密启本妙圆心复疑是物非见佛又令指出已密启元明心妙乃至答文殊无是非是已密启妙明心元至满慈章犹未能荐重为敷演耳用到说到前后互映中间问答皆为显此判阿难问为两重能所佛答为四意亦何异冰壶无影象猿猴探水月也。

　　五时圣教授声闻记唯有法华楞伽经末大慧白佛言世尊记阿罗汉得成阿耨多罗三藐三菩提与诸菩萨等无差别(云云)盖方等后分通法华后今阿难重起问端引楞伽为证则知文殊请决正当日轮亭午一大开显如来入于无量义处三昧即今敷座宴安天雨四花地摇六震乃至通为一佛国土光瑞一一皆同我今如是开示方便真实告汝即开方便门示真实相也复举上八缘之四仍是八还义因阿难引因缘自然欲求甄别重为敷扬直终四卷此句方名无戏论法即法说喻说因缘说也临末复引过去恒沙劫中微尘如来乘此心开与最初总叙及二根本选圆通交映即拂迹显本也当知如是精觉妙明无非不非无是非是离一切相即一切法亦具三如来藏汝今云何于中措心与后以所知心测度无上菩提之诃文义皆符。

　　阿难上闻如是见性是心非眼口已默然心未开悟今复引眼识得生四缘为问不契见性何况三一圆妙深㫖佛答我说世间诸因缘相非第一义明今所指非即世间复举诸世间人明今所指非离世间别有第一义虽双含见不见意惟在见阿难随世语言则堕离尘无体矣故如来直指见性即诸暗相永不能昏也明与暗互相陵夺而见性于中未尝暂无但知因空因明因心因眼便滞即边故就明暗四义破因空因明离见非见破因心因眼即离量尽始达清净实相玩非汝见性于中暂无及二俱名见皆克示见性则四义成就何得反指见精落第二义耶。

　　阿难不达清净实相总由见妄未除若能于奢摩他微密观照洞见依他无性则一切浮尘诸幻化相无非妙修行路故特标世尊将欲敷演大陀罗尼诸三摩提(云云)大即总相诸即别相前已摩顶示三摩提举拳开奢摩他路今复重明万行一心更无异路故当机大众蒙微妙开示即得了然自知而三因圆现不落次第一切众生名通五意自等觉以还藏通别修证未尽轮回唯妙悟皆满二行永绝方名获菩提果诸生死因指不觉灭除指始觉圆满菩提指究竟觉结归清净本心本觉常住总显八识如第二月非体非影映上八还及文殊请决亦摄下阴入处界虚妄因缘令不离所标亲见真月为是灯色即不从空来也为当见色即不从目出也色实在灯见病为影即非共也离灯离见不能别有即非无因也如来藏体圆满现前迷成五阴亦同真无际调御成正觉时于其身中普见一切众生成正觉乃至普见一切众生入涅槃皆同一性所谓无性未出轮回而辨圆觉彼圆觉性即同流转有漏世界其迷各别故曰别业其迷正同故曰同分不唯举别业更举同分者恐二倒未破执世间相违难圣言量谓一切悉然宁得尽判为妄故就易知之𤯝影即离俱不可得以显别业同感之灾象余国本不见闻以显同分以小例大以近例远用释阿难迷闷将二事进退合明初举圆影例阿难观见山河国土及诸众生此就一人明别业见与见缘五句合上虽似前境五句明妄境依妄见生故有见本觉明心七句合上然见𤯝者二句明真见非见闻觉知故离见是故汝今六句明妄见非真见彼见真精三句明真见离妄见皆以别例别如彼众生同分妄见四句于能例中进同例别一病目人同彼一国十句于能例中退别例同例𨶒浮提三千洲十三句就多人明同分此以同例同唯同别之妄见无异致同别之妄境无异能例之法既尔所例之法亦然十方众生于无生中妄见生灭如百人病目共见圆影此同分也圆影虽一而实各现此别业也合众别业即为同分析众同分即为别业一人病愈此影了不可得而彼九十九影自如若能远离诸和合缘及不和合则和合识破相续心断即出有漏阿难未能住三摩提中齐闻生解幻翳俨然如来复据色心开合阴入处界一切名相皆属虚妄令知真见无见见即非真既可见者皆由𤯝病则非𤯝者定不可见又何疑焉正观(云破和合在后而此牒已闻则破和合文应置于前破缘之次况因缘自然和合非合皆是遍计义类相从合居一处破之破见已去即破依他疑梵夹错次耶良由二见末有和合妄生妄死等言梵本误将和合次其后)未究破缘之次即问见性四缘示以见见非见随责云何复说因缘自然及和合相阿难心犹未开意本于此而悲泪顶礼唯请慧目觉心故如来指同别见妄不离空明心眼即世间因缘觉所觉𤯝觉非𤯝中即第一义结以远离诸和合缘及不和合用酬其请此下重敷上义令息余疑玩汝虽先悟而犹未明并下汝犹未明皆是遥接前文阿难闻阴入处界本如来藏尚腾此疑七大文中一一重破满慈问毕阿难复引演若迷头生难如来复据迷头反答仍举因缘自然和合非合何云此处梵夹失次若三性各破仍滥权乘矣长水(云明等四境自属前尘见性未曾生灭虽见四境而非四境成就于见译人巧略故别列而总结也若欲经文当句中具者应云见明之时见非是明成就乃至见非是塞成就此之四见古今多解不看前文及此非字但见成就之语便更作意度解释文无连贯旨非起尽孤然作解岂称佛心然此经意明真见不假明暗等缘而体常照故下经云不由前尘所起知见明不循根寄根明𤼵则诸暗相永不能昏等见性既然闻性亦尔故下文云声无既无灭声有亦非生生灭二圆离是则常真实岂得复言因空因明因心因眼耶又释汝复应知见见之时见非是见云前约信解行位明此真见不逐缘生不因境起仍留真见不亡自相今此所明约见道已去直至极果解此捏根元三句云捏犹月也非形见也非见形也智人不言此月生处是形是见离形离见译人巧用变其文耳)指真见不假缘而体常照引经文为证甚有理致但不须割裂文句又离见所显之见即指本具非谓见道始能尔也形指月体喻此若灯色非形指月影喻离灯别有皆属所见见喻若是见色非见喻离见别有皆属能见若如彼释则能所矫乱矣姑苏(云同分谓凡夫二乘六识妄见别业一人谓菩萨八识妄见以八识病目一人同一国六识妄见故云彼见圆影𤯝妄所生八识𤯝病也此众同分所现不祥同见业中瘴恶所起六识三毒所感也俱是无始见妄所生六八虽殊同是妄见)未究六识三毒乃分别说三对小机方便机虽各别有漏是同感报亦同别业同分八识六识无不皆具若谓菩萨独具八识为别业凡小独具六识为同分言不该典且别同定异何能进退合明正脉(科阿难问诚如法王所说觉缘已下为显见超情必妙觉性非因非缘已下为显见离见谓见精既曰真妄和合则可约义而分真妄二见小注中自为问难言悬示不许心见为二今何又言二见答此但约真见带妄时即名妄见离妄时即名真见岂有二体如第二月尚不许其为影岂许其有二体又云今言离见者即真见离于自体中一分妄见此即离依他起性矣释见见之时二句云从无始来真见常堕妄见之中如人堕水岂复见水后于闻教得悟之时真见现前方能彻见妄体然才一见时则斯真见之体已即脱于妄见故曰见见之时见非是见又妄分三摩奢摩之文云观将欲二字其意甚远在五六卷盖凡欲事妙修先求真智广开真智皆所以为妙修之地故佛方近谈微密观照而经家先遥叙此其㫖深矣又云别业不唯惑现而更加业系为自所住持亲近之境同分但由惑现而非属业系为他所住持疏远之境又以当处𤼵生为惑现当业轮转为业系及迷同为别迷别为同等义又云旧约一人多人便与万法唯心相背又于赤𤯝灯光文中赘入无明身境本末两重之义又释如第二月非体非影谓下文以月形见体对辨是非此应即以见体月影双标故非体者非见体所有非影者非月影所现又解元我觉明作本觉堕于无明之中而解觉明无漏妙心谓不必泥作无明应是觉湛明性此自其本净而言又释进退合明更分两说一约例处现文二约结处深意其一谓三节分属进退初例例汝今日观见山河是进以合明次例例彼妄见别业一人是退以合明后例例𨶒浮提三千洲中复是进以合明其二谓三节各有进退合明谓初结皆是乃至所成约灯轮依正进退合明次结俱是乃至所生约灾象灯轮进退合明后结同是乃至妄死约灾象诸国进退合明又于结处谓别业后释迷闷处全显此心不变之体常自离妄而极劝人之了悟同分后教修证中全显此心随缘之用与妄相应而极劝人之修证修无了悟则毕竟钝滞无归悟不修证安得现前受用修心者务请不取见缘不随见妄而观尘刹依正全影全心念念不昧是谓常住三摩地中用知取证无疑而不负佛详劝之至意矣)未究妙德莹然故心见不二离见之义本为拣情若云带妄堕妄则执依他有体不得同空华喻矣又判敷演诸三摩提在五六卷则前此所示非陀罗尼摄何云总持二种见妄固由一人惑业异亦由多人惑业同同分妄见例彼妄见别业一人一病目人同彼一国此同例别别例同进退之明证若同别之名不因一人多人分而缘一人惑业异则同亦不成别亦不成何能合明亦安用进退为也当处𤼵生即圆明照生所当业轮转即习气成暴流意指无明根本为枝末所依迷同为别迷别为同属六粗中非量岂能尽诸生死因当知有漏世界无论惑现业系在一人分上尽法界三世升沉无非自识所现在多人分上合同居胜劣无非共变所成成唯识论云汝言唯识岂惟一人之识彼疏先约阿难一心复以阿难例一切即是同别二义何得约多人便背唯心㫖耶问若人人分上可以言别言同与一心具二亦有何异而破彼为非耶答语同义异彼就一人见相之中妄以惑业有无远近亲疏曲分同别故两义交害今就人人未出有漏迷均人异以说同别故两门更依迭相成就大小教中具有同分义同谓身形等同互相似故分者因也俱舍论(云有别实物名为同分谓诸情转类等亦名众同分此复二种一无差别二有差别无差别者谓诸有情有情同分一切有情各等有故有差别者谓诸有情界地趣生种性男女近事苾刍学无学等各别同分一类有情各得有故)瑜伽论(五十二云复次云何众同分谓若略说于彼彼处受生有情同界同趣同生同类位性形等由彼彼分互相似性是名众同分亦名有情同分此中或有有情由界同分说名同分谓同生一界或有有情由趣同分由生同分由类同分由分位体性容色形貌音声覆蔽养命同分说名同分或有有情由过失功德同分说名同分如杀生者望杀生者广说乃至诸邪见者望邪见者离杀生者望离杀生者乃至正见者望正见者从预流者乃至阿罗汉独觉望预流等菩萨望菩萨如来望如来如是更互说名同分)大乘止观明共相识不共相识(问曰一切凡圣既惟一心为体何为有相见者有不相见者有同受用者有不同受用者答曰所言一切凡圣唯以一心为体者此心就体相论之有其二种一者真如平等心此是体也即是一切凡圣平等共相法身二者阿梨耶识即是相也就此阿梨耶识中复有二种一者清净分依他性亦名清净和合识即是一切圣人体也二者染浊分依他性亦名染浊和合识即是一切众生体也此二种依他性虽有用别而体融一味唯是一真如平等心也以此二种依他性体同无二故就中即合有二事别一者共相识二者不共相识何故有耶以真如体中具此共相识性不共相识性故一切凡圣造同业熏此共相性故即成共相识也若一一凡圣各各别造别业熏此不共相性故即成不共相识也何者所谓外诸法五尘器世界等一切凡圣同受用者是共相识相也如一切众生同修无量寿业者皆悉熏于真心共相之性性依熏起显现净土故得凡圣同受用也如净土由共业成其余杂秽等土亦复如是然此同用之土唯是心相故言共相识又此同用之土虽一切凡圣共业所起而不妨一一众生一一圣人一身造业即能独感此土是故无量众生余处托生不废此土常存不缺又虽一一凡圣皆有独感此土之业而不相妨唯是一土是故无量众生新生而旧土之相更无改增唯除其时一切众生同业转胜土即变异同业转恶土亦改变若不尔者即土常一定也所言不共相者谓一一凡圣内身别报是也以一一凡圣造业不同熏于真心真心不共之性依熏所起显现别报各各不同自他两别也然此不同之报唯是心相故言不共相识就共相中复有不共相识义谓如饿鬼等与人同造共业故同得器世界报及遥见恒河即是共相故复以彼等别业尤重为障故至彼河边但见种种别事不得水饮即是共中不共也复据彼同类同造饿业故同于恒河之上不得水饮复是共相之义于中复所见不同或见流火或见枯竭或见脓血等无量差别复是共中不共若如是显现之时随有同见同用者即名为共相识不同见闻不同受用者即是共不共相识随义分别一切众生悉皆如是可知也就不共相中复有共义谓眷属知识乃至时顾同处同语同知同解或暂相见若怨若亲及与中人相识及不相识乃至畜生天道互相见知者皆由过去造相见知等业熏心共相性故心缘熏力显现如此相见相知等事即是不共相中共相义也或有我知见他他不知见我者即于我为共于他为不共如是随义分别可知又如一人之身即是不共相识复为八万户虫依故即此一身复与彼虫为共相识亦是不共中共相义也以有此共相不共相道理故一切凡圣虽同一心为体而有相见不相见同受用不同受用也是故灵山常曜而睹林树潜辉丈六金躯复见土灰众色莲花妙刹反谓丘墟庄严宝地倒言砂砾斯等皆由共不共之致也)邪观论地狱中循造恶业虽则自招即别业义也众同分中兼有元地曰众曰兼其㫖甚晰故云由是众生别作别造于世界中入同分地又五不还天于舍心众同分中安立居处七趣之末亦云因各各私众私同分此符有差别中界地趣生种种同分义观阴文中指想尽行现云见同生基犹如野马行尽即云同分生机倏然隳裂此指将出有漏符无差别中各等有义云十方诸有漏国见闻觉知虚妄病缘又云远离诸和合缘及不和合则唯如来望如来不属此同分耳况能例之文既云同感恶缘合明之处又云此众同分所现不祥同见业中瘴恶所起同之一字非就一人以论明矣赤𤯝文中但举能例不举所例正以能例昭然所例自显何须赘入本末两重违圣言量如第二月乃喻中之喻初五句双标能所俱空次五句转释名言俱绝体指月体影指月影非体非影则指第二月捏目妄现名第二之观前示见性无还酬是义所归已再举此显无是非是今以转喻影见俱𤯝交互𤼵明八识无体上有是灯是见离灯离见四难承以终不应言是灯是见于是中有非灯非见及下此亦如是皆是非分说此是形非形即为是灯色离灯别有也离见非见即为是见色离见别有也又是非合说文之变耳形即非体体字非形即非影影字是形非形对非体非影离见非见对第二之观反正合明不应说言与终不应言今欲名谁语脉全符双牒不应是形非形映影见俱𤯝之影喻相分元虚离见非见映影见俱𤯝之见喻见分亦虚唯无病目及真月体喻证自证分故指此捏根元不属是非第二月是体则可言形言见是影则可言非形非见今皆不然形非形见非见皆不应言也指非体为非见体则误以所为能既昧喻意与自释是形非形亦全相违觉明无二既知本净则元我觉明即元是菩提妙净明体下二句方显随照失宗将堕义判觉明谬矣进退合明以此二事则进退者同别合明者亦同别也若以前后为进中间为退进退各分同别各例则合明进退俱失初例初结灯轮依正即别例别后例后结灾象诸国即同例同皆别业同分能所各合并无进退唯中一结灾象灯轮同别合明进退具足古云义见于此若文若义俱可凭依今不于此𤼵挥本意反滥入前后又以各例滥入此中谓皆是同是推此俱是悉有进退深意何异续凫而断鹤也即将彼疏十科异古按之惟宗愚者难分识与根乃权乘拣小之义同是粘妄见精初指为带妄中认为全真后复破为颠倒不知大觉阿难问答起伏照应啐啄同时不可思议阿难之疑未兆本无一法可授阿难之疑既消亦无一法可留所谓自心无疑始能与人决疑若以凡情妄测圣言量离叛之罪其又何辞。

　　阿难述旧闻难今义虽两义兼举实疑因缘盖本觉妙明非因缘非自然非和合非不和合阿难已知而续闻阴入处界为非因缘尚未了然疑俗谛未有不落因缘者故下满慈问答毕有云何顿弃之难不知空相性三宗二谛义别空宗俗有真无相宗唯识有四种胜义瑜伽六十四有四种世俗迢然不同法性宗仁王则虽有二谛智照无二涅槃则本惟一谛解惑分二一二自在始入圆宗如来因其引四大和合语遂以阴入处界列为七大一一剖析显因缘所生法即是中道因即俗之真谛迷为自然自然本非自然故指即真之俗谛名为因缘因缘本非因缘以本摄末无末非本以末摄本无本非末随举一法皆究竟坚固是为第一义谛十地论云若不知世谛不知第一义谛故问以四大和合为言答以第一义谛为㫖若彼大性十四句先破和合非和合俱为戏论大性二字相性双标性不离相相不离性无二无二分是不一中不二义全性之相相显全相之性性显名字各不同是不二中不一义二门并着二体无分故以虚空之不和诸色喻非和合唯有不变以旋火轮之未有休息喻和合唯有随缘二义迢然全体互乖令知七大体性悉不如是然后呼阿难而示以水冰冰水非成似成成实不成非续似续续实不续一体成二迷悟相翻盖冰无别体全依水成喻真如动成生灭生灭全体非他水性若变不还成水喻真如虽成生灭而恒不变本性故不得言生灭与不生灭为异为一为亦异亦一为非异非一修道证果二分一切悟修顿渐无断而断断实不断之义皆肇于此因中道之请重示当机如说药人真药现前不能分别喻从前所说皆此远离二边第一义谛必须微密观照勿随言思妄起分别方能悟入汝观地性九句牒权小教中析色明空若此邻虚四句按定其说为不了义以空不生色反明析色不能成空复牒汝今问言四句映上和合出生遂接汝且观此六句令微细审详显空不能合成色又邻虚尘四句显色不能合成空皆纵立也若色合时四句明色空但能自合不能他合皆夺破也色犹可析二句亦影略互明和合非和合但有言说盖必能合空成尘又能合色成空始有大地微尘极微邻虚色空和合诸缘今既不然岂非析色成空皆是识心分别计度耶空既不能成色色亦不能成空则无相成空既不是续色色亦不能续空则无相续如旋火轮未有休息不可为同喻无空则色无由显无色则空无由显妄见相成无色时则见有空无空时则见有色妄见相续譬如虚空不和诸色亦不可为同喻二喻互乖既明则因缘自然之疑可不言而喻矣性色性火性水性风皆言真空显有即非有性空言真觉显空即非空所现现相本非别法性见言觉明能见转相亦非别法性识言明知所依业相亦非别法性真圆融本无生灭明不思议熏不思议变是现识因即体之相本如来藏具足无量性功德同体一味如水八德故云清净本然周遍法界即圆成实也即体相之用能生一切世出世间因果随十法界众生心应十法界所知量各循其业𤼵现邪观从阿鼻上穷五道乃至声闻缘觉回心入菩萨乘即九法界𤼵现相即众生世间正观从因至果即佛法界𤼵现相即智正觉世间各具器世间净秽交罗分圆无际故云起遍世间宁有方所即依他起也然住十圣三贤果报即非循三不护业佛法界无由𤼵现沉空滞寂即非循藏通别二利业菩萨法界无由𤼵现耽著有漏不现二乘耽着五趣杂居不现色无色未悟离诸恶趣三昧不现人仙三世间本来妙严由根本无明不如实知真如法一取种种尘及无始妄想熏是分别事识因故云世间无知惑为因缘及自然性都无实义即遍计执也夫法门名相别则无量总则色心菩萨万行摄归百法明门岂离五阴故见道分首标其名修道分亦详明五浊而说圆通处各述证入独无此名十八界外唯列七圣观阴复列五重超浊浊尽即入妙庄严海若广若略意显名异体同法法皆中非离空假外别有中道但随机宜乐心观各别或从坚固妄想破即彻真源而色分根境或从境入境分总别别即六尘总即同异或从别入即陈那六圣也或从异相入即七大前四圣也或从同相入即七大第五圣也或从根入根分总别或从别入即阿那律陀五圣也或从总入即七大第七圣也色法既尔心法亦然王分总别或从别入即舍利弗六圣也或从总入即七大第六圣也心王既尔心所及不相应亦然或从别入见诸佛心如明镜现像即受阴破可入能从凡身上历圣位即想阴破可入于涅槃天将大明悟即识阴破可入行阴七十三法入更多门或从总入总分根境或从意处少分入即须菩提一圣也或从法处少分入即迦叶一圣也观阴明除事至罔象虚无尽圆满菩提盖指极钝一人因次第尽以合解结喻耳若依阴分亦可五人各依一阴入若依百法除六无为亦可九十四人各依一法入若依瑜伽则六百六十以及万法亦可万人各从一法入大觉说法卷舒自在世间识心分别若得顿息差即无差无差即差现前一一根尘识元遍法界如地水火风空本属六尘不更列色声香味触法六种之相但分成五大唯以五大士表见大本属六根虽兼举听嗅尝触觉触觉知而但为一大唯以大势至一大士表即显六根本无差别故深入一门能令六根一时清净识大本属八识虽兼举了别见闻觉知而但为一大唯以弥勒一大士表即显八识本无差别故能识阴一尽一切地位全超迥异权宗诸识各取自分境则阴入处界皆熏本不熏变本不变但由汝不能微细审观故见为同为异为空为有为非同异为非空有于无障碍中自生障碍果能谛察当下便同诸圣证入十大三昧是名首楞严何以故以如来藏心圆融无二全体作色全体作心王全体作心所全体作不相应行故色即心心即色心王即心所心所即心王相应即不相应不相应即相应全体作一根性全体作一切根性全体作一尘性全体作一切尘性全体作一识性全体作一切识性故根性即尘性即识性尘性即根性即识性识性即尘性即根性又于尘性中分为五大则地性即水火风性水火风性亦即地性地水火风性即空性空性亦即地水火风性眼根性即耳鼻舌身意根性耳鼻舌身意根性即眼根性眼识性及耳鼻舌身意识性皆一一能相作而悉不坏本相不易本名由是六根六尘六识各各遍满法界无坏无杂譬如净明镜全体是一色全体是一切色青黄赤白小大修短妍[強-弓+女]净秽一一互遍互容盖由遍计所执妄成界限依他无性本即圆成石头大师云门门一切境回互不回互回而更相涉不尔依位住大品云色不可说乃至识不可说眼不可说乃至意不可说色不可说乃至法不可说眼界不可说乃至法界不可说当知五阴十二入十八界皆不可说此指俗谛不可说四念处不可说乃至根力觉道皆不可说须陀洹不可说乃至阿罗汉亦不可说此指真谛不可说佛十力不可说四无畏十八不共三十二相八十种好等皆不可说此指中道第一义谛不可说也夫根尘识十八界差别乃海众熟习法执今于不可分而分不可合而合分明了达无障无碍自然不随名相妄想之所缠绕念念悉成正智如如矣初云汝观地性汝元不知次指火大云汝又谛观汝犹不知次指水大云汝更谛观汝尚不知次指风大云汝审谛观汝宛不知次指空大云汝更审谛谛审谛观汝全不知次指见大云汝更细审微细审详审谛审观汝曾不知次指识大云汝更细详微细详审汝元不知如来对机令就现前若微若着若远若近差别事上细穷其实不离平日见闻诸法而全非平日思量分别之所能解开彼权渐空有之粗直彰体用圆满之妙机利者忽因一说即契或二或三今直终七大然后自知盖因现未众生未离世间之惑虽亲善友闻正法系念修行亦终醍醐成毒故阿难大众现示标榜大觉调御作此勤劬所谓莫怪坐来频劝酒自从别后见君稀也问若依阴分亦可五人各从一阴入依百法以及万法亦可百人万人各从一法入本经未见明文有先德诚言可证否答南岳大师无诤三昧法门上卷(云复次菩萨禅定修四念处得三十七品具足佛法何以故是身念处观色法故一念具足四念处故是身念处用念觉分观五阴时能断一切烦恼故观色阴时是身念处不净观九想具足舍摩他能破一切烦恼是名为定如论偈中说初观身念念系缚心令定亦系缚识定及除烦恼怨九想舍摩他欲界金刚定能破五欲如缚贼十想毗婆舍那欲界未到地金刚智能观五阴毕竟尽想不能更生得尽智无生智断一切烦恼如意利刀斩断贼头观色如受想行识如深观五阴如如性故即无烦恼可断亦无解脱涅槃可证何以故色即是空空即是色受想行识即是空空即是受想行识空即是涅槃涅槃即是空烦恼即是空空即是烦恼智慧即是空空即是智慧不可以虚空断虚空不可以虚空证虚空如论偈说观身不净相真如性常定诸受及以心法亦如是观烦恼者六欲心也初死想能断威仪语言欲膨胀想坏想散想能断形容欲青瘀血涂想脓烂想能断色欲骨想烧想能断细滑欲散想灭尽想能断人欲如论中说四蛇同一箧六贼同一村及王旃陁罗分自守根门六欲妖媚起爱怨诈为亲声香味触法六情起诸尘贪欲如猛火瞋恚如蛇蚖愚痴覆心眼智者当善观外想三四块身器二六城中含十二秽九孔恶露盈痈疽虫血杂膨胀臭烂脓骨锁分离断六欲失姿容九想观成时六贼渐已除及识爱怨诈兼知假实虚四大共相依缘习成假名行者谛观察但见骨人形初观如珂许后渐满一城骨人遍法界深生忧猒道从生至老死老死复有生转轮十二缘生死如循环三涂苦难忍人天亦复然谁闻六道苦而不兴猒心妄识本无体依因寂法生妄想生妄想转轮十二缘知过二业患现不造三因老死更不续反流尽生源)圆顿教中能障之惑一障一切障能观之智亦一了一切了所观之理所历之位亦一证一切证道品具足佛法四念具足道品一念具足四念身念正观色法由过去无明行感今五果现在爱取有复依此生故但能观色如则受想行识无不皆如从无超次第顿入究竟无余周遍圆满俱非俱是优波尼沙陀观白骨微尘归于虚空空色二无成无学道即其证也温陵(云前近取诸身显如来藏故依阴入处界四科以明虽悟一身未融万法根境尚异见性未圆后复远取诸物圆示藏性故依地水火风空见识七大以明使悟物我同根是非一体前五无情所具后二有情兼之今举其七则万法该矣)则昧同体异名重示三观不离之意孤山长水(将旋火喻相续冰水喻相成)不知火轮一喻已足喻和合旋火即相成未休即相续按问明品疏释寿命火轮喻云旋火速转不见始终生灭遄流宁知本际又薪火不续识钝谓轮命实迁流妄谓相续又轮资火有命假心明待他而成故无自体安得谓火轮中无相成义也且火轮唯和合对虚空唯不和合皆属异喻是以重唤阿难复举水冰冰水具足四义者为同喻始契二俱排𢷤深㫖若将同滥异异义唯得其半上下破立何由显耶近注(有指阴入处界挍七大次第浅深功用有殊者)不知问举如来常说答云故我今时为汝开示即指前文若谓功用有殊全昧如说药人吾当为汝分别语意正脉(解汝犹未明以下之文云齐此不复称见性之别名乃举其总名如来藏心妙真如性又以浮尘幻化作阳焰空华干城梦境与上灯轮灾象皆是谓比类以明阴入等法知妄信真解六入此见离彼明暗二尘毕竟无体云浅论之前因众生离缘不见真心就根中指性令识真心自是心非眼之后但唯显性不复论根所以极表其离尘有体之真今因已领真性尚执六根别有体相未融一性更须令知六入无自体相所以极破其离尘无体之妄虽说见性乃根中局执之性非同前离根廓周之见性是前显性而此破相所以异矣更深究之此之破相亦欲其离相即妙真如性则显性之㫖依旧同矣岂如缘心真破其一定无体于后击钟处引离动离静元无听质之文谓阿难宜难佛宜答言离尘无听质者为无聚闻于耳结滞为根之听质此质若忘则遍周法界之闻性方以全彰解七大初依吴兴温陵释以同异二喻销文又指已𤼵未𤼵谓此科与阴等俱称如来藏理无不融而义有差别中之一字意味即殊如大富长者藏中宝物无限每有宅舍必出藏宝广列堂阁之间然但千万分中之一分而已深藏而未𤼵现者实无边量故上四科如方指堂阁之宝说其皆是藏中之物今此七大如说此但藏中少分而彼未𤼵现者一一充满但随时处应用若干即出若干耳只此已𤼵未𤼵校其浅深当立见于根大中又自设难问此既惟取根中之性则前已开显其全为性体今何劳复融之而为大自答作此经诸经别意通意定相总别圆融不定取别为总及皆许独许巧于悟修圆于见解（云云）)未究一切浮尘即根诸幻化相即尘识生灭去来本如来藏即前识精元明能生诸缘缘所遗者修道分如是浮尘及器世间诸变化相应念化成无上知觉与此相照何得作阳𦦨干城比类以明乃至之言指平日所演法相由不勤观照反作障缘故重提汝今本妙申前来直指之意令会异归同六入文中破幻化不实即前非因缘自然和合不和合见犹离见见不能及缘心离尘无体见精离尘亦无体十八界中一一显说三处俱无未尝判根识有别若就三细六粗幻相以辨是权乘义根即见精既不论根何须十番显见性则无妄何故复云带妄既领真性又执六根领执之义岂不互违问经云六入虚妄黏妄𤼵光似六入纯妄前示不生灭性后示性真圆融本无生灭击钟验常又似六入纯真彼疏前则就根指性此以破局执言二义悉本于经何为不许答由昧权实三性不同认瞪𤼵劳相以为菩提前所立者后不得不自破遂成矫乱不知同一依他有体无体其㫖悬绝执异相则非妄成妄契一性则非真元真举一全收何须立破六根即前五阴前喻色阴已如空华本无实体秪就凡小未了计以为实不出此四故一一推之令其了无所得自见本妙元心七大性色真空性空真色等即指一微量同法界如一波全是大海量同法界之色即此一微如大海全是一波故云性真圆融皆如来藏本无生灭即论不出不入不失不坏常住一心以一切法即真实性故三种世间不出本觉清净镜故周遍法界则远离不遍之过即不出义一切诸法不入本觉清净镜故性色真空性空真色则远离杂乱之过即不入义本觉镜中现前诸法无不本觉净功德故清净则远离过患之过即不失义本觉镜中现前诸法无不常住无为智故本然则远离无常之过即不坏义何尝离已𤼵别指未𤼵经云五阴本如来藏妙真如性前四大皆色法与第五大色空相对第六大即五根望前五即根境相对皆色阴摄第七大即诸识望前六即色心相对所以平列七种若取别为总法法皆然何独根堪指性于色法中偏遗六尘识当破尽于心法中唯破六识与修道观阴列浊超浊文义皆违又前作方便决择后作圆解普融此经诸经等种种异解本经无文余教无义欲求契合愈见支离彼疏释后七大不相容亦谓空即不空性全即相而性固无碍不空即空相全即性而相亦何碍若尔则正释七大不应作已𤼵未𤼵不同之解已𤼵即相未𤼵即性全相即性安得已𤼵不同未𤼵全性即相安得未𤼵不同已𤼵后之重释即详明此㫖非别有也。

　　观世音证圆通了然不生阿难大众获本妙心了然不灭不生不灭心源无一法可容取舍今承微妙开示𤼵真归元对前疑惑惶悚重举虚空海沤二喻显翻迷入悟之量故云身心荡然法华亦载学无学人其意柔软寂然清净盖大乘谛智初开𤼵也。

　　偈中初八句总赞三宝恩深成就真因大愿仰报余十句别请本师证明早登极果大誓庄严初二句赞佛法僧次六句述恩深所以以能令悟无作四谛故销我一句断烦恼也愿今一句成佛道也还度一句度众生也将此一句学法门也藏通别皆具四弘而生灭无生无量之愿非今所𤼵唯不历僧祗获法身契无作四弘方为真报伏请二句正𤼵大誓如一二句申明誓度大雄二句申明誓断令我二句申明誓成舜若二句申明誓学夫三宝一体三身融即赞一即已该余法华赞从地涌出诸大士人中之宝一切世间甚为希有故世希有即事理和合如我与汝一千二百五十比丘今为一众即世即事和也各悟首楞严即希有即理和也理具三德即摄初句显三种世间妙湛总持不动尊智正觉世间首楞严王即普贤身相器世间世希有众生世间即杂华世主妙严因智正觉世间妙故器及众生世间皆妙是为佛严法僧因器世间妙故智正觉及众生世间皆妙是为法严佛僧因众生世间妙故智正觉及器世间皆妙是为僧严佛法首楞严三昧具足如来密因诸菩萨万行文殊为上首奉咒往护度脱当机及恒沙众皆因位中事欲求果满先证因圆故愿师文殊大士后文得菩提心入遍知海即证此也如来为法会之主称无上觉表成最正觉尽众生界表普度无遗除微细惑表破根本无明烁迦罗心无动转表学满位极皆极果中事既证因圆必求果满故愿师释迦世尊而尊者悲增故此会犹未证也此十八句前愿表现证宏深后誓表胜进究竟不取泥洹则竖穷于十方界则横遍皆无有尽亦即杂华十无尽句也旧注(皆于堕婬室处指阿难已证初果有判此悟为神力示现暂令得见引向后方得二果为证又有判此悟必属于证指不历僧祗句为顿证但阿难未同此证或已同证指下旅人华屋为钝根𤼵起又以世希有为赞教不言赞僧四弘不分因果指微细惑为自乘修惑大乘所知障（云云）)未究阿难自述不知真际寂常如来亦责虽得多闻不成圣果七大文中尚言汝心昏迷今方自知妙心常住修道分始有须陀洹果之记从迷入悟次第分明微妙开示则非神力示现获本妙心则非暂令得见明标阿难及诸大众何得未同满慈云如阿难辈虽则开悟习漏未除何得已证偈中明𤼵弘誓一一与大乘经论相应分真究竟先后皎然首楞严王句但作赞法不唯三宝缺一唯有果人却无因人主宾影响化仪亦复不显按华严疏解成最正觉云拣凡拣小拣权拣因二障有三种一现行二种子三习气习气种子名为微细佛已尽故误以自乘修惑大乘所知为微细因指下文断除六品为大小乘俱生与早登无上觉殊不相应也。

　　楞严妙指卷第二(终)
国家图书馆善本佛典第 16 册 No. 8859 楞严妙指


　　楞严妙指卷第三

　　释弘演述

　　声闻内秘外现之迹独法华𤼵明𤼵明之中独满慈最著现同事摄助三世佛转大法轮(彼中从佛闻是智慧方便随宜说法（云云）即今闻如来微妙法音五赞说法第一即今世尊常推说法人中我为第一悔过自责即今尚纡疑悔令𤼵一切智心即今系珠而寻废忘不知不觉即今不自觉知驰骋四方以求衣食即今穷露他方乞食驰走咄哉丈夫即今示珠一切财物皆是子有即今所愿从心致大饶富)所谓唯佛世尊能知我等深心本愿也智论云阿罗汉但无四谛中疑一切法中处处有疑四种四谛从来不二因钝根乐小说时未至不务速说今已证酪味复经二时弹斥淘汰自鄙先心或障未除大机动或障已除大机动满慈诸漏已尽四辩具足遂当机𤼵起开众迷云取喻百步外聋聆蚊蚋抑扬其词以彰微妙。

　　夫小机闻大已非所望况二深奥㫖一旦圆彰不见不闻叙昔乳味初开也佛虽宣明叙今醍醐后合也逾百步外不比中间二酥犹涉对带也大众秘密初闻尚纡疑悔故以真如与生灭相违𤼵难显三乘所领于上大觉所示无端成二清净本然妄见山河大地如来随举常宣性觉本觉显大觉平日所示与三乘所具本无二法山河大地未尝非清净本然性觉妙明据真如门真不变妄体空而言也本觉明妙据生灭门觉义体相用三大而言也(疏云一如来藏心含于二义一约体绝相义即真如门谓非染非净非生非灭不动不转平等一味性无差别众生即涅槃不待灭也凡夫弥勒同一际也二随缘起灭义即生灭门谓随熏转动成于染净染净虽成性恒不动正由不动能成染净是故不动亦在动门又释非一非异先释非异作以本从末摄末归本本末平等三门次释非一亦然又释此识有二种义作真如无明违自顺他违他顺自八门开合)此中觉湛明性及后皆是觉明明了知性即本觉因明立所至三相续即不觉狂性自歇即始觉全因觉不觉体同故理事相遍理望于事有成有坏有即有离事望于理有显有隐有一有异若非对机辩明权实具显施开何由能知名义引起内熏不随三种分别是以如来双标二门审其所解为复性明二句牒性觉妙明(真如门显妙性圆明离诸名相本来无有世界众生)为觉不明二句牒本觉明妙(生灭门显世界即非世界众生即非众生故终始本无终始)令顿悟妄无别体则覆真隐体成妄显妄之相全虚大智慧光明体相用一一昭著是名反对诠示翻妄显德小机但知明所治无明如非亲实等欲舍不明别取所明全昧为觉不明称为明觉生灭相翻之义矣若无所明六句是牒定其解而详破之有所即非本觉何况性觉无所即非明妙何况妙明声闻未得二空各滞权乘以有为智证无为理滥有所非觉悟证全空滥无所非明有无双遣方可入觉然渐顿二机不尽余习尚住根本无明故云又非觉湛明性性觉必明二句指迷真起妄成现在五果觉非所明牒上性觉因明立所牒上必明即业相也(此乃最初不觉动念而极微细缘起一相即当梨耶自体分以是细中之细故)所既妄立牒上业相生汝妄能即转相也(从业相转成能见虽有能缘所缘以境界微细故犹未辨之由内所𤼵非托境生)无同异中牒上转相(无相论云问此识何相何境界答相及境界不可分别一体无异当知此约赖耶业相义说摄论亦云意识（指智相）缘三世境（指有为法）及非三世境（指无为法）是即可知此识所缘境不可知故既云不可知故即约能缘以明本识转相义唯能无所则世界未现虚空未形所以云无同异中显现相依此而现也)炽然成异即下起义不起之空与炽然异名之为同即下静义即现相也同异𤼵明牒上现相因此复立者境界为缘长六粗(于前现识所现相上不了自心所现创起慧数分别染净执有定性爱不爱故)属俱生法执同异乃二乘所舍之有为三界无同无异乃二乘所取之无为涅槃即智相也如是扰乱牒上智相相待生劳者依于智故生其苦乐觉心起念相应不断故(谓依前分别爱境起乐受觉不爱境起苦受觉数数起念相续现前)属分别法执二乘未破贪着玩好争出火宅即相续相也由是引起尘劳烦恼依法执起人执即执取计名相满慈已断故但就世界颠倒广明缘生无性起为世界释无同异中炽然成异也静成虚空释异彼所异因异立同也虚空为同世界为异释同异𤼵明也(𤼵明指小乘所执定有虚空世界之见所谓汝以空明则有空现地水火风各各𤼵明则各各现若俱𤼵明则有俱现)彼无同异真有为法释因此复立无同无异也(彼字指小乘所立无为无虚空之同世界之异认为涅槃宁知正属六粗智相法执坚住故云真有为法)觉明空昧至递相为种释如是扰乱四句所明觉明也不明空昧也既法有待成是法还成待若非觉明空昧相待成摇风轮何由生非因空生摇坚明立碍金轮何由立非二相摩火光何由𤼵非宝明生润火光上蒸水轮含界何由成非火腾水降交𤼵立坚巨海高山洲潬草木何由差别杂华云诸法无作用亦无有体性是故彼一切各各不相知譬如河中水湍流竞奔逝亦如大火聚猛𦦨同时𤼵又如长风起遇物咸鼓扇亦如众地界展转因依住皆指四大无有一法独立独成十世古今不离当念此念尚迷与无始之迷无异则即今所感与无始之感正同山河大地忽生相续由汝心中觉明空昧相待取舍法执坚固终而复始也复次以下依人执有起业相成未来三因初句指生灭本依真如次句指真如动成生灭分一精明成六和合众生相续即起业相业即是行(众生浊文云又汝朝夕生灭不停知见每欲留于世间业运每常迁于国土观行阴文云十二众生毕殚其类见同生基为浮根尘究竟枢穴阴尽则同分生机倏然隳裂皆说业因果报有无悉由行阴尽未尽)情想合离示四生感应虽因果互举而意指能感之业由心中无明不了业定招报恣身口意终而复始也业果相续即业系苦相复感未来二果虽业报互举而意指所受之报由心中杀盗淫同结同滋终而复始也权小修证但能除增长取熏习超出分假不能除增长念熏习仍住变易满慈尚纡疑悔亦自知向来取果之误三种颠倒全依根本不觉识颠倒因即不动迷云顿证法云地矣问古注忽生相续皆依文敷义今何释为不生答忽生之义盖约无前非约时有先后因了𤼵相从妄见生即摄相归见所既妄立生汝妄能即摄末归本觉非所明因明立所即摄八识归如来藏杂华如来出现品普贤大士说大千世界成就云佛子如是等无量因缘乃成三千大千世界法性如是无有生者无有作者无有知者无有成者然彼世界而得成就(疏云言法性者通于性相无有生下别显性空亦遮妄计谓非冥性微尘等生非自在梵王等作无神我能知上三显能作空无有成者显所作空虽能所俱空不碍相有故云而得成就如是无碍为法性如是)若如旧释阿含起世已具满慈亦善为海会𤼵扬何烦金口问迷真起妄非约时有先后请更明示答十方如来证无上觉回观破无明差别有未觉已觉究竟不究竟分生住异灭阶级然刹那一期唯一妄心俱时而有皆无自立得菩提者如寤时人说梦中事杂华十地品而诸凡夫心堕邪见(疏云本在其中云何言堕谓烦恼无始何有初堕若有初堕则有未堕烦恼之时答有二义一约始起一分名之为堕谓于身心澄静念虑瞥生即名为堕二约迷真随妄义说为堕非有始也真虽本有迷亦无初真是所迷妄是能迷既有能迷义如堕耳)故妄真二本俱标无始论云依无明所起识唯佛穷了遮真妄先后既标依觉有不觉复指以依阿梨耶识说有无明若作从细渐粗之见宁异㝠初生觉也长水(解聋聆蚊蚋喻作坏耳者对微细声远逾百步讵能明辨又将性觉妙明本觉明妙共科为唯一真心作真如门释又于汝称觉明以去科为起诸妄法约生灭门随缘成事释谓解则不合致疑惑则此非正问乃判此审问为定其解惑将为觉不明称为明觉二句判之为邪谓满慈但认于邪以为妄法生起之本科佛答由是引起尘劳烦恼以上之文为立因下为辨果（云云）)未究本字与今字映即除先修习学小乘者聆字与闻字应即我今亦令得闻是经汝常不闻如来宣说即显非教隔机机自昧教若聆聋无异则乖别同一乘深㫖又不分性觉本觉不同则误以生灭滥真如科汝称觉明唯属起诸妄法则误以觉滥不觉于双标二门重审二门明觉语脉尽失宁知上二句即性觉妙明下二句即本觉明妙(此即起信本觉义者对始觉义说以始觉者即同本觉始觉义者依本觉故而有不觉依不觉故说有始觉又以觉心源故名究竟觉不觉心源故非究竟觉义)为觉之觉即始觉不明即不觉明觉之明即究竟觉觉即本觉满慈自言未详斯义尚纡疑惑矣何必更定审问之意盖显本唯一法机见成差不应妄随权渐自生退屈满慈唯牒不明生难若名此为觉则以何为明如来重牒其执显迷一心二门妄成三细四粗故云引起尘劳烦恼向后重释分二颠倒起为世界静成虚空即前炽然成异因异立同金口明言虚空为同世界为异彼疏亦谓起即异相静即同相则同异正属现相何得以异为业相同为转相反以因此复立无同无异智相为现相既知一念顿现亦非前后又作立因辨果自成相违与下众生业果义复此三相续在二乘分上皆属法缘故云令汝阿罗汉等皆获一乘寂灭场地随以二执用酬二空指众生界中依正生灭乃大士真阿练若正修行处如杂华所云生死旷野菩提树王亦复如是一切众生而为树根诸佛菩萨而为华果若诸菩萨以大悲水饶益众生则能成就诸佛菩萨智慧华果故详叙三相续即不明即所对治他俱为翻妄显德即明觉即能对治自正属生灭门义何得堕邪若判汝称觉明以去为随缘成事不觉流转却无不变体空始觉还灭惟以二执用酬二执既非染净相资何言生灭门也问依性觉本觉分真如生灭二门古今诸注未有此解本经更有文证否答按下若此妙觉即心真如门本妙觉明即心生灭门此迷无本性毕竟空即真如门性觉妙明昔本无迷似有迷觉觉迷迷灭觉不生迷即生灭门本觉明妙乃至妙觉明圆本圆明妙精真妙明本觉圆净前后皆据二门以答古注兴福资中真际孤山吴兴解性觉妙明二句俱未按论惟姑苏以性净本觉为性觉妙明染净本觉为本觉明妙引龙树释论以证亦未究性净染净二种皆属生灭门中本觉误作二门故不得旨寂音(云性以觉言者觉必明也于性觉则曰妙明于本觉则曰明妙于妄觉则曰觉明而不言妙盖性觉者其体本自妙而常明不因他以有明本觉者由不思议熏修之力能明知我有是性觉之妙推论意以挍此经乃是升本觉为性觉升始觉为本觉又云忽起分别即是觉明不是妙明所以致山河三界者觉明之咎也又谓为觉不明二句犹曰不贤者名为仁欤无是理也谓无同无异为阿赖耶识以五六七识等分同异（云云）)未究真妄名相本自迢然觉明属真重问重答皆指为妙(所谓若此妙觉本妙觉明诸佛如来妙觉明空观性元真唯妙觉明妙觉明心先非水火真妙觉明亦复如是而如来藏唯妙觉明故𤼵真如妙觉明性妙觉明圆本圆明妙)必明属妄正反互释皆指为所(所谓性觉必明妄为明觉觉非所明因明立所所既妄立生汝妄能)为咎之言自指迷本觉成不觉正当必明若升始为本升本为性则昧性觉妙明真如门义若喻不贤为仁而谓无是理则昧为觉不明生灭门义同指虚空异指世界即现相彼无同异即小乘所立无为不离智相已涉六粗真有为法之判正对满慈第八前七挍量同异尚在三细不应以粗滥细也孤山(云无所非明者若无所明则非妄明以因妄明立能立所故非明之明指妄明)若以非妄明释非明译场先增之矣何待后人吴兴(解聋聆蚊蚋大同长水解性觉必明云本性之觉必具湛明之性以不了故妄为能明之明所明之觉又解彼无同异真有为法谓空界属依有为属正众生正报兼乎色心以有心性故非如世界之异以有色相故非如虚空之同相待立之故云无同异也)未究若指性觉应云妙明圆明湛明若指本觉应云本明元明何言必明玩下觉非所明因明立所足征此必明即妄为明觉不应判真矣既分三种相续世界文中岂得滥入众生准文殊偈迷妄有虚空三句说世界知觉乃众生句说众生众生相续自属明妄非他与世界相续依正相对即二颠倒此同异无同异相待盖指有为无为非指依正也定林以五行生克释觉明空昧之文合论引之温陵宗之宗通复以配帝出乎震(云云)从法生法尚未契六因四缘小教中义惟妙喜为郑成忠普说云金木水火土之所缘起缘起二字始不违经宗天如(云立所以后虽复隐显𤼵扬总别开示不过铺陈世界众生业果以终其说)则似扶起问家忽生终始义非答生本不生续本不续详考古注配不觉九相犹未全契况诸缘各异互遍相资深妙之㫖正脉(解聋聆蚊蚋喻欲于微妙法音下补回思昔日方显叙昔判此问答皆二欲于次第迁流上加云何二字谓藏心本空何故忽生何缘浩劫迁流相续不断此求佛说始生相续之详非直怪问其不当生分真有为法以前之文共答忽生觉非所明四句为细惑无同异中七句为细境如是扰乱六句为粗惑起为世界六句为粗境觉明空昧以后之文共答相续含十方界以上十九句作四大火腾水降以下十九句作四居末后如是三种颠倒相续十一句作双关结答由误判经答最初忽生故以三细为恍忽未定粗境痞胎又自觉法执人执起业义全无著落遂设问云粗境未成安得遽有身口答云语虽约从初起次第而谈理实无始岂真粗境之前绝无身口若必执第六方有身口则前相凭何起业而执取等凭何计我我所语虽有序而意须圆活又误配起为世界六句重释现相之文作业系苦相与论不合妄谓经文与论名位虽同意旨各别唯此稍不合疏（云云）)未究将喻配昔但得先照高山小机盲聋意不及影临平地则聆义无归况汝常不闻如来宣说重提日轮等照高下成差喻贯五味机摄别同深㫖二根本中已说无始下说迷本无根此处若答最初忽生指空华有生起时处圣言量宁如是耶又分细粗惑境则堕不老死有生无明无因老死无果滥外道邪执既作前答忽生后答相续之科又云忽生相续浑一妄法一念绝能所可以坐还清净若尔不续即不生元无初后何庸妄判问旧疏亦于始末皆显迷真成妄与今何异答㫖趣不同经显由迷真成妄故妄本是真不必别求因明立所至三相续即无始生死根本觉湛明性皆是觉明明了知性即元清净体佛示二皆汝今旧注唯言觉即为正不觉即邪二义各分岂不滥藏教所说全同满慈之难纵加增进亦仅证二空真如仍堕别教将何破其疑惑不知虚妄之终安可谓终虚妄之始安可谓始世界相续正显旋岚偃岳而常静众生业果相续正显尘劳起而佛道成先标宣胜义中真胜义性则非世间胜义道理胜义证得胜义中义矣由汝权小执在自瞪其目求灭空华妄见忽生相续但得瞥地即此不明本是妙明明妙故不改其所问之辞即酬其所请之㫖也。

　　权小凡外清净本然与如来同而不悟忽生与如来异满慈重请意明九法界众生若果忽生则十方如来亦应忽生十方如来既不生九法界众生安得生耶即是𤼵起所答四喻深㫖也佛遂引迷南为北喻谓北不从南生则实迷南而起此生义也谓南生北则南未有刹那动相安能生北亦安有北可生纵开悟时亦无北可灭见生灭者乃倒情耳此倒必须净尽始与大觉符故法喻皆举不更生义(如云于此聚落更生迷否所灭空地待华更生金不更杂灰不重木)正明不忽生即不相续问酬皆据即今华严六地缘生十门第八因缘生灭中一切相智观天亲解云中际因缘生故后际生(疏谓但一念从缘生即是不生故无始也不言初际生者意显无初故今不起妄即不生故钞云不言初际下通上中际因缘生故意显无初故者约俗谛门无明无始故今不起妄下反释论意故云不生今即中际不起爱取何有后际生老死)长水据真如生灭二门𤼵挥四喻颇得经意正脉分初喻喻无明次喻喻万法后二喻喻真体(乃以前二喻为达妄本空后二喻为明真本有谓后二喻唯重菩提涅槃之不变而不重烦恼生死之不生)然方实不转空体不动岂非真不变金不更杂灰不重木岂非妄不生前二喻中指示令悟翳病若除亦言修证而迷方华现无体悟方华灭亦无体故云似有迷觉见华灭空已是颠倒明自性清净可坏中非可坏后二喻炼金烧木必须修证明离垢清净不可坏中非不可坏双具此四方合生灭门修证之㫖。

　　满慈执七大性实相与相体异各各不合相容如来指七大性空相与相体同唯一真如各各周遍足征前文为觉不明称为明觉全显染净相资能示摩诃衍自体相用若判三相续唯属不觉则是于无可指陈处指陈邀空华而结空果矣夫缘起相由乃诸佛智慧圆照之境转不生灭与生灭和合始有七大二义既分梨耶无别自体复据相性互相研核以彰大法界一多相容前喻性不碍相为𤼵起后喻之由后喻相不碍相阐尽前喻之㫖尚恐不荐落处于剿绝净尽之际呼富楼那指相容陵灭由汝一念瞥兴取舍自蔽妙明从初垂示以来唯见于安立谛中建立十八界十二因缘四谛六波罗蜜九法界因果不同十号四德于第一义尽成蹉过故重就如来藏宛转𤼵明十方如来诸大菩萨自住三摩提均此心空地水火风本属妙明心元亦即元明心妙亦即本妙圆心思议境本不思议若定执倾夺为非圆照为妙则仍迷圣意所在以是俱非世出世不但倾夺非圆照亦非以是俱即世出世不但圆照即倾夺亦即乃至离即离非是即非即圆彰如来藏体宗用入佛入魔获二殊胜何有一法非海印𤼵光也长水(解太虚水影二喻依旧注皆作理事无碍解三如来藏依孤山三谛义云总非诸相者约真如门显真谛义一切皆空次约生灭门显俗谛随世建立不坏假名故名为即次约二门不二唯是一心双遮真俗故曰离即离非双照真俗故曰是即非即即三谛一体复引净名不二法华十如证此至释七趣又引此文相挍谓此难意显真谛后疑意明俗谛前后相济方成圆了)未究问中俱遍法界答中若俱𤼵明则有俱现正指事事无碍而三如来藏一心二门开合自在此㫖通贯始终虽依悟理先后分正邪二观究竟心开皆证金刚心中若作真俗二谛前后相济方成圆了则堕他观所诃答满慈三章彼疏皆据一心二门释后二章生灭一门皆揽理成事前一章中本觉明妙正标此门却判入真如为觉不明称为明觉正释此义却判归邪何也正脉(疑与法合之式不符谓移观相元妄十二句于无可凭据下则有三妙一举喻法合中无所隔二者喻明性相随即申义释疑结归元问首尾相合收束得宜三者引起伏疑谓我今何以不得无碍若置之上文此等意味并皆失之既引法界观释净缘起四义四相三如来藏之文谓一切俱非与理事非一允合一切俱即与理事非异允合离即离非是即非即与非异即非一非一即非异允合非一切即一切而又融拂一切酷似三谛三观又谓心粗者辄立谛观如来始终唯显心性何曾与说观门)未究真妙觉明亦复如是法合在中关定上下以观相观性开其端俱明俱现竟其㫖则前喻彻后后喻彻前法空俱空关棙一时尽开若以真妙觉明置观相前但合太虚喻观相元妄置无可凭据后但合日影喻以殊方有为作同时各现解何能显相不碍相诸相互现义耶三谛三观自立破他前后不定不遵佛㫖之咎将谁任也。

　　何因有妄问得答家无开口处自蔽妙明受此沦溺唤醒现前众生界中失真乐而得妄苦如洪钟大扣觉长夜梦自舍如来无能尽其辩才诚不虚矣如来即就演若迷头以答却能于无可说无可喻处得牛还马说喻炽然(无始法尔是曰晨朝依熏变现是曰照面各从种生是曰眉目人法二执是曰爱瞋)此人何因无故狂走问得难家亦无开口处待满慈比量已明云是人心狂更无他故始为释出二门不同宝觉无二直指歇狂方便令不随三种分别于自衣中顿获神珠酬其本愿如师子王教师子子号吼游戏余兽安能也古注(长水温陵以杀盗淫为三因寂音吴兴以为缘别指三贪为因)未究二乘已离执相应染嘱令更断岂不成赘天如非之指上无明能所三种相续释三缘三因是矣又谓此即肯綮之所喻断而不生狂性自歇若断无明即符圆顿修证安得云何藉劬劳唯资中指二乘分九品惑作次第断释肯綮义始与上下文符。

　　阿难虽信菩提不从人得但疑三缘断故三因不生即是因缘故复引己及会中𦒿德𤼵心开悟证狂歇必从因缘则菩提亦藉因缘显不知世尊于一乘道分别说三从无作开至生灭权应众机因缘所生法随情智建立用破凡外而当体即空即假即中乃引昔酪味难今醍醐全昧不随分别之嘱矣如来因其引演若狂歇为难即以演若狂歇转难即如城中八句指其所计因缘自然于第一义了无交涉皆为戏论演若达多十四句就本头明非因缘非自然映下若悟本头即菩提心本无此二也初六句牒自然而明其非自然次八句牒因缘而明其非因缘本狂自然七句就狂不狂明非自然映下识知狂走三缘断故亦无此二也此中不破因缘者满慈已言是人心狂更无他故若悟本头四句反显戏论不绝皆由未悟是故我言三句申明三缘断故三因不生皆悟菩提之别名当机但悟声闻菩提尚有黏带而菩提本绝情量若得圆妙开敷则生灭心了不可得本来平等同一觉故故云无功用道若有自然此即情计故云此亦生灭不但因缘自然并前所难和合非和合皆不出对待四重拂尽展转计执方名无戏论法此事不可以有心求不可以无心得不可以言语造不可以寂默通无戏论句菩提涅槃尚在遥远况戏论乎故云非汝历劫辛勤(云云)华严问明品法首菩萨广说九喻皆云于法不修行多闻亦如是清凉解云此明不行之失非毁多闻正此意也尊者具丈夫相不比登伽耶输多闻善根不比习欲历劫不比一念而证果之速与免难之艰反悬绝如此自欺自歇皆汝阿难观听二字指尽多劫至今生死病根秪因尚留所以尚远正脉(云但是双非决无双是若用互破则前堕是因缘后堕是自然又依温陵科不狂自然句作拂因缘谓首二字颠倒应是狂不自然又于菩提心生二十四句依旧注作叠拂诸情三科初十句作两重生灭初三句约菩提出生灭次七句约自然出生灭次八句喻明自然非真次六句极尽妄情方是又谓旧疏世尊教阿难历劫勤修不可徒恃多闻如是则与上文何藉之言矛盾当知不舍戏论历劫无功能舍戏论何须历劫必谓舍戏论而又当历劫则不藉劬劳之语终乖前后于尚留观听末又谓若一向有修有证则违前自言若一向非因非缘则废后修证此诚圣言宛似互违不可不辩乃至无复矛盾（云云）)未究头本自然下有何因缘故之文因缘故狂下有曾无变易自然之义盖互破必互用也矫乱之过由不知第一义谛避溺投火是非展转不定今据菩提二义皆非何得滥彼不狂自然对上本狂自然始与何为狂走相应若作狂不则与头本无妄句文义全违阿难执菩提必从因缘否则堕自然如来示以若悟菩提皆为戏论菩提心生五句释上悟头识走𤼵明是故我言三句安可同问家戏论破耶菩提心生牒上即菩提心也生灭心灭牒上三缘断故也此但生灭三句申明生灭之灭本无可灭菩提之生亦无可生唯一觉体无功勋可守若有自然句正牒阿难所难(今说菩提不从因缘则王舍城拘舍梨等所说自然成第一义)随即破云如是则明自然心生即不狂性自然而出也生灭心灭即狂性因缘若得灭除也无生灭者名为自然重牒所计并以上破和合总归因缘非和合总归自然问答皆唯此二即理穷于是也本然非然四句破尽若有自然戏论之文若随旧注释菩提心生作生菩提想误以此五句同生灭破文义全倒矣问三缘断故即菩提心何言尚在遥远答即以当机所历用证圣言开示悟入灼然有序阿难从前依语起见七大文中令谛审观察已得身心荡然满慈问终尚余此执如来复即演若喻责其戏论乃息外求请问修门至选圆通毕身心了然自云是中修行得无疑惑即方名无戏论法也无戏论方为修始始入无功譬如有人远游未还即菩提涅槃尚在遥远也结经名处顿证心虑虚凝所谓得菩提心入遍知海但入分真望于究竟岂非遥远歇即菩提指无作四谛肯綮修证指生灭四谛二乘迷于非如非异因果相酬唯求感应若入了义修证无苦无集即非世间无道无灭即非出世观下赞咒文云汝等在会声闻求最上乘譬如以尘扬于顺风有何艰险足征历劫之言自指阿难唯恃多闻已非一劫(法华具述我与阿难空王佛所同时𤼵心阿难常乐多闻我常勤精进阿难自述恨无始来一向多闻未全道力)如来对机于定性之流则拈去其因果贪着顿示胜净明心本周法界令深入无功于唯好多闻漏在之机则截断其文义波涛如说能行如行能说俾出离诸漏应病施方各随宜治而皆舍所习登无上觉其意则同本非互违何须辩析此处殷勤劝勖次文领㫖互相照应阿难悲泪白佛如来复责多闻无功不逮修习其辞甚着若将无修无证之说滥入此中却成矛盾矣。

　　经初摩顶垂示十方如来一门超出妙庄严路正显二门不二当机大众说偈赞佛已自依大乘誓愿𤼵菩提心但从语下荐得就体消停迟于得力复闻历劫忆持不如一念熏修无漏虽得疑惑销除心悟实相而于权实渐顿修证之量未尽了然是以重复悲泪请示华屋之门无余涅槃本𤼵心路从何摄伏畴昔攀缘此问戒也得陀罗尼此问定也入佛知见此问慧也慧中标佛知见三学皆归于此在会圣凡本依一心二门迷通为塞如来标𤼵觉初心二决定义全据生灭门双辨同异不思议熏变决塞令通𤼵即开𤼵觉即菩提初心即五十五位真因之初(文云哀愍会中于菩提心未自在者及为当来末法众生𤼵菩提心又云汝等决定𤼵菩提心应当先明汝等必欲𤼵菩提心应当审详)开无上乘即开体外之权显同体之实即师子吼故名决定前见道分明见无舒缩随即示空器喻酬互相陵灭难云譬如虚空体非群相而不拒彼诸相𤼵挥今文初举不闻烂坏虚空次举不闻虚空被汝隳裂至入一六净重明如大虚空参合群器除器观空皆显第一义第二义不即不离始可得门凡小权实未尝不𤼵菩提心修戒定慧但随法执熏习依不觉义觉义各滞一途故所修三学皆成不了今特𤼵明觉不觉全体交彻则三谛三智三行圆融真心本有不离妄法本空故用即观之止以入真如妄法本空不离真心本有故用即止之观以观生灭止即观故止非止观即止故观非观理事遮照开合无碍如清凉释华严五重法界偏正互纵横乃能尽真如之体相洞生灭之源流觉义依如来藏本妙圆心修不觉义依如来藏元明心妙修觉不觉不即不离依如来藏妙明心元修是为称性即慧之定即定之慧定慧不二中中流入也问若尔则七趣五十种正此第二义摄何以判入邪观答不觉元是本觉向外驰求秪因未悟若精心𤼵化不觉相破即顿超因位与正观全符故指因果同异烦恼根本令加微密观照方得悟入据当机所问及四根本文有三决定义此但言二者摄心为戒本是定慧初门旋其虚妄灭生伏还元觉即道共定共心虽明了力不自由戒虽具而尚阙定慧与下末法修行具定慧而阙戒皆非圆妙善修证者审根欲性习视其后者而鞭之故云应当先明阿难重问菩提心退屈方便及邪观堕狱因缘如来显四重律仪并非破律仪持犯果报共成三决定义仍标毗奈耶中因戒生定因定𤼵慧则知以定为门即具戒慧以慧为门即具戒定瑜伽论具明四种趣道依增上心修增上慧依增上慧修增上心俱得奢摩他毗婆舍那等依此称性圆修即同涅槃等学涅槃五名师子吼般若波罗蜜从慧得名金刚三昧首楞严从定得名佛性从因得名选圆通毕云是中修行得无疑惑应上希更审除即了因开𤼵正念真如为末世启请即乐修善行愿度一切众生三心圆现俱不出二决定悟门明路正应华屋之门本𤼵心路如来双标二门各释其义则显二门不即然第一义明圆湛因心乃指五浊真该妄末第二义明六为贼媒乃指家宝妄彻真源则显二门不离从现前身心顿入妙庄严海离汝六根岂别有门耶问若以生灭心为本修因而求佛乘不生不灭无有是处何故指法处仍就真妄互显答佛言应当审观何故仍就即离中觅论云无明迷故谓心为念心实不动若能观察知心无念即得随顺入真如门无明迷故即五浊心实不动即湛圆五浊即𤼵明五阴本如来藏一大藏教一色四心名同半满偏圆义别人天尚执为我小乘已证人空相空可坏不可坏终顿双亦双非但属化他门路俱非究竟圆宗五阴本是无障碍法界随情随智皆不思议迷本觉成不觉即第二义坚湿暖动分湛圆妙觉明心成同异失准即一期四相就喻内出无明名而指法专举见闻觉知即俱生无明唯汝六根义依湛成根离第一义第二义不可得故烦恼根本不断而断断实不断悟不觉成本觉即第一义生灭去来本如来藏常住妙明不动周圆就织妄相成中显各各功德而详明超浊亦唯破见闻觉知罔象虚无即欲证寂常亦汝六根义依根澄湛离第二义第一义不可得故常乐我净不证而证证实不证顿契妙圆真心即清水现前四相本来平等同一觉故即去泥纯水迷本无根安有终始秪据汝今灭除次第从粗至细故说因心为始观尽五浊为终劫浊即转现二相转摄五根故指汝见现摄六尘故指虚空及十方界皆十一色法体属色阴有见无觉即性境现量未起六粗无别分析相织妄成即身中贸迁世界相涉具足横𥪡未登法云不尽能所故摄三僧祗修证之量后文亦指汝现色身名为坚固第一妄想符今第一重又以四大不织显精研妙明功用若目明朗十方洞开无复幽暗为此阴尽浊超之相即生汝妄能同异𤼵明见相二分色空边际初破所谓灭从色除也见浊即智相相续相体属受阴受阴以领纳所缘为义六触因缘生于六受境有违顺非违非顺致受有苦乐不苦不乐智及相续重于自心所现之境起染净分别执以为实见闻觉知壅令留碍即分湛缘境水火风土旋令觉知即境风熏心受如魇人心触客邪即此俱生分别法执横𥪡念念成结后文汝今现前顺益违损二现驱驰名为虚明第二妄想符今第二重又以其心离身返观其面去住自由为此阴尽浊超之相即心所法中领境一种触离边际已破故云如鸟出笼从凡历圣也烦恼浊即执取计名相体属想阴取所领六尘之相为六想想阴未尽漏漏即烦恼忆识诵习是三世想横𥪡念念成结故想尽无复粗重前尘影事如去尘垢即容现去浮想消除即知见消后文以念虑使身身随念使寤想寐梦为融通第三妄想符今第三重又以若动念尽一轮生死首尾圆照为此阴尽浊超之相即心所法中取像一种忆忘边际已破故云梦想销灭寤寐恒一也众生浊即起业相体属行阴造作之心能趣于果名行行有六种大品说为六思思即是业谓于六想后起善不善无动横𥪡念念成结故观行阴见同生基为浮根尘究竟枢穴后文以运运密移曾无觉悟为幽隐第四妄想符今第四重又以六根虚静无复驰逸如波澜灭化为澄水为此阴尽浊超之相即心所七十三法灭生边际皆破故云同分生机倏然隳裂也命浊即无明业相体属识阴即八种心王自证分元依一精明故云元无异性分成六和合故云无状异生同异失准即迷真执似横𥪡念念成结后文故汝现在见闻觉知中串习几则湛了内罔象虚无第五颠倒微细精想符今第五重又以精心𤼵化十方世界及与身心如吠琉璃内外明彻为此阴尽浊超之证湛入合湛边际尽融八王俱转故能超五十五位入于妙庄严海当机请如来本𤼵心路须契真因故令先择小始诸教皆住不觉虽言生死根本亦言证不生灭而㫖趣天渊唯以生灭心为本修因不悟圆湛性成念念自屈性宗始摄八识归如来藏通于觉义因机利钝犹有渐顿开合诸量不同夫圆湛不生灭性与生死根本非有别法权乘覆实不言本一则六根全属妄识为因实教开权具言法本不二因迷成二则六根全依真如为体此体即是所依之湛以湛之湛全承圆湛若非依本觉故而有不觉从何以湛旋妄唯不生灭不在生死根本外故旋之即得不更他求汝今欲令见闻觉知远契如来常乐我净远者显浊体与妙明尚遥即遍计情有故不一契者即遍计理无是不一之不异应当先择生死根本依不生灭圆湛性成成者显浊体全妙明所作即依他性无故不异依者即依他相有是不异之不一唯即此不一之根选其不异即末彻本顿达横无六根之差𥪡绝五阴之别当体一一圆融故云以湛复还耳若犹执行布或横解非𥪡或𥪡解非横则滥非真求复夫筌宰失寄而后真宰独融规准莫施而后冲规妙立第一义门指识精元明即无始菩提涅槃元清净体第二义门指用攀缘心为自性即无始生死根本若论弃捐有为当至业相方穷染法之源今但指六为贼媒以业相当体本真尘对根现识依根𤼵颠倒起处唯在六根分汝湛圆即八识中不觉义六湛圆明即八识中觉义依本觉有不觉局同异失准中既堕幻相故合性离性体全不同顺流逆流用亦各别欲逆生死流当验六受用谁可相通通则异即非异以具圆通常故然非异不离异以未证三空故但称为门唯令从一深入者此也阿难重问逆流方便备指从须陀洹直臻妙觉未断之惑悉在根中显根即陀那识体非染净随熏成染成净当知是根非一非六即前空非可作空无形相亦即下云何为汝成同不同何况更名是一非一一六义生即前可作之法解结之知亦即下由器形异名之异空除器观空说空为一由无始来颠倒沦替沦即六生不觉流转替即一生返流出缠阿难正疑入一六净故重为𤼵明若汝六根决定一六者不能入一六净今假六以难一知一非一假一以难六知六非六开彼权乘归今了义令知三细之体本不思议由遍计执圆成现起依他如太虚空六句喻一六义生由明暗等相形至诸余五黏应㧞圆脱皆是合此由非一非六之圆湛成一六之妄结妄解故同异失准之相皆幻然熏实不熏变实不变所现依他体不可得彼太虚空五句喻本非一六不由前尘所起知见至云何觉明不成圆妙皆是合此指一六之妄结妄解本是非一非六之圆湛故同异失准之性皆真则汝了知三句双合真幻十方如来于十八界一一修行本无优劣皆由先达依他无性成一圆融清净宝觉但汝下劣遍计尚存则似有之相不能无碍故令选择圆根盖湛圆妙觉明心元非一六对不觉之六说本觉之一而不觉全是本觉故六非六本觉全成不觉故一非一一非一故真如非凝然六非六故八识非法尔六非六故八识非幻一非一故真体非空又六非六故非渐一非一故非顿销亡之义机教不同体外权实必须开显方入佛知见也问二决定真妄交彻诸注皆未言及本经有文证否答总别皆显二门不离所谓常宣性觉妙明本觉明妙也此中修入宁与见殊如下断因常果疑阿难在生灭门不见妙真如性反疑先说湛精圆常不知进退推求本无我心及我心所即心无形相十方求之终不可得令罗㬋击钟海众顿契性净妙常不离当处常湛然觅即知君不可见问台贤二宗有文证否答法华三大部释皆明此㫖(摩诃止观思议境即第二义不思议境即第一义三观齐行不应即离思议乃能圆证不思议法华玄义明体中引寿量品云不如三界见于三界非如非异若三界人见三界为异二乘人见三界为如菩萨人见三界为亦如亦异佛见三界非如非异双照如异今取佛所见为实相正体金刚藏说佛甚微智辞异意同其辞曰空有不二不异不尽空非断无故言空有有即是空空即是有故言不二非离空有外别有中道故言不异遍一切处故言不尽此亦与龙树意同中论云因缘所生法即空即假即中因缘所生法即空者此非断无也即假者不二也即中者不异也因缘所生法者即遍一切处也今言实相体即权而实离断无谤也即实而权离建立谤也权实即非权实离异谤也双照权实遍一切处离尽谤也斯乃总二经之双美申两论之同致显二家之悬会明今经之正体入门之观十乘观法一一㝠契略引安心谓修行之要不出定慧体生死即涅槃名为定即今第一义达烦恼即菩提名为慧即今第二义于一心中巧修定慧具足一切行若两轮二翼即今二义不离又方便品略广明权实不二详载文句)华严宗此义浩汗略如净行品贤首品疏又释善现行中住如实心等(疏云上之所住总有七种体一名异异从义别故举多名方显所住之深奥依此示现方明所现之为善钞云举多名者即上七名故收真如法界略有百名权教最多立百名者谓法性不虚妄性不变易性平等性离生性法定法性实际虚空界不思议界乃至广引各经论名亦名第一义谛亦名第一义空判云上来众名若在大乘权教中者但就理名之若实教中或就即事之理即理之事事事无碍（云云）)问陀罗尼唯属定有先德诚言可证否答南岳大师诸法无诤三昧法门上卷(云如万行中说从初𤼵心至成佛道一身一心一智慧欲为教化众生故万行名字差别异夫欲学一切佛法先持净戒勤禅定得一切佛法诸三昧门百八三昧五百陀罗尼及诸解脱大慈大悲一切种智五眼六神通三明八解脱十力四无畏十八不共法三十二相八十种好六波罗蜜三十七品四弘大誓愿四无量心如意神通四摄法如是无量佛法功德一切皆从禅生何以故三世十方无量诸佛若欲说法度众生时先入禅定以十力道种智观察众生根性差别知其对治得道因缘以法眼观察竟以一切种智说法度众生一切种智者名为佛眼亦名现一切色身三昧亦名普现色身三昧上作一切佛身诸菩萨身辟支佛身阿罗汉身诸天王身转轮圣帝诸小王身下作三涂六趣众生之身如是一切佛身一切众生身一念心中一时行无前无后亦无中间一时说法度众生皆是禅波罗蜜功德所成是故佛言若不坐禅平地颠坠若欲断烦恼先以定动然后智㧞定名奢摩他智慧名毗婆舍那定有无量总说三种下定名欲界定中定名色界定上定名无色界定复次下定是声闻定总揽三界中定是辟支佛定上定是如来定及诸菩萨定智有无量说有三一者道智二者道种智三者一切种智慧亦有三一者道慧二者道种慧三者一切种慧复次分别说有十一智何者是耶法智世智他心智宿命智苦智集智灭智道智尽智无生智如实智复次尽智无生智分别则有十八种智尽智有九无生智有九是名十八智亦得名为十八心三乘圣人共在四禅诸智慧中问如实道如实智者于一切法总相别相如实能知故名如实智是诸智慧即是一切智亦名无智何以故如先尼梵志问佛经中说先尼梵志白佛言世尊如来一切智慧从何处得佛答先尼无有得处先尼复问云何智慧无有得处佛复答言非内观中得是智慧非外观中得是智慧非内外观中得是智慧亦非不观得是智慧是故智慧无有得处故名无智如奇特品说一字入四十二字四十二字还入一字亦不见一字唯佛与佛善知字法善知无字法为无字法故说于字法不为字法故说于字法是故四十二字即是无字复次欲坐禅时应先观身本身本者如来藏也亦名自性清净心是名真实心不在内不在外不在中间不断不常亦非中道无名无字无相貌无自无他无生无灭无来无去无住处无愚无智无缚无解生死涅槃无一二无前无后无中间从昔已来无名字如是观察真身竟次观身身复观心身身身者从妄念心生随业受报天人诸趣实无去来妄见生灭此事难知当譬喻说身本及真心譬如虚空月无初无后无圆满无出无没无去来众生妄见谓生灭大海江河及陂池溪潭渠浴及泉源普现众影似真月身身心心如月影观身然欲甚相似身本真伪亦如是月在虚空无来去凡夫妄见在众水虽无去来无生灭与空中月甚相似虽现六趣众色像如来藏身未曾异譬如幻师着兽皮飞禽走兽种种像贵贱男女差别异端正丑陋及老少世间种种可笑事幻师虽作种种变本丈夫形未曾异凡夫虽受六趣色如来藏色不变异身本及真心譬如幻师睡身心无思觉寂然不变易身身及心数如幻师游戏故示六趣形种种可笑事身身众生体难解譬喻说如此法性无涅槃亦无有生死譬如眠熟时梦见种种事心体尚空无何况有梦事觉虽了了忆实无有于此凡夫颠倒识譬喻亦如是禅定智慧能觉了余散心智不能解非但凡夫如梦幻月影现水种种事复次诸佛菩萨圣皆尔从初𤼵心至佛果持戒禅定种种事甚深定心不变易智慧神通幻化异法身不动如空月普现色身作佛事虽无去来无生灭亦如月影现众水何以故如经论中说欲学一切智定必修诸善心若在定能知世间生灭法相亦知出世三乘圣道制心禅智无事不办欲求佛道持净戒专修禅观得神通能降天魔破外道能度众生断烦恼问曰般若经中佛自说言欲学声闻当学般若欲学缘觉当学般若欲学菩萨当学般若复次有六波罗蜜般若为前导亦是三世诸佛母汝今云何偏赞禅不赞五波罗蜜复次如经中说五度如盲般若如眼汝今云何偏赞度不赞明眼谁能信者愿广解说除我等疑惑答曰谛听善思念之吾当为汝决定说三乘般若同一观随证浅深差别异如大海水无增减随取者器大小异声闻缘觉及菩萨如来智慧亦如是十二因缘四种智下智声闻中缘觉巧慧上智名菩萨如来顿觉上上智以无名法化众生方便假名差别异三乘智慧不能知唯佛世尊独知耳如大集经杂四谛三乘法行同一义陈如稽首白世尊十方菩萨大众集云何名法行比丘愿佛演说法行义尔时佛告憍陈如至心谛听今当说若求法行诸比丘诵如来十二部经谓修多罗及毗昙优婆提舍及毗尼乐为四众敷畅说是乐诵说非法行若更复有诸比丘诵如来十二部经能广演说思惟义是乐思惟无法行若复次有诸比丘更读诵十二部经演说思惟观其义是名乐观无法行夫法行者三乘同一观我今当说者有比丘能观身心心不贪着一切相谦虚下意不生慢不以爱水洗业田不于中种识种子灭觉观法境界息永离烦恼心寂静比丘如是观身心佛说是人真法行如是比丘即能得声闻缘觉佛菩提法行比丘观三事观身观受及观心比丘观察三念已一心四禅十八智复次大智论中说声闻缘觉及诸佛四禅二九十八智同共证道明闇异共观四谛十二缘随机感悟种种异声闻四谛十六心辟支独觉无漏智菩萨亦解二乘法获得无碍十六谛如诸天共宝器食饭色黑白各有异四谛譬喻如镫品定如净油智如炷禅慧如大放光明照物无二是般若镫明本无差别照睹者眼目明暗异禅定道品及六度般若一法无有二觉道神通从禅𤼵随机化俗差别异问曰佛何经中说般若诸慧皆从禅定生答曰如禅定论中说三乘一切智慧皆从禅生般若论中亦有此语般若从禅生汝无所知不解佛语而生疑惑作是狂难汝何不见十方诸佛若欲说法度众生时先入禅定以神通力能令大地十方世界六种震动三变土田转秽为净或至七变能令一切未曾有事悉具出现悦可众心放大光明普照十方他方菩萨悉来集会复以五眼观其性欲然后说法复次般若波罗蜜光明释论中说有人疑问佛佛是一切智人智慧自在即应说法何故先入禅定然后说法如不知相论主答曰言如来一切智慧及大光明大神通力皆在禅定中得佛今欲说摩诃般若大智慧法先入禅定现大神通放大光明遍照一切十方众生报禅定恩故然后说法为破外道执外道六师常作是言我是等智慧于一切常用常说不须入禅定佛为降伏如是邪见诸外道辈先入禅定然后说法复次如胜定经中所说若复有人不须禅定身不证法散心读诵十二部经卷卷侧满十方世界皆闇诵通利复大精进恒河沙劫讲说是经不如一念思惟入定何以故但使𤼵心欲坐禅者虽未得禅定已胜十方一切论师何况得禅定说是语时五百论师来诣佛所俱白佛言我等多闻总持十二部经及韦陁论五部毗𡰱讲说无碍十六大国敬我如佛世尊何故不赞我等多闻智慧独赞禅定佛告诸论师汝等心乱假使多闻何所益也汝欲与禅定𧢲力如盲眼人欲睹众色如无手足欲抱须弥山王如折翅鸟欲飞腾虚空如蚊子翅欲遮日月光如无船舫人欲度大海皆无是处汝等论师亦复如是欲𧢲量禅定无有是处复次毗婆沙中说若有比丘不肯坐禅身不证法散心读诵讲说文字辩说为能不知诈言知不解诈言解不自觉知高心轻慢坐禅之人如是论师死入地狱吞热铁丸出为飞鸟猪羊畜兽鸡狗野干狐狼等身若复有人不近善知识虽复坐禅获得四禅定无有转治无方便智不能断烦恼虽得寂静之乐烦恼不起获四禅时谓得寂灭涅槃之道便作是念我今已得阿罗汉果更不复生如此比丘实不得道不断烦恼但得似道禅定不近善知识无方便智谓得实道起增上慢临命终见受生处即生疑悔阿罗汉者更不复生我今更生当知诸佛诳惑于我作是念时即坠地狱何况余人不坐禅者重宣此义而说偈言欲自求度及众生普遍十方行六度先𤼵无上菩提心修习忍辱坚持戒昼夜六时勤忏悔𤼵大慈悲平等心不惜身命大精进欲求佛道持净戒专修禅智获神通能降天魔破外道能度众生断烦恼从初𤼵心至成佛一身一心一智慧为欲教化众生故万行名字差别异欲觉一切诸佛法持清净戒修禅定舍诸名闻及利养远离愦闹痴眷属念十方佛常忏悔不顾身命求佛道获得百八三昧门亦得五百陁罗尼及诸解脱大慈悲五眼六通一切智亦得三明八解脱具足十力四无畏三十二相八十好三十七品具六度十八不共微妙法视诸众生如一子四弘誓愿具四摄四无量心道种智一切种智四如意观察众生广法施入四禅定放光明遍照十方诸世界变秽为净大震动现诸奇特希有事十方菩萨悉集会三界天王皆在此端坐瞻仰一心待同声三请愿闻法从禅方便三昧起为众随应演说法色身香声种种别禅定寂然心不异虽在座坐现法身十方九道无不遍净戒禅定三昧力十方了了分明见应可度者如眼前未可度者即不见如空月影现众水闇室深井即不现譬如幻师种种变盲瞎之人则不见盲瞎睡重者不见诸佛法身镜亦尔三障众生不能见若无净戒禅智慧如来藏身不可见如金矿中有真金因缘不具金不现众生虽有如来藏不修戒定则不见净戒禅智具六度清净法身乃显现净妙真金和水银能涂世间种种像如来藏金和禅定法身神通应现往普告后世求道人不修戒定莫能强无戒定智皆不应匆匆乱心讲文字死入地狱吞铁丸出为畜生弥劫矣如是众生不自知自称我有大智慧轻毁一切坐禅人坏乱正法作魔事假使讲经恒沙劫都不曾识佛法义如杀三千世界人及诸一切众生类高心谤禅坏乱众其罪甚重过于此譬如群贼劫牛乳高声唱得醍醐味不知钻摇及熮暖亦失酪浆生熟酥粗浅薄味尚都失醍醐上味在何处不修禅智无法喜譬喻说言无妇女不净乱心执文字故言皮囊可盛贮譬如盲狗咬草丛不见人及非人类但闻风吹草鸣声高声叫言贼虎至养一盲狗虎咬故举世盲狗叫乱沸其心散乱都不定觉观心语亦如是赞百千经心常乱如蛇吐毒与世诤增见诸非毒转盛自言坏常子难生既见禅智法喜妻石女无儿难可生解文字空不贪着若修定时解无生禅智方便般若母巧慧方便以为父禅智般若无著慧和合共生如来子三乘圣种从是学故称一切众导师净戒禅智如大地能生万物载群类禅智神通巧方便能生三乘一切智若能一念在禅定能报三世佛恩义三世诸佛坐道场觉悟众生皆由此一切凡夫共一身一烦恼心一智慧真如一像不变易善恶业影六道异诸佛菩萨一法身亦同一心一智慧一字万行化众生一圣假名四十二凡圣色藏一而二方便道中凡圣二色藏元象无一二唯佛与佛乃知此我从无数十方佛闻此一字无量义少行法师不能知文字论师不能解若人不近善知识学得有漏似道禅初禅谓得须陁洹四禅谓得阿罗汉起增上慢诸漏尽谓言断结不更生临命终时见生处即作是言佛欺我阿罗汉者不更生我今云何更受生身证不了尚如此何况散心著文字不知诈知起我慢颠倒说法诳众生身不证法升高座死入阿鼻大地狱身证不了尚生疑何况不证盲心说高心乱语谤诸佛受学之徒皆效此从地狱出为畜生备作种种诸杂类若人亲近善知识证无漏禅乃明[解-土+(人/人)]具足禅智多闻义如是导师可依止禅定深隐难可知复次禅波罗蜜有无量名字为求佛道修学甚深微妙禅定身心得证断诸烦恼得一切神通立大誓愿度一切众生是乃名为禅波罗蜜立大誓愿故禅定转名四弘欲度众生故入深禅定以道种智清净法眼观察众生是处非处十力智尔时禅定转名四无量心慈悲愍众生㧞苦与乐离憎爱心平等观察尔时禅定转名慈悲喜舍既观察已与其同事随应说法尔时禅定转名四摄法布施爱语利益同事是名四摄法也复次大慈大悲现如意神通一切色身以神通力入五欲中遍行六趣随欲度众生尔时禅定转名神通波罗蜜亦普现十方一切佛事常在禅定寂然无念复次深大慈悲怜悯众生上作十方一切佛身缘觉声闻一切色形下作六趣众生之身如是一切佛身一切众生身一念心中一时行无前无后无中间一时说法度众生尔时禅定及神通波罗蜜转名一切种智亦名佛眼复次菩萨摩诃萨持戒清净深妙禅定断习气故远离三世诸爱见故尔时禅定转名十八不共法复次菩萨摩诃萨以三明智分别众生尔时禅定转名十力善知是处及漏尽故复次菩萨摩诃萨色如受想行识如观一切法始从初学终至成佛断烦恼及神通尽知十方世界名号亦知三世诸佛名号及知诸佛弟子名号亦知一切众生名号及知众生烦恼名号解脱名号一念一时知及知宿命因缘之事尔时禅定转名十号也复次菩萨摩诃萨以诸法无所有性一念一心具足万行巧方便慧从初𤼵心至成佛果作大佛事心无所著总相智别相智辩说无碍具足神通波罗蜜供养十方一切佛净佛国土教化众生尔时禅定转名般若波罗蜜复次行者为出世间故三界九地名为八背舍次第断烦恼欲界未到地禅及中间二禅及四禅空处及非有想最后灭受想于欲界中具五方便一者𤼵大善心求佛道故欲得禅定名善欲心是善欲心能生一切佛法能入一切禅定能证一切解脱起一切神通分别欲界色界无色界五阴三毒四大十二入十八界十二因缘一切诸法无常变异苦空无我亦知诸法无生灭真实相无名无字无漏无为无相无貌觉了诸法故名法智未到初禅得金刚智能断烦恼证诸解脱是名未到地初欲界地及未到地如是二地是佛道初门欲得禅定是名欲心复次初夜后夜专精学禅节食摄心舍离眷属断诸攀缘是名精进复次专念初禅乐更无余念是名念心复次巧慧筹量欲界五欲欺诳不净是三恶道伴初禅定乐断诸欺诳得真智慧是入涅槃伴是筹量是名巧慧心复次专心一处灭诸觉观境界都息身心寂静是名一心如是五方便能断五欲妖媚烦恼灭除五盖有觉有观离生得喜乐入初禅名初背舍得入二禅名二背舍入第三禅名三背舍喜乐心内清净得四禅名为入一切处灭一切色相舍第四禅灭有对想入无边虚空处名为空一切处第四背舍虚空处定得一切识处定是名识一切处第五背舍复次舍识处定入无所有处定是名第六背舍舍无所有处定得入非有想非无想处定生猒离心是名第七背舍舍非有想非无想处定入灭定受想定心无所著是名第八背舍尔时禅波罗蜜转名八背舍复次自觉觉他通达无碍得三解脱能破三界一切烦恼尔时禅波罗蜜转名十一智复次行者总持旋陁罗尼戒定慧三分八圣道破四颠倒获四真谛尔时禅波罗蜜转名三十七品起一切神通所谓四念处四正勤四如意足五根五力七觉分八圣道分名为摩诃衍如四念处品中说转一切智慧以一神通现一切神通以一解脱作一切解脱转一名字语句入一切名字语句如是一切名字语句还入一名一字一语一句平等不异是四念处字等语等诸字入门一切佛法尽在其中复次菩萨摩诃萨欲教化众生令生清净欢喜信心故与一切圣人建立一圣官阶位次第众生之得大欢喜决定无疑尔时誓愿勤修禅定得六神通作转轮圣王入五道中飞行十方广行布施须衣与衣须食与食金银七宝象马车乘楼橹宫殿房舍屋宅五欲众具箫𥴦箜篌琴瑟鼓吹随众生欲尽给与之后为说法令其得道虽作如是种种法施实无施者无财物无说无示无听法者譬如幻师幻作幻人四衢道中化作高座广说三乘微妙圣法又作四众集共听受如是幻师所作幻事无色无心无示无𦗟无受无闻无得菩萨尔时禅波罗蜜转名檀波罗蜜何以故施人物时虽知诸法无所有性无施无受无财物相三事俱空虽知空寂勤行布施复次菩萨摩诃萨虽知诸法空罪相不可得持戒破戒如梦如幻如影如化如水中月虽知诸法无生灭坚持净戒无毁缺亦以戒法为他人说若人恶心不受戒化作禽兽行礼仪人类见此大羞辱各𤼵善心坚持净戒𤼵大誓愿遍十方不顾身命行戒施常现六道种种形广说如来清净戒以宿命智观察之必令欢喜无瞋害非但为说戒法亦说摄根定共戒道共戒性寂戒报寂戒尔时禅波罗蜜转名尸波罗蜜复次菩萨摩诃萨行此财施法施戒施时受者瞋恚来打骂割截手足心不动乃至失命心不悔尔时禅定转名羼提波罗蜜菩萨行是甚深禅定于一切圣行以法忍故心无所著禅定即是羼提波罗蜜复次菩萨学四念处时获得四禅复作是念我于身念处未得如意神通受念处未获宿命神通修心念处未获他心智不知十方凡圣心故修法念处时如是思惟我今未获漏尽神通修身念处观一切色亦未得清净天眼于受念处未证因缘业报垢净神通于心念处未得众生语言三昧作是念已勤精进求乃至成就具六神通尔时禅定转名精进毗梨耶波罗蜜复次菩萨为起神通故修练禅定从初禅次第入二禅三禅四禅四空定乃至灭受想定一心次第入无杂念心是时禅波罗蜜转名九次第定复次菩萨入初禅时观入出息自见其身皆悉空寂远离色相获得神通乃至四禅亦复如是入初禅时观入出息见三世色乃至微细如微尘许悉见无碍亦见众生出没果报差别于无量劫通达无碍是名天眼神通乃至四禅亦复如是入初禅时观息出入以次第观声悉同十方凡圣音声是名天耳神通乃至四禅亦复如是入初禅时观入出息住息住舍摩他观色相貌以毗婆舍那观他心相善知十方凡圣之心是名他心智神通乃至四禅亦复如是入初禅时观息入出获得眼通得眼通已观于有歌罗逻时五阴生灭乃至无量劫中五阴生灭获得宿命是名宿命神通乃至四禅亦复如是悉能观察一切众生善恶业行差别不同亦复知其𤼵心早晚入道远近十方三世通达无碍是名道种智慧神通尔时禅定转名师子奋迅三昧以神通力供养十方佛及教化众生净佛国土边际智满十地具足变身如佛满十方学佛神通未得满足是师子奋迅三昧唯有诸佛乃能具足复次菩萨入重玄门修四十心从凡夫地初𤼵心时所修禅定次第重入乃至最后无垢地修诸禅定学佛神通化众生法从初禅入乃至灭受想定三禅四禅四空亦复如是是名顺超无碍从灭受想定超住散心中超入初禅非有想非无想处无所有处识处空处四禅乃至二禅亦复如是是名逆超自在无碍尔时禅定转名超越三昧修佛神通得佛智慧余五波罗蜜亦复如是是少一波罗蜜不名五波罗蜜复次学禅定时修四念处于欲界中观内外色入初背舍具足闻慧观内外假二相不可得故亦非是一如如性故一解脱复次思慧具足观察内外法内外一切法总相别相异相不可得如如故二解脱复次修慧六观具足色界五阴空三解脱复次闻慧修慧用巧方便金刚智破四空定无贪着心空五阴不可得故得解脱空处得解脱识处得解脱无所有处得解脱非有想非非想处得解脱观灭受想定不可得故得是解脱是名八解脱如如性故无缚无脱菩萨尔时禅波罗蜜名八解脱)按从初𤼵心至成佛道一身一心即大佛顶一智慧即如来密因修证正观也欲为教化众生故万行名字差别异即诸菩萨万行首楞严他观也二门二义本不相离故云欲学一切佛法勤修禅定得一切佛法诸三昧门如是无量佛法功德一切皆从禅生初标即时如来敷座宴安后标即时如来将罢法座显一化始终皆不出首楞严三昧阿难具请三学如来唯以定答正此㫖也问按贤首疏无明业相即第八体转现即第八见相二分今以识阴为八王体配无明业相色阴配转现与彼不同何耶答㫖趣无别前七皆依第八即第八二分经据迷真执似悟似证真依细中之细现起细中之粗识阴八王具足(命浊文云众尘隔越无状异生同异失准重明五阴指湛不摇处于身不出见闻觉知念念受熏又以六根互用精心𤼵化为识阴尽相)论疏唯指现识能现一切境界(论云随其五尘对至即现犹如明镜现于色像以一切时任运而起常在前故疏云若依瑜伽即现五根种子及器世间等论中偏就五尘者约牵起分别事识义说也)二分必依体体必具二分八识流转元不相离故七为八根八亦依七足征前七与第八虽分能所实则体同况性宗八王本无自体由二分现起执以为实非幻成幻若无七遍计则八非依他顿证圆融清净宝觉矣问二门不即不离古今诸注常品无常品立量之义皆失㫖耶答圣意盖显依常成无常故转无常即证常观合器除器重明之义示不即本来不离不离本来不即七大文中明以水冰冰水为同喻火轮虚空为异喻绾巾解结重喻修证亦未尝以一巾六结堕即离过注家唯分常无常品依取舍义各合经文不知双收常无常品因迷悟转共阐经义唯有不即却无不离则是声销无响闻性断灭矣问五浊六根横𥪡明结有文证否答指六根功德方位即横流数即𥪡证果分明二颠倒因三世即𥪡四方即横但就凡夫织妄未息和合相涉以论若证圆通则能上同十方如来岂有方世数量之可说也问根尘悉是色法文见相宗以配劫浊本经有文证否答此合根尘同源知见立知解根亡尘亦合灭从色除知见无见此根初解但就根说入流亡所但就尘说正显缚脱无二故后超浊及重明五阴皆以之为首也问若判色阴为转现二相灭从色除当从兹始又云先断灭相则粗中之粗尚且未解安可作细中之粗解耶答心所全依心王起业全依身口缘灭则相应心灭故相应心灭即是缘灭缘灭则无前境界故境界灭即是根解问破第五粗即解根亡尘经论更有文证否答先得人空第四粗断也如来判此根初解盖显五种非空根枝惑业互为主伴虽不坏次第而治一即已彻余三缘断故即亡三因不生即解汝但不随分别则汝心中狂性自歇皆破情不破法也问今正论修破界内外粗细五阴令入圆成既有三空次第何云破情不破法耶答别同一乘见修惑不同破情是一根中积生四句指修惑也生住异灭即圣凡五阴异名五阴尽则地位尽地位尽则五阴尽根中积生即八识含藏种子无始虚习即五阴虚妄分齐头数即九法界差别虽历三空具足缘了然是五受阴五妄想成四相本来平等未入圆修自堕差别顿开佛慧超越世出世间分汝湛圆为视听觉察即七大也前指性真圆融显出情之法即圆湛家宝此言同异失准显迷法之情即世间无知离合兼论无非遣情量情量若破皆得圆满无上菩提无优劣矣问不历僧祗获法身全修之性唯应明一性从何摄伏畴昔攀缘全性之修唯应明二修二修不同故分二义第一义相织妄成即结业末云皆合涅槃清净妙德即解脱也第二义𤼵业润生即烦恼故令审观根本末云应念化成无上知觉即菩提也五浊当体即苦报即法身也如此分配始得三德分明性修不紊否答无始生死根本三道流转不离故第一义中亦言无明烦恼第二义中亦言织妄相成惑业苦果岂可定分无始菩提涅槃元清净体三德同体故法身鉴照即般若般若无染即解脱岂能定异定异则前即成有法身无般若解脱此即成有般若解脱无法身皆堕纵横并别何由顿得圆妙开敷中中流入耶长水以此二门分配起信修习止观(谓止观即最初方便修前方便未能相即又以劫浊配业转二相谓空未𣲖为四大见未开为六根见浊配现相烦恼浊配六粗前四命浊配业系苦相下文释超浊又以色阴配现相识阴配业转二相又谓无明𤼵业爱取润业六识作业八识受业（云云）)论云若行若住若卧若起皆应止观俱行如来对机示还源本𤼵心路与下观阴互明结解正同起信六染之文但彼论染即论离而此浊超分前后彼据信解行证此判阴空边际其为灭因缘义则一非同五意不当顺配业相业相是识识是生因正当命浊是第五重而以配劫浊滥第一重色心不分次第相违与自释命浊名义俱复超劫浊处既以色阴为现相此云世界未形空未𣲖为四大见未开为六根则与汝见虚空及十方界名义皆反矣以见浊配现相现相无领纳义与自释超见浊违超劫浊名义亦复烦恼浊配前四粗前二法执不属烦恼命浊配业系苦相与自释超命浊违况业系苦无别自体是未来五阴贤首云果报非可断故不论第六相满慈章依相续义具列三证果分据颠倒因但言二显三渐次永断则无未来报十二因缘三道流转识即识阴名色六入触即色阴受即受阴爱取即想阴有即行阴有既缘生生则指未来安可作同时五阴说耶此无始来三句意显𤼵润作受不离于根故皆云谁验六受用根复如是指令知颠倒处若分别名相则非审详烦恼根本矣寂音(云新学菩萨不知佛意有二疑疑有修证即成败坏之法疑无修证则无成办之期故世尊既已显说顶法深妙微密毕殚无余乃开方便门为𤼵觉初心者说此二义夫谓之方便非究竟法引起信大摩尼宝客尘所染喻及法华安乐行亲近处并穷子除粪乃至涅槃正因缘因如乳中酪酵醹𤼵之（云云）)未究本经具足三德义显施开正因即大佛顶了因即如来密因修证了义缘因即诸菩萨万行首楞严全摄法华涅槃起信故二门不同二门不二若止观但属方便则正偏位别失性修交映深㫖苕溪(云若顺现文色阴为始识阴为终即同五浊次第以义言之始则有识终乃成色准百法疏云心王了其总相心所了其别相以识创起但缘青等总相次取境像即是想心次领纳前境即是受心次起贪等造作即是行心前三无记未能成业由业招报即是色阴故云始则有识终乃成色)补遗(云然此五阴伦次自有色心王数不同论师多云识在三心之前诸大乘经识居最后今谓以譬言之如世君臣尊𤰞则前王而后数此可如论师所云也若臣为君之所使今受想行三为识所使义当如臣在君前以听命也此则数前而王后可矣若乃五阴列色法在心法前者昔白乐天与济师书以五阴十二因缘伦次不类为问洪老答云夫色等五阴乃三苦已成之躯十二有支乃三世生因之法此亦可以尽其大略既以阴法别为五位说之通言阴则正指现前报阴法耳此报阴法原始由乎歌罗逻时心识无此以何为投托之所故五阴前列色法而后列心法也欲于五阴推以因果却如记引百法疏文亦如此经下文云生因识有灭从色除者正从阴起之始而除之也)未究百法疏正指现在识心各具四分即酬过去五果各取自分境即造未来三因杂华云因前五阴故后阴相续起诸师多云识在三心之前者此也诸大乘经识居最后者盖据破除之渐先粗后细按摩诃止观分生起破除言说三义(五之二云数人说五阴同时识是心王四阴是数约有门明义故王数相扶同时而起论人说识先了别次受领纳想取相貌行起违从色由行感约空门明义故次第相生若就能生所生从细至粗故识在前若从修行从粗至细故色在前皆不得以数隔王若四念处则王在中此就言说为便)三苦之躯若指现在报阴亦是过去行感即有门义现在起行报在未来即空门义离三世生因则无三苦已成五阴十二因缘尚分为二何能副乐天问意况补遗王臣喻及以色为生起处也正脉(科见道分唯属奢摩他至此释心悟实相谓通前有三十番示见之尾责不达实相七大之前许通达实相此处叙众悟实相前三卷但显空次始显不空最后乃具空不空前二常遍后一圆融谓旧判修道义亦小滥论修尚在初门论证不无初位科五浊为明所欲除谓此科先明所除之浊下文乃示能除之性教其去取之法又科总示五浊别示五浊总中独约四大六根别中亦外少而内多及分所依之阴能依之浊谓众生自无始晦昧为空便入劫浊四大山河等有成住坏空之劫为劫浊四大本无情由因妄执内身总相起我见六十二见为见浊法尘为烦恼浊七趣流转为众生浊约六根别相乖背结滞识托于中体用不自在为命浊又科汝今欲令见闻觉知向后为能除之法在于决择去取释应当先择生死根本为六处识心不生灭圆湛性为六根之性引二根本文证释第二义中又谓六识为生死根本六根复为六识根本根即八识引起六识烦恼为苦因招引生死为苦果粗论似六识作而细推实八识自作现观似六识受而六坏唯八识自受不言八识言六根者意使易晓又解云何名为众生世界谓但约根身非约器界更指身中贸迁为证又解汝观解结谓诸股共成结体结处唯在一股解东西南北引杂华明世界游行解功德德字为用为能解谁合谁离合谓合中知离谓离中知及补若悟离深圆根（云云）)据经三文证见道一分皆明实相实相无别又判前中后文义不同不摄三摩禅那何也如来开妙修行路阿难领得正熏修后分始请从于凡夫终大涅槃尚在初修安得证位此分判证诚为滥耳浊本清水所成超浊观由即照见五阴皆空但云去泥不云除浊故庄严论颂云譬如清水浊秽除还本净自心净亦尔唯离客尘故以说心性净而为客尘染不离心真如别有心净性总别文中皆指视听觉察属分湛所成即全该内外矣别中五重皆具根境原非外少内多观一阴尽即一浊超何得妄分能所以劫浊为无始晦昧违灭从色除以见浊为内身总相身是色法烦恼浊为法尘法尘亦色法受想皆心所则误以色为心以众生浊为流转七趣不知行阴尚摄界外岂七趣流转能尽命浊乃八王之体迷时同异失准即罔象虚无微细精想悟后内外明彻证等觉圆明顿超因位若依根尘结散论存谢则是色心连持一报命根误以众生浊为命浊矣既知根是八识贼媒喻六根六根即生死深源指根明结又指同无作常品赘入细论粗论两种根本不同谓过患在六根破却在六识以六识为妄释用攀缘心为自性六根为真释识精元明岂非臆说无凭自语相违生缠缚故明指于器世间身中贸迁下即有世界相涉显内外交织何尝唯正非依释解结以下之义全类惠施五车中语矣。

　　毕竟断灭问疑根甚远前文云希更审除微细惑复闻𤼵觉初心二决定义进退推求但见六精幻化非常果因故举如来所说先后挍量求开蒙吝佛敕罗[日*(危-(夗-夕)+矢)]击钟开大宅门令其顿入杂华云如来深境界其量等虚空一切众生入而实无所入识阴文云内外湛明入无所入不入之入始为真入云间补遗作后集不闻解(阿难已闻根尘皆如来藏何缘复疑是断灭法闻钟显闻性常与宝手开合显见性不动大同何重示此恐席间后集不闻故使大权重结问势)不知大觉予夺皆据当机情量不关法体但前则弃海认沤今犹离沤觅海故击钟审问后复举如重睡人以喻真倒现前梦闻杵音知其为木石响岂非不动智而梦心惑为钟鼓是名颠倒夫鼓响本非杵音倒则非正故前诃阿难大众为遗失鼓响本是杵音倒不离正故前示匿王阿难皆不生灭性彼重睡人亦于梦时自怪其声为木石响可验妙湛不变此门常开承如来悲救迄今尚谓鼓响与杵音有别以不曾寤故于时忽寤自然不疑杵音而钟鼓之声不可得矣正脉(谓阿难错解佛语以谬难佛谓离尘无有结体误作离尘全灭性体故起斯难科若离明暗四句作贬根同识谓既惑根性全同识心全将破识之意破根解湛精圆常谓如来先说根性多许其湛精圆常四义取前十番示见为先说（云云）)未究阿难已悟实相宁疑真性无体进退推求本无我心及我心所与六入虚妄相应湛精指迷湛所成六种和合故叠举难端皆就根尘相对明即空即假若非见云外中何能作如是问然但见常无常品决定不同不知六精无体即性净妙常故云曾不开悟性则非相净则无染妙则非真妄混淆常则非先带后剖岂同彼疏先指为真唯令认倒复疑其非真判为带妄更加剖妄耶问彼疏解不闻虚空被汝隳裂(云此喻所解非根中无形性体乃六精堕于胜浮俱有形相能令无留碍之妙性妄成留碍即是结处)亦知六精是妄指妄为结答六精本非一六执有体即结悟无体即解阿难方达同异失准为真中之妄妄虽无体尚疑与真不即反见违越诚言如来但敕罗[日*(危-(夗-夕)+矢)]击钟令不离根尘顿证寂灭下文观音自述文殊重拣无非𤼵明此入处与诸圣全同故阿难自述已悟成佛法门得无疑惑若谓误作离尘无性则滥我乃无心同诸土木满慈谓其开悟如来印其得须陀洹皆虚语矣。

　　楞严妙指卷第三(终)
国家图书馆善本佛典第 16 册 No. 8859 楞严妙指


　　楞严妙指卷第四

　　释弘演述

　　阿难前举六精无体非常果因盖疑门宅体别一闻钟声能通所通悬隔情量顿得豁然直举所结之元应前菩提涅槃元清净体以生难端第二义与第一义本来不离有名无体则结解应虚然观现前苦难众生不免轮回初果有学与诸无明俱灭俱生唯十方大觉圆证寂灭结解差别一一宛尔故复叩今日身心第一义忽成生灭妄自何来第二义顿证三空真从何起如来怜愍现未众生放光现瑞摩顶安慰与七征顿示及令入无生法忍同普佛世界六种震动与二根本同各有宝光来灌佛顶与选圆通同俱闻微尘如来异口同音与总叙中迦陵仙音遍十方界同结乃一六义生妄执同异失准即上第二义门烦恼根本解乃一六俱亡全契非一非六即上第一义门因果常住因结在此解亦在此故顿示黏湛处即归元处究实而论黏湛则非归元下通九法界迷情归元则非黏湛上通五十五真菩提路如敕罗睺击钟显声尘生灭闻性本常阿难大众报答无定安可将报答无定即为常光现前常光现前亦同报答无定如来重释令其拣辨情量亲证圆明六精十二有为相皆黏湛𤼵光本非异体故云同源根缚尘现尘亡根解成坏必俱故云无二识性无源因于六种根尘妄出故云虚妄夫根尘同源识依根尘则亦同源矣识性虚妄根尘𤼵识则亦虚妄矣影略互明应前十方如来及大菩萨自住三摩提如空华喻通喻三种该界内外根枝不觉颂中复合无为该本觉始觉究竟觉方穷二观所证由尘𤼵知即知精映法下复指见即明暗所𤼵随举前后一根喻如交芦示一根立一切皆倒一根复一切皆真非根则尘对何现识依何𤼵根尘识三必无孤立故圆通诸圣从根解者即不必从尘识从尘解者即不必从根识从识解者即不必从根尘从七大解者即不必依十八界名相又一根解即不必余根一尘解即不必余尘一识解即不必余识一大解即不必余大而前五大皆能对根识作尘乃至心王心所万法悉然重呼阿难正是直指忽唤阿难即声尘引动分别即𤼵知流转还灭皆在汝今是故异口同音示一道出离也问根立即无明本则根性纯妄七大文中何以言本如来藏本无生灭答初居圆成现量之中浮尘未起后入明了意根之内外境潜形故黏湛黏妄其旨不同而同同而不同问无漏即庵摩罗乃极果所证云何即今顿得答华严云眼耳鼻舌身心意诸情根一切空无性妄心分别有大般若四十七卷善现同舍利弗问答指色心乃至佛不共法为真无漏不堕三界不应取着一切法应皆平等无有差别起信论(真如门云二者如实不空以有自体具足无漏性功德故又四镜中因熏习镜云智体不动具足无漏熏众生故双辨同异云如是无漏无明种种业幻皆同真如性相又真如熏习义云自体相熏习者从无始世来具无漏法备有不思议业作境界之性以此二义恒常熏习以有力故能令众生猒生死苦乐求涅槃)以觉义为无漏从本以来未曾暂与妄染相应故。

　　初四句颂源字源即一心如太虚空本非一六为二门所依二量双立双遣遣立同时即三如来藏九法界众生无非自屈十方如来开了义教指舍妄证真之路即汝现前六根六根相属不觉是有为性属本觉是无为觉不觉不容并立住有为终不证无为执无为终不免有为觉不觉元非二体离有为则无无为离无为则无有为唯详审谛观知心无念亲见有为法本不曾生无为法亦无因起二名对待悉是假立故各立比量三支圆明一标为空喻以如幻从缘生故出有为因一标为不实喻以如空华无起灭故出无为因相宗六种无为九十四种有为空宗遍计依他有为空性圆成无为性宗不二不一不一事等权乘不二理归终实双立犹属生灭双遣独归真如备彰情量尽迷真起妄断妄证真理智差别显一六义生皆未归源唯圆宗顺逆始末全契一心权实施开出入自在始同大觉证于究竟言妄下六句颂根尘同源兼由尘𤼵知四句以四句即伸根尘同源义故初二句明真妄相待对妄言真真但名说若计有真何殊于妄次二句明能所本空真及非真尚非能见所见岂实后二句双结法喻结解六句颂缚脱无二离根无相离尘无知互相依持妙圆黏妄故结脱黏归元故解真菩提路即圣路岐路即凡路同一黏湛为因故云无二交中之性本无实性谓有谓空即成迷晦若能直下洞观颠倒不生则顿入真三摩地矣解结二句应前虽得六销犹未亡一亦起下次第绾巾尚不名一因结次第解亦次第得忍六用不行观阴诸根互用即六解方尽妙觉精心𤼵化即一亡根选二句应前得循圆通返穷流根亦与后观音大士入流亡所乃至生灭既灭寂灭现前错综互映陀那二句颂识性虚妄二句应前根中积生无始虚习乃五意生因缘合上六解一亡乃六染灭因缘此迷悟相犹如空华即起下生死涅槃皆即狂劳颠倒华相真非真七句颂是故汝今八句初二句明权实妙境非二深不照无明涅槃分于汝今乃如来秘要之藏是心从本以来自性清净而有其染心虽有染心而常恒不变是故此义唯佛能知亦不务速说文殊请佛再转法轮佛云文殊汝请我再转法轮岂我曾转法轮耶次二句颂知见立知二句次三句颂知见无见五句示用心迷悟不出刹那是名妙莲华七句总颂五玄即前后五名如是妙法诸佛如来时乃说之名也体性坚凝无障不摧体也圆顿因果不堕功勋宗也刹那顿入法界平等超世出世间用也无比无对天王华屋唯兹能入教也长水(释结解同所因圣凡无二路谓颂前缚脱无二六道凡夫业惑所系不得自在故名为缚三乘贤圣断惑证理不随业系故名为解此则皆由六根迷悟所致故云无二路)未究缚脱无二全因根尘同源得首楞严三昧始名为脱三乘贤圣未证此者尚在缚中也吴兴(解缚脱无二谓迷悟虽殊始终理一故曰无二解二量谓真性即根尘之源也有为即缚脱之相也若真性在迷能生九界根尘之相名之为缚若真性出缠能起十界根尘之用号之为脱此缚与脱皆即真而俗故曰有为亦即俗而真故曰空也缘生故如幻释成有空义也有为之法皆从缘生凡夫以惑业为缘圣人以机感为缘二缘所生俱是假名故云如幻此颂根尘同源缚脱无二也无为下颂识性虚妄犹如空华上言如幻助成空义耳今云空华正显虚妄也且识性是有为起灭之法真性反此故曰无为无起灭既云虚妄即是不实故喻如空华)不知摄八识归真如无相见种别是名同源根尘识同体缚脱不离是名无二若谓始终理一则缚脱无异与立知无见㫖不相应且四句共颂有为无为其理大同二句各分有为无为宗因喻别同一性真相妄何得根尘二句独属有为识性二句独属无为既云识性起灭则宗因喻皆然全异无为何得因空华喻同将起灭合无起灭况真性双超但反有为岂不更误宗通引石头大师语录(唯依第一义释谓速证妙常非徒于根上返犹系于识上转（云云）)与问第二义门答唯汝六根义皆不符问集注诸家多判阿陀那属第八染净二分通乎真妄不许第九其义允否答心识俱通染净然宽局义分不得以局滥宽如清凉引十地论释第六地异处求解脱中云(谓是凡夫愚痴颠倒常应于阿赖耶识及阿陀那识求解脱反于余处我我所中求解脱故经明唯是一心则心外无我法当于一心中求亦同净名诸佛解脱当于众生心行中求言阿赖耶者此云藏识能藏一切杂染品法令不失故我见爱等执藏以为自内我故此名唯在异生有学阿陀那者此云执持执持种子及色根故此名通一切位此二即心之别名论主意明心含染净故双举二名释一心义求义云何若有我执成阿赖耶若我执亡则舍赖耶名唯阿陀那持无漏种则妄心斯灭真心显现故下偈云心若灭者生死尽即妄灭非心体灭)经标陀那微细识以此名通一切位若举赖耶则唯局染举无垢则唯局净正观列陀那邪观列赖耶末那名义皎然又第九为诸识所依始为即权之实前八不离第九始为即实之权特标是名妙莲华显不同对带异口同音正符法华五佛章结经名中第四亦是应此正脉(科此为证释别有结元疑证释者照现诸佛同证以释也破旧注谓此牒前不见所结云何知解而重问无谓之甚当知阿难已领六根是结而今更请之结元即下诸佛所说俱生无明生死结根也不知六根当体即是离此别无故下佛答唯汝六根更非他物谓根性本即菩提涅槃元清净体经初早判为真本人多不识曾引此释谓根尘同源即唯识宗相见皆依自证起谓二量全破唯识谓识非缚结之本根为结解之要谓知见即该六根之性立知为立空有二知无见乃无空有二见破古注拨有取空立真排妄谓离凡小二见遂能翻二种生死破五住无明解真非真恐迷为知即真而不外觅知带妄而不废修指非幻为人法俱空之境理实即是无明业识之中（云云）)不知阿难所述即上汝观解结之文因击钟审验断灭疑破始知二种本不相离故举隔日疟喻以求永断根本无明贼媒为结而家宝为结之元若非证真何由断妄诸佛答俱生无明正应从无始际与诸无明俱灭俱生皆显迷真见妄真如即成生灭悟妄证真生灭本是真如虽有二名实无二体若疑六根向上别有深根为结本元何当机𤼵问但云今日身心耶六根迷即结心悟即妙性是以照现诸佛同证偈中亦言犹非真非真云何见所见若见即妙性但有寂静妙常则无流转生死不应有云何之破矣释根尘同源引相见皆依自证不知二分所依尚滥妄源安能缚脱无二至释二量又谓全破唯识识非缚结之本何以决定破尽根为结解之要何以建立为真前科阿难已领今谓阿难两疑又立知即知见之知根缚故尘识俱缚即上俱生无明立空有乃凡小法执非三细生因缘无见即知见之见根解故尘识俱解即上寂静妙常无空有乃凡小法执断除非三细灭因缘但空遍计不空依他指非幻作无明业识皆权乘义致妄兴种种疑谤语自相违。

　　忽蒙天王赐与华屋即入慈悲室整涅槃僧敛僧伽黎即着忍辱衣于师子床揽七宝几即坐法空座诸佛四仪二利不离七常住果为海会标榜当机愿度末劫正领此㫖也解结因次第六解一亦亡祇夜伽陀双𡸁二义显法体难思迷则横䜿俱障悟则当念圆融因阿难重叩唯以一华巾表总相心源三种世间本来妙严依此分二门以明不二真如门因果同依王民转数虽别而无障无碍无非自在圆成法也生灭门十法界顺修逆修转过成功依他法也一巾六结无差之差六结一巾差之无差九法界迷而不知遍计法也以有不觉妄想心故能知名义觉灭异住生本来平等即性火今光空藏不空藏即离碍有实共一法界心即五无为根本无明及四相即五有为若见遍计外仍有依他可破则滥权乘破依他定有阶级定无阶级则涉终顿尚不契利根修证况大利根耶故就六结一巾明法性融通一巾六结明缘起相由五非空互为主伴治五无常不坏灭除次第而因果交彻始则过多功少中则功过平等究竟唯功无过门门一切境回互不回互便能超越三僧祇佛前下喝叱阿难云此非汝心阿难转难此非我心当名何等佛今绾巾示阿难亦云此名何等皆密显二门转相主宾宾主把住放行如龙象蹴蹋金翅飞腾机用不测当机大众若但见结无论六绾即初绾时已昧一巾若达一巾则无论百结乃至八万四千烁迦罗首八万四千母陀罗臂八万四千清净宝目同一圆融清净宝觉秪将一巾六结含同异次第取喻不同㫖则一贯初至名有六结总明二喻汝审观察下别明同异同即生灭门同相体绝安立所谓我初绾巾也异及次第即异相横竖宛然所谓汝名为结也次第解结即因异入同六解一亡即同亦不立吾今欲将第六结名成第一不愿乐一成复云何得此示圆自在慧则无优劣也此结若存是非锋起即破阴观其所由结若不生则无彼此即识尽精心𤼵化六解二句法合前喻由汝无始下别明次第初五句明业转现无因次四句喻后五句合将所结巾偏掣左右云如是解不此喻本来寂灭不待更坏虽印阿难解结方便仍举昔告大慧因缘盖显不思议熏变是现识因若不达二门出入自在即取粗相阿难现证初果在世出世之际受道缘近故令选择六根根解则尘识俱解顿同九地修习毕功矣更问同时解萦得同除不此重示入一无妄一时清净也本以次第绾生即生因识有当须次第而解即灭从色除六根二句法合后喻因阿难全迷互用自堕纵横随举三空以印实明无超次第具足五种总别也悫公长水吴兴释次第义滥上一门深入反觉法喻有不齐之过不知前明随㧞一根五黏圆脱即顿也今显从根渐解次第空三即渐也巾结一喻显二门开合正观先标获忍后标接流而同一无生中中流入观音证圆通亦然他观五重事尽即次第精心𤼵化即并销后文重明五阴以理顿事渐摄尽二观利钝众机无不咸被覆举巾结喻云何所不明再此询问阿难重问尚致佛诃入一六净已明之义更烦辞费必不然矣问旧解以左右为空有结心为中道汝观交中性二句可证何故别指答据经文左右结心喻也是故阿难下合也明以根对尘及诸妄挍量法喻相当若指中道为结心不应以选择六根合问尘相自灭则有明文矣何为识解答识性无源因于六种根尘妄出故诸妄销亡即是识解识若尚存安得云不真何待也正脉(破古注法喻不齐谓佛以六结而喻六根前人见其结数偶同于根数遂谓六结即喻眼耳等六以致喻中六结实有次第法中六根本无次第宛有法喻不齐之过却又不敢以过归佛而强教后人不可以喻难法是何言欤佛号一切智人而说法先以带过其何以折伏魔外而垂范人天哉决不然也盖佛说六结本非即喻眼等横列之六元是𥪡推其由真起妄从细向粗展转六层而后根相备着及其反妄归真从粗向细亦展转六层而后根相解除且经文中结之次第与解之次第皆叮咛具载但不拘六层而文辞含摄不甚开显至后观音圆通逆次解之六结宛然取彼释此何有法喻不齐之过又解一根既返源有片锦六花喻谓花虽各别底线相连花喻六根线喻一性此约横喻不同匝之𥪡喻（云云）)未究如是伦次绾叠华巾总成六结同异次第二喻互见由汝无始五句具业转现次第结生即毕竟同中生毕竟异此根初解六句明人法俱三空次第而解即尚不名一六云何成曲添花锦喻花独许横巾独许𥪡又以观音入流强析成六离叛圣言挍古注更甚矣问若绾巾喻同上指根明结则与入一六净亦应不异今何更问佛仍重答答影略合明圆通所修同一解根亡尘始终证别前但明深入一门令六清净横本非六今重明六异尽解一同不立䜿本非一前则指一根后则指一体一名相似一义迥殊此一对六所起既无所对安有能对若以一同之义为真性全迷非同非异太虚喻矣问非一非六太虚合器已明阿难重问又将巾结喻何耶答真妄各有二义各明一门体空则妄本无有不变则真体湛然故以太虚之非同非异显不与妄合成事则妄元依真随缘则真体成妄故以一巾之能同能异显不与妄离二门各分明圣凡位别四义交彻明顺逆接流若真在妄外六根非真何能即生灭契不生灭若妄即是真五阴未尽岂不执生灭为不生灭唯就一巾绾六逐一勘验当机显迷圆执依不别而别即依证圆别而不别若能息机归寂超越世出世间则于世尊𡸁问之㫖当下了然矣。

　　如来观机待时屡屡欲示未示砂里无油令知好恶阿难大众尚未亲荐别求离言深㫖作受道近缘如来更不自说秪令在会诸圣自述𤼵心岂离所宣十八界七大别有方便始信佛说法门字字皆实契理契机必获果证我今为汝保任此事终不虚者此也亦反观种种言句悉皆不实不舍方便终不自得如来尝说汝等比丘知我说法如筏喻者此也。

　　最初即以音声证明盖示娑婆教体亦显多闻成病非密言过若密言当舍何以憍陈那一闻妙音顿证四果然则密言何尝非秘严如来自鹿苑开演已两手分付故云六尘不恶还同正觉智者无为愚人自缚问十方如来于十八界一一修行实无优劣今诸圣悟十八界正同十方如来何以三空次第优劣宛然答诸圣所证虽三空不等一悟首楞严三昧即按位入圆所有优劣但成前后故佛告文殊实无优劣前后差别文殊偈中同入圆明亦详列三世正此㫖也孤山(云涅槃叙昔则小无大分净名方等则大隔小乘今经二乘作佛与法华同途阐提有性将涅槃共辙故使鹿苑之所证同成一乘之顿理均乎普贤此约实行若内秘外现既经𤼵迹一揆何疑此约权行（云云）)吴兴(云佛问最初𤼵心欲诸圣各述所证权实之道耳如陈那等虽曰妙音密圆但闻生灭四谛未可滥同如来藏理应知佛告文殊实无优劣前后差别斯开权显实之正文又若本大迹小鹿苑所证不亦小乎岂显本后翻令渐初密悟圆理（云云）)不知首楞严三昧圆收五味而阿难末劫尚在有漏故如来垂问诸圣仰答皆举最初方便既谓涅槃叙昔小无大分今正述鹿苑何得同成一乘顿理吴兴之谪孤山诚当矣但指实无优劣始为开显违耶输授记之文更将前后差别滥同无差别亦未脱向来窠臼近注引香严闻击竹灵云见桃花证同于见闻得入广立观门则昧阴入处界大分合名相深㫖正观答文殊见与见缘并所想相如虚空华详明阴无阴性界无界性大无大性唯令一门深入尘既不缘根无所偶邪观复举如空华喻而结以不了妙觉明心妄随七趣沉溺乃至观阴各住五重区宇反覆合明迷不思议境妄作思议自成生死从上垂慈惟为拈去倒情非有实法且如香严烧却文字时何尝向击竹留心灵云三十年间亦何尝向桃花系念妙喜云香严悟处不在击竹俱胝悟处不在指头莫于通天大路自栽荆棘。

　　二十五圣悉证圆通唯观音从入之门与当机此界既全相应所破之惑亦从因至果无不该摄金刚三昧即涅槃五名无作妙力即无作四谛最后宣说表所证三摩提即首楞严王一切贤圣𤼵觉初心皆依闻思修而教随机异机逐教差权实施开之秘非转轮真子何能妙契古佛观机特垂鞭影菩萨因兹𤼵妙耳门般若指须陀洹名为入流而无所入清凉云若谓证圣即是法尘法尘即所法尘不可得则真入圣流昔百丈沩山印证二僧(百丈普请钁地忽有一僧闻鼓鸣举起钁头大笑便归丈曰俊哉此是观音入理之门丈归院乃唤其僧问适来见甚么道理便恁么僧曰适来肚饥闻鼓声归吃饭丈乃笑沩山在法堂坐库头击木鱼火头掷却火抄拊掌大笑师曰众中也有恁么人遂唤来问你作么生火头曰某甲不吃粥肚饥所以欢喜师乃点头)妙喜亦以四尊宿入道公案证此(普说云老汉尝爱真净和尚道如今人多是得个身心寂灭前后际断休去歇去一念万年去似古庙里香炉去冷湫湫地去便为究竟殊不知却被此胜妙境界障蔽自己正知见不能现前神通光明不能𤼵露或又执个一切平常心是道以为极则天是天地是地山是山水是水僧是僧俗是俗大尽三十日小尽二十九凡百施为须要平常一路子以为稳当定将去合将去更不敢别移一步怕堕坑落堑长时一似双盲人行路一条拄杖子寸步抛不得𦂳把着凭将去步步依倚一日若道眼豁开顿觉前非抛却拄杖子撒开两手十方荡荡七纵八横东西南北无可不可到这里方得自在如今能有几个放得杖撒得手昔因真净和尚新开语录其时我老和尚在五祖堂中作首座五祖一日廊下见僧把一册文字祖曰你手中是甚文字僧曰是真净和尚语录祖遂取读即赞叹曰惭愧末世中有恁地尊宿乃唤首座我老和尚时在后架洗袜闻呼狼忙走出来祖曰我得一本文字不可思议所谓善说法要你试看休去歇去一念万年前后际断诸方如今有几个得到这田地他却唤作胜妙境界旧时宝峰有个广道者便是这般人一个浑身都不理会都不见有世间事世间尘劳昧他不得虽然恁么却被这胜妙境界障却道眼须知到一念不生前后际断处正要尊宿如水潦和尚因采藤次问马祖曰如何是祖师西来意祖曰近前来向你道水潦才近前马祖当胸一蹋蹋倒水潦忽然大悟不觉起来呵呵大笑祖曰你见个甚么道理潦曰百千法门无量妙义只向一毛头上便识得根源去这个教中谓之入流亡所所入既寂动静二相了然不生才得个入处便亡了定相定相既亡不堕有为不堕无为动静二相了然不生便是观音入理之门他既悟了便打开自己库藏运出自己家珍乃曰百千法门无量妙义只向一毛头上便识得根源去又呵呵大笑马祖知他已到这个田地更不采他亦无后语后来住水潦庵禅和家来参他有百十众才举扬便卖弄这一蹋云自从一吃马师蹋直至而今笑不休渠又何曾有峰峦叠翠涧水潺湲𡶨柳含烟庭花笑日莺啼乔木蝶舞芳丛底说话来只道自从一吃马师蹋直至而今笑不休这个便是第一个入流亡所动静二相了然不生底样子又不见云门问洞山近离甚处山曰查渡门曰夏在甚处山曰湖南报慈门曰几时离彼山曰八月二十五门曰放你三顿棒古人淳朴据实秪对自言我此回实从查渡来有甚么过便道放我三顿棒大丈夫汉须共这老汉理会始得至明日便去问曰昨日蒙和尚放三顿棒未审过在甚处门曰饭袋子江西湖南便恁么去洞山忽然大悟更无消息可通亦无道理可拈出秪礼拜而已既悟了便打开自己库藏运出自己家珍乃曰他后向无人烟处住个草庵不蓄一粒米不种一茎菜接待十方往来尽与伊出却钉㧞却楔拈却炙脂帽子脱却鹘臭布衫教伊洒洒地作个衲僧岂不俊哉云门曰你身如椰子大开得许大口这个是第二个入流亡所动静二相了然不生底样子又鼓山晏国师在雪峰多年一日雪峰知其缘熟忽起搊住曰是甚么晏释然了悟唯举手摇曳而已峰曰子作道理耶晏曰何道理之有后来杨大年收在传灯录中谓之亡其了心此是第三个入流亡所动静二相了然不生底样子又灌溪和尚一日见临济济下绳床才擒住溪便云领领这个是第四个入流亡所动静二相了然不生底样子这个说似人不得传授人不得老汉十七年参也曾零零碎碎悟来云门下也理会得些子曹洞下也理会得些子只是不能得前后际断后来在京都天宁见老和尚升堂举僧问云门如何是诸佛出身处门曰东山水上行若是天宁则不然如何是诸佛出身处熏风自南来殿阁生微凉向这里忽然前后际断譬如一綟乱[糸*系]将刀一截截断相似通身汗出虽然动相不生却坐在静裸裸处得一日去入室老和尚曰也不易你到这个田地可惜你死了不能得活不疑言句是为大病不见道悬崖撒手自肯承当绝后再苏欺君不得须信有这个道理老汉自言我只据如今得处已是快活更不能理会得也老和尚却令我在择木寮作不𨤲务侍者每日同士大夫须得三四回入室只举有句无句如藤倚树开口便道不是如是半年间只管参一日同诸官员在方丈药石次我只把箸在手都忘了吃食老和尚曰这汉参得黄杨水禅却倒缩去我遂说个譬喻曰和尚这个道理恰似狗看着热油铛相似要䑛又䑛不得要舍又舍不得老和尚曰你喻得极好只这个便是金刚圈栗棘蓬一日因问老和尚见说和尚当时在五祖曾问这个话不知五祖和尚如何答和尚不肯说老汉曰和尚当时不可独自问须对大众前问如今说又何妨老和尚乃曰我问有句无句如藤倚树时如何祖曰描也描不成画也画不就又问忽遇树倒藤枯时如何祖曰相随来也老汉闻举便理会得乃曰某会也老和尚曰只恐你透公案未得老汉曰请和尚举老和尚遂连举一络索淆讹公案被我三转两转截断如个太平无事时得路便行更无滞碍老和尚曰如今方知道我不谩你我既会了却倒疑着几个禅头乃问老和尚老和尚曰我个禅如大海相似是你将得个大海来倾取去始得若只将得钵盂来盛得些子去便休是你器量只如此教我怎奈何能有几个到你田地旧时只有个璟上座与你一般只是死了过得几时便举我立僧后来在云居首座寮夜间常与兄弟入室老和尚爱来听有时入室了却上方丈见老和尚同在火炉头坐老和尚曰或有个禅和子得似老僧你又如何支遣老汉曰何幸如之正如东坡说作刽子得一个肥汉剐我却倒与老和尚入室被我拶得上壁老和尚呵呵大笑思量这老和尚粉骨碎身亦未能报)忽然超越正大悟门开二卷云若能转物即同如来身心圆明盖圆乘一悟顿同诸佛三渐慧性明圆蓥十方界识尽十方明彻等觉圆明两处十方虽同而明圆圆明迥别今菩萨自述标十方圆明非证等觉何能有此两牒金刚三昧与是觉始获金刚心中能入菩萨金刚干慧亦无不互映寂灭即大佛顶即敷座宴安于此接流通真如门即上合上合即如来密因即正观全证本觉本觉法界一相即是平等法身与佛如来同一慈力则诸佛度生即菩萨度生菩萨现身即诸佛现身故能对菩萨现于佛身乃至随机感现十法界身云如明镜对质无现之现现实不现而各满其愿解脱成就于此逆流通生灭门即下合下合即诸菩萨万行即他观全证不觉不觉本是性恶法门何须更断与诸众生同一悲仰则众生音声即菩萨音声菩萨音声即众生音声故能观其音声即得解脱乃至七难三毒二求界中广施无畏如空谷答响非应之应应实不应而于菩萨身心获十四种功德若非上合慈力何以显佛法妙非下合悲仰何以显众生法妙非本觉妙心何以显心法妙天台大师释法华经普门品(云一人法二慈悲三福慧四真应五药珠六㝠显七权实八本迹九缘了十智断今下合十四无畏即彼前一番问答明观世音无缘大悲愍伤㧞世间苦集兴众生誓度烦恼誓断二愿智慧庄严普放净光明灭除痴暗㝠㝠于观境真寂不动即法身譬药王树身遍体愈病㝠作利益无所见闻三毒七难皆离二求两愿皆满众生三业显机感法身灵智㝠应随自意照自行化他实智不动本际根本是了因种子究竟是智德十四夜月光明几望中义今上合三十二应入国土身即彼后一番问答明普门于十双中则属就法多种分释揽无上之法故称普门无缘大慈爱念欲与出世道灭因果之乐兴法门誓学佛道誓成二愿福德庄严住首楞严普现色身随机广利出没多端即应身譬如意珠王身随意所与显作利益目睹三十三圣容耳闻十九尊教三业显应赴其㝠机三土众生十重获益终归秘藏随于他意照自行化他权智迹任方圆根本是缘因种子究竟是断德如二十九夜月邪辉将尽中义两门问答含无量义横则遍周十方𥪡则冠通三土而五只中谓观为圆观世为不思议实相境音为佛机十义解普中道正通实相为门又以观世音普门即对三号观即是觉觉名为佛即佛陀世音是境境即是如即多陀阿伽度普门即正遍知即三藐三佛陀又云圣人三业无谋而遍应一切亦名三不护三不失三轮不思议化即今四不思议无作妙德)清凉大师释华严入法界品(观音菩萨告善财云善男子我已成就菩萨大悲行解脱门善男子我以此菩萨大悲行门平等教化一切众生相续不断善男子我住此大悲行门常在一切诸如来所普现一切众生之前或以布施摄取众生或以爱语或以利行或以同事摄取众生或现色身摄取众生或现种种不思议色净光明网摄取众生或以音声或以威仪或为说法或现神变令其心悟而得成熟或为化现同类之形与其共居而成熟之善男子我修行此大悲行门愿常救护一切众生离险道怖离热恼怖离迷惑怖离系缚怖离杀害怖离贫穷怖离不活怖离恶名怖离于死怖离大众怖离恶趣怖离黑闇怖离迁移怖离爱别怖离怨会怖离逼迫身怖离逼迫心怖离忧悲怖复作是愿愿诸众生若念于我若称我名若见我身皆得免离一切怖畏善男子我以此方便令诸众生离怖畏已复教令𤼵阿耨多罗三藐三菩提心永不退转疏梵云婆卢枳底观也湿伐罗此云自在若云摄伐多此云音然梵本之中自有二种不同故译者随异而法华观音品中云观其音声皆得解脱即观世音也若具三业摄化即观自在观即能观通一切观世即所观通一切世若云音者亦通所观即所救一切机若云自在乃属能化之用以上同如来妙觉真心故常在一切诸如来所下与众生同大悲体故普现一切众生之前大圣久成正觉号正法明示为菩萨义言等佛耳别明普现之义有十一句方法华经三十五应乍观似少义取乃多彼三十五应但是此中或现色身及说法耳二善男子我修行下约大悲行以显业用救诸怖畏故于中三初离世怖有十八种初三约烦恼即是因怖余皆约果缚杀贫三不活开出黑闇已下皆五怖中事上约所离二复作下即能离因念即是意三业皆益故三我以此下令进大心方能究竟离二死怖钞然观即下第三随字别释观即能观者显属菩萨通一切观者即智者意言世是所观通一切世者世略有三谓三世间若山若水悬崖𨗉谷畏难之处器世间无量众生即众生世间亦观佛会所有众生常在一切诸如来所即观察智正觉世间按文就义自在即宽直就名言自在却局阙所观故然有能观必有所观不尔于何而得自在能所无二不坏能所一观一切观无观无不观为真观矣)皆与此文宛合问上合下合符正他观其义云何答正观见修证三分从初心以至因满此从因满以至初心顺逆不同更无别㫖他观从阿鼻极苦阐提五阴以至识尽十地五阴此十四无畏始于大火所烧即阿鼻果报大火也乃至第十四现住世间诸法王子六十二恒河沙数上通十地即无明大火也亦从极恶异熟以至极善异熟无一不同四不思议即二门不二出入自在天台释水火指惑业苦三种藏通三乘别圆菩萨修道之时并为五住烦恼惑火所烧各修方便方便未成火难恒逼称观世音方便即成便得解脱一一当其法门细作机感尤为有征。

　　若诸菩萨进修无漏正当十地满心唯证等觉乃能为十地说法我现佛身古注皆指初住引天台本下迹高为证然大师释普门品云已成种觉号正法明次当补处称为普光功德其本迹如此宁可测知又释游诸国土通约十身多种四句料拣(初以人对人四句自有一界身度一界自有十界身度十界自有一界身度十界自有十界身度一界若妙觉法身应实报土为舍那佛受化之人纯诸菩萨皆求佛道更无异身此一界度一界也若方便有余土五人同生皆求大乘上文云而于彼土求佛智慧于此土为佛亦是一界度一界也若同居土寂灭道场初成佛先开顿说禀教之徒皆有见思烦恼之人而是圆机同感佛身亦得是一界身度一界也若寂灭道场禀教之徒诸界不同或人或天龙神鬼等又根性圆别两异虽诸界不同同见一佛身而为说法即是一界度多界也若有一界之机但见一界身现则不得度则示种种之身眷属围绕共逗一缘是名多界身度一界也若佛身菩萨身遍作十法界身遍入诸道各令得见同其形像而为说法此是多界度多界用此四句历五味五时现身皆如此更有约说法多少以法对人四句复有因果相对依法修证四句（云云）观音明了众生根之所趣或示现身多少或说法多少或修因多少或证果多少逗彼机宜必无有差又释应以佛身得度者即现佛身而为说法指凡圣同居秽土中顿机所感即见舍那菩萨与百千围绕处胎说法十方众圣皆在胎中出胎光明遍满寂灭道场成卢舍那佛转一实谛无量四谛等法轮譬如日出高山先照即闻顿教见佛性得度也故涅槃云雪山有草名曰忍辱牛若食者即得醍醐此之谓也若小机感佛正念入胎出生王宫六年苦行树下草座成老比丘佛于鹿苑转生灭四谛法轮五人初得甘露悟小乘道既非醍醐未名得度故云但离虚妄名为解脱其实未得一切解脱未堪大教如聋如哑于其无益止有㝠熏之力取譬如乳闻方便说三乘断见思时尔时转乳名酪次闻方等四种四谛用大弹小耻权慕实起殷重心名为生酥次闻般若三种四谛转教其心稍纯名为熟酥次闻法华舍三方便但说一实佛之知见声闻疑除受记作佛菩萨迷去增道损生尔时名为醍醐菩萨之人处处得去钝者亦同二乘二乘之人始自于此得见佛性故云始见我身闻我所说即皆信受入如来慧证前大机初得醍醐也除先修习学小乘者我今亦令得闻是经入如来慧即证小机始于法华得入醍醐也若复有钝根于法华不悟更于般若调熟至于涅槃说胜三修即明常住得见佛性乃是醍醐是为同居秽国示现佛身说圆渐法或示种种身说圆渐法四句此开五味义秽国既尔净国亦然既有利钝两机宁不顿渐二说以明应身及说法也此中应明别圆本观所起慈悲今遍法界起应例前思之问经但言游于娑婆不言实报方便等国答总答中云游诸国土诸是不一岂止独娑婆耶又如大本文云若能深观见我在𦒿阇崛山共声闻菩萨僧此即娑婆而是方便也又云即见我纯诸菩萨无声闻缘觉者即此是实报也故约二土明义无咎问二土同称为法性云何异答真谛中道此则大异又问佛云何度佛答等觉菩萨作佛身度初地佛何意不得如人亦能度人（云云）)诸名不一横则遍周十方𥪡则冠通三土若但证分真之初既非六解一亡何云我得佛心证于究竟问胜解现圆似是比智何以称为因圆之位答胜解有正有邪邪即识阴将尽十种伴侣正即华严世主妙严品赞道场众海以胜解力入于如来功德大海得于诸佛解脱之门游戏神通即今上合下合(清凉谓乘因入果是比智知如见鸾翔知太虚可冲瞩龙跃知宏海可泛以胜解力印可佛言知福慧之深远以信解力瞻仰佛化知慈悲之广大亦是胜解印持果德钞云前则印言比知二严与慈悲皆教道今云印果则心冥果海为证道)夫六凡三圣皆云我于彼前以不知转识现故见从外来唯等觉圆明离于见相故闻法解脱而无有彼此我现佛身盖同安住秘藏也孤山(解初于闻中十三句云初五句明闻慧次四句明思慧后二句明修慧闻则亡言达理思则言理俱亡修则境智齐泯（云云）)吴兴(解从闻思修入三摩地云闻非无观以观行成时正在思修故应知三慧有横有𥪡横则名字已上位位有之𥪡则名字为闻观行为思相似为修三慧具足能得相似分真之定又云无三慧是理即佛有闻慧是名字即佛有思慧是观行即佛有修慧是相似即佛是故备斯三者能入三摩成分真佛及究竟佛又解初于闻中十三句云旧约三慧次第销之今则不尔节文为四一亡前尘二尽内根三空观智四灭谛理言入流亡所者流谓法性所谓音尘入之与亡通乎观行相似之位已上四节若约三慧言之从初入流义必具足不可亡所未有思修苟执次第恐伤文理又破旧注具佛性故可仰义云慈力者慈既与乐必能㧞苦应以力字兼于悲义悲仰者悲谓悲苦仰谓仰乐此非属应盖言其机也是故猒患苦道则以悲为机欣慕乐果则以仰为感菩萨所证圆通之理遍在众生悲仰之中故曰与也同也当知众生由悲故能感㧞苦之力菩萨由慈故能应仰乐之机感应常冥与㧞常显若晓斯㫖则下文三十二应乃至四不思议无忘其本（云云）)不知三摩地之名该于定散通彻果因而三慧三空修证不同分真究竟因果悬隔诸圣启𤼵当机入门之缘各述最初修证所臻不离现在若未穷因满宁足以当兹选菩萨迹示等觉故从𤼵心受教为始寂灭现前为终全具五忍及正他二观顿悟渐修渐修顿悟种种差别入流亡所即映前获无生法忍渐即渐次深入增即增上妙理不住即数量销灭生灭既灭对后已灭生灭寂灭现前对后精妙未圆忽然超越对后𤼵化超路问忽然超越可符超位得忍明列五十五位安能相符答三空不生即无生忍三空寂灭即寂灭忍动静二相了然不生即干慧地如是渐增闻所闻尽即尽是清净四十一心尽闻不住即次成四种妙圆加行地前初僧祗也觉所觉空即从初地觉通如来至登七地尽真如际二僧祗也空觉极圆空即一真如心觉即𤼵真如用极圆即修习圆满从八地至地满三僧祗也生灭既灭指二死已尽忽然超越即越三僧祗入寂灭忍故云因入流相此见道位得三摩提此分真位成就菩提即等觉位全证首楞严既知名字属闻观行成时正属思修则唯此二即可配三慧向后皆属解根亡尘三空次第矣虽𤼵真所修不离三慧然初修三慧迥异𤼵真却以修慧配入相似而入流以下之文不配后三即岂非六即义阙自语亦相违耶夫入流名须陀洹此属大乘即当中中流入非未𤼵真前三慧可拟已接如来法流故能上下合亦非十地已还之位佛示解结竟具明从三摩地得无生忍今已证三空正当六解一亡何得前作观行后作初住旧注以仰为可仰全昧众生仰救其失显然即谓悲仰属机亦未知同悲仰者亦机亦应犹慈力属佛而与之同慈力者则亦佛亦非佛也菩提萨埵二义不同与乐即誓学誓成证出世道灭㧞苦即誓度誓断㧞世间苦集若将慈力悲仰互相矫乱则菩萨四弘名义俱紊矣苏子由(云予读楞严知六根原出于一外缘六尘流而为六如来为设方便使知出门即是归路故指涅槃门初无隐蔽若能洗心行法六用不行中中流入与法流水接犹恐未知所从乃使二十五弟子各说所证观音以闻思修为圆通第一若能圆㧞一根则诸根皆脱于一弹指顷遍历三空即与诸佛无异矣既又读金刚四果乃废经而叹曰须陀洹所证即观世音初于闻中入流亡所入流非有法唯不入六尘安然常住斯入流矣往则入尘来则返本斯陀含虽能来矣而未能无往阿那含非徒不往而亦无来至阿罗汉则往来意尽无法可得然则所谓四果者其实一法也但历三空有浅深之异予观二经之言本若符契而世或不喻故明之宗通云子由故见善知识来𤼵二经㫖虽似新奇要自胸中流出至谓一弹指遍历三空即与诸佛无异非彻底顿悟不能为此语)不依观行销文甚为有见但以般若须陀洹释今入流犹未究小大偏圆名同义异误以小机三果为今三空小阿罗汉无法可得挍前三果虽有深入但得人空圆乘观之尚在缠空不化更进俱空不生得无生忍始符观音超世出世也正脉(云藏识心海一体而具六用在眼为见在耳为闻今取第二故曰闻中非耳识及耳家意识乃指根中闻性思即不着空有一味反闻修谓达于万行又指初于闻中为起修之初以六结分科谓入流者旋转闻声反闻自性顺闻奔声出注谓之外流反闻照性内注谓之入流又谓前后德相神化不无优劣分上合下合初住三十二应三贤十四无畏十地四不思议前三等觉德相后一妙觉证极谓功德约菩萨无畏约众生)不知权实众机不能圆悟自心非幻成幻皆由取着如来拈去倒情但云不取何得以取舍心修三慧为三空因此先佛方便盖思修必由闻无闻则如覆器不受亦易堕增上慢(如四禅比丘及四十八种妄言证圣)闻修必依思无思则如漏器虽受而失亦易堕谬解(如何难七征所引佛语满慈以妙明明妙为若此不明)闻思必须修无修则如秽器不堪饮用亦易堕数宝(如来诃阿难不能免难阿难亦自述积劫飘零)三慧阙一何由证三空故云从云入入流者入八圣道亡所者不入六尘益加增进生灭既灭寂灭现前乃彻究竟若将证三空误作起修之初则修证相滥况妄分六结于如来所说菩萨所证皆无文耶问若尔何以恨无始多闻答阿难自述明指多闻善根心清净故尚未沦溺孰非多闻熏习所致唯欲漏不先除致不能免难故为恨耳。

　　问末法魔强初心未悟何能不取答阿难既悟重请摄心如来但示精严三学显密熏修盖除事悟理皆由不取之力如三渐除助即不取障缘刳正即不取障性违现即不取顺障三业自然心无所之六用不行即不取极致不缘不偶十方皎然岂令认法尘为闻中况屈曲径直先动后静之云也问精严四重建坛诵咒何以不堕彼过答此即初渐二渐对治悉檀密印不容分别即六用不行况一一事行寓无尽旨趣难以意求感应道交定得冥显二加触目遇缘熏成无作妙力矣问楞严大定深玄今惟以不取指尽工夫何能顿契答正如演若迷头种种𤼵狂智者但告曰莫觅若更指为何在当知是人亦一演若矣问不取无非幻如来所说何以指属观音之修答观音所证即如来所演如幻闻熏闻修金刚三昧即如幻三摩提金刚王宝觉既标一路涅槃门古佛今佛无不同遵岂观音独能外此超出世与超无学同顿超一切唯在不取大士自言无作妙力无作即不取所谓无取是菩提离攀缘故文殊偈中赞观音法门宣说金刚王如幻不思议我亦从中证皆指祗夜伽陀中旨趣非别有也问圆觉普贤章如来明教以幻修幻今暂假反闻以为入门何定不许答知幻即离即如幻闻熏闻修不作方便即不取若妄立影像与离幻相违问普眼章亦假说方便答假说方便令知身心俱为幻垢故云证得诸幻灭影像故何得存影像以求宝积经文殊曰天子若人一心精专自受贪欲心𤼵即应觉知方便散除还令寂静云何散除应作是念此是空此不净求此欲心生处灭处从何处来去至何所其中谁染谁受谁为染者谁为染法如是观时不见能染不见所染不见染事以不见故则无有取以不取故则无有舍以不舍故则无有受不舍不受则名离欲寂灭涅槃问彼释似合文殊旋闻返源自闻闻否答此谓狥文迷㫖认指为月夫高由下起是因非生旋闻为循声而𤼵返源愍逐相而兴自闻闻为对持佛佛对症之谈本无实法无非𤼵明不取若复依文执义机神既动本明何由开𤼵经标见犹离见见不能及无见即涅槃既云无见则亦无闻安能以闻闻之耶问若尔何以教令自闻闻答此乃指法之妙如令演若但不照镜亦不狂走则顿得本头然演若终不自见若谓可见依旧是影像矣问若尔何以文殊频作是指答文殊世尊同一大用皆在未疴以前着到岂容汝测量经标阿难承当处更不如何若何但云无疑唯是中无疑始明了归路即入真修若于文殊言下影迹未化与尚留观听何异问彼疏以永嘉息念忘尘配今入流亡所如何答永嘉后文尚有一念五阴种种料拣彼亦谓永嘉方谈最初销显向后更有修治斯经已谈深证高位向后唯彰𤼵用足知不符又四不思议已证等妙等觉接流即上合妙觉逆流即下合则不应判上合下合尚在初住又上合即三十二应下合即十四无畏亦不应以三贤判三十二应十地判十四无畏经标无作妙力金刚三昧前后皆然则非前浅后深其义甚明三十二应述前人进修功熟各各不同感菩萨随机现身如洪钟待扣十四无畏明菩萨生灭既灭一一究竟令众生随念离怖如霖雨拆胶皆因缘合论以显体同进修无漏是众生因满令其解脱是菩萨缘加知见旋复即菩萨根解火不能烧即众生尘亡无畏功德安可分二。

　　问五体放光至山河不现合成一界为表何义答此非表义且引南岳思大禅师已证圆顿六根清净位解法华移诸天人置于他土为作方便(问曰佛大慈悲平等说法众生普闻复何意故说法华时放眉间白毫光明三变世界八方为一佛土移诸天人阿修罗三涂八难置于他方不得闻法当知如来心不平等答曰如来智慧非汝境界妙法华会但说一乘顿中极顿诸佛智慧为大菩萨受如来记难信难解是故五千退席漏尽二乘新𤼵意及不退诸菩萨等疑不能解何况余人如转轮圣王庄严四天下集诸转轮圣王共论圣王事唯有智慧大臣乃能信解得近王座同论王事恶臣无智则不堪闻何况余小王及诸仆使如来顿教唯有一生补处无垢大士得佛智慧受如来记乃得闻之此会不说引导教余人在座若闻不解即生疑谤堕于地狱如阎浮人眼非天福报不堪见诸天光见者双盲又如世饥病绝食来久恣饮饱食必死不疑天人阿修罗三涂八难尚不得见肉眼眉间授记光明何况闻说受如来记若闻则生诽谤永失圣心断诸善根作一阐提将护彼意不令闻之问曰诸佛神通无量方便一音说法随类得解何故移置他土答曰如汝所问他土之㫖有二义一者本土是如来藏一切众生不能解故贪善恶业轮回六趣二者一切众生无量劫来常在六趣轮回不离如己舍宅亦名本土薄福德故不能感见三变座席不闻本无如教甚深妙声是本无如如来如一如无二如本末究竟等唯佛与佛乃能知之余人不解不闻是故名为置于他土复次五千天人阿修罗及难处异座异闻得解薄少永舍六趣是故复名置于他土实不移却不觉不知不离本座物解不同故云他土（云云）)唯证乃知难可测也觉海即妙庄严澄圆圆澄二门不二元妙即非一非六真如门元明照生所十二句即一六义生生灭门元明即本觉照即不觉所即业相次句依业起转次四句依转起现即遗识精元明用攀缘心为自性名无始生死根本空生大觉中四句贴喻释明生灭门中本觉无漏不觉有漏有漏现空空生大觉如海𤼵沤有漏全以无漏为体更非别法故下云顶礼如来藏无漏不思议沤灭空本无二句即𤼵真归元此海沤喻应上见道分如来所指当机所悟明以海喻真如沤喻生灭全据一心二门非依第八识建立生死涅槃因最为昭著归元性无二二句广明十方大觉因利钝机悟有难易建立别同一乘权实施开各随时节圣性二句具摄逆行顺行二观差别初心二句指未圆自在慧者迟速不同即日劫相倍若非选择则钝置下劣中枉经尘劫矣色想结成尘二十四偈拣诸圣方便因诸圣已悟别举未悟亦犹正选圆通复指迷闻以相形对明门门皆具正邪盖因本觉不觉有随情随智之差致令依根修证有圆通不圆通之别如来分别六根功德挍今重选文义错综前耳舌意三根皆据觉义此舌意二根据不觉义余三根亦然下文𤼵明不齐皆在拣内取舍不同良有深㫖。

　　夫同此根尘识在陈那诸圣已得尘色既尽妙色密圆即本觉已显虽三空不等然皆破妄𤼵真不比凡外岂非已悟即皆具圆通常而色想结成尘指初修三慧尚滞三有对中互阙不等故虽七大皆在所拣唯耳根不觉之相与本觉之体从因至果三德皆同是以选此若但见耳根与余五异尚住不觉相中我今白世尊六句显娑婆界中清净教体离苦得解脱十句显大士所入与此相应具明䨇超世出世间上合下合悟证体用我今启如来二十六句具释圆通本根义取修道而标观音所说足征如来所示即菩萨所修今此娑婆国八句正明教体耳根本来圆妙由迷真执似故令悟似证真随所沦三字指出当机颠倒病源沦即没溺文义波涛邪思即缘心听法旋流获无妄即对病之药阿难汝谛听十七句皆𤼵明旋流显病瘥药亡非令执药成病见闻如幻翳十句以喻重明初二句喻迷次八句喻悟悟后之境与未悟无二但净极光通不为所染故邪正二观咸在汝今如世巧幻师六句更以喻喻入一六净次九句法合即取上根尘同源㫖破权实渐顿修证未契真源大众及阿难五句显正倒不离但能顿悟即得入流所谓十二处亡闲影响三千界放净光明非以思惟心作反旋归根之解也此是微尘佛十句显三世修学定从兹入夫寂照含空证真觉成之相即如来密因修证了义观世如梦不能留形即诸菩萨万行首楞严余尘尚诸学明指即今勖令证入无余勿自怠也诚如佛世尊二十一句颂已承命选择分明于中顶礼如来藏二句明如来藏心本来无漏不可思议正应归元性无二恶慧不能知故愿佛加被方便易成即颂日劫相倍圆通二句正示观音法门以酬真实垂慈之请也问如来藏在缠何以标为无漏答本净本不觉是以真妄皆不思议真不变即妄体空真随缘即妄成事真不变亦即妄成事真随缘亦即妄体空四义各配交络随举一种即摄一切阴入处界皆言虚妄意实明真妙性圆明离诸名相意亦明妄故知妄法缘生无性真体不动遍周修道分知见无见斯即涅槃亦就达妄空处指真本有故云无漏真净云何是中更容他物也问如何相妄性真而言无二答性净随染不生灭即生灭染性常净生灭本不生灭不动真而恒俗不破俗而恒真不碍一心双存二谛是名不思议寂音合论(谓分别前境故曰元明元明已落明了意根之地则是似量似量立则现量没)不知元明乃生灭门中真如承上寂照即是本明照即妄为明觉想澄成国土即世界颠倒知觉乃众生即众生颠倒二颠倒因由照妄生何得以元明为似量孤山(解拣音声问陈那悟声尘与观音耳根其义相类何故文殊拣以为非答声是佛语根乃自身认尘则着他语言观根则了己心性是以闻声亦为所拣)不知相妄性真十八界皆然根亦同异失准尘亦清净本然一非含一切即妙音密圆何得生取舍心失拣意也正脉(谓密言即前开示徒闻无益秘严乃求施行证从入之门阿难意中望佛不劳自说但敕诸圣各说则当机自可默契不欲言请乃以意请（云云）解四维亏一半谓语之忽略若实一半当唯六百（云云）)不知密言秘严有何定相阿难将谓秘严在密言外密言但能成就多闻故云还同本悟与未闻无别求惠秘严曰密机曰㝠授皆离言意佛即敕诸圣各说文殊重选此正大觉临机妙用文殊承命令阿难即用耳根病即是药药即愈病观诸圣皆住秘严得首楞严三昧初何尝离言亦不因佛说成病故如来昔为诸圣密言即今为阿难密言阿难今所得密言即前诸圣所证秘严也若谓敕说之意由阿难请岂能显药病相治之妙问病即为药药即愈病有文证否答乌刍瑟摩化多淫心成智慧火阿那律陀失其双目得乐见照明金刚三昧憍梵波提因牛呞病得观味之知非体非物古佛今佛妙用不测皆此类也见性中明前不明后皆论肉眼若得天眼前后内外悉皆无碍不明后已显四方之阙唯后二百复指二维共亏二百但对四维为半不对千二为半作忽略解尚昧文言何况拣意。

　　二十五圣说圆通毕承诸佛交光灌顶普获金刚三昧如来仍敕文殊选根被当机此界并逮末劫众生一蒙决择恒沙来聚大众各各得益盖显首楞严三昧得忍𤼵化二种大悟摄尽凡圣诸位藏通三乘别教五十五位闻经顿悟即其所证位位可以入忍佛前印阿难得须陀洹今得本心远尘离垢从太乘初果入无生忍性比丘尼从小乘三果证四果并无量𤼵心即三渐次位修入忍方便也吴兴(云阿难从说偈赞佛来五番彰灼领悟圆师判为增道理必然矣)长水(云阿难方悟圆通从耳根入犹未有证)正脉(云阿难示在初心初果又示多闻无力三心未显故同大乘观行小乘方便一类未证之机)未究菩萨𤼵心从初已来异凡小故悲智相导大誓大愿不可思议说偈赞佛全具四弘即三心也复承开示𤼵觉初心得心迹圆明悲欣交集圆明即直心正念真如欣即深心乐修善行悲即大悲度众生苦若犹未证何能观佛菩提涅槃从因彻果竟判为增道则于请位有妨亦不待闻经名始断六品微细矣问经力超胜凡夫皆可入忍独判性比丘尼为小三果何耶彼既属小何独判阿难大乘耶答阿难归来佛所即求十方如来得成菩提最初方便摩登由神咒力销其爱欲但得出缠机分小大其义昭然经中前后合明(以此积劫多闻熏习不能免离摩登伽难何须待我佛顶神咒摩登伽心淫火顿歇得阿那含彼尚淫女无心修行神力㝠资速证无学云何汝等在会声闻求最上乘决定成佛云云)主宾权实各显时节因缘直至得菩提心入遍知海更无优劣可分也。

　　楞严妙指卷第四(终)
国家图书馆善本佛典第 16 册 No. 8859 楞严妙指


　　楞严妙指卷第五

　　释弘演述

　　佛于众生有何近远众生于佛自成远近菩萨以度生为事未得归还故心迹望佛亦成近远观音已证十方圆明今阿难亦然即同过去如来愿度末劫众生即同未来修学魔佛之分始于三无漏具请摄心方便特以退屈指出沉溺之病退即魔外屈即权小众生颠倒种习业报皆因迷觉成不觉但将四弃摄尽根枝修行律仪小大性遮皆令舍不觉入觉唯依初篇圆收三聚断因处约离系处广乃见先佛所说摄心之要三渐明证仍牒妙圆真心喻以净器刳正性中先持后持渐得身心不动此修既熟彼证方成由达不觉全本觉修元无修即性净解脱本觉全不觉修顺无修即方便净解脱六度万行修性相成即圆净解脱若诸世界六道众生明流转相有其心不淫明颠倒性空亲契元清净体念念不染是名不随相续若唯据四心有无以判持犯七趣梵众天已能想念俱无乃至𤼵明智慧成就四果而皆不了妙觉明心破阴但于寂灭精妙未圆尚堕枝岐果何故耶汝修三昧三昧即首楞严本出尘劳正愿为超二死不悟此四乃生死深根圣阶大敌如不能胜怨反为怨降纵有多智他观所𤼵禅定现前他观所生由根本未明尽其熏修不出欲界共聚于贤圣隐灭时广兴像似疑误众生重申四种决定应上先明分别佛说魔说文同涅槃果能以有漏身修无漏业妙𤼵三摩提是即末世正法也问淫习难除未见谛者当修何法始得相应答当修九想如般若云九想胀想坏想血涂想脓烂想青想啖想散想骨想烧想(广释如智论问曰行者云何观是胀想等九事答曰行者先持戒清净令心不悔故易受观法能破淫欲诸烦恼贼观人初死之日辞诀言语息出不反奄忽已死室家惊恸号哭呼天言说方尔奄便那去气灭身冷无所觉识此为大畏无可免处譬如劫尽火烧无有遗脱如说死至无贫富无勤修善恶无贵亦无贱老少无免者无祈请可救亦无欺诳离无捍格得脱一切无免处死法名为永离恩爱之处一切有生之所恶者虽甚恶之无得脱者我身不久必当如是同于木石无所别知我今不应贪着五欲不觉死至同于牛羊牛羊禽兽虽见死者跳腾哮吼不自觉悟我既得人身识别好丑当求甘露不死之法如说六情身完具智鉴亦明利而不求道法唐受身智慧禽兽皆亦知欲乐以自恣而不知方便为道修善事既已得人身而但自放恣不知修善事与彼亦何异三恶道众生不得修道业已得此人身当勉自益利行者到死尸边见死尸膀胀如韦囊盛风异于本相心生猒畏我身亦当如是未脱此法身中主识役御此身视听言语作罪作福以此自恣为何所趣而今但见空舍在此是身好相细肤姝媚长眼直鼻平额高眉如是等好令人心惑今但见膀胀好在何处男女之相亦不可识作此观已诃着欲心此臭屎囊膀胀可恶何足贪着死尸风热转大裂坏在地五藏屎尿脓血流出恶露已现行者取是坏相以况己身我亦如是皆有是物与此何异我为甚惑为此屎囊薄皮所诳如灯蛾投火但贪明色不知烧身已见裂坏男女相灭我所著者亦皆如是死尸已坏肉血涂漫或见杖楚死者青瘀黄赤或日曝瘀黑具取是相观所著者若赤白之色净洁端正与此何异既见青瘀黄赤鸟兽不食不埋不藏不久脓烂种种虫生行者见已念此死尸本有好色好香涂身衣以上服饰以华彩今但臭坏脓烂涂染此是真实分先所饰彩皆是假借若不烧不埋弃之旷野为鸟兽所食鸟挑其眼狗分其手脚虎狼刳腹分掣攫裂残藉在地有尽不尽行者见已心生猒想思惟此尸未坏之时人所著处而今坏败无复本相但见残藉鸟兽食处甚可恶畏鸟兽已去风日飘曝筋断骨离各各异处行者思惟本见身法和合而有身相男女皆可分别今已离散各在异处和合法灭身相亦无皆异于本所可爱着今在何处身既离散处处白骨鸟兽食已唯有骨在观是骨人是为骨想骨想有二种一者骨人筋骨相连二者骨节分离筋骨相连破男女长短好色细滑之相骨节分离破众生根本实相骨想复有二种一者净二者不净净者久骨白净无血无腻色如白雪不净者余血涂染膏腻未尽行者到尸林中或见积多草木焚烧死尸腹破眼出皮色焦黑甚可恶畏须㬰之间变为灰烬行者取是烧想思惟此身未死之前沭浴香华五欲自恣今为火烧甚于兵刃此尸初死形犹似人火烧须㬰本相都失一切有身皆归无常我亦如是观是九想断诸烦恼于灭淫欲最胜为灭淫欲故说是九想问曰无常等十想为灭何事故说答曰亦为灭淫欲等三毒问曰若尔者二相有何等异答曰九想为遮未得禅定为淫欲所覆故十想能除灭淫欲等三毒九想如缚贼十想如斩杀九想为初学十想为成就复次是十想中不净想摄九想有人言十想中不净想食不净想世间不可乐想摄九想复有人言十想九想同为离欲俱为涅槃所以者何初死想动转言语须㬰之间忽然已死身体䏺胀烂坏分散各各变异是则无常若有着此法无常坏时是即为苦若无常苦无得自在者是则无我不净无常苦无我则不可乐观身如是食虽在口脑涎流下与唾和合成味而咽与吐无异下入腹中即是食不净想以此九想观身常变念念皆灭即是死想以是九想猒世间乐知烦恼断则安隐寂灭即是断想以是九想遮诸烦恼即是离想以是九想猒世间故知此五众灭更不复生是处安隐即是尽想复次九想为因十想为果是故先九想后十想复次九想为外门十想为内门是故经言二为甘露门一者不净门二者安那般那门是九想除人七种染着或有人染着色若赤若白若赤白若黄若黑或有人不着色但染着形容细肤纤指修目高眉或有人不着容色但染着威仪进止坐起行住礼拜俯仰扬眉顿𥇒亲近按摩或有人不着容色威仪但染着言语软声美辞随时而说应意承旨能动人心或有人不着容色威仪软声但染着细滑柔肤软肌热时身凉寒时体温或有人皆着五事或有人都不着五事但染着人相若男若女虽得上六种欲不得所著之人犹无所解舍世所重五种欲乐而随其死死想多除威仪语言爱膀胀想坏想啖想散想多除形容爱血涂想青瘀想脓烂想多除色爱骨想烧想多除细滑爱九想除杂爱及所著人爱啖想散想骨想遍除人爱啖残离散白骨中不见有人可着以是九想观离爱心瞋痴亦微薄不净中净颠倒痴故着是身今以是九想披析身内见是身相痴心薄痴心薄则贪欲薄贪欲薄则瞋亦薄所以者何人以贪身故生瞋今观身不净心猒故不复贪身不贪身故不复生瞋三毒薄故一切九十八使山皆动渐渐增进其道以金刚三昧摧碎结山九想虽是不净观依是能成大事譬如大海中臭尸溺人依以得渡问曰是九想有何性何所缘何处摄答曰取想性缘欲界身色想众摄亦身念处少分或欲界摄或初禅二禅四禅摄未离欲散心人得欲界系离欲人心得色界系膀胀等八想欲界初禅二禅中摄净骨想欲界初禅二禅四禅中摄三禅中多乐故无是想是九想是开身念处门身念处开三念处门是四念处开三十七品门三十七品开涅槃城门入涅槃离一切忧恼诸苦灭五众因缘生故受涅槃常乐问曰声闻人如是观心猒离欲疾入涅槃菩萨怜愍一切众生集一切佛法度一切众生不求疾入涅槃故观是九想云何不堕二乘证答曰菩萨于众生心生怜愍知众生以三毒因缘故受今世后世身心苦痛是三毒终不自灭亦不可以余理得灭但观所著内外身相然后可除以是故菩萨欲灭淫欲毒故观是九想如人怜愍病者合和诸药以疗之菩萨亦如是为着色众生说是青瘀想等随其所著分别诸相如先说是为菩萨行九想观复次菩萨以大慈悲心行是九想作是念我未具足一切佛法不入涅槃是为一法门我不应住此一法门我当学一切法门以是故菩萨行九想无所妨菩萨行是九想或时猒患心起如是不净身可恶可患欲疾取涅槃尔时菩萨作是念十方诸佛说一切法相空空中无无常何况有不净但为破净颠倒故习行不净是不净皆从因缘和合生无有自性皆归空相我今不应取是因缘和合生无自性不净法欲疾入涅槃经中亦有是说若色中无味相众生不应着色以色中有味故众生起着若色无过罪众生亦无猒色者以色实有过恶故观色则猒若色中无出相众生亦不能于色得解脱以色有出相故众生于色得解脱味是净相因缘以是故菩萨不于不净中没早取涅槃九想义分别竟)问食肉之训开遮不同何也答广释如楞伽第四(尔时大慧菩萨以偈问曰彼诸菩萨等志求佛道者酒肉及与葱饮食为云何唯愿无上尊哀愍为演说愚夫所贪着臭秽无名称虎狼所甘嗜云何而可食食者生诸过不食为福善唯愿为我说食不食罪福大慧菩萨说偈问已复白佛言唯愿世尊为我等说食不食肉功德过恶我及诸菩萨于现在未来当为种种希望食肉众生分别说法令彼众生慈心相向得慈心已各于住地清净明了疾得究竟无上菩提声闻缘觉自地止息已亦得速成无上菩提恶邪论法诸外道辈邪见断常颠倒计着尚有遮法不听食肉况复如来世间救护正法成就而食肉耶佛告大慧善哉善哉谛听谛听善思念之当为汝说大慧白佛言唯然受教佛告大慧有无量因缘不应食肉然我今当为汝略说谓一切众生从本以来展转因缘常为六亲以亲想故不应食肉驴骡骆驼狐狗牛马人兽等肉屠者杂卖故不应食肉不净气分所生长故不应食肉众生闻气悉生恐怖如旃陀罗及谭婆等狗见憎恶惊怖群吠故不应食肉又令修行者慈心不生故不应食肉凡愚所嗜臭秽不净无善名称故不应食肉令诸咒术不成就故不应食肉以杀生者见形起识深味着故不应食肉彼食肉者诸天所弃故不应食肉令口气臭故不应食肉多恶梦故不应食肉空闲林中虎狼闻香故不应食肉令饮食无节故不应食肉令修行者不生猒离故不应食肉我尝说言凡所饮食作食子肉想作服药想故不应食肉听食肉者无有是处复次大慧过去有王名师子苏陀婆食种种肉遂至食人臣民不堪即便谋反断其奉禄以食肉者有如是过故不应食肉复次大慧凡诸杀者为财利故杀生屠贩彼诸愚痴食肉众生以钱为网而捕诸肉彼杀生者若以财物若以钩网取彼空行水陆众生种种杀害屠贩求利大慧亦无不教不求不想而有鱼肉以是义故不应食肉大慧我有时说遮五种肉或制十种今于此经一切种一切时开除方便一切悉断大慧如来应供等正觉尚无所食况食鱼肉亦不教人以大悲前行故视一切众生犹如一子是故不听令食子肉)涅槃四相品(尔时迦叶菩萨白佛言世尊食肉之人不应施肉何以故我见不食肉者有大功德佛赞迦叶善哉善哉汝今乃能善知我意护法菩萨应当如是善男子从今日始不听声闻弟子食肉若受檀越信施之时应观是食如子肉想迦叶菩萨复白佛言世尊云何如来不听食肉善男子夫食肉者断大慈种迦叶又言如来何故先听比丘食三种净肉迦叶是三种净肉随事渐制迦叶菩萨复白佛言世尊何因缘故十种不净乃至九种清净而复不听佛告迦叶亦是因事渐次而制当知即是现断肉义迦叶菩萨复白佛言云何如来称赞鱼肉为美食耶善男子我亦不说鱼肉之属为美食也我说甘蔗粳米石蜜一切谷麦及黑石蜜乳酪酥油以为美食虽说应畜种种衣服所应畜者要是坏色何况贪着是鱼肉味迦叶复言如来若制不食肉者彼五种味乳酪酪浆生酥熟酥胡麻油等及诸衣服憍奢耶衣珂贝皮革金银盂器如是等物亦不应受善男子不应同彼尼犍所见如来所制一切禁戒各有异意异意故听食三种净肉异想故断十种肉异想故一切悉断及自死者迦叶我从今日制诸弟子不得复食一切肉也迦叶其食肉者若行若住若坐若卧一切众生闻其肉气悉生恐怖譬如有人近师子已众生见之闻师子臭亦生恐怖善男子如人啖蒜臭秽可恶余人见之闻臭舍去设远见者犹不欲视况当近之诸食肉者亦复如是一切众生闻其肉气悉皆恐怖生畏死想水陆空行有命之类悉舍之走咸言此人是我等怨是故菩萨不习食肉为度众生示现食肉虽现食之其实不食善男子如是菩萨清净之食犹尚不食况当食肉善男子我涅槃后无量百岁四道圣人悉复涅槃正法灭后于像法中当有比丘貌像持律少读诵经贪嗜饮食长养其身身所被服粗陋丑恶形容憔悴无有威德放畜牛羊担负薪草头须𤓰发悉皆长利虽服袈裟犹如猎师细视徐行如猫伺鼠常唱是言我得罗汉多诸病苦眠卧粪秽外现贤善内怀贪嫉如受哑法婆罗门等实非沙门现沙门像邪见炽盛诽谤正法如是等人破坏如来所制戒律正行威仪说解脱果离清净法及坏甚深秘密之教各自随意反说经律而作是言如来皆听我等食肉自生此论言是佛说互共诤讼各自称是沙门释子善男子尔时复有诸沙门等贮聚生谷受取鱼肉手自作食执持油瓶宝盖革屣亲近国王大臣长者占相星宿勤修医道畜养奴婢金银琉璃𤥭璖玛瑙玻璃真珠珊瑚琥珀璧玉珂贝种种果蓏学诸伎艺画师泥作造书教学种植根栽蛊道咒幻和合诸药作倡妓乐香华治身樗蒲围棋学诸工巧若有比丘能离如是诸恶事者当说是人真我弟子尔时迦叶复白佛言世尊诸比丘比丘尼优婆塞优婆夷因他而活若乞食时得杂肉食云何得食应清净法佛言迦叶当以水洗令与肉别然后乃食若其食器为肉所污但使无味听用无罪若见食中多有肉者则不应受一切现肉悉不应食食者得罪我今唱是断肉之制若广说者则不可尽涅槃时到是故略说)皆言渐制今经明五净乃如来神力所化若佛灭后虽不见不闻不疑自死鸟残皆有命根决相酬偿无可食理宣律师感应记四天王等告宣师曰佛言我初成道时虽开毗尼中听食三种净肉亦非四生之类是诸禅定之肉是不思议肉非汝所知何故谤讟我教(云云)妄引如来小教证可从权者深违此㫖(附弘即居士问书家严读楞严经问何为五净弟子对以会解不见不闻不疑今言五者加自死鸟残家严云不然佛言此肉皆我神力化生本无命根因大慈悲假名为肉既名为假则非真肉可知况许比丘食焉得谓不见闻等事观草菜不生神力所加疑即香蕈之类所谓本无命根者也引五净文教人食肉此亦有错弟子思此说甚有理不识注释果有误否书之求正答如来神力不可思议化仪方便不可思议戒律开遮不可思议五净之名全由神力化生而有化生故无命无命故云净是义深远乃因初成正觉首演杂华梵网用被上根先习小机如盲如聋遂脱珍御服执除粪器随根诱导于杀生食肉示以不见不闻不疑自死鸟残此秽土随方毗尼因袭已久难以顿改汝婆罗门地多蒸湿加以沙石草菜不生是也欲制不食明训先开可食权宜即于可中成就不可我以神力化生假名为肉是也未开方等所有五净实无命根然非来翰所指若蒸菌类则不必以神力化言其无命假名为肉肉字终销不去兹盖阳予阴夺若不达止啼反援以证可食亦未之思耳果知不见不闻不疑始可安得有下箸处不疑极细如以为不起心分别则早已疑矣即鸟残亦杀也唯自死可云不杀然一疑则不可食可食能有几何此念若萌纵有饕餮之欲亦消化殆尽虽显有开名实暗行遮义善巧诱引令触境验心激动悲愍初开本为后断曲作方便岂不彰明较著迨至众生根熟大乘教显遂于楞伽楞严涅槃了义经中制定不食森然皎然符初所演第一清净金刚宝戒始畅出世本怀然后知未说了义随机暂开乃权教也权教方行其时五净皆神力化生本无命根故令比丘食食之无罪既说了义依理制断乃实教也实教已显其时五净皆非神力化生实有命根复戒佛子勿食食决相酬初后两说皆金口亲宣现有大小经律可凭性遮二罪昭如日星不紊则双持否则双犯如来灭后既已得闻了义宜遵遮定明文断不容引权说妄证以灭后五净皆非神力化生佛不许食故也然如来何独化于前而不化于后盖初时既开则五净不可不化不化则所食肉乃真众生矣后时既遮则五净不必更化更化则断肉诫不成决定矣因权显实实显权亡特敕不将如来不了义说回为己解以误初学正此意也若不究始末相因成褫之意则不知断之全功悉由开始开之方便正以化生化始为净则知非化纵自死鸟残不见不闻不疑不可为净均佛子也宁有令彼食此尚得为大慈世尊哉五净定因神化神化定非无情以与初开后遮不符也唯断此故开开故化若化生草菜何能成就制肉明诲此乃初中后善应机说法吾辈生当末法仍谓五净可食是误以开时之训行于制后令人更结相杀相吞恶业甚不可也若遂谓五净非肉是误以制后之训并疑开时令人迷佛以贪出贪微权亦不可也俱于开遮全昧故令化仪之妙不彰况大觉神力其可以思议求之法华经云诸佛智慧甚深无量其智慧门难解难入此之谓也)。

　　问舍身微因何能长揖世间永脱诸漏答此同杂华天鼓说法一忏一切忏无始无明所覆侵渔三宝客养幻躯即妄计我人随顺生死𤼵心决定修三摩提即𤼵菩提心于如来前然灯烧指即明信因果修功补过因既改革业成不定果亦不定无始宿债一时酬毕即观罪性空顺涅槃道也马麦因缘具宝积经广明如来摄机之巧今但据口业必酬宝几弊衣各随宜乐耳法苑珠林一百十五卷载宋沙门慧绍僧瑜慧益梁道度周僧崖静蔼大志唐会通八人可谓身心捐舍于法决定问衣钵之余分寸不畜何能尔耶答了达施障及对治故此如瑜伽论第三十九(云又诸菩萨于施障及对治如实了知施障有四一先未惯习二施物鲜阙三耽着上妙物四欣乐当来具足财果云何对治若现有物乞者现前而施心不𤼵应观此心由往习故今若不施后世之中定背施行故应励力思择而行惠施二观宿业过今受饥渴乏少之苦尚应亡躯况有少活命而不行施三应观妄乐能生当苦四应观当果是邪果报速灭离散求大菩提论后结云如是菩萨四种施障当知四种能对治于彼一者觉悟二者忍受众苦三者遍知颠倒四者见一切行性不坚牢是诸菩萨由前三种能对治智决定堪能正行惠施由后一种能对治智能正摄受施福胜果当知亦名菩萨巧慧而行布施)问有人捶詈同于称赞初学之流如何能尔答应学音声陀罗尼如智论(云复有入音声陀罗尼菩萨得此陀罗尼者闻一切语言音不喜不瞋若一切众生如恒河沙等劫恶言骂詈心不憎恨问曰菩萨诸漏未尽云何能如恒河沙等劫忍此诸恶答曰我先言得此陀罗尼力故能尔复次菩萨虽未尽漏大智利根能思惟除遣瞋心作是念若耳根不到声边恶声着谁又如骂声闻便直过若不分别谁当瞋者凡人心着吾我分别是非而生恚恨复次若人能知语言随生随灭前后不俱则无瞋恚亦知诸法内无有主谁骂谁瞋若有人闻殊方异语此言为好彼以为恶好恶无定虽骂不瞋若有人知语声无瞋喜如亲爱骂之虽骂不瞋非亲恶言闻则生瞋如遭风雨则入舍持盖如地有刺则着靴鞋大寒然火热时求冰如是诸患但求遮法而不瞋之骂詈诸恶亦复如是但以慈悲息此诸恶不生瞋心复次菩萨知诸法不生不灭其性皆空若人瞋恚骂詈若打若杀如梦如化谁瞋谁骂又如大庄严论第七云我昔曾闻有一比丘在一国中城邑聚落竞共供养同出家者憎嫉诽谤比丘弟子闻是诽谤白其师言某甲比丘诽谤和尚时彼和尚闻是语已即唤谤者善言慰喻以衣与之诸弟子等白其师言彼诽谤人是我之怨云何和尚慰喻与衣师答之言彼诽谤者于我有恩应当供养即说偈言如雹害禾谷有人能遮断田主甚欢喜报之以财帛彼谤是亲厚不名为怨家遮我利养雹我应报其恩如彼提婆达利养雹所害由其贪着故善法无毫𨤲如以毛绳戮皮断肉骨坏髓断尔乃止利养过毛绳绝于持戒皮能破禅定肉析于智慧骨灭妙善心髓由贪利养故不乐闲静处心常缘利养昼夜不休息又华严十回向第六云佛子菩萨摩诃萨如是修行诸善根时于恶众生不生疲猒亦不误起弃舍之心设满世间一切众生悉不知恩菩萨于彼初无嫌恨不生一念求反报心但欲灭其无量苦恼于诸世间心如虚空无所染着普观诸法真实之相𤼵大誓愿灭众生苦永不猒舍大乘志愿灭一切见修诸菩萨平等行愿)问云何名上人法答律云上谓色界在欲界之上无色界在色界之上人谓凡人法者谓五盖等能除此盖名之为上寂静者谓是涅槃言圣者谓佛及声闻殊胜证悟者谓四沙门果预流一来不还阿罗汉智者谓四智苦智集智灭智道智及余诸智见者谓四圣谛见言安乐住者谓四静虑是修非生我知者谓知四谛法而言我见者谓见天见龙等(云云)此通凡圣今列四沙门果地前地上则专指圣位准律称三大贼唯妄语最大如根本说一切有部卷十(佛问胜慧河边诸苾刍曰汝诸苾刍实无上人法自言得耶彼白佛言实尔大德尔时世尊种种诃责诸苾刍汝非沙门非随顺行所不应为非威仪非出家者所作汝诸苾刍应知世间有三大贼云何为三诸苾刍如有大贼若百众若千众若百千众便往到彼城邑聚落穿墙解钥偷盗他物或时断路伤杀或时放火烧村或破王库藏或劫掠城坊是名第一大贼住在世间诸苾刍如有大贼无百众无千众无百千众不往城邑聚落穿墙解钥偷盗他物亦不断路烧村破王库藏等然取僧薪草华果及竹木等卖已自活或与余人是名第二大贼住在世间又诸苾刍有其大贼无百众无千众无百千众不往城邑聚落穿墙解钥偷盗他物乃至不取僧祗草等活命与人然于自身实未证得上人之法妄说已有是名第三大贼住在世间汝诸苾刍若实无上人之法自称得者于人天魔梵沙门婆罗门中是极大贼说伽陀曰实非阿罗汉说言我身是于诸人天中是名为大贼又云因一食妄称初果如劫一𨶒浮提妄称二果如劫二天下妄称三果如劫三天下妄称四果如劫四天下)小果尚然何况大乘地前地上也长水引涅槃邪正品云若有说言我已得成阿耨多罗三藐三菩提何以故以有佛性故有佛性者必定得成阿耨菩提当知是人犯波罗夷罪何以故虽有佛性以未修习诸善方便是故未见以不见故不得成就阿耨菩提故知略不修断自称即是佛者皆大妄语犯波罗夷罪非佛弟子问如何能离此过答如大集日藏护持正法品具明不如法受用僧中四事感恶趣异熟并龙受三归品详载毗婆尸如来四众造破戒罪者至今九十一劫尚受苦报难以忏除迨楼至佛出方脱难处深明因果怖畏心生方肯自离又知世八法不随其动则能渐离如摩诃僧祗律卷五(佛告诸比丘出家人何能恒得世利比丘当知世八法常随世人世人亦常随世八法何等为八一利二不利三称四不称五誉六毁七乐八苦如是比丘愚痴凡夫少闻少智于正法中心不调伏于贤圣法心未开解若世利起不善观察是世利生即是无常摩灭之法若法真实无常摩灭者当知是利虽生速灭不住若不观察此真实义是为凡夫无实智慧随顺世法如是不利乃至乐苦亦不观察是乐虽生即是无常摩灭之法若法真实无常摩灭者当知是乐苦虽生速灭不住若不观此真实义是为凡夫无实智慧随顺世法比丘当知于此世法不观察故若世利起则生贪着若利不起则生忧患乃至乐苦亦复如是比丘如是三受增长三受既增四取炽然炽然缘故则有生缘生老病死忧悲苦恼心乱𤼵狂如是习起苦阴增广比丘当知贤圣弟子多闻智慧于正法中心善调伏贤圣法中心得开解世利即生当善观察世利起者皆悉无常摩灭之法若法真实无常摩灭者当知是利虽起速灭不住乃至苦乐皆悉如是比丘当知作是观者若世利起不生贪着世利不起心不忧戚乃至乐苦亦复如是爱憎不生诸觉随顺离诸忧戚乃至乐苦苦阴灭尽则得涅槃尔时世尊说是法已重说偈言利衰及毁誉称讥若苦乐八法常相寻往复若回转八法不牢固摩灭变化法所谓圣弟子执照无常镜谛观世八法俄顷不暂停于彼四乐利未尝有倾动若遭讥毁谤忧戚不经心若离世八法是名智慧士能出欲河流度脱生死海)又犯弃有兼二兼三具四不同遵明诲亦然苦乐升坠漏无漏报各随因感他观七趣五十种正观三渐次即其相也此摄心为戒因戒生定通修三渐即大论十种戒中不缺不破不穿不杂正指不杂故云其心因定𤼵慧属后随道无著智所赞自在随定具足六种摩诃止观释不缺为四重性戒不破为十三僧残不穿为波逸提不杂为定共又作约位理观二种释此十(一约位判云束前三种戒名律仪秉善防恶从初根本乃至不穿纤毫清净束名律仪戒凡夫散心悉能持得也次不杂一戒定法持心心不妄动身口亦寂三业皎镜此是定共戒入定时任运无杂出定身口柔软亦不杂凡夫入定则能持得也随道戒初果见谛𤼵真成圣圣人所持非凡夫能持也无著戒则三果人所持亦非初果所持也智赞自在此乃菩萨利他须持此戒则非二乘所持也随定具足此是大根性所持则非六度通教菩萨所能持也况凡夫二乘耶向判位高下事义不同理观观心论持戒者具能持得上十戒也先束十戒为四意前四戒但是因缘所生法通为观境次二戒即是观因缘生法即空空观持戒也次两戒观因缘即是假假观持戒也次两戒观因缘生法即是中中观持戒也所言观心为因缘生法者若观一念心从恶缘起即能破根本乃至不杂戒与善相违故名为恶今以善顺之心防止恶心能令根本乃至不杂等戒善顺成就得无毁损故称善心名为防止恶心既止身口亦然防即是止善顺即是行善行善即是观止善即是止是名观因缘所生心持四种戒也次观善恶因缘所生心即空者引金刚法尚应舍何况非法（云云）观如是等法与非法皆即是空由此观故能顺无漏防止有无六十二见故名随道若重虑此观思惟纯熟历缘对境于一切色声皆悉即空名无著戒防止思惑善顺真谛是名观因缘心即空持二种戒也次观因缘心即假者知心非心法亦非法而不永滞非心非法以道种方便无所有中立心立法㧞出诸心数法导利众生为智所赞虽广分别无量心法但有名字如虚空相不生爱着惑相不拘名为自在如此假观防止无知善顺俗理防边论止顺边论观即是假观持两戒也次观心因缘即中者观于心性毕竟寂灭心本非空亦复非假非假故非世间非空故非出世间非贤圣法非凡夫法二边寂静名为心性能如是观名为上定心在此定即首楞严本寂不动双照二谛现诸威仪随如是定无不具足如是观心防止二边无明诸恶善顺中道一实之理防边论止顺边论观此名即中持两戒也故梵网云戒名大乘名第一义光非青黄赤白戒名为孝孝名为顺孝即止善顺即行善如此戒者本师所诵我亦如是诵当知中道妙观戒之正体上品清净究竟持戒十住广说云若无我我所远离诸戏论一切无所有是名上尸罗故净名云罪性不在内亦不在外亦不在两中间如其心然罪垢亦然即此意也若事中恭谨精持四戒而其心杂念事亦不牢犹如坯瓶遇爱见恶则便破坏若能观心六种持戒理观分明妄念不动设遇恶缘坚固不失理既不动事任运成故净名云其能如是是名善解是名奉律正意在此)与汝修三昧冀佛菩提㫖趣正符贤首大师华严玄义章十五门第十入道方便门有三一检心二检境三造修胜行(一检心之中有药有病病有粗细粗谓二种巧伪修行一内实破戒外现威仪二内虽持戒为他知故求名利故细谓二种情计不破一虽真心而计我修行二虽不执我而计有法药中有别有通别谓随前病粗细对治通谓但观诸法平等诸病自尽二检境之中有倒有真倒谓情计之境对前心病故境颠倒真谓三乘空有不二境及一乘无尽境对前药治故见真境三造修胜行者于中有始有终一始有三种一舍缘门有六一舍作恶业二舍亲属三舍名闻利养四舍身命五舍心念六舍能所二随缘门有四种一还于前六事中守心不染二凡于顺情境下至微细皆应觉知不受三于违情境乃至断命等怨皆应守心欢喜忍受四凡有所作远离巧伪虚诈乃至一念亦不令有三成行门谓得前二门成万行也二终者亦三种一舍缘门即止也唯观诸法平等一相诸缘皆绝二随缘门即观也还就事中起悲愿行三成行门即止观䨇运)若以经对勘检心粗病二种巧伪修行即四根本罪初渐二渐正治于此细病二种情计不破即七趣补特伽罗观阴外道第三渐尘既不缘根无所偶正治于此但能精修三渐即具通别二药倒境悉真造修胜行中始三种舍缘门六随缘门四亦四根本摄恶业即四重罪亲属即亦有徒众名闻利养盗妄所摄舍身命心念能所及守心不染顺逆微细皆应觉知即断性亦无身心俱捐一念虚诈亦不令有即心如直弦成行门即第三渐次功夫成熟终三种止观䨇运即从三渐得无生法忍。

　　四种律仪为三渐次证菩萨位真因具摄性修三学先明若不遗失复举宿习挍量即应前遗失真性颠倒行事也夫声为禅定刺法纷无绪岂不引魔但举色香味触以言不缘阿难已知治循声倒法无自体五尘落谢亦在心字中摄故加净熏即入真三摩地佛顶心咒即迦陵仙音密说首楞严择清净师结界建坛求于十方如来放光灌顶即十方世界合成一界交光相罗现证首楞严皆应前称赞及当机愿度末劫之请夫修证本求三无漏学而慧从定生定从戒生戒依师𤼵同学分中一染多净且不相应何况师资法乳法华法师品文句释云皆以妙法为师师于妙法自行成就故云法师梵网经云无解僻教为利皆不许作师染净法起各从其缘悉由选择而得自非悟证首楞严三昧何能当此南岳思大师梦梵僧数百形服瑰异上座命曰汝先受律仪非胜安能开𤼵正道既遇清众更宜祈请四十二人加羯磨法具足成就故大乘止观云初行菩萨欲有所作先须𤼵愿次入止门即从止起观然后随心所作即成何故先须𤼵愿指克所求请胜力加故何故入止欲知诸法悉非有故于一切碍随念即通故何故从止起观欲知诸法皆从心作有所建立随念即成故久行菩萨但𤼵意欲作随念即成诸佛如来不缘而照不虑而知但随机感所应见闻不𤼵意而事自成譬如摩尼无心雨宝由三大阿僧祗劫熏习淳熟故得如是更无异法深达此㫖则知一坛之建该彻十方三世因果修证神咒之力具足诸佛八相化仪岂可以限量心思议温陵(言初标三学而终止四戒者定慧已备前文)正脉(云温陵知定慧属前圆通然不于坛场中说定慧处表彰耳根遂令行人不知道场所修复是何门且此但详于戒而生定生慧无处表彰今科略示场中定慧以若有末世欲坐道场二十五句为因戒生定复以此后十六句为因定𤼵慧)未究佛印是人得真三昧即定也成就菩萨无上知觉即慧三学本不相离况坛场无外安得更有耳门之修也道场许四众皆修与方等文同𤼵愿行道三七不寐亦具半行半坐三昧果能精勤自感佛现佛纵现身亦秪摩顶安慰令其开悟岂有一法与之哉坛场仪轨法法楞严三昧配释名相不可违宗按天台大师摩诃止观修大行四三昧中第三半行半坐三昧谓此出二经方等法华方等至尊不可聊尔若欲修习神明为证先求梦王若得见一是许忏悔(先方法次劝修方法者身开遮口说默意止观于闲静处庄严道场香泥涂地及室内外作圆坛彩画悬五色幡烧海岸香然灯敷高座请二十四尊像多亦无妨设肴馔尽心力须新净衣鞋屩无新浣故出入着脱无令参杂七日长斋日三时洗浴初日供养僧随意多少别请一明了内外律者为师受二十四戒及陀罗尼咒对师说罪要用月八日十五日当以七日为一期十人已还不得出此俗人亦许须办单缝三衣备佛法式口说默者预诵陀罗尼咒一篇使利于初日分异口同音三遍召请召请法在国清百录中请竟烧香运念三业供养供养讫重礼以志诚心悲泣雨泪陈悔罪咎竟起旋百二十匝一旋一咒不迟不疾不高不下旋咒竟重礼却坐思惟思惟讫更起旋咒周而复始终竟七日从第二时略召请余悉如常意止止观者经令思惟思惟摩诃袒持陀罗尼翻为大秘要遮恶持善秘要秪是实相中道正空经言吾从真实中来真实者寂灭相寂灭相者无有所求求者亦空得者著者实者来者语者问者悉空寂灭涅槃亦复皆空（云云）此与大品十八空同大经迦毗罗城空如来空大涅槃空更无有异以此空慧历一切事无不成观方等者或言广平今言方者法也般若有四种方法谓四门入清凉池即方也所契之理平等大慧即等也令求梦王即二观前方便也道场即清净境界也治五住糠显实相米亦是定慧用庄严法身也香涂者即无上尸罗也五色盖者观五阴免子缚起大慈悲覆法界也圆坛者即实相不动地也缯幡即翻法界上迷生动出之解幡坛不相离即动出不动出不相离也香灯即戒慧也高座者诸法空也一切佛皆栖此空二十四像者即是逆顺观十二因缘觉了智也肴馔者即是无常苦酢助道观也新净衣者即寂灭忍也瞋惑重积称故翻瞋起忍名为新七日即七觉也一日即一实谛也二洗即观一实修三观荡三障净三智也一师者即一实谛也二十四戒者逆顺十二因缘𤼵道共戒也咒者嘱对也缨络明十二因缘有十种即有一百二十支一咒一支束而言之秪是三道谓苦业烦恼也今咒此因缘即是咒于三道而论忏悔事忏忏苦道业道理忏忏烦恼道文云犯沙弥戒乃至大比丘戒若不还生无有是处即忏业道文也眼耳诸根清净即忏苦道文也第七日见十方佛闻法得不退转即忏烦恼道文也三障去即十二因缘树坏亦是五阴舍空思惟实相正破于此故名诸佛实法忏悔也劝修者诸佛得道皆由此法是佛父母世间无上大宝若能修行得全分宝但能读诵得中分宝华香供养得下分宝佛与文殊说下分宝所不能尽况中上耶若从地积宝至梵天以奉于佛不如施持经者一食充躯如经广说（云云）)约法华亦明方法劝修(方法者身开遮口说默意止观身开为十一严净道场二净身三三业供养四请佛五礼佛六六根忏悔七绕旋八诵经九坐禅十证相别有一卷名法华三昧是天台所著流传于世行者宗之此则兼于说默不复别论也意止观者普贤观云专诵大乘不入三昧日夜六时忏六根罪安乐行品云于诸法无所行亦不行不分别二经本为相成岂可执文拒竞盖乃为缘前后互出非硕异也安乐行品护持读诵解说深心礼拜等岂非事耶观经明无相忏悔我心自空罪福无主慧日能销除岂非理耶南岳师云有相安乐行无相安乐行岂非就事理得如是名特是行人涉事修六根忏为悟入弄引故名有相若直观一切法空为方便者故言无相妙证之时悉皆两舍若得此意于二经无疑今历文修观言六牙白象者是菩萨无漏六神通牙有利用如通之㨗疾象有大力表法身荷负无漏无染称之为白头上三人一持金刚杵一持金刚轮一持如意珠表三智居无漏顶杵拟象能行表慧导行轮转表出假如意表中牙上有池表八解是禅体通是定用体用不相离故牙端有池池中有华华表妙因以神通力净佛国土利益众生即是因因从通生如华由池𤼵华中有女女表慈若无无缘慈岂能以神通力促身令小入此娑婆通由慈运如华擎女女执乐器表四摄也慈修身口现种种同事利行财法二施引物多端如五百乐器音声无量也示喜见身者是普现色身三昧也随所宜乐而为现之未必纯作白玉之像语言陀罗尼者即是慈熏口说种种法也皆法华三昧之异名若得此意于象身上（云云）劝修者（云云）)清凉大师解华严经入法界品鬻香长者优钵罗华善别诸香表法意同(广如疏钞)深观古释各顺经宗今此坛室总表一法界心坛场即干慧地先取雪山大力白牛西国高祖云雪山喻大涅槃大力白牛即行步平正其疾如风肥腻香草即忍辱茹退微细即微细智和合栴檀即证无热恼别于平原穿去地皮五尺已下即三渐次除助刳正违现现前五阴残质不复续生十香成泥即欲习初干未接法流坛心置一金银铜木莲华华中安钵华表真因即地向行住钵表净器八月露水表甘露妙湛本有故云先盛离垢始现故云后贮水中随安所有华叶叶阴表定即奢摩他华敷表慧即毗婆舍那所谓以湛旋其虚妄灭生得元明觉为因地心然后圆成果地修证奢摩他中用诸如来毗婆舍那圆妙开敷重𤼵真妙清净修证渐次深入顺行而至接如来法流即同涅槃君臣同服不死之药经于诸位开合自在正被圆乘上中下机兼前四教若寄若接故有真岐历超种种差别今此坛心正当中中流入圆妙开敷即十信位故以金银铜木表开示悟入即摄前历位不定指一种即摄选圆通处四华间错纷糅随人建立即摄后超位若已超住即非木超行非铜超向非银前大力白牛即当不落阶级并金亦超则一切俱非一切俱即离即离非是即非即五种本位无不具足矣方圆丈六上下八镜并余供具皆取十六盖表相见道中缘安立谛八观真如八观正智法真见道无间解脱见自证分差别建立十六忍智故杂集云(若别说见道差别谓世第一法无问苦法智忍苦法智苦类智忍苦类智集法智忍集法智集类智忍集类智灭法智忍灭法智灭类智忍灭类智道法智忍道法智道类智忍道类智)如是十六忍智是见道差别相以诸相见道依真假说故以上镜表智下镜表忍莲华香炉白牛乳煎饼砂糖油饼乳糜苏合蜜姜纯酥纯蜜各各十六助道品虽多不出戒定慧十六莲华表慧十六香炉表戒十六八味表八定禅悦法喜戒易著相着则慢生纯烧沉水无令见火无相戒也定易起味味则隐没投是酥蜜于炎炉内烧令烟尽不随禅生定也莲华处污不染三法本不相离知修此二即无垢慧也否则滥非正修正得真三摩地入他观矣今忍智三学悉依干慧地及四十心生故镜绕华钵余十六各各围绕华外修因向果是为享佛菩萨当阳卢舍那释迦弥勒阿閦弥陀四壁十方三世如来即诸佛法界观音金刚藏乌刍瑟摩及诸菩萨即菩萨法界初七称名有阿罗汉号即二乘法界梵王帝释四天王即诸天法界坛内同修四众即人法界八部诸王即摄余四趣法界此十六镜并一切供具在诸佛即究竟十力权实智海在菩萨即分真权实在二乘即相似在坛内修证众即观行见闻随喜即名字余一切众生即性具坛室中空有不二依正混融境智无边圣凡无尽重重交映之空表十法界正因三法身即大佛顶十六镜表十法界了因三般若即如来密因修证了义其余一切表十法界缘因三解脱即诸菩萨万行首楞严全依十六智交光影现一即三三即九九即一是为不思议境智行令在坛众熏修悟入本来圆具各各现前当念究竟即全证首楞严三昧住妙庄严海逆流度生无有异也王荆公肇始分配名相寂音广之温陵相袭(咸以十六为八正八邪或分上八镜为诸佛智下八镜为行人智金银铜木分配仁义延及今时各增己说遂于坛上增白伞盖此种仪式金口未宣)近注有以坛场配菩提心金银铜木配四十心十六配十六智行名义虽符但唯取法四智六度则滥有般若解脱无法身以人空为权法空为实权实各分亦不尽二深妙㫖若八地二智已尽寂灭现前向后三位岂无断证雪山白牛为上别于平原即中虽分障无障皆属圆机竟判归别则非圆修何云方圆丈六圆融行布不碍也纲领不清或增或减致从始迨终三法不贯不知坛场所表符前敷座宴安宣示深奥摩顶顿示有三摩提中间重答五名开示二种根本及选圆通面门五体光照十法界一如实智依生权智依建报化三乘悉从此出如来前标七常住果体宗用今于坛仪中实智以镜表权智以供具表十法界以像表不表体者显无物能表亦即十法界众生不必更表也古德云终日拈香择火不知真个道场何得怀等待心当面蹉过合论述感应因缘(问曰至诚诵咒而十方佛果有出现者乎曰晋有僧昙翼者住江宁长干寺精勤求舍利以金瓶置斋几日夕顶礼忽一夕瓶中五色光出一室如昼又精进求瑞像日夕向十方礼曰像满虚空愿早感应太元十九年二月八日忽光𤼵城北白马寺僧往见像欲举之不可翼后至曰此阿育王像降我也即举之冷然而胁旁有行字译之曰某年月日阿育王造以翼款诚可以验诸如来必我摩顶也按翼公传是江陵长沙寺江陵滕畯为长沙太守东晋穆帝永和三年舍宅于翼公故名长沙当其初住像设未备䖍请阿育王像此像遂于广南作比丘相附商舶以至登岸始知后罽宾禅师僧伽难陀到寺具述西域失像因缘见像光上有梵字是阿育王像非胁旁也翼公入灭时像光先去章安作智者别传载大师年十五于长沙像前𤼵弘大愿誓作沙门荷负正法精诚感通梦瑞像飞临宅庭授金色手从窗隙入三遍摩顶由是深猒家狱二亲不听乃刻檀写像晓夜礼诵恍焉如梦见高山有僧招手唤上入一伽篮见所造像在彼殿内智者生于华容今公安县中尚有圣母塔遗迹去长沙寺百里之遥故自幼得见瑞像像来东土千二百年或放光经行或悲容流汗则兆震旦治乱之缘详载法苑珠林长沙寺在荆州府城东十里草市镇即传灯所载荆南城东天皇废寺灵鉴请悟和尚重修受龙潭馈饼处公安袁中道集云万历癸卯间破院三间摇摇欲堕一日屋塌梁坠及佛冠而止欹立无倚若有人擎西蜀黄辉见而恻然命其门人太守徐及木商林茂化鼎新之演宿障深重现世缘悭年方十二已至渚宫年二十九方获顶礼中间一十八载虽侨寓经过竟同舍卫之三亿悲哉嗣后恒往修敬旋绕像前焚香供养瞻仰恋慕不欲辞去壬申更往不见一蒲萄朵盖䨇睛黑白珠别皆宝珠为之曾失其一饰以伪珠今并失其存者经云由破戒罪则见圣像不具六根不胜感恸𤼵意忏谢敬以琥珀作䨇瞳并白毫相重加庄严像体乃众宝末所作色类水白桃花左手曲向心下仰掌屈中指无名指以大指压右臂下𡸁掌微前曲西国𡸁命法如是也眼耳鼻口左右各窍相通足踏二莲莲去足一线而立不倾相好之妙远近前后左右迭观变化无定不可思议)但据一事未能显不思议无方大用若究其详如法华玄义云一释名二明相三明机感不同者即为三意一就四句论不同二就三十六句论不同三就十法界论不同但众生根性百千诸佛巧应无量随其种种得度不同故文云名色各异种类若干如上中下根茎叶等随其种性各得生长即是机应不同意也(今略言为四一者𡨕机𡨕应二者𡨕机显应三者显机显应四者显机𡨕应其相云何若过去善修三业现在未运身口藉往善力名此为𡨕机也虽不现见灵应而密为法身所益不见不闻而觉而知是名为𡨕益也二𡨕机显益者过去殖善𡨕机已成便得值佛闻法现前获利是为显益如佛初出世最初得度之人现在何尝修行诸佛照其宿机自往度之即其义也三显机显应者现在身口精勤不懈而能感降如须达长跪佛往祗洹月盖曲躬圣居门阃如即行人道场礼忏能感灵瑞即是显机显应也四显机𡨕应者如人虽一世勤苦现善浓积而不显感𡨕有其利此是显机𡨕益若解四意一切低头举手福不虚弃终日无感终日无悔若见喜杀寿长好施贫乏不生邪见若不解此者谓其徒功丧计忧悔失理释论云今我疾苦皆由过去今生修福报在将来正念无僻得此四意也二就三十六句论机应不同者前𡨕显互论略举四句若具足辨者用四机为根本所谓𡨕机显机亦𡨕亦显机非𡨕非显机𡨕是过去显是现在𡨕显是过现非𡨕非显是未来如佛为阐提说法（云云）于一句中复为四句所谓𡨕机𡨕应𡨕机显应𡨕机亦𡨕亦显应𡨕机非𡨕非显应余三机亦如是四四即成十六句机既召应应亦有十六句一机而感四应一应而赴四机机应各为十六合成三十二句就前根本四句便是三十六句机应也三就十法界论机应不同者秪约一人身业机具三十六约三业即有一百八机三世三业则有三百二十四一界既尔十法界即有三千二百四十机应不同就自行既尔化他亦然合则六千四百八十机应此就历别十法界如此若就十法界交互则增九倍都六万四千八百机应也)四明机应相对者即有四意一明诸有苦乐与三昧慈悲相对二者机关等相对三者三十六句相对四者别圆相对(诸有三昧相对者诸机乃多不出二十五有诸应乃多不出二十五三昧地狱有善恶之机关无垢三昧慈悲之应论其恶者即有黑业恶见思恶尘沙恶无明恶论善则有白业善即空善即假善即中善是名地狱机也无垢三昧慈悲为应者初修无垢三昧观地狱界因缘观慈悲即空观慈悲即假观慈悲即中观慈悲以因缘观时悲㧞地狱黑业苦以因缘观时慈与白业乐以即空观时悲㧞见思苦以即空观时慈与无漏乐以即假观时悲㧞尘沙苦以即假观时慈与道种智乐以即中观时悲㧞无明苦以即中观时慈与法性乐是为地狱有善恶之机以关无垢三昧慈悲之应㧞苦与乐相对义也二者机关相对者地狱界中黑业之恶有微义有关义有宜义如此三机即关无垢三昧时慈悲有赴义有对义有应义地狱白业亦有六义相对即空见思尘沙无明等善恶皆具六义相对（云云）三者三十六句相对者地狱黑白业具有𡨕机𡨕应𡨕机显应显机显应显机𡨕应即关无垢三昧慈悲𡨕显四应赴于地狱见思即空尘沙种智无明中道等皆具四机四应相对（云云）又地狱有𡨕显三十六机即对无垢三昧三十六应（云云）四者别圆相对者若地狱有历别之机三昧应即历别若有圆普之机三昧应亦圆普若历别机起三昧别应一有业谢余有业未必谢三恶思尽余有思未必尽地狱道种智明余有未必明地狱佛性了了余有未必了了若作圆机圆应者地狱自在业未究竟余有亦未究竟一有见思未尽余有亦未尽一有道种未明余有亦未明一有佛性未了了余有亦未了了一有了了余有亦了了乃至一有业自在余有业亦自在分别地狱机应相对如上说余二十四有机应相对例亦如是问颇有善机恶应恶机善应偏机圆应圆机偏应不答无方适时亦有此义净名云或时现风火照令知无常即恶应于善也妙庄严信受邪恶三菩萨应为妻子即善应于恶圆机偏应者一切智愿犹在不失不失即圆机教声闻法即偏应也偏机圆应者先引三车后与一大领解云无上宝聚不求自得即其义也㧞乐与苦例此可知)正脉(谓坛场非修行正要不必过泥反废耳门正修)岂知此中事相即杂华妙德净光夜神所云普见三世一切诸佛亦见彼佛清净国土道场众会神通名号诸法寿命言音身相种种不同悉皆明睹而无取着何以故知诸如来非去世趣永灭故非来体性无生故非生法身平等故非灭无有生相故非实住如幻法故非妄利益众生故非迁超过生死故非坏性常不变故一相言语悉离故无相性相本空故承交光处诸佛摩顶修三摩地能令身心明净即摄得忍𤼵化故云犹如琉璃阿难𤼵心因见三十二相形体映彻犹如琉璃即妙觉所证十方世界及与身心内外明彻也然干慧地十方世界皎然清净身心妙圆即以琉璃悬月喻喻证明圆不独诸佛如是五十十五位菩萨亦然以首楞严三昧六位圆融故端坐安居经一百日可证初果纵未成圣亦知成佛不谬皆据道场不成者判古注(不分道场成就不成就指明净为观行净)正脉(谓暂与寂灭现前境界相应)全昧琉璃䨇喻前后大悟之㫖矣。

　　显密无别故经五名三名带咒余二所谓救护度脱灌顶章句亦岂离此观佛顶放百宝光明光出宝华华坐化佛化佛顶现十百宝光一一光现十恒河沙皆从一展转以至无尽首楞严三昧本来如是宝觉真心各各圆满无见顶相则非定有无相现相又非定无音声历然不容分别直下动静二相了然不生为证圆通胜妙方便如摩登伽神力𡨕资速证无学若非历劫加持何能一念熏无漏善出缠受记观佛三昧海经第十云(是时阿难即从座起合掌长跪白佛言世尊如来今者一切身相皆已说竟唯不显说无见顶相唯愿天尊少说顶相光明瑞应令未来世凡愚众生知佛胜相尔时世尊即入顶三昧海令佛顶上肉髻之中一一毛孔涌出琉璃光其光如水螺文右旋遍满十方无数世界如百亿世界微尘数海如是八万四千诸毛孔中皆出是水相一一水相复过是百千万倍数不可知是诸琉璃水上生众大宝莲华华有无数百千万亿叶叶作无数百千万亿宝色叶极小者遍覆三千大千世界如是华上一一须间有无量阿僧祗百千万亿恒河沙化佛一一化佛顶肉髻相流出众光亦复如是时诸佛身量同虚空不可得知如是诸佛佛佛相次尽世界海际此相现时于十方面各有百亿微尘数菩萨身升虚空现大神变至释迦牟尼佛所时诸菩萨以佛神力故暂见一毛孔中少分瑞相应时即得无量百千金刚相陀罗尼佛现是相时贤劫千菩萨及十方诸佛皆现此相时会大众见此少分相者须陀洹人如刹那顷成阿罗汉观因缘者不缘诸缘成阿罗汉𤼵心菩萨超越境界增进甚深三昧海门住于性地无生菩萨倍加增进无量胜法住首楞严三昧佛告阿难佛灭度后浊恶世中若有众生闻佛胜相心不惊疑不生怖畏当知是人能灭一切烦恼业障闻佛胜相生随喜者除却千忆劫极重恶业后世生处不落三涂不生八难（云云）)𤼵心菩萨与今悲增同无生菩萨与今智增同须陀洹人如刹那顷成阿罗汉与今性比丘尼所证果同盖此顶三昧海正当等妙觉心即华严阿僧祗品尘刹刹尘二十重不思议境界兴善译华严四十二字门明所得功德(云又善男子如是字门是能悟入法界边际除如是字表诸法门更不可得何以故如是字义不可宣说不可显示不可执取不可书持不可观察离诸相故善男子譬如虚空是一切物所归趣处此诸字门亦复如是诸法空义皆入此门方得显了若菩萨摩诃萨于如是入诸字门得善巧智于诸言音所诠所表皆无𦊱碍于一切法平等空性尽能证持于众言音咸得善巧若菩萨摩诃萨能听如是入诸字门即显字印闻已受持读诵通利为他解说不贪名利由此因缘得二十种功德何等二十谓得强忆念得胜惭愧得坚固力得法㫖趣得增上觉得殊胜慧得无碍辩得总持门得无疑惑得违顺不生恚爱得无高下平等而住得于有情言音善巧得蕴善巧处善巧界善巧缘起善巧因善巧缘善巧得法善巧得根胜劣智善巧得他心智善巧得观星历善巧得天耳智善巧宿住随念智善巧神境智善巧生死智善巧漏尽智善巧得说处非处智善巧得往来威仪施设善巧是为得二十种殊胜功德大般若放光光赞大同于此第三修观仪式者彼文标名大方广佛华严经入法界品顿证毗卢遮那法身字轮瑜伽仪[車*丸]释云夫欲顿入一乘修习毗卢遮那如来法身观者先应𤼵起普贤菩萨微妙行愿复应以三密加持身心则能悟入文殊师利大智慧海然修行者最初于空闲处摄念安心闭目端身结跏趺坐运心普缘无边刹海谛观三世一切如来遍于一一佛菩萨前殷勤㳟敬礼拜旋绕又以种种供具云海奉献如是一切圣众广大供养已复应观自心心本不生自性成就光明遍照犹如虚空复应深起悲念哀愍众生不悟自心轮回诸趣我当普化㧞济令其开悟尽无有余复应观察自心诸众生心及诸佛心本无有异平等一相成大菩提心莹彻清净廓然周遍圆明皎洁成大月轮量等虚空无有边际复于月轮内右旋布列四十二梵字悉皆金色放大光明照彻十方分明显现一一光中具无量刹海一一刹海有无量诸佛一一诸佛有无量圣众前后围绕坐菩提场成等正觉智入三世身遍十方转大法轮度脱群品悉令现证无住涅槃复应悟入般若波罗蜜四十二字门了一切法皆无所得能观法界悉皆平等无异无别修瑜伽者若能与是旋陀罗尼观行相应即能现证毗卢遮那如来智身于诸法中得无障碍)标指释此皆傍理路生解不知上下文中显说详尽何必更赘全不契密因修证意趣矣赞咒中出生十方一切诸佛是总相以下别相从十方如来至终不能尽过去诸如来斯门已成就亦说此咒至所不能害现在诸菩萨今各入圆明我今为汝至来相恼害未来修学人当依如是法过去具彰五时因此得成正遍知觉即华严菩提普光尘刹海会所演修多罗也执此降魔制外即鹿苑小机所见乘此含此即方等般若对三带二淘汰持此授记即法华依此㧞济即救护世间八难八苦各举其半末法正当佛后北洲长寿世智辩聦既不见佛闻法何异盲聋八苦则以因摄果兼及诸横诸难应圆通章十四无畏随此即𤼵明文殊观音等皆古佛现身影响行此即𤼵明阿难登伽亦蒙尘劫摄受差别缘深故于秘密藏得获果证诵此即前敷座宴安并后将罢法座传此即嘱饮光持金襕袈裟以付后佛并嘱阿难副贰传化现在就当机众会世界国土反明不持诵之失与尘扬顺风及读诵书写诸色供养互相照映未来双列世出世间救护成就然出世亦兼世间世间终归出世故云得无生忍入三摩提即正他二观前略分为十一灾毒恶咒皆不能侵二鬼神领恩常加守护三金刚藏王𤼵彼神识四从因逮果不受杂形五得佛功德感佛同生六违其现业成就三学七轻重毁犯一时销灭八行住清净同于入坛九逆重罪除如风吹沙十宿障尽空犹汤消雪复次女人映圆通章女主国夫人命妇密寄十地等觉孕育佛果如地论十喻五十五善知识中则夜神瞿波摩耶之所示现得长寿生净国免三灾镇恶星即上心得正受无量功德如恶义聚而辞意错综影略盖虑初学自生退屈不悟显密熏修功用神速故示三世皆有正像末法当机已预圣流不持此咒不能远魔末法众生果能择师结坛持戒持咒不纡疑悔必蒙交光灌顶与观音证圆通阿难登伽得菩提心入遍知海无二无别问金刚藏王𤼵彼神识如来功德悉与此人此义请更明示答如来旷劫住于无缘四等首令一阐提经亿亿万劫𤼵菩提心入五十五路真修皆以同体不思议力华严明住行向地说法大士承㝠显二加悉由主佛过去本愿现在威神及伴佛神力当机众会善根智慧清净增长楞伽所谓如来以二种神力建立也所修功业(云云)即一阐提菩萨修代众生苦供养决定菩提心者非一生一劫善根感应道交故能𤼵彼宿命获益者自知余人不见也问亦有久持神咒未获感应其故何耶答如守护国界主陀罗尼经卷第十(尔时会中摩伽陀国主阿阇世王即从座起偏袒右肩右膝着地合掌㳟敬顶礼佛足而白佛言世尊如来今在菩提树下我之国土说陀罗尼及曼荼罗既有如是无量功德何以摩伽陀国风雨不节旱涝不调饥馑相仍冤敌侵扰疾疫灾难无量百千唯愿世尊断我疑网尔时世尊赞阿阇世王作如是言大王善哉善哉快问斯义于未来世能多利益一切众生大王谛听谛听善思念之吾当为汝分别解说大王如王所言于我国中当有饥馑冤敌等者此守护国界主陀罗尼以十六俱胝那由他陀罗尼而为眷属此大金刚城[曼-又+力]荼罗以为眷属然彼一切皆以信心而为根本以深般若而为先导大菩提心及大悲心以为庄严大王一切善法皆悉从此陀罗尼生一切罪恶不信因果以为根本大王汝今不信因果耽五欲乐如大猛风吹其信心及菩提心大悲总持悉皆远逝乃至挑其法眼断灭佛法闭人天路开恶趣门如何更得此陀罗尼神力加护（云云）)广如彼经欲持咒者当遵圣训所赞毋蹈所诃感应自不虚也。

　　十方如来同一道故出离生死名曰直诣依三如来藏正他二观总别各五穷法界量不可思议[(冰-水+〡)*ㄆ]尽大乘了义所明圣位大宗地玄文本论从归依德处及因缘分开一种金刚道路五种本位该通二门(金刚宝轮山王分明体中具足此五自在无碍金轮山王道路分明体各三用共十五用大利根者乃能通达钝根众生决定难了独一山王摩诃山王分明体用合说有上中下数下数具有一千二百七十五位大海部藏道路分明总有十法五种非空五种无常五十一位遍于非空五种处中无所不至无所不通故如是位利根能知非钝者境别相位十以五非空互为主伴治五无常总相位三具上中下前后一时二种转法令障皆成治一味平等功位各十分至摩诃宝轮王广大圆满无上地地分证入究竟系缚地地品类不吉祥道路分明四无常从此具历小中大无量出离系缚地清白解脱道路即舍不觉入觉功位各五分至阿说本王分亦证入究竟)全宗本经之所建立经初如来敷座宴安为诸会中宣示深奥显一切地位皆不离首楞严三昧十方菩萨钦求密义即真如门(密则五眼不见二听不闻)恒沙菩萨来聚道场即生灭门(有来去聚散皆属生灭反显十方咨疑即皆住本国)而同闻仙音得未曾有各随疑破各得证入别叙首唱有三摩提(云云)主宾问酬至于七转无非具足万行一门超路格外提持全具五体十五用阿难所呈皆似能立破如来所演皆真能立破即一切诸法俱非亦一切诸法俱是于一能了顿彻心源即究竟无余总持全证全用更无分齐可穷即周遍圆满广大由兹深入上同果海即无超次第渐转是为真际所诣即今直诣如来大涅槃也阿难示现不知求奢摩他路故复开二根本示不能得成无上菩提与前相照门本不二机见不同若得心开皆可证入无上正觉遂屈五轮指问阿难言见否阿难云见因令指出何者是见答无是见者印如是如是又令指出何者非见答无非见者印如是如是大众惶悚文殊请决答以云何于中有是非是依圆见明圆修入圆证此中从因至果渐次深入而五十五位同一无生接流即上转破尽凡情逆流即下转荡尽圣量流入即安住中中全离取舍五十一金刚位皆遍五种非空即从初信远离系缚渐证觉满之位后观五重阴次第超浊即对治五种无常阴尽超五十五位障皆变治一味平等坏其得体归空本存即从系缚地出离渐至觉满之位论初三分明全法界体用即经总叙二门交彻具足无碍次三分明五体十五用乃真如门中差别差别皆属真如虽一区王民亦在此门后三十分明吉祥不吉祥道路皆具本存量乃生灭门中无差别无差别亦属生灭虽证山王位亦在此门由悟二门不二分合合分普逗三根悉证圆乘入妙严海则前四教位非今所明小宗但立六识证偏真唯属半字中方便见修究竟四位相宗纵立八识亦不许通如来藏唯识论能熏所熏各有四义所熏第三谓无为法性坚密故非可熏能熏第一谓无为前后不变无生长用故非能熏能所熏法唯是八识则识有实体唯执有位有证空宗虽破八识如梦亦未显成事即随缘体空即不变唯执无位无证终教事有理无顿教不存阶级圆宗不然真如非可熏亦可熏所谓不思议熏不可变亦可变无生长用亦有生长用所谓不思议变如起信论辨染净相资云复次有四种法熏习义故染法净法起不断绝云何为四一者净法名为真如二者一切染因名为无明三者妄心名为业识四者妄境界所谓六尘无明即二颠倒因妄心即众生颠倒境界即世界颠倒皆无始生死根本净法即无始菩提涅槃元清净体此二皆在汝今故唯以真如受熏为染法不断之源染非实染何得有初起时真如内熏为净法不断之始净非今净何得有新生际虽于生灭门建立赖耶名当体不思议三法流转本非流转境界即境妙苦报即法身也无明即智妙烦恼即菩提也妄心八种即返妄归源圣量阶级即行妙结业即解脱也中历五十五路即位妙终归三德涅槃海即三法妙阿难大众一闻经名顿悟禅那修进圣位增上妙理所谓理绝修证智似阶差觉前前非名后后位即果之因即因之果从始𤼵心即观涅槃行道非大梦已觉何能悬示未明地位先标妙性圆明六句显真如随缘成染熏净染法离真无别体相即论真如净法实无于染但以无明而熏习故则有染相因妄有生因生有灭即指一期四相(下文非住即住相展转𤼵生即异相修道分何况此中生住异灭分齐头数圆通章已灭生灭寂灭现前观识阴穷诸行空已灭生灭前后论修证文皆与此符足征既标初后则摄中二)生灭名妄六句显妄法体空成净熏染真体离妄净用不彰即论无明染法实无净业但以真如而熏习故则有净用灭妄之义全因了缘二转依号悉依迷悟建立不转其体但转其名夫佛果位中所转四智依心所法慧数为体性相皆然但权乘此慧从八识起见佛果报身有为无漏圆宗先达赖耶全是真如则此慧数即真如内熏体相二大与果智无殊慧心智体无别智体理体无别六祖云五八六七果因转但转名言无自性就众生情量返倒归正则非有似有就寂灭法体本不曾动则非无实无究竟而论此迷悟量于妙明真性亦如空华所谓真三摩地岂有一法可措心而得哉三摩地一名义通诸教(瑜伽云三摩地云何谓于所观察事随彼彼行审虑所依心一境性又云谓于所缘审正观察心一境性又云三摩地作何业谓智所依为业瑜伽释论最胜子菩萨造云三摩地目心数中等持一法通摄一切有心位中心一境性通定散位大论云一切禅定摄心皆名为三摩地此言正心行处是心无始常曲不端入正行处心则端直如蛇行常曲入竹筒则直)名同㫖异虽别教地前深证俱未识倒如来示二根本敕选圆通放光现瑞皆显一法界心本来无有世界众生三渐旋元自归(十方世界皎然清净即无世界颠倒身心妙圆快然平等即无众生颠倒从干慧地直至是觉始获金刚心中皆颠倒不生)观阴精心𤼵化(识阴既尽十方世界及与身心内外明彻即无世界众生颠倒如是乃超信住行向加地等觉圆明即颠倒不生)除事先后不同而顿证此体则一全同起信习熏资熏由性明心六句即论以依真如法故有于无明以有无明染法因故即熏习真如以熏习故则有妄心以有妄心即熏习无明不了真如法故不觉念起现妄境界此有所有七句即论以有妄境界染法缘故即熏习妄心令其念着造种种业受于一切身心等苦世界众生皆依无住妄见无住即真如异名亲悟此㫖即是不生然离念境界非证不知迷本圆明四句即论无明熏习义有二种一者根本熏习以能成就业识义故二者所起见爱熏习以能成就分别事识义故将欲复真七句即论妄心熏习义有二种一者业识根本熏习能受阿罗汉辟支佛一切菩萨生灭苦故三乘贤圣若唯依四念处对治四倒执观心无常观法无我尚迷生相一种住相四种何况二执未破之流恣身口意随业受报展转发生六句即论二者增长分别事识熏习能受凡夫业系苦故论(云复次言意识者即此相续识依诸凡夫取着转深计我我所种种妄执随事攀缘分别六尘名为意识亦名分离识又复说名分别事识此识依见爱烦恼增长义故即展转𤼵生也生力𤼵明二句指起业相也同业相感三句指业系苦相也)经以无明妄心配属众生颠倒据无明业相所起转相以属妄能亦六精始起更征世界颠倒据依业转所起现相境界竟于十二类充塞即论妄境界熏习有二种义一者增长念熏习二者增长取熏习众生受十二类形由十二类妄想所感十二类妄想由迷世界色声香味触法生欲转众生心修菩萨行其唯离诸妄见一念不生是为炙病得穴源干流绝矣长水(解妙性圆明四句为初显一真因妄有生八句为后叙二相又以由性明心至成究竟有为无明业相谓之异相此有所有四句为转相谓之同相本此无住三句为现相谓之无同异相迷本圆明四句为重明业相将欲复真三句转相非真求复四句现相及二粗展转𤼵生至由是故有众生颠倒为后四粗不复重明云何名为世界颠倒以下则无可相配)妙性圆明四句标真如门因妄有生八句标生灭门唯有二门不同却无二门不异今准论分文始显二门非同非异能同能异由性明心六句即楞伽不思议熏不思议变是现识因已具无明为因生三细唯配业相一种误也次七句即楞伽取种种尘及无始妄想熏是分别事识因正明境界为缘长六粗唯配转现二相亦误也又谓迷本圆明十一句重明三细二粗则三细六粗悉应重明展转𤼵生以后四粗何独不尔若众生颠倒已明九相则世界颠倒配属何相若但见颠倒义属不觉遂以九相次第分文全未得三番重叠倒正相翻妙㫖既无妄境界即无事识所缘不成熏习矣古注释转依(真际云依谓能依体是依他性兴福寂音引相宗六转依中前五种义)皆滥权乘正当所拣寂音合论(判汝今欲修至非心非法之文同满慈章明妄非他至离即离非是即非即谓是举前义之略)未究离即离非乃显圆成法体非生非住非心非法是明非真求复若配上文秪符声闻缘觉用世语言入佛知见夫三相续固即二颠倒然颠倒不生始证三如来藏故云歇即菩提正脉(谓此中错简至何渐次二句当在三摩地下则始终顺序释本来无有世界众生云凡言世界众生且兼依正释先当识此众生世界二颠倒因云凡言众生世界则世界即有情世间唯正非依引吴兴语更加于一正报分约因果成二倒义谓众生为因世界为果谓性妄见生为二执俱生成究竟有为有支此有为惑所有为业谓无住乃指惑业非指真心真心无住非今经意谓众生在先为单说正世界在先为且兼举依谓世界在众生之上而又加一及字即所兼带之依报山河大地等谓生先界后界先生后之辨有依有正更分非真求复以下至展转𤼵生为外道作况显邪复益非之科指非生为非因计因非住为非果计果非心为邪智非法为邪境又科是有所有至成十二类十一句为释成世界名数以分假为分假生死之身界为建立有情之界谓身之四方即左右前后皆单约正报以说而于此后是故世界因动有声至为一旋复十五句文销释不通遂科作推由六想成轮（云云）)不知初问未到涅槃盖遥望极果随举干慧地先显真因仍问渐次为得忍方便佛答阿难先明迷真起妄致成十二类生必从三渐方得除灭故前后互举各有㫖也二颠倒因即满慈章三相续并修道分生缠缚义今更引论释经乃见彼疏承袭之误经言家宝真如净法也六为贼媒染因无明也(以十方大觉共指俱生无明唯汝六根更非他物故执六根成结即是无明)众生妄心业识也世界妄境界六尘也修道分世界义古注尽误孤山(云众生世界是正报器世界是依报以由正报缠缚故于依报不能超越今但约正报而明)长水(云世界有三谓众生五阴器界拣非余二故标众生)温陵(云众生世界即根身亦具四方即左右前后一身所具理自互涉)正脉(云世界即世间一者众生世间即有情根身二者器世间即无情器界众生于二遍成缠缚总为结体然的实结处不在器界唯在六根及解彼处云何名为众生世界谓观此征词当知所说世界但约根身非干器界又解汝今当知七句谓此世界皆约身中而言更加身中亦有定位界外亦见转移之说)未究界为方位即分假妄生故指功德颠倒皆根尘合明(修道分无始众生世界生缠缚故及云何名为众生世界即论中第四妄境界所谓六尘现有东西南北东南西南东北西北上下为界如眼观见后暗前明乃至如意默容世出世法金口亲释前明生缠缚故特加于器世间者正恐误以此世界为众生世间故作是牒二文说修说证本为审观虚妄根尘何处颠倒前云世为迁流界为方位一切众生织妄相成身中贸迁世界相涉此云分假妄生因此界立迁流不住因此世成三世四方和合相涉)上下文义无一不符未尝离生说界离界说生则知二颠倒不离情器初标本来无有世界众生次示先当识此众生世界或先正后依或先依后正本无二义总属三相续前论不觉流转终而复始故具明三今论破阴证真入三摩提故唯有二盖显见相俱倒业识为因是以此处释二颠倒已牒众生又牒世界若世界唯指众生世间不关器界则不必䨇牒䨇释矣及详三家释此世界颠倒又以世界为器世间孤山(云从毕竟无成究竟有故有东西南北之分假指此分假名之为界然有本无因故云非因所因此唯妄住故云无住所住既非真性常住则有过现未来迁流不住三世成矣以世涉方以方涉世俱成十二所以众生正报因果和合亦十二)长水(释此义亦云迷毕竟无成究竟有有故立界隔别不同故云分假因能生果果生于因因果相生迁流不断世由此立三世四方和合相涉宛转十二变化有情亦十二也)温陵(释此亦云牒前此有所有非因所因等义以明也有所有故有分假有分假故有方位界为方位故因此界立无所因则无所住无所住则常迁流世为迁流故因此世成也三世四方宛转十二故涉于其间者悉从其变化此世界颠倒之由也)此义既显则知前指世界作众生世间诚误矣唯吴兴独异众说(释先当识此众生世界二颠倒因云前世界相续唯在依报谓四大因起等今世界颠倒盖指正报即十二类生所以然者由前答富楼那问云何忽生山河大地故今答阿难修三摩提所入地位故何则位由悟入悟必由迷迷之为凡悟之为圣皆正报之事非由器界之相故异前说又云第四卷方世相涉如流变三叠彼对依报显于正报六根功德各千二百此中相涉以依从正明世界颠倒立十二类生既前云功德此云颠倒古师用此释前三叠其可顺乎)不知情器内外本不相离前答满慈亦具众生业果故云三种相续皆是觉明明了所现今答阿难亦具世界颠倒故云本此无住建立世界及诸众生傅大士云未有无心境曾无无境心若无正报阙无明妄心若无依报阙妄境界则于相涉织妄义皆不成应证三种妙严无复迷悟地位之可论矣正脉独宗吴兴其纰缪尤甚问既云颠倒又云无实全体即真更有明文可息疑否答如华严十行品饶益行中云作是学已离诸恶行计我无知以智入于一切佛法为众生说令除颠倒然知不离众生有颠倒不离颠倒有众生不于颠倒内有众生不于众生内有颠倒亦非颠倒是众生亦非众生是颠倒颠倒非内法颠倒非外法众生非内法众生非外法一切诸法虚妄不实速起速灭无有坚固如梦如影如幻如化诳惑愚夫如是解者即能觉了一切诸行通达生死及与涅槃证佛菩提自得度令他得度自解脱令他解脱自调伏令他调伏自寂静令他寂静自安隐令他安隐自离垢令他离垢自清净令他清净自涅槃令他涅槃自快乐令他快乐(疏第三作是学已下明摄善法戒文分为二初明自分现摄后辨胜进当摄今初善法虽多不出悲智故文中略举于中分三初䨇标悲智二然知已下䨇释二相三如是解已下䨇明二果今初先智后悲智中先明离过谓离恶行无明后以智下明其成德为众生下即是摄悲二䨇释二相中悲智䨇运文分为二先以智导悲自成正观二一切诸法下通明入法显彼倒因今初文有四对前三二互相望后一当体以辨前三对中前二不离后一不即即显生之与倒非即离也众生即能起颠倒之人乃染分依他颠倒即所起之妄是遍计所执初对明不离者谓依似执实故离生无倒依执似起离倒无生第二对明不相在重释前义言不离者明因果相待缘成非先有体二物相在因中无果故倒内无生若必有者则应遍计是依他起果中无因故生内无倒若要令有者则应无有不倒众生第三对明不即不坏因果能所遍计之二相故由前二对则知生倒非一非异非即非离第四对当体以辨倒心托境方生故非内法若是内者无境应有境由情计故非外法若是外者智者于境不应不染既非内外宁在中间则当体自虚将何对他以明即离众生亦尔即蕴求无故非内法离蕴亦无故非外法既非内外亦绝中间本性自空何能起倒将何对他明非即离既如是知则自无倒为物说此倒惑自除二一切下通明入法显彼倒因谓由不达缘成不坚妄生遍计故云诳惑愚夫实则愚夫自诳若狝猴执月三如是已下䨇明二果即前悲智所成之果也亦九戒中二世乐戒也先总后别总中由解诸法不实幻化是觉了诸行了行相虚名达生死知行体寂是了涅槃了之究竟即得菩提自得度下别有九对一度苦二脱集以了生死故三调之以道四寂之以灭以了涅槃故次四即证四谛之德如次配上谓由断苦故得安乐等九即证佛菩提之乐（云云）)颠倒如蛇众生如绳皆缘不见麻体致兹妄现了达生死涅槃证佛菩提即今先识二颠倒因真三摩提请细穷之便可顿入。

　　楞严妙指卷第五(终)
国家图书馆善本佛典第 16 册 No. 8859 楞严妙指


　　楞严妙指卷第六

　　释弘演述

　　从第八卷初即熏习起净法不断始自因心直穷果满圆收加行正位与下受尽所标圣位交映是谓从于凡夫终大涅槃悬示无上正修行路就一无生法忍详列六位显忍位名义元具通别圆乘一即一切一切即一或开或合悉无障碍本末平等唯是一心按大宗地论一种金刚道路云所依止本数总有五十一谓虚假光明四十种名字不动真金刚十种本名字及大极地故是名所依数虚假光明即尽是清净四十一心不动真金刚即菩萨所行金刚十地及大极地即妙觉六十圣位中三渐干慧是信前加行四加乃登地加行等觉即妙觉加行但列正位故除此九而相似三贤共名虚假光明登地则称金刚与经问答皆分地前地上㫖趣无别经于二观则开位合忍开阴合觉论则开位与历超数同开不觉与五重观照同合始觉与获无生法忍因该果海证等觉圆明果彻因源同究极而论位阴亦可合忍觉亦可开称法随机无不自在此圆满论禀如来所宣该尽十方三世说法仪式故云如是五十一种根本名字一切天地一切父母一切体性一切所依释论临末偈亦述超毛头三𧢲过生华四根第一僧祗已满入欢喜地名相阶级无一不符又释融诸始觉令同本觉义云五十一分满始觉时实无转胜渐次之果亦无究竟圆满之极所以者何一切始觉四相俱时而得止住皆无自立从本以来一味平等自性圆满契同无二一相觉故马鸣既已亲承龙树又复详述皆收十信共立五十一数觉灭异住生悉名始觉位位皆圆为圆顿教论位龟镜若南岳大师判大品三处明圆别通位天台承禀立化仪四教化法四教化法分藏通别圆圆位三句料拣一名通义圆二名别义圆三名义俱圆皆依义不依语(云云)第二明位数还约七种以明阶位谓十信十住十行十回向十地等觉妙觉于十信前更明五品之位(云云)三明伏断四明功用五明粗妙六明位兴七明位废八开粗显妙九引涅槃五味之文证四教第十妙位始终云真如法中无诠次无一地二地法性平等常自寂然岂应分别初后始终良由平等大慧观于法界无有若干能破若干无明显出无若干智慧约此智慧无始而始即是初阿无终而终即是后茶无中而论中即是四十心虽复差别则无差别故名不思议位依迷悟因果具分六即广明顶堕于住前住上甄别真似用拟别教教权证实挍于圆顿差一僧祗而地前地上同属分真(云云)夫无差之差即本来平等分生住异灭差之无差即觉生住异灭本来平等若非二智交彻何由具显二深据此义配十二类生理即也达十二类生本无上菩提及大涅槃名字即也三渐次观行中修五悔也干慧地正𤼵五品亦即净六根也初住后位一一俱同悉属证悟故云清净修证渐次深入若贤首一乘教义分齐别教一乘同教一乘所明位相具二善巧(云第三行位差别者于诸教中皆以三义略示一明位相二明不退三明行相初者依小乘有四位谓方便见修及究竟也又说小乘十二住以为究竟及说三界九地十一地等广如小论说二不退者此中修行至忍位得不退故也其行相亦如彼诸论说问何故小乘行位等相不广显耶答此中意者以义差别显教不同而小乘异大乘理无疑故不待说也若依初教亦以三义显初位相者此中有二一为引愚法二乘令回心故施设回心教亦但有见修等四位及九地等名同小乘或立五位谓见道前七方便内分前三种为资粮位以远方便故后四善根为加行位是近方便故余名同前又亦说为干慧等十地第九名菩萨地第十名佛地者欲引二乘望上不足渐次修行至佛果故又彼佛果不在十地外同在地中者以引彼故方便同彼以二乘人于现身上得圣果故不在后也又此位相及行相等广如瑜伽声闻决择及杂集论说问何故瑜伽等所明声闻行位相而不同彼毗昙等耶答不同相者有二义意一为显小乘人愚于诸法不了说故二为方便渐渐引向大乘故耳是故所明行位等法皆悉方便顺向大说故不同也此既非是愚法小乘又非菩萨即知是彼三乘教中声闻乘也二为直进入显位相者彼说菩萨十地差别又以十地说为见修及通地前以为大乘十二住义何以故为影似小乘故又彼地前有四十心以彼十信亦成位故此亦为似小乘道前四方便故是故梁摄论云如须陀洹道前有四位谓燸顶忍世第一法菩萨地前四位亦如是谓十信十解十行十回向又亦为似回心教故以信等四位为资粮位十回向后别立四善根为加行位见等同前问何故此教所立名数多分影似小乘等耶答为随方便影似引彼有胜方便故若全异彼难信受故若全同彼不名引故问若引二乘何须似彼如为直进何假似彼小耶答有二意故亦稍似小一以始教中直进之人机粗浅故不能尽受大乘深法是故所示位等法相亦似小乘而义理仍别二凡以大乘似小乘说者皆通二义一为引小二为浅机是故说此为始教也即如何义等者如瑜伽说云何已成就补特伽罗相谓诸声闻先已串习诸善法故若时安住下品成熟尔时便有下品欲乐下品加行犹往恶趣非于现法证沙门果非于现法得般涅槃若时安住中品成熟尔时便有中品欲乐中品加行不往恶趣于现法中证沙门果非于现法得般涅槃若时安住上品成熟尔时便有上品欲乐上品加行不往恶趣于现法中证沙门果即于现法得般涅槃如说声闻独觉亦尔何以故道与声闻种性同故乃至广说于菩萨位为似二乘亦立如是三种成熟故彼论云若诸菩萨住胜解行地名下品成熟住净胜意乐地名中品成熟住堕决定究竟地名上品成熟若菩萨住下品成熟犹往恶趣此尽第一无数大劫乃至广说余二大劫配二成熟如是等文类例非一皆具上意可准而知二不退位者依佛性论声闻至苦忍缘觉至世第一法菩萨至十回向方皆不退也当知此中声闻缘觉非是愚法是故皆是此始教中三乘人也亦可菩萨地前总说为退以其犹堕诸恶趣故如瑜伽云若诸菩萨住胜解行地犹往恶趣故此尽第一无数大劫如是等也三明位中行相差别者如瑜伽云胜解行住菩萨转时何行何相或时具足聪慧于其诸法能受能持于其义理堪能悟入或于一时不能如是或于一时具足忆念或于一时成于妄类于诸众生未能了知调伏方便于自佛法亦未了知如实引𤼵善巧方便为他说法教授教诫勉励而转勉励转故不能如实知或时虚弃如闇射或中或不中随欲成故或于一时于大菩提已𤼵心而后退舍由内意乐故欲令自乐由思择故欲念他乐或于一时闻说甚深广大法教而生惊怖犹豫疑惑如是等类名胜解行住解云此是十二住中第二住行相其第一种性住行相更劣及地上行相皆如彼说若依终教亦说菩萨十地差别亦不以见修等名说又于地前但有三贤以信但是行非是位故未得不退故本业经云未上住前有此十心不云位也又云始从凡夫地值佛菩萨正教法中起一念信𤼵菩提心是人尔时名为住前信相菩萨亦名假名菩萨名字菩萨其人略修行十心谓信进等广如彼说又仁王经云习忍已前行十善菩萨有进有退犹如轻毛随风东西等在此修行经十千劫入十住位方得不退故十住初即不退堕下二乘地况诸恶趣及凡地耶设本业经说十住第六心有退者起信论中释彼文为示现退也为慢缓者策励其心故而实菩萨入𤼵心住即得不退也其行相者起信论说三贤初位中少分得见法身能于十方世界八相成道利益众生又以愿力受身自在亦非业系又依三昧亦得少分见于报身佛其所修行皆顺真性谓知法性无悭贪随顺修行檀波罗蜜等广如彼说又梁摄论中十信名凡夫菩萨十解名圣人菩萨等其地上行位倍前准知是故当知此中行位与前始教浅深之相差别显矣问此教岂不通引二乘何故行位不似小乘说耶答此后诸教并皆深胜所引二乘亦是纯熟高胜机故不假似彼也若依顿教一切行位皆不可说以离相故一念不生即是佛故若见行位差别等相即是颠倒故若寄言显者如楞伽云初地即八地乃至云无所有何次等又思益经云若人闻是诸法正性勤行精进如说修行不从一地至一地若不从一地至一地是人不住生死涅槃如是等也若依圆教者有二义一摄前诸教所明行位以是此方便故二据别教有其三义一约寄位显谓始从十信乃至佛地六位不同随得一位得一切位何以故由以六相收故主伴故相入故相即故圆融故经云在于一地普摄一切诸地功德是故经中十信满心胜进分上得一切位及佛地者是其事也又以诸位及佛地等相即等故即因果无二始终无碍于一一位上即是菩萨即是佛者是此义也二约报明位相者但有三生一成见闻位谓见闻此无尽法门成金刚种子等如性起品说二成解行位谓兜率天子等从恶道出已一生即得离垢三昧前得十地无生法忍及十眼十耳等境界广如小相品说又如善财始从十信乃至十地于善友所一生一身上皆悉具足如是普贤诸行位者亦是此义也三证果海位谓如弥勒告善财言我当来成正觉时汝当见我如是等当知此约因果前后分二位故是故前位但是因圆果在后位故说当见我也三约行明位即唯有二谓自分胜进此门通前诸位解行及以得法分齐处说如普庄严童子等也其身在于世界性等上处住当是白净宝网转轮王位得普见肉眼见十佛刹微尘数世界海等若三乘肉眼即不如此故智论云肉眼唯见三千世界内事若见三千世界外者何用天眼为故知不同也又彼能于一念中化不可说不可说众生一时皆至离垢三昧前余念念中皆亦如是其福分感一定光颇璃镜照十佛刹微尘数世界等当知此是前三生中解行位内之行相也以约因门示故若约信满得位已去所起行用皆遍法界如经能以一手覆大千界等手出供具与虚空法界等一时供养无尽诸佛作大佛事饶益众生不可说也广如信位经文说又云不离一世界不起一坐处而能现一切无量身所行等又于一念中十方世界一时成佛转法轮等乃至广说是故当知与彼三乘分齐全别何以故以三乘行位是约信解阿含门中作如是说也问前终教中不退际上亦得如是八相等用与此何别答彼于此位示成佛时于后诸位皆不自在以未得故但是当位暂起化故此即不尔于初位中起此用时于后诸位并同时起皆已得故是实行故该六位故问义既不同何故一种同是信满胜进分上起此用耶答为欲方便显此一乘信满成佛令易信受故于彼教先作此说问既一位中有一切位及信满心即得佛者何须更说后诸位耶答说后诸位即是初中之一切也如初后亦尔问若初即具后得初即得后者亦可后亦具初既不得后应亦不得初耶答实尔但以得初无不得后故是故无有未得后而不得初也问若尔云何说得诸位阶降次第答以此经中安立诸位有二善巧一约相就门分位前后寄同三乘引彼方便是同教也二约体就法前后相入圆融自在异彼三乘是别教也但以不移门而恒相即不相即而恒前后是教二义融通不相违也问若尔是初门即一切者何不说信位初心即得而说满心等耶答若自别教即不依位成今依三乘终教位说以彼教中信满不退方得信位今即寄彼得入位处一时得此一切前后诸位行相是故不于信初心说以未得不退未成位相但是行故问若尔应言住位成佛何名信满答由信成故是故是行佛非位佛也余义准之)经依如来藏心建立二观具别同一乘故言妙性圆明离诸名相本来无有世界众生又言颠倒不生斯则如来真三摩地性修顺逆文㫖昭然二观明位亦有二别一从色受阴尽已能上历则三渐在中(云修菩提者又云如是皆以三增进故善能成就五十五位真菩提路又云上历菩萨六十圣位)二从获无生法忍随所𤼵行安立则三渐不在此数(云从干慧心至等觉已又云初干慧地如是重重单复十二方尽妙觉)后文列超亦唯五十五位真菩提路然三增进已越枝岐入六十圣位何况获无生法忍若约相就门分位前后则始从三渐中历五十五位究竟等妙共六十圣位次第浅深寄同三乘引彼方便前四教位无不尽摄即同教一乘若约体就法圆融自在三义一约寄位始从十信终至佛地六位不同随得一位得一切位则五十五位阶降宛然而此忍无异遂得主伴圆融相收相即因果无二始终无碍即菩萨即佛二约报明位但有三生则三渐次表见闻生干慧至十地表解行生等妙表证入生三约行明位则第三渐次获无生法忍从是渐修随所𤼵行安立圣位即是依实行明终教方会权归实会事归理不同权小而未极法界重重无碍之量故须约人契法阐提不信障断尽无余方证寂用无涯三昧门等称性大用若圆教直示法体本来即入无障无碍有佛无佛至圣极凡性相常尔即不必依名字行位以无有一名一行一位非法界故即别教一乘夫约报明位显无非法身约行明位显无非解脱寄位明位显无非般若据法酬机因机契法有同有异故五时圣教指无生法忍在分真即中是寄位义今金口亲判干慧十信皆无生法忍马龙二祖论总立五十一金刚位圣言量楷定分明足征三乘权实渐顿各教所明位皆为对机唯圆教一乘始为称性问十信位前何故建立三渐次干慧地与余经同而不同答干慧名同大品义同法华灭后五品即同教一乘义三渐次位迥异余经即别教一乘义夫妙圆真净即本觉颠倒即不觉四决定义已明摄心依觉除不觉今显识颠倒因以凡夫心同佛知见永断虚习即是菩萨游三摩提非三乘圣位所能故指不成增进与此相对特标除灭应上灭妄名真真体本有如净器妄习误染如毒蜜三重增进如洗涤无明染法实无净业但以真如而熏习故则有净用已坐道场销落诸念观见坚固虚明妄想为本一彻永彻倒情尽处真位天然是圣位加行故亦名圣位也问众生名通五意凡圣位别惑智亦应不齐何以云如是众生一一类中亦各各具十二颠倒答从于凡夫终大涅槃则通五意各具之言自指三渐初机即今未了者试于静处返照自心便见有无落处问众生颠倒具足犹如捏目乱华𤼵生何能当下一念不生答顿除妄宰空不生华问若尔一超直入如来地何须渐次方便答正由未得顿悟不能一念不生耳颠倒具摄凡小四十八种魔外即生世间声闻缘觉即生出世间有能生因定招所生果不生具摄六十圣位真三摩地对非真求复令识倒分明悟妄无因即一念不生真入忍矣若犹未能决定当从三渐论云觉知前念起恶故能止后念令其不起从起业相乃至异住生悉然同一无生分其浅深生熟妙喜嘱李汉老云日用当依黄面瞿昙除助因刳正性违现业此乃了事汉无方便中真方便无修证中真修证无取舍中真取舍宗门践履挍此中同异唯真知有自然不疑问同教一乘下同诸教其义云何答此三渐次即瑜伽戒律仪守护根门虽是声闻地然今说四重大小䨇标初心不可不从此过先引于食知量令知猒离(论云云何名为于食知量谓如有一由正思择食于所食不为倡荡不为憍逸不为饰好不为端严乃至广说云何名为由正思择食于所食正思择者如以妙慧等随观察假食过患见过患已深生猒恶然后吞咽云何名为观见过患谓即于此所食假食或观受用种类过患或观变易种类过患或观追求种类过患云何受用种类过患谓如有一将欲食时所受假食色香味触皆悉圆满甚为精妙从此无间进至口中牙齿咀嚼津唾浸烂涎液缠裹转入咽㗋尔时此食先曾所有悦意妙相一切皆舍次后转成可恶秽相当转异时状如变吐能食士夫补特伽罗若正思念此位秽相于余未变一切精妙所受饮食初尚不能住食欣乐况于此位由如是等非一相貌渐次受用增上力故令其饮食净妙相没过患相生不净所摄是名于食受用种类所有过患或观转变种类过患谓此饮食既啖食已一分销变于中夜分或后夜分于其身中更能生起养育增长血肉筋胍骨髓皮等非一众多种种品类诸不净物次后一分变成便秽变已趣下展转流出由是日日数应洗净或手或足或余支节误触着时若自若他皆生猒恶又由此缘𤼵至身中多种疾病所谓[病-丙+邕]痤干癣湿癣疥癞疽丁上气疨嗽疱浆哕噎干销癫痫寒𤍠黄病𤍠血阴㾽如是等类无量疾病由饮食故身中生起或由所食不平和故于其身中不销而住是名饮食变异种类所有过患或观追求种类过患谓于饮食追求种类有多过患或有积集所作过患或有防护所作过患或坏亲爱所作过患或无猒足所作过患或不自在所作过患或有恶行所作过患云何名为于食积集所作过患谓如有一为食因缘寒时为寒之所逼恼𤍠时为𤍠之所逼恼种种策励劬劳勤苦营农牧牛商估计算书数雕印及余种种工巧业处为得未得所有饮食或为积聚如为饮食为饮食缘当知亦尔如是策励劬劳勤苦方求之时所作事业若不谐遂由是因缘愁忧焦恼拊胸伤叹悲泣迷闷何乃我功唐捐无果如是名为于食积集所作过患云何名为于食防护所作过患谓所作业若得谐遂为护因缘起大忧虑勿我财宝当为王贼之所侵夺或火焚烧或水漂荡或宿恶作当令灭坏或现非理作业方便当令散失或诸非爱或宿失财当所理夺或即家中当生家火由是当令财宝亏损如是名为于食防护所作过患云何于食能坏亲爱所作过患谓诸世间为食因缘多起斗诤父子母女兄弟朋友尚为饮食互相非毁况非亲里为食因缘而不展转更相斗讼所谓大族诸婆罗门刹帝利种长者居士为食因缘迭兴违诤以其手足块刀杖等互相加害是名于食能坏亲爱所作过患云何于食无有猒足所作过患谓诸国王刹帝利种位登灌顶亦于自国王都聚落不住喜足俱帅兵戈互相征讨吹以𧢲贝扣击钟鼓挥刀盘槊放箭𥎞矛车马象步交横驰乱种种戈仗伤害其身或更致死或等死苦复有所余如是等类是名于食无有猒足所作过患云何因食不得自在所作过患谓如一类为王所使讨固牢城因遭种种极𤍠脂油𤍠牛粪汁及镕铜铁而相注洒或被戈仗伤害其身或便致死或等死苦复有所余如是等类是名因食不得自在所作过患云何因食起诸恶行所作过患谓如有一为食因缘造作积集身语意诸恶行临命终时为诸重病苦所逼切由先所作诸身语意种种恶行增上力故于日后分见有诸山或诸山峰𡸁影悬覆近覆极覆便作是念我自昔来依身语意所造诸业唯罪非福若有其趣诸造恶者当往其中我今定往如是悔已寻即舍命即舍命已随业差别生诸恶趣谓那洛迦傍生饿鬼如是名为因食恶行所作过患如是假食于追求时有诸过患于受用时有诸过患于转变时有诸过患（云云）)谛信圣言果知过患始息贪求断除违制起罪饮食乃能一心正念修三摩提守护根门今更略引彼论根律仪(论云云何根律仪谓如有一能善安住密护根门防守正念常委正念乃至广说云何名为密护根门谓防守正念常委正念广说乃至防护意根及正修行意根律仪如是名为密护根门云何名为防守正念谓如有一密护根门增上力故摄受多闻思惟修习由闻思修增上力故获得正念为欲令此所得正念无忘失故能趣证故不失坏故于时时中即于多闻若思若修正作瑜伽正勤修习不息加行不离加行如是由此多闻思修所集成念于时时中善能防守正闻思修瑜伽作用如是名为防守正念云何名为常委正念谓于此念恒常所作委细所作当知此中恒常所作名无间作委细所作名殷重作即于如是无间所作殷重所作总说名为常委正念如其所有防守正念如是于念能不忘失如其所有常委正念如是即于无忘失念得任持力即由如是功能势力制伏色声香味触法云何名为念防护意谓眼色为缘生眼识眼识无间生分别意识由此分别意识于可爱色色将生染著于不可爱色色将生憎恚即由如是念增上力能防护此非理分别起烦恼意令其不生所有烦恼如是耳鼻舌身广说当知亦尔意法为缘生意识即此意识有与非理分别俱行能起烦恼由此意识于可爱色法将生染著于不可爱色法将生憎恚亦由如是念增上力能防护此非理分别起烦恼意令其不生所有烦恼如是名为念防护意云何名为行平等位平等位者谓或善舍或无记舍由彼于此非理分别起烦恼意善防护已正行善舍无记舍中由是说名行平等位如是名为行平等位乃至谓若防护方便若所防护事若正防护如是一切总略为一名根律仪云何防护方便谓防守正念常委正念眼见色已不取其相不取随好广说乃至意知法已不取其相不取随好若依是处𤼵生种种恶不善法令心流漏即于是处修行律仪防守根故名修律仪如是名为防护方便云何名为所防护事所谓眼色乃至意法如是名为所防护事此中云何名正防护谓如说言由其正念防护于意行平等位名正防护又根律仪略有二种一者思择力所摄二者修习力所摄思择力所摄根律仪者谓于境界深见过患不能于此所有过患除遣断灭修习力所摄根律仪者谓于境界深见过患亦能于此所有过患除遣断灭又由思择力所摄根律仪故于所缘境令烦恼缠不复生起不复现前而于依附所依随眠不能断除不能永伏由修习力所摄根律仪故于所缘境烦恼随眠不复生起不得现前一切时分依附所依所有随眠亦能断除亦能永㧞如是思择力所摄根律仪修习力所摄根律仪有此差别有此意趣有此殊异当知此中思择力所摄根律仪是资粮道所摄修习力所摄根力仪当知堕在离欲地摄)按流漏即今流逸见道分名聚缘内摇趣外奔逸修道分名浮根四尘流逸奔色及与触法密护根门正治此倒彼论更有初夜后夜常勤修习悎寤瑜伽正知而住乐远离清净诸盖依三摩地皆为得忍方便此不取其相不取随好即不取无非幻亦即观音从闻思修入三摩地也问如何是得忍之相答悟言说空故如瑜伽论菩萨忍陀罗尼(论云云何菩萨能得菩萨忍陀罗尼谓诸菩萨成就自然坚固因行具足妙慧独处空闲寂无言说曾无有物见路而行知量而食不杂秽食一类而食常极静虑于夜分中少眠多寤于佛所说得菩萨忍诸咒章句能谛思惟其咒词曰壹胝密胝吉胝毗羼底钵陀腻莎诃即于如是咒章句义审谛思惟筹量观察彼于如是咒章句义如是正行不从他闻自然通达了知如是诸咒章句都无有义是圆成实但唯无义如实了知此章句义所谓无义是故过此不求余义齐此名为妙善通达咒章句义正通达已即随此义不从他闻自正通达一切法义谓于此义如是通达一切言说所说诸法自性之义皆不成实唯有诸法离言自性是自性义彼于诸法此自性义正通达已过此更无余义可求由于此义善通达故获得最胜广大欢喜由是菩萨得陀罗尼当言已得此陀罗尼章句所立菩萨胜忍得此忍故是诸菩萨不久当得净胜意乐已依上品胜解行地胜忍而转当知是名菩萨所有能得菩萨忍陀罗尼)此即四加行心达名义自性差别皆不可得为得忍方便故云不久即入净胜意乐地正当见道大乘始教在三贤终今属圆乘即许凡夫证入盖教门权实不同耳。

　　问如来证无上觉大悲所流言句随机差别如何悉知都无有义答如大宝积无边庄严会无上陀罗尼品(佛告无边庄严云如来于彼某时证得无上正等菩提然于彼时实无有法而可得者以一切法及诸随法不可得故不起分别亦复不起法与非法及作意想于彼本性清净法性而不安住亦不建立如是了知拣择法时亦无了知及拣择者无边庄严此所演说第一义句即是如来非句之句句清净故以是义故诸菩萨等得一切句清净之智由是能入无边理趣陀罗尼门亦无少法而可证入不来不去无边庄严所言句者无句可得非句句故于一切句应如是知如是诸句是猒离句若猒离句是虚妄句若虚妄句即猒离句彼一切句是灭尽句若灭尽句即真如句若真如句即究竟句若究竟句是尽离灭句若尽离灭句即涅槃句若涅槃句即非世俗无句施设亦无示说无边庄严言一句者于一切善不善法中平等趣入云何一句所谓离句于猒离中无有少句是一切句犹如猒离句亦非句句清净故若句清净即涅槃清净若涅槃清净即句清净如是诸句皆不可说若以言语宣示句者而彼语言于十方界求不可得谁为谁说故诸言说一切皆空彼若空者即无有义不应于中戏论分别出生如是诸句义者一切皆是无分别句无戏论句是故修观行者寻求观察一切句时当知皆为离灭涅槃如是诸句不异涅槃亦不可说然非不异由言说句皆虚妄故为清净句宣说善巧表示诸句非实表示若非表示非不表示则处中道若处中道则无分别以于此中分别断故于此法性平等入时而无有处行少恶行无所得故如是不行亦不遍行不等近行若如是行诸佛说为菩萨乘者无有少法而可行时彼行菩萨地安住无上清净陀罗尼故)若悟实无少法而可证入演说第一义句即是非句之句即得一切句清净智非表示非不表示处于中道不起分别分别断故挍前言说诸法自性不实唯有诸法离言自性是自性义权实悬殊出生如是诸句义者一切皆是无分别句无戏论句符今旋元自归妙喜亦云(士大夫学道多不着实理会除却口议心思便𣴭然无所措手足不信无措手足处正是好处只管心里要思量得到口里要说得分晓殊不知错了也佛言如来以一切譬喻说种种事无有譬喻能说此法何以故心智路绝不思议故信知思量分别障道必矣若得前后际断心智路自绝矣若得心智路绝说种种事皆此法也此法既明即此明处便是不思议大解脱境界只此境界亦不可思议境界既不可思议一切譬喻亦不可思议种种事亦不可思议只这不可思议底亦不可思议此语亦无著处只这无著处底亦不可思议如是展转穷诘若事若法若譬喻若境界如环之无端无起处无尽处皆不可思议之法也所以云菩萨住是不思议于中思议不可尽入此不可思议处思与非思皆寂灭然亦不得住在寂灭处若住在寂灭处则被法界量之所管摄教中谓之法尘烦恼灭却法界量种种殊胜一时荡尽了方始好看庭前柏树子麻三斤干屎橛狗子无佛性一口吸尽西江水东山水上行之类忽然一句下透得方始谓之法界无量回向如实而见如实而行如实而用便能于一毛端现宝王刹坐微尘里转大法轮成就种种法破坏种种法一切由我如壮士转臂不借他力师子游行不求伴侣种种胜妙境界现前心不惊异种种恶业境界现前心不怕怖日用四威仪中随缘放旷任性逍遥到得这个田地方可说无天堂无地狱等事永嘉云亦无人亦无佛大千沙界海中沤一切圣贤如电拂此老若不到这个田地如何说得出来此语错会者甚多苟未彻根源不免依语生解便道一切皆无拨无因果将诸佛诸祖所说言教尽以为虚谓之诳惑人此病不除乃莽莽荡荡招殃祸者也佛言虚妄浮心多诸巧见若不著有便着无若不着此二种便于有无之间抟量卜度纵识得此病定在非有非无处着到故先圣苦口叮咛令离四句绝百非直下一刀两段更不念后思前坐断千圣顶𩕳四句者乃有无亦有亦无非有非无是也若透得此四句了见说一切诸法实有我亦随顺与之说有且不被此实有所碍见说一切诸法实无我亦随顺与之说无且非世间虚豁之无见说一切诸法亦有亦无我亦随顺与之说亦有亦无且非相违见说一切诸法非有非无我亦随顺与之说非有非无且非戏论净名云外道六师所堕汝亦随堕是也)灭却法界量看透古德言句云云正指四加行即欢喜地入心今经干慧标名地者显别教一乘从初顿悟即证遍满真如然挍下观阴有同有异(色阴尽中若目明朗十方洞开但超劫浊见诸佛心如镜现像若有所得而未能用仍住受阴此因得忍故十方国土皎然清净一切如来密圆净妙皆现其中受阴尽中心离其形如鸟出笼已能从凡上历圣位得意生身然未离想阴喻如有人熟寐寱言此因得忍故身心妙圆快然平等从是渐修随所𤼵行安立圣位不坠魔外凡小彼识阴尽始得世界身心如吠琉璃内外明彻此因得忍故旋元自归已如琉璃内悬明月)问入忍更有方便否答如大宝积菩萨见实会四转轮王品(佛告父王云是故大王于佛法中当勤精进修不放逸大王何谓佛法大王一切诸法皆是佛法尔时净饭王闻此语已即白佛言若一切法是佛法者一切众生亦应是佛佛言若不颠倒见众生者即是其佛大王所言佛者如实见众生也如实见众生者即是见实际实际者即是法界大王法界者不可显示但名但俗但是俗数但有言说但假施设应如是观大王一切法无生此是陀罗尼门何以故此名陀罗尼门于此一切法无动无摇无取无舍是名陀罗尼门大王一切诸法不灭是陀罗尼门何以故不灭是陀罗尼门于中一切法无动无摇无取无舍彼陀罗尼门无有相貌无有自性无可施设无作无造无来无去无众生无命无人无养育非对治无形无状无缠无离无秽无净无爱无憎无缚无解无命者无出无退无得无住无定无乱无知非无知非见非不见非戒非犯非悔非不悔非喜非不喜非[狂-王+倚]非不[狂-王+倚]非苦非乐非定非不定非实非倒非涅槃非不涅槃非爱非离爱非见非不见非解脱非不解脱非智非不智非视非不视非业非不业非道非不道大王应当以此六十七法门入一切法大王是色自体非曾有非当有非今有如是受想行识体性亦复如是非曾有非当有非今有大王如镜中像如响如阳𦦨如聚沫如梦中梦见国中最胜女人如石女梦见生子悉如上说大王色无所依乃至识亦无所依大王譬如虚空无所依如是大王色无所依乃至识亦无所依大王色无有生乃至识亦无有生大王色无有灭乃至识亦无有灭大王如涅槃界无有生亦无有灭大王如是色亦无生无灭乃至识亦无生无灭大王譬如法界亦无生无灭大王如是色亦无生无灭乃至识亦无生无灭如是大王一切法是如来境界不可思议亦是如来境界不共法亦是如来境界不共一切凡夫境界故是故一切声闻缘觉不毁不赞不得不失非觉非不觉非知非不知非识非不识非舍非不舍非修非不修非说非不说非证非不证非显示非不显示非可闻非不可闻何以故大王彼法无有如是法可得扶举可得摧倒何以故一切诸法离自性故大王今可于此法中而安其心深观此法勿信于他尔时净饭王作是念于诸法中无法可得无有如是法得证是法号为佛者诸法实不可得佛为众生但假言说尔时世尊说是法时净饭王等七万释种得无生法忍)问观行相似品位不同前配六即指干慧为正𤼵五品亦即净六根有何文证答玄义明伏断既云五品为伏忍能知秘藏堪作初依又云圆教初破见假正是初信从第二信至七信是破思假八信至十信断习尽此明伏破义殊也摩诃止观云若依普贤观即以五品为十信五心又指品位无别今经标得忍即从干慧入十信名义分合皆符注家妄将诸位移易反失破见破思解证不紊之序问顿开解悟即称得忍更有何证答见惑先破即今先识二颠倒因摩诃止观亦判见破入六根位名无生忍(破法遍破见末明破见位者若修此方法明识四谛巧用观慧诸见被伏依三藏法是总别念处正伏四倒四倒不生暖即得𤼵成方便等位进破诸见𤼵真成圣即初果位若依通教伏见是干慧地若得理水即成性地若进破见者即八人见地位若依别教伏见铁轮十信破见铜轮十住若依圆教伏见五品弟子破见六根清净断伏名同观智大异三藏观思议真析法观智伏断通教观思议真体法观智伏断别教虽知中道次第观智伏断圆教即中一心观智伏断问何不直明别圆入空破假位而明三藏通教等入空位为答上明修𤼵不修𤼵十境交互等欲示行人浅深法故叙诸位又欲明半满位令行者识之又半字入空法悉是别圆助道方便又多仆从而侍卫之即其义也又岂离方便别有真实即半是满故云二乘若智若断即菩萨无生法忍体假入空结成止观义者诸见轮息一受不退永寂然名止达见无性性空相空名观见真谛理名为不生理既不生理亦不灭是为不生不灭名无生忍又见惑不生名因不生不受三恶报生名果不生因果不生亦复不灭不生不灭名无生忍是为无生门通于止观亦是止观成无生门)又玄义位妙具足通别(明伏断判通别文云若约位别判伏顺二忍但伏不断例如无碍道妙觉一忍断而不伏例如解脱道无生一忍亦伏亦断亦无碍亦解脱若论通义妙觉寂灭忍亦名无生忍大经云涅言不生槃言不灭不生不灭名大涅槃亦名伏忍仁王云从初𤼵心至金刚顶皆名伏忍伏是贤义普贤菩萨居众伏之顶伏忍既通顺忍可解伏顺既其通上寂灭无生亦应通下思益云一切众生即灭尽定净名云一切众生皆如如即无生忍又就事为无生就理为寂灭又分证为寂灭让果为无生若约因果亦有通别通者一切众生即大涅槃即是约因论果佛性者名之为因此即约果论因大经云是果非因名大涅槃是因非果名为佛性了见佛性乃是于佛故亦得是因等觉望妙觉为因望菩萨为果自下已去亦因亦因因亦果亦果果约分别义者伏顺二忍未是真因无生一忍未是真果从十住去名真因妙觉名真果)今干慧在初十地在末俱名无生法忍初干慧地既得始位中中流入直彻终位金刚干慧既得终位一念𤼵化全超始位符通即无生通下伏顺通上就事让果皆名无生符别即得忍后从十信满心入初住位证悟深入又开粗显妙将所开与本妙比决(谓诸教诸位决粗入妙虽得入流欲比圆教入妙犹从钝来圆教𤼵心虽未入位能知秘密藏即唤作佛初心尚然何况后位)今从凡顿入正圆教𤼵心密圆净妙皆现其中虽未入位能知秘藏即唤作佛尚同寂灭忍何况无生十地尽超何况下位若执别昧通则于备摄众名该通各教㫖趣未尽若将二观皆拟初住现违前列信住后超信住之文亦违天台开合超果等义无生法忍名同权实解证义异开权显实则别地同圆住舍证论解则相似同分真从此十用涉入圆成一心四十二位破四十二品无明无一不合也。

　　问经于得忍前先列三空古注舍通从别或因此否答圆教三空四忍无非中道名皆互通不似别教浅深有定问此义有文证否答法华文句释安乐行品住忍辱地柔和善顺而不卒暴心亦不惊又复于法无所行而观诸法如实相亦不行不分别(疏云二约二法即生法二忍二忍即生法二空二空异二乘何者人法二空约真俗假实二忍悉见中道若更开者即四忍若作五忍指善字为信忍若作六忍指和字为和从忍若对地即开四十二忍一地尚有四十一地德一忍宁无四十一忍法耶且约四忍销文谓伏顺无生寂灭此四忍与别教异彼前二忍是生忍位则浅后二忍是法忍位则深今圆生法悉通四忍亦通二空理即是中道初住修四忍入中见二空理乃至后心亦穷二空理大经云𤼵心毕竟二不别若约无浅深判四忍者从初𤼵心圆伏五住至金刚顶皆名伏初后悉不违实相名顺初后悉不起二边心名无生初后悉休息众行名寂灭闻生死不匆卒畏苦闻涅槃不匆卒证乐闻佛常与无常二乘作佛不作佛闻生死涅槃异与不异闻佛道长短难易非长非短非难非易皆不惊怖从始至终以二空理忍诸法即着如来衣安住二空理即坐如来座愍诸众生即入如来室二空四忍名为行理即是处是名约二法明行处为弘经方[車*丸]（云云）)既从初𤼵心圆伏五住至金刚顶皆通四名与今干慧十信皆名无生法忍无一不契问台宗通别已悉贤首宗同教一乘云何答若依通论顿开解悟即是无生实通五位若依别论初证悟位则圆教初住别教初地亦同上说约寄惑反显微细断证不但地前虽登六地亦犹未得华严十忍品(疏云然此忍行约位即等觉后心为断微细无明若约圆融实通五位寄终极说体即是智不同余宗忍因智果虽是一智随义别说二三四五等诸教不同今此圆教故说十忍钞云虽是一智下辨类言一者一无生忍二人空法空忍三谓佛性论加无性忍地论说有信忍顺忍及无生忍四者亦有二义一如八地论中一事无生二自性无生三数差别无生四作业无生二者思益经中说有四忍一无生忍二无灭忍三因缘忍四无住忍言五忍者即仁王伏忍等六忍如璎珞说或说十忍如八地或说十四十五如仁王璎珞言诸教不同者通辨诸忍约教不同小乘不立忍名上来诸门多通始终独一无生兼通顿教又释无生忍云若约忍无生理即无生之忍若约无生之智及烦恼不生则无生即忍钞云前理智䨇明后唯就智说具如八地即是忍净忍净复二一智不生即无分别智体无念虑故二烦恼不生妄想不起故)今二观虽分初后皆顿得无生即独一无生通顿教也前具五十五位寄终极说体即是智实通五位也后超五十五位直至等觉约位即等觉后心为断微细无明也华严第六地得明利随顺忍未得无生法忍(疏云第四辨行分齐中二句得明利忍对前显胜未得无生对后彰劣仁王经中说有五忍谓伏信顺无生寂灭前四各有下中上地前付伏忍三品九地如次配次三忍十地及佛得寂灭忍若璎珞中开出等觉则亦有三品今四五六皆得顺忍此当上品治于细慢故云明利言随顺者顺后无生忍故然约实位初地即得无生今约寄位当七八九寄位何以有此不同谓若约空无我理为无生者即初地证如所以名得今不得者有四义故一约空理浅深初地观法虚假破性显空但名无我今此地中破相趣寂但名平等若约证实反望由来常寂无相可生斯理转深故七地方得若约契本常寂斯理最妙故十地后得二就行分别六地已前渐起诸行谓初愿次戒等故名为生七地已上念念顿起一切诸行故云无生三约空有二法六地已前空有间起名之为生七地已上寂用䨇行故名无生四约修分别行修未熟名之为生行修纯熟名曰无生此则七地已还未得无生故经就八地方显无生钞云第四辨行分齐文中四一略释经文二彰忍数类三会释经文四彰忍差别疏仁王下第二彰忍数类仁王五忍历位但成十四璎珞加一五忍之相辨差别中当影出之疏今四五六皆得顺忍下第三会释经文由慢有粗细故忍分三品四地治众生我慢解法慢为粗得下品忍五地治身净慢次细得中品忍此地治染净慢最细得上品忍故云治于细慢故云明利明无不鉴利无不破然治由习增故从下至上障由渐断故从粗至细言顺后无生者顺忍有二义一者顺法故十忍品云法有亦顺知法无亦顺知二者顺忍未证无生随顺彼忍故今约位说前为后因正宜此释由此地破相趣入真境故顺上地无生忍疏然约实位下四彰忍差别疏文亦三初总明实寄不同二寄位何以下假问征起三谓若约空无我理下辨差别相于中有二先明通相后彰别相前中通则初地名得谓初地得无我亦得名空平等亦可名为无生无我即是空无生故六地名空平等理亦可得名无生无我空平等理即是无生空无我故七地已上得无生忍亦可得名无我及空平等以无生理即是无我及空平等故名为通疏今不得者下彰其别相则非唯初地未得此忍而此六地亦未得之以约分别无我与空及无生理三相异故文中二先总标二一约空下释有四门即分四别第一门中正开前约理通义初显无我言破性显空者若人若法皆无性故空此则义当信忍举初摄后故云初地疏今此地中破相趣寂名空平等者岂惟无性相亦不存故经文云无相无体故平等非唯有相空相亦遣方为真空平等理也义当顺忍举后摄前义该四五疏若约证实下当无生忍举初摄后义该八九而言证实反望者上之二义但破空性相故今已证实反望性相本来常寂何俟破竟方说无我及空平等言斯理转深者则上空平等中亦合言斯义渐深文略无耳疏若约契本常寂下即寂灭忍举初该后云十地后得而言契本常寂者前无生忍证实望相则前所破与所证未同今寂灭忍契所破常寂即所证故故云最妙疏二就行分别等者此约生起名生七地顿起何名无生以起行皆遍无可新起故云无生耳疏三约空有者亦是生起之生不同前行随一行中有空有故入观起空出观起有故间起名生七地常在观而涉有不迷于空观空不碍于有故称方便更无出入之殊故云无生疏四约修分别者此约生熟之生生涩名生纯熟名不生七地犹有功用故名生涩八地无功任运而进故云纯熟)此料拣通别伏指地前余四唯就地上前六地义当信顺各具上中下七八九地实证无生十地等妙契本常寂无生法忍名具通别各有深旨不可昧圆音随类唯执一端也问八地证无生忍天台判此乃别接通华严圆乘何以同此答圆乘论位有无量差别名义同异种种因机此显寄位似别接通证则悬绝名同通别义乃属圆不然岂有三家五请乃演通别十地同于瑜伽唯识曾无别也问十地名同断惑证如亦应同何以诸教各分差别答藏通别及接通接别建立地位皆从圆教对机所开各教皆有十地之名名同义别浅深不等南岳天台唯指圆教为最实位藏通证偏真别圆地前地上差一僧祗于接位中独指八地证无生忍为别接通圆接通别诸位尚未详析然已建立名别义通密示接位名通义圆名别义圆密示寄位贤首一乘教义引诸经论明相因次第由浅入深引导钝利众机渐入圆乘盖约信圆方入圆位又依除障粗细显位高下小大偏圆断证其旨迥殊而名字不异是故接位寄位权实难知皆对障分别障有四种一阐提不信二外道我执三声闻畏苦四缘觉阙悲世间出世有漏无漏虽分凡圣而障四德则一总属烦恼所知由迷无始菩提涅槃元清净体致成此二障二障有三一曰现行二曰种子三曰习气藏教半字不闻中道信全未具通教始开三乘共十地即共般若也于中亦有不共义当别接通故有名别义通之位名虽同别位证属通非真中道别教始明三谛由教权故尚云依黎耶为体地前缘真修习资粮信住行向如次翻四障即伏忍地上始断现行证真如前三地寄同世间即信忍四地寄同初果出世五地寄同四果羊车六地寄同缘觉鹿车皆顺忍七地寄同大乘牛车加行入无功八地亲证真如留惑度生九地𤼵无碍智辩皆无生忍十地等妙即寂灭忍始寄显一乘依四种四谛次第修证虽通界外未极分真之量就未究竟位即立究竟名摄藏通三乘令渐信入入圆分真已断尘沙惑破十二品无明不比名别义通所断粗浅故云教权证实大乘名义此教方足十地证十真如初地已具百法明门大宗地论初列百法会入四重法界盖此㫖也终教即圆接别方显真如随缘摄八识归如来藏地前能断正使已与别地上齐地上但断种子初地即能留惑挍前别教则地上亦差一僧祗犹从渐入理事之量尚存等觉位中方断习气顿教即圆接通中上机不落次第竟从䨇遮入不言八识唯一真如契种子差别即无差别初地即为八无所有何次如楞伽思益所明则阶级劫量尽泯矣圆教该收前四但有名字不同一一悉是无障碍法界一尘一毛一刹那尚彻十方三世何有一法可拣择取舍然不违大乘始教所列名相寄同世间出世羊鹿牛车由通别及接通接别皆属化他权实随他意语尚带四句如识阴未尽十种伴侣不能一即一切一切即一全体上合下合故开接位令机希向复示寄位降尊就𤰞阿难开悟希更审除微细惑微细即习气故二观之文指界内外见修惑业皆作此名(满慈云如阿难辈虽则开悟习漏未除如来今得妙空明觉有为习漏何当复生如来亦云汝今已得须陀洹果已灭三界众生世间见所断惑然犹未知根中积生无始虚习彼习要因修所断得何况此中生住异灭分齐头数又云陀那微细识习气成暴流又云若有宿习不能灭除一心诵咒汝与登伽恩爱习气非一生一劫我一宣扬爱心永脱邪观之初阿难问地狱为复本来自有为是众生妄习生起答云因彼妄见有妄习生十习因中指根惑随惑并所𤼵业皆作习名七趣文终结云习气不灭落于魔道观阴文终结云各以所爱先习迷心而自休息)显诸修学人不得漏尽皆由执此误为真实不悟妄想𤼵生非本来有更无根绪无根则无生无绪则无起于三渐次立干慧地地前位位圆融地智全是果智皆依习气分名相依名相显差别由于二门出入自在九相皆成化他能所深彻事事无碍初信之位全同起信破和合识灭相续心向后诸位一一悉尔盖博地凡夫具心性上定即首楞严故虽生住异灭各教名同而分齐头数各教不等得此三昧无非究竟修证功勋全超前四所谓知是空华即无轮转无断之断粗细无殊无修之修无功用道无证之证归无所得不然仍是化他权实九法界中五阴未尽悉属不觉九相必须出离问圆教既有别同一乘及寄位义南岳天台何以不言至贤首方立答古德各具无碍智辩因时拯弊共翼圆乘而昧者不觉别教一乘即全修之性同教一乘即全性之修名通义圆名别义圆即寄小始教也此二内含圆接通别犹依名权理实以明地位而前浅后深六位不得相即即寄终教也顿悟即佛无复位次之殊即寄顿教也虽似对待未泯尚兼化他方便然属寄位其㫖天渊故云五十二位名与别同而初中后位圆融妙实初即相似中即分真后即究竟皆随自意语六位无别贤首恐以接通接别误同寄通寄别以寄别寄通误同接别接通偏圆混滥则失上代微㫖故重易名相特加阐明不然则终教圆教位且无殊何况于顿若滥同终顿不能彰全拣全收无碍之妙矣问圆教有寄位义前四教亦应同此经论有文证否答接位不同皆属引权入实破尽权执即上合也寄位不同皆属覆实施权破尽实执即下合也毗昙分别小乘那含有一万二千九百六十种悉寄四禅此即小教寄位初地多作𨶒浮提王二地忉利天王乃至十地于大自在天示成正觉即大乘寄位起信亦指菩萨功德成满于色究竟处现一切世间最高大身此义属始教引入心生灭门即是圆接别非全别矣故分初二种𤼵心浅深不同言未名法身亦非业系即虚假光明也唯登地证如始名法身即十种真金刚本名字也然犹判信不同住属终教寄位四相本来平等同一觉故则泯前阶级属顿教寄位论之所宗唯显二门不二法法纯圆若以此㫖贯通前后则虽接别接通全属寄别寄通矣经云彼之天王即是菩萨游三摩提渐次增进回向圣伦所修行路何尝离人天位别有证入寄婴儿行位既然寄圣梵病行位亦尔如来逆流即寄天行圆融五十五位若不达住首楞严普现色身定执各教位别不悟各教位通则通教唯立共十地别教惟立别十地圆教唯立名义俱圆可也又复建立名别义通名别义圆名通义圆果何故耶然马龙二祖论位通收十信而于地前地上详明虚假真实盖示圆乘𤼵心信解行愿无非圆融何况地上南岳天台则地前地上虽有高下分证是同而于信住定分真似盖虑增上慢机入于顶堕今从圆妙开敷深彻法云地皆一无生法忍选圆通毕诸佛放光灌佛菩萨顶及阿罗汉罗汉按位即入相似如来亲判彼等修行实无优劣观阴从相似顿得心开入妙严海正显首楞严三昧证入圣位六位圆融相似分真但有前后之分实无优劣可论若将接位亦同寄位则误以名滥义若将寄位亦同接位则误以义滥名若将寄位同名义俱圆不违显实犹昧施权若将接位同名义俱圆则既昧施开全迷一实各注所明地位唯局正观不及他观按大宗地论大海部藏道路分有能所断证唯明上转则属不吉祥位于三总十别唯齐别中初一种耳尚昧余九并下转安立中中五种非空主伴伴主互明对治况五体十五用大利根所游不可思议何能契入也问以金刚心中为真实证入有古德诚谛语可息疑否答妙喜曾引天台悟法华药山参石头马祖南阳忠国师示僧公案证此(云天台智者大师悟法华三昧以空假中三观该摄一大藏教无少无剩言空者无假无中无不空言假者无空无中无不假言中者无空无假无不中得斯㫖者获旋陀罗尼是知从上诸佛诸祖莫不皆从此门证入故大师证入时因读法华经至是真精进是名真法供养如来乃见释迦老子在灵山说此经俨然未散或者谓之表法唯无尽居士张公因阅首楞严经至是觉始获金刚心中处忽思智者当时所证见灵山一会俨然未散非表法也尝谓余曰当真实证入时全身住在金刚心中李长者所谓无边刹境自他不隔于毫端十世古今始终不离于当念智者见灵山一会俨然未散唯证是三昧者不待引喻而自默默点头矣众生境界差别不等所见不同互有得失除夙有灵骨不被法缚不求法脱于经教及古德入道因缘舍方便而自证入则亦不待和会差排自然见月亡指矣昔药山和尚初𤼵心求善知识时到南岳石头和尚处遂问三乘十二分教某甲粗亦研穷承闻南方有直指人心见性成佛实未明了乞师指示石头云恁么也不得不恁么也不得恁么不恁么总不得药山闻而不领良久无言石头云会么药山云不会石头云恐子缘不在此往江西问取马大师去药山依教直至江西见马师以问石头话端依前问之马师曰我有时教伊扬眉瞬目有时不教伊扬眉瞬目有时教伊扬眉瞬目者是有时教伊扬眉瞬目者不是药山闻马师语便获金刚心中更无奇特玄妙可通消息但作礼而已马师知其已证入亦无别道理传授只向他道汝见个甚么便礼拜药山亦无道理可以呈似马师但云某在石头如蚊子上铁牛相似马师亦无言语与之印可一日忽见便问子近日见处如何山曰皮肤脱落尽唯有一真实马师曰子之所得可谓协于心体布于四肢既然如是将三条𥰒束取肚皮随处住山去药山云某甲又是何人敢言住山马师云未有长行而不住未有长住而不行欲益无所益欲为无所为宜作舟航无久住此遂辞马师去住山亦获金刚心中之效验者又普说引僧问南阳忠国师𤼵心出家本拟求佛未审如何用心即得成佛国师曰无心可用即得成佛师云这僧难容恰如个鼠黏子相似这个老子软顽又撞着这僧软顽黏住便问无心可用阿谁成佛国师曰无心自成佛成佛亦无心僧曰佛有大不可思议为能度众生若也无心阿谁度众生国师曰无心是真度生若见有生可度者即是有心宛然生灭僧曰今既无心能仁出世说许多教迹岂可虚言国师曰佛说教亦无心僧曰说法无心应是无说国师曰说即无无即说僧曰说法无心造业有心否国师曰无心即无业今既有业心即生灭何得无心僧曰无心即成佛和尚即今成佛未国师曰心尚自无谁言成佛若有佛可成还是有心有心即有漏何处得无心僧曰既无佛可成和尚还得佛用否国师曰心尚自无用从何有僧曰茫然都无莫落断见否国师曰本来无见阿谁道断僧曰本来无见莫落空否国师曰无空可落僧曰有可堕否国师曰空既是无堕从何立僧曰能所俱无忽有人持刀来取命为是有是无国师曰是无僧曰痛否国师曰痛亦无僧曰痛既无死后生何道国师曰无死无生亦无道僧曰既得无物自在饥寒所逼若为用心国师曰饥即吃饭寒即着衣僧曰知饥知寒应是有心国师曰我问汝有心心作何体假僧迟疑良久觅心与饥寒体假了不可得遂依实供通曰心无体假国师曰汝既知无体假即是本来无心何得言有僧曰山中逢见虎狼如何用心国师曰见如不见来如不来彼即无心恶兽不能加害僧曰寂然无事独脱无心名为何物国师曰名金刚大士师喝一喝云好人不肯做却要屎里卧僧曰金刚大士有何体假国师曰本无形假师曰何不早恁么道僧曰既无形假唤何物作金刚大士国师曰唤作无形假金刚大士僧曰金刚大士有何功德国师曰一念与金刚相应能灭殑伽沙劫生死重罪得见殑伽沙诸佛其金刚大士功德无量非口所说非意所陈假使殑伽沙劫住世说亦不可得尽这僧当下大悟如睡梦觉如莲华开)问因中涅槃所证如是果上涅槃毕竟如何答圆顿五十五位虽浅深不同同证无生法忍忍分浅深即杂华修因契果生解分差别因果浅深同一无生忍即平等因果按如来出现品成正觉总明体相中远离二边住于中道(疏云九离边契中晋经此前有无缚无脱并含在二边之内谓若染若净若缚若脱有无一异等斯边皆离不偏住着故曰离边非见有边边即中故无中无边方住中道钞云九离边契中下释经远离二边住于中道即是下文普遍诸心下释云广大周遍无处不有不离不断无有休息入不思议方便法门疏文有二先释离边后释住中今初经云离边未知何是故举晋经及取下释略举四种以等一切染净约惑缚脱通惑业有无通事理一异约心境何以有此谓成菩提既离细念显现法身智慧纯净若为此见未免是边故上经云若有见正觉解脱离诸漏不着一切世彼非证道眼今了于惑体性本空后无所净故离二边又染净交彻故无住着是曰离边缚脱者谓昔常被惑业系缚流转无穷今得菩提释然解脱若为此见即是住边菩提智了本自无缚于何有解无缚无解则无乐猒故得离耳有无上言通事理者若昔谓惑有今了惑空昔谓心空今知妙有又真乐本有失而不知妄苦本空得而不觉今日始知空者妄苦有者涅槃若如是知并未离边又烦恼业苦本有今无菩提佛身本无今有等皆三世有法菩提之性不属三世故三世有无皆是边摄真智契理绝于三世故离有无之二边等一异有二一者心境不了则二契合则一亦成于边二者生佛有异今了一性亦名为边今正觉了此中无有二亦复无有一大智善见者如理巧安住故离此边而言等者谓断常来去生灭依正虽是二法皆称为边又二与不二亦名为边今契菩提一切都寂故云远离不偏住着等下释住于中道然通妨难生下契中谓有难言若离于边未免于边有取舍故释云不偏住著名曰离边非见有边而可离也谓不偏住染染性空故性即净故不偏住净若无有染则无净故净相离故同染性故染净交彻安可住耶智契此理故曰离边故言非见有边边即中故复有难云有边即有中边既即中则无边矣既无有边对何说中故次答云无边无中方住中道此有二意一顺上答谓诚如所言无边无中故曰中道若有中边非真中也二反上答谓中道有二一者相待则离边住中二者绝待即边而中相待而空则有边中无边无中为真中矣相待绝待尚是相待得意忘言言不尽矣历上染净等一一皆然故知无一法不是心中又释经无二问此中之成为理为事若是事成何以释云同一性故若是理成何以此云成正觉耶入涅槃耶此是华严大节圆宗之义不对诸宗难以取解然诸众生若于人天位中观之具足人法二我小乘唯是五蕴实法大乘或说但心所现或说幻有即空人法俱遣或说唯如来藏具恒沙性德故众生即在缠法身法身众生义一名异犹据理说更有说言相本自尽性本自现不可说言即佛不即佛等若依此宗旧来成竟亦涅槃竟非约同体此成即是彼成若尔何以现有众生非即佛耶若就众生位看者尚不见唯心即空安见圆教中事如迷东谓西正执西故若诸情顿破则法界圆现无不已成犹彼人悟西处全东若尔诸佛何以更化众生不如是知所以须化如是化者是究竟化如是化者无不化时故下结云大悲相续救度众生又释第十普遍诸心云后总结䨇非不离不断释有二意一不离结上无处不有不断生下无有休息二不离者生佛非异故不断者生佛非一不同众生可断坏故是名入不思议方便法门是以不得意者作众生思故是不可设作佛思是亦不可即亦不可非即亦不可当净智眼无取诸情)问初干慧地句科释不同谁为得旨答长水疏从如来逆流至金刚心中判为等觉初干慧地判入妙觉单复十二配五十五位真因二觉真果甚符文旨如来指觉际入交名为等觉乃重唤阿难从干慧心至等觉已是觉始获金刚心中应前是人即获无生法忍今已圆明现前无复二障故曰是觉始获即始觉合本同一觉故金刚心中盖显寂灭不同无生也下文自指妙觉如是重重从干慧为始故复牒初干慧地诸注误联金刚心中合为一义不知前牒等觉已云从干慧心何必更赘盖从干慧心四句是从干慧牒至等觉复举初干慧地四句是又从干慧牒至妙觉以干暖顶忍世等妙为单信住行向地为复七单五复合之正符十二始依此修还依此满五十五位俱不离一干慧心所𤼵即杂华重会三会皆在普光(十定品疏云前明普门中所具差别正位故寄历人天今明位后德用不离普门是则会别入普有此会来重会普光意在斯矣等妙二位全同如来普光明智故钞云初第二会为所依普门次四会即普门差别此会即会别归普初即根本次即依本起末后即会末归本言等妙觉全同普光明智者结成入普所以此会说等妙二觉二觉全同普光明智即是会归之义普光明智不属因果该通因果其犹自觉圣智超绝因果亦犹佛性有因有因因有果有果果以因取之是因佛性以果取之是果佛性然则佛性非因非果普光明智亦复如是体绝因果为因果依果方究竟故云如来普光明智又疏云以极果由于始信是故重会普光谓前依本不动智体起差别之德今位极成果不离本智之因钞云谓前依本不动下显其所以何以极果由于始信信依本智而起今不离本智斯则以因成果摄果酬因然因有二种一约本有恒沙性德信解行愿等无不具故二约修起谓依本性德而起信心依本解德而起解心如起信云以知法性无悭贪故随顺修行檀度等故一一修起皆带本有俱来至无间道中一时顿圆解脱道中因果交彻名为得果果亦有二一者本有菩提涅槃一切佛法本皆具故二者修起今证菩提始觉悟故始觉同本无复始本之异名究竟觉则二果无碍然二因从本觉体上起来则二因与本觉无碍始觉既同本觉则果全同于二因则二因与果交彻故因该果海果彻因源故今重会普光表斯玄趣)所谓契文殊之妙智宛是初心入普贤之玄门曾无别体依大宗地论即大海部藏远离系缚不思议转相是为十方如来诸大菩萨自住三摩提故云作是观者名为正观否则未离系缚便落他观从阿鼻极恶五阴直穷九法界极善五阴未尽以还虽有修证俱非究竟唯识阴破尽乃与今同超一切路入妙庄严海圆满菩提归无所得古今诸注皆因未契是人即获无生法忍配释多违孤山(云三种渐次名字中修能成观行及𤼵真似又以璎珞五十二位对今辨之有一合三开之相一合者合十信为干慧地三开者开初住为十信心开十向为四加行开等觉出金刚干慧)若谓三渐为名字中修能成观行与六十圣位违若谓一合与明干慧竟更列十信违若谓三开亦与列十信竟次指初住列十向竟方显四加列等觉竟即获金刚心中文义皆违按经将叙十信先牒干慧随云即以此心中中流入明依干慧成信至十信终又云以真方便𤼵此十心圆成一心名𤼵心住明依十信入住则非从住开信台贤先德释此二位皆然(法华玄义章安释云初住成就十德应是十信中十法转似为真华严问明品清凉疏云生解因中先答十住住揽信成将答所成先辨能成又云终教十信是十住方便贤首品疏云此中𤼵心该于初后取其成德乃是信终取其为本乃在初𤼵虽如轻毛功归初篑故十住初𤼵即是此终成彼初𤼵此终为能𤼵彼是所𤼵此正是𤼵起之𤼵义兼开𤼵彼是开𤼵之𤼵义兼𤼵起其𤼵心品正显十住初心之功德)四加乃入地心不属回向金刚心中在诸位终初干慧地在诸位始二义不同误科为一故所判皆不契也长水(谓初渐次正修观行第二渐次观成入似第三渐次既云获无生忍即同初住若约天台圆教位次对今经者有同有异同故地前同是证位异故此干慧心是第三渐次无生忍中随义建立不同天台入住时方证无生)未究三渐皆标修菩提者先云永断后云成就即灭妄名真又云菩萨六十圣位显已证入不同四决定若以初渐为观行则与六十圣位违二渐为入似三渐为初住则与从是渐修𤼵行安位违是字正指无生法忍于获忍后方列干慧十信则未获忍前非入似获忍不同初住明矣修证不分入似登住义成两重何能得经意耶吴兴(云不婬故无相生乃至不妄故不还宿债应在外凡观行之中此中别指初住已上为圣位若下文云以三增进故能成五十五位真菩提路则通取十信是善男子指圆教外凡不可蹑上安立圣位渐次是通明修行从微至着地位是别示凡圣自下升高人未审之便将此地作无生忍位释之者误矣欲爱干枯且从粗惑言之即圆修三观顿伏五住观行成相根境不偶与上尘既不缘名义虽同粗细诚异天台于圆教十信前立五品位谓如大品干慧地悬契佛心信住俱预法流通别二惑为浊流真中二理为清水圆妙开敷即见惑先落三谛似显谓从干慧真妙圆心重𤼵此位真妙信心心与理冥故曰妙信常住信为能住理为所住如无著立十八住判金刚般若始终地位亦何必初住方受住名初干慧地如璎珞金刚幢慧由此菩萨以大愿力修千三昧住寿百劫今既始获岂非初耶伏忍之名仁王通金刚定应知即今干慧以障妙觉未与究竟法流水接故单复十二谓单十复十有二十信十住十行十地即单十十回向即复十以四加秪是十回向后心耳并前干慧及等觉位故有二也真菩提路者干慧非真妙觉非路（云云）)若谓二渐为观行亦误以证为修从真妙圆重𤼵信心真路通取十信则初干慧乃获忍𤼵行圣位之始阿难首问显位从兹立具列五十八因等觉一果妙觉果果即大涅槃如来答中则按圣位次第始末炳然从三渐次获无生法忍即云从是渐修又云是善男子二是字相照(欲爱干枯即心无贪婬根境不偶即不缘无偶残质不续即永无相)生无一非重述前义安有粗细不同观阴复言六十圣位三渐正属次第中数为得忍因历五十五路更加等妙即符圣位元非通明别示此最显著玄义位妙华严离世间品释菩萨十种明了法皆指干慧为初心既赞天台立五品悬契圣心今此干慧正同五品见惑先落三谛似显全符摩诃止观则初干慧地乃𤼵真初因不应指入等觉引璎珞仁王以因滥果觉际入交乃接如来流永断无明下位本无此义不应指为信住引去泥纯水以果滥因经标法流但云如来不云菩萨菩萨皆顺行顺顺相望何言相接也夫干慧在三渐去妙觉尚遥是以云初云未等觉望妙正可相接何障之有若引金刚幢慧取众伏之顶高出诸地亦秪可配金刚心中殊非初干慧地彼经不言初者正以等觉慧非初得不言乾者又以等觉干义全亡耳干慧之位前后皆以琉璃明月为喻故指等觉云从干慧心指妙觉复云初干慧地观识阴尽又云能入菩萨金刚干慧则知诸位可超此体不动释信住位(既云从干慧真妙圆心重𤼵此位真妙信心复作非真之判既云何必初住方受住名又云别指初住名为圣位)皆自语相违四加乃四位五十五路六十圣位两处牒明安可以一复字隐没四名若单十复十二则是二十二况单乃四十复乃十四及干慧等觉各一合数不齐会解反谓当以岳解为顺何也问若依天台以五品为观行今判干慧同于五品吴兴非真之判亦有何过若以获忍为入似经于获忍后方立干慧不应观行相似次第皆倒答文句释灭后五品作二义配三慧即观行位分一品为两心即十信位(初云前三闻慧兼行六度思慧正行六度修慧都是十信前又云初随喜品是入信心位分一品为两心五品即十信即是六根清净位)又释随喜功德品谓佛今举阿以况后茶都胜诸教(荆溪记云佛今举阿者正明圆位初后不二故诸教所无问初阿在初住何以证初品答名别义通若以此对四十二位则不可通初若对六即理即尚是况复初品今从圆行以明不二故通用之)今于第三渐别开获忍立干慧地而干慧不离第三渐正与此符盖未获忍则名渐次既获忍即名干慧重𤼵真妙即六根清净故同此五品亦名观行亦名相似但以干慧收入真因等觉判同真果则无一不符何烦赘入问初干慧地单复十二古今诸注得失云何答沇师谓此干慧是天台五品兼六根清净甚为得㫖兴福孤山于等觉后别开此地以为一位不知等妙中间更无有位按杂华善财再见文殊入普贤身与普贤等与诸佛等清凉疏云因位既满更无所修故但说等不辨更求足证二家之谬真际槜李吴兴判属等觉则初干慧地误带前四句中资中科属妙觉则从干慧心四句误连后一句内温陵(云等觉后心妙觉伏道无别行相但从干慧至等觉已复起金刚心从初重历诸位破断微细缘影为其从初位以始故名金刚心中初干慧地前名干慧以未与如来法流水接此名干慧以未与如来妙严海接名虽乍同义乃迥异)未究法云地前已称修习毕功何须重历若有缘影何云金刚心中如来逆流菩萨接流乃分二流二接作名同义异沿吴兴之误皆不可从合论补注(以信住行向地五十位为单十四加乃证明得明增印顺及世第一法故名复二又云于一心中正修一波罗蜜为单兼修余九波罗蜜为复)不知四加四位何可作二五位每位有十何可作单况二义已不定前除干慧五十五位已少其一又无等妙则方尽义未圆皆不及长水也正脉(谓此中应知干慧以前三渐次位则圆家五品十信尽摄于中第一渐次即入流亡所第二渐次即动静不生第三渐次即闻所闻尽又判第二渐次肉眼观见十方即色阴尽按位当在初信齐小初果次四句受阴尽相按位当二三两信齐小二果未二句想阴尽相按位当在四五两信对小三果第三渐次因不流逸二句为六信末二句按位当在第七信齐小四果十方国土四句八信身心妙圆三句九信一切如来三句十信又谓经但分三渐本不曾分信等今因有三了简（云云）又谓干慧以后所立十信乃是初住开出十心经文显然盖圆家住前不取证故不列位所以此经与华严皆于信位不分十也谓合华严三贤为今十信十地为今十住华严等觉开今行向加地于慈阴妙阴之下小注（云云）)不知问答皆具六十圣位若将所列干慧十信没入初住别指三渐以为干慧十信然则以何为三渐次位耶既知经文但分三渐不分十信则此分配尽成自语相违若谓合华严三贤为今十信十地为今十住等觉开今行向加地则将六十圣位名相无不紊乱又谓华严十地灌顶今十住已灌顶不知位满虽同贤圣义别此如清凉法界无量回向疏云(然斯位满总有五重一约信满如贤首品说便得灌顶而升位二约解满如灌顶住及海幢处三约行满如第十行入因陀罗网法界四善巧愿满如此位五约证满如十地此五重内随一成处必具理行内相应故皆名位满然信解等殊故不相滥若约圆融但一位满即是究竟更不待余又若得一即得余位总一法界受职之位随门差别五位不同法体融通全摄无碍不同余教)今十住与华严十地同者盖约圆融但一位满即是灌顶通义也然十住但解满十地乃证满别义也故十信满心贤首品亦云即获灌顶而升位则彼十信已同今十住不但信地位位皆然若如彼疏种种穿凿唯有十住位实干慧十信合三贤所成则不分外凡内凡行向加地开等觉所出则不显因心果觉抑十地同于十住则不显解证不同缘真证真家不相似安能符如来所标从于凡夫终大涅槃(云云)清凉破安国法师(云安国判华严三贤别说十地十地一会总说十地故四会皆是十地又谓初住𤼵心功德品文义深奥同十地故清凉云住会𤼵心定是信成就摄解行及证自在后文生如来家自约解说不应谓此便是证收钞云十住信成就摄后二属第五六会何得浑和若言别说合说略有四失一令此经无三贤义二令余经三贤虚设三成此经文义杂乱谓以地义名住行向故四何不一天总别说耶而历四天盖有所表是知此说殊乖教理故云住会𤼵心定是信成就等生如来家下第二遮破彼云据文既云初𤼵心时便成正觉应是初地况下经云以生如来广大家能生三世诸佛家永断一切诸疑网尽除一切诸障碍若非初地安得尔耶岂有久习无明才一𤼵心便成大智乃至即能震动一切世界等耶应知证𤼵释曰彼以生家故名证𤼵今拣生家不同故非证也然彼引四句今但通一余可类知且通生家生家有六如法界品前十住内亦说生家言虽同而义有异岂以解生同证生也解生生菩提心家证生生真如家故不同也此义若成其余皆成)正脉之过与安国同科仍浮于安国矣问彼据玄义位妙料拣开合亦有何过答玄义以四句料拣圆位(或开初合后或开后合初或初后俱开或初后俱合如大经明三十三天不死甘露将臣共服此譬诸位开前为三十心合十地为一等觉为一三十二臣譬于因位妙觉为主譬于果位君之与臣同服甘露因之与果俱证常乐若十四般若合三十心为三般若开十地为十般若等觉为十四般若皆是因位转入萨婆若即是果位若四十二字门即初后俱开以明圆位若天雨四华开示悟入游于四方即前后俱合诸经开合不同皆是悉檀方便而圆位宛然)开初合后唯将十地合一余俱如故十地既同四种住相合之为一故合非别合合前开后唯将三十心合三元是直深悲三种合十为一所开十地本是十数故开非别开虽有前后开合不过于各位开一为十合十为一今经从三渐获忍渐修安位全历五十五路即初后俱开观阴阴尽𤼵化如是乃超五十五路即初后俱合天雨宝华间错纷糅表一位即一切位而四色皎然若易名紊次既非行布亦非圆融全昧安立圣位之㫖矣。

　　楞严妙指卷第六(终)
国家图书馆善本佛典第 16 册 No. 8859 楞严妙指


　　楞严妙指卷第七

　　释弘演述

　　诸大乘经皆文殊师利与阿难海于铁围山间结集二大士即表二深文殊以大智为菩萨上首示现实机阿难以多闻为二乘起教示现权机无权则实何由显无实则权何由开偏正纵横圆证上下合始能广逗机宜入首楞严三昧经初已标敷座宴安宣示深奥征心之际又舒金色臂摩阿难顶告示阿难及诸大众有三摩提(云云)今正观文终文殊请问经名如来即所宣示详分体宗用三法差别第一名属体即见道第三名属宗即修道证果此际阿难登伽普及海众皆已得益故增第二第四名具足权实远近施开方便而用分三世大方广妙莲华王十方佛母陀罗尼咒彰过去益救护亲因度脱阿难及此会中性比丘尼得菩提心入遍知海明现在益仍标第五名更为末法众机不免七趣流转五阴魔事若非破除何以知邪若定破除则有实法必同过去恒沙如来乘此心开成未来益方显前示有三摩提横遍𥪡穷不可思议阿难大众闻五名开显顿悟禅那修进圣位增上妙理心虑虚凝依智以明超证符上证果断除三界修心六品微细烦恼依惑以明超断符下观阴从说偈赞佛已获法身性修三德宛然离机无观三观不出听众心中嘱文殊在今正观唯显即权之实嘱阿难于后他观兼显即实之权顶礼钦奉流通是同阿难云忆持无失盖示权机必兼文持也问何不待二观毕始请经名答先依觉义修中假之空后依不觉义修中空之假皆破尽生灭顿入真如二观融镕正当中道故以问名总摄前后恒沙来聚之众证入亦在斯时示权渐机七地以还不能尽真如际力尚未充若转位回机入㕓𡸁手易堕邪侣必臻八地觉梦渡大河证一真如心上修九地具足四无碍智𤼵真如用解根亡尘将至究竟依智照如无智外如依如𤼵智无如外智照体独立虽任运顺行不及大觉然已顿证二门不二▆同诸佛自住三摩提中于觉不觉出入无障碍矣问若三如来藏一即具三正酬阿难殷勤启请则三法皆应具三何独行中始列三名唯行独列三名何以判为皆具三法答十法界众生莫不平等具足三法三法举一即三而定慧力庄严以此度众生唯十方如来能尔今当返妄归真故于三中但问妙行即无上戒定慧于三学中又但问定定属真修偏举三名定既如是戒慧亦然行既如是谛智亦然是为即一而三即三而一不可思议阿难未全道力由阙定慧致失律仪则此三行阙一不可故具扣圆顿三学于中得成菩提即摄佛慧妙奢摩他三摩禅那即摄佛定最初方便即摄佛戒即此问端亦具修行三决定义复于一定具标三名意显法法皆如是也问何以知三名皆显定耶答世尊酬请先标有三摩提名首楞严王观音所证名金刚三昧选圆通毕一切普获涅槃五名此二属定然文中决定说即师子吼性觉本觉始觉即般若波罗蜜如来藏清净本然即佛性余三名亦同而唯举定名以答故知其问正在定也证果文终具明奢摩他中用诸如来毗婆舍那观阴文初云汝犹未识修奢摩他毗婆舍那微细魔事结处又云此是过去先佛世尊奢摩他中毗婆舍那觉明分析微细魔事毗婆舍那此云圣慧正观指诸如来他观引先佛世尊正属佛慧此三种名正属佛定末世坛场谆谆于四种决定明诲观阴屡举破佛律仪故知义兼于三名但标定是为行妙问奢摩他云止禅那云静虑属定可也三摩属定其义云何答天台引地持云从自性禅𤼵一切禅三摩提一云三昧即调直定真谛以空无漏为调直出假以称机为调直中道以遮二边为调直中道即首楞严王又三摩提此云等持三摩钵提此云等至三摩呬多此云等引清凉云三昧此云等持唯局有心而通散心三摩钵底此云等至通于有心及与无心唯诸位定体此二功德名为等引唯等持通定散位文中独举此名若依权乘不闻了义则后二不通欲界八定虽皆有此未臻佛菩萨位于一定相应自在未必于一切定皆得相应自在今既具引十方如来得成菩提最上圆因则一名即摄三名三定三学三法所以云妙问此义本经有文证否答或就初心持戒毁戒以论(阿难问末世欲摄其心入三摩地云何令其远诸魔事佛答四重皆言汝教世人修三摩地文云𤼵心决定修三摩地若大妄语即三摩提不得清净称赞佛乘令其身心入三摩地一切真实入三摩提永无魔事七卷云汝问摄心我今先说入三摩地修学妙门八卷云求三摩提当断世间五种辛菜是食辛人修三摩地是清净人修三摩地)此通散心也或就初心得定失定以论(赞咒中言于散乱心非三摩地保护初学入三摩提救护末世修三摩提正修行者下即言如是修心求正定人孙陀罗难陀自述虽具戒律于三摩地心常散动观阴云圆定𤼵明三摩地中)此通定心也或就悟门真似小大偏圆乃至穷于十方大觉(杀戒中云纵得心开似三摩地仙趣云不依正觉修三摩地初禅二禅虽非正修真三摩地三禅虽非正得真三摩地彼之天王即是菩萨游三摩提若得妙𤼵三摩提者则妙常寂二十五圣于根尘识七大各从一门入三摩地及证果初问如是修证佛三摩提答修三摩提求大乘者汝今欲修真三摩地直诣如来大涅槃颠倒不生斯则如来真三摩地汝今修证佛三摩提从三摩地得无生忍若诸菩萨入三摩地进修无漏胜解现圆我现佛身而为说法)此通慧心也三摩提既然奢摩他禅那亦尔或指七趣惑业苦止(人趣云除奢摩他及佛出世不可停𥨊)或指五阴未破前止(二根本请奢摩他路如来示奢摩他路举拳下喝二卷云汝虽强记但益多闻于奢摩他微密观照心犹未了观阴初云汝犹未识修奢摩他毗婆舍那微细魔事)或指五阴正破中止(受阴中云彼善男子修三摩提奢摩他中色阴尽者行阴中云是得正知奢摩他中诸善男子识阴中云此是过去先佛世尊奢摩他中毗婆舍那觉明分析微细魔事于五种内独想阴未标盖语之影略也)他观从初至后悉依奢摩他正观末亦言奢摩他中用诸如来毗婆舍那则从破异熟果愚以至等觉破根本无明皆不离此或指初心修禅(赞咒文云除彼𤼵心乐修禅者经末若诸众生未识禅那乐修三昧)或指离欲渐向诸禅(天趣云不假禅那无有智慧)或分世出世上中下禅(四禅四空及破五阴未尽即世间禅五净居及二种阿罗汉即出世二乘禅回心大阿罗汉彼之天王即是菩萨即出世间上上禅乃至奢摩他中用诸如来毗婆舍那清净修证乘此心开得无上道即如来禅)则知奢摩他三摩禅那皆一定三定三学圆融行妙如是谛妙智妙不必言矣问三种互摄相即之妙本经文内请更剖明答或指善修奢摩他与值佛出世断轮回等(人趣云除奢摩他及佛出世不可停𥨊)或拣世出世间禅那非真三摩地不断轮回(天趣文中初二三禅言虽非正修正得真三摩地四禅云虽非无为真不动地从不还天圣道穷者名不回心钝阿罗汉声闻缘觉不成增进)或指世出世间禅那开粗显妙即三种不二(七趣末云若得妙𤼵三摩提者有无二无无二亦灭)或指修奢摩他即修禅那亦即修三摩地三种不离(观阴云汝犹未识修奢摩他毗婆舍那微细魔事此修奢摩他也随云汝辈修禅饰三摩地此所修奢摩他亦即修禅那亦即饰三摩地受阴中云彼善男子修三摩提奢摩他中色阴尽行阴中云彼善男子修三摩提复言是得正知奢摩他中诸善男子识阴又言此是过去先佛世尊奢摩他中毗婆舍那觉明分析微细魔事五阴皆言如是十种禅那现境)皆指奢摩他即三摩即禅那三摩亦即奢摩他禅那禅那亦即三摩奢摩他盖显圆顿观行举一全三更无差别五阴未尽尚然何况得忍中中流入但初心修学虑其滥误先必施权分别邪正前三教不闻了义亦堕颠倒况凡小𤼵心而首楞严王本具万行后必开权融入三观恶趣众生一蒙决了顿入佛慧况五乘修证全拣全收无碍自在乃能尽十方三世大觉化仪今阿难据举一即三故扣行妙云妙奢摩他三摩禅那如来据言三即一故或显谛妙云常住真心性净明体如来藏涅槃海妙庄严海或显智妙云性觉本觉始觉或显行妙错举三名至明正邪二观唯言奢摩他中用诸如来毗婆舍那盖以奢摩他即摄三摩禅那但举此一以对佛慧与涅槃了义文义全同始终唯依大觉定慧破尽无明入究竟觉究竟觉即首楞严问此一即具三三名皆定并从因至果无不摄尽余大乘经论有文证否答瑜伽论三摩呬多地总标谓此地中略有四种一静虑二解脱三等持四等至(静虑者谓四静虑一从离生有寻有伺静虑二从定生无寻无伺静虑三离喜静虑四舍念清净静虑解脱者谓八解脱一有色观诸色解脱二内无色想观外诸色解脱三净解脱身作证具足住解脱四空无边处解脱五识无边处解脱六无所有处解脱七非想非非想处解脱八想受灭身作证具足住解脱等持者谓三三摩地一空二无愿三无相复有三种谓有寻有伺无寻唯伺无寻无伺复有三种谓小大无量复有二种谓一分修具分修复有三种谓喜俱行乐俱行舍俱行复有四种谓四修定复有五种谓五圣智三摩地复有五种谓圣五支三摩地复有有因有具圣正三摩地复有金刚喻三摩地复有有学无学非学非无学等三摩地等至者谓五现见三摩钵底八胜处三摩钵底十遍处三摩钵底四无色三摩钵底无想三摩钵底灭尽定等三摩钵底云何安立谓唯此等名等引地非于欲界心一境性由此定等无悔欢喜安乐所引欲界不尔非欲界中于法全无审正观察)涅槃师子吼品明定慧舍(奢摩他者名为能灭能灭一切烦恼结故又奢摩他者名曰能调能调诸根恶不善故又奢摩他者名曰寂静能令三业成寂静故又奢摩他者名曰远离能令众生离五欲故又奢摩他者名曰能清能清贪欲瞋恚愚痴三浊法故以是义故故名定相毗婆舍那名为正见亦名了见名为能见名曰遍见名次第见名别相见是名为慧忧毕又者名曰平等亦名不诤又名不观亦名不行是名为舍善男子奢摩他有二种一世间二出世间复有二种一成就二不成就成就者所谓诸佛菩萨不成就者所谓声闻辟支佛等复有三种下中上下者谓诸凡夫中者声闻缘觉上者诸佛菩萨复有四种一退二住三进四能大利益复有五种所谓五智三昧何等为五一无食三昧二无过三昧三身意清净一心三昧四因果俱乐三昧五常念三昧复有六种一观骨三昧二慈三昧三观十二因缘三昧四阿那波那三昧五念觉观三昧六观生灭三昧复有七种所谓七觉分一念觉分二择法觉分三精进觉分四喜觉分五除觉分六定觉分七舍觉分复有七种一须陀洹三昧二斯陀含三昧三阿那含三昧四阿罗汉三昧五辟支佛三昧六菩萨三昧七如来觉知三昧复有八种谓八解脱三昧一内有色相外观色解脱三昧二内无色相外观色解脱三昧三净解脱身证三昧四空处解脱三昧五识处解脱三昧六无所有处解脱三昧七非有想非无想处解脱三昧八灭尽定解脱三昧复有九种所谓九次第定四禅四空灭尽定三昧复有十种所谓十一切处三昧何等十一地一切处三昧二水一切处三昧三风一切处三昧四青一切处三昧五黄一切处三昧六赤一切处三昧七白一切处三昧八空一切处三昧九识一切处三昧十无所有一切处三昧复有无数种所谓诸佛菩萨善男子是名三昧相善男子慧有二种一世间二出世间复有三种一般若二毗婆舍那三阇那般若者名一切众生毗婆舍那者一切圣人阇那者诸佛菩萨又般若者名为别相毗婆舍那名为总相阇那者名为破相复有四种所谓观四真谛善男子为三事故修奢摩他何等为三一不放逸故二庄严大智故三得自在故复次为三事故修毗婆舍那何等为三一为观生死恶果报故二为欲增长诸善根故三为破一切诸烦恼故师子吼言世尊如经中说若毗婆舍那能破烦恼何故复修奢摩他耶佛言善男子汝言毗婆舍那破烦恼者是义不然何以故有智慧时则无烦恼有烦恼时则无智慧云何而言毗婆舍那能破烦恼善男子譬如明时无闇闇时无明若有说言明能破闇无有是处善男子谁有智慧谁有烦恼而言智慧能破烦恼如其无者则无所破善男子若言智慧能破烦恼为到故破不到故破若不到破者凡夫众生则应能破若到故破者初念应破若初念不破后亦不破若初到便破是则不到云何说言智慧能破若言到与不到而能破者是义不然复次毗婆舍那破烦恼者为独能破为伴故破若独能破菩萨何故修八正道若伴故破当知独则不能破也若独不能伴亦不能如一盲人不能见色虽伴众盲亦不能见毗婆舍那亦复如是善男子如地坚性火热性水湿性风动性而地坚性乃至风动性非因缘作其性自尔如四大性烦恼亦尔性自是断若是断者云何而言智慧能断以是义故毗婆舍那决定不能破诸烦恼善男子如盐性咸令异物咸蜜本性甘令异物甘水本性湿令异物湿智慧性灭令法灭者是义不然何以故若法无灭云何智慧强能令灭若言盐咸令异物咸慧灭亦尔令异法灭者是亦不然何以故智慧之性念念灭故若念念灭云何而言能灭他法以是义故智慧之性不破烦恼善男子一切诸法有二种灭一性灭二毕竟灭若性灭者云何而言智慧能灭若言智慧能灭烦恼如火烧物是义不然何以故如火烧物则有遗烬智慧若尔应有余烬如斧伐树破处可见智慧若尔有何可见慧若能令烦恼离者如是烦恼应余处现如诸外道离六大城拘尸那现若是烦恼不余处现则知智慧不能令离善男子一切诸法性若是空谁能令生谁能令灭生异灭异无造作者善男子若修习定则得如是正智正见以是义故我经中说若有比丘修习定者能见五阴生灭之相善男子若不修定世间之事尚不能了况于出世若无定者平处颠坠心缘异法口宣异言耳闻异声心解异义欲造异字手书异文欲行异路身涉异径若有修习三昧定者则大利益乃至阿耨多罗三藐三菩提善男子菩萨摩诃萨具足二法能大利益一定二智善男子如刈菅草执𢚩则断菩萨摩诃萨修是二法亦复如是善男子如㧞坚木先以手动后则易出菩萨定慧亦复如是先以定动后以智㧞善男子如浣垢衣先以灰汁后以清水衣则鲜洁菩萨定慧亦复如是善男子如先读诵后则解义菩萨定慧亦复如是善男子譬如勇人先以铠杖牢自庄严然后御阵能坏怨贼菩萨定慧亦复如是善男子譬如工匠钳鬲盛金自在随意挠搅镕销菩萨定慧亦复如是善男子譬如明镜照了面像菩萨定慧亦复如是善男子如先平地然后下种先从师受后思惟义菩萨定慧亦从如是以是义故菩萨摩诃萨修是二法能大利益善男子菩萨摩诃萨修是二法调摄五根堪忍众苦所谓饥渴寒热打掷骂辱恶兽所啮蚊䖟所螫常摄其心不令放逸不为利养行于非法客尘烦恼所不能污不为诸邪异见所惑常能远离诸恶觉观不久成就阿耨多罗三藐三菩提为欲成就利益众生故善男子菩萨摩诃萨修是二法四倒暴风不能吹动如须弥山虽为四风之所吹鼓不能令动不为外道邪师所㧞如帝释幢不可移转众邪异术不能诳惑常受微妙第一安乐能解如来深秘密义受乐不欣逢若不戚诸天世人㳟敬赞叹明见生死及非生死善能了知法界法性身有常乐我净之法是则名为大涅槃乐善男子定相者名空三昧慧相者名无愿三昧舍相者名无相三昧善男子若菩萨摩诃萨善知定时慧时舍时及知非时是名菩萨行菩提道师子吼言世尊云何菩萨知时非时善男子菩萨摩诃萨因于受乐生大憍慢或因说法而生憍慢或因精勤而生憍慢或因解义善问答时而生憍慢或因亲近恶知识故而生憍慢或因布施所重之物而生憍慢或因世间善法功德而生憍慢或因世间豪贵之人所㳟敬故而生憍慢当知尔时不宜修智宜应修定是名菩萨知时非时若有菩萨勤修精进未得利益涅槃之乐以不得故生于悔心以钝根故不能调伏五情诸根诸垢烦恼势力盛故自疑戒律有羸损故当知尔时不宜修定宜应修智是名菩萨知时非时善男子若有菩萨定慧二法不平等者当知尔时不宜修舍二法若等则宜修之是名菩萨知时非时善男子若有菩萨修习定慧起烦恼者当知尔时不宜修舍宜应读诵书写解说十二部经念佛念法念僧念戒念天念舍是名修舍)瑜伽四静虑八解脱等持中空三昧从有寻有伺乃至有学无学非学非无学等至中十遍处四无色无想灭尽定涅槃皆判入奢摩他足征三名无非定也但相宗迷实执权从浅至深楷定次第则三摩提不能当三摩钵提通散之心不及纯定故三摩钵提能摄三摩提定能摄散故三摩提三摩钵提不能当毗婆舍那凡定未𤼵圣慧故毗婆舍那能摄三摩钵提三摩提圣慧能该凡定故性宗开权显实随举一法无不圆融故涅槃此后即明毗婆舍那不破烦恼正用圆破别及示圆融定慧初定慧相具二定慧相即三定慧名相四自在适时乃至云定相者名空三昧慧相者名无愿三昧舍相者名无相三昧盖随指等持中一种已具足三余一切名相莫不咸尔又唯举奢摩他与毗婆舍那相对符今二观(皆言奢摩他中用诸如来毗婆舍那清净修证觉明分析微细魔事)正由三定举一即该余二故奢摩他即具三摩禅那盖醍醐同味也问若尔圆觉第二三摩钵提亦应是定何以言如幻三摩提如苗渐增长彼疏判入假观假则非止亦非静虑所言定义安在答彼疏云等持之中能至胜位故又等谓齐等离沉掉故至谓至到到胜定故岂非定名问若尔何以彼疏配同涅槃第二答彼疏亦云大同小异谓涅槃初定次慧后等亦从增胜说岂实教中有偏定偏慧则正据即定即慧三法圆融为大同耳况圆觉经云若诸菩萨以净觉心知觉心性及与根尘皆因幻化即起诸幻以除幻者变化诸幻而开幻众由起幻故便能内𤼵大悲轻安彼观幻者非同幻故非同幻观皆是幻故幻相永离所圆妙行如土长苗名三摩钵提偈云如幻三摩提如苗渐增长长行重颂各标一名而观无别又云一切诸菩萨无碍清净慧皆依禅定生所谓奢摩他三摩提禅那则三名皆属禅定与今全同尤征三摩提三摩钵提两名一体浅深义别若入了义无不圆融故云若得圆证即成圆觉安可作迢然各别违三一圆妙正㫖首楞严三昧经云(佛告坚意首楞严三昧不以一事一缘一义可知一切禅定解脱三昧神通如意无碍智慧皆摄在首楞严中譬如陂泉江河诸流皆入大海如是菩萨所有禅定皆在首楞严三昧譬如转轮圣王有大勇将诸四种兵皆悉随从坚意如是所有三昧门禅定门辩才门解脱门陀罗尼门神通门明解脱门是诸法门悉皆摄在首楞严三昧随有菩萨行首楞严三昧一切三昧皆悉随从譬如转轮圣王行时七宝皆从如是坚意首楞严三昧一切助菩提法皆悉随从是故此三昧名为首楞严三昧)问阿难大众心虑虚凝为得无生法忍受如来记已入第八菩萨地有文证否答证文甚广即引首楞严三昧经(坚意菩萨白佛言世尊菩萨欲学首楞严三昧当云何学佛告坚意譬如学射先射大准射大准已学射小准射小准已次学射的学射的已次学射杖学射杖已学射百毛射百毛已学射十毛射十毛已学射一毛射一毛已学射百分毛之一分能射是已名为善射随意不空是人若欲于夜闇中所闻音声若人非人不用心力射之皆着如是坚意菩萨欲学首楞严三昧先当学爱乐心学爱乐心已当学深心学深心已当学大慈学大慈已当学大悲学大悲已当学四圣梵行所谓慈悲喜舍学四圣梵行已当学报得最上五通常自随身学是通已尔时便能成就六波罗蜜成就六波罗蜜已便能通达方便通达方便已得住第三柔顺忍住第三柔顺已得无生法忍得无生法忍已诸佛授记诸佛授记已能入第八菩萨地入第八菩萨地已得诸佛现前三昧得诸佛现前三昧已常不离见诸佛常不离见诸佛已能具足一切佛法因缘具足一切佛法因缘已能起庄严佛上功德能起庄严佛土功德已能具生王家种姓入胎出生能具生王家种姓入胎出生已能具十地具十地已尔时便得受佛职号受佛职号已便得一切菩萨三昧得一切菩萨三昧已然后乃得首楞严三昧得首楞严三昧已能为众生施作佛事而亦不舍菩萨行法坚意菩萨若学如是诸法则得首楞严三昧菩萨已得首楞严三昧则于诸法无所复学何以故先已善学一切法故譬如学射能射一毛分已不复学余所以者何先已学故如是坚意菩萨住首楞严三昧于一切法无所复学一切三昧一切功德皆已学故尔时坚意菩萨白佛言世尊我今欲说譬喻唯愿听许佛言便说世尊譬如三千大千世界大梵天王自然普能遍观三千大千世界不加功力如是菩萨住首楞严三昧于一切法自然能观不用功力又亦能知一切众生心心所行佛告坚意如汝所说若菩萨住首楞严三昧者悉知一切诸菩萨法一切佛法（云云）)住三昧者即大佛顶悉知一切佛法即如来密因修证了义悉知一切诸菩萨法即诸菩萨万行首楞严已得此三昧则于诸法无所复学者证究竟坚固也深观所说则尊者示现一生从初𤼵爱乐心至得受如来记次第宛然𤼵爱乐心即渴仰剃落殷勤启请也四圣梵行即说偈赞佛四弘誓也住柔顺忍即心悟实相也得无生法忍即明了家路也诸佛授记即得菩提心入遍知海证心虑虚凝也更有降魔具十地公案文出涅槃广如后引问古今诸注如振公八假长水七门温陵五门及破人破法别破心见广破诸法种种不同多以三观次第分文引奢摩他三摩提中道等语为证挍今不同何耶答八七五门不过开合易名之殊大意相袭若以前为酬问正说后为请益再陈前岂无请益后岂非正说皆昧金口所判二观之文故正邪不分施开未显至于破人破法权小教亦有之但同他观宁足以尽经㫖首楞严三昧全因九法界众生误以不思议境作思议境不知即此能迷颠倒本是诸佛难解难入智慧之门所迷法性本是诸佛智慧甚深无量机教相扣有障无障差别不同故权实教兴各因时节但深穷问答旨趣圆融三观本自天然最初即示知真用妄真即空观妄即假观此二不二即当中观征心之后重示二种根本真妄俱在汝今故三观本不相离秪因阿难未悟先依觉义令达知真即不用妄见修证皆示精研妙明故判为正阿难大众闻名证入重扣恶趣因果又依不觉义令达用妄即不知真皆显精研七趣故判为邪复云此皆不了妙觉明心若得妙𤼵三摩提(云云)识阴若尽圆明精心于中𤼵化入于妙庄严海(云云)虽依觉不觉义分正邪然皆指倒无自性因执而成执破情亡颠倒即绝倒情绝处本明现前本来二谛圆融二智交彻所修三观宁滥纵横若欲区别全一之三自有清净深入之空觉明分析之假当处禅那中中流入之中正他二观相应漩澓闻名证入正当其际前后文中结修证处皆言奢摩他中用诸如来毗婆舍那修入禅那何得宰割文句作次第义配此三种兴福真际(从文殊问名下判入流通)则昧他观依生灭门破尽不觉得究竟觉入真如门识阴若尽超位入海之文如何销耶长水(解作是观者名为正观若他观者名为邪观云行人若能依此修证不断而断无到而到此则名为真修行者故云正观若言都无地位但尚理是斯同邪见拨无因果故名邪观仁王经中亦有此料拣说地位竟即云若言越此而成佛者是魔所说)未究正观既结见修证邪观自启七趣五十种受阴尽处虽标已能上历六十圣位精心𤼵化唯显超越第超越由于阴尽不同拨无因果亦符仁王若但以地位有无分正邪不尽厥㫖吴兴(云五十五位既由金刚观察三增进故而得成就今拣邪正所以约观言之须知圆教之外三乘所修皆属邪观又云佛说五名意存四悉故寄妙德而施众生问既有五名何故经家删取一十九字为其首题答撮要为名以略收广也如大佛顶即是大方广妙莲华王余皆易了又解所断惑相应有二义一者阿难内证实深而示同二果二者或约一番得益之众大分言之今虽自他兼举下文即云善开众生微细沉惑反显此中通叙大众耳次云令我今日身心快然得大饶益方是阿难自述之辞)未究向后问答正承此判他观权实初施后开与夺之意不关法体若如所拣则邪成决定圆教有外失二观䨇行微㫖矣经题乃取法前后详略诸名误谓经家删取尚不得译师慎重本意何能契圣言量阿难具足二智作头𧢲声闻为大众𤼵起故此会权实众机各见阿难同其所证经叙阿难及诸大众自行化他二义皎然既知阿难内证甚深示同二果不应赘入第二义与初义相违温陵(通叙破古注多据耶输授记琉璃善星堕狱因缘判法华后皆未足为科判准绳谓夜壑负趋速于反掌匿王代谢可唯旦暮而楞严法会自夏徂冬此不应执异王疑异会也法华自灯明已还诸佛无时不说菩萨无时不证持地既曰闻诸如来宣妙莲华岂止释迦欤经称摩登由神咒力销其爱欲与耶输同悟宿因或得出缠或蒙授记若执授记为法华之事则灵山会上当有摩登乃可言同且曰由神咒力灼非法华况有道记果记之异疑今经所言道记耳非法华果记也此又不应局授记而定先后也经言最后垂范者彼乃结辨魔文当第十卷末实楞严法会最后非临末之最后也夫法王说法有条不紊初说一乘顿教以立本即华严也次说三乘渐教以逗机即阿含方等般若也后说一乘圆教以显实即法华也楞严即般若法华之中实大乘终极之教故如来密因菩萨万行修证之法一切毕竟自此已往无复进修直造一乘圆妙之道故法华会上更无地位之说纯谈妙法随根印可授记作佛而已法华之后便说涅槃扶律谈常而终焉此独临灭遗付之事非有加于法华也盖般若之后慧学方盛定力未全人或溺于多闻失于正受于是示首楞严之大定资般若之大慧使定慧均等学行两全而究竟趋于一乘实相此楞严所以作也)不知自佛示成正觉方便降生直至灭后结集大小法藏皆此阿难在阿含会则同闻小在方等会则同闻斥小在般若会则同闻转教在法华会则同闻开权得无上菩提记临般涅槃同迦叶受如来嘱副贰传化经首总叙十方菩萨咨决心疑别叙具标一千二百五十沙门阿难正当其一又依开显赞德明具历四时施开废立第二第四名盖显此义按因果经根本说一切有部律皆载匿王与佛同庚后被琉璃篡位迫近入灭收此因缘入于涅槃望前六十二岁已十八年何得云自夏徂冬可唯旦暮法华载如来化仪详列耶输劫国名号楞严记阿难入道唯附登伽登伽耶输同悟宿因决小入大又同阿难得无上菩提记此即法华开显也法华七卷内虽未列登伽名诸比丘尼皆依止大爱道即彼六千数摄文云耶输陀罗比丘尼并其眷属皆大欢喜得未曾有即于佛前说偈云云此即楞严救护亲因得菩提心入遍知海也持地闻诸如来宣妙莲华固非独释迦亦非遗释迦最后垂范固结辨魔亦近临灭自华严明顿鹿苑开渐经二酥淘汰以至法华权小众机方尽入实法华以前未有小机受记之文旧注据此将全经皆判法华后于前半文义不符致招多难若定执在法华前已经开显则文殊弥勒共为推度诸求三乘人若有疑悔者佛当为除断此语成虚如来出定以威神力遣五千退席亦可不必开示一大事因缘舍利弗不应惊疑将非魔作佛正授阿耨菩提记时诸天亦不应叹昔于波罗奈转四谛法轮今复转无上最妙大法轮其招难更多矣皆由不达此三昧该收五味故唯各滞一时互诤先后若谓般若唯慧楞严唯定法华方具实相三法各别依名句文身流通迹判尚且不合岂足以称十方如来诸大菩萨自住三摩提但信应身无量则如上种种疑根自当销释矣近注(解作是观者二句引吴兴判圆教之外三乘所修皆属邪观邪之一字对胜拣劣非邪非叛道之邪也科见修证三分为无始菩提涅槃元清净体七趣观阴为无始生死根本（云云）)未究此二义自相违经明无作四谛亦该无量无生生灭故权实不测覆显难思䨇标二本非一非异失念即邪心开即正圆顿了义指法咸尔如止观六之四中观后料拣(问无明即法性法性即无明无明破时法性破否法性显时无明显否答然理实无名对无明称法性法性显则无明转变为明无明破则无无明对谁论法性又问无明即法性无复无明与谁相即答如为不识冰人指水是冰指冰是水但有名字宁复有二物相即耶)若但以分别真妄为一经纲宗便滥权小法执虽引吴兴以圆拣偏之文正堕其义以对胜拣劣为邪谓非邪非叛道亦违他观所列名义七趣中除彼之天王及利钝罗汉五种那含余皆凡夫酬答答尽入轮观阴除中乘小乘余皆魔外受魔福尽即堕无间邪非叛道何能免也宗通(云见修证三分一经之大㫖备矣故文殊因是而有请也既请经名即当奉持为流通分何为种种𤼵挥未尽而遽以请名为哉盖五十五位真菩提路是正因正果唯不识真心错乱修习故有轮转地狱饿鬼畜生修罗人天等道二十五圆通三摩地中本无魔事唯不识真心错乱修习故有五十种阴魔皆所谓若他观者名为邪观下文特详数之耳)知正邪二观指上下文则胜旧解不究权实施开则二观成滞夫谛智行本来融即法体之上安有正邪修观之人亦非一向识阴若尽乘此心开即同过去恒沙如来得无上道下文详说意趣盖为此也。

　　楞严妙指卷第七(终)
国家图书馆善本佛典第 16 册 No. 8859 楞严妙指


　　楞严妙指卷第八

　　释弘演述

　　华严大疏云梵语首楞严此云健行诸佛菩萨大健有情之所行故义翻为一切事究竟夫妄本真本悉在汝今正他二观脉络互通如金臂下垂上指在反覆间故自住三摩提中或顺或逆皆佛菩萨所行未悟则舍邪归正已证则从正现邪不住此岸不住彼岸不住中流而能运载此岸众生至于彼岸是为随诸众生永流转生死海解脱门今阿难大众闻名获证庆自快然即得入正也思他开𤼵即愍入邪也此七趣流转五阴粗细皆由不了妙觉明心妄见无始相续则似自然三缘和合又似因缘或执法尔有八种识或执一切皆空各堕种种凡小权渐修证而末法众生随顺恶无作虽入四众不得五乘戒体闻妙性圆明离诸名相便起法法全真无修无证之见拨无因果自误误他故特举现前缁素倡言无业无报随即𤼵现者以为问端令知恣情淫杀妄说法空动与阿鼻苦报相应随情十习上中下业乃四恶趣深重苦因非无上道随想十善上中下业是人仙六欲杂苦乐因非无上道随有漏戒定慧业虽暂出苦苦犹住坏苦行苦堕第一义谛愚是色无色界有为增上善果因非无上道纯想兼福慧净愿不知转识现故取色分齐是圣凡同居净土因非无上道纵得情想俱尽生灭无生无量四谛智𤼵不造苦集纯依道灭能出界外亦犹是三乘化他权实因非无上道首楞严三昧即不如是健相分别游戏空花世界度脱影响众生行真实慈如普贤十愿念念相续无有疲猒(圭峰钞第九恒顺众生行云佛言随学生云恒顺者诸佛因果之行可宗可慕顺于真理故须学众生善恶之行不离迷心粗犷乖道非可[車*丸]持故不尔也然不坏假名不灭假相法无自性一切皆如常以同体大悲融通物我故云恒顺如何顺耶先释不顺反明顺义若见众生是定有定有则难化若见众生是定无定无即断灭悉异真性非顺也今以普贤行愿力故普见众生无非性之缘起托真而现故无自体既云现也则幻相历然非断非灭如镜现面但云面无骨肉之实然岂不现像耶如此普见众生是为恒顺也故缘起章以普贤行入佛界众生界门中云由众生寂灭本来自尽时即是法身界法身随缘成有时即众生界今以寂灭非无之众生恒不异真而成立又以随缘非有之法身恒不异事而显现是故菩萨入众生界时即是入佛界入佛界时即是入众生界也问义理既尔何得复云众生乖道非可学耶答众生举体虽真然不如是知乖背此理所作颠倒不可仿学故缘起章约众生门中所见佛及众生皆是生灭境界良以情计不破故所见佛亦尔是故识倒佛亦倒情迷佛亦迷故云不可学也问既尔何必随顺耶答如贤人梦中造逆众人闻已岂以梦逆而弃之耶然虽不可弃岂可效之若弃若效二皆痴狂众生亦然所以不可学但言顺也然虽不学必须自觉真性凡圣不差上合十方如来下合六道含识方名普贤行愿故前门令合诸佛此门令合众生)文殊偈中净极光通达寂照含虚空即上证一真却来观世间犹如梦中事即下观趣阴盖阿鼻依正全处极圣自心毗卢身土不逾下凡一念诸佛不断性恶阐提不断性善妙𤼵三摩提则妙常寂有无二无广现诸行警策愚蒙余经具显调达婆薮度众生事今善星阿难同属亲因同出家侍佛同具多闻禅定而阿难则心清净故现感度脱善星则妄说法空自失救护登伽知贪爱苦熏修无漏宝莲香持菩萨戒毁根本律仪匿王信大觉诲敕琉璃惑邪臣恶言各各果报升坠昭然章安涅槃疏明指善星为大权但宝莲琉璃未见所出耳故邪观文具足涅槃五行四恶趣即病行人仙诸天即婴儿行不回心回心那含罗汉皆由戒定慧为因即圣行彼之天王游三摩提即天行亦即梵行次苐即别五行不次苐即圆五行圆五行即一如来行食少金刚终竟不销如杂华随好光明遍照出狱生天三重顿圆超登十地一趣如是余趣例尔所谓虽在海水劫火中堪受此法必得闻其有生疑不信者永不得闻如是义也问戒体之义出世世间善恶差别云何答天台菩萨戒疏明体(云戒体者不起而已起即性无作假色经论互说诤论有无一云都无无作色心假合共成众生善恶本由心起不应别有顽善顽恶皆是指心誓不为恶即名受戒璎珞经云一切圣凡戒尽以心为体心无尽故戒亦无尽或言教为戒体或云真谛为戒体或言愿为戒体无别无作大经圣行观析无常阿阇世王观析境界但明色心不道无作五阴名教通大小乘惟有一色四心小乘引接小根恐其轻慢因果权言重恶口能别生一法无作牵报善法须行恶法须止行一则有两力岂可不慎方便假说适会一时直如论主一生成四果法胜别有凡夫法岂可依此便是实耶若因中别有顽善共为佛因佛地亦别有此善共为佛果当知心为因果更无别法二云大小乘经论尽有无作皆是实法何者心力巨大能生种种诸法能牵果报小乘明此别有一善能制定佛法凭师受𤼵极至尽形或依定依道品别生皆以心力胜用有此感𤼵成论有无作品云是非色非心聚律师用义亦依此说若毗昙义戒是色住无作是假色亦言无教非对眼色大乘所明戒是色法大论云多少思是心数云何言多少耶观论意以戒是色即问此是数义大乘云何而用数义解云若用非色非心复同成实还是小乘今言数自家是数色大乘色何关数家中论云语言虽同其心则异今大乘明戒是色聚也大乘情期极果凭师一受远至菩提随定随道誓修诸善誓度含识亦以此心力大别发戒善为行者所缘止息诸恶优婆塞戒经云譬如有面有镜则有像现如是因作便有无作大论解戒度云罪不罪不可得具足尸罗此是戒度正体复云云何名戒以心生口言从今受息身口恶法是名为戒既有能持所持则别有法即无作也地持戒品云下软心犯后四重不失律仪增上心犯则失律仪若不舍菩提愿不增上心犯亦不失律仪若都无无作何得言失梵网大本即大乘教下文云若不见好相虽佛菩萨前受不名得戒又云若有七遮虽𤼵心欲受不名得戒若直以心为戒𤼵便是戒何故言不得大经云非异色因果又念戒中虽无形色而可护持虽无触对善修方便可令具足又如刀剑灰汁脚足桥梁若即心为戒何假言无形色无触对故知别有无作能持戒心以为真戒圣行与世王中不道观析无作直举色心者是易观者耳亦不言无无作小乘说四果大乘开之是权法胜说凡夫法䟦摩明其非有未有大乘经开无作是权又即顽善作佛因此自非妨如无常善亦作常善因即其例也然此二释旧所诤论言无于理极会在文难惬言有于理难安在文极便既皆有文何者当道理耶然理非当非无当当无当皆得论理教义若言无者于理为当若言有者于教为当理则为实教则为权在实虽无教门则有今之所用有无作也次明道定皆以无作为体定共于定心中𤼵无作无复诸恶道共者见谛道中所𤼵无作与心上胜道俱故言道共也止观师释未必见道所𤼵无作是道共戒秪取中道正观心中𤼵此无作有防非止恶义故云道共大经云一心法戒二受世教戒菩萨得心法戒谓道共戒得此戒者终不为恶不从师受故称为得中道心中𤼵得此戒也受世教戒谓白四羯磨然后乃得必假凭师故称为受差别约示故言世教也定共道共通大小乘大乘道定入摄善法戒有师言惟入禅定能𤼵无作欲界定不𤼵无作惟假空解能𤼵无作有言但令证此定道随能止伏粗品成就便𤼵无作欲界定念处前皆能𤼵戒也初菩萨律仪方便求受其体则兴若舍菩提愿若增上烦恼犯十重其体则废若无此二缘至佛乃废定道两戒得定得道为因初念定道未与戒俱具足前心为因第二念心方与戒俱尔时是兴出定出道最后一念尔时即废二言入定入道时戒与心俱是时名兴出定出道时戒与故心俱谢是时名废俱称心俱戒也三言一𤼵之后出入恒有后入胜定胜道随从胜受名尔时恒兴退定退道三藏尽寿菩萨至菩提尔时即废摄善摄生与律仪同随受则兴二缘则废也次三聚戒体者律仪者法戒仪则规矩行人令入道也又云律者埒也如此马埒令马调直律亦如是调直行人不令作恶大士誓心不过止恶兴善若不动身口即是止恶𤼵戒防动不动即是律仪戒若应动身口即是兴善今𤼵此戒防其不动摄善摄生即是应动涉事故开为两取策励众善依六度门称善法起心兼物依四弘门称摄众生即是为人故动下化众生中修万善上归佛果也律仪多主内德摄生外化摄善兼于内外故立三聚戒也)成论明戒是非色非心聚即不相应行中得等毗昙明戒是色住无作是假色亦名无教即受所引色(止观云数人说五阴同时荆溪云数人▆萨婆多师则知数义数家指此玄义云诃黎䟦摩用初番悉檀造成实论则知论主䟦摩皆指此)此二属小教大乘或云真谛为戒体立无无作即空宗或云戒是色法立有无作即相宗唯识所变不同小乘实有十二处故云色大乘色引优婆塞戒地持梵网涅槃等经中论智论详证无作非无与前定反故皆堕权折诤论中妙得建立之意引大经心法戒受世教戒具理事无碍即终教顿教从此深入事事无碍即圆教律仪既尔定道三聚兴废无不皆圆故阿难登伽匿王从邪入正琉璃善星宝莲香从正入邪邪即恶无作正即善无作长水释将毁戒体唯用成实义仅得迹门耳。

　　阿赖耶识中十法界种子无不具足随熏𤼵现内分外分皆不离根境但顺情顺法邪正不同感果悬隔于倒境耽着则违越正法净种不生故总归流结直穷无间因果于六念明记则截断妄情违其现业故总归轻举竟彻出世𤼵真境倒故心倒心正故境正十法界不离当念如涅槃经圣行品(迦叶菩萨白佛言世尊如佛世尊于余经中为诸众生说业为因缘或说憍慢或说六触或说无明为五盛阴而作因缘今以何义说四圣谛独以爱性为五阴因佛赞迦叶善哉善哉善男子如汝所说诸因缘者非为非因但是五阴要因于爱善男子譬如大王若出游巡大臣眷属悉皆随从爱亦如是随爱行处是诸结等亦复随行譬如腻衣随有尘着着即随住爱亦如是随所爱处业结亦住复次善男子譬如湿地则能生芽爱亦如是能生一切业烦恼芽善男子菩萨摩诃萨住是大乘大般涅槃深观此爱凡有九种一如责有余二如罗刹女妇三如妙华茎有毒蛇四如恶食性所不便而强食之五如淫女六如摩楼迦子七如疮中瘜肉八如暴风九如彗星)又憍陈如品(佛责须䟦陀罗云善男子汝云何能调伏心耶汝今所得非想非非想定犹名为想涅槃无想汝云何言获得涅槃善男子汝已先能诃责粗想今者云何爱着细想不知诃责如是非想非非想处故名为想如痈如疮如毒如箭)正观(云是故下文含六念心持禁戒即念戒心持咒印即念法心欲生天即念天心存佛国即念佛事善知识即念僧自轻身命即念施六念备矣除无漏圣智一切事善皆此想摄)天台法华玄义(释十如依十法界具明相性本末等及二十五三昧破二十五有)深符此中意趣一切世间生死相续则善恶种现非止一生而熟处难忘故旷劫习气与即今相应相袭由无始所熏纯杂不一现行随熏亦纯杂不一致命终二习相交𤼵现亦然未舍暖触者寿暖识三不相离故火风皆离始是命终风去火存则识尚在平昔善恶俱时顿现大宝积菩萨见实会六界差别品佛语父王十八喻以显六根如幻境界如梦皆就顺违舍三境以说俾知作业虽谢种不败亡最后识灭见先所作心想中现自分业尽异业现前(经云大王应当如是知于诸根犹如幻化知彼境界其犹如梦大王如人梦中与诸彩女及众人等共相娱乐是人觉已忆念梦中众人彩女大王于意云何梦中所见是实有否王言不也大王于意云何是人所梦执谓为实是为智不王言不也世尊何以故梦中所见众人彩女毕竟是无亦不可得何况共相娱乐是人但自疲劳都无有实佛言大王如是愚痴无闻凡夫见可意色眼见色已心生执着生执着已起于爱重起爱重已生染着心生染着已作染着业所谓身三口四意三种业造彼业已即便谢灭是业灭已不依东方而住亦复不依南西北方四维上下而住如是之业乃至临死之时最后识灭见先所作心想中现大王是人自分业尽异业现前大王如似梦觉念梦中事如是大王最后识为主彼业因缘故以此二缘生分之中识心初起或生地狱或生畜生或生𨶒魔罗界或生阿修罗或生人天中前识既灭生分识生生分相续心种类不绝大王无有一法从于此世至于他世而有生灭见所作业及受果报皆不失坏无有作业者亦无受报者大王彼后识灭时名为死数若初识生名为生数大王彼后识起时无所从来及其灭时亦无所至其缘生时亦无所从来灭时亦无所至其业生时亦无所从来灭时亦无所至死时亦无所从来灭时亦无所至初识生时亦无所从来灭时亦无所至其生亦无所从来灭时亦无所至何以故自性离故彼后识后识体性空缘缘体性空业业体性空死死体性空初识初识体性空受受体性空世间世间体性空涅槃涅槃体性空起起体性空坏坏体性空大王如是作业果报皆不失坏无有作业者无有受报者但随世俗故有非第一义大王当知一切诸法皆悉空寂一切诸法空者是空解脱门空无空相名无相解脱门若无于相则无愿求名无愿解脱门如是大王一切法皆具三解脱门与空共行涅槃先道远离于相远离愿求究竟涅槃界决定如法界周遍虚空际大王当知诸根如幻境界如梦一切譬喻当如是知大王犹如梦中与怨共斗喻见不爱色生瞋又云梦中为鬼所娆喻舍处色生执着更于声香味触法皆说三喻喻爱憎舍颠倒心业悉如上文)正同二习相交盖一生善恶依根所作纳种在识六道业种既未全空随强牵报如智论引分别业经(云佛告阿难行恶人好处生行善人恶处生阿难言是事云何佛言恶人今世罪业未熟宿世善根已熟以是因缘故今虽为恶而生好处行善人生恶处者今世善未熟过世恶已熟以是因缘故今虽为善而生恶处或临死时不善心心所法生是因缘故亦生恶处问曰熟不熟义可尔临死少许时心云何能胜终身行力答曰是心虽时顷少而心力猛利如火如毒虽少能成大事是𡸁死时心决定猛健故胜百岁行力是后心名为大心以舍身及诸根事急故如人入阵不惜身命名为健如阿罗汉舍是身着故得阿罗汉如是等种种罪福业报转报亦应如是知)又如茉莉夫人一生戒施功德临终小瞋堕蝎中七日然后舍报生天无闻比丘以四禅为四果四禅中阴已现邪见谤佛遂感阿鼻中阴来迎皆在临终转念间有漏三学既未足恃违情顺法得力不得力验之平日操持(百丈大师云如今截断一切有无声色流过心如虚空相似合与么学如救头然始得临命终时寻旧熟路行尚不彻到与么时新调始学无有得期临终之时尽是胜境现前随心所爱重处先受秪如今不作恶事当此之时亦无恶境纵有恶境亦变成好境若怕临终之时慞狂不得自由即须如今便自由始得祗如今于一一境法都不爱染亦莫依住知解便是自由人如今是因临终是果果业已现如何怕得又云对五欲八风情无取舍爱憎情尽知见不生如香象渡河截流而过此人天堂地狱所不能摄圭峰大师亦云狂乱随情念临终被业牵醒悟不由情临终能转业)故指六道升坠差别悉由汝心情想重轻未得倒情尽绝皆不免四恶趣苦报。

　　众生无始业种自然如恶义聚无生见生悉同梦幻若执权乘本有新熏为实全昧染熏不断枉入遗明之由故明此惑本悉属习气所谓陀那微细识习气成暴流也唯须陀洹圣人名为入流而无所入始证离诸恶趣三昧未登初果以还各具十二颠倒犹如捏目乱华𤼵生皆视为固然任其起灭宁知即是无量无边众大苦聚法华火宅喻于百八烦恼广列情状今以圆数总摄根随令知恶趣之门开闭悉由于此盖六识造业咸依于根故所招恶报悉从根出修道分云根中积生无始虚习意指六根即具八识含藏无量善恶种子是为轮转结心已润受生报未润受后报若得对治及悔所损始不受报前答满慈明风金水火之轮咸因相待生劳劳久𤼵尘自相浑浊故今从猛火铁床以迨恶友业镜种种苦具皆依妄习所生如交接交计相磨相吸皆根境相涉和合而起即相待成劳此指习因二习相然乃至相排相陈皆前后相因承袭即劳久𤼵尘此指习果真修行者若以之照心有无轻重各各自知一切苦报莫不起于恶业一切恶业莫不起于十使十缠如来逐一指果明因推因验果有时因中说果有时果上说因意显所受苦乐无非过去自作所起惑业感报未来不虚恶因虽微恶果实巨淫习未断非但铁床铜柱之狱不免余恶趣中一切因淫所感苦具悉不能免贪习未绝非但八寒苦声苦色之狱不免余恶趣中一切因贪所感苦具悉不能免淫但举火聚贪但举寒冰实则血河刀山等苦无不悉具余八种习亦复如是又一习未空诸习具在华严云一念瞋心起百万障门开天台亦云一有业尽余有业未必尽此是别教义一趣无明烦恼空一切趣无明烦恼皆空始是圆顿义余经一因秪言一果或言果不言因或言因不言果未若此中三恶相藉轻重叠陈尽颠倒情穷苦果量各各六根即是别业入同受地即是同分以此恶习非一生一劫熏染而成若得绳未断六交之报何由解脱正观初渐次暨他观观阴文中皆言堕无间狱正显此义善观烦恼者不以烦恼视烦恼而以一切三恶极重苦报视此烦恼夫烦恼本即般若烦恼所结之业本即解脱所感之报本即法身二修既明七趣众生皆同十方如来及大菩萨证三德矣六交即六乱妄想成业性故一根造业五根必随因既六乱果亦六乱一各遍六地水火风各依偏胜互相陵灭遂成种种剧苦杂华云譬如汝等昔在地狱地狱及身非十方来但由于汝颠倒恶业愚痴缠缚生地狱身此无根本无有来处见报招火闻报招水映前选圆通观听旋复设入水火不能烧溺彼乃根解尘亡一受不退此则依根造业增长无休所感苦乐一一相违以此皆是法界大用故迷妄之力亦同真体不思议问阿鼻乃至一百八地狱其相云何答阿鼻狱相广如观佛三昧海经余狱并鬼畜之相三乘教中具载如十住毗婆沙云(地狱畜生饿鬼人天阿修罗六趣险难恐怖大畏是众生生死大海旋流洄澓随业往来是其涛波涕泪乳汁流汗脓血是恶水聚疮癞干枯呕血淋沥上气𤍠病瘭疽痈漏叶逆胀满如是等种种恶病为恶罗刹忧悲苦恼为水娆动啼哭悲号为波浪声苦恼诸受以为沃焦死为崖岸无能越者诸结烦恼有漏业风鼓扇不定诸四颠倒以为欺诳愚痴无明为大黑闇随爱凡夫无始以来常行其中如是往来生死大海未曾有得到于彼岸又软心者于活地狱黑绳地狱众合地狱叫唤地狱大叫唤地狱烧炙地狱大烧炙地狱无间大地狱及眷属炭火地狱沸屎地狱烧林地狱剑树地狱刀道地狱铜橛地狱刺棘地狱咸河地狱其中斧𨱆刀槊矛㦸弓箭铁刬椎棒铁枪蒺䔧刀剑铁网铁杵铁轮以如是等治罪器物斩斫割刺打棒剥裂系缚枷锁烧煮栲掠磨碎其身捣令烂熟狐狗虎狼师子恶兽竞来䶥掣食啖其身乌鸱雕鹫铁㭰所啄恶鬼驱逼令缘剑树上下火山以铁火车加其颈领以𤍠铁杖而随捶之千钉钉身刬刀刮削入黑闇中熢㶿臭处𤍠铁鍱身脔割其肉剥其身皮还系手足镬汤涌沸泡煮其身铁棒棒头脑坏眼出贯着铁铲举体火然血流浇地或没屎河行于刀剑枪刺恶道自然刀剑从空而下犹如驶雨割截支体辛酸苦臭秽恶之河浸渍其身肌肉烂坏举身堕落唯有骨在狱卒牵抴蹴踏捶扑有如是等无量苦毒寿命极长求死不得若见若闻如是之事何得不怖求声闻辟支佛乘又于寒冰地狱頞浮陀地狱尼罗浮地狱阿波波地狱阿罗罗地狱阿𥈑𥈑地狱青莲华地狱白莲华地狱杂色莲华地狱红莲华地狱赤莲华地狱常在幽闇大怖畏处谤毁贤圣生在其中形如屋舍山陵堆阜粗恶冷风声猛可畏悲激吹身如转枯草肌肉堕落犹如冬叶冻剅疮痍脓血流出身体不净臭处难忍寒风切冽苦毒辛酸唯有忧悲啼哭更无余心号啕㷀独无所依恃斯罪皆由诽谤贤圣其软心者见闻此事何得不怖求声闻辟支佛乘又于畜生猪狗野干猫狸狖鼠狝猴㹢玃虎狼师子兕豹熊罴象马牛羊蜈蚣蚰蜒蚖蛇蝮蝎鼋龟鱼鳖蛟虬螺蚌鸟鹊鸱枭鹰鹞之类如是鸟兽共相残害又弶网伺捕屠割不一生则羁绊穿鼻络首负重捶杖钩刺其身皮肉破裂痛不可忍烟熏火烧苦毒万端死则剥皮食啖其肉有如是等无量苦痛其软心者见闻此事何得不怖求声闻辟支佛乘又于针颈饿鬼火口饿鬼大瘿饿鬼食吐饿鬼食荡涤饿鬼食脓饿鬼食屎尿饿鬼浮陀鬼鸠槃茶鬼夜义鬼罗刹鬼毗舍阇鬼富单那鬼迦罗富那鬼等诸鬼须发蓬乱长爪大鼻身中多虫臭秽可畏众恼所切常有悭嫉饥渴苦患未曾得食得不能咽常求脓血屎尿洟唾荡涤不净有力者夺而不得食裸形无衣寒𤍠倍甚恶风吹身宛转苦痛蚊虻毒虫唼食其体腹中饥𤍠常如火然其软心者见闻此事何得不怖求声闻辟支佛乘又于人中恩爱别苦怨憎会苦老病死苦贫穷求苦有如是等无量众苦及诸天阿修罗退没时苦其软心者见此诸苦何得不怖求声闻辟支佛乘若坚心者见地狱畜生饿鬼天人阿修罗中受诸苦恼生大悲心无有怖畏作是愿言是诸众生深入衰恼无有救护无所归依我得灭度当度此等以大悲心勤行精进不久得成所愿是故我说菩萨诸功德中坚心第一)。

　　问指二习为习因习果六交为报果更有文证否答法华玄义释如是因为习因如是果为习果摩诃止观亦然(第四观业相境文云行人无量劫来所作善恶诸业或已受报或未受报若平平运心相则不现今修止观能动诸业故善恶相现又云业𤼵相者𤼵无前后其相有六一报果相现二习因相现三报前现习后现四习前现报后现五习报俱时现六前后不定云何名习因习果阿毗昙人云习因是自分因习果是依果又习名习续自分种子相生后念心起习续于前前念为因后念为果此义通三性论家但在善恶无记无习续也荆溪云言习果是依果者依于习因而有习果即等流果以约刹那释习果故故约前后念明之判三性者从刹那说耳若始终说者即无漏果不通三性报因报果者此就异世前习因习果皆名报因此因牵来果名为报因后受五道身即是报果就今果报身上复起善恶习续习因习果总望前世此习续是果若望后世此习续是因荆溪云既合习因习果以为报因当知名虽有四但成三义但以二习望于来报复受因名论家复释习因习果隔世所起同类习果以此二习望后名因望前名果是则因果之上复立因果望前因之与果俱名为果望后则因之与果俱名为因此亦有漏故约三世此与毗昙二释不同彼论二释俱不望于三世数家明报得雀鸽身是报果多淫是习果论家鸽身及多淫俱是报果淫由贪起贪是习果荆溪云更明数家与论判报果习果小异虽判多淫所属不同释义亦与论家不别数依毗昙论依前释又今生烦恼起名习因成业即报因后生烦恼起名习果苦痛名报果荆溪云论家重释少异前解二因二果悉皆隔世约于成业未成业等以判习因报因约于隔世重起以为习果酬前世报名为报果此之四名则有四义不同前释但成三义)按此则二习是习因习果𤼵于相磨即习因研磨不休即习果是为相然习因习果俱名报因此因牵来果故十习皆名为因即报因义受五道身即报果六交报即报果义观烦恼中亦云(习因种子无量劫来烦恼重积种子成就熏习相续如驶流水)即无始业种自然生死相续义故云除奢摩他及佛出世不可停𥨊。

　　鬼畜二趣皆十习余习六交余报具叙本因贪物物销报尽所谓鬼神沉幽愁之苦鸟兽含獝[狂-王+戊]之悲同于地狱皆名无暇也唯于人趣始言酬足复形正可整心虑趋菩提也仙趣不依正觉修三摩提即心爱长寿未达色空故云不修三昧也六欲诸天澄蓥生明即修未到定心迹尚交未离淫火也向上渐伏诸漏从此逮终四禅四空即诸修学人现前九次第定若修无想若入四空迷漏无闻即堕外道若故留惑即堕波旬皆由执此生死妄想误为真实不得漏尽故云凡夫业果若自五那含穷入四空成不回心堕不成增进小果此皆迷真入岐而漏无漏别若于舍心𤼵明智慧成阿罗汉入菩萨乘此方舍小向大若得妙𤼵三摩提此则从岐入真即同破阴受尽上历圣位亦即同证果得无生法忍若乘此心开即同十方三世如来梵住天住同此四禅八定凡圣小大从因至果该收二观岂非迷正入邪从邪归正但在一念法无差别差别在人问何以更开仙趣答因会中有圣仙童子故如大威灯光仙及遮罗迦波利婆罗阇迦外道如来为说六道余习各各不同可验曾在何趣命终来此皆以人趣为本故知人趣摄经文分配显然(大威灯光仙人所问经云众生业持犹如流星各各别异云何得成真实聚集佛言无时方处持得聚集过二乘已若菩萨地方得聚集无余涅槃方得聚集如百川归海又云我虽说烦恼平等中得聚集亦非聚集如风吹虫聚在一处风息还散众生亦尔业风吹聚地狱饿鬼等处业尽还散又问意云先同在六道后人中相遇云何得知先来聚集佛言大仙人若相见时心不欢喜生嗔结恨或时头痛或时失禁大小便利当知是辈已于地狱曾聚集相各相见时结成瞋怨常觅其便即畜生中曾聚集相若饿鬼来常乐臭秽复多贪食设欲与他心不去离心恼贪着或复见彼富贵势力心生嫉妒复常欲得彼人财物若有先世同在人中若相见时更生欲心若有先世共在天中若相见时各以眼道远相摄取共相眷爱大宝积经遮罗迦波利婆罗阇迦外道品佛语外道如我所说三法和合而得受胎我今当说汝等外道一心谛听当为汝等说受胎法门外道我言母者是过去作业缘我言父者是过去作业因我言乾闼婆者谓是业招识外道我言迦罗逻者谓是业安置外道我言母腹者业安识依处所识住腹已生得增长渐渐广阔外道譬如药草丛林依于大地而得增长渐渐广阔外道如是彼识入母腹已增长广阔亦复如是彼母腹中婴孩成长方得产生生已渐增既得长大行宿时性随终来处彼过所行此现习起彼是智知非愚能了共住交友常恒观察方知其性彼人若从地狱终来生人中者当有是相其声嘶破骡声匆急声怖畏声高声浅声小心常怖数数战悚其毛数𥪡梦中多见大火炽然或见山走或见火聚或见釜镬沸涌或见有人执杖而走或见己身为鉾稍所刺或见罗刹女或见群狗或见群象来逐己身或见己身驰走四方而无归处其心少信无有亲友彼人若从畜生终来闇钝少智懈怠多食乐食泥土其性怯弱言语不辩乐与痴人而为知友喜黑闇处爱乐浊水喜啮草木喜以脚指剜掘于地喜乐动头驱遣蝇虻常喜昂头欠㰦空噍常喜踡脚随宜卧地不避秽污常喜空嗅喜乐裸形常喜虚诈异言异作多喜绮语梦泥涂身或梦己身于田野食草或梦己身为众𧉮缠绕或梦己身入于山谷丛林之中彼人若从饿鬼终来其头发黄怒目直视常喜饥渴悭贪嫉妒喜馋饮食喜背说人身体饶毛眼睛光赤多思众食贪乐积聚不欲割舍不乐见善人所见财物其心欲盗乃至得其少许财物即便欣喜常求财利乐不净食见他资产便生嫉妒复于他财生己有想见他受用便生吝惜闻说好食心生不乐乃至巷路见遗落果及以五谷便生贪心采取收敛若从阿修罗终生人中者高心我慢常喜忿怒好乐斗诤挟怨不忘起增上慢其身洪壮眼白如犬齿长多露勇健大力常乐战阵亦喜两舌破坏他人疏齿高心轻懱他人所造书论他人虽知语巧微密亦有智力及烦恼力乐自养身若从人终还生人中者其人贤直亲近善人毁呰恶人好惜门望笃厚守信乐好名闻及以称誉爱乐工巧敬重智慧具惭羞耻心性柔软识知恩养于善友所心顺无违好喜舍施知人高下善观前人有益无益善能答对领其言义善能和合亦能乖离善能作使宣传言语于种种语能善通达忆持不忘亦复能知是处非处若从天中终生人间者为人端正乐好清净喜着华鬘及以香熏乐香涂身常喜洗浴所乐五欲拣择好者不喜于恶喜乐音声及以歌舞纯与上人而为交友不与下人而为朋党好喜楼阁高堂寝室乐慈为道含笑不瞋吐言柔美言语善巧令人喜悦喜乐璎珞及好衣服严身之具常乐出入行来畅步所作精勤终不懈怠外道若善男子若善女人欲超此相应近善知识顺彼人意彼所作者即随作之彼善知识令彼超度为其说法外道从地狱终生人间者地狱以前作人身时造诸过恶起瞋恚故便作杀害以业牵堕地狱彼在地狱受种种苦后生人间犹有习气既知是相自知我从地狱来生人间为舍地狱因缘应求善知识彼善知识为除瞋业故说慈悲亦说慈悲相应助道以此等行能除余残习气地狱因缘或说慈悲相应尸波罗蜜断除瞋恚过恶是人修慈悲时六波罗蜜当得满足从畜生终来生人间者积习愚痴应当自知为舍畜生行故应求知识为舍愚痴业说十二因缘以是法故愚痴得除或说般若波罗蜜愚痴自离便生智慧从饿鬼终生人间者积习悭贪应当自知为舍饿鬼行故应求善知识为说布施以是法故悭贪得除或说与施相应助菩提法令其悭贪悉得断除或说檀波罗蜜是人修行檀波罗蜜故六度得满或说一切法皆悉平等以修法平等故般若波罗蜜得满流注趣向一切智处阿修罗终生人间者多作善根行于憍慢而作诸业当须自知为舍修罗行故应求知识为除憍慢业故为说圣住处令除憍慢或说空法门令慢业得除亦除吾我得无我解或说因缘和合故有诸法以和合故而有所作若无和合亦无所作作是观已慢使及业悉得除断或说诸法一相修行彼故般若波罗蜜得满于人中终生人间者修行积习十善业道应当自知宿习应求知识说无常想令除习气或说生死过患涅槃至乐闻此法已猒生死过欣涅槃乐或说六波罗蜜𤼵无上菩提心或说善方便即能坚持六波罗蜜从天中终生人间者所修梵行布施持戒皆希来报积习作业应当自知宿习应求知识修持梵行不期来报说于求报是其过恶但为显说净修梵行无所依着得福无量教行布施持戒忍辱精进禅定智慧悉然或说善巧方便能行六波罗蜜渐得满足速证一切智终不退转外道从地狱终得人身者彼应依善知识听三世佛平等法𤼵勤精进依城邑聚落与大众共居具四部处更互论量佛法学问难答三世法平等得现在前解一切法无有自性烦恼渐除外道从畜生中终生人间者彼应依善知识亲近多闻断除愚痴虽复求多闻人及诸经论作非有想自然解证无自性法以此三世法平等自然现前外道从饿鬼终生人间者彼应依善知识修行布施除其悭贪作诸功德以修舍故心不积聚以此三世法平等自然现前作一相解所言一相即是无相外道从阿修罗终生人间者彼应依善知识与烦恼魔战何者是烦恼魔所谓憍慢应当观察何者是慢是其谁慢谁受是慢谁以此慢起烦恼使谁舍此慢如是推求无慢可得亦不见有人摄受慢者无慢可得无起慢者与慢相应境界亦不可得亦不见有人能舍慢者如是观已无一法可得复作是观以恶摄受自诳己身他亦如是作是观时能见诸法悉无自性见法非有知不成就知即不生知彼不灭彼非可说则非过去非现在非未来若法三世不可得者当知未曾有得有失外道当知此是一切法平等当知一切法是真如不变不异如来亦真如不变不异以一切法即是真如是故观慢得知是人从人中终得生人间以有憍慢习气力故乃至从彼地狱中终得生人间以慢习故得知此相若无慢习不可得说此从人来乃至此从地狱中来外道此名离慢智慧彼相要以具巧方便乃能得知又为般若波罗蜜加持此人方乃得知尔时八千诸外道等闻说此法得无生法忍)问曾堕者可如是比知当堕及生人天者亦可比知否答此如守护国界主陀罗尼经(摩揭陀国主阿阇世王复白佛言世尊如佛所言诸恶众生入于地狱云何得知谁人曾见复云何知当堕饿鬼及与畜生当生人天并谁人见尔时世尊告阿阇世言大王应当一心谛听我为王说令王现前而得知见大王当知若人命终当堕地狱有十五相一者与自夫妻男女眷属恶眼瞻视二者举其两手扪摸虚空三者善知识教不相随顺四者悲号啼泣呜咽流泪五者大小便利不觉不知六者闭目不开七者常覆头面八者侧卧饮啖九者身口臭秽十者脚膝颤掉十一鼻梁欹侧十二左眼瞤动十三两目变赤十四仆面而卧十五踡身在胁着地而卧具十五相决定当生阿鼻地狱若复有人临命终时有八种相当知必堕𦦨摩罗界饿鬼趣中一者好䑛其唇二者身𤍠如火三者常患饥渴好说饮食四者张口不合五者两目干枯如雕孔雀六者无有小便大便遗漏七者右膝先冷八者右手常拳何以故心怀悭吝乃至于水不与人故若具八相命终决定生饿鬼中若复有人临命终时有五相现是人决定堕畜生趣一者爱恋妻子贪视不舍二者踡手足指三者遍体流汗四者出粗涩声五者口中龃沫若具此五命终决定堕畜生趣若复有人临命终时有十相现是人决定生人趣中一者临终生于善念谓生柔软心福德心微妙心欢喜心𤼵起心无忧心二者身无痛苦三者少能似语一心忆念所生父母四者于妻子男女作怜愍心如常瞻视无爱无恚耳欲闻于兄弟姊妹亲识姓名五者于善于恶心不错乱六者其心正直无有謟诳七者知于父母亲友眷属善护念我八者见所营理心生赞叹九者遗嘱家事藏举财宝示之令出十者起清净信心请佛法僧对面归敬言南谟佛陀南谟达摩南谟僧伽我今归依若无佛世皈五通仙具此十相决定得于人趣中生若复有人临命终时有十种相定得生天一者起怜愍心二者𤼵起善心三者起欢喜心四者正念现前五者无诸臭秽六者鼻无欹侧七者心无恚怒八者于家财宝妻子眷属心无爱恋九者眼色清净十者仰面含笑想念天宫当来迎我具此十相决定生天大王如是临终善恶之相汝应当知)问若已作业应堕恶趣者亦可忏悔求出离转重作轻脱此苦报否答即彼经次文(时阿阇世王闻佛说已窃自思念如来此说为是实事为是虚耶世尊具足辩才权说此理尔时如来知阿阇世王心之所念即以神力令阿阇世王见其恶相忽有地狱苦器充满有诸狱卒执持苦具无量众生颠坠地狱如驶雨点尔时狱卒瞋目振威指阿阇世而作是言此是恶逆杀父之人速当擒来付于阿鼻大地狱中而苦治之时阿阇世闻是语已极大惶怖身毛皆𥪡遍体汗流遽从座起走欲逃窜闷绝躄地都不觉知譬如猛风伐无根树久而不稣乃以种种方宜救之渐得稣息连声唱言世尊世尊愿赐寿命愿赐寿命如我今日无依无怙从今决定归佛法僧于是如来还摄神力诸相不现问阿阇世言大王向见入地狱者诸苦事耶时阿阇世含悲答言我今已见世尊所说举其少分我向所见苦事甚多如来世尊是真语者是实语者世尊我于此身造诸恶业今对世尊诸大菩萨众僧大会发露忏悔止息诸恶断相续心我从今日乃至菩提誓持五戒为优婆塞如佛所说一字陀罗尼一切功能以菩提心而为先导从今向去一日三时精勤修习以此善根悉皆回向一切众生佛赞王言善哉善哉大王谛听我今为王说过去佛微妙伽陀即说偈言若造五逆极重罪𤼵露忏悔罪轻微永断相续灭罪根如壮夫㧞连根树佛说偈已复告王言大王当知譬如团铁投水沉没若为钵器置水则浮大王有智慧人如彼钵器不沉苦海汝造恶业合入阿鼻大地狱中一劫受苦由汝有智𤼵露忏悔暂入便出如壮男女以手拍毬暂时着地即便腾起从此命终生兜率天见慈氏尊便得受记时阿阇世闻佛说已心得净信以种种供具供养佛已还复本座当于如来说此法时无数俱胝那由佗众生皆𤼵阿耨多罗三藐三菩提心三十二俱胝那由佗菩萨得随顺忍)永断相续灭罪根即依善无作除恶无作后念不续则非习果不成报因故免报果未出轮回者从于今日止息诸恶誓持五戒𤼵菩提心求生兜率见慈氏尊自得离苦趣生天蒙记莂也问一切众生三界轮回依何法修始能免此答华严经十地品第六地云三界受生皆由着我若离此着无有生处天亲作二量释轮转证寂悉由于此(疏云论主反征惑情显成无我初征着我明凡应同圣过云若第一义中实有我相者此按定所执着我之心即是第一义智此反以纵立谓称实我知故次云不应世间受身处生者以理正征谓若我是灭理着心是道则凡应同圣得于涅槃何以着我世间受生耶此中应为立过云苦第一义中实有我者凡应同圣为立宗以有能证第一义中实我智故为出因如诸生尽圣人为同喻此则凡应同圣凡既同圣即无凡夫复成一过次反征后句明圣应同凡过云又复若第一义中实有我相者若离着我应长生世间以不称实同于妄执非第一义智故此中应为立过云以理实有我圣应同凡为宗次圣证无我违理倒惑非圣智故为出因如诸凡夫为同喻此则结成圣应同凡过圣既同凡则无圣人复是一过是以经云若离此着则无生处则反显妄情定是过也二过既成则无我理昭然可见)本无我法即一切众生实本真净二执现前即因彼妄见有妄习生故云不遇如来不闻正法于尘劳中法尔轮转问请更示值佛闻法解脱之相答三际轮回门现在五果酬过去二因现在三因感未来二果今文虽但列须弥山形一类世界而生灭门不觉流转是同有漏众生必具过去无明现在爱取若非前后际分别灭安能顿了生死经云复次无明缘行者是观过去识乃至受是观现在爱乃至有是观未来于是以后展转相续无明灭行灭者是观待断(疏云第六三际轮回门初约相谛名护过观谓说三际护三过故三际不同诸教三说一依唯识合能所引开能所生故前十现在后二未来十因二果定不同世因中前七与爱等三或同或异谓生报定同后报便异若二三七各定同世如是一重因果足显轮转及离断常此则但以二世具十二支不许三世两重因果若尔云何三际今之二果乃是前际十因之果二依智论俱舍生引俱开初二过去次八现在后二未来故成三世现八之中前五是果酬于过去后三是因复招未来则二重因果各具三道可得抗行三依此经意明三世故开能所引为前中际为遮前七定同世故复示无明迷本际故二属过去合能所生总为后际为遮爱等但是润故示因招果令猒因故以因从果五属未来则能所引生及所𤼵润皆容互有经无生死者同许为果略不明之论经具也明文昭然何为唯取二世不受三耶已知大意次正释文文有顺逆顺中有二先明一往三世后于是下明流转三世今初云无明缘行是观过去者观有二义一观现在生是过去二因所作二则知识等是彼过去当来之果因果相属反覆相成如是方名见过去因义能防三过言识乃至受是观现在者亦有二义一观现在识等由过业得二复知识等能得未来果报以不得对治依起爱等故现在目睹故分两向明其二义言爱乃至有是观未来者此未来因决得来果一往定故二流转三世者谓不得对治复有后世于后世上转生后世后后无穷已知三际云何护过谓外与内因缘之法立三种过一者一切身一时生过何以故无异因故此过从前自因而生谓既无自在等而为异因唯无明行为识等因行有多种何以不得六道齐生二者自业无受报过何以故无作者故此过从于无作缘生作者即我三者失业过何以故未受果报业已谢故此过从于无常缘生此上辨过云何护耶若见三际则能护之然过去业有三种义故不得报一未作二作已未润三得对治今无明缘行则显已作现识等五则显已润已受爱取有三则知未得对治于已作业既有润未润殊斯为异因已润则受生报未润则受后报润未润殊岂得六道一时齐受此为异因何用自在既自造异因自招二报非他身受何言自业无受报耶假者自造何用我耶若已作业不得对治润则便生知业不失因虽先灭势力续故现见得报不可言失三过度矣后无明灭下逆观即得对治义此灭则彼灭是观待断又因观能灭拣自性灭故云观待然十二缘三世并备但随化迹隐显分三令知过去因招今苦器今断爱等当果不生则愚痴绝命于慧刃爱水焦干于智火高罗四开于六趣无生超逸于八极矣二约大悲随顺观治异道求中无因之见示三际因果既先际二是中际五因中际之三是后际二因若无如是等事众生亦无斯因有矣何得言无三约一切相智中当力无力信入依观论云先中后际化胜故谓此三际为因义边皆名有力为果义边名为无力若约三世前际于现五有力于当二无力中际爱等于当有力于现无力以斯三际化彼凡夫令信入依行化中之胜如是穷究为种智境)故前引天亲立二量为出轮回指南专志深研令现行心量与之相应究竟穷种智境即入首楞严三昧问七趣文中何以不言我相答各各有私即是我相现在爱取不得对治展转相续乃至无穷定不能脱二十五有故云汝勖修行要断三惑不尽三惑纵得神通皆是世间有为功用若得妙𤼵三摩提则妙常寂有无二无无二亦灭即观待断也真际(云十习配属根随烦恼根本有六谓贪瞋痴慢疑不正见或开为五随有二十谓忿恨恼覆诳謟憍害嫉悭无惭无愧不信懈怠放逸昏沉掉举失念不正知散乱今婬习即所𤼵之业具足贪痴诈习即謟怨习即恨见即五见枉谓逼压良善害所摄亦瞋类讼谓相论得失忿恨为先恼之一法性相应故)所配根随名相甚合但举一种相符及兼一兼二者言仅得各造中兼及不兼义耳经既先标同造则知意趣在此盖由能障之惑一障一切障故翻障之智亦一断一切断一习具足诸习始与六交报因果相应长水(谓满慈章约依报为首以难清净本然今约正报为首以难果佛唯真实合无此七种差异又前但云从妄见生诸钝根者便谓都亡因果今此辨析因果昭然则知前难意显真谛今疑意明俗谛前后相济方成圆了又释二习相然云正感果相根境两具故云二习能触所触皆是我心互相熏习结成淫业以于欲境起颠倒心生自他乐想因此业种后感其报从其能触现地狱身以其所触现诸苦具皆是自业所熏分其二习自相刑害解虽非正修真三摩地云已离欲界八苦故云所不能逼但是六行伏惑故云非真三昧凡真修禅者不于三界现身意纵得胜妙定相现前了了自知而无取着今此虽得清净似三摩地以不了故味着受生)未究从初不知常住真心直终不恋三界皆明即俗之真真不离俗即真之俗俗不离真何待前后相济方得圆了又前亦明众生相续岂唯约依今十习六交皆根境互对何止约正若知前明真谛则为觉不明称为明觉不应判为邪矣以能所为二习仅得根尘和合未显研磨不休滥瑜伽不作业业不增长则不招报邪观唯依不觉义修不同正观故云非正修真三摩提藏通别俱在所拣若不于三界现身意不味着受生权小亦能若六行伏惑但能拣凡外耳孤山(解虽非正修真三摩地云禅有四类一有漏禅即今四禅也二无漏禅谓九想八背等三亦有漏亦无漏禅谓六妙通明等四非有漏非无漏禅即此经首楞严王中道理定今云虽非正修真三摩地以此第一拣非第四清净心中正指初禅也诸漏不动已伏欲惑也)不知首楞严三昧具足二修即摄四种禅前三他观第四正观各各天人即有漏若于舍心𤼵明智慧即无漏回心入菩萨乘即亦有漏亦无漏彼之天王即非有漏非无漏对待即次第绝待即圆融从邪入正依正现邪俱就机拣有漏非独四禅四禅非独有漏余三句并一切法亦如是吴兴(云前阿难问位佛言妙性圆明（云云）所说十二类生一往且示欲界因果之相其实界趣说而未周今答位既终蹑前妙性之义领其庶汇皆是真如𤼵起如来委谈诸趣以此观之犹是正宗之余悫节二师从文殊问名以来判入流通固未可也解六识造业所招恶报从六根出云造业招报根识必俱今以识为业而报从根者盖业并由心报多约色故也又解此等穷空十二句云此等穷空通指凡圣欣猒未尽故云不尽空理纵是圣人修八圣种观亦有四阴细惑未亡以未得灭受想定故从不还天下明圣人有生此处者是钝根那含言罗汉者约后为名也若从无想下明外道有不生此处者谓穷空不归也外道穷空凡有二种一穷至四禅以无想为极二穷至无色以非想为极今既入无想则迷于有漏无闻四空故五百劫满自当轮转旧解此文作外道从无想天来者非也请观不归二字归犹来也岂非无想穷空不来乎又解七趣文未作是说者名为正说若他说者即魔王说云已上说正宗分讫此下入流通分悫节二师从文殊问名判入流通诸家并以辨魔之文犹属正说至第十卷末阿难若复有人下方曰流通今观下文大节有二一分别魔事流通行门二挍量功德流通教门经旨显矣)不知七趣则以邪观滥入正观辨魔则以正宗误归流通全经大㫖尽昧矣黏湛成根即是八识熏藏种子随熟𤼵现业非但由心报宁独属色不尽空理通指圣凡那含寄四禅钝阿罗汉寄四空即八万等劫住于空定故云不回心迷漏无闻别指无想四空诸外道天皆执苦集为道灭不能𤼵真归元故云不归既许外道穷非非想不应以无想独证穷空违诸字义矣首楞严定不同小乘纵灭受想尚存行识亦非独四阴细惑也七趣文终复指欲得菩提要除三惑而结以正说魔说盖应当机前文所请欲彰五阴魔事其相甚深惟十方大觉始能洞见故云此是过去先佛世尊(云云)照前正观仍牒琉璃明月喻超路入海始证究竟安可此处即判流通正脉(谓经后别详初心紧要此后诸文仍是正宗然正谈三分虽亦略言诸趣诸魔不睱详叙恐葛藤滋蔓支离间隔于本文故于经后详𤼵谓即是如来应在本元上本如即性具理佛体即修成之实谓贪恋本趣而不求出离者俱为内分非本趣为外分谓纯情惟局阿鼻纯想乃统诸天故知纯情报狭而纯想报宽谓二习乃业习种习首二句业习所为实事招果之因第二句不休不止等积熏成种如是下命终之初种习所𤼵境是引果缘如人下取喻令验妄理相应二习下方言果中所受实事故皆结以诸事良以业习具因种习𤼵缘众生平日恣造恶因不知能招后苦命终复以领着境缘不达妄𤼵由是因缘具足岂不成办地狱种种苦事所以文中至此皆承上言二习相然相陵等以显由因缘而后事办故知下品往生虽具苦因而火车相现𢚩𢚩念佛是但不领种习所𤼵之境缘遂坏苦事不成狱果此所谓有因无缘即不生又于畜生界一切异类诸类科属下文释下界九品习气俱时灭尽苦乐䨇忘但引温陵不复欲界受生故曰不还亦名五净居谓离欲净身所居也习气思惑也与现行皆灭故曰俱尽五不还天乃分无烦为断离生喜乐地九品思惑无𤍠为断二禅定生喜乐地九品思惑善见为断离喜妙乐地思惑善现为断除舍念清净地思惑色究竟为断四空四地中三十六品思惑又解不归为一味穷空更不回心归顺圣乘无所归托（云云）)未究上叙圣位即不动末而恒本今明诸趣即不动本而恒末俱首楞严定此文正承逆流详敷其义临末结归圆满菩提既云仍是正宗何又云经后别详况葛藤间隔岂可以拟圆音如来已成正觉亦不必更言本元真如也外分轻举内分从坠若以贪恋本趣为内非本趣为外正坠三恶必不贪恋三善相望即非本趣各各互望皆非本趣正邪升坠何由而分纯情重者更生十方阿鼻报何曾狭纯想净者随愿生佛国何止诸天命终果报自属六交此中唯言惑业故云十习何得以因滥果妄引下品往生尤为误证不知火车现时忽遇善友即过去净业所感胜缘能𤼵真信即习因习果净种𤼵现乃能成就现在十念初念即习因次第九念即习果已成净土报因致感净土报果不然火车所现色声香味触法正与罪人贪爱相应方且我欲往中宁知为地狱相生怖畏心耶有因无缘自指具足杀心不值可杀不逢刀杖或善友势阻故成不作业始不招报业力甚深分时报定不定四句不同十疑论释十念成就依三种挍量定不许作别时意趣也十畜皆上标鬼下言类观下人中皆以类结其㫖显然不应以一切异类诸类科入下文九品习气俱时灭尽(长水指欲界初禅二禅三禅各九品温陵亦然引温陵所释遗却四句致分别欲色之义不明)若唯指欲界滥同初禅非四禅那含矣五不还天若已断四禅惑则非舍心同分已断四空惑则三界因亡皆不应于四禅安立居处既讥吴兴拨阿罗汉仍堕那含何得亦堕此过按瑜伽(云色界十八处谓梵众天梵前益天大梵天由软中上品熏修初静虑故少光天无量光天极净光天由软中上品熏修第二静虑故少净天无量净天遍净天由软中上品熏修第三静虑故无云天福生天广果天由软中上品熏修第四静虑故无想天即广果摄无别处所复有诸圣住止不共五净宫地由软中上上胜上极品杂熏修第四静虑故复有超过净宫天自住处有十地菩萨由极熏修第十地（云云）)圣言量昭然自归不归乃正邪二观眼目(前文殊请决即言不知是义所归修道明了其家所归道路证果旋元自归观阴𤼵真归元经末归无所得正对此不归)归以得忍为始登无上觉为终渐次增进即无超次第渐转回向圣乘但拣凡外何能契首楞严三昧。

　　楞严妙指卷第八(终)
国家图书馆善本佛典第 16 册 No. 8859 楞严妙指


　　楞严妙指卷第九

　　释弘演述

　　众生无始迷理为咎初酬殷勤启请直指当机不知常住净明用诸妄想复开二根本列别成之相选圆通毕阿难乃为末法求远诸魔事略示四种明诲坛仪咒功兹更广示兴像似法神通惑世即堕魔依深禅定𤼵邪知见即堕外得少为足取羊鹿乘即堕无为广大深坑及禅观中佛界魔界秘密不测迷晦𤼵明升坠之机由根本枝末悉名五阴而有恶善散定漏无漏小大偏圆因果不一致界内外通别惑殊然粗细不同同一不觉同依觉心始觉灭相即同居净觉异即方便有余觉住即实报觉生即寂光四相一觉本来平等以大愿力显现自在出世涅槃故如来将罢法座复回金容凭几嘱累他观中差别堕邪回邪望前得忍互明相待七趣对于大因(文云不修三昧报尽还来散入诸趣不求常住非真修正得真三摩地各各天人皆是凡夫业果酬答补特伽罗各从其类不回心钝阿罗汉穷空不尽空理回心大阿罗汉已出尘界方入菩萨乘)未穷五受阴妄源真际皆非知有临末虽言若得妙𤼵三摩提者则妙常寂彼之天王即是菩萨游三摩提渐次增进仅指因圆未标果满观阴对于极果(文云圆定𤼵明修三摩提奢摩他禅那中诸善男子声闻缘觉违远圆通背涅槃城)穷尽灭异住生四相迁流精心𤼵化如净琉璃内含宝月超五十五位真菩提路与正观单复十二反覆合明修最上乘随流失念即邪𤼵化心开即正染净熏变唯有如来能知复牒主客喻令深细审观汝坐道场应前所请安立道场心精通[淴-心+月]当处湛然正入三昧六祖云妙湛圆寂体用如如五阴本空六尘非有不出不入不定不乱禅性无住离住禅寂禅性无生离生禅想若不取着全同三渐次修圆伏忍因失三昧瞥尔情生阴境交互则非皎然清净无慧自救则非纯是智慧悟则无咎则非得无生忍以有所得心求无所得法则于障菩萨位正使种习皆未能灭色受想三阴即阐提不信行阴即外道我执识阴即声闻畏苦缘觉阙悲为四障所转昧于四德纵能深入禅定一向倒用不得逆顺自在天魔鬼神应上品中品下品也自言谓得无上涅槃应终不自言泄佛密因也迷惑不知应受魔福尽也汝犹未识修奢摩他毗婆舍那应如幻十种深喻也五十种中虽漏无漏异皆云禅那现境不云入位夫心随万境转转处实能幽十二类生觉圆心体与佛无别本觉岂离不觉依真如体起缘真智始觉亦岂离不觉据顿入妙庄严海即究竟无余归无所得即一切俱非乘此心开即一切俱是圆满菩提即周遍广大五重超浊即次第渐转但前伏未深即了遍计空根尘识悉无自体唯一圆成遂不离下二土全证上二土今伏至极尚见三性差别世间出世取舍纷纭遂全昧上二土唯住下二土一中不具一切自堕纵横并别按大宗地论指属系缚地地若得出离始证山王起信宗此为不定聚众生立四信五门唯令求觉更示生疑欲退者随愿生净土见佛由不知转识现故见从外来也常观真如住正定故此则沤和般若般若沤和如来种中正因相应也阙智度之母权依何施阙方便之父实依何开诸佛常依二谛说法妙契䨇融具降魔伏外破小力用便能不动倒情回机转位顿同先觉大事因缘盖因通别二惑浅深义异对前三教彰其不齐实相体同对圆顿机显可顿断又界内为三涂苦重先断见次思后及无知界外苦轻断则先枝后本七趣正明破通兼明破别故通已尽别犹未尽观阴正明破别兼明破通故通既尽别亦全尽非此不足以尽同异异同二门阖辟之妙下文阿难重扣五阴并销次尽即前佛问阿难得同除否也主宾互换偏正交罗方显二观虽分同成无上正觉权实实权不可思议问既邪正难测魔境现前云何谙识答贤首大师起信疏释当念唯心境界则灭(云一切诸境尚唯自心何况坐中此等诸境是故观察唯心魔境随灭不能娆乱以此唯心非彼所知故此是通遣之法又引摩诃止观释或现天像乃至颜色变异问如现佛菩萨像说甚深法或是宿世善根所𤼵云何拣别定其邪正答此事实难所以然者若魔所作谓是善相而心取着则堕邪网若实善根所𤼵之境谓为魔事心疑舍离则退失善根终无进趣是故邪正实难取别今且依古德相传略以三法验之一以定研磨二依本修治三智慧观察如经言欲知真金三法试之谓烧打磨行人亦尔难可别识若欲别之亦须三试一则当与共事共事不知当与久处久处不知智慧观察今借此意以验邪正谓定中境相𤼵时邪正难知者当深入定心于彼境中不取不舍但平等定住若是善根所𤼵定力逾深善根弥𤼵若是魔所为不久自坏第二依本修治且如本修不净观禅今则依本修不净观若境界增明则非伪若渐渐灭当知是邪第三智慧观察观所𤼵相推验根源不见生处深知空寂心不住着邪当自灭正当自现如烧真金益其光色若是伪金即自焦坏定譬磨本治犹打智慧观察类烧又解以是义故行者常应智慧观察勿令此心堕于邪网当勤正念不取不着则能远离是诸业障云依自随分所有觉慧观诸魔事察而治之若不观察则堕邪道三种验中此当智慧观察邪不干正自然退散若取著者则背正入邪若不取着则因邪显正是故邪正在着不着也不取着故无障不离如智度论云除诸法实相其余一切皆是魔事偈云若分别境相即是魔罗网不动不分别是即为法印从当勤下总显三中前之二法以此大乘止门唯修理定更无别趣故初以定研磨并依本修治更无别法所以合说但依本止门故)今当处禅那觉悟无惑即以定研磨依本修治智慧观察若得慧性明圆即同得忍入位也。

　　汝坐道场离念精明正以一念不生为三摩地不依一切权渐观智故云精研妙明盖五重区宇本是妙明若非圆乘𤼵心岂能顿信阴所现境两两对待皆从用心偏重所生古德以惺惺寂寂药复为病病复为药摩诃止观亦言破贼护将将若为贼此贼亦破贼若为将此将亦护如是展转将皆为贼节节破之能观妙明自尽区宇忽住区宇即迷妙明秪在刹那转念间耳问既唯一念如何辨妙明区宇区宇妙明之相答五种阴中皆初明区宇后明尽相观照至此但穷一阴分际尚住次阴不能自知未出愚迷皆非证圣现前生心宁入无生法忍永嘉令识一念五阴历历见此一念中无有主宰始是人空慧皆如幻化始是法空慧直得俱空不生内外明彻始离区宇智度论云佛说四颠倒虽不说四念处当知已有此义譬如说药已知其病说病则知其药故得忍历位与观阴超位邪正互反迷悟合彰初后不同同归三德秘藏如来藏心不思议熏变非是不显据圆妙开敷从真妙圆重𤼵真妙对五阴用心交互故现斯事则邪正判然若据汝坐道场当住此处入三摩地乘此心开得无上道则今𤼵化与前得忍皆属顿修顿悟前随行安位与今观其所由皆属渐修渐悟深究二观微㫖错综照应具摄解证诸门迷正入邪同而不同药即成病悟邪归正不同而同病即是药药病䨇遣始是到家深固幽远权小学解岂能妄窥古今诸注科阴未尽前已入位阴已尽后犹历位皆违佛祖唯天台法华玄义位妙中超果及判教中四教俱超清凉后制华严疏玄谈十门中修证浅深圭峰圆觉疏钞立八门解证意趣相符今按圆觉疏第八门中明修证阶差(云修证阶差者谓苦但约教文唯生义解忘诠修证复有其门故以心传心历代不绝自佛属迦叶展转于今灯灯相承明明无尽然所传法不出定慧悟修顿渐无定无慧是狂是愚偏修一门无明邪见此二䨇运成两足尊故天台修行宗于止观其顿渐悟修者顿悟（日出孩生）渐修（霜消孩长）为解悟渐修顿悟（伐木入都）顿修渐悟（磨镜学射）渐修渐悟（如登九层台足履渐高所鉴渐远）并为证悟若顿悟顿修（斩染綟[糸*系]）则通三义谓先悟（廓然顿了）后修（不着不证矌然合道）为解悟先修（服药）后悟（病除）为证悟修（无心忘照）悟（任运寂知）一时即通解证若云本具一切佛功德为悟（如饮大海）一念万行为修（得百川味）亦通解证此圆觉经备前诸说调文殊一章是顿解悟普眼观成是顿证悟三观诸轮是渐证悟又三观一一首标悟净圆觉次明行相后显功成初中为对是顿悟渐修中后为对是渐修顿悟此等顿渐皆语用心不同前门但是判教苟得其意皆成定慧如其失㫖妄想无记冀诸学者审而修之)五阴本如来藏一经名相之纲随机论修证悟门先后开合不等如二决定叙迷真成浊澄浊证如次第皎然此中观其所由即澄浊故逐一浅深与前相照夫生因识有灭从色除金口所宣无明生三细境界长六粗悉是生义而业识为事识根本若无业识则无生起因业识即八种心王缘灭故相应心灭因灭故不相应心灭悉是灭义然必粗灭而后细灭境界为六粗依菩萨意熏如实知无前境界即根解尘亡大宗论先明五种本位次开三总十别上中下转复指出离系缚起信宗此立五意六染显生灭因缘觉不觉违顺不同同以真如为体返倒归源深穷觉义不离五十五真因研尽不觉义不出五十种岐路楞严三昧唯顿悟始入若未得悟门而执修证如人入暗则无所见宁免权小魔外枝岐旅泊。

　　问若顿悟全该二观正他不同如何销文答按文理则顿悟即正观三渐次位获无生法忍不离无生即入寂灭盖据不思议熏不思议变亲证本始事非顿除即他观观五妄想非由顿入色受想皆云斯事行云斯悟悟入外道之邪悟亦事也识云斯位位证缠空不化不生世间尚生出世位亦事也盖据取种种尘无始妄想熏是分别事识因破除根枝前后琉璃含月俱喻顿悟前者流未接而已解悟故身心快然在初后者识已尽而方证悟故精心𤼵化在后若究㫖互具则即理之事亦在其中解则乘悟并销在先因次第尽在后证则乘悟并销在后因次第尽在先先后解证虽殊破阴之功俱不容缓元依二根本觉不觉以论修证若不䨇说二悟同异得忍者固可直履圣位未得者以何方便安心是故就功明位就位明功始末不虚难易正等指点病源用防误堕俾已悟则如膏益明未悟亦不遭岐险是为究竟进修最后𡸁范前得忍中具含顿悟渐修渐修顿悟顿修渐悟渐修渐悟四种以得忍开慧望后属先悟后修即解悟获金刚定望前属先修后悟即证悟重𤼵真妙属顿修渐入诸位属渐悟中间诸位次第不同属渐修渐悟并顿悟顿修中四共八种也观阴亦具顿修渐悟渐修顿悟渐修渐悟三种证悟并顿修顿悟中先修后悟及悟修一时二种通解证者精研妙明即顿修次第观阴即渐悟次第尽阴即渐修精心𤼵化即顿悟次第精研次第观见即渐修渐悟初后合论即顿修顿悟虽顿渐不同俱属六种证悟也问获忍入位可言顿修观阴未悟何云顿修答闻熏一乘更无他乐故知精研妙明每一阴尽便能观其所由非以为五重次第除断障重魔兴心开觉入二界一如若依三乘熏修何能得此始末之文皆与阿难殷勤启请本愿相应故此辨魔正为末世作将来眼具引彼钞以证今经(谓顿修渐悟者虽闻圆教信证圆法根性迟钝不得顿悟虽不顿悟而乐欲情殷深崇顿理顿𤼵大心顿绝诸缘顿伏烦恼由此加行渐渐得悟悟即是证不唯会解如人磨镜一时遍磨一面终不从一分一寸致功然尘埃则渐渐而去（渐净）明相则渐渐而显（渐照）又如学射初把弓矢便注意在的（喻𤼵无上菩提心也）不故作亲疏远近节级（不先𤼵十信次十住等也）然不免经千百日射亿万箭方渐渐亲近乃至百𤼵百中)既云精研妙明不历地位正合顿修二喻渐观五阴渐见五妄根本亦合登台喻又渐超五浊顿入妙严亦合渐修顿悟中伐木入都镜明射中喻问三渐次与观阴中法喻前后相符毕竟同耶异耶答正他二观具摄利钝根器所以同而异异而同三渐返流全一六用不行即标获无生法忍仍言执心虚明执则未化因慧已明圆蓥十方界故以琉璃悬月喻色阴尽中目朗暗开见诸佛心虽似皎然受阴虚明亦似执心受尽已能历位又似𤼵行但未得忍故不能一彻永彻复为境迷然想尽无复粗重前尘影事行尽六根虚静无复驰逸与因不流逸正同彻源者行尚浅行深者未彻源直至识尽心开有何同异可论问若功行已深即当入位今明言堕岂有入位之后尚堕者耶答得位则颠倒不生践履真菩提路此乃生心动念故致堕耳上历圣位明指为凡身虽言已能未言已历(色受二阴皆判非为圣证若作圣解即受群邪想阴嘱汝当先觉不入轮回行阴惑菩提性堕落外道识阴迷佛菩提亡失知见)若已入位即名圣流同前得忍𤼵行矣问同一修也何故已能历位而得路不得路有异答六十圣位同一金刚道路皆由当机悟与未悟遂分真岐不悟则从真入岐悟则岐本是真故云精心𤼵化然得忍𤼵化俱不离三德而究竟证悟与始开解悟不同故后取喻云如净琉璃显惑已尽究竟解脱也内含宝月显智已圆究竟般若也入妙严海显福已满究竟法身也问上论位中何故云从是渐修而不言超答𤼵化则不必修未化则必须修重𤼵真妙即今𤼵化唯其能𤼵是以位位深入唯其未化是以重重不休但彼已得忍故云从真妙圆今尚在阴故至识尽𤼵化化即归无所得若有一毫可得当知未化不能接如来法流也问既同一金刚道路何故不悟从真入岐又何因得悟从岐入真欲息兹疑必须明证答同一法中根遮不同如止观明(问善扶理可修止观恶乖理云何修止观答大论明根遮有四一根利无遮二根利有遮三根钝无遮四根钝有遮初句上品佛世之时身子等是其人也行人于善法中修止观者以勤修善法未来无遮常习止观令其根利若过去具此二义今生薄修即得相应从观行位入相似真实今生不得入者昔无二义今约善修令未来疾得道次句根利而罪积障重佛世之时阇王央掘示其人也逆罪遮重应入地狱见佛闻法豁尔成圣以根利故遮不得障今时行人于恶法中修止观者即此意也以起恶故未来有遮修止观故后世根利若遇知识鞭入正道云何而言恶法乖理不肯修止观耶次根钝无遮者佛世之时周利槃特示是其人虽三业无过根性极钝九十日诵鸠摩罗偈智者身口意不造于诸恶系念常现前不乐着诸欲亦不受世间无益之苦行今时虽持戒行善不学止观未来无遮而悟道甚难后句者即一切行恶之人又不修止观者是也不修止观故不得道根钝千遍为说兀然不解多造罪恶遮障万端如癞人身痹针刺彻骨不知不觉但以诸恶而自缠裹)正观得忍即第一句他观七趣中三善即第三句四恶即第四句观阴所列即第二句广收三乘五性各随根欲勤加修习悉入首楞严所谓灌顶章句也孤山(云大妄语成堕无间狱此约名字位修禅及五品观行位不能安忍俱有堕义以俱未得位不退故然五阴尽相不同在色阴未尽中即名字色尽犹居观行受尽则在相似初二两信想尽则在三四两信行尽则在五六两信识尽诸根互用此在相似七信已去正粗垢先落六根清净位而其五阴各为十魔种子所依共五十重皆在观行初心所𤼵故有退堕若入相似堕义不成故佛次第细辨相令初心识其所𤼵气分譬如色阴未破或现天魔此即想阴气分所𤼵也问受尽既入相似何故想等复𤼵十种魔境耶答若论阴破岂应𤼵魔但文中说相似已前观行心中所𤼵令知所依故历五阴次第说又只作相似位中𤼵境亦应可耳何者魔尚能恼深位岂不能恼相似浅位耶但相似位人𤼵之终不将为圣解又如阿罗汉人回心入大按位虽当相似进入即破无明故不为所动也若名字观行位人观智强者则寂尔如空亦不将为圣解观力弱者则为所惑堕落魔道更受轮回若相似位或生法爱则名顶堕菩萨)未究二观皆明六即但邪观初后与正全同中四则异堕义亦异名字依分别转未得离念堕不必言从汝坐道场去即不属此位摄矣外道天魔所感业终观行之堕极于无间声闻缘觉不成增进相似之堕但同顶堕若判色未尽尚在名字则误以观行位滥名字位违当住此处入三摩提必待色尽始观此坚固妄想何由而破判受尽已入相似则误以观行位滥相似位违迷惑不知堕无间狱判识尽粗垢先落则误以究竟即滥相似即违尽超诸位入妙严海据观五重阴分尽未尽情量不同定力由浅至深所现诸境亦各差别故前阴未尽后阴不现次第皎然若云观行在色尽受中𤼵魔彼时想尚未现宁有圆定𤼵明招感天魔行尚未现宁有八万劫可见依之起计识尚未现宁有寂灭未圆可执而于所归立因生解则知圣解之堕定在观行观行实通五阴不独在受法华文句释四信引大品证圆初心不退何得入似尚言𤼵魔夫受尽已能上历此入位义识尽则能𤼵化此超位义超位全超十信则受尽非入似明矣真菩提路不离无生法忍中分微细魔事亦不离无生法观中现由观得忍即从凡入圣着境失观即依阴入岐想阴之首䨇列凡身圣位邪正于此分途圣指得忍即先觉也凡指住阴即愚迷也色受初破此际堪证入流亡所四禅已出四受故天趣云若于舍心𤼵明智慧入菩萨乘岂非𤼵行安位可从兹始若仍见境生心即失正受想即思惟行即迁流识即分别五受五不受微细难知如来先示匿王观河指不受为本真之体后示阿难睹物指受为妄识之相生灭门觉不觉悉依观行回转非想非非想尚住细想界内生死不离前三阴受尽能入圣位识尽全超圣位界外生死亦不离后三阴合界内外共立五阴分尽未尽以对极果方显从末向本破不觉尽入真如门盖三如来藏圣凡因果本来交彻而倒正随机自成通塞故未悟则一倒一切倒识阴尚堕凡小尚未入位已悟则一正一切正受尽即能入位识尽竟能超位已转第八成大圆镜而妙观察平等性成所作三智尽转若谓识尽者但见思先落非无明尽则能入圣位不应指在受尽全超圣位亦不应指在识尽识尽后应更有入位之文矣问识有粗细观识阴末仍列二乘岂非事识事识方尽安可判生相尽答识阴含藏九法界种子此体未转各随宿习误堕如债有余不脱凡小所以言伴侣言生种悉属未尽之相观下重问以何为界答言因界浅深正明五阴差别既云罔象虚无又云湛入合湛皆指业识之体以为识阴何尝偏指粗垢识阴之量界外未穷终不足以言尽尽则粗细识相俱不可得如大梦觉故云微尘如来乘此心开若引未尽以难尽何异将梦中事拟窹后精明也问若尔则二乘向后即列等觉与圣位违答正明未尽已尽迷悟迥别此与三十二应所列意同若诸菩萨进修无漏即等觉位次列独觉缘觉即今不化种又列声闻即今缠空种盖以等觉一名摄尽菩萨诸位二乘所得起信判同三贤觉异相正此义也。

　　问若尔则尚有住相十地诸位何竟指等觉答获忍清净修证渐次深入显顿悟顿修中渐证观阴圆明精心于中𤼵化显顿修渐悟中顿证故不应以前依顿修渐难后从渐入顿问一切众生根器万差岂可悉能顿入答前后二观具显历超悬绝广摄机宜历从十信初自此已上得忍者其所历可知超至十地终自此已还顿证者其所超亦可知矣问他观六根互用至阴尽始得按法华法师功德品即铁轮位杂华贤首品亦当信满判识尽为粗垢先落此有何过答误以正观义释他观文故全不契二观顿悟分解证故信满即得乃分真之始此显已悟圆融同彼因该果海必至等觉始获金刚心中此即不坏圆融之行布同彼果彻因源观阴初四重皆落行布直至识尽世界身心内外明彻始证行布之圆融应前觉际入交正他不同接流则一玩方尽若尽之义则圣意了然矣问从二乘位竟入等觉更有何文可证答华严一乘教义分齐第七二乘回心者有六种说(一或一切二乘皆无回心以更无余求故如小乘中说二或一切二乘皆回心以悉有佛性力为内熏因故如来大悲力外缘不舍故根本无明犹未尽故小乘涅槃不究竟故是故一切无不回心向大菩提也此约终教说问如瑜伽显扬论说诸识成熟及不成熟中四句内声闻独觉入无余依涅槃者阿赖耶识及诸转识俱不成熟既本识转识皆灭无余后生心以何为因无因而生果不应理故答彼论依始教门引小乘故所立赖耶行相粗显不从真起故说有灭又为顺小乘故亦许彼涅槃非不究竟故说入已不复起也今约终教中就实而说既以根本无明熏如来藏成黎耶识彼二乘人于此二法既俱未断证何因得灭阿赖耶识又由于彼无断证故所得涅槃岂为究竟化城同喻应便有失又由上四因故得生心也问如生心回向时分齐云何答由根不等故去有迟疾迟者经劫乃起故楞伽云味着三昧乐安住无漏界无有究竟趣亦复不退还得诸三昧身乃至劫不觉譬如昏醉人酒消然后觉彼觉法亦然得佛无上身解云此文但总相说若差别说者随其利钝各别经时皆到阿耨菩提心位如涅槃经云须陀洹人亦复不定故经八万劫即能得到阿耨菩提心乃至云独觉经十千劫得到阿耨菩提之心解云此明最钝须陀洹人受七生已方入涅槃灭心心法始入灭定复经八万劫乃得生心受佛教化即𤼵菩提心若于一身得第二果受二生已即入涅槃经六万劫即能𤼵心若于一身得第三果不还欲界即入涅槃经四万劫即得𤼵心若于一身得阿罗汉即现入灭定经二万劫即能𤼵心若独觉根利经一万劫便能𤼵心此五人𤼵心之时即入十信菩萨位方名𤼵阿耨菩提心又有义前五人从凡得小果入涅槃后起回心修十信行信满心已堪入十住初𤼵心住已来随根利钝各经彼劫未必一向在涅槃中经尔许劫也如直往人既经一万劫修行满足堪能𤼵心彼独觉人根最利故亦似直往人经一万劫余四钝根又差别故时多别也上来明迟者若极疾者如法华经云我灭度后复有弟子不闻是经不知不觉菩萨所行自于所得功德生灭度想当入涅槃我于余国作佛更有异名是人虽生灭度之想入于涅槃而于彼土求佛智慧得闻此经唯以佛乘而得灭度更无余乘除诸如来方便说法此上并约终教说三或一切二乘亦回亦不回谓决定种性者趣寂不回不定种性者并回向大如瑜伽声闻决择中说此约始教引二乘说四或非回非不回以离相故如文殊般若等说此约顿教说五或合具前四说以是大法方便故此约一乘摄方便说六或俱绝前五此有二种一一切二乘悉无所回以望一乘皆即空无可回也如经中如聋如盲者是二一切二乘并已回竟更不复回如经中以普贤眼见一切众生皆已究竟者是此并约一乘别教说问如一乘摄方便中回心与三乘中回心所得法门分齐云何答若三乘中回心即入十信已去顺行菩提心及大悲等法门次第而去若一乘中如下文舍利弗及因陀罗慧比丘等六千人于文殊师利边回心即得十大法门及十眼十耳等境界义当即是解行身遍于五位法也)本经正当五六两门故识尽即同二乘回心得十地后用不然安能全超五十五位耶法华玄义位妙第六最实位单约于位废入相对为四句分别(云又废位更入位废位不入位不废不更入不废而入云何废位更入位三藏菩萨废不断惑位入断惑位云何废位不更入位谓废位密悟顿者不入次第位也云何不废位不更入位谓住果二乘是也云何不废位而更入位谓逗后缘者亦是未废密悟而入上位也通教别教智位料简亦应如是)观阴正当废位密悟顿者故舍二乘竟入圆位亦是未废位密悟而入上位者故从二乘心开即入等觉第三不废不入即不成增进二乘初句废不断惑位更入断惑位即是上草回心仍从渐位次第入者注家但依此句销文故全不契问据界外三种意生身二乘但得三昧乐尚有觉法自性种类俱生无作行今未证后二种便得𤼵化其故何耶答三种意生身变易不同犹是约同教一乘义若别教一乘则不说变易以顿悟时即分假身便是无障碍法界如华严一乘教义分齐中第五修行所依身(若依小乘但有分假身至究竟位佛亦同然是实非化若始教中为回心声闻亦说分假至究竟位佛身亦尔然此是化非实也若依直进中有二说一谓寄位显十地之中功用无功用粗细二位差别相故即说七地已还有分假八地已上有变易二就实报即说分假至金刚已还以十地中烦恼障种未永断故留至金刚故既有惑障何得不受分假之身故十地经云第十地已还有中阴者是此义也问八地已上一切菩萨于烦恼障永伏不行以无漏智果恒相续故如阿罗汉既无现行惑何得更受分假之身耶答若是凡夫即以现惑润业受生圣人不尔但留惑种用以受生故杂集论云一切圣人皆以随眠力故结生相续又梁摄论云异凡夫故永伏上心异二乘故留彼种子解云圣人受生非现润彼复留种子如何不受分假身耶若言八地已上以智障为缘受变易者所留惑种即便无用何不于此第八地初永害一切烦恼种耶彼既不尔此云何然若约回向菩提声闻已断烦恼者彼即可以所知障受变易身通诸位也问若尔何故圣教说八地已上唯有所知障为依止故受变易身答此等为欲寄对二乘显其优劣故经作此说然此寄对依诸圣教约位不同略辨十门一说罗汉即同于佛更不分位如律中说佛度五人已即云通佛有六然罗汉出于世间又同坐等当知此约小乘教说二亦于佛地分出罗汉如对法论说得菩提时顿断烦恼障及所知障顿成罗汉及如来故此中虽约烦恼尽边名阿罗汉而亦为生诸声闻中心胜欲乐故寄于佛果以分大小也三第十地名阿罗汉佛地超过故非彼也如涅槃经中说四依云阿罗汉者住第十地此寄因异果以分大小也此上二门约始教中回二乘教说四七地已还寄同罗汉八地已去寄菩萨位如仁王经云远行菩萨伏三界习因果业灭唯后身位中住第七地阿罗汉位此寄因中自在未自在位以分大小也此约始教直进中说此中既寄声闻至七地故烦恼障及分假身俱至此位八地已去寄此菩萨行位胜前是故唯有彼所知障及变易身五初二三地寄同世间以得世间四禅等故四地寄是须陀洹等以得道品故此初出世故五地寄此声闻罗汉以得四谛法故六地寄此辟支佛以得十二缘生法故七地已去寄此菩萨以得无生法忍故此如本业经说上来唯约三乘教说以未分出一乘法故六世间二乘同前至六地第七地寄三乘菩萨以未自在故八地已去寄一乘法以得自在故如梁摄论等说此约一乘三乘等分相而说七于初地之中已过世间及二乘故如地论等说此约三乘中比证分齐说八地前三贤位已过二乘地如起信论说又仁王经说习种性中有十种心已超过二乘一切善地此约终教不退说九信满心后即过一切小乘三乘等如贤首品说此约一乘说十初在凡夫地创𤼵心时即过二乘如智论说罗汉比丘知沙弥𤼵心推在前等此通一乘及三乘说由有如是寄对法门故诸说前后准此而知若依终教地前留惑受分假身于初地中永断一切烦恼使种亦不分彼分别俱生于所知障中又断一分粗品正使是故地上受变易身至金刚位余义如下断惑中说问若于地上不留烦恼云何大悲同事摄生答若于地前及始教中愿智力劣故留烦恼助愿受生今此不尔愿智胜故自在受生问如说八地已还菩萨略有二类一悲增上二智增上悲增者留惑受分假身故智增者伏惑受变易身故此义云何答如此所说良恐未然何者若悲增上其慧必劣劣慧导悲悲应滞见滞见之悲岂名增上纵悲智齐均尚不名悲增上况以劣慧导悲而言增上若智增上其悲必劣劣悲导智智应滞寂滞寂之智何名增上以诸菩萨从初已来异凡小故悲智相导念念䨇修如车二轮如鸟二翼何得说彼有增减耶当知由此始终二教粗细异故有二生死非由悲智互增上也若言彼智增上者有小乘习怖诸烦恼故永伏者若于地前未证真如可约本习容有此类以未纯熟故初地已上行解纯熟同证同行同修同断如何得有如是差别故起信论云地上菩萨种性𤼵心修行皆无差别也又此教中地上变易寄位不同有其四种等亦如下指若依顿教一切行位既不可说所依身分亦准此知广如大般若经那伽室利分说若依圆教不说变易但分假身至于十地离垢定前以至彼位得普见肉眼故知是分假也又如善财等以分假身穷于因位故也问何故此中不说变易答如世界性等以上身分甚极微细出过诸天应同变易但以此教不分生死粗细之相总就过患以为一际至信满后顿翻彼际故不说也余准而知之)三渐获无生法忍十方清净妙圆平等即分假身便无障碍从此𤼵行全同善财即以此身穷尽因位色受二阴尽已能从凡入圣得意生身即从他观可入变易总就过患以为一际故未得忍则魔事次第繁兴若𤼵化则五十五位忽然超越宁同行布教义三种各别夫天魔外道本无实性迷于方便则堕入诸佛菩萨亦无定法妙契方便则证成观微尘如来乘此心开归无所得岂别有取舍方能证无上道耶问从观行相似顿得心开其旨云何答法华玄义位妙第八开粗显妙(云若破三显一相待之意可得如前即三是一绝待之意义则不尔何者昔权蕴实如华含莲开权显实如华开莲现离此华已无别更莲离此粗已无别更妙何须破粗往妙但开权位即显妙位也开生死粗心者明凡夫有反复易𤼵菩提心生死即涅槃无二无别即粗是妙也若始从凡夫𤼵折体别圆四心者亦是四位初心皆是因缘所生心即此因缘即空即假即中与圆初心无二无别诸初心是乳显妙即是置毒乳中即能杀人杀有奢促若按位而妙即成假名妙若进入方便成相似妙若进入理即成分真妙（云云）又释众生法妙开权中亦云按其相性即是即空即假即中不论引入是故如来殷勤称叹此法华经最为无上意在此也荆溪云至法华复有二种入妙不同引入及按位入言又按其性相不论引入者如从伏位来入伏位名为按位从伏位入断惑位名为引入今不论引入当位即妙妙体称本无隔异故)即今乘此心开言乘此者不离本位故天魔外道不须更转况二乘耶于未足中生满足证自住枝岐故诃为不化宁知一切众生即涅槃相不复更灭终日化生终日入灭既能䨇超又能䨇合始是无住大涅槃问开位入妙但得入圆何能证无生法忍分真极位答见思即无明见思破即无明破如摩诃止观约二观结破法遍(云未𤼵真前随所计着百千万种皆名为见如盲问乳非乳真色若绳若杵何关象事呓言之见见即是假故历单复具足以观破之破若不遍不得入空见思若尽乃名破法遍也就文字论乃当如此意则不然见思即是无明无明即是法性见思破即是无明破无明破即是见法性入实相空方名破法遍也从空入假破法遍亦尔假有无量病法药法授药法分别此三有所不达不名破法遍未𤼵法眼之前虽有分别分有所见不名破遍六根净时分别一病有若干种解一句法达无量句十方诸佛说法一时受持是为相似气分障通无知既破䨇照二谛方名破法遍也举要而言次第破者则不名遍不次第破乃名为遍耳前观法重沓既多恐人迷故约二观后结破法遍也荆溪解云中道既是破遍之法是故直约䨇照论遍不须复于文外论意即指无明为障不思议化道神通之惑此惑若破任运䨇照即观见思即见法性不复更论三惑三观前后次第见思尚乃即是法性岂有尘沙在见思外岂有无明在二观后三惑既即三观必融此是第五示文㫖)故玄义云就顿明义秪四住即是于妙况破四住智宁非妙今圆顿乘不可更作内外差别精心𤼵化一破悉皆破也问三界内外宛然云何不作差别答如法华寿量品云不如三界见于三界如斯之事如来明见无有错谬(文句云不如二种三界众生所见三界之相唯佛一人如实穷照三界之实内具实智之用亦是随自意语亦是或说己身之事故大品云第一义中无所分别如来权智如量知见三界之相即如三界众生之见如实知见无二死而随他意示二死身说有二死皆是随他意语名为或说他身事荆溪云三界名通通界内外若界外立三界名者以外准内故也中理未穷通名见惑通三界也变易土中胜妙五尘名欲界思不思议法尘名上界思净名疏中委出其相)内外不同皆依二种众生情量建立不得执权迷实问彼判入似固非引天台圆教一生超登十地与经超位合何亦不许答超字虽似依文超义全无归着若同利根超登十地不应识尽止破见思若五阴未尽而言可超则迷超位㫖矣玄义位妙论圆位料拣(云无明虽无所有不有而有不无阶品一往大分为四十二品然其品数无量无边大论云无明品类其数甚多是故处处说破无明三昧法爱难尽处处重说般若此诸圆位不可思议若专对法门寻者失意多别解别执则乖圆融之道华严云诸地不可说何况以示人若大乘忏悔𤼵初随喜圆信之心获一旋陀罗尼已不可向人说况后诸位又云末代学者多执经论方便断伏诤斗（云云）如水性冷不饮安知此乃诸佛赴缘不思议语随机增减位数不同尔未证得空诤何为普愿法界众生归僧息诤论入大和合海荆溪释云如是圆位若不以四十二字门譬之不以一心三观为行不以无明重数意销专对当大经次第五行十德法门寻者多生次第别见)依无明重数随机增减符今依五阴尽未尽论位有无虽同圆机各各有异轻则易尽重则难尽全尽全超不尽不超故于二观皆列五十五位名同㫖别前明阴未尽解悟必历此位后明阴已尽证悟必超此位相对挍量获忍𤼵行皆名圣位观阴作解即堕群邪安有见思粗惑方尽而能顿超因位者能超因位则识阴尽定属细中之细无疑矣问若据声闻缘觉不成增进及精心𤼵化足征未超之位悉在其中所判七信亦是此意何定破之答同此未超之位彼判在识尽后今立在识尽前得失悬殊义不应滥后文见物忆忘受熏习妄乃指未证根隔合开时若得互用此妄即灭故前叙识尽则汝现前诸根互用后叙未尽非汝六根互用开合反正迭明尽未尽义全在诸根开合合开之际初云十方如来一门超出妙庄严路末云入于如来妙庄严海前标超路言已证涅槃从海逆流位后普贤也三渐得忍历五十五位位前普贤也正观顺行而至他观等觉圆明当位普贤也一出一入觉际入交宛符等觉旧注既失经㫖亦违自立种种义门前则以五阴未破魔寐邪悟指为入位后则以五阴既尽内外明彻指为无明不知顿证如斩染綟[糸*系]更无前后概欲以渐修名目相配故左右皆不合耳问彼依圆教六即该收因果与今历位超位岂有不符答按理即名字即观行即皆在三渐及五阴未尽中获无生法忍首列干慧十信相似也初住至等觉分真也妙觉究竟也未尽识阴所列二乘亦相似也既尽识阴证等觉位分真也入妙庄严海究竟也今判超位与古注全同同超相似同入分真所不同者旧判识尽乃见思尽但许入初住是分真始今判识尽乃无明尽据经明文已超十地是分真终四十二位俱破无明证分真位粗垢先落既可超入始符圆教初住证无生法忍五阴全尽亦可超入终符圆教一生超登十地摩诃止观具明超果诸教不同别教前后断圆教同断法华文句释分别功德品增道损生门不局一义作多种超证(云或可一人一时有八番增损或可一世或八世或无量世或可一念或可八念或无量念或可众微尘数人亦如是是故不可以因生果生局之不可离张智断释之荆溪亦云文中一往虽从地判然超越人增损无定故云八世等（云云）)皆天台所立若唯执入初住不遵超十地显与经违或漫引超十地之文不穷超十地之实并失天台意矣盖初示十方如来超路入海后明阴尽菩萨亦超路入海始得因果交映若权就同除四住以结修证之路尚未究竟与首楞严名义全不相应长水(释超五浊谓劫浊是色阴之体最初一念能所才立即是空见不分从无忽有有即色又问色阴粗显观中先破劫浊最细何得却超答以起时无前后故破时兼粗细色阴属现相现相即是本识今色阴破即现相破即动本识岂非劫浊信哉初心便有破无明分又谓命浊体即识阴命暖识三俱时而转识既已离命暖随亡罔象虚无者此是觉明初起影像之相揽此为识体即业转二相又将破受想行识四阴之文作三根利钝各分历位超位又判同前获无生法忍指识阴尽为随分觉（云云）)不知既判命浊业相觉明初起又判劫浊现相从最初生则细中之细与细中之粗色心无别判识阴尽同前获忍则究竟觉与随分觉因果亦无别不觉义相滥识体四分不明觉义相滥智体分满不显且生起灭除次第颠倒正邪未分权实施开不关一代化仪何能尽二观修证五阴同属八识体相不同识体最细故为生因色相最粗故为灭始见修证分皆先举色阴是观照之始则非最细亦非初生修三摩提观五妄想皆依无生观力(色言心未𤼵光受言心触客邪想言熟𥧌䆿言行言未通由绪至识阴中尚言将大明悟)亦非初心即破无明盖五阴未尽中涂成狂不得入佛知见也金刚干慧虽即初干慧地然阴已尽复不同前中间所超信住行向加地皆随分觉不应以超位作入位识阴微细不断犹如命根六门开阖圆镜智转不比灰断不应以命暖随亡释超命浊观阴三渐皆圆伏忍未悟犹属增进一悟即证圆融不可判同余深法中断证阶级若五阴尽但断界内见思似藏通断证若已断见思始入菩萨位仍次第伏破尘沙无明似别教断证天台判别教有四无量四谛(云有无量四谛不伏破尘沙亦不伏破无明即藏教有无量四谛傍伏破尘沙不伏破无明即通教有无量四谛正伏破尘沙亦伏无明此是别教分别内外四谛有无量种即是伏破尘沙亦伏无明乃有破无明义今从事得名伏无明者为便也有无量四谛正伏破尘沙亦伏破无明即圆教三谛俱照法界事理无不明了破自地无明伏上地无明又云别教无量四谛非前二非后一正就恒沙佛法当名然实通缘诸四谛次第为论不无傍正初心缘诸无量𤼵心誓愿初正以生灭四谛伏通见思傍修三种次正以无生破通见思傍修两种次正以无量破内外尘沙次正用无作伏无明次正用无作破无明既有如此无量阶差是故经论名数断伏高下对诸法门多有不同)圆顿具摄前三然非正证皆判入岐故二观伏无明因同证寂灭果同唯顿悟有先有后位则历超互反路则真岐各分若将获忍与识尽唯判为一但得顿悟同未分解证异致历位超位义不明了分作三根利钝于理则顿悟事非顿除重判之㫖全昧矣盖一阴未尽必不能超位五阴已尽则不复历位释正观邪观既引仁王云若言越此而成佛者是魔所说何得判识阴已尽者谓当历位三阴未尽者遽能超位耶吴兴(云五阴魔事是观行位中所𤼵从相似位破见惑后观力易防必无大妄堕狱之理色阴尽者约已断说见诸佛心即相似证如前文云若目明朗十方洞开无复幽闇若有所得观行已成而未能用质碍犹在此约色阴妄想伏而未断未得身根自在故以魇人喻之见闻不惑如观行成心触客邪如受阴现问何故色阴前断后伏答断从悬示伏就次论若不明断无以知离过显德之相若不明伏无以知依阴𤼵魔之由下三阴文皆有此义五阴伏有次第断无先后今取将破别惑为后初破通惑为先断伏顿渐如下所辨又问受阴已超见浊何至行识二阴又𤼵诸见答前约断位得意生身者言今在伏位于二阴区宇中𤼵此五阴义迷断伏之义虽有妙辩其何以销之)未究楞严三昧中五阴名义该摄界内外故一一挍上真菩提路显其不符非为圣证明文昭然至识阴尽精心𤼵化此所断惑始一断一切断竟入等觉此所证位始一证一切证五十五路皆在所超则通别惑无不尽矣若谓阴尽入相似相似觉位五阴未尽先破通将破别皆踵孤山之误阴尽后仍依次入位既于前得忍义复又于今超位义违断从悬示尤为不根合论补注(谓五阴既尽能入菩萨初𤼵大乘金刚干慧圆明精心此心犹如金刚又能于中𤼵化是为一念不生前后际断即名为佛故不住外凡内凡等位直入妙庄严海孤山指金刚干慧圆明精心属等觉后心妙觉无间道误矣自如是乃超至等觉圆明方为无间道若以金刚干慧为无间道则超之一字义将何归琉璃喻凡四见三渐中显大心凡夫顿成圆观住位之二叙圆成心中𤼵明智体显炼修功力伏彼惑障识尽叙见闻通邻互用清净显虚明自照不假智力又其次于诸根互用叙圆明𤼵化此显从互用直𤼵解脱道)未究等觉圆明即圆明精心之圆明但悟未悟异有两种名义精即六精心即元明即不生不灭与生灭和合赖耶之体未𤼵化前已灭生灭故云金刚未接法流故云干慧尚存八王之体故名精心已𤼵化后病瘥药亡故标入海唯一圆融清净宝觉故名等觉未𤼵之望已𤼵倒正悬殊然已𤼵之照未𤼵却无别体故此不同三相未断孤山(判诸根互用为圆七信金刚干慧为妙觉无间道谓从相似可超入等觉)不知超位全因𤼵化𤼵化即无明尽虽引玄义证超十地于超位㫖实未了然补注(拟观阴为小乘阴尽始入大)不知缠空不化乃指岐路识阴若尽即同过去恒沙如来乘此心开竟以所诃作所修以不住释超位谓有所自所至谬矣由五重照破惑已先除故理则顿悟智圆体显四相本来平等是名为化化故能超超因于化超之一字始有所归重牒五十五位如窹人说梦若尚滞梦觉超之一字义将何归耶琉璃明月皆喻顿悟三渐明解阴尽明证悟有先后了彻是同所谓乘悟并销也若以前为观成则未彰旋元自归获无生法忍若以后分作二则于先标后释(先标名识阴尽即后识阴若尽见闻通邻即诸根互用精心𤼵化即超命浊超命浊即超因位)文㫖尽昧观音大士自述法界身心朗彻无碍如来叙坛场能令身心明净皆䨇含二悟䨇摄二观治地元依初𤼵心重𤼵真妙初𤼵心住证悟初开故以琉璃内现精金喻三心开𤼵𤼵菩提心广释如杂华(十住品文云此菩萨于诸众生𤼵十种心应劝学十法（云云）离世间品云菩萨𤼵如是心则得十种清净（云云）入法界品称海云常随空心净治八万四千法门清净洁白治心地故)若𤼵智炼修伏惑则位位皆然不独此住也正脉(科谈五魔令辨以护堕落谓上科于结妄处助其悟劝离处助其入此于辨魔处助其修不退处助其证故无问自说又释色阴中十境谓浅射同居或深臻三土澄露皎彻似始觉智内光𤼵明似本觉心心光被研照实报庄严殊胜尊特身若此非实则前之五脏后之暗室皆非实耶又谓超二乘菩萨仿佛切近寂光妙土故非身非土但见十方无量宝色又谓住前多不列位住后有位亦超但显圆融不碍行布非如别教钝修实证六十圣位者于五十五位前加干慧后加妙觉并前三渐恰满六十但第一渐次方断五辛似未可当圣位应前除初渐后开金刚为六十位不依孤山受尽入位谓色尽便入初信十方洞开佛心如镜当是妙体披露正信现前受尽当在二三两信故言漏未尽不比七信不受后有圆师谓受开以后应无堕义正当此辩彼领上历圣位一语似应不退遂违二十八位俱堕之言权渐经劫历位克定取证故证圣无堕圆顿不历僧祗一超直入中间更不取证直以初住为第二峰头方言不退既言从是凡身足见不取圣果又曰上历圣位但速历过岂一一取证故知识阴未开未入圆通已来不妨有堕又解五涅槃论中或以初禅性无忧故或以二禅心无苦故云按前色界天中初禅苦恼不逼二禅忧悬不逼以苦重忧轻序之宜也今初禅无忧二禅无苦决译人之误解识尽破旧注谓二乘在识阴未开正齐七信何乃识开仍是七信解从互用中超信住行向加地之文云从互用中者即初住位能入金刚干慧者即一超直入等觉后心言精心者拣异相似无明初伏之粗心𤼵化者清净禅那历超于诸位含月譬𤼵化诸位盖识阴破后信满既当信满而复超十信者全显十信乃初住十心等觉复言圆明者见始终唯此一心但至等觉则𤼵化天台圆教有利根者一生超登十地清凉言解行在躬一生圆旷劫之果皆从初住超之旧注谓七信超未敢闻命圆家只有二位一断前通惑从满观行一超直入初住中间更不取证二断后别惑从入初住一超直至等觉中间亦不取证而佛于圆家仍列多位者有二意一者引渐机令欣圆顿二者见佛眼明极于至迅速者能见能析（云云）)全昧生灭门觉不觉相待相翻相即之妙致所立义种种违经夫五种妄想皆不觉义故称为阴阴无别体本即真如所谓依本觉故而有不觉也五十五位真菩提路皆始觉义真不自生对非真立依不觉故说有始觉也依不觉有始觉是为正观虽除事力浅已契觉心皆得名圣干慧尚尔况相似分真然由力浅故重𤼵真妙具历诸位不觉心源故非究竟觉也依本觉有不觉是为他观虽除事功深未契觉心皆名为堕二乘尚尔况天魔外道然由功深故一觉即了更不历位觉心源故名究竟觉也唯觉至究竟二观体合正当接流全证首楞严三昧从初示直心永无诸委曲相复标别成当机明了家路即为末劫启请魔事今正酬此五阴中境既昧真修则非悟入生净见佛皆依于觉故相似既𤼵始入方便分真既𤼵始入实报四相同觉始证寂光若判色尽入信则色未尽中所现十境不脱根尘皆依迷顽妄想安立何能证本觉心始觉智深臻三土耶六十圣位该通因果始于三渐终于等妙无生法忍真菩提路干慧在中不究开合名相或除或加违圣言量矣已能上历指色受阴破能所初空浮想销除始有入位分若毫𨤲未尽即非真证由住想失位故名为堕非谓入位犹堕也玄义位妙破顿悟无位及唯立十住(云有言顿悟即佛无复位次之殊又有师言顿悟初心即究竟圆极而有四十二位者是化钝根方便立浅深之名耳又有师言初顿悟至十住即是十地而说有十行十向十地者此是重说耳今谓诸解悉是偏取)止观释四教顶堕义尚不许别教有实堕何况顿圆(云十无法爱者行上九事过内外障应得入真而不入者以法爱住着而不得前毗昙云暖法犹退五根若立上忍𤼵真则不论退顶法若生爱心应入不入退为四重五逆通别皆有顶堕之义既不入位又不堕二乘大论云三三昧是似道位未𤼵真时喜有法爱名为顶堕今人行道万不至此至此善自防护此位无内外障唯有法爱法爱难断若有稽留此事非小譬如同帆一去一停停即住着又虽不着沙亦不着岸风息故住不着沙喻无内障岸喻外障而生法爱无住风息不进不退名为顶堕)初禅无忧二禅无苦据出诸受与瑜伽论同(论十一云复次此四静虑亦得名为出诸受事谓初静虑出离忧根第二静虑出离苦根第三静虑出离喜根第四静虑出离乐根于无相中出离舍根（云云）按华严三地说四禅谓断乐先除苦喜忧灭不苦不乐舍念清净住第四禅清凉释云先之一字总贯下三二禅先除苦受三禅先除喜受初禅先除忧受并今断乐则已灭四受依禅次第应先明忧为对前乐先言除苦引瑜伽云何故苦根初禅未断答彼品粗重犹未断故若尔何不现行答由其助伴相对忧根所摄诸苦彼已断故若初静虑已断苦根是则行者入初静虑及第二时受所作住差别应无由二俱有喜及乐故明不断粗重故异二禅而无现行故立乐支)七趣观阴各据一义何得妄诬译场二乘识未尽位齐七信旧判识尽诚误若识尽阴开挍前未尽止超三位据全超义彼违超信此违超住其失则均乃曲解经文谬证已义其失更甚按法华玄义生变易则有三种不同(一全未断别惑生变易者即是三藏二乘及通教三乘类如分假博地凡夫不伏见思者注云未断别惑义当入空此五人无伏别惑义𤼵心所期不同故为一类并别十住圆七信不论者在下第二义及佛界中明二伏别惑生变易者即别教三十心习于中道伏而未断类如分假小乘方便道注云即回向兼十行十住十行义当出假此即尘沙无明共为别惑纵断尘沙但伏无明亦秪名伏故别三十人同名为伏据理应摄圆教八信已上不论者亦在下圆教中明三者断别惑生变易者如初地初住断惑类如初果虽断见谛犹有七生彼亦如是若未断伏生者用方便行真无漏为因无明为缘若伏断者顺道法爱为因无明为缘生变易土（云云）注云义当入中故别教菩萨虽有次第三观若作十法从胜为名多从假中据理秪云初地已上何用兼论初住初住亦应在下文佛界中明以证道同故且合论之应须细拣次第不次第意约下释究竟等作之是故二土通名变易据于伏断以判生处言（云云）者不断伏者则有五人不同若断伏者则有二土位行不同细分此说故言（云云）)断通惑超入初住此义不成空假之修异途通惑尽但齐圆七信喻如分假凡夫不伏见思望初住尚隔三种信位断别惑从初住超入等觉义亦不成因果之位悬隔方破一品无明喻如初果虽断见谛犹有七生望识尽尚余四十一品故超登十地因烦恼已破圆旷劫之果因解行在躬天台清凉皆指惑尽智满不云初住位之得入全由于悟悟未彻终不入圆位之超否全因于阴阴已尽更无可历顿悟则内外明彻如净琉璃内含宝月喻证圆明得忍观阴皆取此喻前未入位今已超位安可谓此为喻位也禅那虽通二观清净修证他观则无致分历超不同历则有位超则无位(如藏教声闻从外道来于佛一言下顿证四果则不历前三超至三果则不历前二超至二果则不历初果虽迟速不同既皆属超则不属历若从初果即证二从二果即证三从三果即证四虽迟速不同既皆属历不得云超余教超果亦复如是皆不得以速历为超)误以正观义释邪观文迷于权实施开之秘故自成矛盾若谓从观行超入初住则色尽非证初信识尽非证十信若谓识阴未开不妨有堕则四阴先尽皆非证位宁知从观入则非信从信入则非观证则不堕堕则不证超则不历历则非超夫通别惑即界内外五阴异名今将通惑及断通惑相明列识未尽中别惑及断别惑相隐含识若尽内故五阴未尽即通别未尽五阴顿尽即五十五位尽如来五时化仪马龙二祖三论安立法式昭然可按也。

　　楞严妙指卷第九(终)
国家图书馆善本佛典第 16 册 No. 8859 楞严妙指


　　楞严妙指卷第十

　　释弘演述

　　夫真妄名别则顿渐相违逆顺体一则归源无二阿难欲明观阴即前依湛旋妄就圆融行布碍无碍拣圆别各机同之不同教权证实会门宅修证不同之同故述五种虚妄为本想心即前阴浊及观其所由此㫖平常未闻今蒙微细开示全体是虚宜一了一切了何以复分五重破除若定粗细成异非一证一切证何以竟入妙庄严海从初开示心目为咎而见修证三分独问诣真此请清明心目独指诣妄互显正邪差无差不关法体界即迷悟事理边际如来所举精真妙明妙明真精即真如门本觉圆净斯元本觉即生灭门觉即无为不觉即有为执差别无为亦是有为达体空有为本是无为悟理除事不离于此先标二门同体妄本无生云非留生死及诸尘垢即顿悟之理也次指二门义别真体随缘云皆因妄想之所生起即渐除之事也宛转𤼵明二门开合则五种阴但依名相妄想非关正智如如不思议熏变是现识因云乃至虚空虚空从迷真现即晦昧为空𤼵生诸器世间即结暗为色汝现色身即色杂妄想想相为身受想行识不离见闻觉知即聚缘内摇趣外奔逸如演若迷头认影若离本头影不可得三文互显摄尽根身种子器界因缘自然悉皆无因一一与前回映更明五重浅深边际对待不同生起灭除从细至粗从粗至细分空华浓淡挍兔𧢲短长而迷悟情量宛然心目间矣夫生灭门觉义本始究竟全体真如依觉有不觉根本枝末一期流转异相即事事有差别同相即理理无差别理事虽分顿渐销尽无非彻源重举已示劫波巾结显根阴无别因机利钝遂分真岐若功穷位显唯一自住三摩提长水(云不更具叙色之与心三种相续故云乃至虚空无为尚是妄生岂况有为一切诸法狂痴故有故如认影)未究唯色与空是色边际对器世间明空正属同异相与修道明劫浊义符汝见即今迷认也虚空即今乃至虚空也遍十方界即下器世间也若判虚空无为则满慈章不应以无同异判属有为矣吴兴(云名恒常者真际以见闻为用则动精明为体则常不知今文即以见闻为精明动用为常体何则识无所存遍在诸根根对境时虽涉于用用在无记未起善恶指此无记名为精明湛不摇处若约分齐明之五识五意识并第六心王皆是其处佛恐众生计此为常故寄阿难先且定云名恒常者若实精真不容习妄此破其常也精谓精明真谓恒常何因下示妄习相念念受熏者以昔睹奇物纳种在识既不忘失则知中间常为无明念念熏习熏习即妄何精真之有六根互用等始破见思故妄想得灭即粗垢先落也问既上文受熏约无明说今妄想灭何止见思耶答无明所熏亦见思种子故前指见物有忆有忘正是粗相合种现虽尽而根本犹存非谓六根得真互用问此首楞严体无不圆宗无不极至于破阴力用何短乎答非是力用不协体宗由辨魔中五十重境皆从分假五阴妄想中现今齐此论灭故且至六根互用若如前文返流全一六用不行即破根本无明有异此中颠倒妄想也又解理则顿悟四句作二种义一者以此四句俱作观行立伏义释之谓依理顿悟乘悟修观用观并销而其五阴任运粗者先除细者后尽故曰事非顿除因次第尽前文所明五阴区宇次第而显者即其义也二者以上二句作相似位说下二句约观行位说观行可见相似位者从入初信似证三谛名理则顿悟圆破五阴名乘悟并销但此并销有尽未尽尽在七信未在已前上文所明五阴若尽能超五浊者即其义也又解我已示汝劫波巾结谓六根迷真起妄因妄成根必无先眼次耳之异至于返妄归真亦无从粗至细之理岂非横义前以解结次第为喻者但取六根差别及选圆通谓之次第今明五阴亦迷真起妄因妄成阴既云生因识有灭从色除岂非𥪡义若以解结喻之则两番次第宛有伦绪当知前文举喻不可以喻难法此中引例不可以根难阴适时之说须晓大纲又前示巾结难成次第至解萦之际一六同时盖欲一根返源六根解脱今亦如是故相似位一阴若破五阴皆除所以作两义释顿渐之文亦顺斯意)未究一心二门一识二义旋元自归同中之别别中之同何能息自他种种疑执根阴破除名义该摄二观见道明五阴本如来藏指第八即妄即真修道明五浊亦据汝今见闻觉知远契如来常乐我净皆从色为始至命而终既言永断根本无明二观皆结成无上道则知修证所穷必臻极果又汝精明湛不摇处若专判五识五意识第六心王何独遗七八受熏持种性相二宗俱指赖耶曰想元曰罔象虚无微细精想非六根互用开合无时得灭岂非第八合破异相开破同相同异失准俱破正当破和合识灭相续心依智净相能作一切胜妙境界住首楞严定何得仍判颠倒妄想得忍𤼵化顿悟是同既以前为破根本无明不应以后为止破见思况前喻琉璃明月后喻如净琉璃内含宝月意显顿悟虽一解证不同反谓前𤼵行历位为微细生灭不行后𤼵化超位为粗垢先落岂不于解证二悟更颠倒也理则顿悟乘悟并销判齐七信现违超位入海我已示汝劫波巾结疑法喻不齐妄以根阴相难则惑于旧注源者一真法界返者破生相无明观阴不同解根非入相似纵证缠空不化位同相似亦但破异相安得返源况一阴尽但超一浊尚非相似去源甚远正脉(科精真妙明五句明真本无阴下二句表阴皆妄生分为问答谓皆字总蹑上死生尘垢乃至虚空应以伏难起之答此等皆因五种妄想次第生起而已岂性真本有耶解于身不出见闻觉知谓迷位虽通收八识而修断位中前四阴尽无复粗浮迁动更何论于前七此唯目于第八旧注滥收前七失㫖解互用合开谓十信满心十住初心之际解因界浅深谓历五阴各有若离色想而栖心空净未出色阴一切空忍皆非究竟断诸取着而不忘猒舍未出受阴一切背舍皆非究竟除诸念而不忘无念未出想阴一切无想皆非究竟尽生而不尽灭未出行阴一切灭定皆非究竟有入为湛入无入为合湛湛入位当七信合湛位当八九十信尽湛入而不尽合湛终未出识阴识阴尽时入初住证圆通非汝六根互用开合此之妄想无时得灭是其明征问第八业识经论皆谓无明生相等觉后心方尽今言初住即尽后位依何住持答彼是渐教所谈初住等觉尚隔天渊此是圆顿之㫖经文明言从互用中顿超诸位能入金刚干慧非等觉后心而何不应以渐而难圆解理则顿悟四句谓上科双举生灭二种次第此则单陈灭除次第而仍兼始悟则无次第而终修须次第理谓妄理顿悟谓了达五阴惟一妄想妄则本空焉有次第并销即销其亿劫倒想（云云）)未究昧真如作生灭乃有一识二义不觉即迷晦觉即𤼵明一体成二生灭相翻有迷晦之𤼵明有𤼵明之迷晦有迷晦之迷晦有𤼵明之𤼵明六染同为灭因缘时节先后不同若从迷晦顿得𤼵明𤼵明之中更有𤼵明即不觉义灭尽因缘亦即觉义生显因缘虽有𤼵明中渐次未穷上位然皆属觉觉则非阴皆成圣位但顺行而至即金刚心中若从迷晦未得𤼵明暂时𤼵明复成迷晦即不觉义未尽因缘亦即觉义隐灭因缘虽有迷晦中超越了达四阴四妄为本然皆属不觉不觉则未入圣位必五阴全尽始一切全超由悟生灭本即真如圆证一心二门出入无碍世尊䨇标二门随指不觉相不可得即佛法界地位二释为悟理之由复指不觉相元依二门妄见生起即十法界离合二释为尽事之由观下犹实幻生唯牒虚空足征乃至虚空诸器世间指根身器界一念顿现故五妄炽然本觉圆净真如生灭非同非异若将虚空分属上文妄想别作问难岂不尽失语脉见闻觉知即八种识未成四智必同流转若但立第八不许前七是谁睹物覆睹经历忆忘岐路之穷等于相似在识未尽中真路之穷臻于地满在识已尽后前既以互用合开为十信满心此又以合湛为八九十信互用阴已尽合湛阴未尽俱属十信所证不异何以显尽未尽殊精心𤼵化止入初住挍十信满心但进一位何以显悟未悟别上明历位初住位中不言超入等觉此明超位𤼵化文中亦不言顿入初住何得妄引六根互用谓为明征二观中琉璃明月喻顿悟真如谓理为妄理则违得忍圆妙开敷谓始悟无次第终修须次第则违观阴初迷后悟谓了达五阴本空焉有次第则违五重观照粗细不同次第绾生指最初妄源则次第而解亦必穷根本不觉始合尽义信满住初岐路方穷但破灭异二相未登法云非修习毕功未至识尽非精心𤼵化皆不尽五阴边际也若将等觉尽生相判为渐教则五时化仪所列圆位缘起相由六位相收不碍圆融之行布尽落渐教矣问四土不离有何文证答最初敷座宴安二根本及选圆通诸界合一十方如来放光交互灌顶异口同音即寂光诸大菩萨皆住本国合掌承听二十五圣从证圆通入无生法忍五十五位真菩提路并十恒沙众皆得本心乃至我灭度后敕诸应身生彼末法即实报性比丘尼证阿罗汉即方便七趣云如今旷野深山圣道场地皆阿罗汉所住持故此方便也彼之天王即是菩萨游三摩提此实报也观阴文云先过去世微尘如来乘此心开此寂光也二观三土皆不离二十五有盖显现前众生观行位中熏动宿种不可思议瞥兴一念着境即堕魔起见即堕外乃至九十五种鬼神伴侣能悟我空即入小悟法空即入大权实偏圆种种不一或在诸位中或登无上觉皆不离汝今所指苦集内外阶位浅深悉在识未尽中非得无上道不足以当接流𤼵化接流𤼵化即论心无形相十方求之终不可得从生灭顿入真如故于经末重指汝应将此妄想(云云)遥映经初皆由不知(云云)重显二门出入自在本是无住大般涅槃不觉九相属逆行中用众生不达三界本空自成枉入若能知有即证䨇超䨇合矣问汝我同气即上下合此理实难谛信有文可息疑否答一切众生实本真净有漏世界十二类生本觉妙明觉圆心体与十方佛无二无别皆显圣凡同一法界心体起信云四相本来平等同一觉故龙树释云一行者始觉圆满同本觉时自性本觉遍众生界无不至故又南岳大乘止观云(问曰向者两番都言法界法尔实自难信如我意者所解谓一一凡圣各自别有净心为体何以故以各各一心为体故不得于一心中俱现多身所以一一凡圣不俱受无量身又复各各依心起用故不妨俱时有众多凡圣此义即便又复一一众生各以别心为体故一一心中不容染净二法是故能治之法熏心时自己惑灭以与他人别心故不妨他惑不灭此义亦便何为辛苦坚成一切凡圣同一心耶答曰痴人若一切凡圣不同一真心为体者即无共相平等法身是故经言由共相身故一切诸佛毕竟不成佛也汝言一一凡圣各各别心为体故于一心中不得俱现多身是故一众生不俱受无量身者如法华中所明无量分身释迦俱现于世亦应不得以一法身为体若彼一切释迦唯以一心为法身者汝云何言一心不得俱现多身耶若一心既得俱现多身者何为汝意欲使一一凡圣各别一心为体故方得俱时有凡圣耶又复经言一切诸佛身唯是一法身若诸众生法身不反流尽源即是佛法身者可言一切众生在凡之时各各别有法身既众生法身即是诸佛法身诸佛法身既只是一何为一一凡圣各各别有真心为法身耶又复善财童子自见遍十方佛前悉有己身尔时岂有多心为体耶又复一人梦中一时见无数人岂可有无数心与彼梦里诸人为体耶又复菩萨以悲愿力用故业受生之时一念俱受无量种身岂有多净心为体耶又复汝言一一凡圣各以一心为体一心之中不得容于染净二法故所以能治之法熏心时自己惑灭以与他别心故不妨他惑不灭此义为便者一人初修治道时此人惑染心悉应灭尽何以故以一心之内不容染净二法故若此人净法熏心心中有净法时仍有染法者此人应有二心何以故以他人与我别心故我修智时他惑不灭我今修智自惑亦复未灭定知须有二心若使此人唯有一心而得俱有染净二法者汝云何言以一心之内不容染净二法故净生染灭耶是故诸大菩萨留随眠惑在于心中复修福智净法熏心而不相妨又复随眠之惑与对治之智同时而不相碍何为一心之内不得容染净二法耶以是义故如来之藏一时具包一切凡圣无所妨碍也问曰既引如此道理得以一心为体不妨一时有多凡圣者何为一众生不俱受六道报耶又复修行之人一心之中俱有解惑种子不相妨者有何道理得以智断惑耶答曰蠓虫如上已言法界法尔一心之中具有一切凡圣法界法尔一一凡圣各各先后随自种子强者受报不得一人俱受六道之身法界法尔一心之中一时具有凡圣不相除灭法界法尔一切凡圣虽同一心不妨一一凡圣各自修智自断其惑法界法尔智慧分起能分除惑智慧满足除惑皆尽不由一心之内不容染净故断惑也法界法尔惑未尽时解惑同体不由别有心故䨇有解惑是故但知真心能与一切凡圣为体心体具一切法性如即时世间出世间事得成立者皆由心性有此道理也若无道理者终不可成如外道修行不得解脱者由不与心性解脱道理相应也法界法尔行与心性相应所作得成行若不与心性相应即所为不成就)不达平等唯执圣凡各异则滥权乘义矣问古注或言阿难证小乘二果或言大乘二义不定将何适从答阿难大众所证该摄二观由别教一乘一断一切断故能顿入心虑虚凝由同教一乘摄前诸教所明惑相故指三界修心六品微细烦恼按华严一乘教义第六断惑分齐有(云若依小乘若依三乘有二种义一约位灭惑相二寄惑显位相初义者若依始教具足三乘断惑差别由此是其三乘教故障有二种谓烦恼所知先辨二乘断烦恼障于中有二先障名数后断惑得果初中烦恼有二谓分别俱生总有十种一贪二瞋三无明四慢五疑六身见七边见八邪见九见取十戒禁取于中四种唯分别起谓疑邪见见取戒禁取余六通二种五识得起初三亦通分别及俱生由用意识中邪师等三因引故得有分别起也意识具十种四分别六通二末那唯四俱生六中除瞋及边见以瞋唯不善此识有覆无记故又以一类相续缘第八识刹那执我故无边见又以后三见及疑藉三因生此识无彼故不起也又由恒相续缘故非第六所引不同五识是故唯四其第八识总不起唯是异熟无覆无记性故此分别俱生皆通三界瞋唯欲界以上二界烦恼皆有覆无记性故其分别起者欲界四谛各有十使即为四十上二界除瞋谛别各有九即有七十二并欲界合有一百一十二也其俱生者欲界具六上二界除瞋各唯有五合成十六通前分别总有一百二十八也问何故前愚法小乘中十使不通迷四谛此中即通耶答此有二义一以三乘中烦恼功力渐渐宽广故障一切也二又由迷等义通一切境也第二断惑得果者先断分别有其三人一若从具缚入真见道刹那顿断三界四谛分别烦恼得预流果二若倍离欲人入真见道兼断倍离欲得一来果言倍离欲者谓凡夫时欲界修惑九品之中伏断前六故云倍离欲入见道时即永断前所伏故是以得彼果也三若已离欲人入真见道兼断九品得不还果如瑜伽说入见道果者有其三种随其所应证三果故次断俱生者第六识俱生九地各有九品又进修道人有其二种一渐出离断欲界九品中前六品尽得一来果断九品尽得不还果断上二界尽得阿罗汉果二顿出离者谓得初果已即顿断三界渐除九品即得阿罗汉果更无余果何者以彼欲界九品修惑及上二界总三种九品各初一品一时顿断故云顿断三界𥪡论九品一一别断故云渐除也若尔何故有渐断者以于三界法不能顿缘故对法论云顿出离者谓入谛现观已依止未至定𤼵出世道顿断三界一切烦恼品品别断唯立二果谓预流果及阿罗汉果乃至广引指端经等如彼说其末那烦恼行相微细前渐顿二人皆与非想地惑一时顿断故瑜伽云末那相应任运烦恼唯与非想处共断故一时顿断非如余惑渐次而断故也问何故前愚法二乘无顿出离此中有耶答为显前劣故此超过愚法二乘无此胜智显彼教劣方便渐引起彼胜欲令舍小从大故作此说其论末那惑灭小乘无者唯准此知此谓二乘断烦恼障其所知障诸趣寂者入无余时一时皆断唯此非择灭也其余一切有断不断慧解脱人不断俱解脱人分有所断谓八解脱障不染无知修八胜解所对治故如瑜伽说又诸解脱由所知障解脱所显由声闻及缘觉等于所知障心得解脱故当知此始教为引愚法渐向大故安立此教深胜于彼故所知障亦许分断然上所断不同愚法以彼唯断烦恼碍故此即不尔断种子故直进菩萨断惑者二障俱断又烦恼障中不同二乘约界分品但于二障分别起者地前伏现行初地真见道时一刹那中顿断彼种其俱生中烦恼障初地已去自在能断留故不断何以故润生摄化故不堕二乘地故为断所知障故为得大菩提故是故摄论云由留惑至惑尽证佛一切智解云惑尽者是所知障尽即由留烦恼障起胜行故得至此位证佛果也又梁摄论既云留种子是故当知烦恼障种至金刚位其所知障行相细故正障菩萨道是故地地分断要至佛地方得总尽由此即说二障修惑俱至佛地故对法论云又诸菩萨于十地修道位中唯修所知障对治道非断烦恼障得菩提时顿断烦恼障及所知障顿成罗汉及如来故其末那俱生行相细故亦同前至佛地尽也问其二障修惑诸识相应地上现行有何同异答其烦恼障内第六识惑既尽尽故留彼是故现种皆以智御用成胜行不起过患犹如毒蛇以咒力御不令死不起过患而成余用菩萨善巧留惑亦尔故摄论云如毒蛇咒所害等是故当知于彼烦恼或现或种皆得自在其第七识烦恼性非润生故非所留行相细故七地已还有时暂现以观智有间故其所知障皆后地惑于前地起或现或种以地地分断故问若尔何故有处说七地已还起有漏心等耶答若约第六识中烦恼障为有漏者彼既留惑故即似有漏若约所知障为有漏即实有漏此二通十地若末那烦恼即实有漏至于七地有无不定以有时暂起有漏心故余义准知又此教中惑灭智起分齐者惑种在灭相时智即在生相同时相反如昂即低低即昂等广如对法论说又此障法以依识无性故即空无分别是其障义如维摩经云五受阴洞达空无所起是苦义今此障义亦准彼知之若依终教诸声闻于烦恼障尚不能断但能折伏何况能断所知障故弥勒所问经论云一切声闻辟支佛人不能如实修四无量不能究竟断诸烦恼但能折伏一切烦恼等楞伽经文亦如上说问此说何故与前教不同耶答彼为引二乘故未深说故是故以上就下说烦恼障同彼二乘至佛地智方尽又以下同上亦许二乘全断惑障分断所知障今此就实以愚法二乘无广大心故不究竟断烦恼障又亦可前约三乘中声闻此中约愚法故不同也其菩萨人于二障中不分俱生及分别但有正使及习气地前伏使现初地断使种地上除习气佛地究竟清净然彼地前三贤位中初既不堕二乘地中于烦恼障自在能断留故不断为除所知障等故是故梁摄论云十解已去得出世净心又云十解心已上名圣人不堕二乘地故仁王经云地前得人空而不取证等又起信论得少分见法身作八相等皆此义也以此菩萨唯怖智障故修唯识真如等观伏断彼障然于烦恼障非但不怖不修对治亦乃故留助成圣行初地已上断于所知障一分粗故于烦恼障不复更留是故二障不分见修至初地时正使俱尽故弥勒所问经论云问曰若声闻人先断见道所断烦恼然后渐断修道烦恼何故菩萨不同声闻答曰菩萨之人无量世来为诸众生作利益事后见真如甘露法界观彼一切诸众生身而实不异我所求处是故菩萨见修道中一切烦恼能障利益众生行故即见道中一切俱断此文为证其末那烦恼亦初地断粗后除残习故无性摄论云转染污末那得平等性智初现观时先已证得修道位中转复清净解云转净者除习气也以正使先断故后但云转净更不云断也若云此是入真见道时暂伏不起非正断者即不得言转复清净以总未断何名转净若依始教容如彼说是故当知此教地上但除习气故宝性论云不净者一切凡夫有烦恼障故有垢者以诸声闻辟支佛等有智障故有黠者以诸菩萨摩诃萨等依彼二种习气障故解云论释云地上名摩诃萨故知但有习气障也此中习气从断正使种子无间方有习气何以故未断已前无微薄故种断无间方有微薄故论说名无间生习气问云何地上烦恼使尽而得不堕二乘地耶答智力胜故智障正使亦已断除故如始教小乘顿出利人断欲界惑六品尽时上二界六品亦同断尽故犹尚不得彼一来果况此菩萨道力殊胜又况已断智障使故若地前及始教容有彼失此中无也又此教中正断惑时智起惑灭非初非中后前中后取故云何灭如虚空本来清净如是灭广如十地论说又此教中烦恼等法皆是真如随缘所作是故不异真如是烦恼义如起信论说又经云一切法即如如等烦恼准此是故当知与前诸教施设不同宜应知之第二明寄惑显位者诸圣教说略有一十八门一寄二障以显二位谓分惑智二障以显比证二位故梁摄论云地前渐除烦恼障地上渐除智障又云十解已去得出世净心又云地前虽得人无我以法无我未净故人无我亦不清净又云其人我执前十解中已除今惟灭法我执又仁王经云习种性已入生空位得圣人性故本业经起信论亦同此说二寄皮等三惑显三僧祗故梁摄论云初僧祗断皮烦恼第二僧祗断肉烦恼第三僧祗断心烦恼三以此三惑寄显地地二心不同如梁摄论三十三僧祗中说地地之中入心除皮住心除肉出心除心等四以二障粗细寄显三位如地持论云二障三处通谓地前地上及佛地五以染心粗细寄于三位以显三身如金光明经说依诸伏道起事心尽得显化身依法断道依根本心尽得显应身依胜㧞道根本心尽得显法身有人解云伏道是地前起事心此是第六识法断道是地上依根本心是末那以依缘赖耶识本心故胜㧞道是金刚位根本心是赖耶识六寄于三障直显三身故彼经云烦恼障清净能显应身业障清净能显化身智障清净能显法身七以迷三无性所起烦恼寄显三身故彼经云一切凡夫为三相故有缚有障远离三身不至三身何者为三一者思惟分别相二者依他起相三者成就相如是三相不能解故不能灭故不能净故是故不得至三身如是三相能解能灭能净是故诸佛至于三身解云能解者是所执性但应知解故能灭者染分依他起性应断灭故能净者在缠真如修令净故八寄四障以显四位此有二义一约正使寄显地前四位四行四因四报何者为四一谓以阐提不信障使灭已翻显十信之位成信乐大乘行为净德因及铁轮王报二以外道执我障寄以翻显十解位成般若行为我德因铜轮王报三声闻畏苦障寄显十行位成破虚空定器三昧行为乐德因银轮王报四独觉舍大悲障寄显十回向位成大悲行为常德因金轮王报又翻前四障所得四行即为佛子四义翻初障成信乐大乘种子为因即如父也二般若为缘即如母也三显破虚空定离小乘执令法身坚固如胎也四大悲益生如乳母具此四缘故得从地前生在初地已上诸佛家故名佛子也又此四种和合如车轮能运能转至解脱处如圣王轮备有四事谓毂辋辐轴如其次第四义应知第二以四障习寄显地上四位四定四德四报一初二三地灭阐提不信习即显此一位相同世间又得大乘光明三昧成于净德除因缘生死变易报二四五六地灭外道我执习显此一位相同二乘得集福德王三昧成于我德除方便生死三七八九地灭声闻畏苦习显此一位相同大乘得贤护三昧成于乐德除有有生死四十地至佛地已还灭独觉舍大悲习显此一位因缘果满得首楞严三昧成于常德无有生死四德圆故生死永尽故曰无有也此上义广如无上依经本业经佛性论宝性论梁摄论等说又此四中初二通二障后二唯智障正使地前除习气地上净此文亦诚证也九于十地中为别相故三地终心已来断二障修惑正使皆尽四地已去但有微习何以故前三地相同世间四地已去是出世故是故十地经三地末文云一切欲缚转复微薄一切色缚转复微薄一切有缚转复微薄一切无明缚转复微薄诸见缚者先已除断地论释云一切欲缚转微薄等者断一切修道欲色无色所有烦恼及彼因同无明习气皆悉微薄远离故诸见缚者于初地见道已断故解云及彼因者烦恼障种子也无明习气者所知障种子也以二障种子同时远离故云同也是故当知二障修惑正使种子此地皆尽上来多分约终教说十又于十地别相中寄显世间二乘菩萨三位别故仁王经说前之三地断三界中色烦恼四五六地断三界中心烦恼七八九地断三界中色习烦恼第十地及佛地断三界中心习烦恼解云以三地终位得上界定极至四空定离下界色故云断色惑也以四地已去得二乘无漏出世间位故于世间色心俱尽故七地已去是菩萨位渐细于前故寄灭于色心习气以显彼位也十一于此菩萨位中为显自在及未自在二位别故七地已还寄灭三界色心烦恼及彼果报八地已去寄灭色心二习无明故本业经云七地已还灭三界色心二习果报灭无遗余八地色习无明尽九地心习无明已灭除十地二习无明灭尽十二依三无性论寄灭二性以显见修二位差别故彼论云由见道故分别性即无故言不得由修道故依他性即灭故言不见十三依杂集论等以分别俱生二种烦恼寄显见修二位差别何以得知但是寄位非实断者如分别我见藉三缘生谓邪师邪教及邪思惟妄计即蕴离蕴等我如佛弟子虽居凡位然依正师正教正思惟故非直不起即蕴等执亦乃愿乐于无我性此人岂断已非入见道邪若言虽无现行然有种故非入见者既无现行即应入资粮加行义既不尔是故当知为显见道无我理故寄彼横计颠倒粗惑反以显之又以任运所起烦恼细难断故翻显修位渐增差别如实义者但一烦恼有粗有细见位断粗修位断细如末那烦恼通二位断之如无相论云第二执识及相应法至罗汉位究竟灭尽若见谛内烦恼识及心法得出世道十六心时毕竟断灭余残未尽但属思惟是名第二识无性摄论亦同此说如上所引故得知也十四于分别惑所藉三缘寄显地前三贤位别谓十解等除邪师等如次应知此约直进说又以邪师邪教所起寄资粮位伏以行相粗故邪思惟所起寄加行位伏以行相细故此约回心二乘说十五于俱生内六七识惑七地已来寄有现行八地已去永伏不起此为寄显入观有间无间位异故作此说十六又以六识烦恼寄至四地末那烦恼寄至七地八地已去唯有所知障此亦为显世间二乘菩萨位故作此说也十七为显十地至佛地差别故以十一无明返寄显之十八为显地地真俗二智故以二十二无明寄以显之如深密经云由此二十二种愚痴品及十一粗重安立诸地故既云安立故知寄显也此诸义广如瑜伽对法唯识摄论等说上来多分约始教说已上诸门并是阿含门寄惑反显位相差别何以故为护十地故为令众生于十地中离慢执故位相甚深极难了知寄惑显位生净信故余义准思可见若依顿教一切烦恼本来自离不可说断及与不断如法界体性经云佛告文殊师利汝云何教诸善男子𤼵菩提心文殊言我教𤼵我见心何以故我见除即是菩提故此文证之准知若依圆教一切烦恼不可说其体性但约其用即甚深广大以所障法一即一切具足主伴等故彼能障惑亦如是也是故不分使习种现但如法界一得一切得故是故烦恼亦一断一切断也故普贤品明一障一切障小相品明一断一切断者是此义也又此断惑分齐准上下经文有四种一约证谓十地中断二约位谓十住已去断三约行谓十信终心断四约实谓无可断以本来清净故广如经说又前三乘等诸门断惑若一障一切障一断一切断即入此教若随门前后是三乘等此约别教言若约摄方便前诸教所明并入此中以是此方便故及所流所目故)正符圆乘并摄前四教中二果义如无著菩萨庄严经论功德品第二十二偈曰生在如来家得记并受职及以得菩提四果说希有释曰此偈显示果希有菩萨有四种果一者入初地时生如来家是须陀洹果二者于第八地中而得授记是斯陀含果三者于第十地中而得受职是阿那含果四者佛地是阿罗汉果前三是学果第四是无学果阿难大众从心悟实相至明了其家所归道路即须陀洹授得菩提心入遍知海记即斯陀含问此论中义似兼别否答即许兼别然亦可证不共般若大乘二果定在八地不容以下位妄拟况别望圆虽有高下皆在分真即中俱能八相示现又四果即四依涅槃经第八四依品云有四种人能护正法建立正法忆念正法能多利益怜愍世间为世间依安乐人天何等为四有人出世具烦恼性是名第一须陀洹人斯陀含人是名第二阿那含人是名第三阿罗汉人是名第四(法华玄义位妙明功用中云涅槃四依义通圆别人师多约别判若推圆望别应约十住明三依对住前为四依若始终判者五品六根为初依十住为二依十行十回向为三依十地等觉为四依章安疏云旧明四依位行不同地论人三十心前是弟子位三十心是师位初地已上是第二依皆师位中论师十信皆非师位十住初心去至六住是初依师位从七住至七地是第二依位八地九地是第三依位第十地是第四依位差别为论初有烦恼无涅槃后有涅槃无烦恼无差别论初后俱有烦恼俱有涅槃然地人是别义中论是圆义今约地前未断别惑是初依地上断别惑作三依者是别义约十信是初依三十心十地断别惑作三依者是圆义就圆义更作通别通者四十心共作四依别者十信是初依初住至六住是第二依七住至九住是第三依十住是第四依余皆例尔他明初依有师弟位今则不尔四依通是师位能为世间作依止故通是弟子位弘宣佛法故别论初依唯弟子后依唯师中间亦师亦弟子标章者大涅槃中有四种人此四皆得涅槃法故名涅槃中人若俱得法云何初依具烦恼性今明得法多种初依相似得法后三分真得法真似合论皆在涅槃此中通叹四人自行化他之德于有佛法处不令他缘扰乱故言能护于无佛法处能令兴显故言建立有无两处皆能住持故言忆念此三句自行德也有佛法处能令增上故言能多利益无佛法处能使见闻故言怜悯有无两处双作依止今按此句叹益他德二从何等为四者列数叹也具烦恼性名第一者依别教判即三十心依圆教判即十信位此之两位皆断通惑则不得言具烦恼事皆伏别惑其事不起其性犹存故言具烦恼性次二果名第二者依别教判初地至六地若依圆教一涂别判初住至六住准通共乘见地至薄地俱未离欲若准大乘七地亦有未离肉身（云云）三果为第三依者依别教判是八九地若依圆教一涂别判在八住位准小乘判不还欲界准大乘判七地之位不还三界（云云）第四果可解若细就圆教判者（云云）)今正观文深符涅槃干慧十信皆入无生法忍即初依义二三依皆在分真第四依属等妙阿难大众断惑与二果同正第二依已与天台判圆十住位合若据上二界惑亦断微细六品则不止第二依亦可作第三依章安准中论判圆正当大乘七地不还三界之位按杂华十地品说七地菩萨初修十种方便慧起殊胜道(所谓虽善修空无相无愿三昧而慈悲不舍众生虽得诸佛平等法而乐常供养佛虽入观空智门而勤集福德虽远离三界而庄严三界虽毕竟寂灭诸烦恼𦦨而能为一切众生起灭贪瞋痴烦恼𦦨虽知诸法如幻如梦如影如响如𦦨如化如水中月如镜中像自性无二而随心作业无量差别（云云）又云譬如有二世界一处杂染一处纯净是二中间难可得过唯除菩萨有大方便神通愿力佛子菩萨诸地亦复如是有杂染行有清净行是二中间难可得过唯除菩萨有大愿力方便智慧乃能得过又云住此地不名有烦恼者不名无烦恼者又云菩萨从第六地来能入灭定今住此地能念念入亦念念起而不作证故此菩萨名为成就不可思议身语意业行于实际而不作证譬如有人乘船入海以善巧力不遭水难此菩萨亦复如是乘波罗蜜船行实际海以愿力故而不证灭又云此菩萨得如是三昧智力以大方便虽示现生死而恒住涅槃虽眷属围绕而常乐远离虽以愿力三界受生而不为世法所染虽常寂灭以方便力而还炽然虽然不烧虽随顺佛智而示入声闻辟支佛地余句释赞德中已引)以此地方便波罗蜜偏多遂能即有修空故不住空是空中方便慧即空涉有故不住有是有中殊胜道今阿难大众已能顿断三界修惑是不住有而复留三品微细是不住空所谓行实际而不证也问若据章安所判二果亦指别教初地至六地圆教一涂初住至六住今何唯引圆七地义证答彼就圆义更作通别通者四十心共作四依初依得相似法后三得分真法若不入圆安得地前亦为分真况准大乘七地亦有未离肉身余教无此指圆甚明本经相似分真皆一无生法忍正符彼通义也问亦可作第三依此义云何答按杂华第八地(文云此菩萨离诸諠诤寂灭现前如生梵世欲界烦恼皆不现前此菩萨菩萨心佛心菩提心涅槃心尚不现起况复起于世间之心佛子此地菩萨本愿力故诸佛世尊亲现其前与如来智令其得入法门流中又善男子汝虽得是寂灭解脱然诸凡夫未能证得种种烦恼皆悉现前种种觉观常相侵害汝当怋念如是众生)与今证心虑虚凝并想阴终佛嘱汝今未须先取寂灭(云云)文义全符。

　　问既云三界修心六品烦恼明属小乘二果何以判入圆乘答阿难启请十方如来得成菩提尚不滥权安得同小按华严贤首品偈显菩萨所求最胜云不求五欲及王位富饶自乐大名称(清凉释云谓摄眷属过所不能染故文中不求此五事求即过故一若求人天五欲此能长贪多是鬼因二求王位长瞋多地狱因三求富饶长痴是畜生因实通三涂各从多说四求自乐是二乘因五求大名称若胜负心是修罗因若我慢心是外道因又以理求乐是人天因为王摄属是魔罗因有二乘心目之为偏有余心者名之为伪即摄天台止观五略𤼵大心中拣非之文)若依瑜伽论菩萨地𤼵心品谓最初𤼵心有五种相(一者自性即最初正愿二者行相即定希求无上菩提及求能作有情义利三者所缘即大菩提及一切有情为所缘境四者功德即能摄菩提分法殊胜善根能违一切有情处所三业恶行功德相应五者最胜即于余一切希求世间出世间义妙善正愿最为第一)此五种𤼵心相当机皆已具足常思如来三十二相非欲爱生渴仰剃落则于五欲王位等悉皆不染即自性誓成誓度即行相亦即所缘誓学誓断即功德不历僧祇获法身则四皆无作即最胜故修道分如来亲指汝等决定𤼵菩提心于佛如来妙三摩提不生疲倦瑜伽又云由有四因四缘四力菩萨𤼵心(四因者一种性具足二赖佛菩萨善友摄受三多起悲心四长时猛利难行苦行无所怯畏四缘者一见闻佛神变威力二闻妙法三见法欲灭四见生受惑业苦四力者一自力二他力三因力以宿习故四加行力谓于现法亲近善友闻法修加行若具上因缘及初三两力当知不退若二四两力心不坚固)又谓阙四种缘虽具种性不能速证大菩提果(一阙无倒教授二阙无倒修学三阙精进四阙时节)今已𤼵四弘则种性具足预佛天伦命为侍者则得佛菩萨摄受誓入五浊则多起悲心如一众生未成佛终不于此取泥洹则长时苦行无所畏怯四因具矣前后放光现瑞见神变缘开示第一义谛闻妙法缘愍念邪师说法如恒河沙见法欲灭缘我虽未度愿度末劫见生受苦缘此会提奖开示具无倒教授亲受钳锤具无倒修学自加精进针芥相投则四力具足四缘不阙故得菩提妙心忽尔开𤼵赞神咒坛场佛言汝等在会声闻求最上乘决定成佛阿难请位明问三渐次干慧地四十四心十地等妙小乘教中无此名相世尊指从于凡夫终大涅槃亦非断界内惑先取小果观阴文终乘此心开得无上道无一不示了义。

　　问从来判小乘为止断四住若已证八地则能断无明未见其文答皆由不知常住真心即无明得忍明圆观阴圆明即破无明如来示五浊伏指烦恼断指无明无明与染心名虽分二体唯不觉故举染心即该无明除微细惑登无上觉未有不破根本无明者证入处标微细烦恼则前所希即后所断阿难自述从无始际与诸无明俱灭俱生岂问四住烦恼普佛世界六种震动微尘如来各放宝光异口同音乃断根本无明之显证也问何以教中亦有断三界见修而不破无明者答此权小教依分别事识修不闻了义论判为渐向无上道阿难正意熏机观隔日疟喻自述分断无明所请得免轮回但云不落三有如来言已灭三界见所断惑满慈亦言阿难已悟习漏未除正显大机能破无明而不即断烦恼小机能断烦恼而不能破无明岂可判同一类问若尔已超二僧祇未超三僧祇何以显顿答以其本愿故留非不能断如天台摩诃止观圆教破思假位中明(问破思假入空凡破九九八十一品云何复有超果之义答次第分别有前句数行人未必一向按品次入若三藏中十六心后即有一念超果至那含或超至罗汉岂更渐次如前重数虽不次历诸品而诸品惑尽诸品定𤼵（云云）又如三藏佛一念相应见思顿尽佛之功德一时现前以根利故不由品秩利虽超品品不得废何以故诸佛教门法如是故问利根能超身子最利何意不超答小乘引钝依品苏息故不超身子大智应作转法轮将分别品秩故七日或云十五日不超阿难为作侍者故不超非无智力也通教菩萨智利二乘亦应有超荷负众生而作导首广须分别故不论超别圆二教亦如是虽有超与不超终是破思假遍也超果凡有四一本断超二小超三大超四大大超本在凡地得非想定今𤼵无漏第十六心满即得阿那含本在凡地或得初禅二三四禅今十六心满亦是阿那含本在凡地欲界九品随以世智断之多少第十六心满随本断超果皆名本断超若凡地未得禅十六心满超能兼除欲界诸品或三四品者即是家家一种子等即是小超本在凡地听法闻唱善来成罗汉者即是大超如佛一念正习俱尽此名大大超圆人根最利复是实说复无品秩此则最能超璎珞明顿悟如来法华一刹那便成正觉从此义则有超慈悲誓愿重大此则不超净名云虽成佛道度众生而行菩萨道此则亦超亦不超实相理则无超无不超随机则遍动顺理则常寂（云云）)又法华玄义位妙明断伏内问答料拣(约超果答云复次三藏中后身菩萨及超果二乘见思同断亦先断思云云又云不超果者前后断耳通教亦有超不超二义别教前后断圆教同断前后之问但见一途耳)又因答金光明十地有虎狼师子怖判圆教肉身于一生中超登十地(此则烦恼已破无地狱业犹有肉身未免恶兽余教肉身一生之中不登十地唯作行解以烦恼为虎狼作行解者于理则通于事不去（云云）)盖圆机虽利二门修证转相不同真如门无他相故从因至果五种总别同异时处俱行生灭门有他相故主伴缘起三总十别转过患成功德系缚出离亦从因至果始证自在前超初僧祇后超三僧祇则中间应更有超二僧祇者矣问璎珞顿觉如来龙女速成正觉天台皆判初住则无明无有超义今将观阴判超十地不相违耶答烦恼已破一生超登十地即超断无明又圆四门结成无生(云如上依无生门破见思者即是空门一门一切门不独无生而已一破一切破非止破见思而已从假入空一空一切空非但空空生死而已如是义者即是圆教四门正是今之所用)以圆教观见思假即是法界四门互融一门尚是一切法何止三耶虽有四名理无隔别天台所指圆顿最利顿悟如来刹那成佛同前获无生法忍在会之机即阿难十恒沙众而明了家路增道损生证心虑虚凝复留三品惑则符净名虽成佛道度众生而行菩萨道亦超亦不超所引金光明证一生超登十地同后精心𤼵化在会之机即二十五无学诸大菩萨及阿罗汉一切普获金刚三昧四果既蒙灌顶接流入海位列等觉则二果受记位臻八地无疑矣若依旧注所判尚非藏教中本断超大超大大超但同小机中小超岂不深屈当机大众问谓阿难留惑亦超亦不超为始于天台抑更有所本答广如大般若经智论(论云大迦叶结集时手牵阿难出云今清净众中结集经藏汝结未尽不应住此阿难云我有力久可得道但诸佛法阿罗汉者不得供给左右使令以是故我留残结不尽断耳大迦叶令忏六种突吉罗罪断汝漏尽然后来入残结未尽汝勿来也阿难当夜思惟诸法坐禅经行求尽残漏是阿难智慧多定力少是故不即得道定智等者乃可速得后夜欲过疲极偃息却卧就枕头未至枕廓然得悟如电光出暗者见道阿难如是入金刚定破一切诸烦恼山得三明六通共解脱作大力阿罗汉即夜至僧堂门大迦叶令从门籥孔中入礼拜僧足忏悔结集法藏又云大德阿难第三师大众法将种涅槃种已无量劫常近佛持法藏大德利根何以至今未离欲作学人答曰大德阿难本愿如是我于多闻众中最第一亦以诸佛法阿罗汉所作已办不应作供给供养人以其于佛法中能办大事烦恼贼破共佛在解脱床上坐故复次长老阿难种种诸经听持诵利观故智慧多摄心少二功德等者可得漏尽道以是故长老阿难是学人须陀洹复次贪供给世尊故是阿难为佛作供给人如是念若我早取漏尽道便远世尊不得作供给人以是故阿难虽能得阿罗汉道自制不取复次处时人未合故何等处能集法千阿罗汉未在𦒿阇崛山是为处世尊过去时未到长老婆𦒿子不在以是故阿难漏不尽要在世尊过去集法众令婆𦒿子说法讥谏三事合故得漏尽道复次大德阿难猒世法少不如余人是阿难世世王者种端正无比福德无量世尊近亲常侍从佛必有此念我佛近侍知法宝藏漏尽道法我不畏失以是事故不大殷勤尽漏如是阿难虽能得阿罗汉道以供养佛故自不尽漏以此大功德故虽非无学在无学数中虽未离欲在离欲数中)据般若秪得初果今言断三界修心六品微细则似始教中小乘顿出利人二经已自不同观论所释明随小机示现文多破藏义全似通此顺第四时教尚犹带二未尽开权从初成正觉海会菩萨言念双请如来各随其类为现神通诸圣顿证除先修习学小乘者复以三味次第调伏直至法华本迹二门开示已竟分别功德品具载𤼵心以至一生当得菩提因此二种证入之机故有五时教起悟门证位决不相离悟则悟其所证证则证其所悟盖前诸大菩萨及阿罗汉表智增阿难表悲增也问阿难悲增有何文证答前说偈言五浊先入不取泥洹若已超三阿僧祇则邪观何由𤼵起二十五圣顺行阿难逆行俱不出此三昧已证不动不住生死未登极果不住涅槃往返无疲大悲深重亦复不住中流一门超出而实未离三界是为上合下合判阿难大众名通义圆方不乖施开本迹若谓实证小果则一代化仪所被之机皆无实证矣问所证之位既属圆乘圆乘历超为二观差别若同得忍则宜于圣位明列其名若同观阴则宜于超浊显判其际今证位似圆断惑似小毕竟何归答三德二观不离当机心中顿悟般若也妙理法身也心虑虚凝解脱也三法具举故当正观唯举解脱义该他观然后乃举一即三前乃言三即一皆圆伏断天台云断惑名同而缘理用智则异经初列三乘众机经末列圣仙童子摄机既广所入不同故见尊者亦同其类下迨小乘上穷别佛皆不能尽普现威仪究实而论尚不可以别位销文何况藏通断证义耶问若尔则是众机闻圆亦有证别通藏位者矣答藏通别乃众机旧位得闻今教悉入圆乘岂离前三教位别有圆位未开则有前三既开则显惟一又多仆从而侍卫之即此义也。

　　问庄严论第八地得记今以何为授记之文答经标性比丘尼证小三果次闻偈已得阿罗汉结经名处乃同阿难得菩提心入遍知海此岂藏教二果四果能臻破阴文末拣缠空不化正小乘中乘所证菩提彼诃迷失今判得入全开小果入圆分真(文云微细沉惑微细应审除沉惑即行阴沉细纲纽)同庄严论八地得无生忍断慢断功用一体同如亦即授无上菩提记问已证八地宁有不知魔境如来更为分析答杂华明八地菩萨诸佛与无量起智门令其能起无量无边差别智业以受诸佛劝从寂灭中重𤼵修心于一念顷所生智业从初𤼵心乃至七地所修诸行不能与挍故八地菩萨欲得度生方便必须请问如来如大宗论自述本愿与佛教阿难作宾作主示果示因正同问若判八地位似太高更有文证否答涅槃经末阿难于娑罗林外十二由旬为六万四千亿魔之所恼乱佛敕文殊传十恒河沙诸佛世尊所共宣说大陀罗尼魔王闻已悉𤼵阿耨多罗三藐三菩提心即放阿难俱来佛所(章安疏云新金光明经陀罗尼净地品佛为十地菩萨说十篇咒此即彼第十拥护十地者彼经云得此咒者不畏毒蛇师子虎狼等圆教一生既许超登十地肉身未免如是等畏故咒护之当知阿难位行即高乃十地菩萨若不尔者菩萨断烦恼无复怖畏今何得云得咒方乃免怖法身体无所畏就应身论此当示畏如来道登种觉尚有九恼况乃菩萨本迹（云云）)尚示十地今判八地又何疑焉问二经地位高下何以不同答此盖据迹门出生灭入真如二门不二全同大觉三德涅槃故标得入首楞严三昧皆本师宣咒文殊往护之力二文互映全收一化始终机被现未味属醍醐马龙二祖三论安立法式全宗于此若依论㫖以明地位即此二果随其所证小大渐顿即生灭门系缚地地位即五种非空互为缘起治五无常三总十别上中下位即真如门五体十五用总别俱行因果不思议位何以故名依行布即无超理彻真源即究竟本无分际即周遍不可取舍即俱非俱即乃至同异一多始终成坏无非究竟坚固即从上别传心印世尊传法迦叶为第一祖并嘱阿难副二传化(付迦叶缘载大梵天王请佛决疑经王荆公宋景濂皆如是说此无可疑大悲经第五云佛告阿难我今以是正法宝藏付嘱于汝勿令毁灭涅槃第二哀叹品云我今所有无上正法悉以付嘱摩诃迦叶是迦叶者当为汝等作大依止犹如如来为诸众生作依止处摩诃迦叶亦复如是当为汝等作依止处第十一亦云我法最长子是名大迦叶阿难勤精进能断一切疑汝等当谛观阿难多闻士自然能解了是常及无常以是故不应心怀于忧恼智论亦载佛涅槃时阿卢泥豆语阿难云佛手付汝法汝今失所受迦叶亦云佛嘱累汝应报佛恩禅经序中言此是阿难曲承音诏遇非其人则幽关莫辟罕窥其庭若得意忘言则途中授与)嘱累之缘具载本经大佛顶首楞严王显𤼵千圣向上一着故说偈赞佛自明本愿愿度末世一切众生观阴文中每至结处如来频致殷勤付嘱十卷之文尚在𨶒浮皆因大悲大愿所留从阿阇世王见中流分身傅大士指昌居士为尊者应化自非宿缘深重何由得遘但能读诵思惟超情悟入即与当日海会闻迦陵仙音同一感应妙也。

　　流通分中不比寻常挍量大般若初分谤般若品舍利弗问世尊彼所造作增长能感匮正法业与五无间业可说相似耶佛言舍利子彼匮正法业最极粗重不可以比五无间业具述遍历十方阿鼻乃至各各狱中重苦既毕余势未尽复堕饿鬼畜生种种恶趣经无穷劫乃得人身诸根不具闇塞愚痴等报皆缘不信甚深般若无相无二无得无善巧方便入此法门虽多劫事佛行六度而执有所得断自他慧命今能传正法在末世中全反彼倒如首尾相换故顿销重苦更获大福超越前之施人夫一经三论皆依一心二门三如来藏示不纵横并别正观方终阿难即问地狱盖举邪之甚者轮转生死唯汝六根颠倒至此而极观阴尽如来许证妙觉盖举觉之满者欲证寂常亦汝六根返倒至此而终乘此心开心开即觉开羊鹿乘即同妙觉六位圆融同前见修证三分此云未学则全开理即良由说者听者一念皆不思议是以虽五无间若业若报得无根信竟入圆明华严地狱天子方等婆薮仙人般若灭先世恶道罪得阿耨菩提法华授记调达号天王如来涅槃喻阿阇世王从伊兰子生栴檀树皆此㫖也盖四句如大火聚四句如清凉池醍醐毒药毒药醍醐如是妙法诸佛如来时乃说之如优昙钵花时一现耳。

　　楞严妙指卷第十(终)
