国家图书馆善本佛典第 55 册 No. 8954 仪注备简


　　仪注备简序

　　云栖大师为宗教总持秘宗显教独以净土一门遍摄群机称为永明复生天如再出非虚语也于时诸大弟子有得其宗者有得其教者俱指不胜屈而教则最初为绍觉慧文两师绍师性严冷居土桥颛以弘法为事数十年如一日慧师性萧散无定居晚乃居桐坞挥麈之暇时以山水为适亦遂老而㤀疲两师生平趋向若水火不相入而相得甚欢海内学者参土桥未有不参桐坞者一时如两龙门焉云栖著述多宗贤首两师愿独精天台兼精相宗土桥会下得法如云今四方登座诸名宿强半皆出其门而初现居士身后现比丘相者则为灵源法师灵师弱冠即有志大法抱本环听入室请益至晓夜㤀疲寒暑不辍者几二十年尽得绍师阃奥以去游都门落发受具称人天师余友太和萧大行伯玉淹通内外典特精相宗尝语余曰灵师如许作唯识解愿为润文伯玉眼孔高门庭峻乃肯执笔以俟灵师则师之卓识渊抱为世所宗盖可知矣一日自都门还将为住山计余先大众斋沐请曰佛法得人而传全赖英绝领袖之者力为唱导即如方今法席之盛溯流穷源假使当日无云栖则无土桥桐坞无土桥桐坞则无吾师暨诸师而法堂外草𣸧一丈为日久矣今吾师尽得绍师阃奥不为接引后学计而徒守其硁硁者以老高则高矣回思土桥桐坞以及云栖数十年谆谆弘法付嘱之意母乃刺谬不伦师抑何忍也灵师于是翻然许可有宝方上人者发广大心延至庵居择上根弟子得二十许人为传台宗三大部余暇兼及相宗从师得法者复指不胜屈俨如土桥会下焉呜呼盛矣顾三大部多引诸经论以为证而诸经论散在大藏学人随阅随简不胜其劳每有举一废百之叹师特从大藏拈出成帙名曰备简予及家倩沉子泽民时供笔札抄写读者便之余又虑仅为诸大弟子帐中秘不能公之人人也力请流通师复许可今先刻仪注备简一种余当从檀波次第乞成焉师曰居士不可无一言志其颠末余不能辞遂为述吾师得法之源及结集备简之因如此若师之戒行精严道德淳备种种足为人天师表者异日自有如椽大笔曲为写生非区区一时笔墨所能缕及也。

　　崇祯丙子中秋日云栖弟子闻启祥大晙敬书于吴山鸟窠

　　[備-用+冉]简序(板藏昭庆寺贝叶斋流通)

　　夫劳苦而㓛高者莫著书若也其事有二写有伐山者有庀材者何谓伐山日南之答朔漠之参豫章逾岭梨枣乱河披𠛼凿险而求之者有人矣而用彡者顾不能于需用之际而且北且南且山且水仆孙道途也纵能之必迂日烦神或未及用而颠者有之又为人写不惮以其身罗四方之物而致之通邑大都以供人不时之需是所谓庀材者也内典台宗如智者大师章安𠛼溪四明诸尊宿所著最为广博无涯读者目眩神骇浩汗莫知其端倪五味八教罔不该括吾沼其功在伐山而当今灵源法师所集备简志书吾谓其㓛在庀材或曰台宗阐教则有玄签攵句记用观则有止观辅行撮其大纲又言四教仪集注以至其他部帙不可胜举其词奥涩使人目瞪而不淂下口呿而不淂唫后人涉猎稍闯其藩而虑远畏难至有葛藤之讥注〃束之高阁奚以益为余曰是不然正以其繁不淂不于繁中求捷径也夹其所著详引本教旁及他宗就一书中已动各书百十部呈览者未𢿘页即须觅他书以补其所引而他书又浩渺一时不获现前则一日所阅几何[備-用+冉]简则随其所引若经若注若内外诸书无不循序次列凡所欲购尽在案头不必出门跬步而日南朔汉逾嵚乱河之物森然罗致百城南面乐莫大为庀材之㓛与伐山䓁之亡为异而顾可少之乎故有佛教不可无台宗也有台宗不可无[備-用+冉]简也繇[備-用+冉]简以通台宗繇台宗而三观圆修吾知未散灵山必为点首有如是捷径之书而不思翻阅吾末如之何也虽然著书者之劳苦而㓛高自在也。

　　崇祯丙子六月望日云栖菩薩戒弟子南五陈昌遇广㴨和南题

　　仪注备简目录第一卷天台此本俗名今依释典此山即大师栖身入寂之所顿等四教古师亦用四河入海四姓出家约时破古华严处会三十九品昔生垂化之地譬喻一释格他譬法不周胜鬘经五种不翻圆教八义如来乘如实道来成正觉华严后无等觉法报不分二三莫辩上品相好下品尊特约二现释三品相好境本定身华严三照涅槃五味十二部经华梵名义如聋若哑领解如来拟宜之时后分则有等木树草座皆表三藏诠生灭故一酬释尊行因本愿二赴五人本愿先悟三报今日侍奉之劳最先得度在一切人天罗汉之前方便四大弟子齐已分领二乘各有十智弹偏折小叹大褒圆修空观用事识见生身住权理等事业二识为见相之本恣殃掘之讥任净名之折四无常偈三根解源长者十德法身无病随机权示十八空第二卷置毒发毒金光明等别为一缘一音当分跨节考彼问辞自见五味半满相成二鸟俱游虽复俱游行藏得所妙法莲华迹门三喻本门三喻开权同体异体之辩权实之语非独今经时人谓华严胜开示悟入四意消之不妨高位不弃众生四种四谛四不可说八不净赎常住命之重宝二经教意起尽是同十六意拣二经别教复有四别圆知人法不可灰断藏通且须顺于二谛生酥益相熟酥益相密成通益密成别益华严顿乳通则至后三藏通亦至后方等至法华后证昔通记第三卷一净当名任运有常乐我影𠊓经论立此藏通别圆正教小乘𠊓教菩萨静法苑师毁之于前清凉观师赞之于后旧医戒定慧三人亦通谛缘度三声闻总相智缘觉别相智菩萨总别相智三界分九地梵语象胥通四方之语十六游增狱内障外障无障三类鬼阿修罗毗摩质多生舍脂酒能昏性起过性戒莫问受不受等性戒即旧戒第四卷世出世间禅支林功德娑婆世界主梵天王尸弃大梵离喜而纯乐受无想天无烦杂无𤍠恼等四空定灭三种色无色界色合经墙壁譬色是无教法五衰相四空疮痈病箭观等百八见等五利使五钝使二十五𡨋谛六谛见中思推利思背上思十缠三结六度摄三十七当分道品相摄道品道品通正助漏无漏等通大地𢿘九心𢿘等四如意足定力若成能于诸禅互无妨碍藏别不即通圆谈即四谛分对真俗第五卷空门二十七贤圣贤人有二圣人有二十五信行法行身证俱舍则无身证贤者善直五停心通于四教五停心对圆五品五停心名五门禅转兼具治三种贪九想观治贪欲六种欲三种嗔慈悲喜舍四无量心四师𢿘息用息明六妙门谓𢿘随止观还净一念十二因缘刹那十二因缘束十二为三道轮转相生业道三种障念三身治观体非念观是其慧七贤位人明识四谛从此生暖法等四句暖顶忍世第一各有三品世第一三品中忍减缘行所留一行随行者所宜十六行义八番减缘行尽是色界法住定地法第六卷闻唱善来即证罗汉大论俱舍七种般开三般为九一万二千九百六十种般图中引五差罗汉名含三义金刚三昧重空三昧电光三昧九想八念十想八背舍八胜处十一切处九次第定师子奋迅三昧超越三昧观练熏修坏法不坏法约性共拣判慧俱约正助判慧俱断结得灭尽定十四变化十八变化三种念处四韦陀典果性退否考论祖诰此生之中必得无疑信法利钝通辩四果退不退无作之业至未来世孤调解脱辟支迦罗独觉三类二辟支三义分大小迦叶舍利弗等是辟支根性支佛是法行四流随母气息上下出入三十八个七日推因知果推果知因约十二支观𢜤观见华飞钏动三家二即第七卷令生事善故作是说虽修性念处而不断结无脂肥羊会释二论断伏不同证四真谛方断尘沙十种小劫拂石芥子劫从古释迦缘不生三恶道位不退等既云断惑故知通佛行因之相三祇等义种相不拘前后福义多途六度满相三十二相道树已前四波罗密满弥勒值佛必有超劫八相三转十二行法轮度三根性老比丘三百由旬诸般若有二乘得道通有三义藉通开导总相别相等智当教三乘共位三乘共借一教菩萨借别一教别为菩萨立忍名三处初𦦨三地据断见初四地据断见后通虽二地断时仍促等声闻位齐七地十力四无所畏通教诸位布施摄众生等通教有合身义一金刚土台成道四机所见不同八相稍异三藏三种意生身一生实相二生法界列八二谛章安作七二谛消之七种二谛风流二谛一真含二中寄三法以示三根解源四地为上六七为中八九为下约证道边唯明一接巧拙论体析对破外道汝析非正朱雀门中何妨庶民出入第八卷别教八义无量四谛华严正当历别之行十住多明圆义等六轮五行随机明位增减不同今家借用教证二道华严十地论师不分圆别四教俱论三根出假别教因缘假名十信通伏诸惑正伏四住五忍判别圆此十通名住尘沙譬无知𢿘多一切智身子六住有退十行从空入假观无量四谛若住于空与二乘何异等道种智此十通名回向方便有余土实报无障碍土六地断思与罗汉齐别人不知本觉之性具染恶德因果三法纵横圆教诠因缘即中道等三谛圆融圆信圆行等三因开发即初住位天女诃身子圆位浅深仁王十四般若大品四十二字三渐次第九卷一尘有大千经卷十法成乘十心成就法者谓众生心表法约理心佛众生三无差别三法各有二造能破三谛相着能立三谛之法能妙三谛之法唯法华别约六时五悔忏悔法后一虽可独修不进须假前二三忏功能五石五芝坐法扇𢮎十恶弥勒五悔天台建立解行了修即性全性起修法藏华严皆有别愿忏悔义广位位横论各有三障读诵品南岳为他损已天台为他损已三术三[車*丸]四安乐行圆家五品拟对三藏五停心四信伏忍诸教初心无此气分获旋陀罗尼十信有百横竖十乘别圆即离不可一混谓成妙觉谬之甚矣一切种智龙女成佛权实从智证法五眼洞照断最后穷源微细无明道穷妙觉位极于茶无上士弑无明父断贪𢜤母境智寂灭隐前三相六即六种即名皆是事理体不二义世间常住无情佛性唯色唯声贫女宝藏力士额珠三障理全是佛相似即喻始似本称随分觉修善修恶性善性恶第十卷入体之门四教四门门门十乘方便名善巧远近方便横竖该罗方等梦王五科陶师譬引证道定复以律仪为根本十戒五支戒通大小乘六物啚头陀抖擞分卫自资乞食十利兰若十利庆吊俯仰等外护善知识同行善知识教授善知识五欲过患金石[糸*系]竹等仙人闻舍脂语失通因五欲招过三世九恼眠名增心𢿘法掉悔盖犹豫五盖弃法调食眠是眼食三事合调行五法合譬十法通名乘现前阴妄一刹那心拣思议心取不思议心亦性德境拣境及心去思议取不思议即于境种而生于果修德境推本具心离四性计化他境解离四性无妨四说但推本具理心初心依理生解与起教后心不同不得而得三谛宛然境前发心重发誓言纵横具破横竖通塞一心具三破通塞于通起塞能破如所破节节捡挍通塞应须七科次第调试圆理不开须修事助初入外凡外招名利三术似𢜤顶堕

　　仪注备简目录(终)

　　仪注备简

　　山家后学大惠集

　　第一卷

　　天台

　　辅行云。天台者。天者。颠也。(云云)至故以名焉。又有云本名天梯。谓其山高可登而升天。后人讹传。故云天台。又章安山记云。本称南岳。周灵王太子晋居之。魂为其神。命左右公改为天台山也。若准孙公山赋云。所以不列于五岳阙载于常典者。以其所立幽奥其路旷迥故。未知章安所出。西方风俗称名为尊。如子之名兼于父母。佛当生彼预设斯仪。使慕德称名故也。此方风俗避名为敬。故以所居而显其人。

　　此本俗名今依释典

　　辅行云。今释典中所言天者亦名最胜。亦名光明。文句四云。天然自然乐胜身胜。光明疏记引大经。一者世间天。如诸国王。二者生天。从四天王乃至非非想三者净天。谓四果支佛。四者义天。谓十住菩萨以见一法是空义故。大论明三种天。一假名天。即世天也二生天。三清净天。则兼三乘也。

　　此山即大师栖身入寂之所

　　辅行云。仪同沈君理。请住瓦官。开法华经题。停瓦官八年。讲大智度论。说次第禅门。蒙益难纪。尔后徒众转多。得法转少。妨我自行。化道可知。群贤各随所安。吾欲从吾志也。吾闻天台地记称有仙宫。若息心兹岭。展平生之志。于是陈太建七年秋九月从兹始入天台。宣帝来额云。禅师创立天台。宴坐名岳。宜号修禅。(云云)。安禅而化至五品等者。此出临终行位也。不出禅定端坐取灭。故云安禅而化。开皇十五年自荆下邺。至十六年重入天台。至十七年晋王请出。至石城。谓徒众曰。大王欲使吾来。吾不负言而来。吾知命在此。故不前进。于石像前口授遗书。(云云)吾今最后策观谈玄。最后善寂。吾今当入。于是教维那曰。人命将终。闻钟磬声。增其正念。唯长唯久。气尽为期。云何身冷方复响磬。言已跏趺。唱三宝名。而入三昧。即其年十一月二十四日未时端坐入灭。灭后祥瑞等。具如别传。即是住观行位首楞严定而入灭也。

　　顿等四教古师亦用

　　妙玄云南三北七。南北地通用三种教相。一顿。二渐。三不定。华严为化菩萨。如日照高山。名为顿教。三藏为化小乘。先教半字。故名有相教。十二年后为大乘。说五时般若乃至常住。名无相教。此等俱为渐教也别有一经非顿非渐。而明佛性常住。胜鬘光明等是也。此名偏方不定教。此之三意通途共用也。诸师述顿与不定不殊。渐更为三。(云云)。藏等四教起自天台大师。影𠊓经论立此四教也。如三卷初。

　　四河入海四姓出家

　　阿含云东殑伽河。从阿耨达池银牛口流出。绕池一匝。入东南海。南信度河。从阿耨达池金象口流出。绕池一匝。入西南海。西縳刍河。从阿达池琉璃马口流出。绕池一匝。入西北海。北徙多河。从阿达池颇肢师子口流出。绕池一匝。入东北海。此即此土黄河之源也。四姓者。一刹帝利。是王种。二婆罗门。是净行。三吠奢。是商估。四首陀。是农田。

　　约时破古

　　妙玄云北地师亦作五时教。而取提谓波利为人天教。合净名般若为无相教。余三时不异南方。故约时破古云。若言提谓说五戒十善。彼经但明五戒。不明十善。唯是人教则非天教。纵以此为人天教者。诸经皆明戒善。亦应人天教耶。乃至云提谓长者得不起法忍。岂是人天教耶。又云。复次释论结集法藏。初从波罗奈至泥洹夕。所说小乘法。结为三藏法。从初生至双树。凡说大乘。结为摩诃衍藏。奈苑之前不预小教摄。何者。尔时未有僧宝故。不应用提谓为初时教也。

　　华严处会三十九品

　　释签云。龙宫三本。上本。十三世界微尘数偈。中本。四十九万八千八百偈。下本。十万偈四十八品。今但有三十九品。则经犹未尽。旧经七处八会。新译更加普光明殿一会。第一摩竭阿兰若有六品。一世主妙严。二如来现相。三普贤三昧。四世界成就。五华藏世界。六毗卢遮那。第二摩竭熙连河曲普光明殿会。有六品。一如来名号。二四谛。三光明觉。四菩萨问明。五净行。六贤首。第三忉利天会。说十住有六品。一升须弥顶。二须弥顶赞叹。三十住。四梵行。五发心功德。六说法。说令十住进后位也。第四夜摩天会。说十行有四品。一升夜摩。二夜摩赞偈。三十行。四无尽。第五兜率天会。说十向有三品。一升兜率。二升兜率赞叹。三十向。第六他化天会。说十地一品。第七重会普光明殿。说十地胜进行有十一品。一十定。二十通。三十忍。四阿僧祗。五寿量。明菩萨报生净土随时寿量。六菩萨住处。七不思议法。明佛果德。八相海。九随相光明功德。十普贤行。十一如来出现。八三会普光明殿。说六位一品。谓离世间。第九游逝多林会。说入法界品。如是处会所明位行。不出别圆。但经意兼含。义难分判始从住前至登住来。全是圆义。从第二住至第七住。文相次第。又似别义。于七住中又辩一多相即自在。次行向地又是次第差别之义。又一一位皆有普贤行布二门。故知兼用圆文接别。

　　昔生垂化之地

　　大论云。昔波罗奈王入山游猎。见二群鹿。数各五百。各有一主。一是释迦菩萨。一是提婆达多。菩萨鹿王见王杀其群鹿。起大悲心。直至王所。不避箭矢。[疏-(梳-木)+危]曰王言。若以供馔。当差次送。每日一鹿。王善其言。于是二主各差次送。次当调达群中有一母鹿白其主言。我分当死。而我怀子。子非死次。屈垂料理。王怒曰。谁不惜命。次来但去。母思惟曰。我王无慈。横见嗔怒。即至菩萨王所。具白。菩萨王言。若我不理。枉杀其子。若非次差。后次何遣。惟我当代。即自送身。王怪问曰。群鹿尽耶。鹿王曰。大王仁慈。人无犯者。但有滋茂。但彼群鹿归告于我。我愍之故。若非分差。是亦不可。若纵而不救。无异木石。是身不久。必不免死。慈救苦厄。其德无量。王闻是语而说偈言。我实是畜兽。名曰人头鹿。汝虽是畜生。名曰鹿头人。以理而为人。不以形为人。我从今日始。不食一切肉。我以无畏施。亦可安汝意。诸鹿得安。王得仁信。鹿群所居。故名鹿苑。

　　譬喻一释格他譬法不周

　　光明玄云。大师释金光明题。一譬喻。二附文。三当体。初一顺古立。后二唯今义。顺古者。盖见古师虽用譬释。譬法不周。翻屈此经所诠之义。因兹大师同他用譬。恐人疑云。依文二释既甚亲切。何须存譬。故以被根利钝为答。钝人不能直解三字。是法性名。乃以世间金有光明。用比拟一切圆融三法也。若依文二释。为利根人。知其能譬世金光明本无名义。圣则真法而作其名。故云利人知即法作譬。岂须以譬拟法。然经所被非纯利根。故空品云。为钝根故。起大悲心。佛说兹典既被二根。亦须两说赴其利钝。

　　胜鬘经

　　佛降舍卫国。波斯匿王遣使召女。胜鬘对使说偈云。如来现世间。普为群生出。亦应愍我等。宜速降此间。未举头顷。如来现身为说。

　　五种不翻

　　法数云。一秘密。诸陀罗尼咒是秘密。二多含。薄伽梵含六义等。三此方无故。如闫浮树此方无。四顺古。阿耨菩提自古存梵音。五生善。般若尊重智慧轻薄。

　　圆教八义

　　四教义云。圆义略有八。一教圆。正说中道。言教不偏也。二理圆。中道即一切法。理不偏也。三智圆。一切种智圆也。四断圆。不断而断。无明惑断也。五行圆。一行一切行也。六位圆。从初一地具足诸地功德也。七因圆双照二谛自然流入也。八果圆。妙觉不思议三德之果。不纵不横也。

　　如来乘如实道来成正觉

　　文句云。如来义甚多。且明二三如来。余例可解。二如来者。成论云。乘如实道来成正觉。故名如来。乘是法如如智。实是法如如境。道是因觉是果。若单论乘者。如如无所知。单明实者。如如无能知。境智和合。则有因果。照境未穷名因。尽源为果。道觉义成。即是乘如实道来成正觉。此真身如来也。以如实智乘如实道来生三有示成正觉者。即应身如来也。三如来者。大论云。如法相解。如法相说。故名如来。如者。法如如境。非因非果。有佛无佛。性相常然。遍一切处而无有异为如。不动而至为来。指此为法身如来也。法如如智。乘于如如真实之道来成妙觉。智称如理。从理名如。从智名来。即报身如来。故论云。如法相解。故名如来也。以如如境智合故。即能处处示成正觉。水银和真金。能涂诸色像。功德和法身。处处应现往。八相成道。转妙法轮。即应身如来。故论云。如法相说。故名如来也。法身如来名毗卢遮那。此翻遍一切处。报身如来名卢舍那。此翻净满。应身如来名释迦文。此翻度沃焦。是三如来若单取者。则不可也。

　　华严后无等觉

　　四念处释别教中云。众经诸门列位。位数增减。华严初无十信。后无等觉。于十住中多明圆义。于登地中多明别义。华严经前列众。则有等觉。

　　法报不分二三莫辩

　　妙乐云。自古经论许有三身。若言毗卢与舍那不别。则法身即是报身。若即是者。一切众生无不圆满。若法身有说。众生亦然。若果满方说。满从报立。若言不离。三身俱然。何独法报。生佛无二。岂唯三身。故存三身。法定不说。报通二义。应化定说。若其相即。俱说俱不说。若但从理。非说非不说。事理相对。无说即说。即说无说。情通妙契。诤计咸失。

　　上品相好下品尊特

　　四明云。法华三十二相。相相无边。亦即法身。上品尊特也。十六观经八万四千相。中品尊特也。华严树王下丈六相现起舍那。下品尊特也。(此约教分。)十华藏尘相上品相海也。八万四千相。中品相海也。三十二相。下品相海也。(此约相分。)上品相好。下品尊特。此二皆是现起之相。故云二现言之。正当须现。

　　约二现释三品相好

　　<PIC>D55p0044_01.gif</PIC>

　　境本定身

　　辅行云。一一文中皆云若见如来者。皆以三藏如来而为境本。于色相上四见不同。故言境本定身。

　　华严三照涅槃五味

　　玄签云。云何分别。如日初出。前照高山。厚植善根感斯顿说。顿说本不为小。小虽在座。如聋如哑。良由小不堪大。亦是大隔于小。此如华严。约法被缘。缘得大益。名顿教相。约说次第。名从牛出乳味相。次照幽谷。浅行偏明。当分渐解。此如三藏。本不为大。大虽在座。多哆婆和。小所不识。此乃小隔于大。大隐于小。约法被缘。名渐教相。约说次第。名酪味相。次照平地。影临万水。逐器方圆。随波动静。示一佛土。令净秽不同。示现一身。巨细各异。一音演说法。随类各得解。恐畏欢喜。厌离断疑。神力不共。故见有净秽。闻有褒贬。嗅有薝卜不薝卜。花有着身不着身。慧有若干不若干。此如净名方等。约法被缘。犹是渐教。约说次第。生酥味相。复有义。大人蒙其光用。婴儿䘮其睛明。夜游者伏匿。作务者兴成。故文云。但为菩萨说其实事。而不为我说斯真要。虽三人俱学。二乘取证。具如大品。若约法被缘。犹是渐教。约说次第。名熟酥味相。复有义。日光普照高下悉均平。土圭测影。不缩不盈。若低头。若小音。若散乱。若微善。皆成佛道。不令有人独得灭度。皆以如来灭度而灭度之。具如今经。若约法被缘。名渐圆教。约说次第。醍醐味相。(玄)。初文五味者。还约华严日照三譬。开为五味。问。应取涅槃本文。何以却取华严文耶。非但数不相当。亦恐文义各别。答。涅槃五味转变。而秪是一乳。华严三照不同。而秪是一日。今演华严平地之譬。以对涅槃后之三味。数虽不等。其义宛齐。又涅槃以牛譬佛。乳从牛出。譬佛初说大。乳出已后。其味转变。犹成分譬。故此下文义立五味皆从牛出。未若华严日譬于佛。光譬说教。日无缘慈非出而出。众机所扣非照而照。故使高山幽谷平地不同。同禀教光。终归等照。故用两经二义相成。(签)。

　　十二部经华梵名义

　　妙玄云。一修多罗。此云法本。亦云契经亦线经。二祗夜。此云重颂。三和伽罗那。此云授记。四伽陀。此云不重颂。五优陀那。此云无问自说。六尼陀那。此云因缘。七阿波陀那。此云譬喻。八伊帝目多伽。此云如是语。亦云本事。九阇陀伽。此云本生。十毗佛略。此云方广。十一阿浮陀达摩。此云未曾有。十二优波提舍。此云论议部者。部别各有类从也。

　　如聋若哑

　　观音玄记云。旧经三十七云。时舍利弗袛园林出。不见如来自在庄严变化。及生意念亦不乐说。不能赞叹。以声闻人出三界故。此即如聋如哑之文也。

　　领解如来拟宜之时

　　文句云。拟宜劝诫二门。即遣旁人疾走往捉。领上劝门之拟宜。穷子惊愕。领上劝门之无机。强牵将还。领上诫门之拟宜。穷子自念无罪至闷绝躄地。领上诫门之无机。从父遥见下并领劝诫之息化。此探取佛意。佛劝门拟宜无机。意犹未息。更作诫门拟宜。事不获已。然后息化也。

　　后分则有等

　　妙玄云。后分等者。准不思议境界经云。舍利子五百声闻。皆是他方极位菩萨。故今在此逝多林会。迹示声闻。据华严经文殊师利逝多林出。时舍利弗语五百言。汝等且观文殊师利相好威仪等。观彼经中舍利弗语辞。似如己闻诸大乘竟。如在方等般若会时。未能悟故。状当聋哑。以后分之言。时仍长远。亦可通在鹿苑之前。今且判在华严会时。

　　木树草座皆表三藏诠生灭故

　　玄签云。通教。七宝天衣为座。表无生。别教。卢舍那七宝台为座。表无量。圆教。毗卢遮那虚空为座。表无作。今藏教。木草为座。正表生灭也。

　　一酬释尊行因本愿

　　妙乐云。歌利王割截之时。佛发大愿。我若得道。应先度之。辅行云愿者佛昔于饥世化为赤目大鱼。闭气不喘示为𣦸相。木工五人。先斧斫肉。佛时誓言。于当来世先度此等。先愿与其无生故也。

　　二赴五人本愿先悟

　　妙乐云。迦叶佛时。九人学道。五人未得果。誓于释迦法中最先开悟。本愿所牵前得无生故也。

　　三报今日侍奉之劳

　　妙乐云。前者太子弃国捐王。入山学道。父王思念。遣五人追侍。所谓拘邻。迦叶。二是母亲。頞鞞。䟦提。俱利。三是父亲。二人以欲为净。三人以苦行为净。太子勤行苦行。二人便舍之去。三人犹侍。太子舍苦行。还受饮。食酥油暖水。三人又舍去。太子得道。先为五人说四谛也。

　　最先得度在一切人天罗汉之前

　　妙乐云第三说法时。拘邻五人。八万诸天。远尘离垢五人得无生。佛三问。知法未。即三答云。已知。地神唱。空神传。乃至梵世。咸称已知。拘邻最前初见佛道相初闻法鼓。初服道香。初尝甘露。初入法流。初登真谛。闫浮提得道最在一切人一切天一切罗汉前。故十二游经云。佛成道第一年。度五人。第二年。度三迦叶。第五年。度身子目连。当知阿若在前明矣。

　　方便

　　文句云。方者法也。便者用也。法有方圆。用有差会。三权是矩是方。一实是䂓是圆。若智指于矩。则善用偏法逗会众生。若智诣于䂓。则善用圆法逗会众生。举偏法释方便。盖随众生欲。非佛本怀。如经令离诸着出三界苦。是故如来殷勤称叹方便。此释他经义也。又方便者门也。门名能通。通于所通。方便权略。皆是哢引。为真实作门。真实得显。功由方便。从能显得名。故以门释方便。此释他经义也。又方者秘也。便者。妙也。妙达于方。即是真秘。点内衣里无价宝珠。与王顶上唯有一珠。无二无别。指客作人。是长者子。亦无二无别。如斯之言。是秘是妙。如经。唯我知是相。十方佛亦然。止止不须说。我法妙难思。故以秘释方。以妙释便。此释法华方便品意也。今云以方便者。盖以前方法便用之方便也。

　　四大弟子齐已分领

　　文句云。将欲诱引下。是密遣二人诱引。一齐教近领三车救子。远领波罗奈施权。次取意领法身地久照方便。今初且释齐教领者。譬喻文有四。一用方便拟宜。二知先心。三叹三车。四适其所愿。方便品亦四。今领亦四。密遣二人者。四大弟子齐已分领等。余如本文。(云云)。

　　二乘各有十智

　　仁王经云。一世俗智。二法智。三类智。四苦智。五集智。六灭智。七道智。八他心智。九尽智。十无生智。以上十智二乘各有。故成二十智也。

　　弹偏折小叹大褒圆

　　释签云。方等折小。如弟子品。弹偏。如菩萨品。如观众生品。是叹大。称叹文殊。及净名。是褒圆。又弟子品用折不同。有用三教。如诃目连是叹大。有用圆诃。如诃身子是褒圆。

　　修空观用事识见生身住权理等

　　妙宗云。相起之本。其本乃是权实二理。空中二观。事业二识。就此分之。则生身尊特如指诸掌。故金光疏云。丈六身佛住真谛。丈六尊特合身佛双住真中。尊特身佛双住俗中。法身佛住中道。此依二理故有二佛。众生二识有二观因。故感二佛。

　　事业二识为见相之本

　　起信论云。言二识者。佛用有二种。一者依分别事。识凡夫二乘心所见者。名为应身。以不知转识现故。见从外来。取色分齐。不能尽知故。二者依于业识。谓诸菩萨从初发意。乃至菩萨究竟地心所见者。名为报身。身有无量色。色有无量相。相有无量好。所住依果亦复无量。种种庄严随所示现即无有边不可穷尽离分齐相。随其所应常能住持。不毁不失。如是功德。皆因诸波罗密等无漏行熏。及不思议熏之所成就。具足无量乐相。故说为报。

　　恣殃掘之讥

　　妙玄云。殃掘之经弹斥明常。分明余教。释梵四王及十弟子乃至文殊。皆被诃斥。签云。殃掘偈云。云何名为一。谓一切众生。皆以如来藏。毕竟恒安住。云何名为二。所谓名与色。此是声闻宗。斯非摩诃衍。云何名为四。所谓四圣谛。是则声闻宗。斯非摩诃衍。一切诸如来。第一毕竟常。是则大乘谛。非苦是真谛。云何名为五。所谓彼五根。是则声闻宗。斯非摩诃衍。所谓彼眼根。于诸如来常等。具如止观七引。乃至增十。亦复如是。如是等文弹诃声闻。明于常住。最为显著。余如彼经。

　　任净名之折

　　维摩经中问病辞不堪往。弃钵𣴭然等。乃密弹也。礼空王之座。去花招讥。当座诃也。

　　四无常偈

　　仁王经云。初无常偈。劫火终讫。乹坤洞然。须弥巨海。都为灰飏。天龙福尽。于中淍䘮。二仪尚殒。国有何常。二苦偈。生老病死。轮转无际。事与愿违。忧愁为害。欲深祸重。疮疣无外。三界皆苦。国有何赖。三空偈。有本自无。因缘成诸盛者必衰。实者必虚。众生蠢蠢。都如幻居。声向俱空。国土亦如。四无我偈。识神无形。假乘四蛇。无明保养。以为乐车。形无常主。神无常家。形神尚离。岂有国耶。

　　三根解源

　　妙玄云。一俗随三真转。或对单真。或对[社-土+复]真。或对不思议真。三人入智不同。复局照俗亦异。偏真照幻俗。不空真照恒沙佛法之俗。实相真照界外不思议俗。别圆机发。对通钝根。致成三别。二接对通。共成三人。同听异闻。故约漏等以示解源。如大品明非漏非无漏。初人谓非漏是非俗。非无漏是遣着。何者。行人缘无漏生着。如缘灭生使。破其着心。还入无漏。此一番二谛也。次人闻非漏非无漏是非二边。别显中道。中理为真。又是一番二谛也。又人闻非漏非无漏即知双非正显中道。法界力用广大。与虚空等。一切法趣非有漏非无漏。又是一番二谛也。大经中约空不空。三人取解不同。即有三种二谛也。复次约一切法趣非漏非无漏显三种异。是故说此一俗随三真转。

　　长者十德

　　文句云。世间长者。一姓贵。二位高。三大富。四威猛。五智深。六年𦒿。七行净。八礼备。九上叹。十下归。姓则三皇五帝之裔。左貂右插之家。位则辅弼丞相盐梅阿𢖍。富则铜陵金谷。丰饶侈靡。威则严霜隆重。不肃而成。智则胸如武库。权奇超㧞。年则苍苍棱棱。物仪所伏。行则白圭无玷。所行如言。礼则节度庠序。世所式聸。上则一人所敬。下则四海所归。出世长者。佛从三世真如实际中生。功成道着。十号无极。法财万德。悉皆具备。十力雄猛。降魔制外。一心三智。无不通达蚤成正觉。久远若斯。三业随智。运动无失。具佛威仪。心大如海。十方种觉所共称誉。七种方便而来依止。

　　法身无病随机权示

　　维摩经云。文殊问疾。居士。是疾何所因起。其生久如。当云何灭。维摩诘言。从痴有爱。则我病生。以一切众生病。是故我病。若一切众生得不病者。则我病灭。所以者何。菩萨为众生故入生死。有生死则有病。若众生得离病者。则菩萨无复病。

　　十八空

　　大品般若云。内空。外空内外空。空空大空。胜义空。有为空。无为空。毕竟空。无际空。散空。一切法空。本性空。自相空。无相空。无性空。自性空。无性自性空。
国家图书馆善本佛典第 55 册 No. 8954 仪注备简


　　第二卷

　　置毒发毒

　　妙玄云。大经第二十七卷云。譬如有人置毒乳中。则能杀人。乃至醍醐。亦能杀人。此譬两用。一通约渐顿明不定教。处处皆得见佛性也。二约行不定。行人心行譬之如乳。实相智譬之以毒。毒有殒命之能。此智有破无明之力。久远劫来说实相毒置于凡夫心乳毒慧开发。不可为定。或于初味发。或于后味发。不得次第往判。故言置毒乳中乃至醍醐。遍五味中悉有杀义。若众生始于凡地。得闻华严即便见理入佛慧者。此是血乳杀人。若先得十住。今华严得悟。即是酪中杀人。十行悟者。是生苏杀人。十回向悟者。是熟苏杀人。诸地更悟。是醍醐中杀人。若过去先是圆教中假名相似之位。今闻华严得悟者。亦是乳中杀人。亦是酪生熟等苏中杀人。若先是诸住诸行等位。今更闻华严得增道损生。即是于醍醐中杀人。(云云)。

　　金光明等别为一缘

　　妙玄云。南师以金光明胜鬘。楞伽。殃掘之流。以别为一缘。为偏方不定教。以不定于顿。不定于渐故。

　　一音

　　辅行云。言一音者。名通大小。言小乘者。如毗昙云。佛为四王作圣语。说于四谛。二解二不解。佛又作毗陀罗语说。一解一不解。佛又作𥠖车语。说四王俱解。问若圣语说二天不解。佛若能者。岂有不解。若不能者。偈云何通。偈云。佛以一音演说法。而现种种若干义。众生皆谓独为我解说诸法不为他。答。一音者。梵音也。若大会中有多贪等。皆谓世尊独为我说。以此四天各念不同。故佛三说以赴彼念。复破众生谓佛独能圣语说法。复有众生须变形言而受化者。有不须变是故不同。大乘一音。言大乘者。如起信等。圆音一演。异类等解。又如八十好中一音。能报众声。殊方异类。莫不获益。如来本非一切音辞。而能遍赴一切音辞。并与不定义同。

　　当分跨节

　　妙玄云。当分者。如三藏佛赴种种缘。说种种教。缘异故教别。主一故教通。依此教。教行有能契所契。种种名理。理无种种。通别圆为例亦尔。跨节者。若开方便门。示真实相。即向身是圆常之身。向法是圆常之法。向理是真实之理。

　　考彼问辞自见

　　释签云。问。华严鹿苑大小永隔才说方等。则同座并闻者何。答。若以秘密横被。无时不遍。若约横论竖。则隐显在机。(私释)签云秘密横被无时不遍者。言通意别也。此意但在三时中。不通第五。何以知然。考彼问辞秪约前三对问。谓说华严时。小不堪大。聋哑不解。则大隐于小。在鹿苑时。唯谈生灭。大所不乐。则小隐于大。才说方等。大小同座。显然并闻者。何也。答云。秘密横被无时不遍者。意谓岂前二时彼此相隐而有秘密。当知方等四教相对。亦有秘密。故云无时不遍。此约味味横论。若约此横以论三时之竖。前二味彼此相隔隐也。方等同闻显也。此乃在机。非关教也。

　　五味半满相成

　　释签云。若直用五味。犹同南师无慧方便。虽有方便。无实慧故。故名为縳。若直用半满。犹同北师无方便慧。虽有实慧。无方便故。故名为縳。次正明相成中。意则不尔。互相成益。五味则一道竖进。味味有半满相成。复于味味皆有秘密及以不定。是则慧得方便故慧解。方便得慧则方便解。权实俱游。于兹明矣。

　　二鸟俱游

　　释签云。二鸟。鸳鸯鸟也。游止共俱。不相舍离。取其雌雄共游止息。今言俱游者。以喻生死涅槃俱有常无常。在下在高双游并息。事理相即。二即中。中即二。非二中。而二中。事理雌雄义并成也。故双游俱约六即。

　　虽复俱游行藏得所

　　妙玄云。今明五味不离半满。半满不离五味。五味有半满。则有慧方便解。半满有五味。有方便慧解。权实俱游。如鸟二翼。虽复俱游。行藏得所。若华严顿满。大乘家业。但明一实。不须方便。唯满不半。于渐成乳。三藏客作。但是方便。唯半不满。于渐成酪。若方等弹诃。则半满相对以满斥半。于渐成生酥。若大品领教。带半论满半则通为三乘。满则独为菩萨。于渐成熟酥。若法华付财废半明满。若无半字方便调熟钝根。则亦无满字开佛知见。于渐成醍醐。如来殷勤称叹方便者半有成满之功。意在此也。

　　妙法

　　妙序云。但法有粗妙。若隔历三谛粗法也。圆融三谛。妙法也。今经正直舍方便。但说无上道。故建立此经名之为妙。当知华严兼阿含。但方等对。般若带。今经专是正直无上之道故称妙法也。妙玄云。南岳举三种谓众生法佛法。心法。众生法妙者。如经为令众生开示悟入佛之知见。若众生无佛知见。何所论开。当知佛之知见蕴在众生也。佛法妙者如经止止不须说我法妙难思。佛法不出权实。是法甚𣸧妙。难见难可了。一切众生类。无能知佛者。即实智妙也。及佛诸余法。亦无能测者。即佛权智妙也。如是二法。唯佛与佛乃能究尽诸法实相。是名佛法妙。心法妙者。如安乐行中修摄其心观一切法不动不退。又一念随喜等。又诸佛解脱。当于众生心行中求。华严云。心佛及众生。是三无差别。破心微尘。出大千经卷。是名心法妙也。

　　莲华

　　妙玄云。譬莲华者。例有粗妙。云何粗。狂华无果。喻外道空修梵行。无所克获。或一华多果。喻凡夫供养父母。报生梵天。或多华一果。喻声闻种种苦行。止得涅槃。或一华一果。喻缘觉一远离行亦得涅槃。或前果后华。喻须陀洹却后修道。或前华后果。喻菩萨先藉缘修。生后真修。皆是粗华。不以为喻。莲华多奇。为莲故华。华实具足。可喻即实而权。又华开莲现。可喻即权而实。又华落莲成莲成亦落。可喻非权非实。如是等种种义便。故以莲华喻于妙法也。

　　迹门三喻本门三喻

　　妙玄云。一为莲故华。譬为实施权。文云。知第一寂灭。以方便力故。虽示种种道。其实为佛乘。二华敷譬开权。莲现譬显实。文云开方便门。示真实相。三华落譬废权。莲成譬立实。文云。正直舍方便。但说无上道。又莲譬于本。华譬于迹。从本垂迹。迹依于本。文云。我实成佛已来久远若斯。但教化众生作如是说。我少出家得三菩提。二华敷譬开迹。莲现譬显本。文云。一切世间皆谓今始得道。我成佛来无量无边那由他劫。三华落譬废迹。莲成譬立本。文云。诸佛如来法皆如是。为度众生皆实不虚。是以先标妙法。次喻莲华。

　　开权同体异体之辩

　　释签云。所开法体。即前四味中所谈藏通别之法也。能开之妙。即今法华纯圆之妙法也。有谓圆与三教彼此历别故开权者。开此三教之异体也。若今圆与昔圆无二无别。是同体者。故不须开也。此约教别与之意也。有谓不但开异体。亦开同体。此亦约部通夺之意也。故曰同体异体之辩。然约下有佛意机情两意不同。而开权的开异体之三教。不开圆也。

　　权实之语非独今经

　　妙乐云。诸经说权智等者权不即实。致令教法皆非自在。诸机不融。故教主别尔。诸经明实智等者。并是权外之实。故破疑不遍。尚不及此经说施权意。已破诸惑。故云即实而权。况复今经本为显实。有疑皆断。故云即权而实。所以权实之语非独今经。相即之言出自于此。不收于小。是故异也。文句释广开权。显实。偈文云。于诸菩萨中。正直舍方便。但说无上道之文也。

　　时人谓华严胜

　　释签云。自古弘经论师。不晓佛意唯见华严事广文长。菩萨致请。而谓华严加胜法华。近代已来读山门教者。仍有此说。而人师偏着。人师但以请主胜劣相形。不云法门观智胜此。而近代匠者更以教体谓胜法华。岂非误耶。

　　开示悟入四意消之

　　文句云。开者。即是十住破无明。开如来藏。见实相理。示者惑障既除。知见体显。法界众德。显示分明。悟者。障除体显。法界分明。事理融通更无二趣。入者事理既融。自在无碍。流注任运。从阿到茶入萨婆若。一道慧。见道实性。实性中得开佛知见也。二道种慧。知十法界诸道种别。解惑之相。一一皆示佛知见也。三一切智。知一切法一相寂灭。寂灭。即悟佛知见也四一切种智。知一切法一相寂灭相种种行类无不皆知。即入佛知见也。空门。一空一切空。即开佛知见也。有门。一有一切有。即示佛知见也。亦有亦空门。一切亦空亦有。即悟佛知见也。非空非有门。一切非空非有。即入佛知见也。能通则四。所通则一。开示悟入是能通之门。所知所见是所通之理也。观于心性三谛之理。不可思议。此观明净。名开。虽不可思议。而能分别空假中心。宛然不滥。名示。空假中心。即三而一。即一而三。名悟。空假中心非空假中。而齐照空假中。名入。是为一心三观。而分开示悟入之殊也。

　　不妨高位不弃众生

　　妙乐云。问。若入初住方名开者当知此经凡夫绝分。何故不许他从高位。何故论文云为凡夫。答。四释之中。约智约位唯圣方开约观约门。乃通名字。况为令之语。令凡入圣。结缘之益准此可知。所以四释方显今意不妨高位不弃凡夫。法华论四句。文句云。论明证不退转地。今作四位释。论知如来能证实。今作四智释。论明同义。今作观心释。论明不知究竟处。今作四门释。签云。论有三释。一番约二乘。又一番约菩萨。三番约凡夫。今于初释乃离为四。即成三番各有四释。但举二乘以例余二。亦是举难况易。二乘难故。二乘既然。菩萨凡夫例皆如此。是则三类皆须圆教教门以为能通。入观修智方能到位。知见佛境。若作余释为令之说徒施。佛之知见何在。

　　四种四谛

　　妙玄云。藏教生灭。通教无生。别教无量。圆教无作。

　　四不可说

　　涅槃经云。生生不可说。生不生不可说。不生生不可说。不生不生不可说。如次泯四教也。

　　八不净

　　涅槃经云。一田宅。二种植。三贮稻谷。四畜奴婢。五养六畜。六积金宝。七象犀等。八钗钏等。

　　赎常住命之重宝

　　释签云。疑云。法华既以显实。涅槃何复施权。故即释之。释言赎命重宝。涅槃十四云。如人七宝。不出外用名之为藏。是人所以藏积此宝。为未来故。所谓谷贵。贼来侵国。值遇恶王。用为赎命。财难得时乃当出用。诸佛秘藏亦复如是为未来世诸恶比丘。畜不净物。为四众说如来毕竟入于涅槃。读诵外典不教佛经。如是等恶出现世时。为灭诸恶为说是经。是经若灭。佛法则灭。今家引意指大经部以为重宝。

　　二经教意起尽是同

　　释签云。法华以本迹二门为初后二分。初则开权显实断奠声闻。后明本门增道损生重更辩前开权。化主久远成佛。故涅槃正说开为四假。初纯陀品去。明涅槃施。断奠三修。二长寿品去十四品。明涅槃义。三现病品去五品。明涅槃行。四师子吼品去三品。明涅槃用。故知初已断奠声闻。后但明于涅槃义用。是故二经起尽同也。

　　十六意拣二经

　　妙乐中。问。前会三云说法华。今还引大经云出涅槃。云何得同。答。一家明义。多处说之。无烦广辩。欲重论者。更述大猷。判味同时。而有部异。约理名别。咸归常住。约机彼称捃拾。约法彼存三权。论意彼带律仪。语证彼兼小果受益。彼无广记。说时长短永殊。谈常过未不同。论譬大阵余党。现瑞表彰各别。破执难易不同。领解远近迹乖。述成被根不等。用治生死不同。付嘱有下有此得十六意。准此略知。事异意同。不可失㫖。失斯同异。讲授殊难。岂唯两经。余亦不易。

　　别教复有四

　　妙玄云。别教十住。修生无生。十行修于无量。十向修于无作。登地证无作。故云有四。又十行中习诸佛法具足习于一十六门。亦名为四。问。住以习八。何故行中更习十六。答。前是自行。随用一门。后是化他。是故行中更习前八。是故十六俱须广习。问。十行无作与十向无作。若为同异。答。十向无作可云实道。十行无作且顺权方。

　　别圆知人法不可灰断

　　别行玄记云。人即假名所成之人。法即五阴能成之法。能成是实所成是假。此之假实。就大小教辩常无常。小明人法终归无常。大说假实究竟常住。如藏通教。始从凡地至有余涅槃皆有假实。若入无余。身智既㤀。假人安寄。若别圆教。二惑二死尽净之时。人之与法常住自在。假人是尊极众生。实法名常住五阴。以要言之若云惑尽人法永无。斯是小乘。亦称权教。若言惑尽。人法不灭。斯是大乘。亦称实教。凡言别圆。初后知常。盖知人法不可灰断。藏通反是。故曰不知。

　　藏通且须顺于二谛

　　别行玄记云观音人。普门法。约相非相即作四句。人非法。法非人。人即法。法即人。句虽有四。义实唯二。不出相非及相即故。如此二义皆通大小。欲示名言。须将理定。所辩人法。若其不以二谛中道甄其权实。但言即离。何能的显今之相即。故以部对句。明法即离。华严别教。实相法。观行人。不即。圆则人法相即。三藏空有二门。虽谈即离。俱非中道。方等四教。藏通唯二谛。别圆同华严。般若钝同前二谛。利同前别圆。涅槃四教。(云云)。

　　生酥益相熟酥益相

　　释签云。鹿苑已成藏人。于其不复须藏。故但说通。即于此座复以别圆而接通者。并对而说。弹斥而说。即当相入意也。令其耻小慕大。即明说意。意欲令其转成生苏。谓受弹斥。令叹大自鄙。即其益相。通教利根及别圆人。自于一边得益无妨。是时如转酪成生酥。亦举譬。次心渐等者。至般若中不复同前悲泣之时。故云通泰。即为随情等三意说。别圆入别等者。前于方等义已成通。故至般若唯须此二。乃至长者之宅不思议业付与诸子皆使令知。即熟酥益相。得此益已。即成别人。即于此座以圆入之。令堪入法华。

　　密成通益密成别益

　　辅行云。鹿苑正用三藏。方等[〦/(句-口+方)]用三藏。正用三教以斥二乘。令二乘人密成通益。故云三人同一念处。次至般若[〦/(句-口+方)]用通教。正用别圆。加于二乘密成别益。故指大品为不共。

　　华严顿乳通则至后

　　妙玄云。以般若亦得名华严故。法华佛慧不殊初故。又像法决疑经云。今日坐中无央𢿘众。各见不同。或见如来入涅槃。或见如来。住世一劫。若减一劫。若无量劫。或见如来丈六之身。或见小身。或见大身。或见报身。莲华藏世界海为百千亿释迦牟尼佛说心地法门。或见法身同于虚空。无有分别。(云云)。释签云。彼经既有住世无量劫之言。又见报身莲华海藏说心地法门等。故知华严至涅槃后。以彼像法决疑经结涅槃故。

　　三藏通亦至后

　　释签云。二人虽于法华得记。此后犹作三藏结戒之缘。故知三藏至后。迦留陀夷者。由非时入聚落为俗所疑。遂被打杀埋马粪中。佛令诸比丘求觅不得。从马粪出便入灭度。因斯佛制白入聚落。文在涅槃。故知涅槃共结小藏。又如身子于法华中而为请主。至灭度已。帝释供养已。收取三衣付沙弥。沙弥持和尚三衣奉佛。帝释以事白佛。若有所说。当受持。先至阿难所问已。阿难共来至佛所。佛问汝和尚戒身灭否。答言不灭。乃至解脱知见身灭不。答言不灭。阿难言。彼恒说法教化无我。故忆此耳。佛言止止。阿难过去诸佛可非灭耶。而五分不灭。何所忧愁耶。虽云五分不灭。终是小乘中意。故三藏至后。当知声闻。虽得受记小机未悟终自见小。

　　方等至法华后

　　释签云。言至法华后者。即指王城授记。同于法华。舍卫国记。即指方等在法华后。彼经下文又云。舍利弗闻文殊得记问文殊师利。于汝意云何。文殊语舍利弗。汝意云何。犹如枯树更生华不。亦如山水还本处不。蕉种生芽不。舍利弗言。不也。文殊言。若不可得。云何问我得记生欢喜不。授记无形无相无我。无有言语。无去来今。犹如野马。如是观者。乃名得记。此文是文殊破舍利弗得记之相。亦同弹诃。仍似般若。亦可云般若在前意也。

　　证昔通记

　　释签云。通记者昔日授记佛意不壅小乘情隔。自无悕取。况约秘密以记二乘据斯以论通至鹿苑。
国家图书馆善本佛典第 55 册 No. 8954 仪注备简


　　第三卷

　　一净当名任运有常乐我

　　光明记中云。法身配常我。解脱配乐。般若配净。三身即一而三。即净岂不摄余三耶。涅槃疏中云。法身配常乐。般若配我。解脱配净又涅槃四。法身配常。般若配乐。解脱配净我。三一圆融例知。

　　影𠊓经论立此藏通别圆

　　妙玄引云。月灯三昧经第六明四种修多罗。谓诸行诃责。烦恼。清净。私释会之。诸行。是因缘生法。即三藏义也。诃责。是体知过罪。即通教义也。烦恼者。不入巨海。不得宝珠。若无烦恼。则无智慧。即别教义也清净者。既举一净当名。任运有我常乐等。即圆教也。又一一教具四修多罗。诸行。即集谛。诸行果。即苦谛。诸行对治对治烦恼。即道谛。诸行清净。即灭谛。此三藏中具四修多罗也。又诃责诸行。即集谛。诃责诸有。即苦谛。诃责烦恼对治。即道谛。诃责清净。即灭谛。此通教中具四修多罗也。又烦恼诸行。是集谛。烦恼诸有。是苦谛。烦恼行被诃责。即道谛。烦恼清净。即灭谛。此别教中具四修多罗。又涅槃即生𣦸。苦谛清净也。菩提即烦恼。集谛清净也烦恼即菩提。道谛清净也。生𣦸即涅槃。灭谛清净也。此圆教中四修多罗。地论第七云。一念心具十波罗密。四摄。三十七品。四家。释四家云。般若家。谛家。舍烦恼家。苦清净家。私释者。约苦谛为初门修道品。令苦清净者。即三藏义也。舍烦恼家者。即无相体达为舍。如色是空。以空舍无相论修道品者此即通教义也。般若家者。般若智照诸法明了。恒沙法门皆悉通达而修道品。此即别教义也。谛家者。谛即实相之理。即是圆教约实相而修道品也。具如彼说。(云云)。签云。今借四释以对四教。若借高位念念具法以成初心具法之意以证圆门不二。故得用也。亦可一一教皆具四家。既引月灯经。地论。故云影𠊓经论。

　　正教小乘𠊓教菩萨

　　四教义云。问。佛于三藏初开三乘。大乘最胜。何不以大乘为正。小乘为𠊓耶。答。鹿苑初说四谛法轮。拘邻五人见谛成道。八万诸天得法眼净。但有小乘得道。未有大乘。故以小乘为正也。大论云。佛于阿含中虽为弥勒受记。亦不说种种菩萨行。故大乘为𠊓也。

　　静法苑师毁之于前清凉观师赞之于后

　　华严疏云。此师立义理致圆备。但三藏教名。义似小滥。以余三教。亦有三故。钞云。以名滥故。静法与作四种过。一滥涉大乘失。以大乘亦有三藏。应名三藏教故。二大无三藏失。以彼不名三藏故。三特违至教失。彼云不得亲近小乘三藏学者。有小乘言。拣异大乘故。明知三藏不唯属小。四有不定失。以小乘诸部有不立三故。如经量部。但立经律二藏故。有立五藏。成实三外立于杂藏及菩萨藏故。以有此四失故。总许其破。故云名似小滥。正许初失。然下皆以通失。疏云所以尔者。良以智论之中多詺小乘为三藏故。成实论中亦自说云。我今欲说三藏中实义故。钞云此出其所据。通违教之失。及滥涉大乘失。谓大小乘论同立此名故。滥涉之失。不在于己。若有难言。智论之内小乘之名。随自宗语。三藏之称。随他宗言。非共名也故今释云。智论是随他名。成论小乘云何亦名三藏岂随他宗耶。即由上义。不违至教。以罗什译经多依智论。小乘三藏为欲成文。二言双举。小乘之过不在三藏但责其小心耳。故诃小乘。不责所诠三藏。疏云初对旧医戒定慧故。立此三事。迢然不同。异后三教。钞言此立三藏所以。以四教之初敌对旧医之三。故须特立三藏。三又迢然不同。故无滥涉。大乘所以偏从立号。亦犹五尘皆色。而色独得总名。故三藏虽通标总名。便为小乘别教。言三事迢然不同者。上对旧医。下对通别圆教。由不同故。立三藏名。即由此义。诸部多名三藏。从多立名非不定失。疏云。通教意融三故。别教依一法性而显三故。圆教三一无障碍故。钞云。此明后三。不名三藏所以。即正通大无三藏失。谓大乘虽有三藏各有融拂等义。故不立名。非无其体。疏云。所以不名小乘教者。此教亦有大乘六度菩萨三十四心断结成真佛故。钞云。谓有难言。何以不名小乘。强立三藏而招多失。故今通云。以有大乘故。不得名小。彼教之中立有菩萨。谓是大乘。大乘望之。皆称三藏小教。疏云。故藏通别圆之义。四教互有而核其定实。余三不成。唯成当教中义耳。

　　旧医戒定慧

　　四教义云。问曰。外人亦说戒定慧。此有何异。答。外人所说戒定慧。即是旧医。如彼虫道。旧戒有二。一邪。二正。一邪者。即是鸡狗等戒。二正者。即是十善道也。旧定有二。一邪。二正。一邪者。即是九十六种道经所说鬼神邪定。能知世吉凶现神变相也。二正者。即是四禅四定。四无量心。及发五神通也。旧慧有二一邪。二正。一邪者。即是身边见心。发诸邪智。拨无因果。食粪裸形等也。二正者。即是因身边见心。发诸世智。说有因果。修诸善法也。今佛说三藏教。所明客医戒定慧即是新医从远方来。晓八种术。初说四枯正术。即是三藏教门明戒定慧也。一戒者。即是十种得戒。发一切律仪无作如毗尼。所明身口诸善法也。二定者。即依八背舍入九次第定。师子奋迅超越三昧等也。三慧者。是生灭四谛。破身边二见。六十二见。发真无漏。成十一智。三无漏根也。此三外人尚不闻其名。况有少分。然此三法通名藏者。以含藏为义。但解者不同。有言文能含理。故名为藏。又言理能含文。故名为藏今言三法之名各是一句。三名各含一切文理。故名藏也。

　　三人亦通谛缘度三

　　妙玄云。小乘四谛以生灭为体。大乘以无生为体。十二因缘还是别相细观四谛耳。约苦集即有无明老𣦸。约道灭即有无明灭乃至老𣦸灭也。又三人通观十二因缘。二乘生灭十二缘。菩萨无生十二缘。无生十二缘。本不生。今不灭。相生则相生。传传灭。又三乘亦通论四谛。二乘有量四谛。为菩萨无量四谛。又六度亦通三人。大品发趣品云。阿罗汉支佛。因六波罗密至彼岸。摄大乘云。凡夫二乘有六度。但不同耳。阿毗昙有六足。六足即六度。

　　声闻总相智缘觉别相智菩萨总别相智

　　释签云。藏教声闻总相一门析色成空。缘觉别相一门析色成空。菩萨亦总相别相。于四门析色成空。总相等者。总谓但作苦集观耳。别谓观苦七支。观集五支。以自行故。但依一门。菩萨为他。故于四门也。

　　三界分九地

　　瑜伽云。一欲界五趣杂居地。二色界开四。初禅离生喜乐地。二禅定生喜乐地。三禅离喜妙乐地。四禅舍念清净地。无色开四。初空无边处地。二识无边处地三无所有处地。四非非想处地。

　　梵语

　　释签言。胡音者自古著述诤兢未生。但从西来以胡为称。应云梵音。元梵天种还作梵语。及以梵书。辅行云。翻译者。前朝诤轻。未多纷兢。但是西语。咸曰胡音。后因黄冠虚构伪制。近代方始胡梵甄分。葱岭已西并属梵种。铁门之左。皆曰胡乡。言梵种者。光音初下展转出生。是五天并云梵种。近代著述特讳胡音。

　　象胥通四方之语

　　辅行云。寄等四皆官名。寄言能寄寓风俗之异于此。象言能仿象风俗之异于彼。鞮则欲别服饰之异。译则辩其言语之异。周官通谓之象胥。而世俗通谓之译也。

　　十六游增狱

　　俱舍颂云。此下过二万。无间𣸧广同。上七捺落迦。八增皆十六。谓煻煨。粪屎。锋刃。烈河增。各住彼四方。无间四门既各有四。上七亦然。十六游增地狱四门。门门有四。东门四狱。饥饿。铜鍑。多鍑。石䃺。南门四狱。脓血量灰。灰河。铁丸。西门四狱。斤斧。豺狼。剑树。寒冰。北门四狱。黑砂。沸屎。铁钉。焦渴。新婆沙云。八𤍠狱名有四门。一一门有游增狱。有情游彼。其苦增故。正法念云。阿鼻苦千倍。过前七狱。

　　内障外障无障

　　兰盆疏云。水到化为脓血。是内障。咽如针。腹为瘿。为外障。饮啖粪秽烧然等。是无障。

　　三类鬼

　　正理论云。无财者。无福德不得食。少财者。少得净妙饮食。多财者。多得净妙饮食。三各三品成九种鬼。

　　阿修罗

　　楞严云。三界中复有四种阿修罗。若于鬼道以护法力乘通入空。此阿修罗从[卬-ㄗ+(ㄗ@、)]而生。鬼趣所摄。若于天中降德贬坠。其所卜居邻于日月。此阿修罗从胎而出。人趣所摄。有修罗王执持世界。力洞无畏。能与梵王及天帝释四天争权此阿修罗因变化有。天趣所摄。别有一分下劣修罗。生大海心。沉水穴口。旦游虚空暮归水宿此阿修罗。因湿气有畜生趣摄。

　　毗摩质多生舍脂

　　妙乐云。毗摩质多。此云净心。亦云种种疑。波海水出声。名毗摩质多。即舍脂父也。观佛三昧经云。光音天生此地。地使有欲。入海水洗不净。堕泥变为卯。八千岁生一女。千头少一。二十四手。此女戏于水。水精入身。八千岁生一男。二十四头。千手少一。海水波音。名为毗摩质多。索乾闼婆女。生舍脂。帝释业力。令其父居七宝殿。纳为妻。

　　酒能昏性起过

　　大论云。夫酒为不善诸恶之根本。能生三十六种之失。招于五百世中无手。慢刑无礼。发出伏匿。眠卧粪秽。搪揬水火。颂曰。财虚招病诤。(三)裸露丑名彰。(二)无智得者失。(二)说匿废事业。(二)醒愁身力少。(二)色坏慢父母。(二)沙门婆罗门。(二)及叔伯尊长。(二)不敬佛法僧。(三)党恶远贤善。(二)破戒无惭愧。(二)不守情纵色。(二)人憎亲属弃。(二)行恶舍善法。(二)智人所不信。(一)远涅槃狂痴。(二)命终堕恶道。(一)若得人常騃。(一)酒失三十五。大论之所明。

　　性戒莫问受不受等

　　止观中。性戒下。辅行云。料拣三学无作有无。初戒无作者。性戒不受。故无无作。止观中。若受戒下。辅行云。明受得戒。即有无作。故性罪之上加违无作。出家等戒无作别生。是故持则功等虚空。破乃随对一支一境。举持劝受。加罪遮违。况犯已法除。复本清净。止观云。如伐草害畜罪同。对首忏二罪俱灭。大论解云。违无作罪同灭耳。而偿命犹在。故知受得之戒与性戒有异也。止观中。如伐草下。略出遮性同异之相。如草畜俱有违制之罪。作单提悔。二遮俱灭。然于害畜仍有性愆。故大论云。偿命犹在。故知受得之戒与性戒有异也。

　　性戒即旧戒

　　辅行云。论不缺等。义兼性制故。且初引论释于性戒。因此对辩客旧三学。初明旧三学有无。所言性者。即旧戒也。不待佛制。性是善恶。故名为性。并旧定慧。名旧三学。旧戒通为十戒根本故。论十戒即客三学。何者。初之三戒即是客戒。义兼于旧。次一即是客定。次六即是客慧。初引论二文。或八或十。并是性戒。论十戒者。一不缺戒。二不破。三不穿。四不杂。五随顺。六无着。七智所赞。八自在。九随定。十具足。
国家图书馆善本佛典第 55 册 No. 8954 仪注备简


　　第四卷

　　世出世间禅

　　妙玄云。定圣行者。略为三。一世间禅。二出世禅。三上上禅。世禅复二。一根本味禅。隐没。有垢。无记。二根本净禅。不隐没。无垢。有记。根本者。世出世法之根本也。大品云。诸佛成道转法轮入涅槃悉在禅中。若能𣸧观根本。出生胜妙上定。故称根本也。隐没者。闇证无观慧也。有垢者。地地生𢜤味也。无记者。境界不分明也。此有三品谓禅也等也空也。即十二门禅也。根本净禅不隐没。无垢。有记。与上相违。此又三品。谓六妙门。十六特胜。通明等也。二出世间禅者。即有四种。谓观练熏修。观禅者谓九想。八背舍。八胜处。十一切处。通称观禅。练禅者。即九次第定也。熏禅者。即师子奋迅三昧也。修禅者。超越三昧也。三出世间上上禅者即九种大禅。一自性禅。二一切禅。三难禅。四一切门禅。五善人禅。六一切行禅。七除恼禅。八此世他世乐禅。九清净禅。如地持所释。今不具论。

　　支林功德

　　禅门中释支名者。初禅有五支。觉者。初心觉悟名为觉。观者。后细心分别名为观。庆悦之心名为喜。恬澹之心名为乐。寂然不散名一心。二禅有四支。一内净支者。既离觉观。依内净心发定。皎洁分明。无有垢秽。故名内净。二喜支者。定与喜俱发。行者深心自庆于内心生喜定等十种功德善法故。悦豫无量。故名喜支。三乐支者。行者受于喜中之乐。恬澹悦怡。绵绵美快。故名乐支四一心支者。受乐心息。既不缘定内喜乐。复不缘外念思想。一心不动。故名一心。三禅五支。一舍支者得三禅乐定生时舍喜心不悔。亦得言舍离三过。二念支者。既得三禅之乐。念用三法守护。令乐增长。三智支者。善巧三法离三过。四乐支者。快乐。乐遍身受。五一心支者。受乐心息一心寂定。四禅四支。一不苦不乐支者此禅初发与舍受俱发。舍受心数。不与苦乐相应。故言不苦不乐支。二舍支者。既得不苦不乐定。舍下胜乐。不生厌悔。复次真定以发。未得成就。若心进胜定。则便随念动转。不名无动定。是故定发。心不念着。自能舍离。故名舍支。禅定分明。等智照了。故名念清净支。定心寂静虽对众缘。心无动念。名一心支。释支义者。如缨络经说。禅名支林。此即据总别之明义也。言支者。支离为义。如因树根茎。则有枝条。根茎是一。枝条有异。禅中支义亦尔。从一定心。出生五支。此是总中别义。所言林者。如林因众多树。得有林名。禅义亦尔。五支和合。总受禅林。此即据别中之总。故知若说禅。即知有五支。如闻林名。必知有树及以枝条。复次有人言。支持为义。如欲界未到地中。虽有单静定心。未有觉观等五支共相支持。则定心浅薄易失。若得初禅。即有觉观等法。则定心安隐。牢固难坏也。广如禅门及法界次第。

　　娑婆世界主梵天王尸弃大梵

　　文句云。娑婆此翻忍。其土众生安于十恶。不肯出离。故称为忍。悲华经云。云何名娑婆。是诸众生忍受三毒及诸烦恼。故名忍土。亦名杂杂。九道共居。梵者。此翻离欲。除下地系上升色界。故名离欲。亦称高净。尸弃者。此翻顶髻。又外国唤火为树提尸弃。此王本修火光定。破欲界惑。从德立名。然经标梵王。复举尸弃。似如两人。依释论正以尸弃为王。今经举位显名。恐目一人耳。住禅中间内有觉观。外有语言。得主领为王。单修禅为梵民。加四无量心为王也。初禅有梵众。梵辅。大梵。今举王摄诸也。

　　离喜而纯乐受

　　唯识论云。五识相应适悦受。恒名为乐。意识相应适悦受。若在初二禅近分。名喜。二禅根本。名喜名乐。三净虑近分根本。俱名为乐。

　　无想天

　　唯识云。无想天者。谓修彼定厌粗想力。生彼天中违不恒行心及心所。想灭为首。名无想天。故六转识于彼皆断。彼天唯在第四静虑。下想粗动难可断故。上无无想异熟处故。即能引发无想定思。能感彼天异熟果故。

　　无烦杂无𤍠恼等

　　辅行云。无烦之始得无烦名。伏烦恼故。名为无𤍠。果易彰故。名为善现。见清彻故。名为善见。色中无上。名色究竟。

　　四空定

　　法界次第云。通言空者。此四定体无形色。故名为空。各依所证之境为处。境法持心。心无分散。故名定也。一空处定。若灭三种色。缘空而入定者。名空处定。二识处定。若舍空缘识而入定者。名识处定。三无所有处定。若舍识处。心依无所有法而入定者名无所有处定。四非有想非无想定。若舍二边之想而入定者。名非有想非无想定。

　　灭三种色

　　辅行云。三种色者。一可见有对。二不可见有对。三不可见无对。大品云。为过一切色相。灭有对色相。不念种种相。入无边空处。过一切色。灭可见有对色。灭有对色。灭不可见有对色。不念种种色相。灭不可见无对色。一切色法唯十一种。谓五根尘法入少分。少分者。无表色也。阿毗昙云。一可见。谓色是。二有对有十。谓五根尘。若云不可见有对。应但云五根四尘。三不可见无对。谓法处少分。大经二十一云。眼见色坏。名为过色。五根尘坏。名过有对。于二种余及无教坏。名过异相。此之三色并在色界。欲入无色。故灭此三。今此应云及背舍胜处一切处中八色等也。若无表色虽非今文。空观所过。得空观时必定离于表无表色。又于可见有对等中。复应明于三有对义。非今正义。是故不论。灭色方便。具如禅门。先想此身如甑如笼如网。乃至渐空。大论十九云。如鸟在瓶。瓶破得出。

　　无色界色

　　玄文问。无色无身。云何具四念处。引毗昙答。无色有道共戒。(云云)。当知小乘明义。即有两意。大经云。无色界色。非诸声闻所知。若尔。四念处无色何妨。

　　合经墙壁譬

　　文句释法华堂阁等云。堂譬欲界。阁譬色无色界。墙壁譬四大。颓落譬减损。倾危譬迁变。柱根譬命。梁栋譬意识。妙乐释文句云。墙壁四大者。应通三界。无非损减。无色虽无四大造色。定果所为皆是墙壁。(云云)。

　　色是无教法

　　戒疏云。戒是色住。无作是假色。亦言无教。非对眼色。发隐云。亦言无教者亦名无教也。非对眼色者。非与眼相对之色。明与常色不同。即非色非心也。

　　五衰相

　　涅槃云。大五衰者。头上花萎。腋下汗出。衣裳垢染。身体臭秽。不乐本座。小五衰。衣服绝香。身光忽灭。浴滴沾身。本性嚣驰。两目眴动。

　　四空疮痈病箭观等

　　禅门云。离四空定说八种观。如病。如痈。如疮。如刺。无常。苦。空。无我。前对治方法。便是事观。后四即是缘谛理观。此八观中有总别。总则用此八法总观空处定。四阴和合。故有此定。可患无实。别观者用此八法。前四对治观四阴事。病治受阴。痈治想阴疮治行阴。刺治识阴。复次四无常等。即对观四阴理相。无常观识苦观受阴。空观想阴。无我观行。

　　百八见等

　　辅行引五十校计经云。若眼见好色中有阴有集。见恶色中有阴有集。见平平色中有阴有集。乃至意缘法亦如是。一根有三。三中有六。六根具三十六。三世合百八。历六十二见八十八使。各各百八。当知举心动念浩然无际。昏而且盲。都无见觉。止观中。诸菩萨问。云何百八。佛言。有所念不自知。心生心灭中有阴有集不知为痴。转入意地亦如是。识亦如是。是为意三。见好色中色恶色不自知着。不自知灭。有阴有集。乃至触亦如是。彼经但列六根各六。虽无三世之语而结云百八。故知是约刹那而为三世也。既以心意识三为意地三。故通三世。如云集起名心。筹量名意。别知名识。意三既尔。故使所依五根亦尔。三世三个三十六故。故有百八。经又问云。我设知百八痴灭。为痴为黠。佛言未黠。诸菩萨言。何故尔耶。佛言。犹有百八疑乃至未得百八尽力。以念念中不离六根刹那三世。故一一见皆一百八。乃至五十个百八烦恼。故彼经云。举心动念生死无尽。

　　五利使

　　辅行云。一身见使。若于名色阴入界中妄计为身。名为身见。若以无明不了。则于五阴中起二十种身见。则身见有二十种。见谛所断。一行中历三界。有二身见也。二边见使。执边之心。名为边见。若于四边不了。随见一边为实。余边悉为𡚶语。如其所见互执一边。悉堕边见。历三世五阴即有六十二见。并是见谛所断。合六十二见。同是一边见摄也。又约见谛所断一行中历三界。即有三边见。三邪见使。邪心取理。故名邪见。若无明不了四谛因果。邪心推划谓无此理。因断灭出世间善根。乃至世间善根。作阐提行。是为邪见。见谛所断三界四行中有十二邪见是也。四见取使。于非真胜法中谬见涅槃。生心而取。故曰见取。若行道之时。虽入种种观门。而真明未发。无明不了。便谬计所得以为真为胜。生心取着。皆名见取也。见谛所断三界四行有十二见取是也。五戒取使。于非戒中谬。以为戒。取以进行。故曰戒取。若取鸡狗牛戒。乃至九十五种外道所行之戒以为真戒。皆名戒取。若人虽持佛戒。见有戒相。亦是戒取。见谛所断三界二行有六种戒取是也。

　　五钝使

　　辅行云一贪欲使。引取无厌。名曰贪欲。分别其相。具如贪毒中说。见思所断三界五行中十五贪。皆是贪使。二瞋恚使。忿怒之心。名之曰瞋。分别其相。具如瞋毒中说。见思所断欲界五行中五恚。即是恚使也。三痴使。迷惑不了之心。名为无明。若以迷心缘境。随有所起。则念念永失。而不知惭愧者皆是痴也。见思所断三界五行下十五痴。即是无明使。四慢使。自恃轻他之心曰慢。若自恃种姓。富贵。有德。才能。轻蔑于他即是慢也。慢有八种在下别出。乃至见思所断三界五行下十五慢。皆是慢使也。五疑使。迷心乖理犹豫不决曰疑。分别其相。具如疑盖中说。三界四行十二种疑。并是疑使也。

　　二十五冥谛

　　法数云。冥初(世间本)。生觉(中阴)。我心(我慢)。五尘(色声香味触)。五大(地水火风空)。十一根(眼耳鼻舌身五知根手足口大小遗根五业根)。心平等根。神我(主谛能生所生能依所依)。

　　六谛

　　法数云。一陀骠谛。此云主谛。五大及时方神意。此主为万物所依故。二求那谛。此云依谛。为色等五尘依故。三羯摩谛。此云作谛。俯仰屈伸出入去来等故名作。四三摩若谛。总相谛。为总相。万法如一有故。五毗尸沙谛。别相谛。如森罗万象各各不同故。六摩波夜谛。为五尘成就不相妨碍等。

　　见中思推利思背上思

　　辅行云。三种见惑。一俱生。五钝中有利。如虫兽凡夫亦能起我我所。即是利从钝背上起。故属钝。二推理。未发禅来虽有世智推理辩聪。见想犹弱。所有十使同属于钝。三发得。从因定发。见心猛盛。所有十使从强受名。皆属于利也。三种思惑。一俱生。与形俱生。如男女托胎。妄于父母生𢜤恶心。此是邪思还归于见惑。二依见。如外道依见而起嗔。此利上钝。名背上使。见谛断时正利去。背亦去。三界系即三界九品思。此名钝使。亦名事障。号正三毒。

　　十缠

　　俱舍云无惭无愧。睡眠昏沉。掉举。恶作。嫉妒悭吝。忿覆。

　　三结

　　辅行引大论云。又或时为钝。但说断三。婆沙云。如昔一时有毗𥠖子。佛法出家时。佛已制二百五十戒。令族姓子随所乐行。彼人闻已乃生忧虑。谁能守护如是诸戒。便诣佛所。头面礼佛。白佛言。我不堪护如是诸戒。尔时世尊现亲善相。而不诃责。以软美语而𢠢喻之。善哉善哉为能善持三戒不耶。谓戒心慧。彼人闻已即大欢喜。我能善持如是三戒。断惑亦尔。若世尊说断八十八使及无量苦名须陀洹。则受化者心生忧虑。何能拔除八十八树。度八十八大河。竭八十八大海。摧八十八大山。修八十八对治。若佛但说断三结者则受化者生大欢喜言二十者。五阴各四谓色大我小。我在色中。我大色小色在我中。即色是我。离色有我。四阴亦尔。故此二十名为身见。八十八使具如前释。释签云。由二不超欲。谓贪嗔。由三复还下。谓身见。戒取疑。

　　六度摄三十七

　　辅行明六度摄道品者。擅摄二觉谓除舍也。尸摄三。谓正语业命。忍摄四。谓念根。念力。念觉。正念。进摄八。谓四勤。进根进力。进觉分。正精进。禅摄八。谓四如意。定根。定力。定觉。正定慧摄十。谓四念处。慧根。慧力。择觉。喜觉。正见。正思。合三十五。余有二信。通三十五。一切诸法信为本故。

　　当分道品相摄道品

　　止观云。当分者。未必具品方能得道。三四二五单七只八。当分是道。故云当依念处得道。又云是道场。又云是摩诃衍。念处既尔余品亦然。是为当分道品。相摄者。如念处一法皆摄诸品。引释论文云。念处既摄余品。余品亦摄念处。是为相摄道品。

　　道品通正助漏无漏等

　　止观云。问道品是二乘法。云何是菩萨道耶。答。大论呵此问。谁作是语。三藏摩诃衍皆不作是说。那得独云是小乘法。净名云。道品善知识。由是成正觉。道品是道场。亦是摩诃衍。涅槃云。能修八正道者。即见佛性。名得醍醐。大集云三十七品是菩萨宝炬陀罗尼。如此等经皆明道品。何时独是小乘。又有漏道品。欲界二十二。未到三十六初禅三十七。皆有漏道品。如乳。三藏道品如酪。通教道品如生酥。别教如熟酥。圆教如醍醐。或言三十七品是助道。或言是正道。大论云。是菩萨道。此文似正也净名云。道品善知识。由是成正觉。此文似助也。又若言三十七品是有漏者。云何言七觉是修道。法华云。无漏根力觉道之财。云何八正在七觉前。此应三句分别。一三十七品皆有漏二皆是无漏。三亦有漏亦无漏。如大论云。修八正道得初善有漏五阴。善有漏五阴即是暖法。暖法之前尚得修于八正道。云何修邪。初从师受法。系心忆念。名念处。为求此法。勤而行之。名正勤。一心中修。名如意足。五善根生。名根。根增长名力。分别道用。名七觉。安隐道中行。名八正道。能如是修得善有漏五阴。当知道品皆是有漏。皆是无漏者。即是见谛思惟所行道品。一向是无漏法华之文。意在此也。从来虽言有漏中得修八正七觉等。未有文证。而毗婆沙云。若八正在七觉后。亦得是有漏。亦得是无漏。何以故。依八正入见谛即是亦无漏若八正在七觉前。一向是无漏。此则可解。引婆沙文证成二意。又亦漏无漏。即是对位意也。

　　通大地数九心数等

　　俱舍云。通数者谓想。欲。触。慧。念。思。脱。忆。定。受。此十随王能作一切善恶之事。故得名为通大地数。观慧数即烦恼道。观余数是业道。言九心数者。以大地中受在观受是苦摄故。九心数中想即想摄。余八数行摄恶数有十。恚。恨。谗。诳憍。忿。怒。悭。痴。妒。善数十。信。进。念定。慧。喜。猗。舍。觉。戒。

　　四如意足

　　法界次第云。通言如意者。四念处中实智慧。四正勤中正精进。精进智慧增多。定力小弱。得四种定摄心故。智定力等。所愿皆得故名如意足。智定力等能断结使。故云断行成就也。

　　定力若成能于诸禅互无妨碍

　　辅行云。虽用欲界语法。而不碍初禅支林。或住初禅觉观之法。而不碍于二禅内净。或住二禅与喜相应而不碍于三禅乐受。或与四禅舍受相应而能教化一切众生。纵妨四禅。不妨诸定妨谓妨碍。碍。谓遮止。纵有因缘不入四禅。不妨一切禅定自在。总而言之祗是诸定互不相妨。

　　藏别不即通圆谈即

　　玄签云。藏教灭色入空则真不即俗。俗不即真。故云不即。通教即色是空。则即真而俗。即俗而真。故云即。别教离二边以显中。故不即。圆教即二边以显中。故即。

　　四谛分对真俗

　　释签云。佛说二谛者。谓世谛。第一义谛。或云世谛。谓苦集。第一义谛谓道灭。前合四为二。正用此意。复有说。世谛。谓苦集灭。第一义。谓道谛。评者曰。四谛亦是世谛。亦是第一义谛。如苦集是世谛。苦空无常集因缘生是第一义谛。灭是世谛者。如佛说言。如城园林。是第一义谛者尽止妙离。道是世谛者。佛说道谛。如筏如山如梯如楼。是第一义谛者。道如迹乘。若四谛尽是第一义谛。世谛说阴界入。第一义谛亦说阴界入。彼小乘中尚开四谛为世谛第一义谛。况复大乘。

　　仪注备简(终)
国家图书馆善本佛典第 55 册 No. 8954 仪注备简


　　仪注备简

　　山家后学大惠集

　　第五卷

　　空门二十七贤圣

　　成论二十七贤圣。开果向为三。谓信行。法行。无相行。及初果。为四。五第二果向。六第二果。七第三果向。八第三果。于此果中又开为十一。谓中。生。行。不行。乐定。乐慧。转世。现。信解。见得。身证。并前七。为学人十八开无学为九。谓退。护。住。思。死。不退。慧解脱。俱解脱。不坏法。

　　贤人有二圣人有二十五

　　四教义云。空门入道二十七贤圣者。信法二行即是两贤。在方便道。空门发真断见惑未尽行。即须陀洹近向。见惑尽。名须陀洹果。空解增明。断欲界思一品乃至五品。名斯陀含向。断六品。即是斯陀含果。断七品八品尽。名阿那含向。欲界九品下分尽。即是阿那含果。阿那含有十一种𢃄果行向。即是阿罗汉向。进断上二界思惟也。非想九品尽。即是阿罗汉。是阿罗汉有九种。贤人有二。圣有二十五。合二十七贤圣。具出成论。

　　信行法行

　　止观云。萨婆多明此二人。位在见道。因闻入者。是为信行。因思入者。是为法行。昙无德云。位在方便。自见法少。凭闻力多。后时要须闻法得悟。名为信行。凭闻力少。自见法多。后时要须思惟得悟。名为法行。若见道中无相心利。一发即真。那得判信法之别。然数据行成。论据根性。各有所以不得相非。今师远讨源由。久劫听学。久劫坐禅。得为信法种子。世世熏习。则成根性。各于闻思开悟耳。

　　身证

　　止观云。身证位者。还是信解见到二人。入思惟道用无漏智断上下分结。发四禅四无色定。即用共念处修八背舍。八胜处十一切处。入九次第定。三空事性两障先已断尽。又断非想事障。灭缘理诸心心数法入灭尽定。得此定故。名身证阿那含也。何者。入灭定。似涅槃法安置身内。息三界劳务。身证想受灭。故名身证也。若约初果解身证者。但以先于凡夫用等智断结。得四禅四无色定。后得见谛。第十六心证那含果。即修共念处。还从欲界修背舍胜处一切处入九次第定身证也。

　　俱舍则无身证

　　俱舍云。世尊说学人十八。谓四向。三果。信行。法行。信解。见得。家家。一间。五含。谓中。生。行。不行。上流。无学九谓退。护。思。住。达。不动。不退。慧脱。俱脱。此二十七名为福田。

　　贤者善直

　　旧云邻圣为贤。此语太高。今言善直曰贤应作四句。一随𢜤见。破戒乱心。此非直非善。如无目无足。不能到清凉池。二持戒修禅。而生邪见。此善而不直。亦不名贤。如有足无目。亦不能入清凉池。三信心正见。而破戒心乱。此直而不善。此亦非贤。如有目无足。不能入清凉池。四信解正智。得佛教意。持戒清净。修安般不净等观。心得停住。名直名善。有目有足。能入清凉池。

　　五停心通于四教

　　四念处云。藏教停心如文。通教停心者。觉观多者。当观入息不生。出息不灭。不生不灭息即是空。无能观所观。皆不可得。不可得即真。真即心停也。多贪欲者。当观贪欲非垢。无贪欲非净。非垢故不生。非净故不灭。不生不灭故即空。空即真。真故心停。多嗔恚者。当观于慈。慈恚即不生亦不灭。如上。着我多者。当观其身如屠牛四分。但见四大。六根。五阴。十二入。十八界。何处有我。即破我见。愚痴者。对因缘观。三世破断常。二世破果报我。一世破性实。善用五治心。心即安住。得观无生。别停心者。前三藏数息不净等停心疏远事伪。通以观息不生不灭停心。即事而理近密真。今别教以持戒之根本。若我住世无异此也。即佛。依此而住。即僧。虽尔。望于三藏是密是真。望于实相非近非密。非真非理。与前别后别。居季孟之间。此义可知。(云云)。能持五支诸戒。(云云)。释论十种戒。(云云)。于一戒中具足尔许法门即是别停心。戒是法本。道之根源故以戒为停心也。圆五停心者。私谓五品是也。即事而理。其相自彰。何者初教以数息事停散。圆家以信理除疑惑。又信是道元。故当初品。又信顺不动。即是第一停心。初教以不净事停贪。圆家以读诵除秽染。若著文字。染污法性。文字性离即是解脱清净。是第二停心也。初教以慈停嗔圆以慈故有说。说无秘吝。吝有秘恚。则非慈相。是慈说第三品停心也。初教以因缘停痴。圆以六度度六蔽。闇去明生。是第四品停心也。初教以念佛停逼迫。圆以即事而理。理即法佛。法佛岂逼迫佛法。无能逼所逼。无逼。无逼者。无逼法是第五品停心。当知信事即理。文字即解脱。慈即𡩖洪。度蔽彼岸。一切平等。是圆五品停心也。

　　五停心对圆五品

　　妙玄云。私谓五品位是圆家方便。初欲令易解。准小望大。如三藏之五停心。初品圆信法界。上信诸佛。下信众生。皆是随喜。是圆家慈停心。遍对治法界上嫉妒。第二品读诵大乘文字。文字是法身气命。读诵明利。是圆家数息停心。遍治法界上觉观。说法品能自净心。亦净他心。是圆家因缘停心。遍治法界上自他痴。痴去故诸行去。乃至老死去。兼行六度品。是圆家不净停心。六蔽初名贪欲。若舍贪欲。欲因欲果皆舍。舍故无复报身非净非不净也。正行六度品。是圆家念佛停心。正行六度时。即事而理。理不妨道。事妨于道。即事而理。无障可论。大意如此。(云云)。

　　五停心名五门禅

　　禅门中明内善者。即是五门禅。一阿那波那门。二不净观门。三慈心门。四因缘门。五念佛三昧门。此五法门通摄一切诸禅。发诸无漏。故名为内善。问曰。内善无量。何得但说五门。答曰。五门虽少。而行通诸禅。所以者何。一阿那波那门者。此通至根本及特胜通明等诸禅三昧。二不净观门者。此通九想背舍超越等诸禅三昧。三慈心门者此通四无量等诸禅三昧。四因缘门者。此通至十二因缘四谛等慧行诸禅三昧。五念佛门者。此通至九种禅及百八三昧。复次初数息门。即是世间凡夫禅。次不净门。即是出世间禅。诸声闻人所行。次慈心门。即是凡圣二人。为大福德修慈入无量心。次因缘门者。即是支佛人之所行。次念佛门功德广大。即是诸菩萨之所行。此则略明五门次第浅深之相。

　　转兼具治

　　辅行云。所言转者。或转用尸。乃至般若。或次第超。超一至四。逆顺间杂。病去便止。五度为头。但越本位。余同于檀。此病不转而治转也。一度转用余之五度。即成五句。六度合有三十句治。若药病俱转。名亦对亦转。成三十句。是转非对。亦三十句。又是转是对。是转非对。一往且立为三十句。若超杂等。句相不定。行者自知。岂可具记。又一度转用至二三四。亦可名转。亦可名兼。若至五度名转名具。不得具名者。以转用故。若言具者。不得云转。但具用六以治一蔽。亦以转故。复失兼名。故虽兼具。但名为转。故转至五不名具者。转则单用。具则兼俱。故不同也。若病转药不转。不名转治。亦非兼具。或第一义名一向治。亦有超顺逆间等也。随其病转以为五蔽。亦成三十句一向治也。所言兼者。药兼一两。乃至三四。至五名具。是故但四。度别四句。成二十四。一度至五。但成六句。正名具治。

　　三种贪

　　禅门明贪欲中即有三种发相。一外贪欲烦恼发者。若行人当修定时。贪欲心生。若是男子即缘于女。若是女人即缘于男子。取其色貌姿容威仪言语。即结使心生。念念不住。即此是外贪媱结使发相。二内外贪欲烦恼发者。若行人于修定之时。欲心发动。或缘外男女身相色貌姿态仪容。起于贪着。或复自缘己身形貌摩头拭颈。念念染着。起诸贪𢜤。是以障诸禅定。此即内外贪欲烦恼发相。三遍一切处贪欲烦恼起者。此人𢜤着内外如前。而复于一切五尘境界资生物等皆起贪𢜤。或贪田园屋宅衣服饮食。于一切处贪欲发相。

　　九想观治贪欲

　　辅行云。又此九想通能治于六欲。若别治者。死想。治威仪言语二欲。胀坏啖三。治形貌一欲。血涂脓烂青瘀三。治色一欲。骨烧二。治细滑一欲。九想又复通治所著人欲。散治人相欲。能动九十八使山。故所治最强。

　　六种欲

　　大论云。有人着赤白黄黑等色。或著相貌端严。或着威仪姿态。或着语言娇媚。或着细滑肌体。或着可意之人。

　　三种嗔

　　禅门明瞋恚发相。即有三种。一非理嗔。违理嗔发者。若行人于修定时。瞋觉歘然而起。无问是理非理。他犯不犯。无事而瞋。是为违理邪瞋发相。二顺理瞋。顺理正瞋发者。若于修定之时。外人实来恼触。以此为缘而生瞋觉。相续不息。亦如持戒之人见非法者而生瞋恚。故摩诃衍中说。清净佛土中。虽无邪三毒。而有正三毒。今言顺理正嗔者。即其人耶。三诤论嗔行人于修禅时。着己所解之法为是谓他所行所说悉以为非。既外人所说不顺己情。即恼觉心生。世自有人虽财帛相侵。犹能安忍。少诤义理。即大瞋恨。风马不交。是名诤论瞋发相。

　　慈悲喜舍四无量心

　　法界次第云。四通名无量心者。从境以得名。以所缘众生无量故。能缘之心亦随境无量。故悉受无量心名。一慈无量心能与他乐之心。名之为慈。二悲无量心。能拔他苦之心。名之为悲。三喜无量心。庆他得乐生欢悦心。名之为喜。四舍无量心。若缘于他无憎无𢜤之心。名之为舍。

　　四师𢿘息

　　禅门明用𢿘息不同者。一师教系心𢿘出息。所以者何。数出息则气不急。身不胀满。身心轻利。易入三昧有师教𢿘入息。何故尔。𢿘入息。一者易入定。随息内敛故。二断外境故。三易见内三十六物故。四身力轻盛故。五内实息贪恚故。有如是等胜利非一。应𢿘入息。有师教𢿘。入出无在。但取便而𢿘。无的偏用。随人心安入定。无过即用。三师所论皆不许出入一时俱𢿘。何以故。以有息遮。病生在喉中。犹如草叶。吐则不出。咽则不入。此患生故。又师依四时用𢿘。今所未详。

　　用息明六妙门谓𢿘随止观还净

　　法界次第云。此六通言妙门者。涅槃为妙门。谓能通六法。次第相通能至真妙泥洹。故云妙门。一家所明有十种六妙门。今但略出次第相生一科六门以为次者。此六门既是亦有漏亦无漏禅。于余亦有漏亦无漏禅中浅而且局。故以为次也。一𢿘息门。摄心在息。从一至十。名之为𢿘。行者为修无漏真法。先须调心入定。欲界粗散难摄。非𢿘不治。故须善调身息从一至十。则粗乱静息。心神停住。是为入定之要。故以𢿘息为妙门也。二随息门。细心依息。知入知出。故曰为随。行者虽因𢿘息心住。而禅定未发。若犹存𢿘。则心有起念之失。故须放𢿘修随。心依于息入时知入。出时知出。长短冷暖皆悉知之。若心安明净。因是则诸禅自发。故以随为门也。三止门。息心静虑。名之为止。行者虽因随息心安明净。而定犹未发。若心依随则微有起想之乱。澄渟安隐。莫若于止。故舍随修止。是中多用凝心止也。凝心寂虑。心无波动。则诸禅定自然开发。故以止为门四观门。分别推析之心名为观。行者虽因止证诸禅定。而解慧未发。若住定心。则有无明味着之乖。故须推寻检析证禅定。是中多用实观四念处也。若观心分明。则知五众虚诳。破四颠倒及我等十六知见颠倒。既无无漏方便因此开发。故以观为门五还门转心反照。名之为还。行者虽修观照。而真明未发。若计有我能观析破于颠倒。则计我之惑还附观而生。同于外道。故云是诸外道。计着观空智慧不得解脱。若觉此患。即当转心反照能观之心。若知能观之心虚诳无实。即附观执我之倒自亡。因是无漏方便自然而朗。故以还为门。六净门。心无所依。妄波不起。名之为净。行者修还之时。虽能破观之倒。若真明未发。而住无能所即是受念。故令心智秽浊。觉知此已。不住不着。泯然清净。因此真明开发。即断三界结使。证三乘道。故云其清净得一心者则万邪灭矣。以净为门。意在此也。

　　一念十二因缘

　　禅门云。一念十二因缘善根发者。亦于欲界未到静定心中。忽然自觉刹那之心无人无我。性本无实。所以者何。一念起时。必籍因缘。言因缘者。即具十二因缘。缘无自性。一念岂定有实。若不得一念之实。即破世性邪执。心与定相应。智慧开发。犹如涌泉。身口清净。离诸邪行。是十二因缘善根发相。

　　刹那十二缘

　　妙玄云。一刹那十二缘者。若以贪心杀生。彼相应愚是无明。相应思是行。相应心是识。起有作业是名色。起有作业必有六入。彼相应触是触。彼相应受是受。贪即是𢜤。彼相应缠是取。彼身口作业是有。如此诸法生是生。此诸法变是老。此诸法坏是死。

　　束十二为三道轮转相生

　　辅行云。束十二缘以为三道。十二因缘轮转相生。是故三道亦轮转相生。大论第二十二因缘论。婆沙十地经等并同。俱舍云。三烦恼二业。七事亦名果。略果及略因。由中可比二。从惑生惑业。从业生于事。从事事惑生。有支理唯此。初四句是以略摄广。故论云。应知缘起虽有十二。而二三为性。三谓惑业事。二谓因果。就中又二。初两句正明相摄。下两句释妨。妨曰。何故过未略而现在广释曰。由中可以比知。现在名中故也。次从惑生惑。谓𢜤生取。从惑生业。谓取生有。及无明生行。从业生事。谓行生识。及有生生。从事事惑生者。谓从事生事。即识生名色。乃至生受。从事生惑谓受生𢜤。

　　业道

　　辅行云。论十不善业道品问云。何名业道。答。意即是业。于中行故。故名业道。前行后三中。后行前七中。三是业非道。七亦业亦道。此是具录论文。人未见论。祗见续在十二缘后。便作十二因缘释之。甚不可也。今先销论文。次会三道。论品虽题名业道品。今文引用。意通三意。意中即是业者。意地思也。于中行者。行身等也。故知身等为意所行。名为业道。业之道故。业即道故。名为业道。前行等者。辩起先后。将教所列。对起先后。文列次第。身口居先。意三居后。起之次第。意三在先。身口居后。先起意地。故云前行。文列在后。故云后三。后动身口。故云后行。文列在前。故云前七。中字但是助句而已。云在此七及三中耳。亦如五阴。文列与起粗细更互。四谛四果。亦复如是。然论文意。三是业非道者。非身口故。亦业亦道者身口二业为意业所行故。复名为道。今文义立。意为能通亦得名道。是故后三通至身口故云而能通七。前七是业。复为意行。是故论云亦业亦道。今文前七复立二义。一是所行。如论文意。故云是业复是道。二是能通。通至后世。故复名道。

　　三种障念三身治

　　禅门云。念应佛者。于三十二相中随取一相。或先取毫相闭目而观。若悬作不成。当对一好端严形像。一心取相缘之入定。若不明了。即开眼更观。复更闭目。如是取一相明了。次第遍观手相。使心眼开明。即破沉闇之心。念报佛者。以正念之心。缘佛十力四无所畏十八不共一切种智。圆照法界。常寂不动。普现色身。利益一切。功德无量。不可思议。如是念时。即是对治。念法佛者。即是观法性平等。不生不灭。无有形色。空寂无为。无为之中既无境界。何者是逼迫之相。知境界空故。即是对治。若念三十二相。即非对治。何以故。是人未缘相时。已为境界恼乱。而更取相者。多因此着魔。狂乱其心。

　　观体非念观是其慧

　　四念处二。问四念处是慧。云何反从念受名耶。答。为初学用念持慧。不妄受异缘。念为增上。从念受名也。

　　七贤位人明识四谛

　　玄义云。又天魔外道。𢜤见流转。不识四谛。此七位人明识四谛。大经云。我昔与汝等。不见四真谛。(云云)。见四谛者。识属𢜤四谛。识属见四谛。皆能明了。若解四谛。则所见真正。无有邪曲。故是贤人相也。

　　从此生暖法等四句

　　俱舍论云。从此生暖法者。谓从总相念住后。成就已生暖法。名圣道。如火能烧惑薪。圣火前相。故名为暖。已观四谛修十六行。名暖位也。此善根分位长故。能具观四谛。及能具修十六行。观无常苦空无我。乃至道如行出。次辩顶位者。从此顶善根。有下中上。至成满时有善根。名为顶亦观四谛修十六行。同前暖位。暖顶二善根俱名动善。可退动故。动善根中顶为最胜。如人顶故。名为顶法。忍位是进。暖位是退。此顶是进退两际。犹如山顶。故名为顶。

　　暖顶忍世第一各有三品

　　妙玄云。暖有三种。谓下下。下中。下上。顶有三。中下。中中。中上。忍有二种。上下。上中。世第一有一种。谓上上。此四善根。以三言之。暖是下。顶是中。忍世第一是上。复有说者。暖有二。谓下下。下中。顶有三。谓下上。中下。中中。忍有三。谓中上。上下。上中。世第一法有一。谓上上。亦以三言之。暖是下下。顶是下中。忍是中上。世第一是上上。瞿沙云。暖有下三。顶有六。下下乃至中上。忍有八下下乃至上中。世第一但上上。以三言之。暖法一种。谓下。顶法二种。谓下中。忍有三种。谓下中上。世第一有一种。谓上。释签云。对下三善根以为料拣。第二师文似四品。意但在三。然越次取者。例前九品亦越次故。言但三者。下下。下中。只是下。中上只是中。上上只是上耳。暖顶于下三品中。是下下下中。虽有二品。但在于下。忍取中三品之上。世第一取上三品之上。瞿沙说九品。上能兼下。故顶有六。忍有八。世第一近真。故不可兼多。故唯上上。九品既以上兼下。三品亦然。故暖有一。乃至忍三。世第一亦唯一种。意亦如前。

　　世第一三品

　　释签云。问。世第一法有三品否。答。一人无。多人有。身子上。目连中。余皆下。就佛支佛。声闻。为三品。世第一法者。此心心数法。于余法为最为胜。为长为尊。为上为妙。

　　中忍减缘行

　　释签云。所言缘者。上下八谛。名之为缘是所缘故。各十六行。故三十二名之为行。能缘行故。应知七周减缘。二十四周减行。谓四行观欲苦。乃至四行观欲道。乃至三行观上界道。名一周减一行。如是一一谛下各有三行。与缘名异。从行为名。故三八二十四周减行。一一谛下各有一行。与缘名同。亦与缘同减。从缘为名。但名减缘。是则上界四谛。下界留苦。唯减三缘。上四下三。名为七周。缘之与行皆从后减。故使欲界最后留苦。都有三十一周减缘行。后但有一行二刹那心。观于欲苦。名中忍满。唯有一行一刹那心观于欲苦。名上忍成就。此中忍位未减道时。虽减行相。未减道故。故得具观四种谛也。颂云下中忍同顶者。约此说也。若此中忍减道谛时。但修十二行。既减彼道。心无忻慕。故彼道下四行亦不起得。由此道理减灭谛时。但修八行。除减道下各四行故。减集谛时。但修四行。故于中忍具修十六。十二。八。四。行相。于上忍中亦修四行。虽起一行一刹那心。以观苦故。起能得得。修彼苦下四行相故。

　　所留一行随行者所宜

　　释签云。随缘一行一刹那不住故似见道。所以者何。行人有二种。一𢜤行。二见行。𢜤行有二。一我慢。二懈怠。见行亦二。谓我及我所。着我慢者。修无常行入世第一法。懈怠增者。修苦行入。着我者。修无我入。着我所者。修空行入。

　　十六行义

　　辅行云。苦下四行。谓无常苦空无我。观阴缘生。念念生灭故无常。为无常所逼故苦。一相异相不可得故空。我我所不可得故无我。集下有四。谓集因缘生。有漏和合能招苦果。故名为集观于六因能生苦果。故名为因。观于四缘能生苦果。故名为缘。还受后有苦。故名为生。灭下四行。谓灭尽妙离。一切苦尽故名为尽。诸烦恼灭故名为灭。一切第一故名为妙。超过生死故名为离。道下四行谓道正迹乘。能至涅槃故名为道。非颠倒法故名为正。圣人行处故名为迹。运至三脱故名为乘。

　　八番减缘行

　　妙玄云。忍法观者。正观欲界苦。色无色界苦。欲界行集。色无色界行集。欲界行灭。色无色界行灭。断欲界行道。断色无色界行道。如是三十二心。是名下忍。行者后时渐渐减损及缘。复更正观欲界色无色界苦。乃至观断欲界行道。除观断色无色界行道。从是中名中忍。复更正观欲界苦。观色无色界苦。乃至观色无色界行灭。除灭一切道。复正观欲界苦色无色界苦。乃至观欲界行灭。除色无色界行灭。复正观欲界苦。乃至观色无色界行集。除灭一切灭。复正观欲界苦。乃至观欲界行集。除色无色界行集。复正观欲界色无色苦。除一切集。复正观欲界苦。除色无色界苦。复正观欲界常相续不断不远离。如是观时。𣸧生厌患。复更减损但作二心观于一行。如似苦法忍。苦法智。如是正观。是名中忍。复以一心观欲界苦。是名上忍。复次生世第一法。世第一法后。次生苦法忍。

　　尽是色界法住定地法

　　玄签云。顶法者。色界善根有动不动。住不住。有难不难。断不断。退不退。就动乃至退者有二。下者是暖。上是顶。彼不动乃至不退者为二。下者是忍。上者是世第一法。此等诸文。全同论文。论云。有云欲善根有二。下是暖。上是顶。色善根有二。下是忍。上是世第一。评家云。不应作是说。应云尽是色界法。住定地法。圣行法好。今依评家。故云色界。此等只是判四善根以有动等之异。对四不同故也。动乃至退分二。不动乃至不退分二。虽同在色界。由善根𣸧浅异故。致使差降不同。动。谓犹为外缘所动。住。谓久住暖顶。难谓暖。顶有难。断。谓断于善根。退谓退为五逆等。不动等是后二善根。准此可知。
国家图书馆善本佛典第 55 册 No. 8954 仪注备简


　　第六卷

　　闻唱善来即证罗汉

　　辅行云。如佛自言善来比丘。自然得具足戒。当于言下须发自落。袈裟在身。钵盂在手。犹如五岁知法比丘。如䟦陀罗波楞伽者是。

　　大论俱舍七种般

　　辅行云。六种那含位在其中者。大论三十三云。五那含者。谓中。生。行。不行。上流。复有六种。五如上。加现。复有七种。六如上。加无色。俱舍不立现般。但取无色般。并五为六。颂曰。此中生有行。无行般涅槃。上流若杂修。能往色究竟。超半超遍没。余能往有顶。行无色有四。住此般涅槃。释曰。不还有五。一中。谓欲界没。于无色中阴而般涅槃。二者生般。生色界而般涅槃。三者有行。生色界已。长时修行而般涅槃。但有勤修。无速进道。四者无行。生色界已。不经久修。无功用行而般涅槃。勤修速进二道俱无。五者上流。于色界中要转经于四禅天处方般涅槃。上流又二。一者杂修。即是乐慧。二无杂修。即乐定是。有杂修者。往色究竟。无杂修者。往于有顶。颂中余字。是不杂修。复有三种。一全超。谓在欲界于四禅中已遍杂修。遇缘退失。从梵众没。生色究竟。中间尽超。故名全超。二者半超。梵众没已。中间渐受十四天处。或超一二。乃至十三。后乃方生色究竟天。皆名半超。非全超故。通受半名。全不能超。名为遍没。无杂修者。生无色界。唯不能生五净居天。从广果没。生三无色。后生有顶方般涅槃。故此那含纵生无色。犹属色摄。若欲界没生无色天。即无色摄。复有九种。中。生。上流。各三种故。如释签引。此六九中未入般前。或得名为罗汉向摄。在色界时。或有勤修速进故也。

　　开三般为九

　　释签引论云。中般为三者。谓速。非速。久住。准俱舍论。总为九种。谓三各分三。谓中。生。上流也。有行无行。生色界已方般涅槃。并生般摄。言中三者。谓速非速。经久。如迸火星。以喻三义。思之可知。并于中阴论速非速等。生有三者。一生。约速立。二有行。约非速立。三无行。约经久立。并生色界已。论速等也。上流三者。一全超。约速立。二半超。约非速立。三遍没。约经久立。从初色至色末。始终有此三人不同。如是三九。由业惑根异。言业异者。造顺现业。成中般。造顺生业。成生般。造顺后业。成上流般。言惑三者。下品惑成中般。中品惑成生般。上品惑成上流般。言根别者。上根中般。中根生般。下根上流般。

　　一万二千九百六十种般

　　释签引杂阿毗昙云。阿那含者或五及七八。五。谓中。生。有行。无行。上流。七。谓于中般更分三。如迸火星喻。八者。谓五上加现。无色。及不定。且从五种说。谓色五种。从根分十五。谓上中下各五故。约地成二十。四禅各五故。约性有三十。谓退。思。护。住。进。不动。谓种性各五故。处有八十。梵众至尼吒。十六处各五故。每一种那含有二千五百九十二。何者。约十六处成十六人。约种性六。成六倍增之。合九十六。约根有三。三倍增之。成二百八十八。更以九离欲人九倍增之。成二千五百九十二人。一人既尔。五那含又五倍增之。成一万二千九百六十种。言九离欲者。谓离欲界九品惑以为九人也。

　　图中引五差

　　辅行云。生五含者。然由修熏禅有五阶差。大品九定通熏九地。此中唯熏第四禅地。先修得已。更以多念无漏相续现起。从此引生多念有漏。从此复生多念无漏。如是后后渐渐减少。乃至最后二念无漏。次复引生二念有漏。无间复生二念无漏。名熏加行成相。次唯一念无漏。次复唯有一念有漏。无间复生一念无漏。名根本成。故俱舍云。成由一念离。言五差者。谓下。中。上。上胜。上极。一品有三。后品兼前。故第五品合成十五。如是五品。如其次第三六九等生五净居。

　　罗汉名含三义

　　文句云。比丘者肇师云。秦言净命乞食。破烦恼。能持戒。怖魔等。天竺一名含此四义。秦无以翻。故存本称。什师云。始出妻子家。应以乞食自资。清净活命。终出三界家。必须破烦恼。持戒自守。具此二义。天魔怖其出境也。释论云。怖魔。破恶。乞士。魔乐生死。其既出家。复化余人俱离三界。乖于魔意魔用力制。翻被五系。但愁惧而已。故名怖魔。出家人必破身口七恶。故言破恶。夫在家三种如法。一田。二商。三仕。用养身命。出家人佛不许此。唯乞自济。身安道存。福利檀越。三义相成。即比丘义也。涅槃宝梁皆举破恶名比丘者。不具说也。今名此三义应通初后。如初出家时。白四羯磨。无作戒力。遍一切境翻无作恶。初修禅定。发定共戒。防伏意地贪瞋不起。初修观慧。发相似道共戒。能伏烦恼。初心亦称破恶。何独后心耶。怖魔者。初剃发禀戒。已令魔愁。修定欲伏烦恼。修慧欲破烦恼。初心亦令魔怖何独后心耶。乞士者初离邪命以乞自活。修禅历境求定。修慧缘理求无漏皆是乞士。何况相应而非乞士。具此义故。通名比丘。观经云。比丘者。因果六义。因名乞士。怖魔。破恶。果号应供。杀贼。无生钞云因三果三。一一主对。释论。净目问舍利弗。乞士者有四种食。合药种植田园。名下口食。仰观星宿。名仰口食。四方巧语。名方口食。咒术卜算。名维口食。比丘不作此四。名清净乞士也。钞云。今举身子答彼净目乞士之义须离上下方维之食。常行乞食清净活命。故名乞士。至果乃成应供德也。怖魔者。若发心出家。地行夜乂唱飞行空中展转乃至六天魔王闻之。怖畏失人众也。钞云。魔主生死。在家受欲增长生死。出家离染。趣向无生。是故魔王闻之生怖。染欲破戒。魔还快乐。勤修三学果证无生。破恶者。能破烦恼。九十八使悉皆破断故名破恶。钞云。见思二使共九十八。名恶名贼修观推穷。名为破恶。证智断尽。名为杀贼。

　　金刚三昧

　　妙玄云。时解脱罗汉。是信行钝根。待时及众缘具。方得解脱。位居无学。罗汉有五种。随信行生退法。思法。护法。住法。升进法也。得尽智。无学等见也。若用金刚三昧。于非想九品惑尽。次一刹那证非想第九解脱。成尽智。次一刹那得无学等见也。或彼时退。故不说得无生智。此五种阿罗汉。是性种性根钝。因中修道。必假衣食床具处所说法及人。随顺善根增进。不能一切时所欲进也。是五种各有二种。不得灭尽定。但是慧解脱。得灭尽定。即是俱解脱。若不得灭尽定。是人因中偏修性念处。若得灭尽定。是人因中修性共也。证果时三明八解一时俱得。故名俱解脱也。

　　重空三昧

　　妙玄云。不时解脱罗汉。即法行利根。名不动法阿罗汉也。此人因中修道。能一切时随所欲进修善业。不待众具。故名不时解脱。是人不为烦恼所动。故名不动。不动是不退义。成就三智。谓尽智。无生智。无学等见。能用重空三昧击圣善法。以定舍定。故言能击。是不动罗汉亦有二种。一不得灭尽定。但名慧解脱。二得灭尽定。即是俱解脱。若闻佛说三藏教门。修缘念处。即发四辩。名无疑解脱。是名波罗蜜声闻。能究竟一切罗汉功德也。名沙门那。沙门那者。沙门果也。释签云。空空三昧。无相无相三昧。无作无作三昧。空是圣法。复修于空击前圣法。故名为重。

　　电光三昧

　　辅行云。称电光者。彼论云。七依定外更有定发无漏否。答。有欲界定能发无漏。无漏发疾。倏如电光。若不发无漏。住时则久。遗教云。若见电光。暂得见道。如阿难策心不发。放心取枕。即入电光。电光亦是金刚。金刚不孤。因欲界入无漏。无漏发疾。譬如电光。非欲界定得此名也。住欲界定或经年月。定法持心。无懈无痛。连日不出亦可得也。

　　九想

　　法界次第云。此九通名想者。能转心转想。故名为想。所谓能转不净颠倒想。故此九法皆言想也。一胀想若观人死尸䏺胀如韦囊盛风。异于本相。是为胀想。二青瘀想。若观死尸皮肉黄赤。瘀黑青黤。是为青瘀想。三坏想。若观死尸风吹日曝转大。裂坏在地。是为坏。四血涂漫想。若观死尸处。脓血流溢污秽涂漫。是为血涂漫。五脓烂想。若观死尸虫脓流出。皮肉坏烂𣶢沱在地。是为脓烂想。六啖想。若观死尸虫蛆唼食。鸟挑其眼。狐狗咀嚼。虎狼攫裂。是为啖想。七散想。若观死尸禽兽分裂。身形破散筋断骨离。头手交横。是为散想。八骨想。若观死尸皮肉已尽。但见白骨筋连。或分散狼籍。如贝如珂。是为骨想也。九烧想。若观死尸为火所焚。爆裂烟臭。薪尽形灭。同于灰土。假令不烧。亦归磨灭。是为死想。

　　八念

　　通言八念者。内心存忆之异名也。专心存忆八种功德。故名为八念。一念佛。二念法。三念僧。四念戒。五念舍。六念天。七念阿那。八念死。

　　十想

　　通言想者。能转心转想也。能转计常乐等。诸颠倒等想。故名为想。前三想为断见谛惑说。中四想为断思惟惑说。后三想为修无学道者说。是以坏法之人。修此十想。能断三界结使。证无漏之圣果也。一无常想。二苦想。三无我想。四食不净想。五世间不可乐想。六死想。七不净想。八断想。九离想。十尽想。

　　八背舍

　　此八通名背舍者。大智度论云。背是净洁五欲。舍是着心。故名背舍。若发真无漏慧断三界结业尽。即名解脱也。一内有色相外观色。内有色相者。不坏内色不灭内色相也。外观色者不坏外色。不灭外色相。以是不净心观外色。所以然者。为修流光故。不应初背舍中坏灭内身骨人也。欲界结使难断故须以不净心观外色也。此初背舍。位在初禅。能舍自他及下地。故名背舍。二内无色相外观色。内无色相者。坏内色。灭内色相也。外观色者。不坏外色。不灭外色相。以是不净心观外色。所以然者。行者为入二禅内净。故坏灭内骨人。欲界结使难断。故犹观外不净之相也。三净背舍身作证净者。缘净故名净。行者除外不净相。但于定中练八色光明清净皎洁。犹如妙宝之色。故名净。缘身作证者。以无受着心而受三禅中遍身乐。故名身作证也。四虚空处背舍。若灭根本四禅色。及三背舍四胜处八一切处中色。一心缘无边虚空而入定。即观此定依阴入界。故有无常苦空无我虚诳不实心生厌背而不受着深入一向不回。是为虚空处背舍。五识处背舍。若舍虚空。一心缘识入定时。即观此定依阴入界。故有无常苦空无我虚诳不实。心生厌背而不受着深入一向不回。是为五识处背舍。六无所有处背舍。若舍识一心缘无所有入定时。即观此定依阴入界故有无常苦空无我虚诳不实。心生厌背而不受着。深入一向不回。是为无所有处背舍也。七非有想非无想背舍。若舍无所有处。一心缘非有想非无想入定时。即观此定依阴入界。故有无常苦空无我虚诳不实。心生厌背而不受着。深入一向不回。是为非有想非无想背舍也。八灭受想背舍。背灭受想诸心心数法。是为灭受想背舍所以者何。诸佛弟子患厌散乱心。欲入定休息。似涅槃法安着身中。故云身证而想受灭也。

　　八胜处

　　名胜处者。亦名八除入。一内有色相外观色少。若好若丑是名胜知胜见。二内有色相外观色多。若好若丑。是名胜知胜见。三内无色相外观色少。若好若丑。是名胜知胜见。四内无色相外观色多。若好若丑。是名胜知胜见。五青胜处。若观青色转变自在。少能多。多能少。光色照曜胜于背舍。所见青相亦不起法𢜤是名青胜处也。六黄胜处。类如青胜处中分别。七赤胜处类如青胜处中分别。八白胜处。亦类如青胜处中分别。今用四色为胜处。依大智度论也。若缨络经中则以四大为四胜处也。

　　十一切处

　　通称一切处者。皆从所观境遍满得名也。亦名十一切入。一青一切处。二黄一切处三赤一切处。四白一切处。五地一切处。六水一切处。七火一切处。八风一切处。九空一切处。十识一切处。

　　九次第定

　　通言次第定者。若入禅时。深心智慧深利。能从一禅入一禅。心心相续。无异念间杂。故名次第定也。初禅次第定。离诸欲恶不善法。有觉有观。离生喜乐。入初禅定时。是中初禅定观均齐自识其心。其心次第而入。无有刹那杂念间。入初禅定。是为初禅次第定。二禅次第定。若从初禅入二禅时。是中二禅定观均齐。自识其心。其心次第而入。无有刹那杂念间。入二禅定。是为二禅次第定。三禅次第定。意类如初禅二禅中明。四禅次第定。亦类如初禅二禅中明。五虚空处次第定。六识处次第定。七无所有处次第定。八非有想非无想处次第定等。俱如上初禅二禅中明。九灭受想次第定。若从非有想非无想入灭受想定时。于是定前自识其心。要期心利。心心次第而入。无有刹那杂念间。入灭受想定。是为灭受想次第定也。

　　师子奋迅三昧

　　所言师子奋迅者。潜譬以显法也。如世师子奋迅为二事故。一为奋却尘土。二能前走却走㨗疾。异于诸兽。此三昧亦尔。一则奋除障定细微无知之惑。二能入出㨗疾无间异上所得诸禅定也。故名师子奋迅三昧。一入禅奋迅。师子奋迅入三昧者。离欲恶不善法。有觉有观入初禅。如是次第入二禅。三禅。四禅。空处。识处无所有处。非有想非无想处。灭受想定。是为奋迅入也。二出禅奋迅。师子奋迅出者。从灭受想定起。还入非有想非无想。非有想非无想起。还入无所有处。如是识处空处四三二禅初禅。乃至出散心中。是为奋迅出。

　　超越三昧

　　所以名超越者。能超过诸地。自在入出。故名超越。一超入三昧。云何名超入三昧。离诸欲恶不善法。有觉有观。离生喜乐入初禅。从初禅起。超入非有想非无想处。非有想非无想处起。入灭受想定。灭受想定起。还入初禅。从初禅起。入灭受想定。灭受想定起。入二禅。二禅起。入灭受想定。灭受想定起。入三禅。三禅起入灭受想定。灭受想定起。入四禅。四禅起。入灭受想定。灭受想定起。入空处。空处起。入灭受想定。灭受想定起。入识处。识处起。入灭受想定。灭受想定起。入不用处。不用处起。入灭受想定。灭受想定起。入非有想非无想。非有想非无想处起。入灭受想定。是为诸佛菩萨超入三昧相若声闻人但能超入一。而不能超二。况能如上所明自在超也。是中明超入有三种。一顺入超。二逆入超。三顺逆入超也。细心约义。自作可解。二超出三昧。云何名超出三昧。从灭受想起。入散心中。散心中起。入灭受想定。灭受想定起。还住散心中。散心中起。入非有想非无想处。非有想非无想处起。住散心中。散心中起。入无所有处。无所有处起。住散心中。散心中起。入识处。识处起。住散心中。散心中起。入空处。空处起。住散心中。散心中起。入四禅。四禅起。住散心中。散心中起。入三禅。三禅起。住散心中。散心中起。入二禅。二禅起。住散心中。散心中起。入初禅。初禅起。住散心中。是为诸佛菩萨超出三昧之相。若声闻人超出。但能超一禅出。而不能超二。何况能自在超出也。是中超出有三种。一顺超出。二逆超出。三顺逆超出。足前三种超入。合为六种超越三昧。如来于此六三昧而入涅槃也。齐此明三乘行行共禅竟也。

　　观练熏修

　　止观云。观者。谓九想八背舍八胜处十一切处通摄观禅。九想为破行人淫火。必须增想纯熟。能除世间贪𢜤。破六种欲。此九既除。于欲亦薄。嗔痴九十八使山动。虽是不净初门。能成大事。八背舍。(云云)。背净洁五欲。舍离着心。故名背舍。修者。行人持戒发誓。端身正心。谛观足大指黑胀[爾*皮]起。进观从足至头。唯见肿胀。心生厌离。复观脓烂。次却皮肉。谛观白骨八色流光。如是次第乃至八背舍发相。具如禅门。八胜处者。前背舍缘中多少不得自在。是故胜处更深细观察少多好丑。悉使胜知胜见。如快马能破阵。亦能自制其马十一切处者。以八色两心更相淡入。广普遍满转变无碍。具如禅门。练者。即九次第定也。上来虽得八禅。入则有间。今欲纯熟。今从初浅极至后深。次第而入。中间无有垢滓间穬令不次第者次第。故名次第。亦是无漏练于有漏。除诸间穬。故名练禅。熏者。即师子奋迅三昧也。前是次第无间入。今亦是次第无间入。亦能次第无间出。除粗间及法受味尘。犹如师子能却能进。奋诸尘土。修者。超越三昧也。近远超入。近远超出。近远超住。是功德最深。故名顶禅。于诸法门自在入出。

　　坏法不坏法

　　止观云。若坏法人修九想。一胀想。二坏想。三血涂想。四脓烂想。五青瘀想。六啖想。七散想。八骨想。九烧想。此人但求断苦。烧灭骨人。急取无学。不欣事观。既无骨人可观。便无禅定神通变化愿智顶禅。虽言烧灭。实有身在。例如灭受想而身证。若不坏法人九想者初从胀想来住骨想。不进烧想。得有流光背舍胜处。观练熏修神通变化。一切功德具足。成俱解脱人也。

　　约性共拣判慧俱

　　四教义云。五种罗汉各有二种。不得灭尽定。但是慧解脱。得灭尽定。即是俱解脱。若不得灭尽定。是人因偏修性念处观。不修共念处观。若得灭尽定者。是人因中修性念处观。亦修共念处观。

　　约正助判慧俱断结

　　四教义问。若诸𢿘随起。即是共义。答曰。诸𢿘随起有三种。一但是缘理之慧。诸𢿘任运随起。此说性念处。二修诸𢿘作助道善法。故说共念处断结。故佛说善法积聚。属共念处。助正道共断结。故杂心偏说共念断结。然利根人用性念处。非不断结也。光明句。亦名慧行。行行。缘空直入。名为慧行。带事兼修。名为行行。亦名正道助道。空观顺理。名为正道。不净破贪。名为助道。小乘修正道断结。名慧解脱人。修助道断结。名俱解脱人。

　　得灭尽定

　　出前五卷身证中。

　　十四变化

　　文句云。十四变化。初禅二变化。一初禅化。二欲界化。二禅三变化。一二禅化。二初禅化。三欲界化。三禅四变化。一三禅化。二二禅化。三初禅化。四欲界化。四禅五变化。一四禅化。二三禅化。三二禅化。四初禅化。五欲界化。无而歘有。有而歘无。故名变化。四禅俱有。上能化下。下不能化上。故至𢿘增减。十四种色。五根。四大。五尘。

　　十八变化

　　文句云。十八变化。一震动。二炽然。三流布。四示现。五转变。六往来。七卷。八舒。九众像入身。十同类往趣。十一隐。十二显。十三所作自在。十四制他神通。十五能施辩才。十六能施忆念。十七能施安乐。十八放光普动一切界。身上出火。身下出水。流光遍照。随所欲示佛土恶趣。于地起冰解令成水。于火亦然。山石中往来无碍。能舒卷雪山王等。以见前大众大地内己身中。能往彼。同其色𢿘。或隐或显不可得。往来去住无碍。他现通悉能制伏。能与一切有情辩才。有情于法失念者。能与之。令听法人身心安乐。身放光明作诸佛事。如次对之。依四禅十四变化。依观练熏修。十一切无漏事禅能作十八变。

　　三种念处

　　四教义云。三种念处成三种罗汉者。一若单修性念处。成慧解脱罗汉。二共念处。成是俱解脱罗汉。三缘念处。成无疑解脱罗汉。所以者何。性念处即是缘理之智慧。念处相应发真无漏。即成慧解脱罗汉也。共念处。共善五阴成就背舍。乃至超越三昧愿智顶禅。如此助道共正道合发真无漏。即得三明六通。具八解脱。成俱解脱罗汉也。若缘念处。即缘佛言教所诠一切阴入界。性共二种念处。能观所观名义。若在禅定观此名义。即发四无碍辩名为无疑解脱大罗汉。

　　四念处云。谓观总别念处。知身受心法。是知苦。不起倒惑。是知集厌苦息集是修道。苦集寂然。是知灭。共念处者。毗昙有门。观生空名为法空。修心不净。以不净心观外色。入二背舍。乃至八背舍。八胜。一切处。九次第。师子奋迅。超越。欲界初禅皆不净。破净颠倒。以事助道。名共念处。缘念处者。大论云。一切色法。名身。一入及十入少分既是色。色属身也。六受为受。六识为心。想行两阴及无为法名法。通一切境界。皆名缘念处。四教义云。一自性念处者。说不颠倒慧也。如佛说修身观。身观者。是慧。念处者。所作事不妄受缘故。除自性过。故说念处。言共念处者。与慧相共法。如佛说。此比丘善法积集谓四念处。是为正说也。又能发诸禅神通也。缘念处者。一切法。如佛说比丘一切法。四念处。是为正摄受具足故。及略缘故。南岳师云。还是性共二种念处。能观之智。所观之境。合辩具一切法义也。若能观察分别。即发四无碍辩也。

　　四韦陀典

　　辅行云。一阿毗陀。此云方命。谓养生缮性。二殊夜陀祭祀祈祷。三婆夜摩陀礼义占卜军阵。兵法。四阿达婆陀。异能技𢿘禁咒医方。又摩登伽经载。初人名梵天。造一韦陀。次人名白净。变一为四。读诵。祭祀。歌咏。禳灾。

　　果性退否考论祖诰

　　妙玄云。是信解虽是动。根性不同。谓退。护。思。住。进也。若证阿那含。各有五。及七种般。八种般。见得但是不动根性。若证那含。亦有五种。七种。八种。不同也。

　　止观云。初从[塵-土+分]住讫至非想。通有四。退。护。住。进。退又二。一任运退。二缘触退。缘有内外。外诸方便二十五种吐纳失所。是为外缘触退。于静心三障四魔而生忧𢜤。是名内缘触退。后或更修得。或修不得。此人甚多。护分者。善以内外方便将护定心。不令损失。住分者。或因守护。安隐不失。或任运自住。即是住分。进分者。或任运进。或勤策进。各有横竖。横竖各有顿渐。若十二门一一而进。是名渐进。若一时具足。是名顿进。特胜通明品品而发。是名横渐。一时俱发。是名横顿。又于四分。分分皆有四分。具如修证中说。

　　辅行云。禅门中名达分。此中云护。以达自防。故名为护。余三名同。言退者。有因缘退。名缘触退。无因缘退。名任运退。二十五法等。是外缘触退。于静心下。内缘触退。三障四魔。通论既各摄十境。故得以三障摄三魔。加天子。即四魔也。禅门中云。退分中退分者。从九品至初品并退失也。退住者。至初品便住也。退进者。至初品已。更能策进至二品乃至九品。亦能更进。退护者。退己将护。使从初品以至九品。勿使更退。余之三分。例说可知。

　　此生之中必得无疑

　　释签云。若退果者。牵于斯那二果亦失。至初果住。法尔然也。此生之中必得不疑。犹如胜人。平地颠坠。四顾远望。不有他人见我倒不。即能自起。极至临终。亦得无学故也。

　　信法利钝

　　止观云。若论根利钝者。法行利。内自观法故。信行钝。藉他闻故。又信行利。一闻即悟故。法行钝。历法观察故。或俱利。俱钝。信行人闻慧利。修慧钝。法行人修慧利。闻慧钝。

　　通辩四果退不退

　　止观云。此人好退。如毗昙有退相四果。如沙住井底。阿含云。三果退戒还家。毁失律仪。不失道共。俗人生𧩂。言无圣法。佛言。欲饱起厌。不久当还。更求出家。诸比丘不度。佛即度之便得罗汉。阿难问言。大德是学退。无学退。答言。学退。若然。即是世智断惑慧解脱人。故得有退。非无漏智断一品惑进一品解而有退也。

　　辅行云。此人下。辩坏法人有退无退如毗昙等者。婆沙中问。阿罗汉退。不应二三两果亦退。答。阿罗汉退牵二果退。犹如沙井。上下有砖。中间唯砂。上砖若颓。从上至下。其中间砂岂得不颓。四果如上砖。二果如中沙。初果如底下。若至底竟。不复得去。问。若至初果。亦应言退第二第三。答。如人堕于三层之屋。彼亦如是。虽即不言退第二三。二三实退。复次二三是第四因。其果既退。其因亦退。若尔。初果亦是第四果因。亦应说退。答。初果之前更无有果。若彼退时。更无住处。若许初退。则有多妨。本是见谛。今非见谛。本是得果。今非得果。本是决定。今非决定。本是圣人。今非圣人。离如是过。故不说退。问。退经几时。答。经少时。乃至自不知退。若自知退。当修胜进方便。复次彼烦恼现在前时。心生惭愧。速作方便。如明眼人。昼日平地颠蹶。寻即还起。四方顾视无见者不。彼亦如是。若佛若圣弟子善人无见我者不。亦如暖身体人。有小火堕在身上。寻即除却。问。既退两果。两果不应作者。为作不耶。答。不作也。果人所行。异凡夫故。然慧解脱亦不并退。有退义故。故说有退。阿含下。引第三果退以为类例。亦是不得事禅之人。此人虽退。不失道共。此生还得。故知阿含与婆沙意同。既言欲饱自来。即是于初果身中作初果人所作事也。皆不失道共。故得为例。若然下。判无事禅。成慧解脱。并依世道用欣厌断。故名世智。若无漏道。随依一地断自上下三界诸惑。兼得灭定。是故不退。

　　无作之业至未来世

　　辅行云。性戒清净。为诸戒因。旧名作无作。成论云。教无教。新名表无表。作。谓为作。教。谓教示。表。谓表彰。名异意同。彼此无在。无作一发。无舍失缘。终讫一一形。相续恒起。如初受时。作白已后入余心者。尚名得戒。故成论云。若人入不善心。无记心。无心。亦名持戒。律疏云。四心三性始末恒有。三性加无心为四。又云。无作之业至未来。戒是有为色法。定是有为心法。命朽之时。形俱无作。戒体虽谢。无作戒业得得不灭。以随业道至未来故。由诸事定能伏结惑。如虫残藏。由伏故断。如虫害命。以无漏慧得初果已慧道势分流至未来。经于七生。以灭尽惑。是故当知以戒例慧。小乘事法尚至无漏经生不失。

　　孤调解脱

　　辅行云。若入灭定等者。既有身在。名为法身。受想心所识智不行。名无般若。故云无智。罗汉在无色等者。无色般含。于彼无色得有余般。名为罗汉。唯有心智而无色身。似有般若而无法身。若入无余等者。灰身故无身。灭智故无智独一解脱。故云孤调。

　　辟支迦罗

　　四教义云。一翻名者。辟支迦罗。是天竺之言。此土翻为缘觉。此人宿世福德神根胜利。学十二因缘以悟道也。二解释者。大智论云。缘觉有二种。一独觉。二因缘觉。一明独觉辟支迦罗者。若佛不出世。佛法已灭。是人先世因缘能独出。智慧不从他闻。自以智慧得道。故名独觉。二明因缘觉者。是人道根淳熟藉小因缘而能觉悟也。如见林坏。因此觉悟成辟支佛。大智论意似用此为因缘觉也。翻译名义亦开二名。一辟支迦罗。孤山云。此翻缘觉。观十二缘而悟道故。亦翻独觉。出无佛世。无师自悟故。今楞严云。复有无量辟支者。将非他方无佛之土。大权引实而来此会乎。霅川云。或佛知此众当获大益。威神摄受。不亦可乎。独觉称麟喻者。名出俱舍。名为犀角。出大集经。槜李云。独觉亦观十二因缘。亦可名为缘觉。但约根有利钝值佛不值佛之殊。分二类也。一毕勒支底迦。此云各各独行。音义云。独觉正得其义也。义钞中问独觉为有戒耶。解云。亦得。虽出无佛世。缘于别等得脱。亦得别解脱也。若尔。此戒佛世有。既出无佛世。云何得有戒。答。别解脱有二。一在家诸戒。二出家别解脱。又善见云。五戒十戒。一切时有。乃至无佛出世。辟支轮王亦有教受。妙玄云。今明三藏三乘无别众。不得别有菩萨缘觉之戒也。

　　独觉三类

　　文句引华严云。菩萨下兜率放光照之。觉即舍身。不觉徙之。大经云。彗星。中论云。支佛出世佛法已灭。此是独觉人也。愿生佛世者。先得初果。十四生未满。值佛即成罗汉。不值佛即成独觉。其既值佛。亦不舍寿。亦不被移。愿见佛故。二果三果例然。

　　二辟支三义分大小

　　辅行引大论云。迦罗。此翻因缘觉。亦云独觉。出值佛世。闻因缘法。名为缘觉。出无佛世。自然得悟。名为独觉。此二各有大小之别。若七生初果。值无佛世。名小迦罗。百劫种相。名之为大。种相不同。或三十相。二十九八。乃至一相。此独觉大小也。又若七生尽。值佛出世。名之为小。种相修福。值佛闻教。名之为大。此缘觉大小也。又两大中各有现通不现通。现通者大。不现通者小。现通说法者大。不说者小。二者大辟支迦罗。于二百劫中作功德。增长智慧。得三十二相分。或三十一相。或三十相。二十九相。乃至一相。于九种阿罗汉中智慧利胜。于诸深法总相别相能知能入。久修习定。常乐独处。有如是相。名大辟支迦罗也。皆历三种十二因缘。十种十二因缘分别大小也。若因缘觉分大小亦如是。明宿缘者。今此小大二种独觉辟支迦罗。宿值不同。或于前世若偏修性念处。观十二因缘。善根淳熟。生无佛世。因于远离自然独觉。成小辟支迦罗也。若于宿世修性共二种念处。理事善根淳熟。独觉自悟。具足三明八解脱及六神通。成大辟支迦罗也。

　　迦叶舍利弗等是辟支根性

　　四教义云。而其不发四无碍辩者。禅定是内证。习因符慧而发。名义是外法。故虽有宿习而不得发。皆约三种十二因缘。十种十二因缘。分别宿习因缘也。若生佛世。闻生灭十二因缘三藏之教。即发四辩。还名罗汉。在声闻众𢿘。犹如迦叶舍利弗等。皆是辟支根性人也。亦名辟支佛。若不尔者。那得次为求辟支佛乘说十二因缘。此人设不值佛。亦自得道。故法华经云。若人有福。曾供养佛。志求胜法。为说缘觉。皆因缘觉也。

　　支佛是法行

　　文句云。辟支佛求自然慧者。辟支是法行人。从他闻法少。自推义多。故取譬鹿。鹿不依人。自然者。从十二因缘门入此门本自有之。非佛天人所作。名自然慧不从他闻。名自然慧也。妙乐云。辟支是法行人者。一往且对声闻凭教所以。支佛自思为法。然支佛必自证。声闻具信法。信法具如止观第五记引婆沙等文。闻法少者支佛。或闻教堕在声闻者。亦是因信。但云闻少。

　　四教义云。二种辟支迦罗皆有大小不同。今明独觉辟支迦罗。具有二种。一者。本是学人。在人间生。是时无佛。佛法已灭。或须陀洹七生既满。不受八生。自悟成道。是人不名为佛。亦非罗汉。名曰小辟支迦罗。若论其道力。或有不如舍利弗等大阿罗汉也。

　　四流

　　法𢿘云。欲流。欲界惑。有流。上二界惑。除见痴。见流。三界见。无明流。三界痴。亦名四轭。

　　随母气息上下出入

　　辅行中问云。寿暖识三。与身息心既其不同。由义何在。答。暖即是身。以由暖故。精血不坏。从功能说。故名为暖。寿名风息。初托胎时有一毫气。但根未具时。随母气息。根具气分。名为儿息。由有息故。连特此身。从能持说。故息名寿。识即是心。从当体说。四教义云。歌罗逻时气息入出。有三种道。所谓随母气息上下七日一变。息入出者。名为寿命。是名风道。不臭不烂是名为暖。是中心意。名之为识。

　　三十八个七日

　　辅行云。初入母胎。如风雨入舍等诸相不同。入已。若不坏者。七日一变。初七名歌罗逻。如薄酪。二七名阿浮陀。如厚酪。三七名闭手。如短小药杵。四七名伽那。如温石。五七名波罗奢呵。五疱开张。六七现膝相。七七现手足相。八七手指相。九七眼耳鼻口大小便道相。十七坚实。有风门吹胎如囊。十一七七孔开彻。母性改常。十二七生大小肠如[糸*系]綖。有三支节。一百孔穴。十三七生饥渴。想母食资润。十四七生九脉交络缠绕。十五七生二十脉。一边各十。又四十脉脉八万名。十六七气息通。十七七眼得光。十八七诸根明。十九七诸根具。二十七生诸骨。二十一七生肉。二十二七生血。二十三七生皮。二十四七生肤。二十五七血肉长。二十六七生发。二十七七以业力故分别端丑。男居母左。女居母右。男面向内。女面向外。皆手掩面蹲踞而坐。二十八七生八种想。谓座榻园林等。二十九七生光润。三十七长发爪。三十一七至三十五七人相具足。三十六七生厌离心不乐。三十七七生秽狱想。三十八七风力所转。头向产门。申两臂出产门。每于一七各有一风。吹令变异。风各有名。具如彼经生已。八万户䖝从身而生。纵横饮啖。左右。各五百诸节。各有若干虫户。长大衰老常与虫居。是则三十八七。计日成二百六十六。计成九月所以少四。以半(小故)。

　　推因知果

　　止观云。于坐中忽然思惟心所缘处。或缘善心。或缘恶心。能缘所缘即是有支。有能含果。此有由取。以心取善恶。而得有有。若不取者。亦无此有。故知有从取生。复知取从𢜤起。𢜤故可取。如𢜤色死取。不𢜤则不取。𢜤因受生。由领受善恶。所以𢜤生。若无领受。𢜤则不生。又观受由于触。六尘来触六根。故得有受。无触则无受经云。六触因缘生诸受故。受由于触。又知触由诸入门。若无六识统六根。则不能涉入诸尘而生于触。触由于入。入由名色。若但有色。色不能触。如死人。若但有名。名亦无触。如盲聋人。色心合故。则有于触。色即色阴。心即四阴。了别此色名识阴。领纳此色名受阴。行起贪嗔名想行两阴。五阴具足故有觉触。当知触由名色。名色由初托胎识。由识托胎。故有凝酥薄酪六疱开张名色和合。当知名色岂不由识。识由业行。过去持五戒善业。业使人中受名色。过去破五戒恶业。业使三涂受。故知识由于业。业即行也行由无明痴𢜤。造作众行。使识流转。从过去来今。从今𢜤取缘有。有能含果。招未来生死。

　　推果知因

　　辅行云。观十二缘凡有二种。一者推果知因。如先推受以至无明。既知无明生于受等。则不起𢜤等。起于当果。具如玄文释因缘境。二者推因知果。即如今文。文明发得。还寄修辩。于定心中所缘善恶能所和合得名为业。业必招果。故名为含。业即有因。故有能含果。次推此业还由于取。取于善恶乃至无明。故息现因。令灭当果。

　　约十二支观𢜤观见

　　四念处云。十二因缘观者。初从受支为首。一推寻。二观破。推寻者。是人闻正因缘生灭之法。信解分明。知一切属𢜤烦恼。皆是十二因缘。观之入空。息心达本源。求自然慧。乐独善寂。修五停心。得诸禅定。于定中知属𢜤烦恼。即是无明。逆顺推寻见十二因缘。推此贪𢜤因何而生。即知此贪因受而生。受因何生。即知因触乃至无明。因过去一切烦恼。又顺推此𢜤能生取。取生有。有生未来二十五有生死。因生有老忧悲苦聚轮𢌞无际。(云云)二观破。属𢜤十二因缘者。即是性念处历别观十二缘也。性念如前说。观𢜤是污秽五阴性四念处。若观𢜤触六入名色即是果报无记五阴性四念处。若观无明即过去污秽烦恼五阴性四念处。若观于取即是污秽烦恼五阴性四念处。若观有即善不善五阴性四念处。若观未来生死。即果报生死无记性四念处。是名逆顺观察四颠倒。颠倒灭。是无明等一切皆灭。二明破属见十二缘。又二。一推寻。二观破。寻者。若见神我及世间常无常等四句。是则现在生身边四见。四见因此身边四见生十四难六十二见。此身边四见即四取。逆顺寻此四取因四𢜤。乃至四行因四无明。复顺寻四取。四取生四有。四有生一切二十五有生死忧悲苦聚。二名观破四取身边四见。如是次第乃至无明。破过去如去不如去四句。身边二见污秽五阴也。又顺观四取乃至未来生老死。破有边无边四句身边二见污秽五阴。能如是用性念处观破见𢜤等诸烦恼灭。是名观十二因缘入涅槃也。

　　华飞钏动

　　释签云。华飞者。如大智论明。有一国王。出园游戏。清旦见树林华果郁茂。甚可𢜤乐。时王食已。即便偃卧。王诸婇女。皆竞采花。毁折林树。时王觉已。见林毁坏。内觉悟一切世间无常变坏。皆亦如是。思惟是已。无漏道心朗然开发断诸结使。成辟支迦罗。具六神通。即飞到闲静处山林清旷。入深禅定。受无为乐。

　　钏动者。禅经云。有国王令宫女摩身。为镮钏闹。令渐渐减钏。乃至唯一。则不复声。因思此声从因缘生。悟辟支佛。亦如猕猴见支佛坐禅。后于余处见诸外道种种苦行。乃教外道跏趺而坐。手捻其口合其眼。诸外道云。必有胜法。外道受教。皆证支佛。

　　三家二即

　　三家者。见思家习尘沙家习。无明家习。二即者尘沙即习。无明即习。今所断者。见思家习耳。
国家图书馆善本佛典第 55 册 No. 8954 仪注备简


　　第七卷

　　令生事善故作是说

　　妙玄云。今明渐道之初。即三藏教。教云。求佛当三阿僧祗劫修六度行。百劫种相。乃可得佛。欲令生事善。故作是说。欲求佛者改恶从善。善立教废。即便破曰。岂有菩萨不断结惑而得菩提。毒器不任贮食。此教即废。

　　虽修性念处而不断结

　　四教义云。生兜率院天者。舍闫浮之报。上生此天。为诸天师在于此天用三种念处修八胜处。为欲伏结清净。下闫浮提神通变化。降伏天魔。四辩说法。破诸外道及一切众生也。此犹属中忍之位。问曰。菩萨何意从初发心伏结。至此伏而不断耶。答曰。若断结。即不得受生化物。观无常伏结令诸烦恼脂消。用清净心修行六度。令诸功德肌长也。

　　无脂肥羊

　　辅行引大论云。此菩萨虽有上妙五欲。不生贪着。以有无常等观故。譬如有王。有一大臣自覆藏罪。王欲罚罪。语言。若得无脂肥羊。当赦汝罪。大臣有智。系一羊。养以水草。日日三时以狼怖之羊虽得养。肥而无脂。王问。云何得尔。答以上事。菩萨亦尔。见无常空狼。令结使脂消。而功德身肥。

　　会释二论断伏不同

　　辅行云。三十四心者。今取论意与诸经论明断少别。大论中云。下地诸惑因时未断。至树下时。乃以九地九品思惑。通名一九。故云三藏菩萨位同凡夫。以九无碍九解脱合为十八。见道中八忍八智合为十六心。总前合为三十四心。俱舍婆沙意云。下八地惑修初禅时先以断竟。唯非想地九品见思全在。用九无碍九解脱。以根胜故。不复更修下八地定。不同声闻亦异缘觉。此与俱舍不同。什公翻译及龙树意。俱不应误。不同意者。今且以一意消通。令二论理齐。俱舍取修禅时已断惑竟。不复更断。智论依余部。虽有漏断。未名为断。至菩提树但断非想八地。俱得名为无漏。但是从部得名不同。故使二论用义不等。

　　证四真谛方断尘沙

　　别行玄云。言三十四心正习俱尽者。顿证罗汉及以支佛。亦三十四心无间而得。但不以此顿尽正习。一言于习。有见思习。及尘沙习。菩萨修学尘沙法门。治其劣慧。于一一门用四谛观伏其正使。于一一门六度行熏见思习。故树王下三十四心于尘沙法上证四真谛。故令正使及二习气俱时而尽。故能二谛皆究竟也。方异三乘弟子。遍彰佛眼佛智。

　　十种小劫

　　法𢿘云。一时。二年。三月。四半月。五日。六夜。七刹那。八怛刹那。九腊縳。十目呼剌多。

　　拂石芥子劫

　　辅行引金光明云。梵天三铢天衣。三年一拂。拂尽畟方四十里石。以为小劫。八十里尽。以为中劫。百二十里尽。名为大劫。不于如此劫𢿘修学。不名菩萨。又云。有一里劫。二里劫。乃至万里劫。又云有大方城。周四十里。满中芥子。不概令平。百年取一。尽名为劫。经劫无𢿘。名阿僧祗。

　　从古释迦缘

　　四教义云。发菩提心者。如释迦牟尼菩萨。于过去世为陶师。值释迦牟尼佛。供养彼佛。又见彼佛智慧第一弟子名舍利弗。神足第一弟子名目犍连。多闻侍者名阿难。尔时陶师供养佛已。即便发菩提心。作是誓愿。愿未来世我得作佛。还名释迦牟尼。智慧弟子名舍利弗。神足弟子名目犍连。多闻侍者还名阿难。佛可其愿。从是初发菩提心。即慈悲四弘誓愿发也。

　　不生三恶道位不退等

　　文句云。约位行念论不退。应四句分别。不生三恶道位不退不生边地。诸根完具。不受女身。即行不退。当识宿命。即念不退。具此名阿鞞䟦致地。三藏义也。若六心已前。轻毛菩萨。信根未立。其位犹退。七心已上。从初地至六地。不退为凡夫二乘。名位不退。虽正使已尽。而未能遍修万行。其行犹退。至七地名行不退。而犹起二乘念。故有念退。至八地道观双流。入法流水。名念不退。此名阿鞞䟦致。此乃三乘共十地之义耳。地师云。十住是证不退。十行是位不退。十回向是行不退。十地是念不退。此是别教义。若华严明初住。得如来一身无量身。具三不退。此圆教不退。此是一实事。妙乐云。第三祗横得三不退故。离五障时。三义俱得。即是第三僧祗。通至百劫。通是三不退也。至此名为上忍故。

　　既云断惑故知通佛行因之相

　　妙玄云。迹因多种。或言昔为陶师。值先释迦佛。三事供养。藉草。然灯。石密浆。发口得记。父母。名字。弟子。侍人。皆如先佛。即是初阿僧祗发心既不明断惑。知是三藏行因之相也。或言昔为摩纳。值然灯佛。五华奉散。布发掩泥。跃身虚空。得无生忍。佛与受记。号释迦文。大品亦云华严城内得记。义与此同。并云断惑。故知通佛行因之相也。或言昔为宝海梵志。删提岚国宝藏佛所行大精进。十方佛送华供养。既为宝藏佛父。又是弥陀之师。称其功德。不可思议故知别圆行因之相。

　　三祗等义

　　辅行引俱舍云。于三无𢿘劫各供养七万。又如次供养五六七千佛。释曰。初僧祗初。供养七万五千佛。二僧祗。七万六千。三僧祗。七万七千。颂曰。三无𢿘劫满。逆次逢胜观。然灯宝髻佛。初释迦牟尼。释曰。第一僧祗值释迦牟尼。第一僧祗满值宝髻佛。第二满值然灯佛。第三满值胜观。大论第二僧祗名𦋺那尸弃。第三名毗婆尸者。彼此音异。

　　种相不拘前后

　　辅行云。初种何相。答。有云初种足下平。初安立故。然后种余相。有云。绀眼。先以大悲视众生故。虽有此语。义不必然。合时便种。理无前后。

　　福义多途

　　辅行云。一思多思。答。一思种一相。一相用百福。问。几许为一福。答。有云轮王于四天下自在为一福。有云。如帝释于二天自在为一福。有云。乃至六天。有云除补处。余一切人所有为一福。有云。大千众生共为一福。有云。大千众生盲。能治得差为一福。有云。大千人服毒。治得差为一福。有云。大千人死。救得为一福。有云。一切人破戒见。能为说法。令舍是事为一福。有云。无可譬。菩萨入第三祗。心思大行种相因缘。故福无量。唯佛能知。论二十二云。菩萨修十善各有五心。

　　六度满相

　　辅行云。六度行者。菩萨修此六度。各有满时。初言檀满者。如释迦菩萨本作王。名毗尸。得归命救护陀罗尼。视诸众生如母𢜤子。是时天帝知命将终。求佛问疑。遍求不得。却还天宫愁忧苦恼。时天巧师。名毗首羯磨。问天主言。何以愁恼。答言。我求一切知人。而不能得。毗首言有大菩萨满足六度。不久成佛。天主偈答。菩萨发大心。鱼子庵罗华。三事因时多。成果时甚少。毗首答言。优尸那种六度满足。不久成佛。帝释言。当往试之。是菩萨不。汝作鸽。我作鹰。汝便诈怖入王腋下。毗首言。是大菩萨。云何以是事恼之。释云。我亦无恶心。如真金须试。即如所说。变入王腋。举身战惧。动目作声。众人皆言。是王大仁慈。一切宜救护。如是鸽小鸟。归之如入舍。菩萨相如是。作佛必不久。是时鹰在近树。而语王言。还我鸽来。王言。我前受此鸽。非是汝前受。我先发愿度一切众生。鹰言欲度一切众生。我非一切众生耶。而何夺我食。王言。汝须何食。我先作誓。若有众生来归我者。必救护之。鹰言。我须新肉𤍠血。王云。无不由杀得之。云何杀一与一。思惟心定。而说偈言。是我此肉身。恒受老病死。不久当臭烂。彼须我当与。持刀自割股肉而授与之。鹰言须逐道理。令轻重等。勿见欺也。王言。持秤来称鸽。如言称之。鸽身转重。王肉转轻。乃至身尽。诸臣亲戚却诸看人。王今如此。无可看也。王言任看。若有成佛道。当忍此大事。王以血涂手攀秤欲上。尽对于鸽鹰言。何用如此以鸽还我。王言。䘮身无量。今是求易佛道之时。肉尽筋断。欲上而堕乃自责言。汝须坚固。勿得迷闷。众生堕忧海。应救护之。何为懈怠。尚不及地狱之苦十六分一。我特精进。犹患此苦。何况地狱中无有智慧者。时诸天赞言。为小鸟能尔。时天地六动。海水扬波。枯木生华。天雨香水。诸佛来赞。必成佛也。鹰与鸽言。是真菩萨。毗首言。天主。汝有神力。可令彼平复。释言。不须我也。王自作誓感发一切。帝释语王言。心不恼耶。王言。我心欢喜。不恼不没。释云。谁当信汝。菩萨言。若心不恼以求佛道者。使平复如故。语已平复。人天见之皆大悲喜。叹未曾有。必当作佛。我当供养。尸满相者。如须陀摩王。是王精进。常依实语。欲入园游戏。始出城门。有一婆罗门来从我乞云。王是福德人。愍我贫穷。王言。须待我还。适至园中。有两翅鸟王名曰鹿足。与山神共誓。取一千王。已得九百九十九王。唯少须陀摩王。从空飞来。捉将王去。诸女号哭。哀动一园。鹿足捉王至所住处。置诸王中。须陀摩王涕零如雨。鹿足言。大刹利。汝何啼泣犹如小儿。人生有死。合会有离。须陀答言。我不畏死。自恨生来不曾妄语。而今失信。许婆罗门行施辜负宿心。自招欺罪。是故啼耳。鹿足言还去。七日施竟。便就死。若不来者。我有力取。王还。恣心布施。立太子为王。大会人民。王乃谢云。我智不周。小不如法。当见瞋怒。我今身非己有。当去。人民亲戚留之。愿王留意垂荫此国。勿以鹿足鬼王为虑也。当设铁舍奇兵卫护。鹿足虽神。而不畏之。王说偈言。实语第一戒实语升天梯。实语小人大。妄语入地狱。我今守实语。宁失身寿命。于是发去。至鹿足所。见来欢喜。汝实语人。不失信要。人皆惜命。脱竟还来。汝是大人。时须陀王广赞实语。呵责妄语。鹿足闻之。信心清净。语须陀言。汝能说此。今相放舍诸王各还本国。如是语已。诸王各去。(云云)。忍成相者。如羼提仙人。在于林间修行忍辱。时柯利王。将诸彩女入园游戏。饮食讫已。王少睡息。诸女采华。于其林间见此仙人。加敬礼拜。在一面立。尔时仙人为诸女人赞叹慈忍。其言美妙。听者忘厌。久而忘去。王眠觉已。不见诸女。拔剑逐踪。见女在于仙人前立。嫉妒隆盛。恚目奋剑而拟仙人。汝作何事。仙人答言。我修慈忍。王言。我今试汝。当以利剑斩截手足及以耳鼻。若不瞋者。乃知修忍。仙言任意。王即拔剑截其手足。及以耳鼻。而问之言。汝心动不。答言。我修慈忍。心不动也。王言。汝一身在此。无有势力。虽口言不动。谁当信者。是时仙人即作誓言。若我实是修慈忍者。血当为乳。即变为乳。王大惊走。将诸彩女而去。时林中龙神。为此仙人雨雷电霹雳。致王毒害。遂不还宫。精进满相者。如好施太子求如意珠。如第一卷末。得珠坠海。而抒大海。正使筋骨枯尽。终不懈废。誓得如意以给众生。济其身苦。诸天问之。答云。生生不休。诸天见此精进。助其抒海。海水减半。诸龙见海水减。恐海乹竭。送珠与之。禅满相者。如螺髻仙人。名尚阇𥠖。有人画像作僧。形者非。得第四禅。出入息断。坐一树下。兀然不动。鸟见不动。谓之为木。即于仙人髻中生卵。仙人定起。觉其顶上有于鸟[卯-ㄗ+(ㄗ@、)]。即自思惟。我若起行。鸟母永不复来。鸟[卯-ㄗ+(ㄗ@、)]必坏。即更入禅定。至鸟子飞去。尔乃起行。般若满相者。如劬嫔大臣。分闫浮提地以为七分。城邑聚落皆使均等。为息诤故。

　　三十二相

　　法界次第云。今此三十二通云相者。相名有所表发。揽而可别。名之为相。如来应化之体。现此三十二相。以表法身众德圆极。使见者𢜤敬。知有胜德可崇。人天中尊。众圣之王。故现三十二相也。一足下安平如奁底。二足下千辐轮相。三手足指长胜余人。四手足柔软胜余身分。五手指合缦网胜余人。六足跟具足满好。七足趺高好根相称。八如伊尼延鹿王腨纤好。九立手摩膝。十阴藏相如马王。十一身纵广等。十二一一毛孔生青色柔软。十三毛上向青色柔软右旋。十四金色光其相微妙。十五身光面各一丈。十六皮肤薄细滑。不受尘水。不停蚊蚋。十七两足下。两手。两肩。项中。七处满。十八两腋下满。十九身上如师子。二十身端直。二十一肩圆好。二十二四十齿具足。二十三齿白净齐密而根深。二十四四牙最白而大。二十五颊车如师子。二十六咽中津液淂味中上味。二十七舌大薄覆面至发际。二十八梵音深远如迦陵频伽声。二十九眼色如金精。三十眼[耳*妾]如牛王。三十一眉间白毫相如兜罗绵。三十二顶肉髻成。

　　道树已前四波罗密满

　　辅行云。此中明三祗百劫。与俱舍小异。俱舍则道树已前四波罗密满。至佛果位二波罗密满。故颂云。但由悲普施。被折身无忿。赞叹底迦佛。次无上菩提。六波罗密多。于如是四位。一二又一二。如次修圆满。初一谓布施。次二谓戒忍。次一谓精进。次二谓禅智。如次对四句。由赞叹底迦。其超九劫故。从毗婆尸佛九十一劫禅智二波罗密满。若准大论。三阿僧祗六波罗密满。不相违耶。亦无相违。大论三僧祗但是事禅智满耳。若至树王下。亦是缘理禅智始满。俱舍云。因时已断八地惑者。既未断有顶。但用有漏。故大论没前有漏之名。至树王下方云用三十四心断三界见修之惑。故知尔时方得无漏。今文且以大论所斥立。三藏菩萨义。故且存之。名为伏道。

　　弥勒值佛必有超劫

　　别行玄云。若尔则无百劫义。答。任此法门则有百劫。以精进力传超。住此法门者。若任运行于六度法门。则须百劫。此据常途理𢿘而言。若精进功倍。亦何局于时分。

　　八相

　　四教义云。一兜率天下者。菩萨将欲下生时。用四种观人间。一观时。即是人寿百岁。是佛出世之时。二观土地。诸佛常依中国生。迦维罗卫。即是百亿日月之中也。三观种姓。生二种姓中。一刹利姓。势力大故。二婆罗门姓。智慧大故。释迦牟尼佛生刹利姓也。四观生处。何等母人能怀那罗延力菩萨。唯中国迦毗罗婆净饭王后。能怀后身菩萨。如是思惟已。从兜率天下。问。何故作白象形非余二明处胎。即是正慧入母胎。一切众生邪慧入母胎。菩萨忆念不失。故名正慧入母胎。中阴住。则知中阴。入胎时。知入胎。歌罗逻时。知歌罗逻。七日赤白精血合。安浮陀时。二七如茧状。伽陀时。三七日如凝酪。五胞时。出生时。皆忆念不失。是名正慧入母胎。复次余人住中阴。欲受生时。于父母所生颠倒心。生不净心。菩萨不尔。正慧明识父母。相续入胎。是明正慧也。三明出胎相者。是菩萨满足十月。正慧不失。从右胁而出胎。生堕于地。即行七步。口自发言。天上天下。惟我为尊。当初生时。国内即有三十二瑞事。在瑞应经具明。乃至将示相师。阿夷相太子。具三十二相。八十种好。即便悲泪。王恐不祥。问阿夷曰。我子不祥。故悲泪耶。仙人答曰。吉无不利。太子相好分明。其若在家。当作转轮圣王。飞行皇帝。王四天下。十善化世。其若出家。必成自然之佛。度脱万姓。但太子相好分明。必不在家作转轮圣王。其若出家。必得菩提。度脱天人。伤吾年老。不睹佛兴。故悲泪耳。所以用三十二相八十种好庄严其身。欲为得三菩提之品器也。问。何故现相三十二。好有八十。答。成佛庄严。法如此故。四明出家者。是菩萨年渐长大。出四城门。见老病死苦。厌怖心生。夜半逾城出家。六年苦行。食难陀婆罗门石密乳糜益身。十六功德。五明降魔相者。即于菩提树下破万八千亿鬼兵。魔众。魔王败绩。鬼兵退散。六成道相者。魔众散已。摄心端坐。于第四禅住中忍。修观成中忍。一刹那上忍。一刹那世第一法。一刹那发真无漏。三十四心得阿耨多罗三藐三菩提。三十四心者。八忍八智。九无碍九解脱也。具足佛十力四无所畏。十八不共法。三达无碍。三意止。大慈大悲。四无碍智。一切诸法总相别相悉知。故名为佛。第九解脱。具足一切种智。并在未来。故名小乘佛。七明转法轮者。于鹿野苑为拘邻五人三转生灭四谛法轮。天人得道此为证。三宝于是现世间。次说十二因缘法轮。次为菩萨说六波罗密法轮。是则开三乘之教名修多罗藏。十二年后。佛在毗舍离国。为须邻那迦陀长者子作淫欲。以是因缘结初大罪。二百五十戒。次佛在舍婆提城。告诸比丘。诸有五怖五罪五怨。不除不减。是因缘故。作此世未来受无量苦。是名佛自说毗昙教。从此转三藏法轮。乃至涅槃教三乘弟子。是名转法轮也。八明入涅槃相者。于拘尸那城。娑罗双树间。逆顺出入超越三昧。于第四禅中入火光三昧。烧身灭度。唯留舍利。为人天福田。身智俱灭。入无余涅槃。是为声闻经中说大乘之位也。止观云。三藏初伏四魔。坐道场破烦恼魔。得菩提道。又得法性身。破阴入魔。此两共破死魔。道树下得不动三昧。变三玉女。破八十亿兵。冠盖剑各堕者。是破天子魔。辅行释云。具如大集云。天主初令诸军。次遣太子。次遣三妃。皆不能坏。后自领军。为佛所降。大军退败。王颠倒堕。冠盖剑三各在一处。此并大论第六文也。

　　三转十二行法轮

　　文句云。十二行者。一约四谛教。二约十六行教。十二者。即示劝证是也。行十二者。三转皆生眼智明觉。又教十二为能转。行十二为所转。十二行是轮。十二教非轮。若作二轮义眼智明觉者。约四十八法。开此四心成十六心。谓苦法忍为眼。苦法智为智。比忍为明。比智为觉。余三谛亦尔。故成十六心。三根人各得十六心。故成四十八行也。十二谛是教法轮。十二行是行法轮。教轮。则能转唯是一权智。所转则有十二教也。若行法轮。能转之教十二。所转之行亦十二。或约三人。或约一人。今就见谛道三人。利根闻示转。即生眼智明觉。三人合举。故言十二也。记释云。初文中云十二行者。四谛各用示等为教。一转各生眼等为行。言能所者。四皆佛说。故云能。度入彼心。故云所。言是轮非轮者。轮以摧碾为义。唯教无行。岂能摧惑。若不摧惑。亦无轮名。佛知机知时。亦不无行而徒转也。今言非者。教从化主。行从受者。是故行轮。从受者得。功归化主。故从佛得。以未尽理。故重释之。若作二轮。教行相循。共能摧惑。况复教行俱由佛转。是故教行俱得名轮。但眼智等无别体故。还指忍等。故眼等行。约于谛教而成十六。故三根人闻三转教。各生眼等。成四十八。宽狭中云。教轮等者。是化他智。但属一秘。则能转惟一。所转十二。则能转名狭体宽。所转名宽体狭。行法轮者。教是能诠。行是所诠。故行随教。并有十二。虽俱十二。宽狭则异。教定十二。行生眼等。若以示等生于眼等。数同名异。次辩通别中所言或者。不定辞也。或三人各闻三转。或一人前后闻三。初虽别简。今就下。正释。初转法轮得见谛解。三乘之人方有十二。

　　度三根性

　　文句云。问。初为五人。云何作三根耶。复有八万诸天。何故无三根。为生三慧。三根。三道故。记释云。问初为等者。既云声闻自有三根。五人并是声闻根性。既具三根。复有诸天何意无三。为生下。答。人天通有三义故。谓慧根道闻等不同。是三慧。悟有前后。即三根。见修无学。即三道。色无色般。义准亦有。但非因转法轮得耳。

　　老比丘

　　妙乐云。老比丘者。从后异故。以通教佛亦可言老。而云带者。辩异前教。

　　三百由旬

　　文句云。三界果报处为三百有余国处为四百。实报国处为五百。见惑为一百。五下分为二百。五上分为三百。尘沙为四百。无明为五百。入空观能过三百。入假观能过四百。入中观能过五百。

　　诸般若有二乘得道

　　四教义云。通者。同也。三乘同禀。故名为通。大品经云。欲学声闻乘者。当学般若。欲学缘觉乘者。当学般若。欲学菩萨乘者。当学般若。三乘同禀此教见第一义。故云通教。

　　通有三义

　　四念处云。通义有八。谓理教智断行位因果。理通者。同缘即色是空故。教通者。同禀无生之说故。智通者。诸法不生般若生故。断通者。须陀洹若断同是无生法忍故。行通者。同乘摩诃衍乘故。位通者。同是乹慧地乃至佛地故。因通者。同学般若波罗密故。果通者。同到萨婆若故。三人八义不殊。故名通也。复次通有三义。一因果皆通。二因通果不通。三通别通圆。因果俱通者。如上八通说。近通偏真四枯拙度。因通果不通者。乃是别果来接通因。得见佛性。成四荣双树。通别通圆者。别圆因果皆与通异。藉通开导。得入别圆因。成非枯非荣双树之果也。若通因果。正是小大半满分门。亦是析体拙巧。声闻藏。菩萨藏。羊鹿异路。何者。三藏未断惑。犹是凡夫。住下忍位。伏见思惑。以誓愿乘五通。住生死化众生。二乘断正使。拙度保涅槃。不能前进。故从此分门。若三人同以无言说道断烦恼者。是满字摩诃衍门。多此含容。

　　藉通开导

　　舍遗记云。第三藉通开导者。即于乹慧及性地中闻体法空。不但空于二十五有。亦乃空于涅槃之空。此人虽藉通教谭空开导其心。而了此空体是中道。乃以别圆内外凡观。同于二乘历乹慧及后诸地至十地。即成别圆初地初住八相之佛。此乃通教通别通圆义也。既在初地便知不空。是故不受被接之名。

　　总相别相等智

　　玄义云。通教声闻总相一门达俗即真。缘觉能于一门总相别相达俗即真。菩萨能于四门总相别相达俗即真。又能遍四门出假教化众生。签云。声闻缘觉于一门总相等者。总。谓但作苦集观耳。别。谓观苦七支。观集五支。以自行故。但依一门。菩萨为他。故于四门。然七地前约自行边。亦但一门入假。方便亦须遍习。

　　当教三乘共位

　　止观云。乹慧地正是三贤位。一五停心。二别相念处。三总相念处。通是外凡。故言乹慧地。性者。即是四善根位。以总念处力。发善有漏五阴。名为暖。增进初中后心。得入顶忍世第一法。通名内凡。故言性地。此两位共伏见惑。八人者。八忍也。从世第一转入无间三昧。故名八人。见者。见真。断三界见惑八十八使皆尽。故言见地。薄者。除欲界思惟六品。故名薄地。离欲者。除欲界九品尽。故言离欲。已办者。除色无色七十二品尽。如火烧木为炭故言已办地。辟支弗者。福慧深利。道观双流。断习气及色心无知。得法眼道种智。游戏神通净佛国土。学佛力无畏等法。残习将尽。如余少灰。佛地者。大功德资利智慧。得一念相应慧。习气永尽。如劫烧火无炭无灰。此即三乘共十地断思惑之位也。

　　三乘共借一教

　　玄义四下云。别名者。即是十信三十心十地之名也。铁轮位。于通义即是乹慧地。伏忍也。三十心。即望性地。柔顺忍。八人见地。即是初欢喜得无生忍也。故大品云。须陀洹若智若断。皆是菩萨无生忍。薄地向果。向即离垢。果即明地。大品云。斯陀含智断。是菩萨无生忍离欲地向果。向即𦦨地。果即难胜。大品云。阿那含智断。是菩萨无生忍。已办地向果。向是现前。果是远行。大品云。阿罗汉智断。是菩萨无生忍。支佛地。即不动侵习也。大品云。支佛智断。是菩萨无生忍。即是善慧地。十地当知如佛也。

　　菩萨借别一教

　　止观云。四借别名名通家菩萨位者。乹慧是外凡。性地是内凡。八人为初地。十五心为二地。十六心为三地。此三皆不出观而断见惑四忍为初地。四智为二地。四比忍为三地。四比智为四地。皆不出观而断见惑。薄地即五地。断六品思。离欲即六地。断九品思。已办即七地。断色无色思。支佛即八地。乃至佛地断习无知。玄义云。问。初地至七地对果。出何经论。答。经论非不对当。但高下不同。人师对之异。或用见地止对初地。如今所用。或向取初三地并对初地。仁王明四地并对初地。此难定判。但通教见地。本是无间之道。不出观证须陀洹。岂得初地断见。乃至三地。或云四地耶。若断别惑。不共二乘。此义有之。又或言六地断结齐罗汉。或云七地。此难定执。前后两果经论对皆不定。中间可以义得。今以义推。不可定执也。

　　别为菩萨立忍名

　　玄义云。初就三乘共位中菩萨别立忍名。而义通二用别教名。名别义通。通义已如前说。别立者。别为菩萨立伏忍柔顺忍无生忍之名也。乹慧地三人同伏见惑。而菩萨更加伏忍之名者。菩萨信因缘即空。而于无生四谛降伏其心。起四弘誓愿。虽知众生如虚空。而发心度一切众生。是菩萨欲度众生。如欲度虚空。故金刚般若云。菩萨如是降伏其心。所谓灭度无量众生。实无众生得灭度者。次三誓愿降伏其心亦如是。是为菩萨在乹慧地。修停心别相总相念处观时。异于二乘。故别称伏忍。复次三乘人同发善有漏五阴。生相似解。皆伏见惑。顺第一义。而菩萨独受柔顺忍名者。菩萨非但伏结顺理。又能为一切众生伏心。遍行六度。一切事中福慧皆令究竟。如三藏菩萨于中忍中三僧祗行六度。不惜身命。今菩萨亦如是。以空无相愿。调伏诸根。为众生故。满足六度。故名顺忍也。复次三乘人同发真无漏。若智若断同名无生。而菩萨独受无生法忍名者。以其见谛理断结使。不生取证之心。别受无生法忍之名也。

　　三处初𦦨

　　玄义云问。大论三处明初𦦨。约别圆皆取发真为初𦦨。通教何意取乹慧为初𦦨。答。别圆各逗一种根性。余如文。(云云)又辅行云。大论三处燋炷者。意引乹慧别在菩萨断惑之位。若共二乘。不名初𦦨。初𦦨即是断位故也论别立菩萨。故以初地而为断位。故大论七十八灯炷品云。十地有二。一菩萨初地为初𦦨。二声闻见地为初𦦨。若独菩萨地。即欢喜地为初𦦨。论文既以菩萨初地而为初𦦨。故今取之以为况释。于共伏道尚得以为菩萨初𦦨。今但退取共断位者为独菩萨初𦦨有何不可。故知此文别判通教菩萨位也。

　　三地据断见初四地据断见后

　　止观云。别名名通家共位者旧云。三地断见。或言六地断思尽。或言七地断思尽。今核此语。若云三地四地皆断见者此师不解通教义。何者三乘共位。同入无间三昧。不出入观而断见。那忽用三地四地皆断见耶。若但取第三地断见者。第四地应断思。若但取第四地断见者第三地应未断见。若用两地断见。为出入观非断见位。人师救云。经说如此。此师不解经意。今言经借别义显通耳。别见义长。论三地四地。通见义短。不出入观。然名可借别。义必依通。若作不入出观释者。若言三地者。据断见初。言四地者据断见后。皆不出观例如第十六心。或言是见道。或言是思道。

　　通虽二地断时仍促等

　　辅行云问。当通教中判断见位自分二地。何须破他自立借别立断见位。还同通教。答。秪缘同通故得名通。通虽二地断时仍促。三乘共故。虽促复长。是故须分三地四地。或时借别。别见更长。仍有二意。若约理说。通至佛地。若约教道云三四地。虽二意各别。见义并长。以别长故。故借教道用判两地无爽。若依通义。云不出观。若依别义。但云地地皆能破见。以此为异。以别长故。故后两番通用四地皆断见位。人多不见。谓通义足。何须借别。

　　声闻位齐七地

　　辅行六云。通教二乘。七地已前与菩萨共。名共声闻。乃至答云以初名后等。三藏亦共声闻。何不立共名。故又释云。三藏教中虽有二乘。菩萨行远始终伏惑。永异二乘。故不名共。不闻别理。复非不共。

　　十力

　　法界次第云。此十通名力者。即诸佛所得如实智用。通达一切。了了分明。无能坏。无能胜。故名力也。大菩萨亦分得此智力。但比佛小劣。故没不受名。一是处非处力。二业智力。三定力。四根力。五欲力。六性力。七至处道力。八宿命力。九天眼力。十漏尽力。

　　四无所畏

　　法界次第云。此四通名无畏者。于八众中广说自他智断。既决定无失。则无微致恐惧之相。故称无所畏。一一切智无所畏。二漏尽无所畏。三说障道无所畏。四说尽苦道无所畏。

　　通教诸位

　　妙玄明三乘共十地位。一乹慧地者。三乘之初。同名乹慧。即是体法五停心别相总相四念处观。事相不异三藏。此三阶法门体阴入界如幻如化。总破见𢜤八倒。名身念处。受心法亦如是。住是观中。修正勤如意根力觉道。虽未得暖法相似理水。而总相智慧深利。故称乹慧位也。二性地位者。得过乹慧得暖已。能增进初中后心。入顶法。乃至世第一法。皆名性地。性地中无生方便解慧善巧转胜于前。得相似无漏性水。故言性地也。三八人地位者。即是三乘信行法行二人。体见假以发真断惑。在无间三昧中。八忍具足。智少一分。故名八人位也。四见地位者。即是三乘同见第一义无生四谛之理同断见惑八十八使尽也五薄地位者。体𢜤假即真。发六品无碍。断欲界六品。证第六解脱。欲界烦恼薄也。六离欲地位者。即是三乘之人体𢜤假即真。断欲界五下分结尽。离欲界烦恼也。七已办地位者。即是三乘之人体色无色𢜤即真发真无漏。断五上分结。七十二品尽也。断三界事一一切智无所畏。二漏尽无所畏。三说障道无所畏。四说尽苦道无所畏。

　　通教诸位

　　妙玄明三乘共十地位。一乹慧地者。三乘之初。同名乹慧。即是体法五停心别相总相四念处观。事相不异三藏。此三阶法门体阴入界如幻如化。总破见𢜤八倒。名身念处。受心法亦如是。住是观中。修正勤如意根力觉道。虽未得暖法相似理水。而总相智慧深利。故称乹慧位也。二性地位者。得过乹慧得暖已。能增进初中后心。入顶法。乃至世第一法。皆名性地。性地中无生方便解慧善巧转胜于前。得相似无漏性水。故言性地也。三八人地位者。即是三乘信行法行二人。体见假以发真断惑。在无间三昧中。八忍具足。智少一分。故名八人位也。四见地位者。即是三乘同见第一义无生四谛之理。同断见惑八十八使尽也。五薄地位者。体𢜤假即真。发六品无碍。断欲界六品。证第六解脱。欲界烦恼薄也。六离欲地位者。即是三乘之人体𢜤假即真。断欲界五下分结尽。离欲界烦恼也。七已办地位者。即是三乘之人体色无色𢜤即真。发真无漏断五上分结。七十二品尽也。断三界事惑究竟故言已办地。八辟支佛地位者。缘觉菩萨发真无漏。功德力大。故能侵除习气也。九菩萨地位者。从空入假道观双流。深观二谛。进断习气色心无知。得法眼道种智。游戏神通。净佛国土。成就众生。学佛十力四无所畏。断习气将尽也。齐此名小树位也。十佛地者。大功德力资智慧。一念相应慧观真谛究竟。习亦究竟。如劫火烧木无复炭灰。如象渡河。到于边底。虽菩萨佛名异二乘。通俱观无生体法。同是无学。得二涅槃。共归灰断。证果处一。故称为通也。

　　布施摄众生等

　　净名云。当知直心是菩萨净土。菩萨成佛时。不謟众生来生其国。深心是菩萨净土。菩萨成佛时。具足功德众生来生其国。菩提心是菩萨净土。菩萨成佛时。大乘众生来生其国。布施是菩萨净土。菩萨成佛时。一切能舍众生来生其国。持戒是菩萨净土。菩萨成佛时。行十善道满愿众生来生其国。忍辱是菩萨净土。菩萨成佛时。三十二相庄严众生来生其国。精进是菩萨净土。菩萨成佛时。勤修一切功德众生来生其国。禅定是菩萨净土。菩萨成佛时。摄心不乱众生来生其国。智慧是菩萨净土。菩萨成佛时。正定众生来生其国等。

　　通教有合身义

　　金光疏云。丈六身佛住真谛。丈六尊特合身佛双住真中。尊特身佛双住俗中。法身佛住中道。此依二理故有二佛。

　　一金刚土台成道四机所见不同

　　文句云。像法决疑经云。一切大众所见不同。或见娑罗林地悉是土砂草木石壁。或见七宝清净庄严。或见此林是三世诸佛所游行处。或见此林即是不可思议境界真实法体。例知此义。四见不同。所住既然能住亦尔。此则约教分别也。

　　八相稍异三藏

　　文句云。成道如上注释。入涅槃如后文。七转法轮。权智开三藏生灭四谛法轮。实智说摩诃衍无生四谛法轮。通教三乘人也。

　　三种意生身

　　楞伽云。一三昧乐正受意生身。二觉法自性意生身。三种类俱生无作意生身。三昧乐。即三四五地心寂不动故也。二觉法自性。即八地普入佛刹。故以法为自性。三种类俱生。谓了佛证法。成之与生。并从果说。此约通教及以别接。初是入空位。八地即当入假位。种类即是入中。

　　一生实相二生法界

　　大经佛说观因缘智四种不同。得菩提异。说是语时。十千菩萨得一生实相。五千菩萨得二生法界。章安云。三乘同观第一义。智解不同。一生二生。乃是破无明一品二品。实相是别理。法界是圆理。即是利根接入别圆。

　　列八二谛章安作七二谛消之

　　释签云。若欲凭教者然此七文散在诸经。无一处具出。唯大经十二。四谛文后。列八二谛。章安作七二谛销之。初一是总。余七是别。初云。如出世人心所见者。名第一义谛。世人心所见者。名为世谛。疏云。总冠诸谛。世情多种束为世谛。圣智多知束为第一义谛。即是诸教随情智也。经云。五阴和合。称名某甲。是名世谛。解阴无阴。亦无名字。离阴亦无。是名第一义谛。阴是实法。某甲是假名。即实有俗谛也。无阴无名。即假实空。若离阴者。名太虚空。是故离阴亦无某甲及二谛名。疏云。名无名二谛也。世谛有名。真谛无名。即生灭二谛。经云。或有法有名有实。是名第一义谛。或有法有名无实。是名世谛。幻化假名。即空故实。即真谛也。秪指幻化但有假名。故名世谛。故疏云。实不实二谛也。真实幻化。不实也。即无生二谛也。经云。如我人众生寿命知见。乃至如龟毛兔𧢲等。阴界入。是名世谛。苦集灭道。是名真谛。兔𧢲之俗与前不殊。故成单俗。四谛义含。共为真谛。即是含中真谛也。故疏云。定不定二谛也。即单俗[社-土+复]真。俗是不定。中道名定。经云。世法有五种谓名世。句世。縳世。法世。执着世。是名世谛。经文广解。于此五法。心无颠倒。名第一义谛。五种世法名与前异。大意不别。亦是单俗。于世无倒。谓见实相。教道但中。虽未究竟。此中究竟。望前故实。故疏云。法不法二谛也。法谓实相。不法谓俗。亦是含中二谛也。经云。烧割死坏。是名世谛。无烧割死等。是名第一义谛。地前方便。皆属无常。故云可烧。登地见常。故无烧等。故疏云。烧不烧二谛也。无常可烧。常不可烧。[社-土+复]俗单中二谛。经文。有八种苦。是名世谛。无八种苦。故是第一义。八苦无常。同前烧义。无八苦真。即是实相。故疏云。苦不苦二谛。亦是[社-土+复]俗单中。教道有苦。圆中无苦。经云。譬如一人。有多名字。依父母生。是名世谛。依十二缘和合生者。名第一义谛。依父母生。即十二缘。而分二者。以大经中明十二缘即佛性故。且据显说。即以佛性而为真谛。依父母生。即是无明。名为世谛。故疏云。和合二谛。真俗不二。故名和合。[社-土+复]俗[社-土+复]中二谛也。后乃结云。今七二谛来消此文。佛㫖难知。且用一师意耳。

　　七种二谛

　　妙玄云。一实有为俗。实有灭为真。二者幻有为俗。即幻有空为真。三者幻有为俗。即幻有空不空共为真。四者幻有为俗。幻有即空不空一切法趣空不空为真。五者幻有幻有即空皆名为俗。不有不空为真。六者幻有。幻有即空。皆名为俗。不有不空一切法趣不有不空为真。七者幻有幻有即空皆为俗。一切法趣有趣空趣不有不空为真。实有二谛者。阴入界等皆是实法。实法所成森罗万品故名为俗。方便修道灭此俗已。乃得会真。是为实有二谛相也。幻有空二谛者。斥前意也。何者。实有时无真。灭真时无俗。二谛义不成。若明幻有者。幻有是俗。幻有不可得即俗而真。是名幻有无二谛也。通人随智照真与前不异。随智照俗不同。何者。通入观巧。[社-土+复]局照俗亦巧。幻有空不空二谛者。俗不异前。真则三种不同。一俗随三真。即成三种二谛。其相云何。如大品明非漏非无漏。大经明空不空。复次明一切法趣。三人各各取解不同。致成三别。是故说此一俗随三真转。或对单真。或对[社-土+复]真。或对不思议。真若随智证。俗随智转。智证偏真。即成通二谛。智证不空真。即成别入通二谛。智证一切趣不空真。即成圆入通二谛。三人入智不同复局照俗亦异。(云云)。幻有无为俗不有不无为真者。有无二故为俗。中道不有不无为真。圆入别二谛者。俗与别同。真谛则异。别人谓不空但理而已。欲显此理。须缘修方便。故言一切法趣不空。圆人闻不空理。即知具一切佛法无有缺减故言一切趣不空也。圆教二谛者。直说不思议二谛也。真即是俗。俗即是真。如如意珠。珠以譬真用。以譬俗。即珠是用。即用是珠。不二而二。分真俗耳。

　　风流二谛

　　止观云。通教三乘二乘体假入真。只入但空。不能从空入假。无化他用。菩萨体假入真。能从空入假。化度众生。上根菩萨体假入真。前入但空。次入不但空。则破无明见佛性。与前真永别。岂可同为一真谛也。昔庄严家云。佛果由二谛外得此片意。而作义不成。不知佛智别照何境别断何惑。若得今意。出外义则成。开善家云。佛果不出二谛外。不能动异二乘。作意复不成。若得此意。不出义亦成。古来明此为风流二谛意在此但空不但空合时秪是一真谛。离时成两真谛。与三藏家异。彼三藏第三谛但有中道名。无别体眼无别见。智无别知。今则不尔。第三谛亦名真谛亦名中道第一义谛。有别体别见别知。是为通教二谛三谛离合之相也。辅行云。庄严云出。开善云不出。此由三乘共学菩萨有但不但。古人不晓利钝两根。但诤佛果出与不出。终未见今开合之意。故使二家各朋已计。今文并破。是故皆云作意不成。故知二家各得今文利钝一边。故云片意。仍不能知出外别照中道之境。用中道智进破无明。故云片意。若不能知钝根依教与二乘人同证真谛。是亦但得今文片意。若全得今意。出与不出义皆悉成。古来名此等者。任二家所说。各谓幽深。是非难分。古来无判。是故古人双美二家。名此二谛曰风流。言风流者。动止合仪。故许出入无失。于今被破。出入俱非。举措失仪。风流何在若依今用含中二谛。进退咸美。风流有余。

　　一真含二中

　　玄义云。俗不异前。真则三种不同。一俗随三真转。即成三种二谛。其相云何。如大品明非漏非无漏。初人谓非漏是非俗。非无漏是遣着。何者。行者缘无漏生着。如缘灭生使。破其着心。还入无漏。此是一番二谛也。次人闻非漏非无漏。谓非二边。别显中道。中理为真。又是一番二谛。又人闻非漏非无漏。即知双非正显中道。中道法界力用广大。与虚空等。一切法趣非有漏非无漏。又是一番二谛也。大经云。声闻之人但见于空。不见不空。智者见空及与不空。即是此意。二乘谓着此空破。着空故。故言不空。空着若破。但是见空。不见不空也。利人谓不空是妙有。故言不空。利利人闻不空。谓是如来藏。一切法趣藏。还约空不空即有三种二谛也。复次约一切法趣非漏非无漏显三种异者。初人闻一切法趣非漏非无漏者。谓诸法不离空。周行十方界。还如瓶处如。又人闻趣。知此中理须一切行来趣发之。又人闻一切趣。即非漏非无漏具一切法也。

　　寄三法以示三根解源

　　释签云。通寄三法以辩其相。漏无漏本是通法。为成接义。故立双非。空不空本是别法。一切法趣本是圆法。于一一法各有三人取解不同者。良由机发。故所闻不同。又通教菩萨由根利钝。发习不同。故钝同二乘。直至法华方乃被会。利者尔前接入中道。故使同观幻有之俗。而契真各异。所以别圆机发对钝住空故成三别。是以释后二接。须对通钝。共成三人。同听异闻。故约漏等以示解源。若得此意。于一切法自在无碍。

　　四地为上六七为中八九为下

　　辅行云。通教前二地为俗。后七地皆名为真。除佛地。别教前四十位为俗。后十二位为真。通教被接上根三四地。中根五六地。下根七八地。圆接别。接俗不接真。即接贤不接圣。三贤名俗。十圣名真。上根信住被接。中根十行接。下根十向接。故云接俗。圣位证道同圆。故言不接。不接三藏者。有四义故。一者接于可接。三藏因拙不可接故。二者得受接名。方可用接。谓前教有始无终已用七八。不至九十。即用后教有终无始。但用向地。不须住行。中续接之。故得名接。三者不须接故。亦不名接。如初地初住已成真因。亦破无明八相作佛。任运流入。何须更接。四者得受接义。谓约教分齐。文中初义即此第一不可接故。此第二义正当通教可接者是。

　　约证道边唯明一接

　　释签云。七种二谛。四正三接。若止观中为成理观但以界外理接界外理。故藏通两教。明界内理。别圆两教明界外理。通别两教。是明两理之交际。是故但明别接通耳。今前六重仍存教道于法华前逗彼权机。故有圆接通别二义。实道秪应圆理接权。故释今文应顺教道。复以圆中接于但中。

　　巧拙论体析

　　止观云。所言大乘体法观者。异于三藏。三藏名假而法实。析实使空。譬如破柱令空。今大乘体意。名实皆假。自相是空。本来虚寂。譬如镜柱。本自非柱。不待柱灭方空。即影是空。不生不灭。不同实柱。复次三藏所析名为随情观。实理但随情为真耳。大乘体法名随理色心。如寻幻得幻师。寻幻师得幻法。亦如寻梦得眠。寻眠得心。寻幻色心得无明。寻无明得佛性。体法通理。故明随理观。

　　对破外道汝析非正

　　止观破外邻虚云。此尘为有为无。若有极微色。则有十方分。若无极微色。则无十方分。若析极微不尽。则成常见有见。若析尽。则成断见无见。此外道析色也。析心亦如是。若有若无皆堕断常。此外道析心也。论文仍明三藏析法之观云。色若粗若细。总而观之。无常无我。何以故。粗细色等从无明生。无明不实。故粗细皆假。假故无常无性。即得入空。又介尔心起。必藉根尘。无有一法不从缘生。从缘生者。皆悉无常。或言一念心六十刹那。或三百亿刹那。刹那不住念念无常。是名析色心观意。析名本于外道。对破邪析而明正析。何但外析。乃至圆四门生着。亦须析破。

　　朱雀门中何妨庶民出入

　　止观引衍中云。欲得声闻当学般若者。元此是菩萨法。大能兼小。𠊓狭声闻。譬如朱雀门。天家所立。正通王事。不妨群小由之出入。虽通小人。终是大门。今摩诃衍亦如是。正为菩萨体法入空。虽有小乘。终名为大。

　　仪注备简(终)
国家图书馆善本佛典第 55 册 No. 8954 仪注备简


　　仪注备简

　　山家后学大惠集

　　第八卷

　　别教八义

　　四教义云。别者不共之名也。此教不共二乘人说。故名别教。此教正明因缘假名无量四圣谛理。的化菩萨不涉二乘。故声闻在座如聋若哑。法华经迦业领解。自述往昔闻方等大品净佛国土。成就众生。心不喜乐。即其义也。所言别者。义乃多途。略名有八。一教别。佛说恒沙佛法别为菩萨。不通二乘。二理别。藏识有恒沙俗谛之理。三智别。道种智也。四断别。尘沙无知界外见思断也。五行别。尘沙劫诸波罗蜜自行化他之行也。六位别。三十心伏无明是贤位。十地发真断无明是圣位。七因别。无碍金刚之因也。八果别。解脱涅槃四德异二乘也。

　　无量四谛

　　玄义云。无量者。迷中重故。从事得名。苦有无量相。十法界因果不同故。集有无量相。五住烦恼不同故。道有无量相。恒沙佛法不同故。灭有无量相。诸波罗蜜不同故。大经云。知诸阴苦名为中智。分别诸阴有无量相。非诸声闻缘觉所知。我于彼经竟不说之。三亦如是。是名无量四圣谛。又云无量四谛。凡有四种。有无量四谛不伏破尘沙。亦不伏破无明。有无量四谛[〦/(句-口+方)]伏破尘沙。不伏破无明。有无量四谛正伏破尘沙。亦伏无明。有无量四谛正伏破尘沙。亦伏破无明。云何无量不伏破无明。若三藏伏道有十六谛观。明障真之惑有无量种。此乃伏于见思。何关尘沙。例如外道分别世智。非伏见思。云何无量是[〦/(句-口+方)]伏破。若通教七地出假。分别药病。此助灭界内。非正伏破。云何无量正伏破尘沙。此是别教。分别内外四谛有无量种。即是伏破尘沙。亦伏无明。乃有破无明义。今从事得名。伏无明者为便也。云何无量伏破无明。若圆教三谛俱照法界。事理无不明了。破自地无明。伏上地无明。别教无量四谛。非前二。非后一。正就恒沙佛法当名。签释云。先举四数。次列四法。三释四法。意者。所以四教断伏皆明无量。若断若伏。相状非一。故通明之此中皆约菩萨故也。初三藏伏见。通即指菩萨。今明无量。多在出假。故且置二乘。次通教亦指出假。助。谓助别。三别教内外四谛者。当知别人具四四谛。言乃有断无明义者。若据始终。虽登地断。既证道同圆。当知教道有断义耳。故今从事。且判地前属于别教。则回向中伏。望于圆理。故得事名。四圆教。圆人破无明位长。故指初住去。以为无量四判也。

　　华严正当历别之行

　　别玄云。别教者。别异通也。别明不共般若。故言别也。此教虽明中道。为钝根人方便说中。次第显理。广明历劫修行。故大品云。有菩萨从初发心游戏神通净佛国土。次第习恒沙法门。助显中理。前却四住。次破尘沙。后破无明。十信通伏诸惑。而正伏四住。十住亦是通伏诸惑。而正断四住。成一切智。十行出假断无知。成道种智。兼伏界外尘沙。十回向断界外尘沙。成道种智。正修中道伏无明。十地断无明。见佛性。成一切种智。玄记云。诠中故异通。次第故异圆。故名为别。不共般若。不共二乘。全别前教。圆亦不共。故未别后。不明不共。意在于兹。虽说众生见闻觉知体是佛性。而全起作三种之惑。故湏用此觉知之性。观空破有。观假破空。待二均平。方照本性中道之觉。故名方便次第显理。既此迂回。故经尘劫。从初标志次第修学恒沙观智。破恒沙惑。显如来藏恒沙性德。故缘无量四谛发心。

　　十住多明圆义等

　　释签云。始从住前。至登住来。全是圆义。从第二住至第七住。文相次第。又似别义。于七住中又辩一多相即自在。第七重会普光明殿。说十地胜进行。有十一品。第七品不思议法明佛果德。十普贤行等此。皆属圆。余品是别。

　　六轮

　　璎珞经云。铁轮。铜轮。银轮。金轮。琉璃轮。摩尼轮。以对信住行向地等妙。

　　五行

　　玄义明别五行。别者。如涅槃云。五种之行。谓圣行。梵行。天行。病行。婴儿行。圣行有三。谓戒定慧。戒者。菩萨欲㧞苦集而起大悲。兴两誓愿。欲与道灭而起大慈兴两誓愿。发誓愿已。次则修行。弃家舍欲。白四羯磨。持性重戒。息世讥嫌。等无差别。回向具足无上道戒等。是名戒圣行。定者。一世间禅。二出世禅。三上上禅。如前四卷初。慧圣行者。谓四种四谛慧。生灭。无生。无量。无作等也。梵行者。梵。净也。即是无缘慈悲喜舍。菩萨以大涅槃心修于圣行。得无畏地。具二十五三昧。无方大用。具一切功德庄严。故名梵行。三天行者。第一义天。天然之理。此语道前。由理成行。此语道中。由行理显。此语道后。今约由理成行。故言天行。菩萨虽入初地二地不应住。以有所得故。修上地智慧。十重发真修慧。即智慧庄严。上求佛道。故有圣行天行。下化众生。故有梵行病行婴儿行也。四婴儿行者。若福慧转增。实相弥显。虽不作意利益众生。任运能有冥显两益。天行力有冥益。梵行力有显益。众生虽有小善之机。无菩萨开发。不得生长。慈善根力。和光利行。能令众生得见菩萨同其始学。渐修五戒十善。人天果报杨叶之行。乃至示同别教历别次第。相似中道之行。皆是慈心之力俯同群小。提引成就。从慈心与乐起婴儿行。五病行者。此从无缘大悲起。若始生小善。必有病行。今同生善边。名婴儿行。同烦恼边。名为病行。以众生病。则大悲熏心。是故我病。或游戏地狱。或作畜生形。化身作饿鬼等。悉是同恶业。乃至同别教寂场初断尘沙无明之病。是故菩萨悉同彼病。遍于法界利益众生。

　　随机明位增减不同

　　四念处云。众经诸门列位。位数增减。华严初无十信。后无等觉。于十住中多明圆义。于登地中多明别义。若住若地皆说界外行位。不语界内。(云云)。方等前分。对缘散说。得道而已。未论地位。至璎珞总结阶级。明五十二地。前后数整。界内亦分明。诸般若前分。亦对缘散说。亦未有阶次。胜天王但明十地。前无三十心。后无等觉。新金光明无前无后。但明十地。仁王般若明五十一位。无等觉。推诸经意。如军师荡𡨥竟。方叙功勋。定其爵禄。所以前散后结。

　　今家借用教证二道

　　辅行云。前两教教证俱权。圆教教证俱实。此并易明。但别教中教权证实。意稍难晓。人多迷之。使此别教其义壅隔。是故今家借用地论教证二道。以消别门。于中应湏先知二意。一者约行。则地前为教。登地为证。何者。地前仰信。登地现前。岂有亲证复存隔历。二者约说。为地前说。始终属教。何者。如云真如为惑所覆。或将十度以对十地。互不相收。或云须离二边修真如观。或云等觉入重玄门。或云五地习学世法。或云八地入无功用。等觉一位或有或无。断十二品称为妙觉。如是等例。不可具载。悉是权施。为引凡下为入地方便。入地自证权门自开。故云初地即是初住入证道也。又云初地不知二地菩萨举足下足。若约理说。名字观行尚有知圆。岂有初地不知二地。若云下位不测于上。圆亦展转迭不相知。何但别人教门方便。今文非专判教优劣。但存次第及不次第。迷之尚宽。若读玄文。善须晓此教证二道。则别门可消。

　　妙玄云。地持明地。相明义。说相似法。地实明义。说真实法。又教门方便。即教道明义。说所证法。即证道明义。今借用之。释签云有两番意者。前文约行。次文约教。地相。谓地前回向位中。道观双流。地相现前。登地已去。明真实法。称为地实。初地即是初住故也。又教下。依教道义。以四悉檀说登地法。名为教道。故知初地已上。仍存教道。若说十地已证之法。即证道也。凡释别义。多用此意。

　　华严十地论师不分圆别

　　释签云。第七重会普光明殿。说十地胜进行有十一品。一十定。二十通。三十忍。四阿僧祗。五寿量。明菩萨报生净土随时寿量。六菩萨住处。七不思议法。明佛果德。八相海。九随相光明功德。十普贤行。十一如来出现。如是处会所明位行。不出别圆。又一一位皆有普贤行布二门。故知兼用圆文接别。

　　四教俱论三根出假

　　止观云。三藏菩萨第三阿僧袛。正入假位利益众生。此下根也。中根。二僧袛已伏烦恼。功德身肥。即能化物。岂待三也。上根。初发心时为度众生。誓求作佛。初心即能入假。不待至二袛也。通教出假位。下根断惑尽方能出假。佛于法华中破其取涅槃心。劝发无上道。二乘既然。极钝菩萨亦同此说。中根者。断见惑已。生死少宽。思任运断。第二地名菩萨神通。从此以去。即能入假。上根者。初心闻慧。即能体达见思即空。已为众生作依止处。何须七地方出假也。别教出假。十住后心十行之位修假方便。下根也。十住初心即能入假。已得无漏。一受不退。即能出用。何须至十行方起大悲。中根也。又别教初心不愚于法。达解一切功德。犹如幻化。具五因缘。以益众生。上根也。圆教十信六根净时。即遍见闻十法界事。既言六根互用。即是入假位也。又五品弟子正行六度。广能说法。既是入假之位。何待六根耶。又初心之人能知如来秘蜜之藏。圆观三谛。尚能即中。岂不即假。又六即料拣。便有出假之义。何须待至五品耶。

　　别教因缘假名

　　妙玄云。出假对十二因缘者。如宝性论云。罗汉支佛空智。于如来身本所不见。二乘虽有无常等四对治。依如来身复是颠倒。颠倒故即是无明。住无漏界中有四种障。谓缘。相。生。坏。缘者。谓无明住地与行作缘也。相者。无明共行为因也。生者。谓无明住地共无漏业因。生三种意生身也。坏者。三种意生身缘不可思议变易死也。是为界外不思议生灭十二因缘相。

　　十信通伏诸惑正伏四住

　　别玄记云。十信缘中道伏三惑。心正著有。要先观空。伏断四住。方袪滞有。复偏着空。故观六界药病。成体柝八门道种。又观四圣惑智因缘。无量无作八门道种。二观既成。故照中道。此时三观只在一心。别向圆修。斯之谓矣。

　　五忍判别圆

　　仁王䟽云。地前三贤未得无漏。未能证。但能伏。不能断。故为伏忍智也。以有智故。能伏烦恼。初地二地三地得无漏信名信忍四五六地趋向无生。名顺忍。七八九地诸念不生。名无生忍。十一二地得菩萨果。名寂灭忍以初地得无漏信。此别教意也。妙宗云。圆位五品。伏忍。六根清净信顺二忍。初住至等觉。无生忍。妙觉寂灭忍。

　　此十通名住

　　四教义中引仁王云。入理般若名为住。此即体假入空观成。发真无漏。见通教真谛之理。断界内见思九十八使。故名发心住也。

　　尘沙者譬无知数多

　　辅行云。他解唯二。一染污。二不染污。不染。即习气。今家意者。小乘习气即别惑是。故今释之。分界内外一十六门。知病识药及授药也。

　　一切智

　　玄记云。内法内名者。谓理内所诠法相。及能诠名字。外法外名者。即理外所诠法相。及能诠名字。空观若成于此名相悉能体达无我我所。故佛言。摩诃迦叶。婆罗门法皆知。沙门法皆知。故云内外能知能解。

　　身子六住有退

　　戒䟽云。旧云法才王子六心中退。即云十住第六心。难云。十住云性地。性以不改为义。云何退作二乘。其繇一答。性是不作一阐提。不妨退大向小。终是难通。止观师说是十法信中六心退耳。比释论师及金刚般若论师皆作此解。是信习十心中六心耳。七心已上永离二乘。教行录中。日本师问。譬喻品记云。身子于十住中第六心退。恐是尔前见思俱断。至六心时见犹未尽。六心尚退。近代疑者云。别教初住界内见惑皆已断尽。岂有第六住见犹未尽退作凡夫逆罪人耶。答。若常程别教。皆云初住断见。更不起诸重过也。况见惑名数虽多。乃一位顿断。思断乃经诸位方尽。此常所谈别教分齐也。今记主见云身子六住尚退。复起重罪。遂以义求。恐有教门见思俱断。至六心时思犹未尽。见亦余残。所以牵恶道也。此是记主约义斟酌之辞。不可将现行别教难也。若据起信。唯云不退。乃克就圆人辩之。若论迹示。亦须示其阶位。约惑分齐。方有退义。

　　十行从空入假观无量四谛

　　四教义引。如大涅槃经说。知诸阴苦名为中智。分别诸阴有无量相。悉是诸苦。非诸声闻缘觉所知。是名上智。是名无量苦谛。知诸入者。名之为门。名为苦谛。分别诸入有无量相。悉是诸苦。即是无量苦圣谛也。知十八界名之为分。亦名为性。即是苦谛。分别诸界有无量相。悉是诸苦。是名无量苦圣谛。所言无量集圣谛者。知爱因缘能生五阴。名之为集。一人起𢜤无量无边。况一切众生所起诸𢜤。如是等𢜤无量无边。即是无量集圣谛也。所言无量灭圣谛者。知灭烦恼名为灭谛。分别烦恼。不可称计。灭亦如是。不可称计。即是无量灭圣谛也。所言无量道圣谛者。能断烦恼名为道谛。分别道相无量无边。所离烦恼亦无量无边。即是无量道圣谛也。如是四谛。大涅槃经说。悉云非诸声闻缘觉所知。故知此属别教菩萨之所学也。菩萨住此无量道谛。学十波罗蜜一切诸道。断尘沙无知中品。十行成就。从空入假平等观成也。得道种慧。法眼清净。相似中道之解转更分明。即是别教顶法之位。菩萨住此位中游戏神通。净佛国土。成就众生也。

　　若住于空与二乘何异等者

　　妙宗云。先斥住空堕二乘地。若修假观。能成佛法。能益众生。观空欲作入中方便。故于空智证而不住。三界惑着须荡令空。诸法因缘须究本末。见思重数如尘若沙。以大悲心遍观遍学。名为知病。诸法诸门破性破相。一一对治。无不谙练。是名识药。随惑浅深。知机生熟。神通骇动。智辩宣扬。四悉当宜。各令获益。如此授药。方肯服行。皆由证空能入此假。故此观名从空入假观。

　　道种智

　　玄记云。然其空智但能总达诸法无生。不能别知诸法缘起。故不能用诸佛道法。发起众生一切善种。假观能尔。故以道种而名其智。

　　此十通名回向

　　四教义云。十回向中。正修中道第一义观。从无量四谛学无作四谛也。约实说四。实不作四。故名无作之四。观四得实。故名四实。因名无量。果名无作。证果断苦集有道灭。非圆教之无作也。今立无作四实谛名义。意在于此。菩萨深观如来藏。破无量取相。破无量尘沙。破无量无明。破无量身相。破无量受相。无量心相。无量法相。识无量病相。知无量药。作此观时。即入十回向。回因向果。回事向理。回己济他。故名回向。此位正是解行终心。粗惑已融。似中慧净。断界外下品尘沙。伏无明转强。如向山趋前渐易。见相似中道。见恒沙佛法断恒沙烦恼。入相似是自行。出界假是化他。

　　方便有余土

　　妙宗云。修方便道等者。九种行人合生彼土。藏二通三。别住行二。既修空假。皆方便道。别向圆信所修虽实。犹居似道。判为方便。不生分假。盖除四住。约此修断得名方便。断通余别。故曰有余。

　　实报无障碍土

　　妙宗云。行真实道等者。圆人从初。别人十向。能于诸法称实观中也。中理今开。即感妙报。色心不二。毛刹相容。纯是法身菩萨所居。尚简圆似。况七方便。收简语宽。宜善分别。

　　六地断思与罗汉齐

　　止观云。若借此别名判三人通位者。则初地断见惑。二地断欲一两品思。三地断六品思。四地断七八品。五地断九品思。六地断七十一品思。七地断七十二品思。八地以上更侵习断无知等。旧云。六地断思尽齐罗汉。或用仁王七地齐罗汉。但六地名离欲。止离欲界九品。秪可与那含齐。纵令𢃄果行向。犹有非想第九品在。亦不得与罗汉齐。若七地是已办。就果可尔。今若取释义便者。约十度明义。以第六般若。入空之慧断惑尽。与罗汉齐。第七方便般若出假化用。此名目为便。若取七地齐罗汉。约诸地对果向七地。正与第四果齐。此皆一往主对。经纶不定。复须斟酌。不可苟执。(云云)。

　　别人不知本觉之性具染恶德

　　释签明三点不纵横云。虽一点在上。不同点水之纵。三德亦尔。虽法身本有。不同别教为惑所覆。虽二点在下。不同烈火之横。三德亦尔。以二德修成。不同别人理体具足而不相收。(文毕)辄出其意。别教法身为惑覆者。良由不知本觉之性具染恶德。是故染恶非二德也。故别惑通惑。业识事识。烦恼结业。三乘六道。变易分假。此等一切迷中二法非二佛性。既非佛性。乃成定有能覆之惑。是故但有法身本觉。随于染缘作上一切迷中之法。以是名曰为惑所覆。应知覆义。不同泥土覆彼顽石。既覆但中佛性之理。如淳善人。一切恶事非本所能。为恶人逼。令作众恶。故说善人为恶所覆。应须还用随缘觉性。别缘真谛及以俗中。次第别修空假缘了。或中边缘了。种种二因。或初缘次了。或初了次缘。次第番破一切迷法。显于法身本觉之性。是故覆理成于纵义。圆人不尔。以知本觉具染恶性。体染恶修即二佛性。故通惑别惑。事业识等一切迷法。当处即是缘了佛性。岂有佛性更覆佛性。如君子不器。善恶俱能。或同恶人作诸恶事。则彰己能。何覆之有。故即二迷以为缘了。显发于正。缘了二德体迷而得。义当所发。元是修德。复当能显。虽分修性。皆本具故。义不成纵。言别人理体具足而不相收者。亦为不知本觉之性具染恶德。不能全性起染恶修。乃成理体横具三法。言不相收者。以其三法定俱在性。皆是所发。犹如三人各称帝王。何能相摄。是故不知性中三法。二是修者。二乃成横。圆人不尔。元知本觉具染恶性。故使迷中一切染恶当处即是缘了佛性。以此二修显于一性。如一主二臣。主摄于臣。臣归于主。三德相收。亦复如是。

　　因果三法纵横

　　文句释六种震动。旧云动三乘人因果六执。此破三藏家六执。未破通教六执。乃至别无三乘之名。则无六执。旧所不破。今明别家因时三法纵横。果时三法亦纵横。此则须破。今释六动表圆家六番破无明。

　　圆教诠因缘即中道等

　　玄义云。不思议不生不灭十二因缘者。为利根人。即事显理也。大经云。十二因缘名为佛性者。无明𢜤取既是烦恼。烦恼道即是菩提。菩提通达无复烦恼。烦恼既无。即究竟净。了因佛性也。行有是业道。即是解脱。解脱自在。缘因佛性也。名色老死是苦道。苦即法身。法身无苦无乐。是名大乐。不生不死是常。正因佛性。故言无明与𢜤。是二中间即是中道。无明是过去。𢜤是现在。若边若中。无非佛性。并常乐我净。无明不生。亦复不灭。是名不思议不生不灭十二因缘也。

　　三谛圆融

　　始终心要云。夫三谛者。天然之性德也。中谛者。统一切法。真谛者。泯一切法。俗谛者立一切法。举一即三。非前后也。含生本具。非造作之所得也。

　　圆信圆行等

　　止观云。云何圆闻。闻生死即法身。烦恼即菩提。结业即解脱。虽有三名。而无三体。虽是一体。而立三名。是三即一相。其实无有异。法身究竟。般若解脱亦究竟。般若清净。余二亦清净。解脱自在。余二亦自在。闻一切法亦如是。皆具佛法。无所减少。是名圆闻法。云何圆信。信一切法即空即假即中。无一二三。而一二三。无一二三。是遮一二三。而一二三。是照一二三。无遮无照。皆究竟清净自在。闻深不怖。闻广不疑。闻非深非广意而有勇。是名圆信。云何圆行。一向专求无上菩提。即边而中。不余趣向。三谛圆修。不为无边所寂。有边所动。不动不寂。直入中道。是名圆行。云何入圆位。入初住时。一住一切住。一切究竟。一切清净。一切自在。是名圆位。云何圆自在庄严。彼经广说自在相。或于此根入正受。或于彼根起说出。或于一根双入出。或于一根不入出。余一一根亦如是。或于此尘入正受。或于彼尘起说出。(云云)。云何圆建立众生。或放一光。能令众生得空假中益。得入出。双入出。不入出益。历行住坐卧语默作作亦如是。(云云)。

　　三因开发即初住位

　　观经䟽云。分证佛者。初发心住。一发一切发。发一切功德。发一切智慧。发一切境界。不前不后。亦不一时。钞云。位名发心。发本觉心也。常寂常照。寂照双融。是本圆觉即一而三。不发而发。故成三发。皆言一切者法界无外。摄法不遗诸佛众生。色心依正。同一觉体。全体为缘。全体为了。全体为正。缘因发故。了正亦发。了因发故。缘正亦发。正因发故。缘了亦发。盖三法圆融。发则俱发。缘发名功德。能资成故。了发名智慧。能观照故。正发名境界。是真性故。是所显故。

　　天女诃身子

　　维摩经云。时维摩诘室有一天女。见诸天人。闻所说法便现其身。即以天华散诸菩萨大弟子上。华至诸菩萨。即皆堕落。至大弟子。便着不堕。一切弟子神力去华不能令去。尔时天问舍利弗。何故去华。答曰。此华不如法。是以去之。天曰。勿谓此华为不如法。所以者何。是华无所分别。仁者自生分别想耳。若于佛法出家有所分别。为不如法。若无所分别。是则如法。观诸菩萨华不著者。已断一切分别想故。譬如人畏时。非人得其便。如是弟子畏生死故。色声香味触得其便也。已离畏者。一切五欲无能为也。结习未尽华则着身耳。结习尽者。华不着也。乃至舍利弗问天。汝于三乘为何志求。天曰。以声闻法化众生。故我为声闻。以因缘法化众生。故我为辟支佛。以大悲法化众生。故我为大乘。舍利弗。如人入檐卜林。不嗅余香。如是。若入此室。但闻诸佛功德之香。不乐声闻辟支佛功德香也。

　　圆位浅深

　　妙玄云。然平等法界。尚不论悟与不悟。孰辩浅深。既得论悟不悟。何妨论于浅深。签云。约理则证法无名约事则不无诸位。故知悟即初住。未悟即住前。既许有悟与不悟。何妨两位俱有浅深。乃成五十二耶。

　　仁王十四般若

　　经云。五忍是菩萨法。伏忍上中下。信忍上中下。顺忍上中下。无生忍上中下。寂灭忍上中下。名为诸佛菩萨修般若波啰蜜。乃至云是诸佛菩萨本所修行五忍中十四忍具足。䟽云。地前三贤未得无漏。未得证。但能伏。不能断。故为伏忍智也。以有智故。能伏烦恼。初地二地三地得无漏信。名信忍。四五六地趋向无生。名顺忍。七八九地诸念不生。名无生忍。十一二地(钞云疑䟽文多一二字)得菩萨果。名寂灭忍。以初地得无漏信。此别教意也。七地得无生忍。即别接通意也。乃至云。今佛与十地菩萨同用寂灭忍。入金刚三昧也。(云云)。下忍即法云。上忍即佛地。萨婆若。此云一切智。又无碍道。因位摄名下忍。解脱道。果摄故。名上忍。又法云与佛入金刚三昧前心名菩萨。后心名佛。无有中间。故但上下。前之四忍俱是因位。故有三品。问。诸经有等觉。何故此中不立。答。若依余经。即合三品。下品十地。中品等觉。上品妙觉。今般若附通。不同别教。故论法云即及佛地。

　　大品四十二字

　　补注颂曰。阿啰波遮那逻陀。婆茶沙和多夜吒。迦娑磨伽佗阇簸。䭾奢呿乂哆若柂。婆车摩火嗟伽佗。拏颇歌醝遮吒茶。

　　三渐次

　　楞严经云。云何为三渐次。一者修习。除其助因。二者真修。刳其真性。三者增进。违其现业。云何助因。是故众生求三摩提。当断世间五种辛菜。是五种辛。熟食发婬。生啖增恚。云何正性。如是众生入三摩提。要令严持清净戒律。永断婬心。不餐酒肉。云何现业。如是清净持禁戒人。心无贪婬。于外六尘不多流逸。因不流逸。旋元自归。尘既不缘。根无所偶。反流全一。六用不行。十方国土皎然清净。
国家图书馆善本佛典第 55 册 No. 8954 仪注备简


　　第九卷

　　一尘有大千经卷

　　辅行云。言微尘有大千经卷者。宝性论云。有神通人见佛法灭。以大千经卷藏一尘中。后有人破尘出卷。华严如来性品云。佛子。譬如有一经卷。如大千界所有一切。无不记录。二千小千须弥山王乃至色欲天宫等大。皆记其事。(文广)时有一人出兴于世。具足天眼见此经卷在一尘内。作是念言。云何经卷在一尘内。而不饶益一切众生。我勤方便。破尘出卷。彼人即以方便出卷。佛子。如来智慧。具足在于众生身中。为惑所覆。不见不知。如来天眼观已。言曰。善哉善哉。云何如来在于身中而不觉知。我当教彼觉悟圣道。令离颠倒。见如来性。即时令彼修八圣道。见如来性。

　　十法成乘十心成就

　　妙玄云。略言为十。谓识一念平等具足。不可思议。伤已昏沉。慈及一切。又知此心常寂常照。用寂照心破一切法即空即假即中。又识一心诸心若通若塞。能于此心具足道品向菩提路。又解此心正邪之法。又识己心及凡圣心。又安心不动不堕不退不散。虽识一心无量功德。不生染着。十心成就。

　　法者谓众生心

　　起信论云。摩诃衍者。总有二义。一者法。二者义。所言法者。谓众生心。是心则摄一切世间出世间法。依于此心显示摩诃衍义。何以故。是心真如相。即示摩诃衍体。是心生灭因缘相。能示摩诃衍自体相用故。

　　表法约理

　　辅行云。今珠义者第一义天天然理体。即胜宝也。性无杂染。名之为净。无非佛法。故名为妙。在一刹那。故云芥粟。珠中所雨不增人欲。生一切愿。从悕须边。故名为欲。又理为四弘所缘之境。故名悕须。七宝金银等。宝不出七。故并举之。即譬无作道品宝炬陀罗尼也。真宝名琳。似宝名琅。真似二宝皆生于珠。即正助二门。不出于理。非自性故非内畜。非他性故非外入。既无自他。即无共离。故但两句。不云三四。从不谋去。有化他用。非纵故。不谋前后。非横故。不择多少。任运施为。名为不谋。称机设逗。名为不择。虽五味不同。而秘密不定。故纵而不纵。虽诸教不同。而适时增减。故非多非少。若机若应并非权非实。故云不作粗妙。触缘斯现。故云称意丰俭。多名为丰。少名为俭。益物不穷。故降雨穰穰。穰穰。福也。乃至依正。珠亦雨之。非本无今有故不添。非本有今无故不尽。若自若他。皆不出三谛。下之二喻。拟此可知。单销譬事。意则可见。故直对理以明体用。珠是色法。世福所感。尚能如是。况复心神不思议境。

　　心佛众生三无差别

　　妙玄云。南岳师举三种。谓众生法。佛法。心法。如经。为令众生开示悟入佛之知见。若众生无佛知见。何所论开。当知佛之知见蕴在众生也。又经。但以父母所生眼。即肉眼。彻见内外弥楼山。即天眼。洞见诸色而无染着。即慧眼。见色无错谬。即法眼。虽未得无漏。而其眼根清净若此。一眼具诸眼用。即佛眼。此是今经明众生法妙之文也。佛法妙者。如经。止止不须说。我法妙难思。佛法不出权实。是法甚深妙。难见难可了。一切众生类。无能知佛者。即实智妙也。及佛诸余法。亦无能测者。即佛权智妙也。如是二法。唯佛与佛乃能究尽诸法实相。是名佛法妙。心法妙者。如安乐行中修摄其心。观一切法不动不退。又一念随喜等。普贤观云。我心自空。罪福无主。观心无心。法不住法。又心纯是法。净名云。观身实相。观佛亦然。诸佛解脱。当于众生心行中求。华严云。心佛及众生。是三无差别破心微尘出大千经卷。是名心法妙也。

　　三法各有二造

　　指要举华严心如工画师等偈。引辅行释云。心造有二种。一者约理。造即是具。二者约事。即三世变造等。心造既有二造。经以心例于佛。复以佛例于众生。故云如心佛亦尔。如佛众生然。是则三法各具二造。方无差别。

　　能破三谛相着

　　拾遗记云。非独空观于法破相。假中亦能于法破相。何者。以空破相。即真破俗。以假破相。即俗破真。以中破相。双遮二边。此三顿破。名毕竟空。

　　能立三谛之法

　　拾遗记云。非独假观能立于法。空中二观亦能立法。何者。以空立法。即俗而真。以假立法。即真而俗。以中立法。双照二谛。此三顿立。名为妙假。

　　能妙三谛之法

　　拾遗记云。非独中观于法绝待。空假亦能当处绝待。何者。以空中故。真谛绝待。以假中故。俗谛绝待。以中中故。双遮双照俱待俱绝。此三顿绝。名为圆中。

　　唯法华别约六时五悔

　　止观云。若四种三昧修习方便。通如上说。唯法华别约六时五悔。重作方便。今就五悔明其位次相。先知逆顺十心。而系缘实相。是第一忏。常忏悔。无不忏时。但心理微密。用观轻微。黑恶覆障卒难开晓。重运身口助发意业。使疾相应。更加五悔耳。辅行释云。若修四种三昧至重作方便者。明方便来意。四种四昧通用二十五法为通方便。若行法华。别加五悔。不通余行。故云唯也。若方等中以求梦王为别方便。常行常坐及随自意。直尔行之。逆顺十心。一切通具。

　　忏悔法

　　光明句云。忏者。首也。悔者。伏也。如世人得罪于王。伏款顺从。不敢违逆。不逆为伏。顺从为首。行人亦尔。伏三宝足下。正顺道理。不敢作非。故名忏悔。普贤观云。端坐念实相。众罪如霜露。慧日能消除。我心自空。罪福无主。是名大忏悔。是名庄严忏悔。是名无罪相忏悔。小乘作法者。如毗尼中发露。与学二十僧行摩那埵。或半月作法或对首作法。或责心。但令作法成就。不障僧事。即清净也。记云。然对治有四法。一治覆藏情过。谓行波利婆沙。此云覆藏。或云别住。谓别住一房。不得与僧同处。设入众中。不得谈论。亦不得答。行此法者。湏满一百日。不忆元覆藏日数故。乃以百日为限。二治覆藏罪。谓犯已覆藏得吉罪。不覆藏。得残罪。若覆藏者。先忏吉罪。后与别住。三治僧残情过罪。谓六夜行摩那埵。此云意喜。前虽自意欢喜。亦使众僧欢喜。由前喜故。与其少日。即六夜也。故名意喜。僧众欢云。此人改悔成清净。故云众僧喜也。四治僧残谓二十僧中以白四羯磨出罪。然覆藏不经明相。直行摩那埵。然后入众出罪。或半月作法者。谓行别住时。每至半月说戒。须白众僧云。我犯僧残。对首作法者。忏重吉也。责心。忏轻吉也。摩夷论云。故作者。对首一说。误作者。责心而悔。句云。大乘作法。或八百日。虚空藏涂厕是也。或九十日。般舟是也。或四十九日。大悲忏是也。或二十一日。法华是也。或七日。方等是也。灰汤等净身。辛酒禁口。惭愧勤心。旋诵各有遍数等。皆作法忏摄也。取相者。如方等求十二梦王菩萨。或见光。见华。摩顶。虚空藏中唱声印臂。相起罪灭。虽不正明作法。兼得事用也。无生者。端坐念实相。如日照霜露。观空缘理。无相最上。虽不正作事相。兼上两忏也。

　　后一虽可独修不进须假前二

　　要旨云。法虽三种。行在一时。宁可阙于前前。不得𧇊于后后。无生最要。取相尚宽。盖妙观之宗。是大乘之主。灭罪如翻大地。草木皆枯。显德如照澄江。森罗尽现。以此理导于事仪。则一礼一旋。罪消尘劫。一灯一水。福等虚空。故口说六根罪时。心存三种忏法。

　　三忏功能

　　光明句中。初约遮性释。作法忏成。违无作罪灭。而性罪不除。如犯杀生。作法忏成。违无作罪去。而偿命犹在。取相忏能灭性罪。性罪去。违无作罪亦去。观无生忏能灭无明。如覆大地根枝叶等悉尽无余。记云。无作罪者。昔受佛戒。由作法故。发无作体。若毁犯者。得违逆罪。今由作法。翻破此罪。言性罪者。即十恶也。不论受与不受。犯之性自是罪。大论云。斩草杀畜二罪同忏。二种违制俱除。而杀畜偿命犹存。由以定心想成胜相。熏修力强。能转恶业。是故能灭性遮二罪。如伐下。枝叶。喻性遮罪。根本。喻无明心也。二约三学释。又作法灭违戒上罪。取相灭犯定上罪。无生灭犯慧上罪。记云。作法防非。故灭戒罪。取相专意。故灭定罪。无生观照。故灭慧罪。事非是戒家罪。散乱是定家罪。惑暗是慧家罪。三除三报释。又作法灭三恶道报障。取相灭人道报障。无生灭三界有漏报障。记云。虽俱报障。而有苦乐。三恶唯苦。违法而得。故作法能除。人道之报半苦半乐。散善所招。故取相能灭。三界天报。望人皆定。无苦唯乐。三漏所感。故无生能灭。别烦恼释。又作法灭怖畏忧愁之烦恼。亦是破烦恼。取相灭四住之烦恼。无生灭无明之烦恼。记云。怖畏属思。忧愁属见。今作法成。位在五品。能伏此惑。指伏为破。取相忏成。在七信位。故灭四住。既见真谛。望中名相。故名取相。无生观成。位登初住。所除的在根本无明。

　　五石五芝

　　光明句记云。五石。谓白瑛。紫瑛。石膏。钟乳。石脂。五芝。谓五色芝也。

　　坐法

　　禅波罗密云。初至绳床。即前安坐处。每令安隐。久久无妨。次当正脚。若半跏坐。以左脚置右䏶上。牵来近身。令左脚指与右䏶齐。右脚指与左䏶齐。若欲全跏。即上下右脚。䟤置左脚上。次解宽衣𢃄周正。不令坐时脱落。次当安手。以左掌置右手上。重累手相对。顿置左脚上。牵来近身。当心而安。正身。先当挺动其身并诸支节。作七八反。如似按摩法。勿令手足差异。竟。即正身端直。令脊相对。勿曲勿耸。次正头。令鼻与脐相对。不偏不邪。不低不昂。平面正住。次开口吐胸中秽气。吐法。开口放气自恣而出。想身分中百脉不通处。放息随气而出尽闭口。鼻中内清气。如是至三。若身息调和。但一亦足。次当闭口。唇齿才相拄。舌向上腭。次当闭眼。才断外光而已。当端身正坐。犹如奠石。无得四支窃尔搔动。是为初入禅定调身之法。举要言之。不宽不急是身调相。

　　扇𢮎

　　辅行云。五扇提罗等者。昔五比丘懒惰懈怠。不修经书。时世榖贵。为人所轻。不供养之。五人议曰。夫人生计。随其形仪。人命至重。不可守死。各共乞求办具绳床坐旷野中。扫洒庄严。依次而坐。外形似禅。内思邪浊。见者谓圣。因此招供。饱足有余。有一女人名曰提韦。闻之心喜。庄严往诣。礼供请还。五人便许。提韦有十顷园林。流泉浴池。堂舍供养。令住终身。五人又念。夫人生计。种种方宜。求觅财物。虽受施主供给。日富岁贫。迭差一人游诸聚落。宣告众人。彼四比丘成阿罗汉。种种称叹。诸人闻已。赍持供养。如是多年。提韦直心供养福故。经八千劫偿其施主。虽复为人。诸根暗钝。无男女根。名为石女。经尔所劫偿施主已。佛告匿王。时提韦者今皇后是。五比丘者随从担舆五人者是。王曰。何故秪四人耶。佛言。其一人者常在宫中修治厮溷。夫人闻已。身毛为竖。夫人师者。使令担舆如牛马耶。佛言。此是夫人福德所致。善者受报。恶者受殃。佛解喻已。夫人曰。何当罪毕。唯愿说之。佛令唤宫中除粪来。湏㬰将至。佛前立已。佛言安隐快乐无苦不耶。五人怒曰。佛不知时。昼夜勤苦。鞭打不息。有何乐耶。佛岂不知如此事耶。为更问人。佛言。今身之苦。为比前世苦耶。罪犹未毕。应当忏悔。修善补过。五人闻已。忿怒背佛。不听佛语。佛又化身向其前立。如前慰喻。如是四方四维上下。皆见于佛。称冤大唤。何见逼耶。佛摄化已。告众人言。夫罪有二种。一者业障。二者报障。提罗具二。故不受化。夫人见已。语五人曰。自今已后。任意东西。五人曰。我等何愆。而被驱弃。愿恕使役。再三不肯。皇后白佛。佛言。时满当去。故知无德受供。如彼提罗。

　　十恶

　　法界次第云。一杀生。断一切众生命。故名为杀生。二偷盗。盗取他财物。故名为偷盗。三邪婬。于非妻妾而行欲事。故名邪婬。四妄语。以言诳他。故名妄语。五两舌斗构之言间他。令致得失分乖。名为两舌。六恶口。恶言加彼。令他受恼。名为恶口。七𦂶语。𦂶侧语辞。言乖道理。名为𦂶语。八贪欲。引取顺情尘境。心无厌足。名为贪欲。九嗔恚。若对违境心生忿怒。名为嗔恚。十邪见。拨正因果。僻信求福。皆名邪见。次此应出四重。五逆。七逆。谤方等经用僧鬘物。作阐提行。十六恶律仪等。诸轻重恶业科目。皆从十恶中离合分别而说者。今欲论诸入道要门具出。

　　弥勒五悔

　　弥勒问经。佛告阿难。弥勒往昔不修苦行。但修善巧方便安乐之道。积习无上正等菩提。阿难言。云何名为善巧方便。佛言。弥勒昔行菩萨道时。但昼夜六时勤修五悔。而得菩提。彼经悔文有二十三行。亦无别列五悔辞句。但数数请佛。数数说悔。余三亦然。如云有罪悉忏悔。是福皆随喜。我今请诸佛。愿成无上智。

　　天台建立解行

　　详解云。定境用观。一家宗要。必先详于解行之文。解行详。境观明矣。止观一部。其要在乎解之与行。解则解于诸法本真。行则立行。定境用观。故十章中。前六章以生妙解。第七方是正修。

　　了修即性全性起修

　　不二门云。性虽本尔。藉智起修。由修照性。由性发修。钞云。性虽具足全体在迷。必藉妙智解了。发起圆修。故云。性虽本尔藉智起修。由此智行方能彻照性德。而此智行复由性德全体而发。若非性发。不能照性。若非彻照。性无由显。故云由修照性。由性发修。

　　法藏华严皆有别愿

　　辅行云。法藏弥陀因名。于自在王如来所。闻说二百一十亿佛刹发愿。又观经云。法藏比丘。为欲摄取诸净土故。发四十八愿。发是愿已。地为六动。为佛所记大阿弥陀经。为菩萨时发二十四愿。云不得是愿。终不作佛。愿数不同。部异见别。不须和会。华严者。新经第十四历事别愿。又如梵网发十大愿。十三誓等。

　　忏悔义广位位横论各有三障

　　光明句云。他师明忏悔位。谓鄙浊凡夫。应须忏悔。离垢清净者。何用忏悔。故今斥局也。记云。位位不出四土。四土论三障。分假三障。见思为惑障。有漏业为业障。界内生死为报障。方便三障。尘沙为惑障。无漏业为业障。变易为报障。实报三障。无明为惑障。亦有漏亦无漏业为业障。彼土变易为报障。寂光三障。约分证说。无明为惑障。非有漏非无漏业为业障。变易生死为报障。若究竟寂光。则不论。寂光无报。则不说也。

　　读诵品

　　妙玄云。行者圆信始生。善须将养。若涉事纷动令道芽破败。唯得内修理观。外则受持读诵大乘经典。闻有助观之力。内外相藉。圆信转明。十心坚固。金刚般若云。一日三时以恒河身布施。不如受持一句功德。

　　南岳为他损己

　　辅行云。南岳大师。陈州项城武津人也。传中不云领徒太早。但云有智断师咨疑禅要。思因为说十地法门。惊异心目。智断曰。恐师位阶十地。师曰。吾是十信铁轮位耳。应是传习者异闻。

　　天台为他损己

　　天台别传云。今我最后策观谈玄。最后善寂。吾今当入。智朗请云。伏愿慈留赐释余疑。不审何位。殁此何生。谁可宗仰。报曰。汝等懒种善根。问他功德。如盲问乳。蹶者访路。告实何益。乃至云。今更报汝。吾不领众。必净六根。为他损己。只是五品位耳。

　　三术

　　止观云。一莫受莫着。二缩德扬玼。三一举万里。内三术。谓空假中。外障是软贼。谓名誉等。内障是强贼。谓烦恼等。是故内外用术不同。

　　三[車*丸]

　　法华经云。大慈悲为室。柔和忍辱衣。诸法空为坐。处此为说法。

　　四安乐行

　　别行安乐行义云。复次四种安乐行。第一名为正慧离着安乐行。第二名为无轻赞毁安乐行。亦名转诸声闻令得佛智安乐行。第三名为无恼平等安乐行。亦名敬善知识安乐行。第四名为慈悲接引安乐行。亦名梦中具足成就神通智慧佛道涅槃安乐行。又南岳师云。一无着正慧。二口不说过。三敬上接下。四大慈悲。天台师云。止观慈悲导三业及誓愿。身业有止故。离身粗业。有观故。不得身。不得身业。不得能离。无所得故。不堕凡夫。有慈悲故。勤修身业。广利一切。不堕二乘地。有止行故。着忍辱衣。有观行故。坐如来座。有慈悲故。入如来室。止行离过。即成断德。观行无着。即成智德。慈悲利他。即成恩德。恩德资成智德。智德能通达断德。是名身安乐行。余口意誓愿亦如是。

　　圆家五品拟对三藏五停心

　　妙玄云。𥝠谓五品是圆家方便。初欲令易解。准小望大。如三藏之五停心。初品圆信法界。上信诸佛。下信众生。皆起随喜。是圆家慈停心。遍对治法界上嫉妒。第二读诵大乘文字。文字是法身气命。读诵明利。是圆家数息停心。遍治法界上觉观。说法品能自净心。亦净他心。是圆家因缘停心。遍治法界上自他痴。痴去故行去。乃至老死去。兼行六度品是圆家不净停心。六蔽初名贪欲。若舍贪欲。欲因欲果皆舍。舍故无复报身。非净非不净也。正行六度品。是圆家念佛停心。正行六度时。即事而理。理不妨道。事妨于道。即事而理。无障可论。大意如此。(云云)。

　　四信

　　文句云。云何四信。略解三人。广说二人。观成一人。信通四人。故言四信也。四信者。一一念信解。未能演说。二略解言趣。三广为他说。四深信观成。妙乐释云。云何四信者。问意两兼。一问云何但立四数。二问云何四俱名信。略解去。释也。四人通名为信。则二义俱成。摄五成四。不须至五。又名从初得故俱名信。略解三人者。去通从别。则受别名。广及观成。必有略故。故略通三人。唯除初信。初无解故。广说二人。除略解者。广局第三。不通前二。观成一人。复除广解。不通余三。除信一事。余不通四。唯信解四。名为四信。若一念信解。未有下三。乃是初信最局。略具初信。广具初二。观必具三。故后渐宽。但后后者胜于前前。故成后局。

　　伏忍诸教初心无此气分

　　妙玄云。例如小乘伏暖。佛法则有。外道则无。今此伏忍圆教则有。三教则无。

　　获旋陀罗尼

　　妙玄云。若大乘忏悔发初随喜圆信之心。获一旋陀罗尼。已不可向人说。虽种种分别。亦不可解况后诸位。释签云。旋假入空。名之为旋。旋空入假。名百千万亿。中道实相。名为法音。今举三中之一。以劣况胜。故云一旋。约教竖论虽在六根七信已前。今通明之。乃在初心。妙玄云。如经文云。得三陀罗尼。但名似道。未得真道。旋陀罗尼是旋假入真。百千旋陀罗尼是旋真入假。法音方便。正是伏道。未得入中。释签云。旋转也。转一切法皆悉入空。言百千万亿者。以从数故。故名为假。中道法音。能作内体方便故也。此三秪是一心三观持一切法。通名总持。此中即是相似三总持也。

　　十信有百横竖十乘

　　妙玄云。以善修平等法界。即入信心。善修慈愍即入念心。善修寂照。即入进心。善修破法。即入慧心。善修通塞。即入定心。善修道品即入不退心。善修正助。即入回向心。善修凡圣位。即入护法心。善修不动。即入戒心。善修无着。即入愿心。璎珞云。一信有十。十信有百。既由十乘入于十信。故今文义理须具对横竖二意。先竖对。次引璎珞十信有百。横对。一一信中言善修者。由缘实相行于五悔策勤精进至五品。得入十信。名为善修。由善修故。相似解起。是故十法在相似位转名十信心。乃至愿心。亦复如是。何者。不思议境。以为信本。慈悲弘誓。藉念力持。心安止观。功由精进。破于三惑。妙慧方遍。于通无塞。由决定力。元修道品。为求不退。正助无阙。回因向果。不滥次位。方能护法。内外不动。由善防非。于法无𢜤由大愿力。故得至此名为信心。乃至愿心。十法既许初心具修。当知信信皆具十法。是十信有百明矣。

　　别圆即离不可一混

　　妙乐云。起信论䟽释真如门。立二义。一真如不变义二随缘起灭义。指要云。随缘对不变说。不变即中道理。本有不改之义。随缘乃全理成事。转变造作之义。良由真如不守自性。故受熏变。随于染净二缘。故名随缘。体相者。别教不变。以真如一性如来藏理为当体体。无明差别为所依体。圆教不变。以理造三千为当体体。随缘以事造三千为当体体。并以一念妄心为所依体。不变即性具三千。相相宛然为相。随缘则以真如无明互相熏习。成染净二用为相。不同他宗一理随缘。但是合义。不谈理具。单说真如随缘。仍是离义。今家明三千之体随缘起三千之用。不随缘时三千宛然。故差别法与体不二。

　　谓成妙觉谬之甚矣

　　妙玄云。有师言顿悟初心即究竟圆极。释签云。然华严中位兼圆别。人不通晓两教位意。又复不达圆位始终。直指初心以为妙觉。唯尚顿门成佛速疾。乃成圆教后位徒施。兼成出佛烦重之过。故依旧判。诚为未可。

　　一切种智

　　别玄云。一切种智。能于一种智。知一切道。知一切种。一相寂灭相。种种行类能知能解。名一切种智。记云。夫中观智者。则了一切皆是中道。中则不偏。绝待为义。一法若中。则一切众生因种。一切佛之道法。无不咸趣。一外有法。不名中也。一法既尔。一切皆然。故云于一种智知一切道知一切种。一相等者。结前所说而成遮照。双遮则一相寂灭。双照则种种皆知。遮照同时。故名一切种智。

　　龙女成佛权实

　　妙乐云。正示圆果中云。龙女作佛者。问。为不舍分假即成佛耶。若不即身成佛。此龙女成佛。及胎经偈云何通耶。胎经云。魔释女皆不舍身不受身。悉于现身得成佛故。经云。法性如大海。不说有是非。凡夫贤圣人。平等无高下。唯在心垢灭。取证如反掌。答。今龙女文从权而说。以证圆经成佛速疾。若实行不疾。权行徒引。是则权实义等。理不徒然。故胎经偈从实得说。若实得者。从六根清净得无生忍。应物所好。容起神变。现身成佛。及证圆经。既证无生。岂不能知本无舍受。何妨舍此往彼。余教凡位至此会中进断无明。亦复如是。凡如此例。必须权实不二以释疑妨。南方缘熟宜以八相成道。此土缘浅。秪以龙女教化。此是权巧之力。得一身一切身。普现色身三昧也。妙乐言权巧者。不必一向唯作权释。秪龙女已得无生。则约体用而论权巧。非谓专约本迹为权巧也。故权实二义。经力俱成。他人释此。或云七地十地等者。不能显经力用故也。

　　从智证法

　　释签云。意言从证者。证不思议。名住一切佛法。证三种菩提。名住慈悲普覆。证寂照止观。名住成就万行。证破三惑遍。名一心三智。证于通无塞。名住佛眼圆见。证无作道灭。名住法身冥益。证助道万行。名住神通显益。证圆门实位。名住开显一乘。证安忍内外。名住严净佛土。证无诸法𢜤名住诸地功德。此初住证。转似为真故也。

　　五眼洞照

　　大论三十九云。佛肉眼者。见因缘粗色。乃至亦过人所见。名肉眼者。见形显色不异于人。人见不远。所见又倒。如近看小则大。远看大则小。乃至诸色若远观者。则但见于空一显色。大品云。如来肉眼见于大千。论问曰。如来何故但见大千。答若佛肉眼应过大千。但以风轮为隔障故。不见异界据理尽说。佛肉眼见法界粗色。天眼者。如微尘名为细色。诸天天眼下不见上。梵王不过见于大千。佛见过此。名佛天眼。大品云。佛告须菩提。佛天眼见于尼吒。亦见十方恒沙世界死此生彼。及善恶等论无修相。如那律缘。亦是其事。言过天者。诸天报得。极如梵王。今见十方。尚过那律。何况梵王。是故净名正呵那律。旁折梵王。慧眼者。言如二乘所见者。且约次第一往而说。据理亦应云过二乘。二乘但见大千之内粗细色空。佛见法界假中俱空。大品云。云何名菩萨摩诃萨慧眼净。佛告舍利弗。慧眼菩萨不作是念。有为无为。世出世。漏无漏。一切知见。论云肉眼见不远。故修天眼。天眼虚诳。故求慧眼。论文既云一切知见。是故即是过二乘也。法眼者。但云如菩萨所见者。如别菩萨行向位中所见者是。亦寄次第。故云假名。假名即是十六门法。据理亦应云过菩萨。任运真化。究竟药病名佛法眼。大品云。云何名菩萨摩诃萨法眼。佛告舍利弗。法眼人者。随信随法。三空五根。此业此果。受某身。生某处。某菩萨退不退。得记不得记等皆当知之。论云。菩萨摩诃萨初发心时。虽得肉天慧眼等。以见众生种种不同。云何能得如是实法。故求法眼引导令入。故名法眼。佛眼者。但云见法实相。从胜为名。大品云。云何佛眼。佛告舍利弗。菩萨摩诃萨求佛道时。入金刚三昧。得一切种智成就力无所畏。十八不共。知一切法。(云云)。是名菩萨摩诃萨得菩提时佛眼净相。论云。有人言十住菩萨得佛眼。与佛无别。如遍吉文殊。具佛功德。而不作佛广度众生。是故生疑。故说佛眼遍见十方。是菩萨于余菩萨名大。于佛犹不遍知遍闻等也。

　　断最后穷源微细无明

　　起信论云。如菩萨地尽满足方便。一念相应。觉心初起。心无初相。以远离微细念故。得见心性。心性即常住。名究竟觉。

　　道穷妙觉位极于茶

　　妙玄云。妙觉地者究竟解脱无上佛智。故言无所断者。名无上士。此即三德不纵不横究竟后心大涅槃也。一切大。理大。誓愿大。庄严大。智断大。遍知大。道大。用大。权实大。利益大。无住大。即前十观成乘。圆极竟在于佛。过茶无字可说。(云云)。故卢舍那佛名为净满。一切皆满也。妙宗云。究竟者。始觉道穷本觉理极。本始既泯。无以名焉。强称妙觉。大品般若四十二字。字字互具诸位功德。南岳用对圆顿教中四十二位。初住阿字中四十字对至等觉。最后茶字。当于妙觉。今此极位。乃究竟具诸功德。(云云)。

　　无上士

　　观经䟽云。次约喻称叹。如十五日月。圆满具足。众星中王。最上最胜。威德特尊。是名究竟佛义。次以例诸号明难说。佛有无量德。应有无量号。举一蔽诸。华严有万号。又经有万号。三世诸佛通有十号。净名三号。以劫寿说不能尽。何况诸号耶。

　　弑无明父断贪𢜤母

　　楞伽云。云何五无间业。所谓弑父母。及害罗汉。破坏众僧。恶心出佛身血。云何众生母。谓𢜤更受生。贪喜俱。如缘母立。无明为父。生入处聚落。断二根本。名害父母。彼诸使不现。如鼠毒发诸法。究竟断彼。名害罗汉。云何破僧。谓异相诸阴和合积聚。究竟断彼。名为破僧。不觉外自共相。自心现量。七识身。以三解脱无漏恶想。究竟断彼七识身。名为恶心出佛身血。

　　境智寂灭

　　四念处云。能观之智照而常寂。所观之境。寂而常照。境寂智亦寂。智照境亦照。一相无相。无相一相。即是实相。实相即一实谛。亦名虚空佛性。亦名大涅槃。如是境智无二无异。如如之境。即如如之智。智即是境。说境及智处。皆名为般若。

　　隐前三相

　　文句约四教释佛。佛者觉也。身长丈六。寿八十。老比丘像。三藏佛自觉觉他。𢃄老比丘现尊特身。通教佛自觉觉他。单现尊特坐莲华台受职。别教佛自觉觉他。隐前三相等。即圆佛自觉觉他。妙乐云。若隐前三相。从胜而说。非谓太虚而为圆佛。别佛既云单论。即是隐前二相。如目连不穷其声等。若法华已前三佛离明。隔遍小故。来至此经。从劣辩胜。即三而一。他迷一家所明四佛者。以弃旧译经论故也。如四阶成道。三乘共位。璎珞贤圣。华严融门。此四成道。不可孱齐。以由设迹不同。隐实覆本。故开权显本。方曰不殊。

　　六即

　　辅行云。一显圆铨诸法事理不二。一切凡圣。生佛体同。免生退屈。故明即字。虽全体是。迷悟因果其相有殊。免生上慢故明六字。二革文字暗禅之𡚁。文字法师封文滞义。唯守名相。推功上人。自甘退屈。谓为绝分。为此等故。云全体即是。暗证禅人拨弃修行。唯云即心是佛。不辩阶位浅深。多滥上圣。起增上慢。为救斯𡚁。故明六位。虽迷悟真似乍分。当处无非理性本具。故即不妨六。六不妨即。一一无异。故事造三千始终不缺。正由迷解当处点即也。

　　六种即名皆是事理体不二义

　　妙宗云。六种即名。皆是事理体不二义。而事有逆顺。名字等五。是顺修事。唯理性一。纯逆修事。此逆顺事与本觉理体皆不二。其逆顺名自何而立。以知不二。事皆合理。名之为顺。其不知者。事皆违理。故名为逆。名字等五。若浅若深。皆知皆顺。若初理即。唯迷唯逆。而迷逆事。与其觉理未始暂乖。故名即佛。

　　世间常住

　　妙宗云。世本代谢而言常者。以一切法即真实性。性不改故。故名为常。若谓迁流不得言常。斯谓情见。良以生法即性故常。住异灭法即性故常。即性之常。非常非无常。不可思议。言偏意圆。故可得云。一生一灭无非中道。唯生唯住。唯异唯灭。

　　无情佛性

　　金刚錍云。无情佛性。惑耳惊心。今且以十义评之。使于理不惑。余则例之。一者约身。言佛性者。应具三身。不可独云有应身性。若具三身。法身许遍。何隔无情。二者从体。三身相即。无时暂离。既许法身遍一切处。报应未尝离于法身。况法身处二身常在。故知三身遍于诸法。何独法身。法身若遍尚具三身。何独法身。三约事理。从事则分情与无情。从理则无情无情别。是故情具。无情亦然。四者约土。从迷情故。分于依正。从理智故。依即是正。如常寂光。即法身土。身土相称。何隔无情。五约教证。教道说有情与非情。证道说故不可分二。六约真俗。真故体一。俗故分二。二而不二。思之可知。七约摄属。一切万法摄属于心。心外无余。岂复甄隔。但云有情心体皆遍。岂隔草木独称无情。八者因果。从因从迷。执异成隔。从果从悟。佛性恒同。九者随宜。四句分别。随顺悉檀。说益不同。且分二别。十者随教。三教云无。圆教遍有。又净名云。众生如故。一切皆如。如无佛性。理小教权。教权理实。亦非今意。又若论无情。何独外色。内色亦然。故净名云。是身无知。如草木瓦砾。若论有情。何独众生。一切唯心。是则一尘具足一切众生佛性。亦具十方诸佛佛性。

　　唯色唯声

　　四念处引天亲唯识论唯是一识。复有分别识。无分别识。分别识者。是识识。无分别者。似尘识。一切法界所有瓶衣车乘等。皆是无分别识。龙𣗳云。一切法趣身念处。即是一性色。得有分别色。无分别色。分别色如言光明即是智慧也。无分别色。即是法界。四大所成。皆是无分别色。是色心不二。彼既得作两识之名。此亦作两色之说。若色心相对。离色无心。离心无色。若不得作此分别色无分别色。云何得作分别识无分别识耶。若圆说者。亦得唯色唯香唯声唯味。唯触唯识。若合论。一一法皆具法界。诸法等故般若等。

　　贫女宝藏力士额珠

　　妙宗云。初引大迦叶品云。众生即是佛。何以故。若离众生。不得三菩提故。如来性品我者。即是如来藏义。一切众生悉有佛性。即是我义。如是我义。从本已来常为无量烦恼所覆。是故众生不能得见。如贫女人舍内。多有真金宝藏。家人大小无有知者。时有异人。善知方便。乃至即于其家掘出金藏。又云。譬如王家有大力士。其人眉间有金刚珠。与余力士捔力相扑而彼力士以头触之。其额上珠寻没肤中。都不自知是珠所在。其处有疮。即命良医欲以疗治。乃至时医执镜以照其面。珠在镜中明了显现。如来藏经十喻。彼经十文一法。九喻。一是所喻。九是能喻。以所从能。故云十喻。一法者。经云。佛告金刚慧菩萨。我以佛眼观一切众生贪瞋痴诸烦恼中。有如来智。如来眼。如来身结跏趺坐。俨然不动。善男子。一切众生虽在诸趣。烦恼身中。有如来藏常无染污。德相具足。如我无异。于此文后即举九事以喻其法。一萎华佛身喻。二岩峰淳密喻。三糠糩粳米喻四粪秽真金喻。五贫家宝藏喻。六庵罗内实喻。七𡚁帛金像喻。八贫女贵胎喻。九焦模铸像喻。𡚁帛者。经偈云。譬如持金像。行诣于他国。[裏-〦+六]以秽𡚁物。弃之在旷野。天眼见之者。即以告众人。去秽现真像。一切大欢喜。我天眼亦尔。观彼众生类。恶业烦恼缠。生死备众苦。又见彼众生。无明尘垢中。如来性不动。无能毁坏者。土模者。经偈云。譬如大冶铸。无量真金像。愚者自外观。但见焦黑土。铸师量已冷。开模令质现。众秽既已除。相好划然现。我以佛眼观。众生类如是。烦恼淤泥中。皆有如来性。闇室下。涅槃经云。如暗室中井。及种种宝。人亦知有。闇故不见。有善方便。燃大明灯。照之得见。是人终不生念是水及宝本无今有。涅槃亦尔。本自有之。非适今也。大智如来以善方便。然智慧灯。令诸菩萨得见涅槃。须知诸喻理兼圆别。若言三障定覆佛性。破障方显。此犹属别。若全性成障。障即佛性。以不思议德障消者。则诸喻皆圆。方是今文理即之喻。

　　三障理全是佛

　　金光䟽云。凡明观法。初多就易。易处观成。无难不晓。大师得意。故以惑业苦三。皆是三因佛性。三障轮𢌞之法。谓实。则三障确尔。情虚。则三德圆融。于三德境不损毫微。此三修恶乃名性三。全为妙境即惑业苦。一一通彻法界边底。是名三道。欲显此三圆融义故。名从胜立。故云法身般若解脱。但转其名。不转其体。其实秪是当体通彻耳。

　　相似即

　　妙宗云。相似即是菩提者。以其逾观逾明。逾止逾寂。如勤射邻的。名相似观慧。一切世间治生产业。皆与实相不相违背。所有思想筹量。皆是先佛经中所说。如六根清净位中说。圆伏无明名止。似中道慧名观。

　　喻始似本

　　起信论云。本觉义者。对始觉义说。以始觉者。即同本觉。始觉义者。依本觉故。而有不觉。依不觉故。说有始觉。

　　称随分觉

　　起信论云。又以觉心源故。名究竟觉。不觉心源故。非究竟觉。此义云何。如凡夫人。觉知前念起恶。故能止后念令其不起。虽复名觉。即是不觉故。如二乘观智初发意菩萨等。觉于念异。念无异相。以舍粗分别执着相故。名相似觉。如法身菩萨等觉于念住。念无住相。以离分别粗念相故。名随分觉。如菩萨地尽满足方便。一念相应。觉心初起。心无初相。以远离微细。念故。得见心性。心性即常住。名究竟觉。

　　修善修恶性善性恶

　　详解中问。修性善恶其相如何。答。性具佛界为性善。性具九界为性恶。修中佛界为修善。修起九界为修恶。四明云本具三千为性善性恶。缘起三千为修善修恶。(文)问。缘起三千为修善修恶。则三千法体不可断破。指要云。烦恼生死既是修恶。全体即是性恶法门。故不须断除及翻转也。若云不断。别行玄又云。阐提断修善尽。佛断修恶尽。北峰曰。今言断者。约即论断。四明云障体即德。无障可论。斯为断义。(文)。
国家图书馆善本佛典第 55 册 No. 8954 仪注备简


　　第十卷

　　入体之门四教四门

　　妙玄云。明入实门者夫实相幽㣲。其理渊奥。如登绝壑。必假飞梯。欲契真源。要因教行。故以教行为门。门名能通。此之谓也。而门有得失。若于门生着。则成邪见。般若如大火𦦨。四边不可取。邪见火烧故。若不触火。门则能通也。若以佛教为门者。教略为四。藏通别圆。若于一教四句诠理。即是四门。有空䨇亦䨇非。四四合为十六门。

　　门门十乘

　　妙玄云。一入实观者。上已知圆四门。今依有门修观。观则为十。一明不思议境。对前十二思议之门。名不思议境。不思议境即是一实四谛。先苦灭相对。谓生死苦谛不可思议。即空即假即中。即空故方便净。即假故圆净。即中故性净。三净一心中得。名大涅槃。亦是集道。次集道相对。谓烦恼集谛不可思议。即空即假即中。即空故名一切智。即假故名道种智。即中故名一切种智。三智一心中得。名大般若。亦是苦灭。故名不思议一实四谛也。二发真正心者。一切众生即大涅槃。云何颠倒以乐为苦。即起大悲兴两誓愿。令未度者度。令未断者断。一切烦恼即是菩提。云何愚痴以道为非道。即起大慈兴两誓愿。令未知者知。令未得者得。无缘慈悲清净誓愿。慈善根力任运吸取一切众生也。三安心者。修行之要不出定慧。体生死即涅槃名为定。达烦恼即菩提名为慧。于一心中巧修定慧。具足一切行也。四破法遍。若生死即𣵀槃者。分假变易苦谛皆破。若烦恼即菩提者。四住五住集谛皆破。虽无能破。亦不有所破。何者。生死即涅槃等。故无所破也。五识通塞者。知生死过患名为塞。即涅槃名为通。烦𢚰𢚰乱名为塞。即是菩提名为通。始从外道四见。乃至圆教四门。皆识通塞。节节执着。即是塞。节节亡妙名为通。六善识道品者。观生死即涅槃。十界生死色阴皆非净非不净。乃至识阴非常非不常。能破八倒。即法性四念处。念处具道品三解脱及一切法。即非枯非荣住大涅槃也。七善修对治。若正道多障。应须助道。观生死即涅槃。治报障也。观烦恼即菩提。治烦恼障业障也。八善知位次者。生死本即涅槃。理涅槃也。解知生死即涅槃。名字涅槃也。乃至尽生死底。即究竟涅槃也。观烦恼即菩提。亦如是。九善安忍者。若观生死即涅槃。不为阴入境病业魔禅二乘菩萨境所动坏也。若观烦恼即菩提。不为诸见慢境所动坏也。十无法爱者。既过障难。诸功德生。相似三德顺理而生喜。起顺道法𢜤。生名法𢜤。不上不退。名为顶堕。此𢜤若起。即当速灭。𢜤若灭已。破无明开佛知见。证实相体。无上宝聚。如意圆珠。众法具足是名有门入实证得经体。余三门亦如是。

　　方便名善巧

　　辅行云。回向令成妙因。故名善巧。言善巧者。从初发心权实不二。以不二解调停事仪。能使一行一切行。成三[車*丸]真解。一发一切发。入圆初住。功由善巧。大论云。小善能作大果者。如求佛果。赞叹一偈。称一南谟烧一捻香。奉献一华。如是小行。必得作佛。问云。菩萨云何少施。答。夫施在心不在物。菩萨或贫。或闻他说施无多少。或畏多集财物。损他财失善心。或恼众生。恼众生故而供养佛。佛所不许。是故少施回向菩提。故知善巧名方便者。由回向故。由智导力。

　　远近方便

　　辅行云。次明今文二十五法。于向所列圆教远近之前更论方便者。以为五品作方便故。于六即中是名字即。故云假名。故知今意并在四教内外凡前。通为四教远方便也。言十种者。即十境也。若观若发。入品非遥。故名为近。二十五法去真遥故。故名为远。问。阴是正修。余九待发。如何以此而名方便。答。今论十境皆是方便者。咸是所观。若能观之。方属正行。是故前八但在凡夫。后二名为圣人方便。故知十境并是圆行近方便也。若前三教差降不同。别于菩萨但观二教。通但观一。三藏全无。但观九境。通二乘观八境半。三藏三乘观八境全。通论虽尔。今意在圆。

　　横竖该罗

　　辅行云。横竖下。明观境功能。十境横竖。如第五初十䨇互发。由境发故。观发纵横。复名横竖。至第五卷当更委明横竖相。止观云互发有十。谓次第不次第。杂不杂。具不具。作意不作意。成不成。益不益。久不久。难不难。更不更。三障四魔。九䨇七只。又横具横不具。竖具竖不具。例如发四禅至非想是竖具。至不用处是竖不具。发通明背舍等是横具。止发七背舍是横不具。又发初禅至四禅是竖具。三禅来是竖不具。又初禅九品是竖具。八品来是竖不具。又一品五支足是横具。四支已来是横不具。其余例此可知。

　　方等梦王

　　辅行云。方等至尊。不可聊尔。若欲修习。神明为证。先求梦王。若得见一。是许忏悔。经云佛告文殊。为信男女广说九十二亿诸陀罗尼。一一陀罗尼。复九十二亿陀罗尼门。佛告华聚。勿𡚶宣传。当以神明为证。何者。神明有十二梦王。见一王者。乃可为说此陀罗尼。云何名为十二梦王。昔雷音比丘为九十二亿魔之掩蔽。生大苦恼。即发大声。称于十方三世三宝。十方诸佛同发声言。谁能救此菩萨苦恼者。有宝王如来重举声问诸菩萨。有华聚菩萨白佛言。当以何法而往救之。佛言当以摩诃袒持陀罗尼章句伏彼魔王。华聚往彼调伏魔已。令诸魔受持此陀罗尼。诸魔各各脱衣供养已。至佛所白言。我等十二大王当受持之。华聚问。何名十二。乃说十二王名。至梦行品中名十二梦相。佛告文殊。若求此法。教求十二梦王。若得见一。授七日法。一名袒茶罗。二名斤提罗。三名茂持罗。四名乾基罗。五名多林罗。六名波林罗。七名檀林罗。八名禅林罗。九名穷林罗。十名迦林罗。十一名伽林罗。十二名婆林罗。如犯刑者从他求脱。如是念念归求梦王。若不感者。虽行无益。应竭力破悭而修供养。世多直行终成无益。

　　五科陶师譬

　　止观云。譬如陶师。若欲得器。先择良处。无砂无卤。草水丰便。可立作所。次息余缘务。务际不静。安得就功。虽息外缘。身内有疾。云何执作。身虽康壮。泥轮不调。不成器物。上缘虽整。不专于业。废不相续。永无办理。止观五缘亦复如是。有待之身。必假资藉。如彼好处呵厌尘欲。如断外缘。弃绝五盖。如治内疾。调适五事。如学轮绳。行于五法。如作不废。世间浅事非缘不合。何况出世之道。若无弄引。何易可阶。故历二十五法约事为观。调粗入细。检散令静。故为止观远方便也。

　　引证道定复以律仪为根本

　　止观云。定共戒无作者。与定俱发。有人言。入定时有。出定时无。有人言。无作依定。定在不失。定退即谢也。道共戒无作者。此无作依道。道无失故。此戒亦无失。戒定道共。通是戒名说。通以性戒为本。故经云。依因此戒能生禅及灭若智慧。即此意也。辅行云。引证道定。复以律仪而为根本。

　　十戒五支戒通大小乘

　　止观云。列戒名者。经论出处甚多。且依释论。有十种戒。所谓不缺。不破。不穿。不杂。随顺。无着。智所赞。自在。随定。具足。

　　戒圣行既从始浅以至于𣸧。今仍判其粗妙。禁净善三戒属律仪。律仪通摄众故。定尊𤰞。位次绪。虽有菩萨佛等。不别立众。故戒法是同。但以佛菩提心为异耳。故知律仪等三戒。三藏摄。不缺是定共。根本禅是事。亦属三藏摄。是故为粗。不析戒是体法道共。即通教摄。大乘不退等。别教摄亦兼于通。通有出假随机顺理。于道不退。然依真谛。不及别人。别人为妙也。随顺毕竟具足等。圆教摄。不起灭定现诸威仪。不舍道法现凡夫事。故名随顺。唯佛一人具净戒。余人皆名污戒者。故名毕竟戒。戒是法界。具一切佛法众生法。到尸彼岸。故名具足波罗密戒。(玄义)。

　　释签云。大经十戒对大论十戒。文稍参互。今具对录。论不缺。即经禁戒。属根本业支。论不破不穿。即经清净戒。善戒。属前后眷属支。故文中云。从根本眷属等两支中出禁等三。论不杂戒。即经不缺戒。属非诸恶觉清净支。论随道戒。无着戒。即经不析戒。属护持正念支。论自在戒。智所赞戒。随定戒。具足戒。即经大乘戒。不退戒。随顺戒。毕竟戒。具足诸波罗密戒。属回向无上道支。从五支出。文虽如前。若但以论十对经十者。论不缺戒。即经禁戒。论不破戒。即经清净戒。论不穿戒。即经善戒。论不杂戒。即经不缺戒。与论不缺名同意别。论取缺坏不任。故对根本。经取微有缺坏。故对不杂。论随道戒。无着戒。即经不析戒。论所赞戒。即经大乘戒。论自在戒。即经不退戒。随顺戒。论随定戒。即经毕竟戒。论具足。即经具足波罗密戒。但依此对。即见误文。亦不须改。

　　此十种戒摄一切戒。不缺戒者。即是持于性戒。乃至四重。清净守护。如𢜤明珠。若毁犯者。如器已缺。无所堪用。佛法边人。非沙门释子。失比丘法。故称为缺。不破者。即是持于十三。无有破损。故名不破。若毁犯者。如器破裂也。不穿者。是持波夜提等也。若有毁犯。如器穿漏。不能受道。故名为穿。不杂者。持定共戒也。虽持律仪。念破戒事。名之为杂。定共持心。欲念不起。故名不杂。如大经云。虽不与彼女人身合。而共言语嘲调。壁外钏声。见男女相追。皆污净戒。十住婆沙云。虽制其事。而令女人洗拭按摩。染心共语相视。或限尔许日持戒。或期后世富乐。天上自恣。皆名不净。若持不杂戒。悉无此等念也。随道者。随顺谛理。能破见惑。无著戒者。即是见真成圣。于思惟惑无所染着也以此两戒。约真谛持戒也。智所赞戒自在戒。则约菩萨化他。为佛所赞。于世间中而得自在。是约俗谛论持戒也。随定具足两戒。即是随首楞严定。不起灭定现诸威仪。示十法界像导利众生。虽威仪起动。而任运常静。故名随定戒。前来诸戒。律仪防止。故名不具足。中道之戒。无戒不备。故名具足。此是持中道第一义谛戒也。用中道慧遍入诸法。故经云。式叉。式叉名大乘戒也。涅槃明五支戒及十种戒。义势略同。设诸经论更明戒相。终不出此十科。束前三种戒名律仪戒。秉善防恶。从初根本乃至不穿。纤毫清净。束名律仪戒。凡夫散心悉能持得此戒也。次不杂一戒。定法持心。心不𡚶动。身口亦寂。三业皎镜。此是定共戒。入定时任运无杂。出定身口柔软。亦不杂。凡夫入定。则能持得也。随道戒。初果见谛发真成圣。圣人所持。非凡夫能持也。无著戒则三果人所持。亦非初果所持也智赞自在。此乃菩萨利他须持此戒。则非二乘所持也。随定具足。此是大根性所持。则非六度通教菩萨所能持也。况复凡夫二乘耶。向判位高下。事义不同。理观观心论持戒者。具能持得上十戒也。先束十戒为四意。前四戒但是因缘所生法。通为观境。次二戒即是观因缘生法即空。空观持戒也。次两戒观因缘即是假。假观持戒也。次两戒观因缘生法即是中。中观持戒也(止观)。

　　辅行云。列戒名者。具如大品念戒中。及大论二十一。与贤护经同。大经𢿘等名异义同。华严十无尽藏品亦列十戒。望此仍阙。彼云。一利众生戒。二不受外道戒。唯受三世佛净戒。三无着戒。不回向三有故。四安住戒。不犯一切戒故。五不诤戒。不非先制。不更造立。不因此戒恼乱众生。六不恼害戒。不以咒术恼众生故。七不杂戒。离六十二见。但观缘起故。八离邪戒。不作持相欲使他知。内无实德现有德相。九不恶戒。见破戒人不轻篾故。十清净戒。舍十恶持十善。此十种中二四六八十。此属律仪。三七属随道无着。五九属出假之由第一正当利他。菩萨元以饶益为本。是故此十利生居初。彼经有事及以空假。仍阙自在。八中全无。诸经列戒。论十摄尽。

　　六物图

　　法𢿘云。僧伽胝。此云复衣。嗢呾啰僧伽。此云上衣。安呾婆娑。此云内衣。波嗢啰。此云钵。尼师坛那。此云坐卧具。钵哩萨啰伐拿此云滤水纙。又云九条。七条。五条。滤水囊。应量器。随坐具。

　　头陀抖擞分卫自资

　　辅行云。头陀中五种食法。谓常乞。一坐。节量。中后不饮浆。次第乞。今此且举五中之一。居阿兰若必须乞食。垦植耕种。舂砻碓硙。不受坏生。贮宿残煮。畜八不净。事涉四邪。污染檀越。非兰若行。近代所置。弥隔圣言。男女往来。兼招讥丑。倘依佛教。利益不轻。

　　乞食十利

　　十住婆沙云。乞食有十利。一自用活命。自属不他属。二施我者令住三宝。然后当食。三常生悲心。四随顺佛教。五易满易养。六破憍慢法。七无见顶善根。八见我乞食余者效我。九不与男女大小有诸事故。十次第乞生平等心。

　　兰若十利

　　辅行云。雪山为上。即如前说。头陀为中。即十二头陀中处有四也。谓兰若。塳间。𣗳下。露坐。依此四处。必须常坐。兰若有十利。一自在去来。二无我所。三随喜无障。四心乐兰若处。五少欲少事。六不惜身命具足功德。七离众闹语。八虽行功德不求恩报。九易得一心。十易生无障碍想。

　　庆吊俯仰等

　　辅行云。吊凶庆吉。俯下仰上。低曲昂申。造往聘迎。亦就也。问也。一吊一庆。已损高风。终日追寻。何道之有。

　　外护善知识

　　辅行云。母虽慈养子必策。虎虽猛。𠾑子必宽。外护知识。如母如虎。将护行者。如勿举勿恼。旧行道人等者。若未亲行。暗于可否。一向混俗。不了开遮。又何但专令外护护已。亦应善须将护外护。

　　同行善知识

　　辅行云。同行者。佛言。人根不同。善与善共。恶与恶共。智与智共等。日新者。若二日功齐。则一朝空过故。今修昨行。名之为故。加行胜昨。乃名日新。如切如磋。道学也。如琢如磨。自修也。

　　教授善知识

　　辅行云。夫为导者。必具目足。若解行不均。安能利他。又行解具足。德在于彼。谓我但在于解。道前方便。复有内外。二十五法为外。十境为内。又于二十五中而分内外。具缘一向在外。呵欲弃盖义兼内外。调五事亦内亦外。眠食在外。余三属内。五法一向在内。方便得所。为通。方便背行。为塞。说法转心。此取解也。

　　五欲过患

　　止观云。呵五欲者。谓色声香味触。十住婆沙云。禁六情。如絷狗鹿鱼蛇猿鸟。狗乐聚落。鹿乐山泽。鱼乐池沼。𧉮乐穴居。猿乐深林。鸟乐依空。六根乐六尘。非是凡夫浅智弱志所能降伏。唯有智慧。坚心正念。乃能降伏。总喻六根。今私对之。眼贪色。色有质像如聚落。眼如狗也。耳贪声。声无质像如空泽。耳如鹿也。鼻贪香。如鱼也。舌引味。如𧉮也。身着触。如猿也。心缘法。如鸟也。今除意。但明五尘。五尘非欲。而其中有味。能生行人须欲之心。故言五欲。譬如陶师。人客延请不得就功。五欲亦尔。常能牵人入诸魔境。虽具前缘。摄心难立。是故须诃。色欲者。所谓赤白长短。明眸善䧒。素颈翠眉。皓齿丹唇。乃至依报红黄朱紫。诸珍宝物。惑动人心。如禅门中所说。色害尤深。令人狂醉。生死根本。良由此也。如难陀为欲持戒。虽得罗汉。习气尚多。况复具縳者乎。国王耽荒无度。不顾宗庙社稷之重。为欲乐故。身入怨国。此间上代亡国败家。多从欲起。赫赫宗庙。褒姒灭之。即其事也。经云。众生贪狼于财色。坐之不得道。观经云。色使。所使。为恩𢜤奴。不得自在。若能知色过患。则不为所欺。如是呵已。色欲即息。缘想不生。专心入定。声欲者。即娇媚妖词。淫声染语。[糸*系]竹弦管。钗钏铃珮等声也。香欲者。即是郁茀氛氲。兰馨麝气。芬芳酷烈。郁毓之物。及男女身分等香。味欲者。即是酒肉珍肴。肥腴津腻。甘甜酸辣。酥油鲜血等也。触欲者。即是冷暖细滑轻重强软。名衣上服。男女身分等。此五过患。(云云)。

　　金石[糸*系]竹等

　　辅行云。自古有乐。不出八音。土曰埙。今童子犹吹之。匏曰笙。皮曰鼓。竹曰管。[糸*系]曰弦。石曰磬。金曰钟。木曰柷。所以作乐调八音。改人邪志。全其正性。移风易俗。今之乐者。郑卫之声。增狂逸。坏正性。是故须呵。

　　仙人闻舍脂语失通

　　辅行云。佛未出时。帝释常诣提波延那仙人所听法。舍脂念云。帝释舍我欲诣余女。隐形上车。到仙人所。帝释见。乃语言。仙人不欲见女。汝可还去。苦不肯去。帝释以荷茎打之。舍脂乃以软语谢帝释。诸仙闻声起欲。螺髻落地。失通。

　　因五欲招过

　　辅行云。如频婆娑罗王。以色欲故身入敌国。独在淫女阿梵婆罗房中。优填王以色染故。截五百仙人手足。声欲。如五百仙人雪山中住。闻甄迦罗女于雪山浴而歌。闻其歌声。即失禅定。心醉狂逸。香欲。如一比丘。在莲华池边闻华香气。心生𢜤乐。池神即大诃责。何故偷我香气。以着香故。令诸结使卧者皆起。味欲。如一沙弥。染着酪味。命终后。即生酪中受于虫身。师得罗汉。僧分酪时。云徐徐。莫伤𢜤酪沙弥。人问其故。答言。此虫本是我沙弥。以𢜤酪故生此酪中。触欲。如劫拨仙人得五神通。王所敬重。飞行往反。王自捧足。布发与行。积有岁年。王有务远行。有女端正无比。王告女言。吾今远行。汝供如我。彼仙飞至王宫。王女以手擎坐着案上。触女柔软。即起欲意。因触欲故。退失神通。步行出宫。为王说偈诃之。

　　三世九恼

　　辅行云。文通列三。谓一恼我。二恼我亲。三赞我怨。三世各尔。故合为九。问。过去已去。未来未至。云何名恼。答。恼虽过未。境实现在。与时相值则生于恼。及以过去曾恼于我。若离嗔者。虽有恼。境恼心不生。

　　眠名增心𢿘法

　　辅行云。此中总说睡眠之法。能令心数增长不息。彼俱舍颂中约法相者云。睡眠遍不违。若有皆增一。以通三性故也。善心所有二十二法俱起。十大地。十大善地。及寻伺。有时增恶作。不善心应有二十。谓大地十。大烦恼地六。大不善二。寻伺二。四烦恼忿等恶作二十一。有覆有十八。无覆许十二。如前心品中。若有皆增一。

　　掉悔盖

　　辅行云。掉。动也。掉之为法。破出家心。摄犹不定。况更掉散。大论云。汝已剃发着袈裟。执持瓦钵行乞食。云何乐着戏论法。放逸纵恣失法利。所言悔者二种。一掉后生悔。二如重罪人。常怀怖畏。悔箭入心。坚不可㧞。今亦具二。

　　犹豫

　　辅行云。犹豫者。不决之总名。犹者。尔雅云。如麂。善登木。尸子言。五尺大犬曰犹。说文云。陇右谓犬子为犹。亦貜属。言此犬子或随人行时。前后不定。故名犹豫。疑虽有过。善须思择。于自身心决不应疑。师法二疑。须晓其时。若未入三昧来。于此二法若不疑者。或当复着邪师邪法。故应熟疑。善思择之。疑为解津。此之谓也。师法已正。依法修行。尔时三疑永须弃舍。

　　五盖弃法

　　辅行云。此五盖中三事各立。谓贪嗔疑。二事共立。谓睡眠掉悔。俱舍云。食治用同故。贪欲以妙欲为食。不净观为治。嗔恚以可憎相为食。慈心观为治。疑以三世相为食。缘起观为治。故各立一。昏沉睡眠以五法为食。一懵愦。二不乐。三颦欠。四食不平等性。五心羸劣性。以毗钵舍那治。掉举恶作以四法为食。一亲里寻。二国土寻。三不死寻。四念音事寻。以奢摩他治。

　　调食

　　辅行云。波斯匿王食啖太过。身重懈怠。现在未来于身失利。又养生法云。人欲常劳。食欲常少。劳无过极。少不至虚。去肥腻。节咸酸。俗养生法尚令自劳。岂志道者过食懈怠。非唯失利而已。亦乃增病损生。

　　眠是眼食

　　辅行云。佛说法时。阿那律眼睡。佛说偈言。咄咄何为睡。螺蛳蚌蛤类。那律誓曰。自今已后。形融体烂。终不眼睡。因达晓不眠。眼根便失。佛令耆域治之。耆域曰若少不眠。治之可差。此不可治也。佛告那律。汝当寝息。一切由食存。眼以眠为食。乃至意以法为食。涅槃以不放逸为食。我无放逸。得至涅槃。那律云。我不敢违。后因得天眼。眠是欲界报法。既未得禅。但可调停而已。

　　三事合调

　　止观云。调身调息调心此应合用。不应别说。但有初中后方法不同。是则入住出相有异调三事者。行人欲入三昧。调身之宜。若在定外。行住进止。动静运为详审。若所作粗犷。则气随粗。以气粗故。则心散难录。兼复坐时烦愦。心不恬怡。是以虽在定外。亦须用心逆作方便。坐法。如文。举要言之。不宽不𢚩是身调相。第二调息。息凡有四。一风。二喘。三气。四息。前三不为调相。后一为调相。守风则散。守喘则结。守气则劳。守息则定。前三不调。心亦难定。若欲调之。当依三法。一者下着安心。二者宽身体。三者想气遍毛孔出入通同无障。若细其心。令息㣲㣲。然息调则众患不生。其心易定。举要言之。不涩不滑是息调相。第三调心。有二义。一者调伏乱念。不令越逸。二者当令沉浮。宽𢚩得所。何等为沉相。若坐时心中昏暗无所记录。头好低垂。是为沉相尔时当系念鼻端。令心住在缘中。何等为浮相。若坐时心神飘动。身亦不安。念在异缘。此是浮相。尔时宜安心向下系缘。制诸乱念。心则定住。此则心易安静。举要言之。不沉不浮是心调相。欲入定时。从粗入细。身为粗。息居中。心最细。此则入定初方便也。欲出定时。应先放心异缘。开口放气。想息从百脉随意而散。然后㣲㣲动身。(云云)。此为出定调身息心方便。以从细出粗故。是名善入出住。偈云。进止有次第。粗细不相违。譬如善调马。欲去而欲住。

　　行五法合譬

　　辅行云。行五法者。谓欲进念巧慧一心。前喻陶师。众事悉整。而不肯作。作不殷勤。不存作法。作不巧便。作不专一。则事无成。初文先反合。无五法。则所作不成。初不肯作。譬无乐欲。作不殷勤。譬无精进。不存作法。譬无念也。作不巧便。譬无慧也。作不专一。譬无一心。则事不成。譬正行不成。今注中若无两字。总冠于下。次第反合无五法。若能两字。[寇-(敲-高)+(利-禾)]下五句。正合有五法。

　　十法通名乘

　　辅行云。法华大车以譬十法。且顺经文次第。不复依于十法次第。大车高广。不思议境也。幰盖慈悲。宝绳交络。即𤼵心也。安置丹枕。枕有内外。若车内枕。休息众行。即安心也。若车外枕。或动或静。动静秪是通塞义也。破塞存通。即塞而通。其疾如风。即破无明。是破遍义也。始自白牛。终至平正。道品义也。又多仆从。即正助也。游于四方。即次位也。安忍秪是忍于五品违顺二境。令入六根。离爱秪是离六根中相似法𢜤。是知前七正明车体及以具度。后三秪是乘之所涉。若无所涉。运义不成。是故十法通名乘也。

　　现前阴𡚶一刹那心

　　读教记云。定境用观。一家宗要。必先详于解行之文。解行详。境观明矣。(文)详解云。止观一部。其要在乎解之与行。解则解于诸法本真。行则立行。定境用观。正用观时。的观现前一念𡚶心具三千法。三千即一念。一念即三千。不纵不横。不前不后。观之不已。则阴境转成不思议矣。不思议境。境即是观。两重能所。历历分明。详夫祖师之意。说有次第。用在一心。称性而观。绝待而照。焉有初重次重之分。因示之曰。不思议境是能观观法。即是所显法门。

　　拣思议心取不思议心亦性德境

　　止观云。一观心不可思议境者。此境难说。先明思议境。令不思议境易显。思议者。小乘亦说心生一切法。谓六道因果。三界轮环。若去凡欣圣。则弃下上出。灰身灭智。乃是有作四谛。盖思议法也。大乘亦明心生一切法。谓十法界也。若观心是有。有善有恶。恶则三品。三途因果也。善则三品。修罗人天因果。观此六道无常生灭。能观之心亦念念不住。又能观所观悉是缘生。缘生即空。并是二乘因果法也。若观此空有。堕落二边。沉空滞有。而起大慈悲入假化物。实无身。假作身。实无空。假说空。而化导之。即菩萨因果法也。观此法能度所度皆是中道。实相之法毕竟清净。谁善谁恶。谁有谁无。谁度谁不度。一切法悉如是。是佛因果法也。此之十法逦迤浅深。皆从心出。虽是大乘无量四谛所摄。犹是思议之境。非今止观所观也。不可思议境者。如华严云。心如工画师。造种种五阴。一切世间中。无不从心造。种种五阴者。如前十法界五阴也。法界三义。十数是能依。法界是所依。能所合称。故言十法界。又此十法各各因。各各果。不相混滥。故言十法界。又此十法一一当体皆是法界。故言十法界。夫一心具十法界。一法界又具十法界百法界。一界具三十种世间。百法界具三千种世间。此三千在一念心。若无心而已。介尔有心。即具三千。亦不言一心在前。一切法在后。亦不言一切法在前。一心在后。例如八相迁物。物在相前。物不被迁。相在物前。相不被迁。前亦不可。后亦不可。袛物论相迁。祗相迁论物。今心亦如是。若从一心生一切法者。此则是纵。若心一时含一切法者。此即是横。纵亦不可。横亦不可。祗心是一切法。一切法是心。故非纵非横。非一非异。玄妙深绝。非识所识。非言所言。所以称为不思议境。意在于此。

　　拣境及心

　　文句观心释山。结文云即别圆二观。(云云)。妙乐释云云者。亦应于此以辩二观同异之相。方便正修。简境及心并对前二以辩权实等。乃至四观亦须开显。

　　去思议取不思议

　　光记中僻执云。唯止观中从行观法得拣阴境。诸事观法不得拣阴。斯是胸情自立规矩。诸文观法既不出阴。拣有何妨。况妙乐中观阴。须明方便正修。拣境及心。拣境岂非去尺就寸。拣心岂非去思议取不思议耶。安得固违。执不拣阴。

　　即于境种而生于果

　　辅行云。且如十境只一念心。行之地也。二显示境相不同。行之种也。一一起于十乘观法。行之雨也。一一转成不思议境。行之芽也。一一发心。行之干也。一一安心。行之叶也。一一破遍乃至正助。行之华也。一一次位以至离𢜤。行之果也。若无六事。道𣗳不端。次第虽尔。若从人说。上根即于境种而生于果。故文云。直闻是言。病即除愈。为中下根。更须后法。是故文云至长者所。为合众药。

　　修德境推本具心离四性计

　　辅行云。问。心起必托缘。为心具三千。为缘具。为共具。为离具。若心具者。心起不用缘。若缘具者。缘具不关心。若共具者。未共各无。共时安有。若离具者。既离心离缘。那忽心具。四句尚不可得。云何具三千耶。答。地人云。一切解惑真𡚶。依持法性。法性持真𡚶。真𡚶依法性也。摄大乘云。法性不为惑所染。不为真所净。故法性非依持。言依持者。阿黎耶是也。无没无明盛持一切种子。若从地师。则心具一切法。若从摄师。则缘具一切法。此两师各据一边。若法性生一切法者。法性非心非缘。非心故而心生一切法者。非缘故亦应缘生一切法。何得独言法性是真𡚶依持耶。若言法性非依持。黎耶是依持。离法性外别有依持。则不关法性。若法性不离黎耶。黎耶依持。即是法性依持。何得独言黎耶是依持。又违龙𣗳。龙𣗳云。诸法不自生。亦不从他生。不共不无因。乃至云当知四句求心不可得。求三千法亦不可得。既横从四句生三千法不可得者。应从一念心灭生三千法耶。心灭尚不能生一法。云何能生三千法耶。亦灭亦不灭。其性相违。非灭非不灭。非能非所。云何能生三千法耶。亦纵亦横非纵非横求三千法亦不可得。言语道断。心行处灭故名不可思议境。

　　化他境解离四性无妨四说

　　辅行云。当知第一义中一法不可得。况三千法。世谛中一心尚具无量法况三千耶。龙𣗳云。不自不他。不共不无因生。大经生生不可说。乃至不生不生不可说。有因缘故。亦可得说。谓四悉檀因缘也。

　　但推本具理心

　　辅行云。次明修德不思议境。即是自行。须明行相。故以问答推检而为行体。如前理性本无性过。约修门说。须明离计。故约四性以为征问。然此问中。且约所起对理自具而为研核。其实但推本具理心。恐生计故。故须此核。故下答文但离纵横等四句执竟。还归本理一念三千。

　　初心依理生解与起教后心不同

　　辅行云。若圣若凡。凡欲利他。皆须四句横竖破执。乃可四句慈悲为他。然此为他与后起教其义不同。彼唯实报八相被物。𤼵起权实施开废等。此唯初心依理生解。无性执已。为他四说。亦通后心。仍在习果无生忍位。四执实破。赴物说四。

　　不得而得三谛宛然

　　辅行云。问。前理性境。及前章安料拣文中。皆云一心任运具足。今此何得对缘推耶。答。今此正推一念起心已具三千。故推此具。为心为缘。若推此起。起不可得。念与三千并不可得。不得而得。三谛宛然。

　　境前发心

　　辅行云。五略中初发大心。次行大行。云何发大心。众生昏倒。不自觉知。劝令醒悟。上求下化。又五略秪是十广。初五章秪是发菩提心一意耳。方便正观。秪是四三昧耳。

　　重发誓言

　　止观云。誓言。众生无边誓愿度。生死即涅槃故。烦恼无𢿘誓愿断。烦恼即菩提故。法门无量誓愿学。即惑成智故。佛道无上誓愿成即生成灭故。

　　纵横俱破

　　止观云。破法遍为三。一无生门。从始至终尽其源底竖破法遍。二历诸法门当门。从始至终尽其源底横破法遍。三横竖不二。从始至终尽其源底非横非竖破法遍。竖则论高。横则论广。竖来入横。无横而不高。横来入竖。无竖而不广。一无生门破法遍又为三。一从假入空破法遍。二从空入假破法遍。三两观为方便得入中道第一义谛破法遍。如此三观实在一心法妙难解。寄三以显一耳。

　　横竖通塞

　　辅行云。通相通塞。是即空假两观。能破见思尘沙。于当位中虽得为通。望于中观仍具无明。故名为塞。若后中观胜下二观。虽得名通。隔于空假。故名为塞。横中通塞寻文可知。别相通中之塞横竖法相已有通塞。况复于通起着成塞。当知横竖通别并塞。故云皆塞。无复有通。

　　一心具三破

　　辅行云。初破横竖中破竖者。竖通渐入虽属一人。前后次第三时各异故。故非一三。今一心具三破等。(如本文云云)乃至如此横竖一一谛中具谛缘度。若通若塞。横竖若破。谛缘度中通塞随破。故不烦破谛等通塞。

　　通塞

　　止观云。有横通塞。有竖通塞。横者。具约三法。苦集为塞。道灭为通。无明十二因缘为塞。无明灭为通。六蔽覆心为塞。六度为通。竖通塞者。见思分假生死为塞。从假入空观为通。无知方便生死为塞。从空入假观为通。无明因缘生死等为塞。中道正观为通。

　　于通起塞能破如所破

　　止观云。若同外道𢜤着观空智慧。宜以四句遍破。能破如所破。令众塞得通。若不执着观空智慧。则能破不如所破。但破塞存通。如除膜养珠。破贼护将。辅行云。一者通途通塞。则以所破为塞。能破为通。二别相通塞。则以于能起着为塞。破塞无着为通。故下文云。法相浅深。任有通塞。

　　节节检校通塞

　　辅行云。一横通塞。二竖通塞。三横别通塞。四一心通塞。一一皆须四句检校。若于四通而起塞着。皆须破塞以存于通。如是展转以破为期。故于一一能。一一所。皆悉检校。复须四句分别。一者塞中有通。二者通中有塞。三者塞是自塞。四者通是自通。初二句即是别相通塞。后二句即属破遍。

　　应须七科次第调试

　　止观云。上来虽破法遍识通塞。若不调停道品。何能疾与真法相应。真法名无漏。道品是有漏。有漏能作无漏方便。方便失所。真理难会。大论云。三十七品是行道法。涅槃城有三门。三门是近因。道品是远因。为是义故。应须道品调停也。

　　圆理不开须修事助

　　止观云。根利无遮。易入清凉池。不须对治。根利有遮但专三脱门。遮不能障。亦不须助道。根钝无遮。但用道品调适。即能转钝为利。亦不须助道。根钝遮重者。以根钝故。不能即开三解脱门。以遮重故。牵破观心。为是义故。应须治道对破遮障。则得安隐入三解脱门。大论称诸对治是助开门法。即此意也。

　　初入外凡外招名利

　　止观云。始观阴入至识位次障转慧开。或未入品。或入初品。神智爽利。若锋刃飞霜。触物斯断。初心聪睿。有逾于此。但锥不处囊。难覆易露。或见讲者不称理。或见行道不当辄。慈悲示语。即被围绕。即说一两句法。或示一两节禅。初对一人。驰传渐广。初谓有益。益他盖㣲。废损自行。当缩德露玼。(云云)。

　　三术

　　止观云。若被名誉罗[(ㄇ@ㄙ)/月]。利养毛绳。眷属集𣗳。妨蠹内侵。枝叶外尽者当早推之。莫受莫着。推若不去。翻被粘系者。当缩德扬玼。扬狂隐实。密覆金贝。莫令盗见。若遁不脱。当一举万里。绝域他方。无相谙练。快学得道。若名利眷属从外来破。忆此三术。啮齿忍耐。虽千万请。确乎难㧞。让哉隐哉去哉。

　　似𢜤顶堕

　　止观云。行上九事。过内外障。应入真而不入者。以法𢜤住着。而不得前。大论云。三三昧是似道位。未发真时。喜有法𢜤。名为顶堕。譬如同帆。一去一停。停即住着。又虽不着沙。亦不着岸。风息故住。不着沙喻无内障。岸喻外障。而生法𢜤。无住风息。不进不退。名为顶堕。

　　仪注备简(终)
