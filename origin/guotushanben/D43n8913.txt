国家图书馆善本佛典第 43 册 No. 8913 识知净土论


　　识知净土论一卷(四十四问答)

　　弁阿作

　　问曰一切菩萨皆同应修净土行乎。

　　答云智论九十二云诸菩萨庄严佛土为令众生易度故。

　　问曰众生根性万差故菩萨行愿不一准一切菩萨何必庄严佛土乎。

　　答云菩萨纵虽行愿不同修因感果全是同故因行果德无有毁减是故一切菩萨皆修净土行也。

　　问曰一切菩萨六度满足而登究竟极位之时因圆果满皆等者三世诸佛皆悉应有净土秽土乎。

　　答云三世诸佛每佛各有如恒河沙净秽也是故智论三十二云自欲得如三世佛功德无所减少耳(乃至)东方有国纯以黄金为地(乃至)当知彼诸佛皆是我身如是䓁东方恒河沙等无量世[田/八/力]有庄严者不庄严者皆是我身而作佛事如东方南西北方四维上下亦复如是(乃至)弥陀佛亦有严净不严净世[田/八/力]如释迦文佛国诸佛大悲彻于骨髓无不以世[田/八/力]好丑随应度者而教化之如慈母爱子虽没在厕溷勒求拯㧞不以为𢙣(已上)如此文者一切诸佛各皆有如恒沙无量净土秽土也。

　　问曰一切诸佛因位之时净佛土者何净之乎。

　　答云智论九十二云须菩提白佛言世尊云何菩萨摩诃萨净佛国土乎佛言有菩萨从初发心已来自除身粗业除口粗业除意粗业亦净佗人身口意粗业(已上)。

　　问曰一切菩萨除身口意粗业者云何得成净土行乎。

　　答云言秽土者于身口意三业造𢙣故是不净也不净故是秽土也言净土者于身口意三业造善([乞-乙+、][乞-乙+、])故是清净也清净故是净土也是故菩萨身口意业清净功德即净佛国土行也。

　　问云言粗业者是何等乎。

　　答云言粗业者是对紬业但粗细义展转不定也或取不善业为粗或取善法相为细(乃至)涅槃事相名字法皆名为粗业以无相空毕竟空者名为细业六波罗密尚有名字有名字故是非实相能行之人所行之法并是毕竟空毕竟空者即是实相名之为细业除此实相外余者皆虚诳着此虚诳法是名粗业也。

　　问曰一切菩萨修事理行而净自佗身口意者𥾸秽土佛尤所论也何今必言净佛土行耶。

　　答智论九十二云我今是三世中十方佛子般若是我是我母今不应复随遂虚诳(已上)此文意者三世菩萨以诸佛为父以般𠰥为母是故菩萨不值诸佛远离般若成佛道者无有是处譬如人子㓜少之时不应远离父母边然于般若修行菩萨必具自行化佗功德譬如鸟之翼亦喻人左右手也依之菩萨从初发心至于极位所修之业粗细之业皆为净土秽土一切众生也若又偏限净土众生而舍秽土之众生者化佗之行不可满足菩萨云何得成道此知菩萨为净佛国除身口意粗业者能居佛身所居国土依正二报俱是清净而导我等秽土众生除身口意粗业者佛身清净悉皆金色具三十二相备八十种好身放光明口转法轮见之闻之一切众生烦恼永断除三业清净矣。

　　问云愿生净土一切菩萨皆悉应修六度行乎。

　　答云此是净土宗一大㕝也今即以此一大事因缘故造此书也然古今诸人暗净土法门诸方学者迷菩萨修行爰龙树大士霟蒙世尊之授记甭弘灭后之遗法普演释迦一代教法广明菩萨六度行愿幸我等愚痴之身今逢龙树菩萨论教其造论中净土细相萨埵妙行具以明之所谓于六度菩萨有二种一者于秽土修六度菩萨二者于净土修六度菩萨于此秽土修行六度断迷开悟入圣得果此是娑婆入圣菩萨也又六波罗密者尸罗波罗密是持戒禅那波罗密是禅定也般𠰥波罗密是智惠也檀施忍辱精进是戒定惠之加行也菩萨行三禅之时以慈悲普修檀度伏悭贪心外现柔和忍辱之形内怀慈悲养顾之思伏瞋恚心或运念念精进之志刹那片时不致懈怠戒定惠若离精进不可成就精进即是遍策法故戒是善定是行善或四时行之或无间行之任菩萨意乐依行者根耳前五波罗密功德成就开发第六般若波罗密当于此时断无明惑显法性理即是秽土中而入圣得果六度菩萨也又不堪此秽土修行有㝡下劣一种根性即为之设胜方便明菩萨本愿说诸佛净土劝一切众生皆令往生也或说十方净土或说极乐净土诱秽土众生送佗方净土此是如来巧方便也故于净土行与福德名不与波罗密名智论第七云庄严佛[田/八/力]㕝大独行功德不能感故要须愿力譬如牛力虽能挽车要须御者能有所至净佛世[田/八/力]愿亦复如是福德如牛愿力如御者。

　　问云若不作愿不得福乎。

　　答虽得不如有愿愿能助福常令所行福德增长(已上)又论九十三云菩萨摩诃萨皆远离粗业相自布施亦教佗人布施愿食与食愿衣与衣(乃至)种种布施持是福德与一切众生共之回向净佛国土故持戒忍辱精进禅定智惠亦复如是(乃至)是菩萨自成就一切善法亦成就一切众生善法是菩萨受身端正所化众生亦得端正所以者何福德因缘厚故须菩提菩萨摩诃萨如是净佛国土(云云)凡披此论一部始终以净佛土菩萨之行皆悉名福又观无量寿经云欲生彼国者当修三福(云云)。

　　问曰往生净土功德善根何必名福乎。

　　答菩萨修行有二种一者六度修行菩萨二者福德修行菩萨六度修行即是深行福德修行即是浅行如彼圣道所明六度此是深位菩萨行也入圣得果以为所期是故以甚深之行说六波罗密也如今净土所明三福此是浅位菩萨行也往生净土以为所期是故以浅近之行说名福德不名波罗密所以然者人天因果是名为福以净土福若准此土如彼天上自然福乐又似人中五欲福乐其人天福但是妄想㒹倒世间着乐也净土乐者出世无漏自然快乐也。

　　问云于净土业或可云善或可云行何名福乎。

　　答净土机者是浅近机若以净土业名六波罗密者浅识凡夫忽成怖畏不可近也名福之时愿其福故而于净土众生易近是故为令浅识机欣暮净土佛设方便故名福德不名善行也。

　　问云言猒舍秽土往生净土者为是权说为是实说。

　　答实说(云云)。

　　问云出离生死者是大事因缘或修三福之中一福或以称名等之少行何离生死何生净土量知为诱凡夫行者假设权说更非实说乎。

　　答虽是少福少善以佛愿力故出生死往生净土此是大善非小善也此是实说非权说也。

　　问云唯称佛名是佛本愿三福等善更非本愿乎。

　　答于净土法门不广学之人多致此疑也如彼般若经智度论中盛明菩萨净佛国土之本愿也然一切菩萨净佛国土之时皆以三福为其本愿是则㧾而言之智度论一部之意也别而言之净土品(并)往生品之意也抑又菩萨净佛国土之本愿者是即深位之境[田/八/力]也凡夫浅智非测所窥况菩萨从初地初住至于等觉一转之位经颰陀劫送恒沙劫从一佛国至一佛国值遇诸佛学之行之为一切众生回巧度方便因小果大不可思议之本愿也既是极佛境[田/八/力]信外之凡夫可仰取信何况非一佛二佛之本愿十方三世诸佛通愿也故观经云三世诸佛净业正因又智论云愿食与食愿衣与衣(乃至)种种资生所愿尽给与之亦教佗人种种布施持是福德与一切众生共之回向净佛国土持戒忍辱禅定智惠亦复如是(已上)虽是世间浅行少福菩萨成就净土愿之时所化之功德前立已成就此是菩萨不可思议本愿力也不可思议神通力也不可思议方便力也不可思议智惠力也若𥾸凡夫之所见者檀施一分持戒一分五戒十善等皆是少福少善也若𥾸大圣之知见者此等少福少善皆是净佛国土之本愿故此是出离生死往生极乐之大善也故十住毗婆娑论以净土者名易行道(已上)。

　　问曰净土门名易行道其意如何。

　　答大智度论九十二云无生无灭故无四谛故无佛法僧宝故如是等诸法皆坏今诸法实空(乃至)实相亦空众生愚痴㒹倒故着之故于众生中起悲心故欲㧞出故求佛身力令众生信受其语舍㒹倒入诸法实相是故虽知诸法空而亦为利益众生分别说若众生自知诸法空菩萨住空相中不须学分别一切法菩萨行菩萨道从初发意已来如是思惟一切法无定实性但从因缘和合起是众因缘各各从和合起(乃至)至毕竟空毕竟空唯是一法实余者无性故虚诳我从无始世来着是虚诳法于六道中然受苦恼我今是三世中十方佛子般若是我母今不应复随遂虚诳是故菩萨(乃至)毕竟空中亦不着何况余法所谓檀波罗密等(乃至)𠇍时菩萨欢喜作是念众生易度耳所以者着皆是虚诳无实譬如人有一子喜在不净中[(虎-儿+(並-(前-刖)))*戊]聚土为榖以草木为鸟兽而生爱着人有夺者瞋恚啼哭其父此子今虽爱着此子易离耳以大自𠇲何以故此物非真故菩萨亦如是观众生爱着不净臭身及五欲是无常种种苦因如是众生得信等五善根成就时即能舍离若小儿所著实是真物年至百岁着之转深不可得舍(乃至)即能远离所著大自惭愧譬如狂病所作非法醒悟之后羞惭无颜菩萨知众生易度已安住般若中以方便力教化众生(已上)此是般若源底也此是净土奥藏也真宗学者尤可甘心夫般若经意以毕竟空无相法门名为实相其实相者不生不灭凡夫迷之而于虚妄㒹倒之法成执着故于六道中受生死苦圣人悟之而安住毕竟空不随逐虚诳法故出离生死成佛得道佛陀如父般𠰥喻母依之释尊慈父救其子言但附般𠰥母不着余妄法六道即是生死之境轮回之苦永以不停净土即是不灭之处常住之乐何时有尽尤可猒秽土之生死尤可欣者净土之无生早趣易往之要路速悟出离之正道如此教之即是般𠰥法门也如此学之即是净土之奥义也极乐净土三部经者从此般𠰥母胎因所出生也故知般𠰥即是净土之根本也三部妙典是其枝末也然则母子不异本末是同者也𠰥探实㕝得意之时般𠰥即是净土净土即是般𠰥其意在文敢勿疑惑。

　　问云𠰥于此土修行般𠰥入圣得果𥾸其机者即是易行何故偏𥾸净土一机而名易行乎。

　　答法门废立随时不定𠰥有上根上智人修行般𠰥已行其证可名易行其行易成已得证故𠰥有下根下智之人修行般𠰥其证难得可名难行其行难成未得证故𠰥𥾸往生净土机者纵虽下根下智人万行之中但取一行毕命为期而勒行之临终之时必得往生此是易行中易行今明菩萨净佛国土言易度故是即易行义也。

　　问云近代善导一门之流以念佛往生名易行道为往生业以诸行往生名难行道不许往生此义云何。

　　答此日诸方净土学者皆存此㫖(云云)其义不然所以者何善导和尚非是直人弥陀化身三昧证者所立之义皆随佛教劝化之趣悉顺佛愿是故大师所释更不可背佛意爰以第子普学法门广捡圣教于佛所说谈有左右所谓如法华经云唯佛与佛乃能穷尽又如无量义经云四十余年未显真实若此等说者唯有法华出离㝡要余经余法更非要也虽然又如二夜经曰从得道夜至泥洹夕所说之法皆实不虚依此说者一代五十年之所说大小乘之一切经教皆为众生出离㝡要是即说教随机是非依时故也以之案之善导和尚瞻大圣之教致化导之时任如来之化仪存是非之两说所谓诸行非往生行非之舍之称名一行是往生行是之取之但是被称名一机也但是课念佛一处也是则偏任本愿之理且立专修之义永以非蕳诸行往生故观经云三世诸佛净业正因如此说者念佛诸行不可是非三福九品之行因皆悉往生之正业与般𠰥经其意大同夫般𠰥经意菩萨修行意乐不同或有具修六度菩萨或有修行一度菩萨故于菩萨行有具不具也又菩萨净佛土之时六度之中取事法门名三福业为净土因亦是机分上下故行有通别也或有通修三福之机或有别行一福之根若夫诸师意或依律宗故以持戒持律而立往生行废余诸行更非所蕳或依三论宗故般𠰥一行以毕竟空为往生行废余诸行亦非所蕳天台华严真言达磨等皆亦如是今善导依净土故但立称名一行而为往生正行废余诸行此是各𥾸一机劝一缘也余佛与余行共牟尼所说自宗与他宗更勿偏执。

　　问曰𠰥尔于善导宗所废之杂行还可用之欤云何。

　　答曰如来说法本随机故𠰥为念佛根性之人任我本意以念佛教之𠰥为杂行根性之人随其乐欲以三福教之然则杂行用不随机依时者也。

　　问曰𠰥依善导意者一向专修念佛而可由之何故念佛之外以三福等行而教之耶。

　　答曰浊世无佛之凡夫灭后末代之我等于大圣之金言者可仰取信者也然般𠰥经所说净佛国土六度菩萨者即是净土经所明三福修行之菩萨也同是大乘之所说也共是菩萨之修行也金口诚言不可不信是故善导宗意且取多分往生故偏劝念佛也般𠰥经(并)观经意不舍少分故普明诸行也𠰥尔经释相顺文义不鉾楯耳。

　　问曰如观经中念佛诸行共明之般𠰥经中念佛诸行共可明之耶。

　　答曰般𠰥经中念佛诸行共明之也。

　　问曰𠰥尔般𠰥经中所明念佛是为称名将当如何。

　　答曰智度论中往生品意引法藏菩萨选择念佛故此是称名念佛也。

　　问曰法藏菩萨何故但以称名为选择本愿耶。

　　答曰智度论净土品云是菩萨得阿耨多罗三藐三菩提时十方国土中诸佛赞叹众生闻是佛名必至阿耨多罗三藐三菩提(已上)此是明菩萨净佛国土也此文中闻是佛名之言可染肝耳是则净土之渊底往生之奥藏尤可甘心尤可甘心。

　　问曰闻是佛名者是为阿弥陀佛名将当可通诸佛名耶。

　　答曰通阿弥𨹔佛及诸佛名也(云云)。

　　问曰通诸佛名其意云何。

　　答曰一切诸佛因位之昔修净佛国土之行成就唱正觉时十方诸佛赞叹众生闻是佛名必可成就也以之案之法藏菩萨因位之时选择名号为往生愿菩萨别意在之而已。

　　问曰净佛国土菩萨㝡初正觉之时何必赞叹佛名功德而不赞叹三福等善耶。

　　答曰于诸法中名前体后是故经以题名为其㝡前佛以名号为第一也僧宝亦如是𠰥谈毕竟空之时不论名体之差别明万法诸佛有之日先举其名次知体也所谓八万四千法门六波罗密法门十方三世诸佛(乃至)极乐净土阿弥陀等皆是先闻其名次悟体也然龙树大士是法性菩萨哀像末众生故出五浊世无佛时宛如日月轮照凡夫暗夜须仰四依之所说偏取一向之信心今案所造论云一切净土佛成正觉之时十方诸佛赞叹众生闻其佛名必至菩提我等既蒙诸佛赞叹随喜余身感泪难禁称名甘露弥以味口念佛醍醐倍以美舌世间之人称名谓浅今见龙树说佛名尤甚深所以者何十方赞佛异口同音赞叹佛名岂非甚深哉如诸教所立法门种种不同所谓法华实相真如华严三界唯心三论八不中道达磨是心是佛真言法界大日等是也然于此等法门诸佛更不赞叹唯于佛名功德诸佛同时赞叹定知阿弥陀如来于极乐中央菩提树下始成正觉之时十方诸佛出广长舌异口同音同时赞叹一切众生闻其南无阿弥陀佛名决定往生必至菩提我等果报虽是至拙阿弥陀佛初正觉时为十方诸佛蒙赞叹随喜念佛行者称名在之于此一文[怡-台+送]得证㨿幸甚幸甚喜悦喜悦但至三福等善何不赞叹难者三福唯是净业正因𠰥望佛名尚是次故诸佛不赞叹之复次佛名即实相之名实相即是一切法门是故赞叹佛名之时一切法门皆是赞叹之此即名体不二性相一如故也是故智论云以佛名号为实相法(云云)又法华文句云至理无名名流四天下真乘不动动出三界外(已上)。

　　问曰秽土之诸佛等正觉之时十方诸佛可赞叹其名耶。

　　答曰如智论云净土菩萨成正觉之时于其佛名而赞叹之非秽土佛名(云云)。

　　问曰于佛国土虽有净秽之差别其佛名不可有优劣诸佛何故唯赞叹净土佛名耶。

　　答曰智论九十三云。

　　问曰一切佛𠰥人好心闻名皆当至佛如法华中说福德𠰥大𠰥小皆当作佛何以独说净土佛。

　　答曰人闻余佛名字谓受生与人无异但有一切智得道为异心不敬重故虽种善根亦不能深是中是法性身佛身无量无边光明说法音声遍满十方国土国中众生皆是进佛道者(乃至)是佛一一毛孔边常出无量无边阿僧祇劫化佛一一诸佛等无有异于化佛边展转复出随应度众生见优劣根本真佛无有分别大小之异如是等𠰥见闻如是功德深信敬故所种善根亦是深重必定作佛复次是佛说法时无有疑者(乃至)无一人言是为非佛所说悉皆是法(已上)又论三十四云有二种佛一者法性身佛二者随众生优劣现化佛为法性身佛故说(乃至)闻名得度为随众生现身佛故说共佛住随业因缘有堕地狱者(已上)案此等文意净土佛者法性身故诸佛赞叹其佛名号秽土佛者应化身故诸佛不赞叹其佛名号　又净土众生于佛不生疑秽土众生于佛生疑心是则𥾸佛者实无差别𠰥𥾸机缘者真佛化佛优劣遥异(云云)。

　　问曰于净土机缘有浅深不同深位菩萨不可于佛而生疑心浅位菩萨其智浅薄故于净土佛何不生疑耶。

　　答曰诸佛因位之昔发净佛国土大愿已来承仕诸佛及行六度不可思议神通力故方便力故智惠力故本愿力故改秽土作净土却不定聚净土即是正定聚故于其位者虽有浅深于其身者一向不退外具三十二相内备平等之心菩萨大愿业力感得正定聚国此是彼土自然所得之果报也是故国中众生其心一味平等一切无疑佛者。

　　问曰诸佛出秽土为秽土众生闻净土佛名之时于其佛名可生疑心耶。

　　答曰秽土机有二种一者敬顺信心之机二者疑谤违背之机是故秽土众生闻其净土佛名或有信敬众生或有疑谤众生例如释迦出五浊世说净土佛名之时或生信心或致疑谤(云云)。

　　问曰秽土众生中闻净土佛名还生疑谤堕𢙣道者佛于此众生正成何思耶。

　　答曰论九十三云佛言如是罪人破诸法实相故死堕地狱𢙣道中诸菩萨得阿耨多罗三藐三菩提见诸罪人得来生死中以佛神力㧞出众生令住正定聚中不堕三𢙣道是名净佛土是佛土中无如是诸过(已上)此文意者秽土诸佛代代出世赞净土佛名众生闻之或致信敬或生疑谤此疑谤人依谤法罪故死堕𢙣道佛还起慈悲而回方便力㧞此𢙣道苦遂令生净土也。

　　问曰如我等者值遇释尊灭后遗教已闻弥陀佛名致信临命终时预佛来迎必得往生𠰥尔我等先世之时于阿弥陀佛殖何下种耶。

　　答曰案智论云我等常没之凡夫流生死海底量知前佛出世时疑谤弥陀佛名故也然则以此谤法逆缘为下种也。

　　问曰言下种者是善根也言谤法者更非善缘必是堕狱之因缘也何以谤法为下种耶。

　　答曰众生于佛结下种缘有二种缘一者顺缘二者逆缘今以谤法为者是逆缘也顺缘者即是纯善下种结缘也逆缘者或成怨歒或成谤法而于众生结下种缘也𠰥无因缘者不预佛化故以方便力结此逆缘也但于顺缘者前立预利益于逆缘者经历多劫渐渐改𢙣归以蒙引导也是故智论意于其佛名致信敬心无疑心无疑心者此是早得往生之机也又有疑谤佛名之人佛于此人还垂怜愍㧞出𢙣道引导净土今我等之身是也但至谤法是𢙣非下种善难者所谤之法是实相法实相法是善根奥藏其实相法即是佛名佛名即是实根也谤此实相法成下种缘云逆缘也。

　　问曰佛名之外亦以余法可为下种耶。

　　答曰今以佛名名为实相其实相者是一切法一切法者即是余法亦以余法名为实相即是为下种也是故智论九十三云乃至不远离三十七品助道法(乃至)是菩萨自成就一切法亦成就一切众生善法(已上)此文意者一切善法皆是下种也。

　　问曰十𢙣五逆罪人临命终时遇善知识唱十念佛名往生净土者此人前世之时于阿弥陀佛为结下种之缘将当如何。

　　答曰此是净土宗一大事也末学辄以不可解之虽然信自佗和融之心谈往生净土义之时倩案种𤏅脱之道理岂无下种而有𤏅脱乎但至善导䟽第四云一生修福念佛即入无漏无生之国者善导意为劝𢙣逆众生且举一类之机明其往生也非一切𢙣逆之往生也(云云)或又为显称名念佛甚深之义且阴第一第二种𤏅直谈第三解脱欤依之道绰安乐集云今此经中但说一生造罪临命终时十念成就即得往生不论过去有因者直是世尊引接当来造𢙣之徒令其临终舍𢙣归善往生是以阴其𪧐因此是世尊阴始显终没因谈果(乃至)十念成就者皆有过因不虚𠰥彼过去无因者善知识尚不可逢遇何况十念而可成就也。

　　问曰无𪧐因者善知识尚不逢者经论之中有证㨿耶。

　　答曰道绰禅师引涅槃经如彼安乐集今复案智论九十三云诸有薄福之人于诸佛及弟子中不种善根不随善知识又论云福德因缘厚故(云云)以之思之观经下品下生之人遇善知识得往生者皆是于𪧐世善根𤏅之人也。

　　问曰净佛国土菩萨于三𢙣道众生结下种缘之时现何身耶。

　　答曰往生品中龙树菩萨言舍利弗菩萨摩诃萨行般𠰥波罗密时变身如佛为地狱中众生说法为畜生饿鬼中众生说法(已上)。

　　问曰菩萨教化三𢙣道众生之时以菩萨身可教化之何现佛身耶。

　　答曰又龙树菩萨言复次世间称佛名字是大悲是世尊𠰥以佛身入地狱者则𨵻罗王诸鬼神不遮㝵是我所尊重师如何可遮(已上)菩萨以天眼见𢙣道众生有变化佛身可㧞苦之机缘者即施身通现佛身形令无遮㝵亦以菩萨身为可得度者实如所难(云云)。

　　问曰造十𢙣或犯五逆或诽谤三宝酬如此等深重之罪感地狱等深重苦果而无间炽然也菩萨得何隙现佛身等㧞苦与乐耶。

　　答曰堕狱众生依自业自得之道理故受苦无间虽然大悲菩萨哀重苦众生患累难堪故以无妨无㝵自在神力蹈破䥫汤消灭狱火禁制狱率休息其苦当于此时菩萨放光照之说法令闻㧞苦与乐得脱也是故智度论三十九云菩萨以不思议神通力破镬灭火禁狱率放光照之众生心乐乃为说法闻则受持(已上)。

　　问曰地狱道得脱者何义耶。

　　答曰大悲菩萨修净土时于地狱界受苦众生令结下种缘非三乘得道乎地狱道者苦无极是非入圣得果之器故大小乘中同以所蕳也。

　　问曰地狱众生不得三乘道者何有文证耶。

　　答曰论三十九云虽不得道种得道善根因缘所以者何以重苦故不应得道畜生道中或当分别或得者或不得者如阿那婆达多龙王娑竭罗龙王等得菩萨道鬼神中夜叉密遮金刚鬼子母等有见道是大菩萨。

　　问曰地狱众生依菩萨利生离地狱等苦而生何处耶。

　　答曰论三十四云大菩萨身入遍十方三𢙣道中令地狱火灭汤冷其中众生心清净故生天上人中令饿鬼道饥渴饱满开发善心得生人天中令畜生道随意得食离诸恐怖发善心亦得生人天中如是名为一切三𢙣道得解脱(已上)。

　　问曰地狱众生预菩萨化灭除罪苦生人天者为酬五戒十善修因将当如何。

　　答曰生人天中有二修因一者依五戒十善等修因二者依闻法受持修因今则大悲菩萨入地狱中说法信乐受持其乘急力生人天中例如法华云以乘[急-(色-巴)+(乞-乙+一)]力当生忉利或生都率是故论云乃至说法闻即受持(云云)。

　　问曰大悲菩萨现何形状化度鬼畜二界众生耶。

　　答曰多是畜生身(云云)。

　　问曰以佛身形可化度何现畜身耶。

　　答曰智度论毕定品云菩萨摩诃萨为利益众生故随而受身以是身利益众生须菩提菩萨摩诃萨作畜生时有是方便力𠰥怨[貝*戒]欲来杀害以无上忍辱无上慈悲心舍身不恼怨贼汝诸声闻辟攴佛无有是力不须菩提无也以是故须菩提当知菩萨摩诃萨具足大悲心为怜愍利益众生故受畜生身(云云)又净土品云若从畜生闻法即便信受如本生说菩萨受畜生身为人说法又以希有故无不信受又谓畜生心直不诳故(已上)有此等义故多现畜趣也依之三祗菩萨或成白禹或成金鹿(云云)。

　　问曰阿弥陀佛利益秽土众生之时现何形状耶。

　　答曰见汉朝往生传于安息国变成鹦鹉于执师子国化成大鱼或时显鸟或时现鱼此是多畜生身也。

　　窃㠯希受人身适闻佛名𪧐运应悦谁不勒乎爰以弟子所行者弥陀宝号昼夜无废所愿者安养净刹𥧝寐不忘因兹且为勒进往生任如来诚说言依菩萨之论教净土源底称名深奥录送遐代后贤勿嘲愿共诸众生往生安乐国于时嘉祯三年丁酉秋八月二十三日善导宗沙门(某申)管见所及粗[(企-止+未)*刃]大慨而已。

　　永亭(己未)九月廾六日于武藏小石川酉誉上人御前执笔了晓(再)一校毕

　　识知净土论(终)

　　庆安二年仲春日
村上平乐寺开板
