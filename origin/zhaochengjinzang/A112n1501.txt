金藏第 112 册 No. 1501 大中祥符法宝录(第13卷-第20卷)


　　大中祥符法宝录卷第十三　　　百

　　(▆…▆翰林学士▆…▆等奉
来编修)

　　别明　圣代翻宣录中之十二

　　藏乘区别年代指明二之十一

　　二年五月译成经七卷

　　大方广善巧方便经一部四卷

　　大乘经藏收佛在舍卫国祇树给孤独园说第一卷明始因智上菩萨请问如来善巧方便佛乃应机广明其理所谓于彼傍生恶趣以善根力回向一切令诸众生修行二法一谓智心二回向心于施行中成就六度具足胜行善巧方便如是菩萨设犯四重受五欲乐不堕生死必超梵天第二卷明彼持明人虽行五欲终不起于放逸之行斯由能具善巧方便故于诸境而不生着第三卷明菩萨生时现大笑相由得佛智心生欢喜非放逸故皆为具足善巧方便度众生故第四卷明菩萨见有怀凶恶者欲害众人菩萨害彼凶恶令众安隐又使彼人不起杀业当知皆是善巧方便斯经也广彰权智深入度门化于群生教诸菩萨词旨焕若理趣昭然乃大乘之妙义也。

　　发菩提心破诸魔经一部二卷

　　大乘经藏秘密部收佛在王舍城迦兰陀竹林精舍说上卷所明因迦叶氏婆罗门梦中所见千叶莲华于其华中有月轮相洁白圆满觉已欢喜请问于佛佛即为说四种吉祥殊胜之相最上大利其四相者谓发菩提心修菩提行得菩提住说菩提义下卷所明广说四种菩提行相若菩萨心忽起疑惑皆由天魔为诸鄣碍世尊即说破魔神咒令诸魔冤不得其便咒力难思真秘密之教矣。

　　圣佛母般若波罗蜜多经一部一卷

　　大乘经藏收佛在王舍城鹫峰山中说此中所明如来入于甚深三昧时舍利子问观自在菩萨菩萨云何修行般若于其义趣云何了知观自在言五蕴四谛十二缘生一切有相皆悉是空以此空性即真法性从是出生一切法故诚所谓佛母之妙道也。

　　上三部并中天竺梵本所出。

　　右经三藏沙门施护译沙门惟净证梵文沙门清沼致宗笔受沙门仁彻启冲缀文沙门守贞继隆希昼道一绍溥修静重珣文秘证义翰林学士驾部郎中知制诰梁周翰润文殿头高品郑守钧监译是月一日监使引三藏等诣
崇政殿捧所译经具表
上进其词曰臣施护等言臣等今译就大方广善巧方便经一部四卷发菩提心破诸魔经一部二卷圣佛母般若波罗蜜多经一部一卷始即畅灵知之妙用次乃显智照之神功终也明实际之微旨三者备矣一以贯之由如来之极谈唯菩萨之深契不即不离三空澄湛于真源非断非常二谛融销于妄滓庆斯妙道臻乎
圣时恭惟
崇文广武圣明仁孝皇帝陛下仁洽飞潜
智周空有
殊功不宰扬十善于八纮妙化无方耀千轮于沙界究三乘之奥𧷤洞百氏之幽微臣等窃荷
圣恩获翻妙义仰冀河沙之梵福永延劫石之
皇图前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行是年五月施护上言臣有受学弟子澄珠文一教习梵章颇能通授望以充梵学之职
诏从之其月给颁赐并如证义僧例又以缀文证义沙门仁彻为右街副僧录继隆为右街讲经首座。

　　是年十一月译成经论七卷

　　大集法门经一部二卷

　　小乘经藏收佛在末利城末利优婆塞舍说上卷所明是时世尊将诸比丘既到其舍如应说法说法既久暂将宴息来舍利子为众说法时舍利子为诸比丘广宣其义利益安乐天人世间外道异徒息诸诤论下卷所明舍利子复说诸法次第名义而作是言我等所行皆是如来真正之说时佛乃从师子床起告舍利子如汝所说此即名为大集法门能令有情获大利乐。

　　净意优婆塞所问经一部一卷

　　小乘经藏收佛在舍卫国祇树给孤独园说始因净意启问世尊果报因缘差别行相佛即为说善恶报应贤愚好丑贫富贵贱寿命延促皆由众生心所造作影响相随等。

　　集诸法宝最上义论一部二卷

　　善寂菩萨造大乘论藏收上卷所明一切有情无始以来由我执故起诸无明不能了知此无明性即是虚空如梦幻等下卷所明四相所转刹那不定初中后位不可安立若能如理善思惟者佛说此人名为大智。

　　菩提心离相论一部一卷

　　龙树菩萨造大乘论藏收此中所明菩提心者离一切性及蕴处界诸取舍法若能觉了是即安住诸法性空又复菩提心者大悲为体俱无二相若不了知于轮回中是大愚痴此论渊邈词旨炳然实乃上乘之妙理也。

　　大乘破有论一部一卷

　　龙树菩萨造大乘论藏收此中所明一切法性从无性生亦非无性体即是常非住世间非出世间非因非果犹如空华若能于此如实了知方名智者入第一义谛。

　　上五部并中天竺梵本所出。

　　右经论三藏沙门施护译沙门惟净证梵文沙门清沼致宗笔受沙门仁彻启冲缀文沙门继隆希昼道一绍溥修静琼玉重珣文秘证义给事中梁周翰润文殿头高品郑守钧监译是月二十六日监使引三藏等诣
崇政殿捧所译经论具表
上进其词曰臣施护等言臣等今译就大集法门等二经集诸法宝最上义等三论共五部七卷斯经也如来所宣曲提小叶其论也菩萨所造深契上机谈四谛之微因顺决择分演五乘之至要显破立宗开诱善之权门建摧邪之胜义聿符
嘉运克畅斯文伏惟
崇文广武圣明仁孝皇帝陛下德洽
三灵道同诸佛克广
唐虞之化载崇释梵之宗故得贝叶飞文协
祯期而荐至宝乘开奥㕘德教而诞敷臣等素寡沉研早惭荒昧玷汉明之优诏但慊非才临竺护之胜场徒知不敏幸睹
祥开耀魄庆溢华胥敢凭传演之功上祝
延鸿之祚前件新译经论谨缮写
上进以
闻是日
命坐赐茶
亲加抚慰锡赐如例
诏以经论入藏颁行
赐证义僧重珣号法智大师并职掌僧文雍号智悟大师志永赐紫衣并度本院童行九人为僧是年九月二十五日
上幸译筵
命施护等坐赐茶慰劳
询问译经仪范仍
颁束帛翌日施护等诣便殿称谢遂以译经仪式备录上
进。

　　三年五月译成经论五卷

　　给孤长者女得度因缘经一部三卷

　　小乘经藏收佛在舍卫国祇树给孤独园说上卷所明给孤独女见谟尸罗饭诸外道乃赞世尊及诸弟子神通智慧殊胜功德时谟尸罗闻已欢喜遂请世尊广设供养佛令弟子各现神通使获饶益中卷所明摩诃迦叶化大金山目连尊者变众华座而诸弟子各依佛来现大神通咸赴其请下卷所明佛知时至入定放光照福增城入长者舍受供养已为说法要转四谛轮众所闻解或得初果或二三果及阿罗汉乃至说彼给孤独女宿世因缘所获利益。

　　集大乘相论一部二卷

　　觉吉祥菩萨造大乘论藏收上卷所明诸大乘法从菩提心生大悲相应即当了知诸法无我此所知相即蕴处界及八圣道一切诸法皆菩提相下卷所明四圣谛六神通乃至广及真如法界皆是四智相应观察当知诸法即菩提心随顺大悲最上法门斯之论也通该众义广摄群诠双显二空独明真际皆极妙之机要也。

　　上二部并中天竺梵本所出。

　　右经论三藏沙门施护译沙门惟净证梵文沙门清沼致宗笔受沙门仁彻启冲缀文沙门继隆希昼道一绍溥修静重珣琼玉文秘证义右谏议大夫㕘知政事赵安仁润文殿头高品郑守钧监译是月二日监使引三藏等诣
崇政殿捧所译经论具表
上进其词曰臣施护等言臣等今译就给孤长者女得度因缘经一部三卷集大乘相论一部二卷经之大旨由善无毒以为因论之所宗乃觉吉祥之建义法王愍物俾十圣而现通象德摛毫总五门而析理莫不深谈四果顿挫八邪慈旨通幽微言索隐获利者法眼既净契根者慧炬增明仰兹奥密之梵章来偶清夷之嘉运恭惟
崇文广武圣明仁孝皇帝陛下因深四等
行满三祇
化接梵天
惠泽均于幽显
心融法界
仁风被于洪纤
冥契宝乘
高登觉岸臣等幸叨
圣奖获演梵编式期广大之良因仰续
绵长之宝历前件新译经论谨缮写
上进以
闻是日
命坐赐茶
亲加抚慰锡赐如例
诏以经论入藏颁行。

　　大中祥符法宝录卷第十三
金藏第 112 册 No. 1501 大中祥符法宝录(第13卷-第20卷)


　　大中祥符法宝录卷第十四　　　百

　　(▆…▆赵安仁▆…▆杨亿等奉
来编修)

　　别明　圣代翻宣录中之十三

　　藏乘区别年代指明二之十二

　　三年十一月译成经七卷

　　无二平等最上瑜伽大教王经一部六卷

　　大乘经藏秘密部收揔有二十一分佛在他化自在天宫说第一卷明有微尘数大菩萨众及诸如来从十方界来集此会时金刚手以自身相现毗卢身为众宣说无二平等最胜法门又说伽陀明观想法想莲华中曼拏罗相次观乳海有众光明此名普贤秘密法门第二卷明时金刚手复说伽陀明三摩地诸心法门谛想大明秘字光中观自影像宣说本部大明仪轨又明三摩地门舍离诸法取相分别住相应行次说大明及念诵法现曼拏罗诸变化事又明三摩地门本部章句于法平等大莲华生乃至现于焰光普遍严饰又明观想日天如本部法住三摩地相应成就又明普贤菩萨说诸三昧秘密成就从智出生无生法门观佛影像现种种光及大明相第三卷明时金刚手安住一切如来心顶月曼拏罗以偈宣说一切如来智证三昧真实相应能令行者现得佛身又明金刚手说金刚萨埵一切秘密三昧法门俾修行者不礼声闻唯奉诸佛即得相应又明十方如来从身语心出诸供养奉金刚手请说三昧大曼拏罗时金刚手受请而说又明彼金刚手复说不空三昧大定佛阿阇梨大智法门相应观法第四卷明金刚手说智部大明时阿僧祇佛刹震动若有闻者得大辩才又明佛阿阇梨如理宣说金刚萨埵若复有人闻名见身得最上地又明想日轮光满虚空界诸贤圣相皆悉相应智者当知是真净教又明遍照如来说持念法及说多种成就法门观想相应皆得成就第五卷明遍照如来复说大明随应三昧谛想诸法从心智生圆满相应又明弟子承事阿阇梨仪与佛无异随师指训不应师前作诸戏笑第六卷明时金刚手普为悲愍利乐一切即说如来如意宝王三摩地门加持大明又明若作息灾增益等事应用大明依法观想决定成就一切如意又明十方如来出生妙乐大庄严云为金刚手而作供养出妙法音称赞所说秘密法门斯经也自毗卢遮那平等性智出生字明清净法用随所成就利乐有情乃秘密难思之教也。

　　佛母般若波罗蜜多大明观想仪轨一部一卷

　　大乘经藏秘密部收析出别译此中所明佛为一切修最上乘求悉地者说此般若波罗蜜多大明观想令诸行者发菩提心想金色身现六臂相观心若就咒力功成依法诵持一切圆满。

　　上二部并中天竺梵本所出。

　　右经三藏沙门施护译沙门惟净证梵义梵文沙门清沼致宗笔受沙门启冲希昼缀文沙门仁彻继隆道一绍溥修静重珣琼玉文秘证义右谏议大夫㕘知政事赵安仁润文殿头高品周文质监译是月十八日监使引三藏等诣
崇政殿捧所译经具表
上进其词曰臣施护等言臣等今译就无二平等最上瑜伽大教王经一部六卷佛母般若波罗蜜多大明观想仪轨一部一卷旁该五部总摄群筌体此大明理彰于无二平等究斯要义名标于最上甚深辟观想之妙门示密圆之真轨金刚行相求悉地于崇坛宝印灵通明揔持于圣像皆众生之福海乃菩萨之智轮恭惟
崇文广武圣明仁孝皇帝陛下执契居尊
垂裳御字嗣
二圣之丕业致九有之大和故得
宝历延昌膺
上帝眷怀之旨金言流布协能仁利乐之心臣等倚仗宿因嬉游
睿化庆逢
诞节敢贡真筌庶凭广大之因仰祝
灵长之算前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行
赐梵学僧澄珠号演法大师文一号慧悟大师证义僧琼玉号法慧大师文秘号崇教大师并度本院童行九人为僧仍以北天竺沙门法护充证梵文是年七月笔受沙门惟净以疾闻
上遣中使抚问仍领太医诊视之寻愈惟净进梵字随求经以谢
上慰谕之仍赐缗帛。

　　四年五月译成经三卷

　　入无分别法门经一部一卷

　　大乘经藏收析出别译此中所明是时世尊为无量众说无分别大乘法门所应了知取舍二法本性离故是以菩萨应如是观应如是入此即真入无分别界为最上义证妙菩提。

　　宝带陀罗尼经一部一卷

　　大乘经藏秘密部收佛在迦毗罗城尼拘律陀树下说因罗睺罗童子于夜分中为恶罗刹之所怖畏而来告佛佛即为说宝带大明当令持诵能使恶魔不得其便密印所加神功莫测矣。

　　金刚场庄严般若波罗蜜多教中一分一卷

　　大乘经藏秘密部收析出别译此中所明十方如来云集劝请毗卢遮那为众宣说根本无性般若法门是时世尊毗卢遮那从四念处十八不共诸名数法各说大明此皆修行之秘要也。

　　上三部并中天竺梵本所出。

　　右经三藏沙门施护译沙门惟净证梵义法护证梵文沙门清沼致宗笔受沙门启冲希昼缀文沙门仁彻继隆道一绍溥修静重珣琼玉文秘证义右谏议大夫参知政事赵安仁润文殿头高品周文质监译是月三日监使引三藏等诣
崇政殿捧所译经具表
上进其词曰臣施护等言臣等今译就入无分别法门经一部一卷宝带陀罗尼经一部一卷金刚场庄严般若波罗蜜多教中一分一卷始明平等妙因之理中显威神警卫之功终谈秘密实相之旨百千斯印传奥邃于瑜伽八万其门运幽微于三昧现象王之蹴踏观师子之频申应最上机说第一义庆兹演译允属
休明伏惟
崇文广武圣明仁孝皇帝陛下七辩御天
二严启化体
羲农之大道阐
释梵之真宗
冠带百蛮协吉祥之妙德津梁七趣阐清净之嘉猷臣等翻对梵章弥忧五失参详胜义诚愧八能式凭了义之言仰祝
无疆之祚前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行。

　　是年十一月译成经论五卷

　　光明童子因缘经一部四卷

　　小乘经藏收佛在王舍城迦兰陀竹林精舍说第一卷明世尊因见善贤长者其妻怀妊乃曰当生男子后必出家成阿罗汉等第二卷明长者之妻命终火焚世尊与王频婆娑罗同往观看当焚之时光明童子从火中出坐莲华上色相端严众所惊异佛于火中收接童子令王养育第三卷明光明童子既已成立信向佛僧乃以宝钵致于柱端而作是言得神通者可自取之时大迦叶乃现神通而取其钵令生欢喜第四卷明童子于是作大利益归佛出家证阿罗汉其父善贤乃转邪心归依正觉斯经者理通应化获益当机是即利生之权教也。

　　六十颂如理论一部一卷

　　龙树菩萨造大乘论藏收此中所明二取执心皆由着我以着我故滞于生死当知法性本来清净性本无性同归涅槃真空妙理犹如幻化令出断常俱止中道斯乃圣教之要枢上乘之妙键也。

　　上二部并中天竺梵本所出。

　　右经论三藏沙门施护译沙门惟净证梵义法护证梵文沙门清沼致宗笔受沙门启冲希昼缀文沙门仁彻继隆道一绍溥修静重珣琼玉文秘证义右谏议大夫参知政事赵安仁润文内供奉官张廷训监译是月二十三日监使引三藏等诣
崇政殿捧所译经论具表
上进其词曰臣施护等言臣等今译就光明童子因缘经一部四卷六十颂如理论一部一卷经则法应小根义彰权化曩誓明于浩劫宿住通于本生论则索隐钩深分条析理亡二边于中道会万法于一源森耸义林晶明慧炬如来以现量智示四果之生空菩萨以无我心畅一乘之至理演斯胜利契我休明伏惟
崇文广武圣明仁孝皇帝陛下道协先天
心明觉地智开轩鉴邪正无以逃其形法布尧云毫芒靡不均其泽
化通沙界
福济群生臣等才识无闻宣扬有愧幸偶
千年之诞节获传五竺之真筌庶由进道之功上益后天之算前件新译经论谨缮写
上进以
闻是日
命坐赐茶
亲加抚慰锡赐如例
诏以经论入藏颁行
赐北天竺沙门法护号传梵大师施护弟子二人紫衣并度本院童行九人为僧复下
诏云修史院奏竺干之教列圣攸崇大慈均守位之仁善救协好生之德辟金田而构宇翻贝叶以腾文用摄民心有资邦治伏睹
太宗兴置译经院因依及后来翻译经文等事乞下译经院实录供报明年七月编成一十卷送上修史院是月笔受沙门致宗以疾闻于
上诏遣中使押翰林医官诊疗既愈进梵字随求经以谢
上特加慰抚锡赐仍令至泗上礼僧伽灵塔焉。

　　大中祥符元年五月译成经论三卷

　　金身陀罗尼经一部一卷

　　大乘经藏秘密部收析出别译此中所明佛为利益一切有情令离灾难说是咒明若有受持能伏众恶具大功德坏忿怒心息烦恼热诸天拥护获宿命智一切如意。

　　息诤因缘经一部一卷

　　小乘经藏收佛在舍摩迦子聚落中说此中所明如来一时与诸苾刍不远安居沙门尊那于大林中宴处坐夏彼有外道惹提之子忽尔命终有诸弟子欲与苾刍而兴诤论佛乃为说六和之法令诸外道息彼诤论得大安隐。

　　大乘二十颂论一部一卷

　　龙树菩萨造大乘论藏收此中所明第一义谛无生随转而无自性佛与众生本来一相如虚空故烦恼菩提皆悉平等无有二性非有非空如幻如梦非住世间非住涅槃此论性相交彻理趣渊深盖妙法藏中之钤键也。

　　上三部并中天竺梵本所出。

　　右经论三藏沙门施护译沙门惟净证梵义法护证梵文沙门清沼笔受沙门启冲希昼缀文沙门仁彻继隆道一绍浦修静重珣琼玉文秘证义右谏议大夫参知政事赵安仁润文入内内侍高班罗自宾监译是月一日监使引三藏等诣
崇政殿捧所译经论具表
上进其词曰臣施护等言臣等今译就金身陀罗尼经一部一卷息诤因缘经一部一卷大乘二十颂论一部一卷始即宣于章句发密印之灵光次乃制于毗尼建律宗之令范终也抉乎奥妙扬法海之洪波至若戒定慧之渊微三者备矣上中下之根性一以贯之圆音演自于二严要义宣从于五日利周尘刹福广河沙伏惟
崇文广武圣明仁孝皇帝陛下运应千龄
道齐十号
垂珠旒而示邦治
徇木铎以振皇风贝典腾文既广
真如之教
珍符降鉴弥彰
清净之宗臣等识愧颛蒙才非茂异演秘言而知幸蒙宠泽以既优庶仗真乘永延圣祚前件新译经论谨缮写
上进以
闻是日
命坐赐茶
亲加抚慰锡赐如例
诏以其经入藏颁行。

　　是年十一月译成经集五卷

　　月喻经一部一卷

　　小乘经藏收佛在王舍城迦兰陀竹林精舍说此中所明佛谓诸苾刍言圆月皎明丽于虚空清净无碍犹若苾刍不破威仪常如初腊具足惭愧入白衣舍如理说法于长夜中得大利乐。

　　上一部本中天竺语龟兹国书。

　　医喻经一部一卷

　　小乘经藏收佛在舍卫国说此中所明如来出世为诸有情说四圣谛苦集灭道是四法药能治众生烦恼重病如世良医应病与药如来大慈应机设教亦复如是。

　　佛吉祥德赞一部三卷(西方圣贤集收)

　　上二部并中天竺梵本所出。

　　右经集三藏沙门施护译沙门惟净证梵义法护证梵文沙门清沼笔受沙门启冲希昼缀文沙门仁彻继隆道一绍溥修静重珣琼玉文秘证义右谏议大夫参知政事赵安仁润文入内内侍高班罗自宾监译是月二十五日监使引三藏等诣
崇政殿捧所译经集具表
上进其词曰臣施护等言臣等今译就月喻经一部一卷医喻经一部一卷佛吉祥德赞一部三卷十号之契机设教喻世良医六和之护戒无瑕如天皎月是日应病与药故能随水分形皆从四智之心假立五时之说畅微妙义开解脱门望其果而自下升高趣其道而从微至着其赞佛功德称佛吉祥盖菩萨之立言为众生之良友伏惟
崇文广武圣明仁孝皇帝陛下体两仪之大德嗣
二圣之丕基
植福妙门
齐修于六度
栖心觉地
精究于八还
圣智妙圆
天机颖悟臣等学惭孤陋职玷翻宣幸逢
诞庆之辰恭绢真空之典庶凭梵福仰祝
尧龄前件新译经集谨缮写
上进以
闻是日
命坐赐茶
亲加抚慰锡赐如例
诏以经集入藏颁行
赐施护弟子二人紫衣并度本院童行九人为僧。

　　一年五月译成经五卷

　　初分说经一部二卷

　　小乘经藏收析出别译上卷所明世尊一时往诣事火迦叶优楼频螺所止宿其舍是时火龙忽生瞋恚乃吐烟焰世尊即入火界三昧炽然猛焰周匝其舍世尊明旦摄彼火龙入于钵中以示迦叶乃至迦叶作事水法亦不自胜如是渐次即生归信发心出家下卷所明优楼频螺迦叶与五百眷属依佛出家佛言善来须发自落袈裟着身以事火具弃泥连河于是那提迦叶伽邪迦叶弃舍事火亦各出家佛即为其广说法要转四谛轮令诸苾刍得法眼净。

　　一切秘密最上名义大教王仪轨一部二卷

　　大乘经藏秘密部收析出别译上卷所明瑜伽行者依彼大教先当归依十方诸佛然后广明观想仪轨宣说大明秘密法印观诸众生即是自身与无我智妙相应故方能降伏一切魔界下卷所明戏鬘歌舞香花灯涂钩索锁铃诸菩萨相即摄十度诸功德法现四菩萨各说大明揔摄秘密身语意业诸供养中为真供养依法而修一切成就斯乃从悲智心起神通用印明圣力感应克彰实不思议之秘要也。

　　上二部并中天竺梵本所出。

　　蚁喻经一部一卷

　　小乘经藏收析出别译此中所明有婆罗门见诸蚁聚夜中出烟昼日出火乃作是念谁以利刀能破其聚如是次见大龟大蛇皆如前言后见一龙又作是念唯佛世尊悉能了知乃诣苾刍具陈上事苾刍白佛佛即告言此等皆是寻伺烦恼念念生起不求解脱是故汝等应当精进断诸烦恼趣证圣果。

　　上一部本中天竺语龟兹国书。

　　右经三藏沙门施护译沙门惟净证梵义法护证梵文沙门清沼笔受沙门启冲希昼缀文沙门仁彻继隆道一绍溥修静重珣琼玉文秘证义尚书工部侍郎参知政事赵仁安润文入内内侍高品罗自宾监译是月一日监使引三藏等诣
崇政殿捧所译经具表
上进其词曰臣施护等言臣等今译就初分说经一部二卷蚁喻经一部一卷一切秘密最上名义大教王仪轨一部二卷上二经曲施权智爰诱进于初心下一经深启妙门乃宣扬于密义化大迦叶调伏火龙为婆罗门申明聚蚁广瑜伽之行相陈观想之轨仪总十度于大明摄群邪于秘印随机获益殊途同归伏惟
崇文广武仪天尊道宝应章感圣明仁孝皇帝陛下累洽膺期四依协德应
飞轮而治世致绵㝢之宅心此屋可封方荗
至仁之化群黎受福更崇众善之因臣等识不及隅才非半古素乏杜多之行久尘演译之科虚玷法流误承
天奖获恭传于妙典冀上福于
休辰前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行。

　　大中祥符法宝录卷第十四
金藏第 112 册 No. 1501 大中祥符法宝录(第13卷-第20卷)


　　大中祥符法宝录卷第十五

　　(▆…▆赵安仁▆…▆杨亿等奉
来编修)

　　别明　圣代翻宣录中之十四

　　藏乘区别年代指明二之十三

　　一年十一月译成经论七卷

　　如幻三摩地无量印法门部三卷

　　大乘经藏收佛在波罗柰国仙人堕处鹿野园中说上卷所明时有菩萨名胜华藏请佛宣说不退转法神通如幻三摩地门教化众生令速证道佛即为说无依止法若内若外悉无依止即能证得正行相应复说极乐世界无量光佛所观自在大势至二大士等无量菩萨皆得如幻三摩地门中卷所明彼二大士与诸菩萨化众楼阁无数天女作妙音乐散诸香华诸楼阁中各有化佛坐师子座时观自在及大势至以众楼阁悉置在于一楼阁中而无鄣碍是二菩萨来至此已陈彼世尊问讯之言时胜华藏乃问如来如何神通变化之相佛即告言彼二大士已得如幻三昧法门下卷所明有二童子宣说伽陀赞佛世尊最上功德各发无上大菩提心佛复授彼二大士记次第作佛广度有情斯乃如来不可思议如幻门中神通之妙道也。

　　广释菩提心论一部四卷

　　莲华戒菩萨造大乘论藏收第一卷明诸有菩萨若欲速证一切智者应当平等生大悲心从悲发生大菩提心一切佛法皆由大悲而为根本以方便智行四摄法起善巧心修二利行第二卷明从悲起智发菩提心于一切时常行是行复说菩萨有六过失当以八法而为对治所有最上三摩地法即得成就第三卷明次第应修诸禅定门离诸爱欲所有喜乐内心清净住正相应有寻有伺是初禅定如是次第说定行相第四卷明菩萨于法而不取着亦无断见于身语意诸行业中不舍众生内心发起大悲增上利乐众生下文结云如上所说菩提心义于诸教中略集要文尔。

　　上二部并中天竺梵本所出。

　　右经论三藏沙门施护译法护惟净同译沙门清沼澄珠文一笔受沙门启冲希昼缀文沙门仁彻继隆道一绍溥修静重珣琼玉文秘证义工部侍郎㕘知政事赵安仁润文入内内侍高品罗自宾监译是月二十四日监使引三藏等诣　崇政殿捧所译经论具表　上进其词曰臣施护等言臣等今译就如幻三摩地无量印法门经一部三卷广释菩提心论一部四卷如来以无漏智印开如幻法门应顿悟机指不退转地即经之旨也菩萨住八正道纵七辩才从大悲心演无上意斯论之宗也尽甚深理皆最上乘显无量光之神通明莲华戒之述作式从翻演允属文明伏惟
崇文广武仪天尊道宝应章感圣明仁孝皇帝陛下恭己临人
虚怀应物体
彼苍之普覆具
大觉之至仁旁究真源理穷山海之慧深探妙道响合云雷之音臣等誉愧弥天识惭忘帚谬处玉华之馆幸翻金简之文爰偶
诞辰庆
流虹之大瑞敢凭妙义资拂石之遐龄前件新译经论谨缮写
上进以
闻是日
命坐赐茶
亲加抚慰锡赐如例
诏以经论入藏颁行
赐职掌僧文元文涉紫衣并度本院童行九人为僧是年三藏沙门施护与译经僧众等再上表曰臣施护等言臣等先于咸平二年七月中蒙
降赐
御制继作圣教序一首寻已摹印冠新译诸经之前项者伏睹
御书院以
御制序刊成石版臣等于景德元年二月中上表陈请乞以石版
降付本院贵就译经堂
上于
太宗皇帝所制圣教序西面相对安置未蒙
俞允者干祈虽切志愿未谐天听弥高群心宁处臣施护等诚惶诚惧顿首顿首伏惟
崇文广武仪天尊道宝应章感圣明仁孝皇帝陛下纂圣绪以
临御循典谟而
制作
摛辞奋藻诞垂天汉之章𧷤隐钩深宏阐圣门之奥文该八藏理贯诸乘愿回刻玉之踪永
耀布金之刹则臣等生平万万之幸谨再奉表陈
请以
闻
诏答曰省传法院奏据译经僧众一十六人同上表乞降赐御制继作圣教序石版入院译经堂上
太宗皇帝所制圣教序西面相对安置事恭惟
圣考夙奉真宗广译金言以充宝藏爰因
机务之暇亲裁序引之文着金石以无穷盖龙天之所护朕述遵
先志崇尚教乘益翻西竺之书式演灵山之旨偶兹纪事聊用冠篇惭莫畅于秘诠曷足传于法苑遽披封奏备沥众诚愿建置于净方庶嗣扬于前烈况
神宗之摛藻垂永代而作程岂伊寡闻敢联
钜美徒深嘉尚难议俞从所请宜不允翌日施护等率译经僧众同诣
崇政殿称谢复上表曰臣施护等言臣等近者叠上表章乞颁
御制继作圣教序石版伏奉今月三日
手诏示谕未赐
允俞者
文明委照
睿德好谦众望靡从群心无措伏惟
崇文广武仪天尊道宝应章感圣明仁孝皇帝陛下道莅天下
化成域中遵
能仁付嘱之言广
稽古发挥之旨自教流诸夏时越千龄虽历代圣人皆有述作而各扬一经之旨曷穷三藏之源唯唐室
太宗高宗揔括群经并为序引著于传集尚载简编征于
圣朝岂能专美臣等顾惟夙庆生偶
昌期惭无探赜之勤谬预翻宣之列幸闻
圣藻已刻贞珉是以不避僭逾再伸陈乞岂谓
陛下守道弥损
执德允恭降
涣汗之
纶言慰兹蒙陋形
劳谦之
诏旨未
允精诚虽
陛下敦不宰之心而臣等有未满之愿庶回
天造俯
徇物情所冀
二圣之文临梵宫而有耀三宝之教并辰象以长悬臣等拳拳颙颙之诚不胜恳极谨再捧表躬诣
阙庭陈
请以
闻是日
命坐赐茶续降
手诏所请不允十七日施护等四上表曰臣施护等言臣等前后三上表章乞颁御制继作圣教序石版就本院译经堂于
太宗皇帝圣教序西面相对安置今月十二日准中书劄子奉
圣旨未赐
允俞者愚诚虽竭
宸鉴未回内省僭逾如临冰谷伏念臣等滥膺
诏命忝职译场值
陛下端拱昌期
凝神至道然念教典历代翻宣自唐贞元以来至
圣朝兴国之始仅二百载其事久废
太宗皇帝慨微言之殆绝期正法以中兴再建译筵重臻梵牒仍
垂序引丕阐真诠将以恢至教而觉群迷是用刻贞珉而光净刹
陛下嗣
祖宗之丕构震
云雷之一音复颁
序文联冠经首可谓法海之珠玑并照释天之日月重辉增
耀三乘已将一纪此盖
陛下受
如来之付嘱期
宝藏之兴隆然则
至仁之心既
立言而可久
广孝之道亦
继志而为先是敢罔避再三固陈恳悃所冀
天临鹫岭更同
群五之山
岳固鸿基远过仙衣之劫谨四上表陈请以
闻二十四日
诏依所奏令
御书院给赐至九月八日僧录司备僧众威仪两街僧官及三藏施护等同诣御书院迎导以归译馆十一日施护等诣
崇政殿谢是日
命坐赐茶仍
诏本院使臣捡校安置同日译经润文刑部侍郎㕘知政事赵安仁奉表谢云臣安仁言伏睹传法院西天三藏施护及众僧等四上表乞降
御制继作圣教序石版
特蒙
依允今月八日已迎入院者
云章有烂柰苑增辉慰释子之勤诚畅
神宗之钜美臣安仁诚欢诚抃顿首顿首窃以伏牺画卦所以穷性命之源
大觉谭经所以极真常之理而自金人入梦贝叶摛文惟华梵之异音非圣贤而孰辩必资翻译以示阐扬当摩腾之来始传标指及不空之后莫嗣徽音果遇
皇朝再隆胜事继成
茂烈属在
昌辰伏惟
崇文广武仪天尊道宝应章感圣明仁孝皇帝陛下承
上帝之顾怀受
诸佛之付嘱绍隆
景业保祐生民
乃眷宝坊大延开士发挥妙旨犹符契之㕘同流布
圣言等云雨之普润荐成编帙上奉清间
陛下以
圣考在天
多才制序冀重宣于
奥义爰浚发于
睿辞上以明权实之端次以叙
钦崇之旨
述作彰乎
善继探索极于惟深抽茧绪而布
丝言奋
潮音而警聋俗
超觉津而独悟与宝偈以同归懿兹梵学之流屡上公车之奏以为三乘之教既广布于尘区
二圣之词宜对揭于金地群情弥确
嘉诏爰颁勉推
从欲之仁式敦
助化之义固将龙天护卫永镇于净方岂但支竺宣传重光于
秘典而臣谬膺
委任获预讨论素无灵运之才深愧房融之笔
遭逢庆幸倍万常情谨奉表称
谢以闻
诏答曰祇园妙道贝叶梵文自
皇考之发扬择弥天而演译宝书寖广法蕴滋深爰奋睿辞叙其真教刻之石版耀彼金田顾惟眇冲猥当纂嗣尝于清宴之际载稽空有之宗因效重宣仰符先志颇虞昧懵空表钦崇范圣作以无功揭贞珉而有愧卿善殖德本洞晓真乘润经旨以成文契佛心而诣理共资胜果特烦谢章恭顺居多嘉尚良切所谢知翌日复奉表谢云臣安仁言臣昨睹赐传法院
御制继作圣教序石版获观能事𧆛拜谢章伏蒙
圣慈特赐批答者
紫泥秘捡忽降于
穆清蟠木凡姿岂胜于
荣耀捧受抃蹈不知所裁臣安仁诚感诚庆顿首顿首伏惟
崇文广武仪天尊道宝应章感圣明仁孝皇帝陛下执契居尊向明致治忧深思远有陶唐之遗风冲用曲成得伯阳之奥旨而又研穷释部启迪真宗期觉寤于群生式弥纶于至化矧夫尘经之出理虽绝于等差雷梵之殊义必资于诠译洪惟
圣考实启法筵讽金偈之言叹未曾有洒宝跗之翰焕乎成章爰勒翠珉树之绀宇
陛下天资善继神授奇文将诞布于教乘乃重为于序引铿金石之奏弥畅于法音灿辰象之辉益明于慧日勉徇苾刍之请遂颁云锦之书广众善之因载光于外护述非常之幸止达于微诚岂谓
宸眷俯回德音荐降羲舒之耀猥荷于
照临犬马之心唯坚于报效谨奉表称
谢以
闻其年十月
诏北天竺沙门法护京太平兴国寺沙门惟净同译经文法护华言梵云达里摩波罗本北天竺迦湿弥罗国人婆罗门之族也姓憍尸迦植性简易风骨俊爽幼怀志尚卓然不群未出家日习四围陀典及诸记论后诣中天竺摩伽陀国坚固铠宫寺依沙门苏誐多室利波罗华言善逝吉祥护出家年满受具依沙门希有乘沙门妙意尊沙门布施铠为受学阿阇梨习毗尼藏深闲持犯传声明论洞究字源通八转之音融三乘之学后又询访名师传受大乘经论以至笔札偈句尤所精炼年二十五与法门兄觉吉祥智发志结侣来诣
京师冒险忘疲数年而至以梵经为献
上召见赐紫衣束帛馆于皇建院景德三年十一月
诏令参证梵文四年十一月
赐号传梵大师大中祥符二年
上以法护艺业精明堪预传演
诏令同译经文仍加俸给由是译经沙门自法贤而降至法护为第五人焉沙门惟净姓李氏故吴王犹子生于金陵七岁依京大相国寺释自崇出家太平兴中
太宗皇帝初启译场尝求通梵学者欲令相续传演乃
诏中使王文寿于京城选聦晤童子五十人俾攻梵学惟净始年十一以诵法华经首应是选是年七月引对
上令诵所习经颇
嘉其精敏
诏依三藏沙门法贤为受学阿阇梨遂传声明悉昙章及梵经义理惟净受教有同宿习明年以习梵章通利始落发受具雍熙三年亲写梵经以进
诏补梵学充职又受瑜伽秘密教法仅二十载由是梵字本母悉洞达之每一睹梵章历然如诵至于天竺音义无不通究复对注真言诠解秘印多所允协常以华竺之文对㕘奥义自得古师翻译之旨传维摩般若心经通因明论洞晓精要端拱二年十月召见
太宗亲加抚谕诏充笔受赐紫衣别加颁赉仍给月俸淳化三年十月
赐号光梵大师咸平四年充证梵文景德三年证梵义大中祥符二年
上以惟净不游天竺自晓梵章求之古人斯为难矣
诏令同译经文复加俸给由法贤至惟净为第六人又梵学沙门澄珠文一并博通华梵明天竺字音并
诏充笔受各加俸给。

　　三年五月译成经五卷

　　圣观自在菩萨不空王秘密心陀罗尼经一部一卷

　　大乘经藏秘密部收佛在补陀落迦山圣观自在菩萨宫中说此中所明观自在菩萨白世尊言有陀罗尼名不空王是秘密心过去九十一劫前我于普观世界观自在王如来所亲从听受尔时证得不空智等百千三摩地门有受持者能祛众病销五逆业诚为最上不空之密印也。

　　施一切无畏陀罗尼经一部一卷

　　大乘经藏秘密部收佛在摩伽陀国庵没罗林韦提呬山帝释岩中说此中所明因天帝释为阿修罗常相娆乱心怀怖畏请佛世尊说拥护法佛乃为说是陀罗尼名施无畏于一切处善作救护能令魔怨皆悉退散。

　　圣八千颂般若波罗蜜多一百八名真实圆义陀罗尼经一部一卷

　　大乘经藏秘密部收析出别译此乃揔集八千颂般若波罗蜜多一百八名及陀罗尼秘密章句能令诵者灭一切罪增无量福神之卫护佛所称扬。

　　大坚固婆罗门缘起经一部二卷

　　小乘经藏收佛在王舍城鹫峰山中说上卷所明五髻乾闼婆王子前白世尊我见帝释及大梵王善住天等有所宣说唯愿世尊令我能知世尊告曰彼天尔时有天子生具其五种可爱乐事又说如来往昔因缘为婆罗门名大坚固为王辅相聦明大智等下卷所明王之太子与六童子而为朋友乃发愿言我若为王分国共治乃至最后彼大坚固分七国已安居习禅梵王放光等由如来说往昔因缘乾闼婆王子远尘离垢得法眼净。

　　上四部并中天竺梵本所出。

　　右经三藏沙门施护译法护惟净同译沙门清沼澄珠文一笔受沙门启冲希画缀文沙门仁彻道一绍溥修静重珣琼玉文秘慧测证义刑部侍郎㕘知政事赵安仁润文入内内侍高品罗自宾监译是月一日监使引三藏等诣
崇政殿捧所译经具表
上进其词曰臣施护等言臣等今译就圣观自在菩萨不空王秘密心陀罗尼经一部一卷施一切无畏陀罗尼经一部一卷圣八千颂般若波罗蜜多一百八名真实圆义陀罗尼经一部一卷大坚固婆罗门缘起经一部二卷上三经文括揔持义含秘密神功妙运魔怖潜销下一经显曩世之因缘征本生之事迹善根既熟道果克成双开方便之门同趣真常之路斯之妙教臻于
圣朝伏惟
崇文广武仪天尊道宝应章感圣明仁孝皇帝陛下德并
两仪道同
诸佛乘金轮而御世率土归心崇海藏以化人度门在念故得载履咸跻于寿域迩遐溥畅于
真风臣等共预翻传久叨敦奖采木幸逢于今序贯花𧆛奉于胜缘庶仗金言永延
宝祚前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行。

　　大中祥符法宝录卷第十五
金藏第 112 册 No. 1501 大中祥符法宝录(第13卷-第20卷)


　　大中祥符法宝录卷第十六

　　(▆…▆…▆…▆
来编修)

　　别明　圣代翻宣录中之十五

　　藏乘区别年代指明二之十四

　　三年十一月译成经集六卷

　　秘密三昧大教王经一部四卷

　　大乘经藏秘密部收揔有三会佛在三十三天杂饰柔软地帝释宫殿大楼阁中说第一卷明释迦如来住曼拏罗时金刚手大秘密主普遍观察诸众会已左手金刚拳结高举印右手戏掷妙金刚杵安自心间作勇进势说诸如来大乘现证大三昧邪秘密心明又金刚手白诸如来我此大明能破诸恶若有众生于佛教中生佷戾者皆能调伏而后不令起诸过恶第二卷明妙吉祥菩萨白金刚手我今于汝大仪轨中亦说字轮秘密章句能令行人息烦恼苦得妙快乐又诸菩萨各说法门本部大明成就仪轨等第三卷明圣观自在菩萨白金刚手我今于汝大仪轨中亦当授与三摩地法若能观想此三摩地即能获得一切如来大自在法于三界中为大法王等第四卷明金刚手菩萨宣说妙乐金刚秘密大曼拏罗内外相分曼拏罗中安本尊像金刚萨埵或雕或铸或画或塑及说召请灌顶印相成就仪轨秘密法已一切如来咸共赞叹此乃成佛之秘门趣真之妙行也。

　　上一部中天竺梵本所出。

　　灌顶王喻经一部一卷

　　小乘经藏收佛在舍卫国说此中所明佛谓苾刍言若有苾刍发正信心出家剃发被袈裟衣修苾刍事乃至尽寿常所思念又有苾刍修诸胜行为证灭故断诸集法远尘离垢得法眼净又有苾刍诸漏已尽心善解脱慧善解脱自知所证已得成就我生已尽梵行已立所作已办不受后有如是三种当知犹如刹帝利王于三时中各依次第受王灌顶随生胜福。

　　上一部本中天竺语龟兹国书。

　　龙树菩萨广大发愿文一部一卷(西方圣贤集收)

　　右经集三藏沙门施护译法护惟净同译沙门清沼澄珠文一笔受沙门启冲希昼缀文沙门仁彻道一绍溥修静重珣琼玉文秘慧测证义工部侍郎㕘知政事赵安仁润文入内内侍高品罗自宾监译是月二十六日监使引三藏等诣
崇政殿捧所译经集具表
上进其词曰臣施护等言臣等今译就秘密三昧大教王经一部四卷灌顶王喻经一部一卷龙树菩萨广大发愿文一部一卷昔如来处于道场秉斯慧炬忉利天上会八部之圣流帝释宫中现十方之刹土金刚妙慧广施于游戏神通宝印灵章大显于庄严佛事而又发深重愿运广大心焕乎显密之宗大矣人天之利伏惟
崇文广武仪天尊道宝应章感圣明仁孝皇帝陛下二仪合德
四智为心仁化侔于妙严净行齐于梵辅
运膺贤劫启嘉会于龙华果满僧祇契深因于鹫岭臣等谬专梵译久玷
国恩幸逢
石纽之开祥获演
金仙之了义庶臻介祉永奉
昌期前件新译经集谨缮写
上进以
闻是日
命坐赐茶
亲加抚慰锡赐如例
诏以经集入藏颁行
赐施护弟子志恭道实紫衣并度本院童行十有一人为僧是年十月中天竺沙门觉称来朝作赞
圣德颂以献三司使给事中丁谓传
诏旨俾译经沙门惟净翻译以进其颂云归命
大觉释师子如其所说甘露言今于三宝大众中愿听略赞王功德世间王中我王胜最上自在无等伦第一佛子极尊高文殊种族中出现如来悲愍诸情品布大法云震法音王心悲愍利世间其犹法云法音等如来所说正法藏胜甘露味悉周圆于中如理略敷宣愿王慈愍而暂听既于佛法中演说智者必当善了知应生清净欢喜心正法藏中倾谛信过去毗婆尸佛等乃至最后释迦尊及诸菩萨护世前今发最上大誓愿彼须弥山不可坏大海中水不可竭日月舒光无有穷愿王同彼常住世王久住世有大益发生欢喜正信心尊重诸佛及法僧护持三宝令不断觉称心生大希有我王功德胜复深将何譬喻与言词而能比类及称赞帝释天主虽尊胜然于正法少精勤又复富乐爱心缠不能如王修施行东胜身洲王统化嗜欲常生放逸心十波罗蜜妙法门于中不起进修行西牛货洲亦如是北俱卢洲具难缘如上三洲过失增唯阎浮提功德具如日虽有光明照不能冬时使华开我王功德宝光明常能普照胜过日如月十五当盛满即有圆光能照明我王善法利含生常能圆满胜过月如云致雨功虽具安能非时使雨施我王法雨澍无穷常能普润云无比王居宫室最尊胜世间无复与王同若言胜者彼虚称犹如兔角定无实我王广积诸珍宝大富犹如多闻天若说富中行施心天犹悭惜王能施合见王城大国二宫殿崇高舍宇严世间华丽既无俦胜出天中妙宫殿国中寺宇并塔像殿堂楼阁与园林四通巷陌及流渠处处清净皆严饰山石池沼严且净种种珍宝异复多触处常闻歌乐音说法以为庄严事王能随欲满诸愿施如意宝无有穷宝山因为坠世间多闻天王犹生怖我王纯一悲愍意常行惠施无猒心普沾财宝悉均平施已不生能施想随诸众生所乐欲如应利乐住世间愿王寿命一劫中后当不久速成佛无边诸佛大功德十波罗蜜大力门揔斯胜福聚尘沙助王当来成佛果臣子觉称虽赞叹王德无边无有穷宁以一舌可称扬设经尘劫犹难尽假使世间多人众人各千面面千舌舌舌咸共伸赞扬于千分中应得一唯除十方一切佛及诸菩萨众圣贤彼以圣智圣量心乃能称赞王功德所有法报化身佛佛功德聚胜无边而彼诸佛功德门我王普集常具足觉称今时无所欲不求财宝及资缘一切皆忘希取心但发至诚伸赞叹然有一事深所乐欲得见王最胜尊为王福德相庄严莲华月面诚难见王于三界无与等圣日圆明智慧光我今思欲对王前愿王听许而容见王及大臣皆智者多见多闻慧学人其所称赞语非文愿赐矜哀而恕罪十一月四日
上览颂嘉叹召见觉称
命坐慰谕久之赐以束帛又江南义学沙门楚南作新译宝月童子问法经䟽二卷上进
上亦召见赐号光法大师。

　　四年五月译成论五卷

　　佛母般若波罗蜜多圆集要义论一部一卷

　　大域龙菩萨造大乘论藏收此中所明般若大旨离诸有相由离相故住于真空二智俱亡三轮本寂归于中道契彼实际入不二门证相应行开明上士焕发真宗斯乃八千颂之奥枢十六空之妙义诚为对法之钤键矣。

　　佛母般若波罗蜜多圆集要义释论一部四卷

　　三宝尊菩萨造大乘论藏收考其义理即解释大域龙菩萨所造本论也第一卷释般若波罗蜜多中所有语义开演三十二品无增无减为遣十种分别散乱又能显示十六空义如是次第皆以颂释第二卷释遍计依他圆成三性本性无故又说有为无为二空及无余依涅槃界中皆悉清净而清净者即空性也第三卷释四种清净一即自性二即离垢三即所缘四即平等复释止门所有行相又于般若中若起十种分别散乱当以无分别智而为对治第四卷释大圣世尊所说正理自性清净不可得故止于十万颂般若之义皆依此般若三十二品揔略摄故此乃深明观智洞照色空拔万行之源究三性之本即般若正真之要义也。

　　上二部并中天竺梵本所出。

　　右论三藏沙门施护译法护惟净同译沙门清沼澄珠文一笔受沙门启冲修静缀文沙门仁彻道一绍溥重珣琼玉文秘慧测证义刑部侍郎参知政事赵安仁润文入内内侍高品罗自宾监译是月三日监使引三藏等诣
崇政殿捧所译论具表
上进其词曰臣施护等言臣等今译就佛母般若波罗蜜多圆集要义论一部一卷释论一部四卷约文申义畅二十五卷之真筌询事考言释八千余颂之般若般若者冠六度之首居万行之端虚而为盈迥出断常之表照而常寂冥超幻妄之先智不可求识莫能究故兹论也洞明三性迥断十疑达彼妄源常有皆归于妙有穷其要道断空宁远于真空真空不空太虚邈矣妙有非有万象森然苟非上智之法才莫尽大雄之慈旨开示未悟轨范将来伏惟
崇文广武仪天尊道宝应章感圣明仁孝皇帝陛下
道契真乘
心同大觉
洪慈广运敦载生载育之恩众善聿修臻无事无为之化臣等才非颖悟学昧博通幸传了义之文上祝
无强之祚前件新译论谨缮写
上进以
闻是日
命坐赐茶
亲加抚慰锡赐如例
诏以其论入藏颁行。

　　是年十一月译成经五卷

　　秘密相经一部三卷

　　大乘经藏秘密部收析出别译上卷所明一时世尊住一切如来三昧界中诸佛菩萨皆悉住于毗卢遮那左月曼拏罗中是时如来为金刚手菩萨要略宣说若修瑜伽行者舌端想有阿字成妙月轮上有吽字成金刚杵当诵大明而作护净愿佛菩萨摄受于己从今发起大菩提心至坐道场坚固不退等中卷所明毗卢遮那谓金刚手言一切如来安住之智即金刚杵本部贤圣和合相应是谓莲华彼金刚杵住莲华上由是出生一切如来从金刚语安秘密字然后想成大妙高山彼金刚杵广略相应复成金刚萨埵安住真实理中若情非情合为一相如是观已依法施作下卷所明大毗卢遮那复谓金刚手言欲修三摩地者先以金刚钩索锁铃印及大明钩摄引入坚牢警觉然后观想种子文字又复普谓诸如来言当知秘密四种供养是谓莲华莲华上者即金刚杵从是出生佛菩萨等此则显阿字吽字是为理智理即观音菩萨智即金刚手尊理以莲华而为表相智以胜杵而显示门理智混融华杵相合依彼莲华安金刚杵莲华清净含净性于染中胜杵坚牢起妙用于觉际觉用一体非舍用而别求染净同源非离染而能至起一切法从是相应斯乃此经深旨也。

　　尼拘陀梵志经一部二卷

　　小乘经藏收佛在王舍城迦兰陀竹林精舍说上卷所明有一长者名曰和合白尼拘陀梵志言汝等发诸言论皆悉系着世间之心有异世尊远离愦闹心不散乱专注一境随应所行尼拘陀言我若遇佛相与言论彼必堕负佛知是已旋至其所时尼拘陀即白佛言汝法律中云何令修声闻行者到安隐地止息内心佛即令其于自教中随应发问梵志乃言云何修行能得出离清净洁白佛即说彼法中四戒具足谓能修行最上增胜不减诸欲乃至佛言汝所修行非得出离及清净等下卷所明世尊复谓尼拘陀言汝等修行起增上慢皆不清净烦恼随增是染分摄汝向所问沙门法中修声闻行者到安隐地止息内心清净梵行是为真实当知声闻止息处者最为高胜时梵志众咸悉称赞世尊乃为随应说法和合长者获得善利。

　　上二部并中天竺梵本所出。

　　右经三藏沙门施护译法护惟净同译沙门清沼澄珠文一笔受沙门启冲修静缀文沙门道一绍溥重珣琼玉守晏慧测智臻简长证义刑部侍郎参知政事赵安仁润文入内内侍殿头罗自宾监译是月二十七日监使引三藏等诣
崇政殿捧所译经具表
上进其词曰臣施护等言臣等今译就秘密相经一部三卷尼拘陀梵志经一部二卷法身无相假相以见威仪至理忘言籍言以垂化导睹威仪而胜境可趣遵化导而真际有归繇是金色炳于祇国玉谍流于沙界秘密相者如来之妙印尼拘陀者梵志之假名大小乘分逐根茎而蒙润权实教异由显密以随机允属
休明诞扬奥妙伏惟
崇文广武仪天尊道宝应章感圣明仁孝皇帝陛下运膺火德
道迈金轮烛彼六幽
舜日明齐于佛日
覆于群物
尧天高际于释天
总八圣以
端旒协千龄而
执契臣等谬膺
诏旨叨预翻宣幸偶
桢期上严景福补梵文于海藏祝
睿算于河沙前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行
赐证义僧慧测号演教大师简长及施护弟子志渊紫衣并度本院童行十有一人为僧是年六月
诏本院造金栏袈裟以赐天竺沙门觉称赍还本国金刚座被于圣像觉称复献颂为
谢中使罗自宾传
诏旨令译其文以进词曰稽首大力摧伏众魔我大仁王王中最胜最上自在最上尊贵最上佛子今略称赞法海充盈悲心亦等愿王寿命千俱胝劫颂曰臣子今发正真语愿王略听伸赞叹不以希求故妄言但启志诚而歌咏若不依教如实说岂表坚固勤勇心佛法僧宝作证明今所称扬为利乐释迦如来贤劫中于赡部洲而设化宣说教典正法门以如实义善施作佛本无生亦无灭性等虚空无去来然由方便利众生龙弥尼园现生相随顺世间处胎藏净饭大王为父尊表从爱染种子生亦复示现受诸乐然念末世众生类无智多造不善因故开权巧利生门从报身起化身相警觉瞻察世间法东门先见衰老人南门西门二苦观北门方见出家者如是观见诸相已宿愿力故发精勤不乐王宫富乐缠但念出家行利益乃乘宝马逾城出往泥连河大塔边誓愿出家证菩提为人中尊宣正法若不坚修菩提行如来十力未能圆期修苦行十二年六年修满成真果我王仁王王中胜求菩提果亦复然常行悲念救众生虽处烦恼而无染东西南北诸方处一切人民王所化随沾利乐普施安后当引导皆成佛我王湛然居圣位无事无为无极尊但思善法济含生普使拔除诸沉溺我王神通威力具行住坐卧快乐中四魔四苦悉不侵菩提不求自当得我王如日千光明一切暗冥皆洞照王犹如意大宝珠随诸贫者能施宝又如医王能救病复如导师善开引八万四千法蕴中王如法王能施法圣德巍巍无所动其犹不动尊如来亦如慈氏菩萨尊现为天人宣正法又如般若波罗蜜出生一切佛菩萨天中王如自在天法中王如大乘法仙中王如大梵仙教中复如善正教持明天中如欲天于诸曜中如日曜宿中王如布沙宿宫中犹如师子宫相应中如相应人能成一切殊胜果日中犹如十五日山中其犹妙高山洲中同彼赡部洲海中正类于乳海时中可等于春时华中同彼波利华宝中如其妙宝珠随诸色相皆映现何故如上多比类但缘圣德广无边言词难以具称扬唯发孝心而赞咏譬如经说无忧王持一掬土奉世尊施小心真果利多臣今赞叹亦如是王如甚深大宝海广积一切妙珍财小臣犹彼求宝人乘御经书如舟楫以宿缘力为先棹来求功德大法财今得见王赐法衣已获大利还乡国我王大恩大慈惠赐袈裟衣被佛身其衣制作遵法仪重三宝故净心施佛教中为大供养自利利他悉清净愿此布施果无虚一切众生离贫苦
上览之留于禁中是秋七月觉称还天竺
上遣中使抚慰仍
赐装钱二万并茶药等。

　　大中祥符法宝录卷第十六
金藏第 112 册 No. 1501 大中祥符法宝录(第13卷-第20卷)


　　大中祥符法宝录卷第十七　　　百

　　(▆…▆…▆…▆等奉
来编修)

　　别明　圣代翻宣录中之十六

　　圣贤集传翻译著撰三之一西方圣贤集传一东土圣贤著撰二

　　西方圣贤集传一

　　六道伽陀经一部一卷

　　此中所明六趣果报因缘等事当得生于六欲诸天教被人天文义昭著。

　　赞法界颂一部一卷

　　龙树菩萨造此中所明赞一法界显三种身智起用施理归事寂动静同致性相一源譬彼万流咸归于海摄尘沙之妙德入湛寂之常门法界凝然颂文斯显。

　　右二集准
诏入藏颁行其翻译笔受证义润文等并见雍熙元年九月。

　　菩提行经一部四卷

　　龙树菩萨集第一卷明赞菩提心胜过一切世出世间凡所作善回向真如灭除罪垢救度有情又复以菩提心供养如来及诸法宝普贤文殊诸大菩萨妙香华果园林浴池宝树宝衣运心普施又明持戒先要护心若得心安诸非自止即明施戒之次第也第二卷明施戒为首忍辱乃圆于诸众生等心观察于憎嫌境生欢喜心乃至情与非情不起瞋恚寒热蚊蚋不饶益事为求菩提悉能忍受又明忍辱居先精进然起念轮回苦恼思佛果清凉故行忍进之二度也第三卷明因前精进增长禅那离懵重鄣止散乱缘修奢摩佗除烦恼热渐次功成方圆极果第四卷明因止禅那发生般若拣择为性断染成功出生死源达真常理此则修六度行为万善因回向有情同获利乐共证菩提之妙果也。

　　法集要颂经一部四卷

　　法救尊者集揔有三十三品第一卷明显一切行皆悉无常是兴衰法有生即灭劝以厌离应修止观魔不得便乃到彼岸以彼思想为欲根源思既不生欲何由起因欲生过复生怖畏广以喻明智者应了了即善调乃能解脱又贪爱润泽思想滋蔓以慧正观贪缚自坏戒法清凉为甘露道若生放逸即趣死迳有智之者守其胜道愚痴之人失道丧真放逸不生死轮自息又爱处生忧爱处生怖若离爱念忧怖不生又复持戒得三种福若修善行三业清净止其妄言及非法语造诸恶行定招苦报如影随形必当自受又信为法要能生诸善其信清净能出有河又离欲断漏梵行清净息心灭意垢秽尽除第二卷明显四圣谛是为正道见圣谛者得入正道又人若贪利是则无利不着一切是真佛子又能忍佗冤说名为智若行忍者诸冤自息又起止觉思坐卧不忘能照世间如月出云又念自觉悟当求方便修白净行度爱清净又勿轻小罪以为无殃勿轻小善以为无福水滴虽微渐盈大器善恶渐增纤毫成广又如可意华色好无香巧言亦尔终无果利如可意华色好香洁类诸善言必获好报行忍和意能断诸苦从是得定如马善调瞋所缠缚如暗失灯于言寂默无恚无害又无等正觉不染世法具一切智神通圆满多闻善修正自正佗己心为师非佗师友第三卷明虽说百偈句义不正不如解了一句之义乃得解脱乃至广说种种事相比较百年不如一日亲近善法为善知识又苾刍摄意无说无害常行忍辱是最圆寂诸梵行人常当自观解苦根源是明妙观诸恶莫作诸善奉行不畏死迳如船截渡又日光布明悉照冥暗诸行相应脱一切苦第四卷明爱法安隐心法清净圣所说法智者娱乐心为法本心是妙门护而不漏入圆寂道又苾刍爱尽护身念道思惟静安正命无杂今行净因后招净果无习恶法是为梵志此之大旨法救尊者广集如来诸经要义族类区分列三十三之品目指归辩析摄百千万之行门取要而言断染成净息除苦本出离爱源起智慧因证解脱果也。

　　胜军化世百喻伽陀经一部一卷

　　此中所明举以百喻成百伽陀取诸近事彰其意焉若行恩义是有贤德若无我慢即无怯弱乃可师重是出离行乃至设喻譬彼天边月圆须缺又类山下华芳即凋人世无常何异于此余诸颂句喻说皆然劝诸智人警悟故也。

　　右三集准
诏入藏并见雍熙二年十月。

　　法集名数经一部一卷

　　此集三乘及三根本十波罗蜜十八空等乃至世出世间地狱天宫此等法数但列其名不释义也其准
诏入藏见雍熙三年二月。

　　贤圣集伽陀一百颂一部一卷

　　此明集人首以偈颂赞叹三宝次乃依经集诸要义谓赞叹供养造像设食布施等事所感报应果利有差然以所修要求出离得佛菩提方为圆证其准
诏入藏见雍熙四年十月。

　　七佛赞呗伽陀一部一卷

　　但以梵言称赞七佛然于赞中自成伽陀不翻文义摄多义故也其准
诏入藏见端拱元年十月。

　　犍稚梵赞一部一卷

　　犍稚者天竺语也此方钟鼓之类即习古及含多义不译乃警众集僧之器也以梵言赞之故曰犍稚赞矣其准
诏入藏见端拱二年十月。

　　佛一百八名赞一部一卷

　　此中所明首标六颂归命之词长行文中广陈赞叹虽如来圣德本绝称量然强名立言文含众义揔摄尘沙之德咸归百八之名词旨渊冲目曰赞呗。

　　文殊师利一百八名梵赞一部一卷

　　此中称赞妙吉祥菩萨具胜功德作胜事业妙吉祥心即诸佛性非可思议非不思议不思议中生一切法乃至广说无边妙用等。

　　圣观自在菩萨梵赞一部一卷

　　此中所明以彼菩萨功德无边不可思议义摄多门故所不译彼菩萨者悲愿力增胜用自在普救一切众生苦恼具诸相好福智庄严者也。

　　右三集准
诏入藏并见淳化元年十月。

　　一切如来说佛顶轮王一百八名赞一部一卷

　　此中赞佛为最上师作世间主有大慈悲具大名称号大自在佛顶轮王等视众生具无边智然以佛有河沙胜德不可称量要略而言揔摄一百八名者矣。

　　圣多罗菩萨梵赞一部一卷

　　此中所明称赞圣多罗菩萨具胜功德行愿无边神通广大住持明藏曼拏罗中处东北隅羯磨部摄秘密智用三昧出生神力无方秘门深入得无相之悉地证无字之揔持者也。

　　右二集准
诏入藏并见淳化二年七月。

　　菩提心观释一部一卷

　　此中所明释菩提义论菩提心说二智门显三空理出生诸法性本无生观照诸尘照而常寂词旨渊邈讵可称量者哉其准
诏入藏见淳化五年正月。

　　圣金刚手菩萨一百八名梵赞一部一卷

　　以百八名为二十会显金刚手功德胜能揔于五部为秘密主以是梵言赞彼功德令诸众生赞诵获福其准
诏入藏见至道元年十月。

　　八大灵塔名号经并二赞合一卷

　　八大灵塔名号经

　　此明八塔名号次第第一迦毗罗城是佛生处乃至第八娑罗林中入涅槃处是等八处皆有灵塔若起净信归依供养者命终之后得生天界。

　　八大灵塔梵赞

　　戒曰王制以彼梵言赞叹如来八大灵塔使归信者功德无量。

　　二身梵赞

　　以妙梵言赞法报化三身如来体遍用宽德备法广法身无相报化有形利益圣凡令知修断毕竟趣证无上菩提其准
诏入藏见至道二年九月。

　　佛三身赞并吉祥伽陀合一卷

　　佛三身赞

　　赞法报化三身功德回向群生愿证菩提同归正道者也。

　　曼殊室利菩萨吉祥伽陀

　　此以梵言结成颂句称赞曼殊室利菩萨吉祥胜德其准
诏入藏见至道三年七月。

　　圣观自在菩萨功德赞一部一卷

　　此中称赞观自在菩萨相好圆满威德炽盛能以无畏施诸有情具足众妙功德善法顶戴诸佛大智宝冠运大悲愿拔济众苦若依此颂伸赞咏者获大利乐矣其准
诏入藏见咸平四年十一月。

　　佛吉祥德赞一部三卷

　　寂友尊者造上卷所赞如来应迹出现诸身以普遍眼观诸有情生于王宫居最上族天人修罗咸所供养具足无边胜妙功德于三界中最胜最尊中卷所赞如来具足三十二相足下平满现千辐轮如是相好一一殊特诸漏已尽觉了无余善说平等第一义谛能使众生了知一性下卷所赞如来具足二利功德能师子吼出生善法于如实性最胜清净善化众生说法无间安住一切相应法门得大涅槃受最上乐其准
诏入藏见大中祥符元年十一月。

　　龙树菩萨广大发愿文一部一卷

　　龙树菩萨造此中所明发大愿时具陈七法谓礼佛赞叹忏悔回向随喜供养发愿于前六法各各发愿十方微尘一一佛刹正觉世尊悉皆归命礼赞所获功德普伸回向尘刹有情乃发心起行之轨仪也其准
诏入藏见大中祥符三年十一月。

　　大中祥符法宝录卷第十七
金藏第 112 册 No. 1501 大中祥符法宝录(第13卷-第20卷)


　　大中祥符法宝录卷第十八

　　(▆…▆赵　安仁▆…▆杨　亿等奉
来编修)

　　别明　圣代翻宣录中之十七

　　圣贤集传翻译著撰三之二

　　东土圣贤著撰二之一

　　夫出世之法无说之说也阐教之文因言遣言也故一音立海潮之喻随类而得闻万窍有天籁之名殊声而皆是虽复华竺辽夐圣贤差别至于发挥神妙觉悟昏蒙辟甘露之通门舣爱河之长楫导迷拯物其揆一也自金容应见宝偈翻传像教勃兴龙宫开奥时更累代数余千祀御历文思之主有位清信之臣法苑五教之师隐居四依之士识与理会言成法施斯皆受能仁之付嘱遵外护之阐扬我太宗皇帝则大旻天奄宅智地协和万国勤劳二纪殊方慕化绝域归仁当是时也声教所通梵僧屡集于是开译馆崇度门云披雨宝之文王积贯花之偈而
万乘乐真风之载郁迂
宝思以析微遂有圣教序又着心轮偈秘藏诠逍遥咏等歌诗凡五十七卷既置于宝藏亦秘在名山式救群迷大明正觉。

　　今皇帝多才善继至孝丕承对越
二仪报功而让德照临万㝢迩肃而远安当重熙累盛之辰洽
执契尚文之化
践祚之始即以缁徒恳请
着继作圣教序至于
青宫问安之暇
紫宸听政之余因
法乐以形言属
善诱而垂制焕乎缃帙妙贯典坟粤大中祥符五年西天译经三藏朝奉大夫试光禄卿传法大师赐紫臣施护等上言请以新译经续开元贞元旧经为之藏录乃
诏臣安仁臣亿及僧臣惟净等以新经部帙类为编次遂得恭考前志列表上闻以
太宗皇帝圣制有恢阐教乘散在别集者亦乞诠择以付有司
上浚发清衷即降
明诏乃录
太宗皇帝御制妙觉集五卷颁下焉而皇上圣文尚形谦德又连表再上始降御制法音前集七卷俾同编纂自余名臣开士所述起贞元之后迄于
圣朝或讨寻经论之微言或纪录龙象之大行或吟咏法性或演畅宗风今并采当世之高奇因前录之次序附
二圣之作以为东土圣贤集亦犹轲雄谈道俱为阙里之徒公谷授经并列春秋之学期永传于后代庶有补于将来云尔。

　　太宗皇帝御制六十二卷莲华心轮回文偈颂一十一卷秘藏诠二十卷秘藏诠佛赋歌行共一卷秘藏诠幽隐律诗四卷秘藏诠怀感诗四卷秘藏诠怀感回文诗一卷逍遥咏一十一卷缘识五卷

　　莲华心轮回文偈颂一十一卷

　　右此颂文因起一章终成千首原乎心字冠在诸篇起例回文成二百首心字拘就观字交㸦罗文为八百首复通心字计成千首以太平兴国八年成是年三月
上遣中使卫绍钦谕
旨僧录司选京城义学文章僧行清惠温继琳可朝可芝可赡可大可升道真德遵置显智峦归一法超怀信宣正智逊知则全着从志等二十人为之注解内供奉官臣蓝敏贞监视之著作佐郎臣吕文仲详覆书成
上进召行清等对于
便殿抚谕之三人赐紫衣七人加师号各
赐袭衣束帛
诏以其文编联入藏。

　　秘藏诠二十卷第一至第二十卷共五言一千首

　　秘藏诠佛赋歌行共一卷

　　右诠赋等端拱元年十二月
上遣中使卫绍钦谕
旨僧录司选京城义学文章僧惠温继琳守峦归一知则玄俊道文智轮行勤若虚德清自圆义圆契宁颢丕可昕澄净道崇全海智英重皓从显子芳义峦智圆庆环文证怀古行清可朝可升德遵光仁继隆永光守能启玄重迁启明海月澄裕绍宣玄宝智宣守邦崇智澄照恕雍怀哲道满处圆遇恩省才常静守晏楚南等五十六人同为注解书成
上进各
赐袭衣器币
诏以其文编联入藏。

　　秘藏诠幽隐律诗四卷五言四韵一百首

　　秘藏诠怀感诗四卷五七言各一百韵

　　秘藏诠怀感回文诗一卷五七言各一首并二十韵

　　逍遥咏一十一卷五七言诗各一百首

　　右诗什端拱二年十一月
上遣中使卫绍钦谕
旨僧录司选京城义学文章僧可升归一守邦澄裕德清行勤永光崇智可芝道满可昕怀古等一十二人同为注释书成
上进
赐束帛器币缗钱
诏以其文编联入藏。

　　缘识五卷第一卷五言颂四韵五十首第二卷七言颂四韵五十首第三卷杂言七言颂二韵相间五十八首第四卷五七言颂二韵各五十首第五卷五七言颂二韵长韵相间六十二首

　　右颂至道元年三月中
诏下印经院开板模印编联入藏。

　　妙觉集五卷第一卷歌行一十一首第二卷古调诗四言一十首三言一首七言一首一言至十言一首第三卷五言诗一十九首第四卷七言诗一十六首第五卷序二首

　　右集译经润文尚书兵部侍郎修　国史臣赵安仁翰林学士尚书户部郎中知制诰臣杨亿请编入藏上表曰臣等准
诏编修
圣朝释教藏录先上言乞降
太宗皇帝御制别集释门文字编修入藏奉
来依奏者伏奏
凝旒亟承于
俞旨垂荣法藏冀获于
真文祈
乃圣之式从局
盖高而若栗臣安仁等诚𧆛诚恳顿首顿首伏惟
崇文广武仪天尊道宝应章感圣明仁孝皇帝陛下绍隆
大宝祗遹
诒谋
累仁茂著于
丕功
肖德诞膺于
永命缵
禹旧服九畴式叙于彝伦与黄比崇万叶允钟于期运猗
文皇之浚哲洞
慈氏之真诠惟
帝其难迈
伊唐之广运
自天攸纵兼鲁圣之多能演成贝叶之文冥契金人之梦
发挥住谛宏阐于净因
拯拔迷涂同生于乐国
宣扬载郁之作
演畅大乘之编揭
慧日以照临振
妙音而耸动臣等学疏圣域识昧度门猥谐祗
命于
紫庭获录谈空之宝偈伏念先朝物睹
尧言尽在于简编永代化成释典同符于教导遂罄愚衷而恳请爰承
优诏以下临伏望
俯徇悃诚特申
大赐资胜缘于佛国开妙阃于人天启迪上乘表
法王之外护发明多宝昭净土之肇开轻干
旒扆之尊但切冰渊之惧谨奉表陈
请以
闻译经僧臣惟净等上表曰臣等奉
来编修
圣朝释教藏录伏睹
太宗皇帝圣制释门文字除已
颁赐入藏编录外所有别集文字未曾
降本入藏者
神宗着训
象法增辉虽已
冠于真筌未尽
颁于秘藏敢陈众恳再浼
宸聦臣惟净等诚𧆛诚恳顿首顿首恭以
先皇夙膺
佛记慈悲在念四生咸入于度门饶益为心六合尽跻于寿域由是
凝神性海
观妙禅源将
外护于真如务宏宣于鸿教奋章天之丽藻五竺增华着唯心之格言九居蒙祐丕美流于尘刹
大赉浃于人天伏惟
崇文广武仪天尊道宝应章感圣明仁孝皇帝陛下惠迪先谟钦明正法降
轩台之秘典冠梵刹之妙门永隆圆顿之宗式广
孝熙之德矧惟
别集尚閟
中宸犹亏
宝月之辉未满金园之望愿载
颁于
宗范用备列于
真乘觉悟重昏
与昙华而并耀布宣亿劫兼贝叶以同芳永济含生共登凝觉臣等幸叨编录窃罄明诚仰渎
清衷不胜至愿所有
太宗皇帝释门别集文字伏乞
降赐编入藏录谨奉表陈请以
闻遂
诏曰恭以
太宗皇帝抚宁万宇宠庇群元致
周道之和平发
尧文之巍焕矧乃游心释部观妙真宗
演畅一音
铺棻至理
得灵山之密印
冠汾水之英辞朕仰奉
威神思流金石爰稽类次以就编联俾传示于无穷用永彰于
鸿美
太宗皇帝妙觉集一部五卷宜令编入大藏翌日臣安仁奉表谢曰伏睹
来命
太宗皇帝御制妙觉集一部五卷令编入大藏者伏以先朝述作普畅于
真乘
睿旨钦崇言归于
秘藏洪惟
善利允属
贞期臣安仁诚𧆛诚抃顿首顿首恭以
太宗皇帝运启无疆
功成不宰
圣谟作训既
洞贯于九流
文思所覃复
钩深于十地固以
发挥空性
拯拔尘劳
道济人天
慈均云露恭惟
崇文广武仪天尊道宝应章感圣明仁孝皇帝陛下
绍隆景业
康济含生
大道之行方洽登三之治孝思惟则载恢不二之风以妙觉之微言寔
神宗之圣作缄诸绿蕴饰以银题臣顷奉
明恩获编
法宝愿颁秘帙以耀祗园果自
帝俞聿修
先志足使增辉宝藏垂荫鹤林融慧日于无垠共法轮而常转臣迹叨显仕性昧空宗俾联
金口之书盖蒙
导诱更捧
龙宫之帙益庆遭逢蹈咏欢呼倍万常品谨奉表称
谢以
闻僧臣惟净等奉表谢云伏睹
来命
太宗皇帝御制妙觉集一部五卷令编入大藏者伏以发挥大觉惟
圣文垂世以作程恢阐微言惟
善继自天而
申锡俾永缄于海藏用
丕显于空宗道俗衔
恩人天称庆臣惟净等诚感诚庆顿首顿首恭以
太宗皇帝亲闻
记莂妙达真常敦
善诱于化城畅淳风于寿域
圣谟至大恢净土以临人
睿思惟几辟度门而拯俗声流无外
化治有生广十二部之津梁开大千界之耳目允协
能仁而付属当同
法宝以严持伏惟
崇文广武仪天尊道宝应章感圣明仁孝皇帝陛下敦敏本于
仙源慈俭出于
天性域中大业既极于
恢崇象外高风更怀于
钦述永言
先志弥感
孝思矧
诸佛甘露之门方崇演畅而惟
帝钧天之作宜广
宣行既谐八部之
护持永俾万灵之
瞻奉臣等获居象译幸被
鸿私惟知物睹以为荣共戴
天恩之溥济踊跃赞叹倍万常情谨奉表称
谢以
闻翌日
赐安仁
答诏曰省所上表伏睹
来命
太宗皇帝御制妙觉集一部五卷令编入大藏称谢事具悉朕永惟
圣考尝述
真诠广陈微妙之言深显色空之理既分编帙期布人天是用秘以宝函奉之花藏非独成
先朝之雅意抑亦慰凉德之孝思卿披贝叶之文方发挥而率职睹芝泥之诏爰叙谢以拜章言念恪恭但增嘉尚所谢知故兹诏示想宜知悉臣安仁奉表谢云伏蒙
圣慈以臣上表谢降
太宗妙觉集编入大藏特赐
来书奖谕者
先圣微言既藏
金地
大君嘉诏复降
庆霄仰衔
临照之私倍激兢荣之恳臣安仁诚感诚惧顿首顿首恭惟
崇文广武仪天尊道宝应章感圣明仁孝皇帝陛下
仁天覆物
圣日烛幽
励翼翼之心超英于三代茂蒸蒸之德应感于
二仪以
神宗之乃文阐
大觉之垂教爰颂
凤诏式秘
龙宫参九部之上乘辟四生之正路臣以叨膺任遇获预编联方瞻法宝之书载沐
慈云之润既荣物睹合叙
臣诚岂谓
天造曲成
帝文宠被芝函照烂香随玉宇之风凤篆温秾瑞邑金茎之露抃戴而崇山不重宝藏而
华衮相辉更坚勤瘁之诚少答
文明之赐谨奉表称
谢以
闻。

　　大中祥符法宝录卷第十八
金藏第 112 册 No. 1501 大中祥符法宝录(第13卷-第20卷)


　　大中祥符法宝录卷第二十　　　百

　　(▆…▆赵　安仁▆…▆等奉
来编修)

　　别明　圣代翻宣录中之十八

　　圣贤集传翻译著撰三之三

　　东土圣贤著撰二之三

　　笺注　御制圣教序一部三卷

　　右天台僧清达注以大中祥符六年诣
阙上之
召见赐紫衣束帛其年七月
诏编联入藏。

　　大宋高僧传一部三十卷

　　第一卷至第三卷译经篇第一

　　自唐京兆大荐福寺三藏沙门义净至唐西域三藏沙门满月正传三十二人附见一十二人内三十一人天竺沙门一十三人此土沙门
皇朝太宗皇帝嗣位之五载天竺三藏沙门天息灾法天施护至京师时新旧梵经颇多繇是再议翻译矣。

　　第四卷至第七卷义解篇第二

　　自唐京兆大慈恩寺释窥台皇朝天台山螺溪道场释义寂正传七十二人附见二十五人本传论曰佛之说经申经者论经由论显论待䟽通䟽揔义章义由师述故曰义解。

　　第八卷至第十三卷习禅篇第三

　　自唐靳州东山释忍(上字与今御名同)至皇朝天台山释德韶正传一百五人附见二十九人本传云梵语禅那华言念修以其触情念而无念终日修而无修又云正定正受也止则廓然冥而定矣故曰习禅。

　　第十四卷至第十六卷明律篇第四

　　自唐京兆西明寺释道宣至周东京相国寺释澄楚正传五十八人附见一十人明辩律仪故曰明律即沙门二百五十戒等本传论曰禁律乃度世之检括也。

　　第十七卷护法篇第五

　　自唐京师大庄严寺释威秀至周洛京福先寺释道丕正传一十八人附见一人内一人天竺沙门一十八人此土沙门斯皆内坚其志外亡其身守正理以辟幽关立真宗而流大教故曰护法。

　　第十八卷至第二十二卷感通篇第六

　　自后魏西凉府释檀特师至
皇朝魏府成安县卯斋院释法圆正传九十人附见二十三人夫感通者行之至为感物之应为通此能感彼故曰感通。

　　第二十二卷遗身篇第七

　　自唐汾州释僧藏至
皇朝泗州临淮县普照王寺释怀德正传二十二人附见二人捐兹命质拯彼尘劳示现遗身表其励志者也。

　　第二十四卷第二十五卷读诵篇第八

　　自隋沙门释行坚至
皇朝东京开宝寺释守真正传四十二人附见八人临文曰读背文称诵准教乘而持习滋义解以开通依解增修由修得证也。

　　第二十六卷至二十八卷兴福篇第九

　　自周京师七宝台寺释法成至
皇朝东京开宝寺释师律正传五十人附见六人利有所成福门通摄随诸善作悉竖福源凡厥通人应兹篇类。

　　第二十九卷第三十卷杂科声德篇第十

　　自南宋钱塘灵隐寺释智一至
皇朝宜阳柏阁山释宗渊正传四十五人附见一十二人内一人天竺沙门三学之余随兼众学或咏歌赞呗或利益恢张义有所从故立篇目。

　　右传京天寿寺僧赞宁大相国寺僧智轮准
诏撰集勒成三十卷端拱初上之
召见锡赐优异
诏编入藏。

　　僧史略一部三卷五十九门例上卷二十三门中卷一十七门下卷一十九门

　　右三卷右街僧录通慧大师赐紫赞宁撰赞宁以太平兴国初至京师
诏于天寿寺安置披览多暇树立门题搜求事类始乎佛生教法流衍至于三宝住持诸务事始括成三卷号僧史略大中祥符四年
诏许编入藏。

　　景德传灯录一部三十卷(目录三卷)

　　第一卷第二卷

　　已上二卷述毗婆尸佛至释迦牟尼佛为七佛圣师释迦牟尼将入涅槃始以法眼付嘱摩诃迦叶故迦叶为天竺第一祖如是次第传法至第二十七祖般若多罗又第三祖商那和修旁出末田底迦一人第二十四祖师子尊者旁出达磨达等二十二人合前是为五十祖师。

　　第三卷第四卷

　　已上二卷述第二十八祖菩提达磨远从天竺观机授道至于此方得慧可大师乃传心印故达磨为此土第一祖焉次第传法至第五祖弘忍大师由达磨至忍其间旁出尊宿二百一十六人一十七人不出世不录一百九十九人见录。

　　第五卷

　　已上一卷述第六祖慧能大师法嗣弟子四十三人内一十人旁出二十四人不出世一十九人见录。

　　第六卷至第十三卷

　　已上八卷述第六祖弟子南岳怀让禅师九世相承及漕溪别出二世其间次第法嗣五百一十三人二百七十八人不出世一百三十五人见录。

　　第十四卷至第二十卷

　　已上七卷述第六祖弟子吉州清源山行思禅师一世至六世相承三百七十九人一百一十六人不出世二百六十三人见录。

　　第二十一卷至第二十六卷

　　已上六卷述行思禅师七世至十一世相承五百四十六人一百三十二人不出世四百一十四人见录。

　　第二十七卷至第三十卷

　　已上四卷编次禅门散圣及诸方广语歌诗赞颂或举事照理或接物随机启迪初心流传来裔乃禅悦之香饭法乐之正性也故以其文集而录之。

　　右此录者诸祖分灯随方化导传法徒侣记诸善言也谈无遣有焕乎方便之奥枢即色明空寂尔灵源之妙指纪斯法印以示禅流景德中有东吴僧道原采摭成编诣
阙献上乃
诏翰林学士左司谏知
制诰杨亿兵部员外郎知
制诰李维太常丞王曙同加刊定勒成三十卷大中祥符四年
诏编入藏。

　　大宋大中祥符法宝录二十一卷并揔录一卷

　　右起大中祥符四年十一月终八年　月准
诏编修。

　　大中祥符法宝录卷第二十
