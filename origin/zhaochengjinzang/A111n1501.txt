金藏第 111 册 No. 1501 大中祥符法宝录(第3卷-第12卷)


　　大中祥符法宝录卷第三

　　(▆…▆赵安仁翰林学士▆…▆杨亿等奉
来编修)

　　别明　圣代翻宣录中之二

　　藏乘区别年代指明二之一

　　天竺皇设教正觉垂言本一事之大缘应万行之殊品譬夫雨滋众卉宁分甘苦之差空极无垠岂有方圆之限故原其教也或分三藏随其机也或开二乘止如始自鹿园终乎鹤树依时依处契理契根尽四含九部之极谈穷六度一真之妙义通即十二分别即唯契经斯经藏也又若轨范四众调伏诸根使威仪之可观令持犯之有则或明七聚或说五篇其守护焉万善原斯而起其破毁也众恶自兹而兴制贪染心成清净行斯律藏也又复研核性相明辩正邪诠慧学之楷摸挫异宗之轨辙或建立于教藏或解释于佛经若奢萨怛罗之名若摩怛里迦之称斯论藏也若夫满字圆音牛车上喻极二利三空之道穷一乘万行之源应上品机缘在菩提萨埵斯大乘也又教称半字喻指化城穷四谛之理源尽三界之苦本随此机性设以化门斯小乘也然妙典流通存诸付嘱
皇朝翻译当纪岁年故此指明庶彰事实今序
皇朝所译大小乘经律论等以奏进年月为次列之于左。大乘经一百四十部二百九十卷大乘律一部一卷大乘论一十一部一十九卷小乘经四十四部六十九卷小乘律五部五卷小乘论见阙西方圣贤集传(梵本翻译者)二十一部二十九卷

　　太平兴国七年七月译成经三卷

　　圣佛母小字般若波罗蜜多经一部一卷

　　三藏沙门天息灾译大乘经藏秘密部收佛在王舍城鹫峰山为圣观自在菩萨说此中所明以陀罗尼即般若波罗蜜多由此出生诸佛菩萨及一切法法从胜用故称佛母令受持者近招福乐远趣佛乘。

　　大乘圣吉祥持世陀罗尼经一部一卷

　　三藏沙门法天译大乘经藏秘密部收佛在憍睒弥国大𣗥林中为妙月长者等说此中所明显秘密言有殊胜力闻持读诵见招富乐之世财解释宣通当感吉祥之胜福因妙月之请问命阿难以证成持益世财故名持世。

　　无能胜幡王如来庄严陀罗尼经一部一卷

　　三藏沙门施护译大乘经藏秘密部收佛在忉利天帝释宫中为帝释说此中所明无能胜陀罗尼不可思议功莫大焉凡受持者战阵得胜读诵者所作皆成。

　　右经三部三卷并中天竺梵本所出沙门常谨法进笔受兼缀文光禄卿汤悦兵部员外郎张洎润文殿直刘素监译其经是月十二日具表上进其词曰臣天息灾等言臣等奉承
明诏俾译梵文庆及空门荣生觉苑臣天息灾等诚欢诚抃顿首顿首伏以如来以四智起用而经典乃生沙门以十等抡材而翻译为首苟非博通内外洞达古今继净业于四依契深因于五密即何以发挥真典宣畅
徽猷副
圣皇崇尚之心扬
善逝威神之化臣等道惭秦什学谢竺生乍列象筵思道安五失之诫载详贝简非彦悰八备之才幸遭
盛时虑玷
成命伏惟
应运统天睿文英武大圣至明广孝皇帝陛下因严百福
化被四洲乘象运以
临人应贤劫而
御世跻烝黎于寿域摄动植于慈门
德叶无为
化孚有截而乃
钦承
佛记冥契顿机将欲广龙藏之真文演牛车之了义宏开译馆远集缁流润色金言丹青玉谍昭然盛美耀于释天臣等今者译就圣佛母小字般若波罗蜜多经大乘圣吉祥持世陀罗尼经无能胜幡王如来庄严陀罗尼经等三部各一卷是三经者皆属上乘般啰若者智慧之对翻陀罗尼者揔持之诠理以出生诸法目之为母能成就万行尊之为王即色明空空非断灭摄相归性性本真常由含识之觉源即如来之法印闻持生信果利有归庶凭了义之胜缘上助无疆之景祚前件新译经谨缮写上进以
闻
太宗留于禁中翌日
诏左右街僧司选京城义学僧一百人同加详定于是左街僧录神曜等及诸义学僧咸以为译场久废传演至难讲求单重之梵章研核三五之法印时义学僧执所译经天息灾等持其梵本华梵对释义理昭然由是神曜等及义学僧百人列表上言称今之所翻与古译合续下
诏入藏流行是月十有四日
太宗皇帝临幸译筵
亲加慰谕
命天息灾等坐赐茶仍出缣帛及受用物等
面赐之又
诏度本院童行一十人为僧仍
命使臣以院之东西堂各建殿宇东安佛像西置经藏
诏令遍阅梵夹凡经律论取今大藏目录校定其未有者翻译以进已有者更不重译仍尽以禁中所有梵夹付院天息灾等即以梵夹编列经律论及密教赞颂等次第翻译又
诏凤翔梵学沙门建盛充笔受京师义学沙门慧达可瑰善祐法云智逊惠温守峦道真置显慧超等十人充证义自是释门之选咸重译筵俄又赐大藏经以备检阅名题。

　　八年三月译成经四卷

　　大乘庄严宝王经一部四卷

　　大乘经藏秘密部收佛在舍卫国祇树给孤独园说第一卷明观自在菩萨现光瑞相入大地狱救度有情第二卷明观自在菩萨入金银地中示八圣道后证六字大明获㧾持门令诸有情断贪瞋等第三卷明佛为除盖鄣菩萨广说观自在菩萨诸三摩地第四卷明六字大明有大胜力若受持者速获悉地此揔意者先显观音之神力具彰利益之悲心除盖鄣伸请于前薄伽梵广明于后宣六字之咒句增益法成现三密之灵通悉地行满揔而言之即秘密神通不思议之用也。

　　上一部中天竺梵本所出。

　　右经三藏沙门天息灾译法天证梵义施护证梵文沙门清沼常谨笔受沙门法进缀文沙门惠温守峦道真置显慧超慧达可瑰等证义沙门法云智逊善祐校勘光禄卿汤悦兵部员外郎张洎润文殿直刘素监译是月十五日监使引三藏等诣
崇政殿捧所译经具表
上进其词曰臣天息灾等言臣等今译就大乘庄严宝王经一部四卷伏以此经理契上根文诠妙义庄严表德秘密为宗究其道也灭迹匿端体其名也入流亡所慈心爰启乃咨善逝之尊悲愿聿兴遂见普门之力广设方便以趣菩提惟妙教之传通赖
圣朝之显发伏惟
应运统天睿文英武大圣至明广孝皇帝陛下尊齐释梵
道迈羲农
多能彰天纵之才
十善运神明之化探微言于鹫岭广真诰于龙宫臣等德谢腾兰才非奘什临玉华之法席译贝简之至言契幸弥深覃研备至庶假贯花之了义仰资
拂石之鸿图前件新译经谨缮写
上进以
闻是日
命坐赐茶
亲加抚慰仍赐束帛
诏以其经入藏颁行。

　　是年七月译成经五卷

　　大方广揔特宝光明经一部五卷

　　大乘经藏秘密部收佛在王舍城鹫峰山说第一卷明佛言法界犹如虚空无其处所亦无住着乃至普贤说二字法门法慧问十住等行第二卷明地摇六震天雨众华现此殊征大众云集将宣宝光明揔持法门之因起也第三卷明信毁此经各招何报信奉者证菩提果毁谤者为地狱因第四卷明结偈揔彰广说大乘无量之法诸行相等第五卷明时诸天人民皆唱是言此宝光明众经中王佛令阿难依教奉行此揔意者以教理昭明义旨深邃是如来之密说契菩萨之上机不可具宣秘中之秘也。

　　上一部中天竺梵本所出。

　　右经三藏沙门法天译天息灾证梵义施护证梵文沙门清沼笔受沙门常谨缀文沙门建盛㕘详沙门惠温守峦道真置显智逊法云慧超可瑰慧达善祐等证义光禄卿汤悦兵部员外郎张洎润文殿头高品王文寿殿直刘素监译是月十二日监使引三藏等诣
崇政殿捧所译经具表
上进其词曰臣法天等言臣等今译就大方广揔持宝光明经一部五卷伏以此经专谈实相允契上根当如来辟修证之要门普贤假法界而陈请由具德示寂常之至道吉祥询妙观以申诚原始要终穷理尽性综一乘之奥义超十地之渐阶大矣斯文贻于
圣世伏惟
应运统天睿文英武大圣至明广孝皇帝陛下夙滋德本洞晓真乘
受密记于双林
为外护于千界注怀鹿苑植福鹦林启译贝之胜因垂利生之善教臣等顾惭曩哲获奉
睿谋庆
佛日之重光祝
帝图而弥永前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行天息灾因奏曰臣等窃见教法东流历朝翻译宣传佛语首在梵僧其如天竺中华方域悬阻或遇梵僧有阙则虑翻译复停臣等欲乞下两街僧司选诸寺院童子五十人就译经院先令攻习梵字后令精穷梵义所贵成就梵学继续翻宣上可之乃
诏殿头高品王文寿于左右街僧司集京城出家童子五百人以选之得惟净等五十人是月左街僧录神曜引惟净等见于
崇政殿
上令各诵所习经文仍
谕以励力勤习用副精选即日并送译经院受学八月
诏以译经院为传法院。

　　是年十月译成经五卷

　　守护大千国土经一部三卷

　　大乘经藏秘密部收佛在鹫峰山南大树林中说上卷所明大地震动毗邪离城一切人民悉皆恐怖世尊现瑞诸天来集佛说咒句持诸鬼魅众生得免灾害鬼神说偈归佛中卷所明药叉罗刹现丑恶形肆其贪毒杀害有情以四王咒力自缚而来然后世尊下灵鹫山入毗邪离现明王身说陀罗尼佛之密印下卷所明释梵天等请佛世尊以是密印印于四方皆令顶受不敢违越此之揔意显是咒明具诸功德能护大千国土普救无量众生降毒药叉伏恶罗刹原其大利修习持诵速证菩提斯乃大乘难思之教也。

　　大力明王经一部二卷

　　大乘经藏秘密部收佛在母质邻那山大宝楼阁中说上卷所明一切如来赞金刚手菩萨意显持此明咒能伏冤对及诸恶毒下卷所明大力明王曼拏罗法依此而修速得成就此揔意者广彰秘密降伏法门由降伏故息一切恶以息恶故即成增益其增益者增诸善法佛既明宣法有大力者也。

　　上二部并中天竺梵本所出。

　　右经二部五卷内一部二卷三藏沙门施护译天息灾法护证梵义法天证梵文一部二卷三藏沙门法护译天息灾证梵义法天施护证梵文沙门建盛笔受沙门常谨清沼缀文沙门惠温守峦道真置显智逊法云慧超可瑰慧达善祐等证义光禄卿汤悦兵部员外郎张洎润文殿头高品王文寿殿直刘素监译是月二日监使引三藏等诣
崇政殿捧所译经具表
上进其词曰臣施护等言臣等今译就守护大千国土经一部三卷大力明王经一部二卷并上乘真范奥典灵枢宣述大明彰示法印由
如来秘密之藏皆
世雄诚谛之言允属
文明式新翻译伏惟
应运统天睿文英武大圣至明广孝皇帝陛下密修梵行洞究真宗揭慧炬以烛幽运慈航而济物
钦崇至教敷演一音冀警悟于群迷用发挥于秘义臣等识非博达志切覃研㕘求华竺之言详究苦空之谛今以
绕枢叶庆浃壤蒙休仰资弥茂之
皇龄允属难思之妙教前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行是年
诏许三藏沙门法护还天竺法护中天竺人也戒行精勤慧性明敏太平兴国中与法天同届京阙寓止译筵以助翻演至是上表请还
太宗特从其志是年
诏赐证义沙门慧达紫衣。

　　雍熙元年三月译成经六卷

　　大乘善见变化文殊师利问法经一部一卷

　　大乘经藏秘密部收佛在王舍城鹫峰山说此中所明诸烦恼性即善法性相而无相得而无得乃能成就最上涅槃。

　　楼阁正法甘露鼓经一部一卷

　　大乘经藏秘密部收佛在舍卫国祇树给孤独园说初明建曼拏罗获报优劣后说造舍利塔感果因缘以其造塔之功较量建坛之福依秘密修获报胜也。

　　金耀童子经一部一卷

　　大乘经藏收佛在舍卫国祇树给孤独园说此中所明金耀童子启发大心修诸胜行遍历僧祇方成极果广明宿住记别等事。

　　较量寿命经一部一卷

　　小乘经藏收佛在舍卫国祇树给孤独园说此中所明下从地狱上及人天三界之中寿命差别意令知已猒轮回苦忻寂灭乐也。

　　分别善恶报应经一部二卷

　　小乘经藏收佛在舍卫国祇树给孤独园说上卷所明以商佉犬为发起缘广谈善恶之因各受好丑之报下卷所明补特伽罗命终之后生在人中又多愚闇乃至广明修福各有十种等此揔意者欲令舍染趣净慕圣出凡者也。

　　上五部并中天竺梵本所出。

　　右经三藏沙门天息灾译法天证梵义施护证梵文沙门清沼法定令遵笔受沙门常谨智逊慧达置显缀文沙门惠温守峦道真慧超法云可瑰善祐等证义兵部员外郎张洎润文殿头高品王文寿殿直刘素监译是月五日监使引三藏等诣
崇政殿捧所译经具表
上进其词曰臣天息灾等言臣等今译就大乘善见变化文殊师利问法经楼阁正法甘露鼓经金耀童子经较量寿命经分别善恶报应经等五部六卷或应大根演圆音于王舍或提小叶设权教于祇园称赞菩提显无为之至要较量寿命开有作之微因随根器以阐扬应机缘而启发实
能仁之至教启像劫之信心伏惟
应运统天睿文英武大圣至明广孝皇帝陛下德合上穹
志尊竺典
御金轮而独耀兴贝译以惟新思广利于四生用普臻于众善供惟宝偈永祚
皇图殖福多于尘沙论寿弥于芥石永隆道化大庇黎元前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行是年
诏赐笔受沙门法定令遵证义沙门可瑰等三人紫衣。

　　大中祥符法宝录卷第三
金藏第 111 册 No. 1501 大中祥符法宝录(第3卷-第12卷)


　　大中祥符法宝录卷第四　　　　迹

　　(▆…▆…▆…▆杨亿等奉
来编修)

　　别明　圣代翻宣录中之三

　　藏乘区别年代指明二之二

　　雍熙元年五月译成经五卷

　　圣虚空藏菩萨陀罗尼经一部一卷

　　大乘经藏秘密部收佛在喜乐山顶天宫不远仙人住处说此中所明七佛圣尊各说神咒彰秘密言除疾疫苦若受持者当作护摩决定速能获诸悉地。

　　大寒林圣难拏陀罗尼经一部一卷

　　大乘经藏秘密部收佛在王舍城中说此中所明因罗睺罗游寒林中于大塚间为鬼魅所著悲泣流泪具以白佛佛为授斯大明而作拥护若一切有情能念诵者咸彰利益又若设诸供养结印诵明一百八遍可一逾善那境界之内人非人等皆悉远离。

　　大乘日子王所问经一部一卷

　　大乘经藏收佛在憍睒弥国瞿尸罗林说此中所明因日子王托欲染缘假杀害行显其夫人具法威力由是相因见佛听法斯乃菩萨长夜利益安乐一切众生善方便也以其利生方便故号大乘日子王矣。

　　大护明大陀罗尼经一部一卷

　　大乘经藏秘密部收佛往吠舍离城庵没罗园说此中所明佛为众生诸灾难起疾疫流布说此神咒令速除灭如来以彼四无量心说示真言令知归趣俾受持者疾疫消除若依法修速获悉地。

　　诸行有为经一部一卷

　　小乘经藏收佛在舍卫国祇树给孤独园说此中所明佛为苾刍说诸有为法悉是无常如幻如𦦨皆不实故诸了知者当生猒患修十善法证八辈果。

　　上五部并中天竺梵本所出。

　　右经三藏沙门法天译天息灾证梵义施护证梵文沙门清沼笔受沙门令遵法定慧达智逊缀文沙门惠温守峦道真置显慧超法云可瑰善祐证义兵部员外郎张洎润文殿头高品王文寿殿直刘素监译是月三日监使引三藏等诣崇政殿捧所译经具表
上进其词曰臣法天等言臣等今译就圣虚空藏菩萨陀罗尼经文寒林圣难拏陀罗尼经大乘日子王所问经大护明大陀罗尼经诸行有为经等五部五卷上四部高谈了义理极无为其修证者皆菩萨上流也下一经曲示权机言该有相其趣向者唯声闻小果也洒一味雨润三种根或秘密以存心或虚空而表称金刚发慧邪魅慑于威灵宝印舒光疫疠逃于影象词旨焕若报应昭然宣传幸属于
圣时流衍式期于弥劫伏惟应运统天睿文英武大圣至明广孝皇帝陛下握符御宇
恭己临人敷德教以咸和腾颂声而载路而复
游心华藏观妙真源融甘露于释天得心珠于法海臣等共惭菲陋获预翻传谬鼓吹于圆音莫[舟-(白-日)]青于妙义广凭众善仰祝
丕图前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行时天息灾以久驻都城颇有山林之思寻闻于
上至是
上语天息灾曰卿传译曰久固知疲倦可适名山暂为游赏翌日
优诏给假许诣南岳游礼胜境遣官健充给使县次续食朝辞日赐束帛至明年春还上都。

　　是年九月译成经集十卷

　　无能胜大明王陀罗尼经一部一卷

　　大乘经藏秘密部收析出别译此中所明显兹神咒有大力能能胜于他他无能胜神通智用彰持诵之深功秘密灵光入瑜伽之妙理。

　　嗟袜曩法天子受三归依获免恶道经一部一卷

　　小乘经藏收佛在舍卫国祇树给孤独园说此中所明忉利天中有一天子名嗟袜曩法天报将尽五衰现前畜趣业成七日当堕帝释愍其苦恼因以方便拔除令发净心归依三宝由是获免恶道生睹史天。

　　佛顶放无垢光明入普门观察一切如来心陀罗尼经一部二卷

　　大乘经藏秘密部收佛在睹史天宫说上卷所明佛为梵释天众说六度法时忉利天有一天子名摩尼藏无垢方受天乐忽有药叉名炬口天谓言七日汝当命终堕于恶道彼天即告帝释天主帝释乃为白佛求救佛说神咒令彼受持获免恶道下卷所明此大神咒有胜功力造塔安置旋绕供养依法所作获福无边复说无垢普门如来心咒等。

　　圣最上灯明如来陀罗尼经一部一卷

　　大乘经藏秘密部收佛在舍卫国祇树给孤独园说此中所明因无边华世界最上灯明如来遣二菩萨来此世界如彼佛来宣秘密言于此界中作利益事令有情类依法受持息除一切扰恼鄣难由是会中无能胜等菩萨天王亦随喜说秘密章句最后如来亦说神咒。

　　消除一切闪电鄣难随求如意陀罗尼经一部一卷

　　大乘经藏秘密部收佛在舍卫国精舍中说此中所明佛谓阿难陀我欲悲愍利益一切群生获得安乐宣说消除一切闪电障难随求如意陀罗尼及说四方电名然后观自在菩萨金刚手菩萨等并余梵释四王亦各随喜宣说神咒。

　　一切如来正法秘密箧印心陀罗尼经一部一卷

　　大乘经藏秘密部收佛在摩誐陀国无垢园中说因无垢妙月婆罗门于自舍中饭佛及僧佛因适中涂逢故塔庙乃放光明普遍照耀于其光中出声赞佛佛即绕塔脱衣以覆又以方便雨泪悲感是时十方诸佛同时出现亦各雨泪塔中舍利现诸佛掌时金刚手问塔因缘佛言一切如来全身舍利在此塔中正法心印陀罗尼乃至八万四千法门悉从中出佛因广赞此陀罗尼有大功德若受持者得成圣果。

　　息除中天陀罗尼经一部一卷

　　大乘经藏秘密部收佛在殑伽河边说此中所明佛起悲心为诸群品欲除中夭之横爰宣无上之门说秘密言托加持力十方诸佛同共赞扬若能诵持息除中天。

　　六道伽陀经一部一卷

　　赞法界颂一部一卷(并西方圣贤集收)

　　上九部并中天竺梵本所出。

　　右经集三藏沙门施护译法天证梵文沙门清沼令遵法定笔受沙门智逊慧达置显缀文沙门惠温守峦道真慧超法云可瑰善祐证义兵部员外郎张洎润文殿头高品王文寿殿直刘素监译是月二十三日监使引三藏等诣
崇政殿捧所译经具表
上进其词曰臣施护等言臣等今译就无能胜大明王陀罗尼等经及赞法界颂共九部计一十卷从本至末同出异名殑伽河边畅三乘之妙义光明池上显诸佛之全身或咒藏秘于密言或小器忻于权化伽陀为目彰六道之习因赞颂立名示法界之真理琅函乍发焕乎文章金口所宣坦然明白克彰报应定表征祥伏惟
应运统天睿文英武大圣至明广孝皇帝陛下道合二仪
功超三古焕日新之盛德蕴天纵之多能
福慧等于世雄
圣哲侔于大梵故得觉华分彩道树垂阴遐传甘露之文远达
苍龙之阙臣等身依妙教学愧謏闻𧆛奉德音预兹翻译今者幸逢诞节仰祝
遐龄冀凭最上之胜因以奉无疆之
睿算前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行是岁校两街梵学童子得惟净等四人念诵梵经最为精熟
诏并度为僧并度本院童行十有一人又
诏自今新译经论并刊版摹印以广流布。

　　二年五月译成经八卷

　　妙法圣念处经一部八卷

　　大乘经藏收佛于一时在大众中为众宣说第一卷明善恶因果差别不同若诸有情不造诸恶出离三界得证二空若迷诸境常行恶因堕于三涂沦没无尽第二卷明苾刍请问地狱有情何因得免佛说不饮诸酒是离苦因第三卷明若有求生人天者应离诸业烦恼及妄语等过劝诸有情修习善行尊重三宝趣证菩提第四卷明苾刍请问若人爱乐生天修何因行佛说布施持戒远离诸缠命终之后诸天化生第五卷明帝释天主宣说伽陀明得生天力特禁戒乃至有诸苾刍及飞禽类各说伽陀等第六卷明佛诫诸天云何久住譬如芭蕉水沫无少坚实教彼天众当须远离第七卷明飞禽说偈劝彼诸天勤修利益守护戒根乃至帝释说偈显行悲心是生天业贪痴散乱为地狱因第八卷明帝释说偈若散乱不生脱轮回恶怖劝行施忍正见慈悲尊重如来信受佛教等揔彰此部经之大旨者佛于众中应其机感以妙偈句示正法门令诸天人断除三毒三毒者贪瞋痴之谓也由彼贪故诸染随生贪法若除过失不起其能断除贪瞋痴等即得尸罗清净尸罗净故得生天报然以天中是胜快乐智者亦于乐中生猒能起猒者是于妙法安住圣念圣者正也正以离邪乃名圣性大雄深旨拔苦为先贪灭苦除归三解脱者也。

　　上一部中天竺梵本所出。

　　右经三藏沙门法天译天息灾证梵义施护证梵文沙门清沼令遵法定笔受沙门置显慧达缀文沙门惠温守峦道真智逊慧超法云可瑰善祐证义兵部员外郎张洎润文殿头高品王文寿殿直刘素监译是月二日监使引三藏等诣
崇政殿捧所译经具表
上进其词曰臣法天等言臣等今译就妙法圣念处经一部八卷伏以此经深明六度普应群机定慧双融戒忍兼举方圆任器果利随因驭鹿乘牛各循于轨辙取鱼得兔允籍于筌蹄谅此格言诚为要义式当翻演允属
休明恭惟
应运统天睿文英武大圣至明广孝皇帝陛下浚哲钦明徇齐敦敏
冠百王而求治
致比屋之可封
乃眷真乘允资
政本爰从
纂极恢阐度门
旁求宝偈之一音更广龙宫之三藏臣等谬膺推择获预翻宣惭非八备之才但祝
千龄之运前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行。

　　是年十月译成经集一十一卷

　　圣观目在菩萨一百八名经一部一卷

　　大乘经藏秘密部收佛在补陀落迦山圣观自在菩萨宫中说此中所明观自在菩萨具一百八名若有闻者无数劫中不堕恶趣灭无间业得宿命智乃至圆诸辩才获妙声相临终得生西方净土等。

　　赞扬圣德多罗菩萨一百八名经一部一卷

　　大乘经藏秘密部收析出别译此中所明金刚手菩萨请问观自在菩萨自说一百八名称扬多罗菩萨具大圣德多罗菩萨者即观自在也其一百八名只以梵言成赞不翻文义。

　　菩提行经一部四卷

　　法集要颂经一部四卷

　　胜军化世百喻伽陀经一部一卷(并西方圣贤集收)

　　上五部并中天竺梵本所出。

　　右经集三藏沙门天息灾译法天证梵义施护证梵文沙门清沼令遵法定笔受沙门智逊善祐慧达缀文沙门惠温守峦道真置显慧超法云可瑰证义礼部郎中张洎润文殿头高品王文寿殿前承旨东庆监译是月二日监使引三藏等诣
崇政殿捧所译经具表
上进其词曰臣天息灾等言臣等今译就圣观自在菩萨一百八名经等五部一十一卷机缘各异时会有殊始乃应于小根陈变化之事终既谈于极果现受用之身或说伽陀或显名数总五天之妙义皆四智之格言伏惟
应运统天睿文英武大圣至明广孝皇帝陛下业茂先天运膺下武荡荡致清夷之化熙熙臻仁寿之风而复博综群言深通内典住六波罗蜜行四无量心百福庄严万灵拱卫故得梵文遐至华藏增严重开甘露之门更广慈云之润臣等谬承
天奖获厕法筵恭畅
微言顾惭昧学𧆛赖人师之法力仰资
帝祚之天长前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行是年
诏度本院童行六人为僧
诏自今应天竺僧有精通梵诰可助翻演者令馆于传法院又下
诏曰大雄氏之教流于中国者久矣有大饶益得人则昌以尔右街太平兴国寺传法院西天译经三藏明教大师赐紫天息灾传教大师赐紫法天传法大师赐紫施护等并深悟真空远离绝域能绍隆于佛事爰演译于经文宜光被于朝恩俾㕘荣于卿寺可并特授朝散大夫试鸿胪少卿余如故天息灾等奉表谢曰臣天息灾等言今月十八日于
东上合门各授
来牒一道官告一通伏蒙
圣恩特授臣等朝散大夫试鸿胪少卿余如故者天文炳若
睿泽沛然祗荷
宠荣不遑启处伏念臣等行非精苦学寡讨论幸承荫于释天莫探幽于智地早者以钦闻道化缅慕华风远逾十万之程获谒
九重之圣冥符夙契继译真文惭无八备之能尤昧五明之典岂谓伏蒙
应运统天睿文英武大圣至明广孝皇帝陛下遐征曩制宏布
湛恩预试秩于卿曹俾㕘荣于爵品芝泥载馥兽锦相辉锡
凤诰之褒言动鸡园之盛观罔知克荷徒切若惊敢不更誓覃研弥精翻译庶仗竺干之胜果仰资
宸极之鸿休臣等无任感天荷
圣激切屏营之至谨奉表称谢以
闻是年天息灾等特
诏给月俸。

　　三年二月译成经集十卷

　　大迦叶问大宝积正法经一部五卷

　　大乘经藏收佛在王舍城鹫峰山说第一卷明有四种法菩萨应知一者入空解脱门信业报无性二者入无我无愿解脱门虽得涅槃常起大悲乐度众生三者于大轮回巧施方便四者于诸有情虽行给施不求果报如是乃至有二十二种四法等第二卷明菩萨欲作佛事智慧为先乃至广说十二有支无我无法不生不灭等第三卷明由智断惑非智先起而惑后亡亦非惑先亡而智后起亦非同时乃表惑智俱无自性第四卷明如人被缚巧设方便而得解免如苦有情作善相应制止心猿令得离缚第五卷明涅槃法者非相非非相本来无得不生不灭等揔彰此部经之大旨者明炬一发众暗悉除智起惑亡其义如是然而不即不离非后非前缘法自然性不可得乃至涅槃寂灭非灭相之可求诸法缘生非有生而可得其悟了者入涅槃门。

　　沙弥十戒仪则经一部一卷

　　小乘律藏收析出别译此中所明佛说沙弥十种戒法及事师仪轨令其奉持不失正行。

　　十二缘生祥瑞经一部二卷

　　小乘经藏收佛于一时在大众中为无量百千天人演说上下二卷通明世间人之吉凶生年月日星曜所直各有何相以机被人天故小乘收。

　　圣持世陀罗尼经一部一卷

　　大乘经藏秘密部收析出别译此中所明是陀罗尼有大功力能作一切胜成就事乃至广说仪轨行相观想法门等。

　　法集名数经一部一卷(西方圣贤集收)

　　上五部并中天竺梵本所出。

　　右经集三藏沙门施护译天息灾证梵义法天证梵文沙门清沼令遵笔受沙门慧达置显缀文沙门惠温守峦道真智逊慧超法云可瑰善祐证义礼部郎中张洎润文殿头高品王文寿殿前承旨东庆监译是月二十五日监使引三藏等诣
崇政殿捧所译经具表
上进其词曰臣施护等言臣等今译就大迦叶问大宝积正法经等五部一十卷或大乘了义或密藏灵文言名数乃开诸义门述缘生乃陈乎法相宣毗尼四分之本授沙弥十戒之仪皆自一音而成异解犹四类之见水若三兽之渡河虽向果之有差且归源之无二获利彰感如影随形伏惟
应运统天睿文英武大圣至明广孝皇帝陛下功格上苍化孚绵㝢心崇六德
道契三明遵鹤林嘱累之言广鹫岭真如之法跻三界于
寿域总众善于皇风臣等幸托空门获膺明诏运钟
至治虔修殊胜之缘教阐难思上祝
延洪之祚前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行。

　　大中祥符法宝录卷第四
金藏第 111 册 No. 1501 大中祥符法宝录(第3卷-第12卷)


　　大中祥符法宝录卷第五　　　　迹

　　(▆…▆赵安仁▆…▆杨亿等奉
来编修)

　　别明　圣代翻宣录中之四

　　藏乘区别年代指明二之三

　　三年七月译成经律论十卷

　　外道问圣大乘法无我义经一部一卷

　　大乘经藏收佛于▆▆▆▆众中因外道▆▆▆▆▆▆▆…。▆

　　【原经卷残缺】
金藏第 111 册 No. 1501 大中祥符法宝录(第3卷-第12卷)


　　

　　【原经卷残缺一版】

　　▆▆▆▆其方部所用不同复诫染心不着诸境依法忏悔随应供养次又分别跋折罗法五类指量五股形相或诸宝作或众木成依法摧伏频那夜迦第二卷明悉地之法持诵轨仪洁志专精识辩魔相起坚固心不应退屈设有魔事依法遣除次又调伏三业舍离诸境于见闻中一切殊胜然可作法得离魔鄣以五色粉作曼拏罗依三股相画金刚杵诵千遍大明结八方净界圣贤降临所求成▆▆又为持明人说降伏法▆▆▆者遣除魔军制止恶▆▆▆▆法第三卷明召请▆▆▆▆如其法仪择吉祥▆▆▆▆▆身著白衣建曼▆▆▆▆▆▆次说行人罪▆▆▆▆▆▆▆三宝及诸▆▆▆▆▆▆▆▆▆▆若

　　【原经卷残缺】

　　【原经卷残缺】

　　▆▆▆▆密明出▆▆▆▆行揔摄一切智用是▆▆▆诸佛方便使修习者依法而修胜行相应正信清净不历大生而登正觉者也

　　上一部本中天竺语师子国书今先翻为天竺字然后译之下皆同此。

　　圣宝藏神仪轨经一部二卷

　　大乘经藏秘密部收佛在楞伽国说上卷所明如来普为诸大菩萨宣说宝藏夜叉神王根本大明及彼印相下卷通明诸部咒句建坛法用供养轨仪乃至所修持诵次第依法作者一切成就。

　　宝藏神大明曼拏罗仪轨经一部二卷(此部与前部名同文别前即三分具全通明法用此即析出别译略辩坛仪)

　　大乘经藏秘密部收析出别译上卷初有归命偈词次说持诵仪轨先令行人归依三宝后受灌顶欲作法时起慈悲行沐浴清净三时换衣备以香华设诸供养随供养具各有印明下卷复宣秘密神咒诸修行者依法诵持不堕恶趣速证菩提。

　　普贤菩萨陀罗尼经一部一卷

　　大乘经藏秘密部收析出别译此明普贤菩萨于一真界现无数身犹若尘沙遍一切刹诸佛摩顶劝赞普贤令说佛母最上神咒于是放光宣说明句若修行者依法诵持得入普贤门圆成种智果。

　　圣无能胜金刚火陀罗尼经一部一卷

　　大乘经藏秘密部收佛在妙高山宝峰楼阁中说一时天龙八部为大力圣者作诸恐怖俱来佛所说怖畏事佛来金刚手菩萨说金刚火秘密神咒与作救护普令安慰后复随宜广为宣说四谛缘生十度之法令其知法者离着趣真也。

　　上四部并中天竺梵本所出。

　　右经三藏沙门法天译天息灾证梵义施护证梵文沙门清沼令遵笔受沙门智逊慧达缀文沙门惠温守峦道真置显慧超可瑰善祐归省证义礼部郎中张洎润文殿头高品王文寿杨继诠殿直张美监译是月三日监使引三藏等诣
崇政殿捧所译经具表
上进其词曰臣法天等言臣等今译就妙臂菩萨所问等经五部一十卷皆出揔持之门咸该秘密之藏或立进修之仪轨或明习诵之功庸妙臂开十二章门俱使获于悉地遍吉具百千三昧并可趣于菩提宝藏神之大明金刚火之法印不思议力感而遂通大慈悲心吉无不利惟
大雄之嘱付赖
元圣以流通伏惟
应运统天睿文英武大圣至明广孝皇帝陛下道合三明
心通七觉布
生成之大德品物咸亨
宣震叠之明威华夷率服而乃夙承
佛记浚发
天机宏辟金园广翻花偈臣等学非该博识愧颛蒙莫能炳发于圣言曷足榆扬于景化冀祝
无疆之圣寿𧆛依众善之殊因前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行。

　　是年十月译成经集一十三卷

　　一切如来大秘密王未曾有最上微妙大曼拏罗经一部五卷

　　大乘经藏秘密部收佛在忉利天善法堂中说揔有七品第一卷明如来入定放光照诸世界金刚手菩萨劝请宣说秘密法仪佛乃广说择地结界建坛作法受灌顶陈供养辩炉相用明句悉依本部作相应事第二卷明佛为秘密主是大阿阇梨弟子事师同诸佛想虽修秘密不见是相无相无性不生不灭又复受学瑜伽法者先通仪轨然受印明依法传通克获成就又阿阇梨者正信三宝入众善门广了轨仪洞明师法又说三界即心三界即智心本无相而不可取智如月轮遍照一切心同莲华体本清净于秘密行门应如是通达第三卷明其护摩炉数有五百相如莲华及吉祥果其或六角又或四方如杵如宝如轮如钩随其法仪制度各异又明作法火焰征祥印契咒明如应所作第四卷明先行之法谓阿阇梨摄受弟子仪范次第先想自身即毗卢体次想诸佛入弟子身发菩提心广度含识然当依法忏悔清净后如本仪供养圣贤第五卷明铃杵相分随部不同但五股作即表五智其或三亭七亭九股七股如莲华相及众宝形四种法中随应施作一一杵量悉有印明又说造塔有多种物谓金银铜檀木香泥先择胜地结界遣魔以妙咒明加持清净然后依法建塔安像等揔彰此部经之大旨者如来入定放光警集机感金刚手劝请赞说显示轨仪其中演清净之正因入瑜伽之妙行印相明句护摩出生揔摄四明四种秘密者也。

　　大摩里支菩萨经一部七卷

　　大乘经藏秘密部收佛在舍卫国祇树给孤独园说第一卷明有一菩萨名摩里支常行日前日不能见知其名者冤不能害此摩里支陀罗尼法能令有情离一切怖脱一切难成一切事满一切愿第二卷说护摩之法于其像前作护摩炉观想中有阿字月轮然后如次作四种法第三卷说画像仪轨诸持明人依法画已如教安布设诸供养一日至七日诵明加持当得悉地第四卷明阿阇梨法观想月轮中有𤚥字此字即成阿阇梨身想已诵明加持成就第五卷明若有志心持诵归命此菩萨者息除烦恼破诸魔怨依法所求一切圆满第六卷说送圣贤仪各诵本明而作奉送随四种法印明不同又此法中亦能广作请雨止雨破魔解冤禁伏鬼魅灭除诸恶等第七卷说曼拏罗中诸菩萨咒一一依法当诵咒明其或精进增修坚固不退是人清净入诸佛智揔彰此部经之大旨者显此菩萨有大威光从根本心演真言行假以文字诠其般若般若舒光潜谋密照文字无转半满圆常统方便之智枢设降伏之妙用者也。

　　圣贤集伽陀一百颂一部一卷(西方圣贤集𠬧)

　　上三部并中天竺梵本所出。

　　右经集三藏沙门天息灾译法天证梵义施护证梵文沙门清沼令遵笔受沙门智逊慧达缀文沙门惠温守峦道真置显慧超可瑰善祐归省证义礼部郎中张洎润文殿头高品王文寿杨继诠殿直张美监译是月四日监使引三藏等诣
崇政殿捧所译经具表
上进其词曰臣天息灾等言臣等今译就一切如来大秘密王未曾有最上微妙大曼拏罗经等三部一十三卷悉显明王皆宣咒藏或现瑞于善法堂上或腾光于祇树园中运迦陵音作师子吼金刚手广陈行相饶益群生摩里支潜设威神摄持诸有护摩制度莲开百和之炉瑜伽轨仪翠明五股之杵色象表正章句严持斯五密宗皆一心印允属
钦明之运宏开解脱之门伏惟
应运统天睿文英武大圣至明广孝皇帝陛下凤历膺期
龙华出世
光流慧日高并于三无泽布慈云广涵于群有而复深穷真谛妙践觉场
受密记于
能仁
廓胜缘于法界
示流通于宝藏
启奥秘于金言
继佛行因为人请福臣等备员僧仵陈力法筵唯勤宣译之功上祝
文明之化前件新译经集谨缮写
上进以
闻是日
命坐赐茶
亲加抚慰锡赐如例
诏以经集入藏颁行并度本院童行十有一人为僧是年又
诏天息灾改名法贤。

　　端拱元年十月译成经八卷

　　圣庄严陀罗尼经一部二卷

　　大乘经藏秘密部收佛在迦毗罗城无忧树园说上卷所明罗睺罗童子夜中忽为罗刹所怖因以此缘诣佛求救佛即为说庄严大明以是明力令得安隐下卷所明梵王帝释四王星曜诸龙鬼等各说神咒咸为护助复与众生作大饶益能令一切悉离怖畏。

　　胜幡璎珞陀罗尼经一部一卷

　　大乘经藏秘密部收佛在喜乐山顶仙人住处说由佛悲念末世有情广造众业堕诸恶趣神力所加观自在菩萨及大梵王各说胜幡璎珞大明章句俾持诵者得离恶趣。

　　智光灭一切业鄣陀罗尼经一部一卷

　　大乘经藏秘密部收佛在日月天子宫为彼天子首说诸佛菩萨名号及陀罗尼神咒是八十八俱胝诸佛同说若持诵者灭五逆罪不堕三涂。

　　圣六字大明王陀罗尼经一部一卷

　　大乘经藏秘密部收佛在舍卫国祇树给孤独园说此六字大明秘密章句乃是过去无量诸佛同共宣说若持诵者增益胜行灭除烦恼一切所求无不成就。

　　千转大明陀罗尼经一部一卷

　　大乘经藏秘密部收佛在忉利天宫波利质多罗树下帝释天主因以白佛欲说是咒佛来许宣后复印可若持诵者能摧一切邪咒邪法息除一切病苦灾横。

　　花积楼阁陀罗尼经一部一卷

　　大乘经藏秘密部收佛在阿耨达池龙王宫说此中所明广为四众天龙八部说佛如来从戒定等五法出生无量福蕴又复较量供佛舍利作曼拏罗种种功德然后宣说此大明句若持诵者获大胜益。

　　圣大揔持王经一部一卷

　　大乘经藏秘密部收佛在舍卫国祇树给孤独园说此大揔持王秘密神咒七十七俱胝如来同共宣说若持诵者获大安隐威德势力悉皆具足得宿命通及不退转。

　　上七部并中天竺梵本所出三藏沙门施护译。

　　鄜州先译经赞三卷

　　大乘圣无量寿决定光明王如来陀罗尼经一部一卷

　　大乘经藏秘密部收佛在舍卫国祇树给孤独园说此中广赞是无量寿决定光明王如来陀罗尼有大功德若持诵者决定得生彼无量寿清净佛刹。

　　最胜佛顶陀罗尼经一部一卷

　　大乘经藏秘密部收析出别译此中但存秘密咒句不翻文义良以秘密故不译也若持诵者获大功德书写供养宣通流布所得胜利不可较计。

　　七佛赞呗伽陀一部一卷(西方圣贤集收)

　　上二经一赞并中天竺梵本所出三藏沙门法天译附庄严等经编次。

　　右经集内大乘圣无量寿决定光明王如来陀罗尼经等二经一赞法天于鄜州先译上进是年下
诏俾译经僧等重加详证沙门法进令遵笔受沙门智逊缀文沙门惠温守峦道真慧超知则善祐归省守遵证义户部郎中张洎润文殿头高品杨继诠供奉官张美监译是月三日监使引三藏等诣
崇政殿捧所译圣庄严陀罗尼等经七部八卷具表
上进其词曰臣施护等言臣等今译就圣庄严陀罗尼等经七部八卷伏以此经皆如来悲中起智象外立言喜乐山间应梵王之哀请质多树下顺帝释之𧆛诚化列曜于日宫光销苦趣伏群邪于龙海威慑魔军建胜幡而罪垢潜除提秘印而妖氛廓霁法本无漏利均有情幸属
钦明庆从演译伏惟
应运统天睿文英武大圣至明广孝皇帝陛下道同诸佛功冠百王神化周流仁风溥畅
廓度门于有截
加德教于无边爰当
万务之缉熙更睹五乘之开奥臣等徒亲众善罔究五明敢因
梦日之休辰𧆛上贯花之妙颂庶凭梵福仰续尧龄前件新译经集谨缮写
上进以
闻是日
命坐赐茶
亲加抚慰锡赐如例
诏以经集入藏颁行仍
诏赐证义僧善祐号演教大师及度本院童行十有一人为僧是年正月天竺僧净友献梵经六夹三月中法贤法天上言臣等在天竺日远闻支那国五台山文殊及峨嵋山普贤圣迹垂化暂求瞻礼以满宿心
诏许之仍
命梵学僧清沼缀文僧达与法贤等同往以充给使县次▆▆▆
赐装钱至二▆▆▆九月北天竺▆▆▆僧般弥陀▆…▆。

　　大中祥符法宝录卷第六
金藏第 111 册 No. 1501 大中祥符法宝录(第3卷-第12卷)


　　大中祥符法宝录卷第七　　　　迹

　　(▆…▆…▆…▆
来编修)

　　别明　圣代翻宣录中之六

　　藏乘区别年代指明二之五

　　二年四月译成经五卷

　　如意宝揔持王经一部一卷

　　大乘经藏收佛在睹史多天宫说此中所明若人入此揔持门者即能解了一切诸法无来去相不生灭理空非空性乃至于此都无取着得佛知见等。

　　普贤曼拏罗经一部一卷

　　大乘经藏秘密部收佛在王舍城鹫峰山说此中所明佛以慈悲普为现在当来修行者说若欲入金刚界大曼拏罗修习普贤法者先依胜处及请胜师净心结界灌顶作坛想曼拏罗中有本尊献五供养诵百八名等。

　　持明藏八大揔持王经一部一卷

　　大乘经藏秘密部收析出别译一时佛为末世众生作利益故乃至普令所求成就即说八大揔持神咒过去诸佛同宣我今复说除八种怖畏成八种吉祥苦恼消除福慧具足灭畜生报转生人天依法诵持所作成就。

　　尊胜大明王经一部一卷

　　大乘经藏秘密部收析出别译时佛世尊谓阿难言尊胜大明乃是过去诸佛所宣我为众生亦复显说除害解冤灭邪消怖远焰魔界获胜吉祥。

　　最上意陀罗尼经一部一卷

　　大乘经藏秘密部收佛在救鸽城牛头精舍说此中所明过去之世有一比丘名曰传教遇一神人为传教比丘说此神咒降大力鬼灭不祥事消除病恼增长福德实最上难思之明咒矣。

　　上五部并中天竺梵本所出。

　　右经三藏沙门施护译沙门令遵笔受沙门智逊缀文沙门惠温守峦道真慧超知则善祐归省守遵证义户部郎中张洎润文殿头高品杨继诠供奉官张美监译是月十五日监使引三藏等诣
崇政殿捧所译经具表
上进其词曰臣施护等言臣等今译就如意宝揔持王等经五部五卷神咒之力有感必通故曰如意宝秘印之光无幽不烛故曰持明藏曼拏罗揔摄五部最上意成就六通或居鹫岭道场或处牛头精舍高谈见证之利得八吉祥深明宿住之因悟三解脱洪惟妙义大拯迷津爰属
昌朝克隆至教伏惟
应运统天睿文英武大圣至明广孝皇帝陛下握符御极
执象临人崇释梵之真宗广勋华之至化散花宣偈远集于他方一雨润生溥济于群品臣等从师筹室访道宝方幸承
天覆之仁获畅海潮之响庶臻
景福永奉
皇图前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行是年五月京师僧省才上新译大方广揔持宝光明经䟽
诏僧司集义学僧详定僧司言省才所作䟽义颇得经旨请附藏流行许之。

　　是年十月译成经集一十七卷

　　众许摩诃帝经一部一十三卷

　　小乘经藏收佛在迦毗罗城尼俱陀林中说第一卷明有诸释众白世尊言我佛过去何处所生何姓何族为我宣说佛来目连为众宣说目连奉教入三摩地观察世尊过去世事如实了知乃为众说先谈劫初缘起所食地饼林藤自然粳米人心起贪尔时众许立一平等多智之人名之为王即释氏为王之始也第二卷明王种继续释姓因由说佛父王兄弟四人各生二子净饭二子长名悉达又说始从睹史下降阎浮择上姓王族选圣德贤母奏乐乘象降神入胎第三卷明言彼摩邪得吉祥梦净饭王命相师占之又明菩萨住胎天龙守护夫人攀树太子降生现诸瑞应七步生莲阿私陀仙占相太子具三十二相定作轮王等事第四卷明提婆达多与太子角力射七铁鼓穿七铁猪父王置婇女嫔妃以相娱乐太子生厌求出世间乃至游观四门见四种相厌老病死起出家心又设城堑七重宫嫔六万是时太子专伺逾城第五卷明王自守护严密非常时净饭王邪输夫人各得异梦复请太子为占所梦于是太子正念无常唯思修道梵释劝请䬸那驭马有四天人来捧马足夜出王城入山修道䬸那却将宝马宝冠归还王宫太子遂以宝剑自断其发脱珍妙服换猎人衣乃至入鹫峰山化仙人等第六卷明太子入山于仙人处学禅定等父王思念来五百人往伴太子太子悉遣令回唯留亲族三人外族二人林野修定食麻麦等修行求证入河沐浴受食乳糜诣金刚座成等正觉将近于座先现征祥帝释取草敷于座上佛既坐已魔王娆乱佛皆降伏父王知佛已成正觉严治道路烧香设乐四门施宝第七卷明梵天来下请佛说法商人献供四王奉钵佛皆受已为彼商人说三归法又往龙宫安禅七日出定说偈还金刚座七日观察十二因缘流转还灭次又思度所事二仙天言已终又思五仙应可受教遂往鹿苑三转四谛为其化度由是诸天相报来下供养于佛第八卷明化五人已次化邪舍长者并其父母各得果证又化俱梨迦四子出家成阿罗汉乃至化贤者六十人等第九卷明往西曩野你聚落化难那舍并献粥童女往连河岸化三百岁乌噜尾螺迦叶并众五百佛现神变降毒火龙迦叶受化并众出家等第十卷明化曩提誐邪二迦叶并其徒众既从化已皆成苾刍佛将三迦叶等千苾刍众往誐邪山顶为诸苾刍说三种事时三迦叶并其徒众闻法开悟成阿罗汉时民弥娑啰王遣使诣山请佛入宫申供养已佛乃为王并千罗汉演说四谛及缘生法第十一卷明佛为民弥娑啰王宣说无常苦空等法王及八万天人并诸士庶远尘离垢得法眼净又说此王及三迦叶往昔因缘今得遇佛时王施园造寺奉佛复有长者请佛及僧家中供养给孤长者因以事缘到王舍城闻佛出世发心请佛归于本国择地造寺申供养等第十二卷明佛既受请来舍利弗先往营造彼国外道欲舍利弗相与论义建大论场外道义堕悉皆降伏尊者为彼如应说法各各出家咸得果证又为国人广说正法给孤买园造立精舍庄严既讫迎请世尊于是千阿罗汉帝释梵王从佛而往佛既到已立精舍名舍卫国主胜军大王值佛闻法发欢喜心佛化已毕思还本国省觐父王佛到父国与王相见建立精舍等第十三卷明父王见已迎佛入宫问答说偈却请世尊归于精舍到精舍已普为大众说四谛法时彼释众七十七千人皆证初果又度斛饭王甘露饭王及诸人天证四果等提婆达多毁谤于佛释种童子说偈赞叹又来目连令化父王灭我见想帝释严设法会四王守门尔时世尊演说正法化其父王得证初果又说释族贤王五百出家侍佛等揔彰此部经之大旨者由佛神力所加释众起念如来氏族本生云何佛来目连宣本生事初彰目连神力宿住智明次显如来正因道圆行满乃至种种方便现化度生因其所说益广增修若求菩提应如是学乃斯经之旨也。

　　布施经一部一卷

　　大乘经藏收佛在舍卫国祇树给孤独园说此中所明为大苾刍说布施法三十七种与舍卫王说二利施以四无量心而修施行获无𦊱碍证寂灭乐也。

　　月光菩萨经一部一卷

　　大乘经藏收佛在王舍城竹林精舍说此中所明舍利弗及大目乾连于佛之先入般涅槃乃说释迦因地为月光天子遍施一切发菩提心令所化者得证寂灭究竟彼岸。

　　金光王童子经一部一卷

　　小乘经藏收佛在迦毗罗城你也誐噜䭾林精舍说此中所明金光王童子诣于佛所思念何缘作何福利生于王宫受大福报童子赞佛殊胜功德广大福田时佛为说十二因缘及四圣谛童子闻法证阿罗汉。

　　犍稚梵赞一部一卷(西方圣贤集收)

　　上五部并中天竺梵本所出。

　　右经集三藏沙门法贤译法天证梵义施护证梵文沙门清沼令遵笔受沙门智逊慧达缀文沙门惠温守峦慧超知则守遵颢丕云胜证义户部郎中张洎润文殿头高品杨继诠供奉官张美监译是月三日监使引三藏等诣
崇政殿捧所译经具表
上进其词曰臣法贤等言臣等今译就众许摩诃帝等经五部一十七卷皆能仁在世真语利生舍卫城中唱四谛而声闻获益俱陀林下提十地而菩萨当机或果上谈因或禅中现瑞或显扬于圣族或开导于迷涂真俗互陈空有双照四德备具一雨溥滋庆逢至圣之朝睹此难思之教伏惟
应运统天睿文英武大圣至明广孝皇帝陛下膺干抚运体道御邦上奉三无合覆载照临之德下安万有推生成教道之仁
眷甘露之法门
思醍醐之正味重兴翻译务广流通臣等早乏多闻叨依像法传鹫峰之秘奥愧匪通才祝
凤历之延鸿唯𧆛精恳前件新译经集谨缮写
上进以
闻是日
命坐赐茶
亲加抚慰锡赐如例
诏以经集入藏颁行并度本院童行十有一人为僧是年又
诏梵学僧惟净为译经笔受以法贤上言先奉
诏择童子五十人攻习梵学惟净初以童子中选太平兴国九年十月度为僧其人每口授梵章则心通其义西域文字皆能晓晤故特从甄擢焉又
诏曰朕端委中宸惠绥诸夏每钦崇于至教思诱导于群迷惟竺土之净区本能仁之阐化爰资通译遂获妙言因其慕向之诚式继翻宣之盛西天译经三藏朝散大夫试鸿胪少卿明教大师法贤传教大师法天传法大师施护等并金河名[由/日]柰苑高流夙探了义之宗深乐同文之运而自远趋帝阙光启梵筵继白马之遐踪畅青莲之秘旨克扬妙谛列上契经畴其广演之劳协我必诚之志属亲耕成礼鸿霈诞敷增祑卿曹优其命数是为朝奖以耀空门法贤可特授试光禄卿法天施护可并特授试鸿胪卿余如故翌日具表谢云臣法贤等言伏蒙
圣恩特授臣法贤试光禄卿法天施护并试鸿胪卿者天光下烛
兑泽旁沾忻惧交并傍偟罔措臣等尝询典故窃访官班谓卿也汉曰象河周称惟月名崇九寺位亚三阶苟非时髦莫膺宠授岂有擢从缁侣试此清资止如法果以道行授官不空以神通进爵斯皆释门龙象觉苑栋梁而臣等学谢支谦名惭童寿贡梵编于金阙早契夙心翻妙义于玉华久叨
殊奖
中旨曲加于敦谕
宸慈回借于发挥岂谓
伏蒙
应运统天睿文英武大圣至明广孝皇帝陛下属耕籍之藏仪布恩荣而及物假兹名器耀于法筵敢不临履为怀精勤励志共演双林之法要以酬
万乘之
鸿恩谨奉表称
谢以
闻十月中僧行达宝基道初三人自天竺还以所得梵经八夹
进献
上召见各赐紫衣束帛其后中国僧诣西域得梵经还者并如之。

　　淳化元年十月译成经集一十一卷

　　七佛经一部一卷

　　小乘经藏收佛在舍卫国祇树给孤独园说此中所明有苾刍众思惟过去有佛出现族姓寿量而不能知时佛为说七佛世尊族姓寿量说法弟子等事末后世尊自说初生出家转法轮之相欲令知佛族姓寿量起心修行而趣证也。

　　毗婆尸佛经一部二卷

　　小乘经藏收析出别译上卷所明满度摩王有一太子名毗婆尸出城游观见四种相厌苦出家出国游行夏安居已思惟十二缘生又观色等五蕴生灭幻化乃得解脱下卷所明既成佛道度生说法有证罗汉那含果者此之大旨者说十二支及四谛法令所度生证四圣果诱导进修舍凡趣圣者也。

　　大三摩惹经一部一卷

　　小乘经藏收佛在迦毗罗林说此中所明十方释梵四大梵王各说偈颂佛为说法复有药叉四天大王忉利天等童男童女皆来集会乃至魔闻说法归依息恶此之大旨者人天集会演说法要有大威力能伏恶魔等也。

　　长者施报经一部一卷

　　小乘经藏收佛在舍卫国祇树给孤独园说此中所明佛为给孤长者说布施法心有所求获报不广又说弥罗摩长者昔曾行施舍金银宝妙衣辇舆不如以食施正见人由是广申较量乃至最后给孤长者心得清净悟寂灭忍。

　　上四部并西天竺梵本所出。

　　毗沙门天王经一部一卷

　　大乘经藏秘密部收佛在舍卫国祇树给孤独园说此中所明时毗沙门天王初夜放光来礼佛足说偈赞叹四方天王皆来礼佛各以威德护四大洲时毗沙门次说咒句若乾闼婆闻此神咒复作娆乱一切有情者头破七分如阿梨树乃至广陈咒句最后世尊赞叹此经有大威力此乃世尊威神加被天王令宣密言护持含识也。

　　圣曜母陀罗尼经一部一卷

　　大乘经藏秘密部收佛在阿拏迦嚩帝大城说此中所明八部龙神九曜星宿人非人等佛为说法时金刚手菩萨天眼观众见诸宿曜恼害众生请佛说法为作拥护佛于自心出大光明入宿曜顶乃说咒句复说圣曜母咒以作加持令诸众生所愿如意。

　　解忧经一部一卷

　　小乘经藏收佛在舍卫国祇树给孤独园说此中所明初陈二偈次长行说凡夫迷着恩爱生忧今佛为说解忧之法令诸众生学断轮回如诸声闻断漏离忧出于三界也。

　　佛一百八名赞一部一卷

　　文殊师利一百八名赞一部一卷

　　圣观自在菩萨梵赞一部一卷(并西方圣贤集收)

　　上六部并中天竺梵本所出。

　　右经集三藏沙门法天译法贤证梵义施护证梵文沙门清沼令遵惟净笔受沙门慧达缀文沙门惠温守峦智逊慧超知则守遵归省云胜证义太仆少卿张洎润文殿头高品杨继诠供奉官张美监译是月三日监使引三藏等诣
崇政殿捧所译经具表
上进其词曰臣法天等言臣等今译就七佛等经赞共一十部一十一卷经旨宏深显密交辩赞文奥妙华梵双彰圣曜母之揔持化诸列宿毗沙门之秘印伏彼邪魔或示缘生或明施报或立安居之制或剪烦恼之根由旁设于化城冀同归于觉苑庆斯法宝出自
圣朝伏惟
应运统天睿文英武大圣至明广孝皇帝陛下道际净居光超梵辅
御金轮而化千界
膺宝历而接九皇浸
惠泽于飞满偃
仁风于卉木而复
凝神净域索隐真筌译鹤树之遗音广龙宫之秘藏洪惟妙教永赞
丕图适逢
降圣之辰仰祝
后天之寿前件新译经集谨缮写
上进以
闻是日
命坐赐茶
亲加抚慰锡赐如例
诏以经集入藏颁行并度本院童行十有一人为僧。

　　大中祥符法宝录卷第七
金藏第 111 册 No. 1501 大中祥符法宝录(第3卷-第12卷)


　　大中祥符法宝录卷第八

　　(▆…▆…▆…▆
来编修)

　　别明　圣代翻宣录中之七

　　藏乘区别年代指明二之六

　　二年七月译成经律集一十二卷

　　帝释般若波罗蜜多心经一部一卷

　　大乘经藏秘密部收佛在王舍城鹫峰山说此中所明佛为帝释说般若波罗蜜多甚深之义非一非异亦非断常去来等相乃至五蕴六度十八空等亦非一异断常等相义括尘沙性融真界后说神咒般若心明是无上明摄诸胜用然与诸法非即非离混入诸法妙真常门揔摄一切神通胜用遍照般若波罗蜜多经一部一卷大乘经藏秘密部收佛在他化自在天宫为金刚手等说诸菩萨清净法门又说秘密吽字义门摄一切法又说二十五种秘密法门大明咒句如是印咒破一切罪作诸吉祥又说得闻此经一四句偈圣贤卫护命终得生十方净土乃至获诸胜妙功德此之大旨者广显菩萨清净法门谓即微妙秘密吽字此字乃入智用之门警悟一切瑜伽行者令得秘密相应故也。

　　五十颂圣般若波罗蜜多经一部一卷

　　大乘经藏收佛在王舍城鹫峰山说佛语须菩提若诸异生及声闻缘觉受持此经者速成正等觉以三乘法平等一如乃至六度十八种空三十七品菩提分等诸法无异如是知者而速成就阿耨菩提此之大旨者般若能生彼一切法般若平等住一如故诸法亦住平等一如如是知者速得证悟故也。

　　四无所畏经一部一卷

　　大乘经藏收佛在舍卫国祇树给孤独园说此中所明如来成就四无所畏能转法轮乃为广陈四无畏义又说曾于八大众中得无所畏。

　　大乘戒经一部一卷

　　大乘律藏收佛在舍卫国祇树给孤独园说此中所明诸苾刍等求解脱者宁舍身命不坏律仪破毁者沉沦恶道守护者当得见佛又毁戒者如无目人对鉴亦然意令苾刍奉持戒律出离轮回断诸染因趣成佛果者也。

　　圣最胜陀罗尼经一部一卷

　　大乘经藏秘密部收佛在波啰钵多国星左大城虞弥曩精舍说此中所明有一苾刍出星左城于其中路逢一大人知是文殊因问所从文殊具答阎浮众生当有种种风广等病及诸灾沴为阿修罗及恶鬼神之所娆乱即为宣说最胜大明秘密咒句若诵一遍或复五遍灾病悉除此乃文殊菩萨悲愍恶世一切众生宣说此明令其持诵俾得拔除诸苦者也。

　　圣六字增寿大明陀罗尼经一部一卷

　　大乘经藏秘密部收佛在舍卫国祇树给孤独园说此中所明阿难有疾佛为宣说六字大明使令受持消除疾苦又复此明增益寿命而此咒者有六威德大师同共宣说又以咒言咒线系患人手令得安隐山可令动海可使竭说此咒明故不虚妄也。

　　增慧陀罗尼经一部一卷

　　大乘经藏秘密部收析出别译此中所明大慧菩萨为童子相菩萨宣说明句欲令世间诸愚痴者依法诵此陀罗尼故于六月中即获聦利傥信发一念乃报起多门显此咒明有大功力。

　　诸佛经一部一卷

　　大乘经藏收佛在王舍城鹫峰山说此中所明目连运通往色究竟天问彼天人何时有佛出世成道有百天众同答目连经百千劫佛出成道目连离彼还至佛所请问前事佛言彼天知见甚少答汝之言未可深信佛因广谈多佛出世利生说法乃至彼一一佛成正觉尊历无数劫我今成佛劫数甚多此之大旨者因目连之现通举往事而伸问还以白佛方决其意乃显如来了达三世悉无碍也。

　　大乘舍黎娑檐摩经一部一卷

　　大乘经藏收佛在王舍城鹫峰山说此中所明佛语苾刍若于十二缘生而能见了是名见法以见法故即名见佛舍利子闻不能解了因即往问慈氏菩萨慈氏初即略说缘生名相及八正道后复广明缘生之义又说六界无我等相若有能观十二缘者名为正观是即正慧了三世法悉无去来乃至当为授菩提记。

　　一切如来说佛顶轮王一百八名赞一部一卷

　　圣多罗菩萨梵赞一部一卷(并西方圣贤集收)

　　上一十二部并中天竺梵本所出。

　　右经律集三藏沙门施护译法贤证梵义法天证梵文沙门清沼惟净笔受沙门慧达智逊缀文沙门惠温守峦慧超守遵道文归省云胜全永证义太仆少卿张洎润文殿头高品杨继诠供奉官张美监译是月十日监使引三藏等诣
崇政殿捧所译经具表
上进其词曰臣施护等言臣等今译就帝释般若波罗蜜多心经等一十二部一十二卷或宣般若或显揔持摽帝释者秉智炬之大天称遍照者破有暗之胜用谈乎空理得空中之不空示彼密因即密中之深密自在天上赞六字神功给孤园中演七支戒体性异于根茎枝叶味分于酥酪醍醐始自一音应乎品类允属
承平之运更崇化度之门伏惟
应运统天睿文英武大圣至明广孝皇帝陛下德被四天
行跻十地运洪慈而济俗敦众善以保邦
归依上乘
钦崇至教受
能仁之夙记启像劫之胜因广译秘文宏开觉路臣等叨承
诏命获奉宣扬敢凭最
上之缘永福
无疆之祚前件新译经律集谨缮写
上进以
闻是日
命坐赐茶
亲加抚慰锡赐如例
诏以经律集入藏颁行是年五月
诏西面㳂边黎州阶州泰州广州等四处有梵僧自天竺来及中国僧游天竺还者所赍梵经舍利功德等并先具奏
闻其梵经等仍封▆以进。

　　是年十月译成经七卷

　　佛母宝德藏般若波罗蜜多经一部三卷

　　大乘经藏收析出别译揔有三十三品上卷所明行无所行是行最上又云菩萨由得安隐之乐大乘之乘往诸方所又说常与无常我及无我有为无为一切诸法皆悉住于无相之行若以香华供养佛塔或复营造不及书写受持功德又若有人供养舍利不如供养般若供养般若者速得解脱又化河沙佛刹众生证罗汉果不如持此般若功德能成无上正等觉尊又说声闻功德布施持戒不如菩萨福蕴少分若不信般若或生诽谤是人少智堕阿鼻狱又明果色清净即一切智清净犹如虚空不断不坏菩萨发心闻此般若虽未授记而亦非久得证菩提又明菩萨魔事而不可数种种变化起诸魔相中卷所明十方诸佛从般若生三乘圣法皆般若出一味法中离诸分别菩萨智心舍法我见智起自然获佛功德如王不举国政自行善入智门其义如是又说如度海船或时破坏须依草木得达彼岸人发信心依于般若得越苦海成佛菩提又明佛果菩提大智功德皆从般若而得成就十方世界三世佛法一切住如实无得无分别菩萨若求如是法者应当精进而行般若又若求清净行最上行乃至为法舍于身命如须弥山名不退行又色等五蕴甚深无相如是六尘十二界空非空非实不可得故谷种生果非有非无佛果如幻离有无性而无所著乃至得授佛菩提记又行解脱门非求寂静如鸟飞空非住于空非住于地菩萨如是无所住故方获最上神通之力又复菩萨或有执魔从自心现作亲友相言汝名佛菩萨闻已心生忻悦为魔所著故当观察又智者依师疾得无上乃至依彼善友速能成就诸波罗蜜等下卷所明行大智行施甘露法利益人天平等无间决定当证法王之位又魔恐菩萨证法王位处天常忧现相欲令生退惧心大智菩萨虽睹是相心亦不动又明若学戒法而不作相知非二相名学佛法诸佛化现所作皆无菩萨智行亦复如是离诸取着如幻化等菩萨了知般若生信清净真实是即奉行一切智等树林华果皆从地生地无增减三乘人天安隐之法皆从般若之所生故当知般若亦无增减又明修四禅定当得菩提乃至度脱众生圆满净土离相不二求佛菩提于诸众生起慈忍故令人闻言悉皆欢喜等持戒高远修成定行证佛菩提离诸鄣碍犹如皎月出于云中又布施赈贫获于富乐明宝德藏中有妙药若人服之悉证道果等此之大旨者谈般若无著之本演涅槃寂静之源离色离心非空非有圆融净妙法性甚深实上乘之真教者也。

　　大乘无量寿庄严经一部三卷

　　大乘经藏收佛在王舍城鹫峰山说上卷所明佛集苾刍说过去劫值燃灯佛乃至值遇世自在王如来发菩提心请说佛刹功德广发大愿等中卷所明作法苾刍于往昔时对佛发愿精进修习历阿僧祇为求菩提乃至成佛已来于今十劫等下卷所明东方世界河沙刹土菩萨声闻以妙香华供养极乐世界无量寿佛彼佛因中发大愿言愿我当来成佛之日人闻我名顶礼称赞皆生净土即得解脱等此之大旨者始自如来谈于因行遇燃灯佛得授记别后复广赞极乐国土劝人求生欲使含识忻慕净土而趣证菩提者也。

　　萨钵多酥哩逾捺野经一部一卷

　　小乘经藏收佛在毗舍梨国猿猴井楼阁精舍说此中所明佛谓苾刍作如是言诸行无常是生灭法如劫坏时七日出现江海枯涸山石融销三千世界悉如灰烬岂有众生而得久住意令苾刍起厌离心求脱三界趣证四果矣。

　　上三部并中天竺梵本所出。

　　右经三藏沙门法贤译法天证梵义施护证梵文沙门清沼惟净笔受沙门智逊慧达缀文沙门惠温守峦慧超守遵道文归省云胜全永证义右谏议大夫张洎润文殿头高品杨继诠供奉官张美监译是月二日监使引三藏等诣
崇政殿捧所译经具表
上进其词曰臣法贤等言臣等今译就佛母宝德藏般若波罗蜜多等经三部七卷上二部说从报体峻辟幽关皆十地等流具尘沙功德之所入也趋其行者造真如之实际下一经演自化身曲开权径唯四果小圣灭分别烦恼之所由也遵其道者得生空之涅槃咸一雨之所沾逐三根而受润教传华夏福被人天伏惟
应运统天睿文英武大圣至明广孝皇帝陛下德迈普香
道侔大梵
凝旒御极正
玉历以承干
端拱临人应
金轮而抚运大阐无为之理深探不二之门螺髻圆音协
圣时而再震鹭池嘉会当此日而中兴臣等庆逢贯月之辰式贡雨花之教庶资景福永固
皇图前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行仍度本院童行十有一人为僧是年三月中天竺摩竭陀国僧吉祥志献梵经三夹五月师子国僧佛护与甚徒五人来朝献梵经二十夹七月中天竺僧佛护献梵经五夹四年十一月南天竺僧惠吉祥献梵经一夹是月师子国僧觉喜献梵经六十二夹舍利佛骨菩提印白㲲画像并白㲲书随求真言轮及如意轮坛仪等。

　　五年正月译成经集七卷

　　金刚手菩萨降伏一切部多大教王经一部三卷

　　大乘经藏秘密部收析出别译上卷所明降伏部多成就之法八部多主成就处所及部多女法行印相乃至持诵此真言时须弥山动海水倾摇等中卷所明降诸部多观想之法或想月轮中有吽字或夜叉女成就印相等下卷所明作曼拏罗法用次第彼以白檀及牛黄末于桦皮上𦘕夜叉像诵明加持部多即现此之大旨者显是咒明具难思力起胜方便开悉地门一切部多皆悉降伏。

　　上一部北天竺梵本所出。

　　一切如来乌瑟腻沙最胜揔持经一部一卷

　　大乘经藏秘密部收佛在极乐佛刹善法堂中说此中所明无量寿佛为令有情离疾病苦说此法门若能书写持诵供养脱一切病复能成就一切事业。

　　最上大乘金刚大教宝王经一部二卷

　　大乘经藏秘密部收佛在广严城庵罗树园说上卷所明佛放大光逾于日月阿难请问此光因缘佛即为说时有天子名印捺啰部帝欲闻深法佛乃为其宣说四种最上之法谓声闻缘觉二乘方广大乘最上金刚大乘等闻者必获无生法忍下卷所明佛来金刚手菩萨观彼天子发诚谛心欲请菩萨宫中供养时金刚手菩萨应机赴请因为广说大乘秘密甚深之法欲令王等证无生忍复有沙门婆罗门等及四印度王悉集宫中随喜听法是时菩萨于六年中王宫说法示教既终隐身不现此之大旨者通标四乘具包众法摄秘密甚深之义入瑜伽解脱之门二谛融明三空互入秘密主应机设法印度王证悟无生理致渊微教乘彰显寔曰最上大乘秘门相应法中深旨者也。

　　菩提心观释一部一卷(西方圣贤集收)

　　上三部并中天竺梵本所出。

　　右经集三藏沙门法天译法贤证梵义施护证梵文沙门清沼惟净笔受沙门智逊缀文沙门惠温仁彻守贞从志慧达守遵道文处圆云胜证义翰林学士中书舍人张洎润文右内率府副率张美殿头高品杨继诠监译是月十二日监使引三藏等诣
崇政殿捧所译经具表
上进其词曰臣法天等言臣等今译就金刚手菩萨降伏一切部多大教王等经三部菩提心观释一部共七卷其经也皆如来诚谛之言利均蜎蠢其释也唯菩萨集撰之义炳若丹青智起四心秉摧邪之慧刃名彰五日立破有之智灯从大揔持门入不思议境以观发慧综五部而摄心得意忘言体三轮而泯迹仰斯真教广利有情恭惟应运统天睿文英武大圣至明广孝皇帝陛下德契穹旻
心冥大觉应千轮而御宇严百福以垂裳
受密记于双林三祇云满运大慈于沙界二利同修宏敞玉华广开金藏臣等䇿名法苑视秩清途唯期翻衍之鸿因永赞绵长之宝祚前件新译经集谨缮写
上进以
闻是日
命坐赐茶
亲加抚慰锡赐如例
诏以经集入藏颁行。

　　是年四月译成经七卷

　　护国尊者所问大乘经一部四卷

　　大乘经藏收佛在王舍城鹫峰山说第一卷明佛集大众说起教因护国尊者请问世尊以何等法为菩萨行能得一切最上功德由是如来称叹善哉为说四法若能修习具足清净是名菩萨乃至重复说偈明前行相等第二卷明有四种法为菩萨缚次说八种补特伽罗离菩提心不得为说最上功德殊妙之法复明净光天子为太子福光广说法要令离尘境等第三卷明净光天子劝彼太子离于染著令其出家时发光王乃为太子造立宫殿诸娱乐具诱引其心令生爱着俄闻空天赞三宝德太子请问天具宣扬第四卷明福光太子闻三宝德归佛出家志求菩提佛为宣说菩萨行等时发光王既失太子悲泣求访因诣佛所佛为说法其王即时得不退转阿耨菩提至于如来入涅槃后茶毗起塔广作佛事其后赞经功德暂闻信受胜僧祇劫行五波罗蜜等此之大旨者谈本行之因明大乘之义暂闻读诵果利难量至信受持功能莫大实最上甚深之教也。

　　上一部中天竺梵本所出。

　　金刚香菩萨大明成就仪轨经一部三卷

　　大乘经藏秘密部收佛在睹史多天说上卷所明大众问佛教起因由如来受请入三摩地忽于眼中放大光明其光遍照十方佛刹光遍照已还佛前住如大火聚化忿怒像现身光明于金刚手大菩萨前说此大明及说息灾增益敬爱降伏等法中卷所明降伏法用即金刚香成就大明秘密印相献香华等下卷所明择地结界观想字轮能调难调忿怒印相乃至金刚速行大明等法。

　　上一部西天竺梵本所出。

　　右经三藏沙门施护译法贤证梵义法天证梵文沙门清沼惟净笔受沙门慧达智逊缀文沙门惠温仁彻守贞从志守遵道文处圆云胜证义翰林学士中书舍人张洎润文右内率府副率张美殿头高品杨继诠监译是月八日监使引三藏等诣
崇政殿捧所译经具表
上进其词曰臣施护等言臣等今译就护国尊者所问大乘经等二部七卷在昔如来神化无方灵机莫测现希有事说最上乘王舍城中显真如于言外睹史天上明悉地于字轮由尊者之发机自菩萨之开化理当冥契行在圆修妙德莹然假要筌于般若灵光焕若扬秘印于瑜伽将阐斯文聿钟
昌运伏惟
应运统天睿文英武大圣至明广孝皇帝陛下同风三代比德九皇
道昭于二十八天
瑞显于三十二相探微言于鹫岭洞究真源蹑净行于龙华深穷实际臣等道惭支鹤德谢安鹏译梵从华续佛乘于不朽瞻
天颂
圣祝尧历于无疆前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行是年梵学沙门智江致宗二人
诏充译经笔受缀文沙门慧达
诏授右街鉴义。

　　大中祥符法宝录卷第八

　　(北柳村崔家门下李氏刀经二板)。
金藏第 111 册 No. 1501 大中祥符法宝录(第3卷-第12卷)


　　大中祥符法宝录卷第十

　　(▆…▆…▆…▆…
▆…▆)

　　别明　圣代翻宣录中之九

　　藏乘区别年代指明二之八

　　佛三身赞等二合一卷

　　佛三身赞

　　曼殊室利菩萨吉祥伽陀(并西方圣贤集收)

　　上三部并中天竺梵本所出。

　　右经集三藏沙门法贤译法天证梵义施护证梵文沙门清沼惟净智江致宗笔受沙门智逊缀文沙门仁▆守贞从志道文▆哲云胜句端守赞道澄证义给事中杨砺润文右监门卫率府率张美内供奉官杨继诠监译是月十九日监使引三藏等诣
崇政殿捧所译经具表
上进其词曰臣法贤等言臣等今译就大爱陀罗尼经等三部共三卷皆大雄开方便门示真实相教诸菩萨登十地之道阶由菩萨依揔持王传秘密印同乎调御也三祇之胜业吉祥大士悲苦趣以兴言大爱上人现海神而陈化虚空藏之法炬烛彼幽涂无量寿之智轮摄诸生类赞三身之妙德彰二利之大勋允属
休明惟新演畅伏惟
皇帝陛下钦膺
骏命光纂
丕图执左契以临人应飞轮而御极奉
先思孝备罄于永怀临下以宽用臻于至治百神孚祐三宝垂休
真化冥符梵文遐至臣等仰承
诏旨幸预翻传式期
莫大之良因上祝
无疆之圣祚前件新译经集谨缮写
上进以
闻是日
命坐赐茶
亲加抚慰锡赐如例
诏以经集入藏颁行。

　　是年十一月译成经一十卷

　　延寿妙门陀罗尼经一部一卷

　　大乘经藏秘密部收佛在摩伽陀国成正觉地圣金刚座大灵塔处普光明殿菩提道场说此中所明金刚手菩萨言此陀罗尼能与我及一切众生善作拥护使彼恶魔伺不得便疾病中夭亦不能侵。

　　大吉祥陀罗尼宝贤陀罗尼二经合一卷

　　大吉祥陀罗尼经大乘经藏秘密部收佛在苏珂嚩帝佛刹说此中所明是陀罗尼有大功德若人记念获大富贵一切部多皆来畏伏宝贤陀罗尼经大乘经藏秘密部收佛在舍卫国祇树给孤独园说是时有大夜叉主其名宝贤而白佛言我有秘密心陀罗尼若能持诵依法所作一切如意。

　　圣多罗菩萨经一部一卷

　　大乘经藏秘密部收佛在香醉山五髻乾闼婆王宫说此中所明佛世尊于天人众中如须弥山显于大海是时五髻乾闼婆王言愿佛世尊悲愍于我天人阿修罗等与作广大利益安乐愿为宣说多罗菩萨一百八名佛乃为说如是名号最后复说多罗菩萨陀罗尼等。

　　戒香经一部一卷

　　小乘经藏收佛在舍卫国祇树给孤独园说此中所明佛谓阿难世间何香有风无风遍十方闻谓近事男及近事女持佛五戒不杀盗等如是五种净戒之香有风无风遍十方闻一切闻者咸皆称赞。

　　息除贼难陀罗尼经一部一卷

　　大乘经藏秘密部收佛在摩伽陀国庵罗树园侧韦提呬山帝释岩中说此中所明阿难一时忽见大恶盗贼之众自远而来即生怖畏因以白佛佛乃为说此陀罗尼能除一切贼难怖畏。

　　一切如来名号陀罗尼经一部一卷

　　大乘经藏秘密部收佛在摩伽陀国法野大菩提道场中说此中所明观自在菩萨一时白佛我有一切如来名号陀罗尼是陀罗尼过去庄严现在贤善未来星宿三劫千佛同共宣说佛来许宣时观自在菩萨先说如来诸名号已次说秘密陀罗尼句。

　　观自在菩萨母陀罗尼经一部一卷

　　大乘经藏秘密部收佛在广严城说此中所明普贤菩萨白佛言世尊我有观自在菩萨母陀罗尼大明章句佛来许宣普贤乃说如是秘密微妙咒句即菩萨母若有受持读诵之者罪业消除一切所求皆得成就。

　　秘密八名陀罗尼经一部一卷

　　大乘经藏秘密部收佛在舍卫国祇树给孤独园说此中所明佛谓金刚手言我今于汝金刚部中略说汝之秘密八名及陀罗尼若持诵者退散魔怨于诸所求不难而成。

　　上八部并中天竺梵本所出。

　　大正句王经一部二卷

　　小乘经藏收一时迦叶童子在憍萨罗国尸利沙大城之北尸利沙林鹿野园中说上卷所明是时有王名大正句都彼大城每作是言无有来世亦无有人复无化生起斯异见乃问迦叶迦叶为王广宣其事设以喻况显斯义旨以善方便使令开悟下卷所明迦叶告王勿更有喻证彼无人无后世邪王言有喻可证此理最后乃至其王受化心开意解向佛投诚受三自归永持五戒。

　　上一部西天竺梵本所出。

　　右经三藏沙门法贤译法天证梵义施护证梵文沙门清沼惟净智江致宗笔受沙门智逊道澄缀文沙门仁彻守贞从志道文怀哲云胜句端守赞证义翰林学士给事中杨砺润文殿头高品郑守钧监译是月二十三日监使引三藏等诣
崇政殿捧所译经具表
上进其词曰臣法贤等言臣等今译就延寿妙门陀罗尼等经九部共一十卷皆如来起后得智说如实言应机而立三乘诣理而归一揆庵罗树下演奥密之灵筌鹿野苑闲示人天之妙利或止香醉山里或处菩提场中踞解脱床现㧾持印见闻生信皆得吉祥教授利他速获悉地传流所及翻演惟新恭惟
皇帝陛下德总妙严道跻梵辅行清净化修菩提于三十四心住常乐门承记别于百千万劫钦承先旨宣畅秘文广阐译筵奉扬真教臣等叨膺
明诏同演契经敢因
枢电之降祥仰祝
河沙之算福前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行又法贤法天施护并
诏加朝奉大夫仍度本院童行十有一人为僧十二月泥波罗国僧罗护罗献梵经二十六夹。

　　咸平元年七月译成经七卷

　　频婆娑罗王经一部一卷

　　小乘经藏收佛在王舍城杖林山中灵塔处说此中所明频婆娑罗王与诸臣佐同诣佛所伸礼奉巳时有婆罗门等作是念言优楼频螺迦叶寿三百岁领徒五百投佛出家而世尊者方成正觉师少资老遂起疑心佛知其意令彼迦叶现十八变还复本座佛为众说五蕴生灭涅槃寂静众闻法已各得果利频婆娑罗王亦获胜益于佛法中得无所畏。

　　旧城喻经一部一卷

　　小乘经藏收佛在舍卫国祇树给孤独园说此中所明佛为苾刍宣说往昔未证果时观十二支逆推老死因生支有乃至行支因无明有返观还灭亦复如是既居果位返念因时如人履其旧道达旧都城如来今日到涅槃城严丽如故返照其源法无差别。

　　人仙经一部一卷

　　小乘经藏收佛在那提迦城昆左迦精舍说此中所明阿难问佛频婆娑罗王及彼城中诸优婆塞此灭彼生行愿果报世尊因为示相观察又以神通使空声曰我是人仙因此向佛次第宣说频婆娑罗王及彼八万诸优婆塞由信佛法证须陀洹又说梵王变现神通因四神足说四念处及八正道皆言如来悉知悉见令诸众生咸得清净。

　　信佛功德经一部一卷

　　小乘经藏收佛在阿拏迦城庵罗园说此中所明因舍利弗欲说如来功德等事佛赞许说此所说者正显如来能说广大最胜妙法若善不善及诸缘生等又舍利弗说或修一法或灭一法或证一法及说七种人法证四果法悉为显诸外道不信于佛明舍利弗深生信奉。

　　信解智力经一部一卷

　　小乘经藏收佛在舍卫国祇树给孤独园说此中所明佛为苾刍说信解力此法即是真如之理唯佛能知谓佛所有五力十力于是法中实知实证是能了知佛无上处作师子吼转妙法轮作是说者意令苾刍如理修学故也。

　　善乐长者经一部一卷

　　大乘经藏秘密部收佛在迦毗罗城说此中所明善乐长者了达四谛信向三宝忽于一时不见色像遥向世尊归依发愿佛来阿难持咒往彼为作救护是时长者以咒力故即能观照还复如故。

　　上六部并中天竺语龟兹国书。

　　法身经一部一卷

　　大乘经藏收析出别译此中所明广显佛之法身功德及说化身种种胜用若有求成正等觉智诸苾刍等应当如理如实了知随所了知如理应修等。

　　上一部中天竺梵本所出。

　　右经三藏沙门法贤译法天证梵义施护证梵文沙门清沼惟净智江致宗笔受沙门智逊道澄缀文沙门仁彻守贞从志道文云胜怀哲句端守赞证义翰林学士给事中杨砺润文殿头高品郑守钧监译是月十一日监使引三藏等诣
崇政殿捧所译经具表
上进其词曰臣法贤等言臣等今译就频婆娑罗王等经七部共七卷教分于半字满字理契于大根小根或支流别行或随方设化昆左迦舍现神足通给孤独园作师子吼三脱门之显敞岂闲贤愚八正道之坦夷宁容瓦砾彰人仙之宿住示长者之本因金口亲宣玉华载译伏惟
皇帝陛下纂承
圣业茂建
鸿徽钦奉
大雄阐扬真法
洞三空之奥邃
究七觉之幽微臣等学谢安清道惭支谶今以中元届节妙义初翻冀凭觉地之因永福
后天之祚前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行是年四月北天竺僧迦兰拏扇底献梵经三十一夹五月北天竺僧如来吉祥献梵经一夹并观音铜像一躯。

　　是年十一月译成经律七卷

　　最上秘密那拏天经一部三卷

　　大乘经藏秘密部收揔有九分佛在毗沙门宫为大众说上卷所明成就仪轨因毗沙门劝请说法佛从面门出七色光入那拏天顶时那拏天说心大明令人持诵所求成就中卷所明欲求圣药或欲调伏诸恶夜叉设咄噜等皆得随意又令依法画曼拏罗及那拏天像前持诵作诸成就皆悉如意下卷所明修花灯涂用献供养结诸印相持诵大明欲作护摩及诸敬爱依法施作所欲皆成揔彰此部经之大旨者显佛世尊为利益故诣毗沙门宫摄伏部多制诸恶者放光表瑞受请应机复欲彰其那拏天力得大自在具大威神说自心明而为降伏以伏恶故增益法成自得敬爱由此普能成就诸法入修罗宫出地伏藏圣剑圣药八法皆成故知大觉权方设降伏之轨范真乘秘要彰悉地之功能悲智相应印明融贯摄用归体同入真常彼那拏天即菩提智斯乃秘密深旨者也。

　　帝释所问经一部一卷

　　小乘经藏收佛在摩伽陀国王舍城东帝释岩中为帝释说此中所明帝释天主问烦恼因求出离法佛说烦恼憎爱为因由憎爱故起诸过失令断染因修诸净行帝释闻法远尘离垢得法眼净。

　　决定义经一部一卷

　　小乘经藏收佛在舍卫国祇树给孤独园为苾刍说此中所明谓蕴处界缘生四谛二十二根佛十力等决定名义显佛所说决定正法纯一无杂清净圆满。

　　上三部并中天竺梵本所出。

　　四品法门经一部一卷

　　小乘经藏收佛在舍卫国祇树给孤独园为阿难说此经凡有四名一名四品法门二名法镜三名甘露鼓四名多界意明众生愚迷不了四法谓界处缘起处非处法不善了故迷于正理不能断苦而求解脱世尊为说令其修断趣证圣果等。

　　解夏经一部一卷

　　小乘律藏收佛在王舍城迦兰陀竹林精舍为苾刍说此中所明解夏法式若自有罪恣他举陈佛与苾刍无诸过失互相忍可三业清净。

　　上二部本中天竺语龟兹国书。

　　右经律三藏沙门法贤译法天证梵义施护证梵文沙门清沼惟净智江致宗笔受沙门智逊仁彻缀文沙门守贞从志道文云胜怀哲句端守赞道一证义枢密副使工部侍郎杨砺润文殿头高品郑守钧监译是月十九日监使引三藏等诣
崇政殿捧所译经具表
上进其词曰臣法贤等言臣等今译就最上秘密那拏天等经律五部七卷雷音爰震道种方萌由机感之多门乃权实之殊致或处莲华藏彰秘密之神功或现甘露王明决择之真要庵罗岩窟演四谛之法轮迦兰竹林制九旬之仪𥱍皆令解脱咸趣菩提示凿井而必使见源设化城而当期获宝允钟
昌运广达真风伏惟
皇帝陛下道际释天明齐佛日
握符御极膺三叶之
宝图
灌顶临轩备二严之妙相而复深穷至理旁阐真乘梵简继臻法音弥震臣等共偱凡识恭译圣言钦成命以增忧仰昔贤而怀愧幸逢
圣节同罄臣诚庶资华藏之秘筌以致椿龄之善颂前件新译经律谨缮写
上进以
闻是日
命坐赐茶
亲加抚慰锡赐如例
诏以经律入藏颁行是年
诏赐梵学僧智江号宣密大师致宗号揔持大师本院童行十有一人悉度为僧。

　　大中祥符法宝录卷第十
金藏第 111 册 No. 1501 大中祥符法宝录(第3卷-第12卷)


　　大中祥符法宝录卷第十一

　　(▆…▆…▆…▆
来编修)

　　别明　圣代翻宣录中之十

　　藏乘区别年代指明二之九

　　二年十一月译成经八卷

　　最上根本大乐金刚不空三昧大教王经一部七卷

　　大乘经藏秘密部收揔有二十五分佛在他化自在天宫为诸菩萨说第一卷明清净法门真实之理金刚安想大曼拏罗观想己身同于诸佛结印持诵诸鄣销除证大菩提一切成就第二卷明现忿怒形降伏三界净诸烦恼灌顶心明印相轨仪字轮三昧所欲成就速证菩提第三卷明曼拏罗法献种种供养赞金刚手尊随意愿求速得圆满第四卷明印相成就及菩提心利益有情所作无碍现忿怒相降伏诸天归佛法僧住于三昧第五卷明说曼拏罗大法仪轨除诸业鄣销灭三毒一切相应诸佛三昧成就仪轨最胜无伦行人受持所欲圆满第六卷明欲受灌顶发菩提心依本部法抛华坛中华所堕处即是本尊然以金刚净水灌顶授三昧法令修相应决证菩提所求皆得第七卷明诸部印相及诸大明次第敷宣名字行相如是秘密为利众生依法修行所愿圆满揔彰此部经之大旨者显毗卢遮那从真实心出真言行真言行中演秘密义此义甚深摄一切法于诸教中而为根本即此根本上中最上号大乐法大乐法者是佛三昧佛三昧者即不空心此心真实融诸智用此法门中凡有四事性即无生妙理相即正智权方体即大乐不空用即随宜三昧包括四义混入四明修行者入解脱之要门解悟者了真言之正行是知瑜伽旨趣正其心而有归秘密神通统其用而无相有无同体染净一源觉智圆明斯乃真言之妙行也。

　　护国经一部一卷

　　小乘经藏收佛在俱卢城出游化利渐至睹罗聚落为婆罗门长者等说此中所明护国长者出家之缘以坚固因证声闻果等。

　　上二部并中天竺梵本所出。

　　右经三藏沙门法贤译法天证梵义施护证梵文沙门清沼惟净智江致宗笔受沙门仁彻句端缀文沙门守贞从志道文云胜绍琛怀哲守赞道一证义司封郎中知制诰朱昂润文殿头高品郑守钧监译是月二十二日监使引三藏等诣
崇政殿捧所译经具表
上进其词曰臣法贤等言臣等今译就最上根本大乐金刚不空三昧大教王经一部七卷护国经一部一卷详此二部显分两乘自在天宫端法身于华座睹罗聚落俨化质于宝台峻辟言枢宏开觉路诱诸菩萨出处于清净法门令彼声闻成熟于寂灭道果三密懿范四谛妙门彰如来灌顶之仪明长者出家之利字轮发焰智剑增辉阐兹秘要之文属在
钦明之运恭惟
崇文广武圣明仁孝皇帝陛下盛德冠古
至仁如天
凝神静渊得四禅之妙乐跻俗富寿扬十善之真风惟梵诰之遐臻赖
鸿猷之溥畅臣等谬依觉地幸厕法筵睹里社之殊祥亲逢
睿圣奉竺干之妙教式助庄严前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行
诏赐证义僧道一紫衣怀哲号辩才大师又赐职掌僧澄宝澄清二人紫衣澄绪号广慧大师并度本院童行十有一人为僧元年春法贤等因奉所译经见上具表陈请云臣法贤等言臣等闻赞法之文基于先古继
圣之作肇自有唐非
睿词无以饰金言非
宸毫无以严宝藏将期报佛罔避闻
天臣法贤等诚惶诚惧顿首顿首伏以永平已还梵简乃臻于
象阙贞观之际天章盛被于龙宫褒善逝之嘉猷成圣皇之能事
先皇帝栖神妙境宅业净方荐开译梵之筵
深契了空之义
躬摛凤藻星繁有烂之文首冠宝乘霞布无为之典词旨超邈理致渊凝振
鼓吹于梵天绘
丹青于海藏永
光三宝用伏四魔伏惟
皇帝陛下圣性生知
宸聦天纵五礼外畅酌三代之弛张四智内融究群筌之顿渐翻宣之盛允属于我朝钦尚之深宁逾于此日然于
继序尚阙
圣文奋藻褰华愿续
神宗之盛美发蒙启滞庶扬调御之真风
重耀义天增辉佛日臣等性识不敏宣译无闻惭非青眼之流误窃连眉之誉敢期
圣造特运
天才符双林嘱累之言允五众流通之志腾芳远劫垂范大千臣等敢昧死请御制圣教序文以继
先圣述作冠于新译诸经之首臣法贤等无任𧆛祈激切之至谨具表陈
请以
闻二年秋
上遣中使赵诚信赍赐
继作圣教序(文具东土圣贤集)翌日奉表谢云臣法贤等言臣等今月二十二日入内内侍高班赵诚信奉传
圣旨法贤曾上表章乞
朕制圣教序属以谅阴之内不暇抽毫近禫服已除方始构思今赐法贤等继作圣教序一首者敷
睿律于祇园烛
宸章于海藏空门耸观释部生晖凡在含灵同增激抃伏惟
皇帝陛下诞膺
宝命绍启
昌图
恢妙道以化民
演淳风而救世
能仁应现高居
金粟之尊
正觉流通广度河沙之众辟重云之净刹购白马之真经远集缁徒共司秘籍臣欣从异域早预胜因译西竺之诸诠纂毗邪之磪论三乘洞彻愧微生肇之才四句森罗幸协兰腾之𧨏易葭灰而未几成贝叶以滋多
太宗皇帝抚震旦之中区受如来之密印特垂
英藻用畅真宗摅
奥旨以冠篇刻贞珉而镇地宏敷像教永示人伦
陛下寅嗣
丕基茂崇
先烈臣是敢辄陈愚恳上达
皇慈载析
序述之言庶阐
鸿明之化方虞进越亟沐颁宣
郁穆为章表
姬王之善述
温纯作范见
羲帝之弥文覃
至理于冥枢畅
仙音于法界四生具仰顿涤于尘曚一雨旁沾普昭于润益退思庸浅叨获受持徒倾信向之诚讵测渊冲之量臣等无任感
天荷
圣激切屏营之至谨奉表称谢以
闻是年五月北天竺僧佛护献梵经七夹。

　　三年十一月译成经七卷

　　未曾有正法经一部六卷

　　大乘经藏收佛在王舍城鹫峰山中说第一卷明始因妙吉祥菩萨住其山侧菩萨天人咸诣其所共作是言佛一切智云何趣证时有菩萨名龙吉祥与众菩萨次第各说佛一切智如是说已妙吉祥言当于诸法离分别相平等相应即证佛智第二卷明时佛会中光严菩萨问于佛言彼妙吉祥来此会邪佛神力故令妙吉祥忽然而至光严菩萨白妙吉祥云何大士异处说法对以佛所说法唯佛能知是故我今随力演说第三卷明佛令舍利子发菩提心舍声闻果乃至万人同发大心又为摩伽陀王说无生法令发道意第四卷明妙吉祥菩萨于初中后夜为诸菩萨广说法要摩伽陀王而来迎请入宫供养乐欲听法妙吉祥言法无所说诸法无二无差别等第五卷明摩伽陀王既闻法已悟法性空得无生忍白妙吉祥我于今日断诸疑惑妙吉祥云作是言者未断诸相时王欢喜即以妙㲲被菩萨身菩萨尔时隐身不现空中告曰王所见相非我所受第六卷明妙吉祥与众同还佛会鹙子白佛摩伽陀王见法无生诸业尽邪佛言王闻深法岂有鄣累而不灭尽复说其王于后成佛号清净境界寿俱胝岁太子尔时为金轮王四事供养后得菩提寿量同等斯经大旨实曰难思皆离相之至言矣。

　　上一部本中天竺语师子国书。

　　分别缘生经一部一卷

　　小乘经藏收佛在乌卢尾螺池边泥连河侧菩提树下说此中所明佛初成道思念世间苦乐二法无能免者若能观察是大义利然后广说十二缘生逆顺次第。

　　上一部本中天竺语龟兹国书。

　　右经三藏沙门法天译施护证梵文梵义沙门清沼惟净智江致宗笔受沙门仁彻句端缀文沙门守贞从志道文云胜怀哲绍琛守赞道一证义翰林学士吏部郎中知制诰朱昂润文殿头高品郑守钧监译是月二十四日监使引三藏等诣
崇政殿捧所译经具表
上进其词曰臣法天等言臣等今译就未曾有正法经一部六卷分别缘生经一部一卷如来以平等心说微妙义王舍城里菩萨了于一乘泥连河边声闻悟于九部湛湛乎真如实际冥𡨋乎寂灭涅槃端方而安住善根宴默而思惟妙道自是二千天子发于大心五百苾刍证于初果随机缘之差别彰训导之普周允属
昌辰诞敷至教伏惟
崇文广武圣明仁孝皇帝陛下文明御宇
清净保邦
体大觉以凝神
运等慈而济物
钦崇秘典利益群生述先志以惟寅译真文而弥广臣等考详华梵乏义净之全才演畅苦空愧道生之悬解幸逢
庆节𧆛效至诚庶凭演教之良缘上祝
后天之永算前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行
诏赐证义僧句端号慧辩大师绍琛号宣法大师守赞号彰法大师并度本院童行九人为僧是年秋八月四日三藏沙门法贤顺化临终召其门人谓曰佛言诸行无常是生灭法汝等观念无常各勤精进言讫而逝法贤初被疾
上遣中使护国医霍炳等三人诊视及以不起
闻深嗟悼之复
遣中使冯仁俊监护襄事所须官给法贤以西域所得佛顶骨及道具等奉遗表以献
诏道具回赐本院供养仍别颁赙赠
赐谥曰慧辩令僧录司具威仪十月十六日葬于京师祥符县郑当里建塔葬毕法天施护同诣
便殿称谢
上抚慰之
诏度法贤童行二人为僧是年二月中天竺僧无畏寂献梵经四夹七月师子国僧觅得啰献梵经十九夹并佛骨舍利菩提印等。

　　四年四月译成经五卷

　　分别布施经一部一卷

　　大乘经藏收佛在迦毗罗城尼拘陀树园说此中所明摩诃波阇波提苾刍尼持新㲲衣来奉世尊阿难请佛为其纳受佛因赞彼摩诃波阇波提久发净信归佛法僧受近事戒复说四种布施清净谓能施所施能受所受不取于相即得清净。

　　法印经一部一卷

　　大乘经藏收佛在舍卫国说此中所明圣法印者谓即空性无所有故亦无妄想离诸知见离诸有着由离着故摄一切法住平等见是真实见名为法印又复法印即三脱门初观五蕴离法知见次观六境离诸有想及我我所乃至见闻觉知皆悉无常无所造作是为三解脱门若修学者即得清净此乃上乘微妙之教也。

　　帝释岩秘密成就仪轨一部一卷

　　大乘经藏秘密部收析出别译此中所明佛为金刚手说帝释岩中是大菩萨及诸神仙所安止处慈氏菩萨现在说法其岩殊胜诸佛所化若有决定趣求菩提当依仪轨修习胜行持诵大明即得成就斯乃如来之秘印也。

　　上三部并中天竺梵本所出。

　　大生义经一部一卷

　　小乘经藏收佛在俱卢聚落为诸苾刍说此中所明佛为阿难说十二缘生展转相续当知生法是虚妄法乃至名色识法皆不究竟若如是知住平等见是名了达缘生法也。

　　上一部西天竺梵本所出。

　　园生树经一部一卷

　　小乘经藏收佛在舍卫国祇树给孤独园说此中所明天园生树吐叶开华天人见已生大快乐佛言如声闻人从始出家剃发染衣猒离诸欲获初禅定如是次第至四禅定诸漏尽已证得无学犹如彼树吐叶开华次第芳荣人所爱乐。

　　上一部本中天竺语龟兹国书。

　　右经三藏沙门施护译法天证梵文梵义沙门清沼惟净智江致宗笔受沙门仁彻缀文沙门守贞道文云胜绍琛守赞道满希昼道一修静证义翰林学士吏部郎中知制诰朱昂润文殿头高品郑守钧监译是月二十七日监使引三藏等诣
崇政殿捧所译经具表
上进其词曰臣施护等言臣等今译就分别布施等经五部五卷或穷檀度之源或演真空之本或说缘生是幻或明习气为因其开悟也在相应行人其修证也当成就真轨演兹妙理允属
昌期恭惟
崇文广武圣明仁孝皇帝陛下道冠帝先
圣由天纵
澄心叩寂见佛性之真常洁虑探幽得法眼之清净宏恢妙教式畅
真风臣等幸托空门叨居译馆多闻第一宁希入圣之流
万寿无疆愿效祝
尧之恳前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行是年四月南天竺僧法称佛月二人来朝法称献梵经八夹菩提子数珠一串佛月献梵经一夹及舍利菩提印等。

　　大中祥符法宝录卷第十一
金藏第 111 册 No. 1501 大中祥符法宝录(第3卷-第12卷)


　　大中祥符法宝录卷第十二

　　(▆…▆…▆…▆…
▆…▆)

　　别明　圣代翻宣录中之十一

　　藏乘区别年代指明二之十

　　是年十一月译成经▆…▆

　　大集会正法经一部

　　大乘经藏收佛在王▆▆▆峰山普集众会说第一卷明普勇菩萨起请世尊说于正法欲令闻者销诸重鄣不复退转大菩提心复有尼乾陀众各起正信悔过自责皆发大心第二卷明普勇菩萨承佛圣旨以自神通过诸佛刹最后到于下方世界华藏佛所大作佛事咨问法要乃至佛言如是正法暂听受者于后世中为转轮王及帝释天第三卷明佛言我念过去无量劫前值遇诸佛我于尔时修勇施行是时诸佛皆授我记乃至得佛号释迦牟尼第四卷明药王军菩萨承佛圣旨观察东方见一大树人众围绕入佛会中住佛一面四方上下次第观察亦复如是时药王军见是事已即往东方咨问月上境界如来佛告之曰汝今当知此初生众梵行具足得大揔持第五卷明月上境界如来为药王军广说苦空无常法要诸初生者皆来问佛所生因缘佛即告言此大集会皆初生者而为缘起诸初生者即时皆得诸法具足安住十地斯经也变现难穷理趣幽远诚大乘之妙道尔。

　　了义般若波罗蜜多经一部一卷

　　大乘经藏收析出别译此中所明佛为舍利子宣说般若相应行法菩萨修习应当了知法无所住离一切相方能圆满相应胜行斯乃真空之妙义也。

　　圣观自在菩萨功德赞一部一卷(西方圣贤集收)

　　上三部并中天竺梵本所出。

　　右经集三藏沙门施护译沙门惟净证梵文沙门清沼智江致宗笔受沙门仁彻道满缀文沙门守贞道文云胜绍琛守赞希昼道一修静证义翰林学士驾部郎中知制诰梁周翰润文殿头高品郑守钧监译是月二十一日监使引三藏等诣
崇政殿捧所译经具表
上进其词曰臣施护等言臣等今译就大集会正法经一部五卷了义般若波罗蜜多经一部一卷圣观自在菩萨功德赞一部一卷斯文也丹青至理羽翼真宗励其行乃妙绝九流植其果乃显超十地元明独耀灵照孤标药王神应于殊方普勇念通于尘刹繇是自他同济幽显咸滋法海珠圆义天月皎庆此中天之妙教诞符
至圣之徽猷伏惟
崇文广武圣明仁孝皇帝陛下道配高明功侔博厚具二严于浩劫总四智于
宸襟注怀妙密之源覃思希夷之本开大圆照富圣法财宏辟金田旁宣宝偈臣等叨居梵馆𧆛译真筌里社呈祥幸逢于
令节河沙集福仰祝于
昌期前件新译经集谨缮写
上进以
闻是日
命坐赐茶
亲加抚慰锡赐如例
诏以经集入藏颁行是年
赐证义僧修静紫衣道满号智藏大师道一号圆照大师希昼号慧日大师职掌僧澄宝号海慧大师并度本院童行九人为僧是年夏五月十八日三藏沙门法天顺化法天初被疾
上遣中使护国医霍炳等二人诊视及以不起
闻深嗟悼之
遣中使李怀斌监护襄事所须官给法天以道具物奉遗表以献
赐谥曰玄觉令僧录司具威仪七月十六日葬于京师祥符县郑当里建塔葬毕施护惟净同诣
便殿称谢
上抚慰之仍
诏度法天童行二人为僧。

　　五年五月译成经五卷

　　轮王七宝经一部一卷

　　小乘经藏收佛在舍卫国为诸比丘说此中所明轮王生时当有七宝随应出现所谓轮宝珠兵象马藏女等宝神通摄化威伏一切如来出时说七觉支如王七宝超越世间利乐群品一切如意耳。

　　上一部西天竺梵本所出。

　　胜军王所问经一部一卷

　　小乘经藏收佛在舍卫国祇树给孤独园说此中所明胜军大王将诸宫属群臣俱诣佛所以七宝冠奉上于佛请说法要佛言大王当用正法而行治化观一切民皆如一子常以四法谓爱语利行同事布施而行摄化如是所行即为最胜能离邪心发生正行乃至当得成菩提果。

　　大方广未曾有经善巧方便品一部一卷

　　大乘经藏收析出别译此中所明大意菩萨请问世尊菩萨所行于五欲境以何方便而不生着佛即谓言若人行施起最上心所获功德回向一切无有穷尽见曼拏罗献以华香饮食衣服当发大愿普令众生得大利乐起饶益心离取舍相斯上乘之旨也。

　　最胜妙吉祥根本智最上秘密一切名义三摩地分一部二卷

　　大乘经藏秘密部收析出别译上卷所明金刚手菩萨于世尊前掷金刚杵现金刚光及忿怒相起慈悲心哀请如来同说大明从阿字生一切善法下卷所明如来是时为金刚手说成就法现种种身作种种事得三摩地乃至成于无上菩提如是所说秘密名义皆诸如来吉祥根本能生诸佛最胜功德实不思议修行之要道也。

　　上三部并中天竺梵本所出。

　　右经三藏沙门施护译沙门惟净证梵文沙门清沼致宗笔受沙门仁彻道满缀文沙门守贞道文守赞希𦘕道一修静证义翰林学士驾部郎中知制诰梁周翰润文殿头高品郑守钧监译是月一日监使引三藏等诣
崇政殿捧所译经具表
上进其词曰臣施护等言臣等今译就轮王七宝等经四部五卷惟薄伽梵说修多罗权立五时应机缘之大小宏开八藏随种类之浅深体幻有于万端喻觉支于七宝深明檀度方登极喜之阶精究密因顿入大明之奥若二若三之说皆一圆音契根契理之谈穷诸至要福无有量德莫能称伏惟
崇文广武圣明仁孝皇帝陛下道冠勋华
功格天地宿承佛记启千载之祯期丕阐
皇猷驱兆民于寿域方洽牺农之至化更崇释梵之真宗拯群迷于度门究一音于宝藏臣等才识浅昧行业庸虚叨译梵文幸承天眷式▆无为之净福永资不拔之
鸿基前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行。

　　是年十一月译成经论八卷

　　一切如来金刚三业最上秘密大教王经一部七卷

　　大乘经藏秘密部收揔一十八分第一卷明一时如来住于神通加持金刚正智清净境界与不可计一切佛刹大菩萨众及五部教主弹指召集十方如来于曼拏罗各说大明又诸如来乐说妙心毗卢遮那即作是说身心离相无所分别乃名坚固住菩提心又毗卢遮那复入变化大云庄严三摩地门从定出已说于大明又十方如来同心劝请毗卢遮那广说秘要又说法性平等离于染净若能了知如来妙智是即名为菩提句行又阿閦如来入身语心三密定门从定出已同四方佛各说大明第二卷明毗卢金刚宣说如来大三昧邪最上真实大明胜行三摩地法又宝生如来请金刚手说最上行转妙法轮时金刚手乃以偈答又复菩萨现空字相说秘密智住空观想又诸佛将说本部大明时金刚手现大威势目烁光明炽然可怖说吽唵阿秘密大明又毗卢遮那入诸如来持明大士三摩地门宣说三字大金刚智第三卷明时诸如来赞金刚手胜智成就三昧相应从比出生金刚三业又金刚手归命一切牟尼导师说诸智轮三摩地行又毗卢遮那大秘密主入息灾三昧说如来明妃能令闻者满一切愿第四卷明时金刚手现大文字出生妙智及灌顶义从金刚语宣说是法第五卷明毗卢遮那宣说最上密中秘密心曼拏罗令诸行人安住三昧第六卷明一切如来法界自性无行无作非去非来乃至金刚文字皆虚妄摄第七卷明慈氏菩萨称赞普贤法界功德息诸轮回时诸如来复赞慈氏善说如是普贤行愿斯经也爰自法身处于性土互为教主各说大明实不思议之妙教矣。

　　诸教决定名义论一部一卷

　　圣慈氏菩萨造大乘论藏收此中所明诸教根本从密字生唵字清净出生妙慧吽字为因宣说诸法复说吽字法身阿字报身唵字化身阿恶二字安住空性如是密字展转出生一切名义斯皆诸教之要义也。

　　上二部并中天竺梵本所出。

　　右经论三藏沙门施护译沙门惟净证梵文沙门清沼致宗笔受沙门仁彻道满缀文沙门守贞继隆启冲守赞希昼道一修静证义翰林学士驾部郎中知制诰梁周翰润文殿头高品郑守钧监译是月二十三日监使引三藏等诣
崇政殿捧所译经具表
上进其词曰臣施护等言臣等今译就一切如来金刚三业最上秘密大教王经一部七卷诸教决定名义论一部一卷斯经也能仁所宣耀密严之心印其论也慈氏所造开精要之义林发悟群机决择诸法觉皇之意示超证之灵规字母所生显圆修之景行非夫至圣莫究真宗咸称最上之乘悉演无为之理庆兹奥典萃于
昌朝伏惟
崇文广武圣明仁孝皇帝陛下禀
上圣之姿膺
昊穹之命运当贤劫允致于承乎
志在慈门溥绥于𥠖庶克隆景化宏阐法筵臣等才业无闻翻宣有愧幸遇流虹之节冀延
拂石之龄前件新译经论谨缮写
上进以
闻是日
命坐赐茶
亲加抚慰锡赐如例
诏以经论入藏颁行并度本院童行九人为僧是岁十二月
诏曰西天译经三藏朝奉大夫试鸿胪卿传法大师赐紫施护国家恢崇象教演畅佛乘矧资常善以救人贵在微言之垂世以尔聿来迦卫早悟毗邪既博达于真诠固精修于梵行译文证义旋列于简编比品增阶已隆于爵位适覃大庆宜被渥恩司膳列卿视秩尤峻俾申优异勉荷崇高可特授试光禄卿依前传法大师充西天译经三藏散官如故翌日具表谢云臣施护言伏蒙
圣恩特授臣试光禄卿者庆行
华阙
宠被金田载省载偱以惊以惧伏念臣潜符曩庆冥会宿因早贡梵文来下嘉运法既投于针介道幸契于云龙当
先朝恢阐度门首逐宣扬之志自
陛下绍隆景化荐尘演译之科二纪于兹诸经继出丹青竺诰乏真观之八能统领梵筵谢洪偃之四绝遐思往哲尤愧非才仰荷恩荣实逾涯分伏惟
崇文广武圣明仁孝皇帝陛下凝神净域注思香林总万德以化民体三无而御极乃
眷空门之末迹载颁
象阙之明恩荐假月卿特超云侣
天文焕若迥增金地之辉
睿渥沛然更洽绀园之润罔知负荷诚惧满盈敢不端肃威仪勤拳演畅仰答丝纶之命更专香火之心谨奉表称
谢以
闻。

　　起咸平六年春终景德元年冬译成

　　经二部二十八卷

　　佛母出生三法藏般若波罗蜜多经一部二十五卷

　　大乘经藏收佛在王舍城鹫峰山中说第一卷明佛令须菩提随诸菩萨乐欲宣说般若法门须菩提曰不见菩萨及与般若是真了知第二卷明满慈子问般若理趣须菩提曰于三际中了不可得又明帝释诸天来诣佛所乐听般若佛即谓言应当发心令信坚固又明佛告四众于此般若能听受者不堕魔界第三卷明帝释白佛菩萨修行不应取相佛言若于是经如说修行获众吉祥第四卷明阿难问佛何故不赞布施诸度独称般若佛说般若能生最上胜妙功德又明佛谓帝释若阎浮提及四天下满中舍利不如供养般若功德又明帝释白世尊言若人发心于此般若生信解心即能速证无上正觉第五卷明若阎浮提满中众生修四禅定不如有人信此般若速证真如第六卷明慈氏菩萨语须菩提若于般若随喜回向所得功德最上最胜第七卷明较量一切众生发菩提心河沙劫中以诸乐具普施众生以此善根比于般若而不可得又明舍利弗曰出生智性即般若邪佛言如是若能尊崇般若即是尊崇诸佛如来第八卷明须菩提问而般若者可得可闻有所说邪乃曰无说无示离蕴处界若不信受必堕地狱又明若有恶人于此般若极难信解以此般若离一切相极清净故第九卷明若有受持甚深般若我当守护是人及此法门又明须菩提白世尊曰此般若性甚深微妙于其名中毕竟非彼语言可得又明帝释念言若得暂闻般若法门是人于佛已种善根况复演说如理思惟第十卷明若闻般若是人即当近佛菩提如人寻海前见山树知海尚遥既不见山知海非远第十一卷明诸有菩萨为人说法欲说不说说而不止令他退失或求下乘而取灭度此等当知皆是魔事第十二卷明般若出生佛一切智能令众生得正法眼断烦恼惑得大菩提又明诸佛般若波罗蜜多法门利益众生如世慈母令诸子息皆获安隐第十三卷明不见色法不见世间是则名为真见世间良以世间本性空故甚深般若为大事故不思议故出现世间第十四卷明若诸菩萨有信有忍若非般若所护持者决定堕于下乘之中如老病人不能自起又明初学菩萨应当亲近诸善知识是善知识应当为彼如理宣说第十五卷明菩萨为众生故被精进铠普令众生得大菩提而众生相了不可得又明佛所说法随顺一切离诸鄣碍而一切法了不可得如虚空故第十六卷明若人于他所证真如不生分别亦不观他美恶长短是名菩萨不退转行第十七卷明此般若相即是空义无相无愿涅槃寂静若如是观功德无量又明菩提心者非前后心可得而亦不离前后心故第十八卷明菩萨虽行般若而无法可得是故不应取甚深相如理思惟是行般若又明欲行般若应观五蕴皆空虽复如是观法相空不应于中证空实际第十九卷明菩萨梦中亦不爱乐声闻缘觉亦不生彼住三界心是为不退转相又明若人为彼非人执魅菩萨救彼人故乃令非人舍而远去时有恶魔令彼舍去菩萨应当知是魔事又明菩萨欲得无上菩提应当亲近诸善知识第二十卷明行般若时不行五蕴不杂声闻及缘觉行即能亲近诸善知识又明般若甚深难见难闻如虚空故若受持者是人具足最上善根又明菩萨为魔称赞功德心生取着起增上慢皆不清净增长业报第二十一卷明菩萨学般若时若尽学若离学若无生学如虚空界学一切智又明巧幻机关作男女相虽有作用而无分别般若亦尔无分别故第二十二卷明菩萨行此甚深般若是则名为行坚固义又明天散宝华供养般若佛神力故令苾刍众掌中各各自然有华共散空中而作佛事第二十三卷明佛于会中现神通相举众皆见阿閦如来又明若一切法无坏无分别无我无作相非证非思惟当知般若亦复如是如是乃能成无上智又明常啼菩萨乃往世时于雷吼音如来法中久修梵行而求般若第二十四卷明常啼菩萨为求般若愁泣之时忽见如来作是赞言善哉丈夫乃能如是同诸佛行第二十五卷明常啼菩萨入妙香城为求般若法上菩萨广为宣说般若法门又明法上菩萨谓常啼曰言如来者无来无去真如无动即如来故又明佛语阿难当知般若出生诸佛一切智智应当受持为人演说是人世世常得见佛大哉般若诸佛之母众法之源廓法界以难名历尘沙而无状离性离相岂钻仰之能穷非色非空何视听之可究独耀群筌之表冥超众妙之门实藏乘之枢要矣。

　　大乘不思议神通境界经一部三卷

　　大乘经藏秘密部收佛在法界光明菩萨宫说上卷所明世尊既从普遍光明三摩地出时妙吉祥语慈氏言十方菩萨今已来集我等宜共往觐于佛慈氏乃曰非我所往如来身者非见闻故妙吉祥曰汝已证得无生法忍中卷所明佛为普华天子说妙吉祥发菩提心久远劫数复说往昔所集善根初于无垢光明佛所发菩提心奉事诸佛下卷所明帝释天主闻佛说是希有之法知佛神通力所持故生忻仰心繇是宣说秘密大明而为警卫斯之经也理智幽深性相融摄乃秘密难思之义也。

　　上二部并中天竺梵本所出。

　　右经三藏沙门施护译沙门惟净证梵文沙门清沼致宗笔受沙门仁彻道满启冲缀文沙门守贞继隆希昼道一绍溥修静智宣重珣文秘证义翰林学士驾部郎中知制诰梁周翰润文殿头高品郑守钧监译十一月十八日监使引三藏等诣
崇政殿捧所译经具表
上进其词曰臣施护等言臣等今译就佛母出生三法藏般若波罗蜜多经一部二十五卷不思议神通境界经一部三卷伏以灵源湛寂独居混沌之先妙性冲虚迥出名言之表然以相从幻立妄逐情生体相于空空非断灭摄妄归性性本真常洪惟般若之奥枢诚谓菩提之觉岸斯文不坠
昌运冥符伏惟
崇文广武圣明仁孝皇帝陛下体道御人垂慈利物惠绥九有
理契三明矧复
受记能仁
洞微宝藏迥通真谛载畅微言爰开
积翠之宫广译双林之旨臣等共详梵义有谢于世高同究竺坟更惭于流志幸逢
庆节式贡真筌庶凭微妙之正因仰祝
延鸿之睿算前件新译经谨缮写
上进以
闻是日
命坐赐茶
亲加抚慰锡赐如例
诏以其经入藏颁行并度本院童行九人为僧咸平六年二月中三藏沙门施护等奉表陈请
今上继作圣教序石版于译经堂安置其词曰臣施护等言臣等于咸平二年七月中伏蒙
圣恩降赐
御制继作圣教序寻于新译诸经各冠逐部之首臣等窃闻
睿作已刻贞珉庆竺诰之重光乃空门之大幸辄披众恳仰叩
至慈臣施护等诚惶诚惧顿首顿首伏以
王者以赞法立言垂千古而取信如来以应机设教俾群动以知归由圣道之冥符乃法缘之夙契崇尚虽闻于历代昌隆岂若于我朝伏惟
崇文广武圣明仁孝皇帝陛下浚哲御轮
钦明阐化
泽覃无外
德被有生
睿思渊深得意珠于法海云章炳焕灿乾象于义天福祐含灵
宣明真谛为五乘之
輗軓作三界之
津梁继美
神宗增辉佛日刊于翠琰既齐劫石之坚镇彼绀园愿允缁流之望欲乞
降赐本院于译经堂对
太宗皇帝圣教序安置臣等无任激切之至谨奉表陈请以
闻
上深形谦抑赐
诏不允是年十一月
诏赐证义僧修静号普智大师职掌僧文雍紫衣并度本院童行九人为僧。

　　大中祥符法宝录卷第十二
