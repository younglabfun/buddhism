金藏第 114 册 No. 1511 佛说清净毗奈耶最上大乘经


　　佛说清净毗柰耶最上大乘经卷上门

　　同译经西天宝法大师赐紫沙门臣智吉祥等奉　诏译

　　如是我闻一时世尊在王舍城鹫峰山中与大比丘八千人俱诸大菩萨万四千人欲界色界无数天子为听法故皆悉云集复有恭敬寂静自在天子到于佛所放身光明欢喜踊跃合掌恭敬五体投地顶礼世尊右绕三匝却住一面长跪合掌而白佛言善哉世尊是妙吉祥童真菩萨于何国土教化众生今此会众俱生渴仰咸欲见闻彼大菩萨宣说清净最上法要令各获得平等解脱时佛世尊告语寂静自在天子过此东方十千国土有佛世界名曰妙宝其国有佛号曰宝幢应正等觉出现于世以方便智安乐众生是妙吉祥童真大士于彼佛国而为上首为诸菩萨及诸有情宣转诸佛甚深法要随上中下信等根力各得如来清净法门尔时寂静自在天子重白佛言惟愿世尊以大慈悲眷念怜愍此会众生令得了知童真大士在彼佛国所说之法随自根力有所证悟世尊告语寂静天子彼妙吉祥所说诸法一切声闻辟支佛等所有智慧皆不能及若说法时放大光明现希有相能使魔宫悉皆不现魔与魔民自然摧伏有轻慢者而能速灭种种慢心自能生起增上信乐未发正道菩提心者而能速发已发心者使令增长于诸善法坚固不退于诸众生摧伏摄受平等利益无怨亲相恭敬寂静自在天子闻佛所说身意快然欢喜赞叹复作是言大悲世尊以何因缘令我等辈瞻奉恭敬童真大士亲闻妙法于时世尊寂然无声观此会众与彼菩萨根缘成熟即放眉间白毫光明遍照三千大千世界及照东方十千佛土于妙宝国宝幢佛会其光晃曜照彼佛刹隐暗幽谷无不等明彼国菩萨声闻缘觉四众八部同声赞请宝幢如来今此国土现大光明是何因缘而有此相宝幢世尊告诸菩萨及大众言过此西方十千国土有佛世界其名娑诃有大智仁号曰释迦具一切智一切种智六度四心随机演法由昔所修勇猛精进愿于彼国五浊世中出现成佛转正法轮破诸邪见随顺五乘善说法要令各悟入诸佛知见勇猛精进圆会一乘譬如天雨无不等润彼会时机寂静天等咸欲见闻童真菩萨久怀渴仰心未暂舍如子思母如民思王如裸思衣如饥思膳如贫思宝如暗思明故彼世尊放大光明为利有情作诸圣行说是语已告妙吉祥童真菩萨应往彼国随顺如来广开法要吹大法螺振大法鼓兴大法云雨大法雨利益安乐天人众会尔时妙吉祥童真菩萨与自眷属十千菩萨俱乘佛力即以神通于刹那顷到此娑诃释迦佛所住于空中而不现形放种种光犹如云盖遍覆虚空其光之中垂布种种上妙宝香雨众天花色妙无比光中化生天子天女作天妓乐歌呗供养释迦世尊十方世界地皆震动踊出无量妙宝香花皆现在前庄严佛会其有众生宿植善本久修梵行若于福慧分有修习则见自身在光明中与佛菩萨天人四众同处法会身意泰然无诸怯弱其有众生无信乐心不修善因轻拒贤善近恶知识贪嗔爱慢謟曲嫉妒常现在前虽同一国于佛境界瞑然无知如昏醉人处夜暗中殊无醒觉于时寂静自在天子与大众俱见是光明希有之相咸生欢喜从坐而起复白佛言希有世尊今此国土以何因缘天雨妙宝垂众香花作天妓乐现希有事佛告天子并诸大众是妙吉祥童真菩萨与其眷属十千菩萨从妙宝国而来至此雨天香花作天妓乐现神变相作供养事于时寂静自在天子及诸大众咸皆作礼俱唱是言圣者大慈愿为我等于此佛会广宣妙法令各发起最上乘心及为未来邪见众生开辟正道断烦恼缚得心自在作是语已童真菩萨与自眷属诸菩萨众从空而下绕佛三匝顶礼世尊退坐一面恭敬寂静自在天子殷勤合掌顶礼问讯仁者大士在彼佛国以何法要示导众生令我等闻皆得清净解脱安乐童真菩萨告天子言汝善赞问如是法要彼国众生无诸悭吝乐修布施调伏诸根守护戒德由忍辱力嗔恚嫉妒常不现前昼夜精勤于善无懈能于法义审谛思惟爱乐寂静智性聦慧所学易成善恶品中有力思择贪嗔痴慢设复现前便能悔灭远离邪见不断善根行真实行习甚深法身心安住无颠倒想亦无彼此爱憎之心善男子彼国众生久修善行于诸法义宿勤熏习了悟世间境相虚妄体性不实烦恼缚法难以拘碍去来见在唯是一心心若不生幻相何有善男子而此心性即是真心本来寂静不生不灭无去无来犹若虚空湛然无动不被境相之所动摇于真实法渐次悟入于一切境及以如来言音色声悉是空相实性义中无诸名字所以者何如来所修因地行愿远离虚妄名相分别安住真实无相理中但方便智随顺众生根性差别称彼物机说诸妙法如一味雨普得所滋越烦恼河到菩提岸净信天子汝修净行当离虚妄于一切相而勿执着了诸染法本性虚妄清净一心远离业障是真佛子是真菩萨汝等天人菩萨众会从久远来根本趣求菩提果法应当先行施等诸行坚固无舍离诸颠倒虚妄分别渐次证得真实解脱。

　　尔时恭敬寂静自在天子复白妙吉祥童真菩萨言云何而修真实义谛妙吉祥童真菩萨言修真实谛具诸智慧当以上妙饮食汤药种种供养心无退转复修禅定观智圆成常行是行不离观想复勤修习深入佛慧天子汝可当学诸大比丘不作诸恶常住法界不生外想常住法界不随愚夫常住法界行安乐法常住法界舍不安乐常住法界唯学佛法圆满寂静永断轮回了悟涅盘及以烦恼本性平等而得解脱是真比丘与诸菩萨等无差别常作观想世间尘劳生死根本颠倒妄想悉皆是空何以故如来常说生死涅盘名字皆空譬如陶器及诸宝器质异相同如空平等如是天子应当观想一切有情烦恼染缘性本幻妄天子菩萨所修诸大乘行先湏修习真实义谛若不修习圣真实谛则无有法化诸声闻是故菩萨舍声闻行行真实行虽修大乘舍而无著为于声闻及诸有情说诸方便与善安乐令作正观喜乐大乘真实义谛远离轮回常乐净处天子是名菩萨令诸众生及声闻人修学菩萨真实圣行汝等应当如是修学菩萨正行常行恭敬于一切时心不散乱心常谦下不生高慢亦复不生诸余染慧唯修观想行善方便趣向菩提此即是名菩萨真谛二乘空智无有悲念爱乐菩提远离流转不还世间无善方便引导众生于佛菩提心生怯弱妙吉祥菩萨复告恭敬寂静自在天子汝诸天子设复轮回为求佛法心未尝懈由是功德眷属无数自然富贵珍宝盈溢福德广大如海无量所居宫殿严丽殊特饰以妙宝自在富乐汝为谛求无上菩提一切捐舍不生爱乐如是天子菩萨摩诃萨修菩萨行捐舍财物及诸珍宝亦能舍于头目髓脑行大慈悲诸波罗蜜悉皆修习如披甲胄有大势力福智如海具足了知大乘功德化诸有情从于佛土至于佛土一切不遗得真实谛天子汝等诸天微妙上服所出异香遍布余处有种种香以真实相学佛智慧于佛功德戒定慧香解脱知见种种之香等无有异此香能断生死尘劳烦恼根本汝诸天子于往昔中以众香花珍宝衣服昼夜六时作诸供养正念思惟持诸净戒百千俱𦙘那由他劫愿力圆成闻说如来戒定慧等五种妙香欲尽烦恼自然感得身出妙香与佛菩萨等无有异尔时恭敬寂静自在天子复白妙吉祥童真菩萨言宝幢如来国土之中诸声闻众有何所为修真实谛时妙吉祥童真菩萨告天子言彼诸声闻由信重法乃至生灭不离于法而能出过四果四向非湏陁洹悉能出过一切恶趣非斯陁含而能往来教化众生非阿那含知一切法无去无来非阿罗汉亦能受于三千大千一切供养及非独觉佛所说法悉皆能持不离于贪而无贪缚不离于嗔不为嗔缚不离于痴而无痴缚不断烦恼离诸暗障不离尘劳勤行精进诱进众生不计我人令修正念远离身心出生神足五根晓了摧一切法五力现前趣于彼岸住深禅定于法界中智慧明了远离无明渐证解脱而以肉眼观诸佛国而作佛事复以天眼见诸众生轮回生死又以慧眼观众生心本具真实复以法眼见一切法本性平等复以天耳遥闻一切诸佛说法悉皆了知复闻百千俱𦙘众生觉观之声知心善恶以神通力游诸国土无不周遍虽复往来若身若心安住法界决定修学或现其形无粗色相具功德力种种庄严威德光明名称显著由戒定慧之所薰修于诸世间一切烦恼无所染著于佛言教辩才博闻以智慧明破诸黑暗得陁罗尼观诸声闻及辟支佛唯佛智慧无有穷尽何以故如来功德由如大海正念定慧喻若湏弥于三摩地勤行忍辱降伏诸魔摧破外道得善安乐诸法之王心得自在亦如虚空遍入一切非所能喻天子当知彼宝幢佛所诸声闻众观想思惟如是具足说是语时而此会中五百比丘五百优婆塞五千天子闻妙吉祥童真菩萨说是语已作诸供养供养世尊及诸菩萨复白佛言我等今者皆愿求生宝幢佛国如彼声闻达诸法义于时世尊告诸大众汝等当发无上道心不忻小果求大菩提方能得生宝幢佛国时比丘等闻是语时皆发阿耨多罗三藐三菩提心由是如来而为授记汝等当来决定往生彼佛国土。

　　佛说清净毗柰耶最上大乘经卷上
金藏第 114 册 No. 1511 佛说清净毗奈耶最上大乘经


　　佛说清净毗柰耶最上大乘经卷中　门

　　同译经西天宝法大师赐紫沙门臣智吉祥等奉　诏译

　　尔时恭敬寂静自在天子复白妙吉祥童真菩萨毗柰耶法有其几种使诸众生云何修习渐次证入诸佛智慧唯愿大慈为我等辈宣说清净解脱法门时妙吉祥童真菩萨告天子言我闻宝幢如来所说毗柰耶法本性平等体无有异由佛如来随顺众生根性顿渐方便开示禁御有情假立多种所谓法界无边众生无边戒亦无边众生无始惯习熏修于情非情迷惑颠倒于违顺境起憎爱心妄结业因自沈流转故佛世尊随宜开导戒律因缘称彼物机各生意乐譬如清净摩尼宝珠应顺人心现种种物各得随时济自所乏此毗柰耶亦复如是随诸众生之所受持见在未来得如意报又如世间海水深广于诸川泽无不含容一切有情一切珠宝依之而住此毗柰耶亦复如是随诸众生乐欲差别故分诸乘受持有异任其种性各得所依功德珍宝皆悉具足故毗柰耶是诸众生一切善法依止住处世尊大慈平等利益观诸众生犹如一子为人天性说三归五戒如乘小筏得渡沟河近达彼岸人天乘此善戒功力超越三涂烦恼业水为声闻人受毗柰耶是趣大乘基址圣道随心说戒戒无差别逐境论心戒成无量为圣性人略说二种毗柰耶法谓即声闻及与菩萨是二种戒力用不同故成别异声闻所行唯专自行不务利他见苦有情心无悲愍不生救护菩萨修习损己益物于自身命眷属财宝为守净戒无少吝惜不惮寒暄积集善利冤亲相对欢喜普滋不作顺违慈心摄受又声闻人猒畏生死求自涅盘知苦断集证灭修道远离愦闹爱乐空寂菩萨用心不怖生死不住涅盘愿于恶时安立正道又声闻人于魔魔民唯求舍离不乐任持菩萨胜行见诸极恶邪行有情方便调伏软言摄受令舍邪道为自眷属又诸声闻于所受持毗柰耶法犹如世间陶石之器或有破坏不能复完如多罗无心不复生长针鼻折缺匪堪重用人断其头无能还活菩萨戒法体性如金成其宝器设有所损性有堪任体本金故还复成用又声闻人虽以坚持作无作戒而于十力四无所畏未有所证唯菩萨人渐次修习如来福慧汝善男子诸声闻人于菩萨法不得自在身为相累心被境缚由持净戒定慧见前自乘圣因虽皆成就于究竟道最上菩提而未证得与诸菩萨所有戒定智慧胜力功德道品不可为比说是语已尔时世尊赞叹妙吉祥童真菩萨善哉善哉汝善学佛宣说声闻菩萨所有清净毗柰耶法令诸众生随自根心各有修证善男子此毗柰耶功德甚深不可思议我今为汝及诸大众重略宣说清净最上秘密尸罗令各了知持犯名相渐次证入诸佛智慧汝善男子天人众会殷勤恭敬谛听思惟此清净法三世诸佛之所尊重三世菩萨之所随学诸佛菩萨所有微妙福德智慧皆从此生若但闻名少时信受亦获十种殊胜功德一者智慧具足二者依佛随学三者深信大乘四者善愿坚固五者心不散乱六者远离恶报七者常遇善缘八者心无缠染九者三昧现前十者得成佛道暂修少善获果尚多何况长时心无退舍善男子此清净法众圣源流诸佛根本喻如大海水无边际大身众生欢喜爱乐长时游戏心无猒足菩萨所行毗柰耶法体性深广用无边际功无限量菩萨爱乐终无猒舍世间所有陂池之水有情在中虽以为乐水本浅近不久枯涸大身众生甚不乐住其有细流渐入大海咸同一味声闻所持毗柰耶法非菩萨人之所爱乐亦复能为佛果正因名相有殊体实无异于时会中一万二千诸天子众闻佛世尊方便譬喻种种赞叹微妙甚深毗柰耶法皆各发起阿耨多罗三藐三菩提心顶礼世尊俱唱是言我等今者皆愿当学摩诃萨埵根本圣因教化众生令各调伏根识清净渐次修行至如来地尔时世尊告天子言汝等往昔已曾亲近供养诸佛于菩萨乘久植善本欲学最上清净毗尼必得成就应当发起精进勇猛坚固道心不被烦恼之所缠缚五欲幻相深生猒舍了知贪爱生死苦源觉悟无明轮回根本密护诸根坚意不犯初中后夜正念现前邪见妄心不能迷乱我人众生及与寿命自性本空五阴六尘和合聚散寻伺觉观分别缘生而无实体如是天子应当了知过现未来世出世间一切诸法本性平等犹若虚空究竟寂静。

　　尔时恭敬寂静自在天子白佛言世尊今此会中是妙吉祥童真菩萨善能宣说一切法要令诸众生各有开解于最上乘毗柰耶法渐次修学方便悟入我今复欲问彼菩萨如来所有因地行愿平等清净解脱法门唯愿世尊慈悲怜愍听我咨问摩诃衍曩最上法义使我等辈及于未来一切众生戒见具足不堕邪命尔时世尊赞叹寂静自在天子言善哉善哉能以方便利乐众生今正是时宜应请问于时天子承佛威力欢喜踊跃诣妙吉祥大菩萨前严整衣冠威仪具足五轮踞地殷勤作礼礼已赞言仁者大士我今咨问如来所有诸法之要以何为门令诸众生入如来家得正觉道唯愿慈悲为我等辈开示演说于时菩萨在大众中身放光明容貌怡悦端正殊妙威德特尊振大雷音作师子吼告天子言如汝所问谛听思惟世尊大慈正遍知者证知我今为汝略说善男子一切众生从本已来迷惑颠倒不觉正因增长我人妄构生灭由贪嗔痴为生灭体如绳缚物无有自在永系三界远无出期深处尘劳不得清净故于法门无所悟入善男子一切诸法本性平等无有高下爱憎之相无别法性成多众生非多众生有别法性故众生法即如来法故众生性即如来性能如是知能如是信于诸法性不生疑谤以此为门入如来家得正觉道名真佛子精勤修习植众善本渐次除断烦恼盖缠初中后夜心常醒觉密护根门无令放逸识生灭相了知我法名义俱空假合幻缘不能迷动如是修习是诸菩萨真实平等解脱法门善男子一切众生颠倒既久烦恼愈增失于如来律仪净戒四摄六度无以见前于真实法不深爱乐自兴异见邪妄推度朋党恶人憍慢懈怠恣情纵意横构业缘植流转根造生死本因果不断惑苦相续念念交迁无得安隐不觉自身诸根四大假和合成藉因缘有因缘势在假名呼召住世时分犹如幻人来往动转缘势力尽四大散灭身相归空当知住世色力眷属如梦所见名体非实是名众生虚妄颠倒入生死门善男子一切众生从无始来惯习悭吝于自内身不行惠舍唯深耽染昼夜爱着俄尔无常不复暂住如寄舍人屋宇败坏别寄他舍色身败坏心识随缘异趣寄生惟留残躯空成浓血何可爱着复于外财金帛钱宝计念鄙惜无片舍心不知此物本性聚散流转世间妄恃豪富远待长年不续善因恣情娱乐福缘殆尽水火风灾劫掠时至财物耗散眷属别离见受余殃后沉恶道因果感应永处贫乏由内外物不行布施于七圣财无复能得诸大菩萨于自内身眷属财宝无所吝惜见有求者如法施与是名菩萨布施法门善男子一切众生从无始来随逐魔道不护诸根纵贪嗔痴违越梵行于三宝所无敬信心不乐律仪唯行放逸喜煞众生习不与取好处污行言不真实饮啖非食尝无猒足声闻缘觉菩萨大人作无作戒曾不亲近人天善法亦不修习来往三涂无有间断诸大菩萨于佛所说毗柰耶法清净禁戒乃至无有如毛头许而不信受是名菩萨净戒法门善男子众生无始惑于法性于无我处妄执我人嗔恚见行相续嫉妒常怀诤讼损恼有情遇苦违缘复加逆害诸大菩萨于我及所了知为空设遇冤家欲相谋害以怜愍心欢喜随顺不生加报是名菩萨忍辱法门善男子一切众生从本已来身心懈怠着诸垢秽退失善法五欲醉乱常无醒觉亲近恶友违善知识于诸如来一百四十不共功德清净法门不能随学于诸菩萨自利利他饶益行门亦不了知于辟支迦十二因缘顺逆观行不能明解于声闻人四圣谛法染净因果无所趣入于人天乘世间善法无信向心唯积恶缘以增懈怠而诸菩萨由种性力心不怯弱人天二乘菩萨如来所有上行发勇猛心遍勤修习虽遭众苦终无悔恼是名菩萨精进法门善男子一切众生心意狂乱昼夜放逸种种觉观于诸尘境念念随逐若身若心曾不安息菩萨摩诃萨由修净戒禁御六根深入禅那身心寂静是名菩萨禅定法门善男子一切众生愚痴闇钝多无知觉于佛所说三十七品四无量道慈心济物与乐法门悲愍一切苦恼众生拔苦法门其性柔和爱乐众生喜悦法门远离憎爱无冤亲想平等法门身受心法四念安住无我法门修四正断远离障染清净法门备四神足轻举动转运通法门具五善根增长功德出生法门五力圆具破诸魔冤摧伏法门七觉支分八圣道品净功德门皆不晓了而诸菩萨具足修习福德智慧于修多罗毗柰耶法及阿毗昙悉能深解是名菩萨智慧法门尔时寂静自在天子闻妙吉祥童真菩萨所说种种清净法门发希有心坚固不舍以柔软音复问菩萨仁者大士云何名为法界性门菩萨答言善男子一切诸法有为无为体用周遍无所不摄名法界门又问法界以何为界答天子言谓有情界及无情界为一法界重复问言如是法界有边际不菩萨告言汝意云何如虚空界有边际不答言不也菩萨告言虚空无边大地无边众生无边法界无边天子问言仁者大士此法界性可分别不菩萨答言法界性者不住于色不住于声不即众生不异众生寂静湛然遍一切处绝诸戏论法界之名本亦不有天子问言仁者大士具修几缘有如是心辩才分别能说诸法童真菩萨告天子言汝见世间幽岩山谷有几种心出诸音响而应外声天子答言山谷无心犹外有声相合生响菩萨告言我今亦尔我本无心分别诸法随众生性应缘所说天子问言仁者大士为依何住速能成就阿耨多罗三藐三菩提童真菩萨答天子言菩萨修行住五种法无有间断速能成就阿耨多罗三藐三菩提何等为五谓菩萨摩诃萨最初发起大菩提心殷勤勇猛志求佛道于其中间不起一念声闻缘觉下劣之心是一无间菩萨摩诃萨最初发心救济众生而于自体身手支分眷属财宝无所爱惜亦不能生暂时悭吝是二无间菩萨摩诃萨最初发起慈悲之心于诸众生悉欲度脱其中未尝少有懈废是三无间菩萨摩诃萨最初发心修菩提行知一切法本无自性从缘而生从缘而灭决定信忍未尝于中生诸异见是四无间菩萨摩诃萨始从初发大菩提心具正知见行平等道远离空有断常之病猒有漏法不着三界是五无间善男子菩萨摩诃萨住五无间生精进心速得成就阿耨多罗三藐三菩提法天子又问仁者大士颇有凡夫众生住五无间亦能成就阿耨多罗三藐三菩提耶菩萨答言可得成就天子问言以何因缘而得成就菩萨答言于一切法了知为空无疑无谤作者受者俱无自相如是修习故得成就阿耨多罗三藐三菩提。

　　佛说清净毗柰耶最上大乘经卷中
