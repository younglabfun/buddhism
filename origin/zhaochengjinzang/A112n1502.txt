金藏第 112 册 No. 1502 景祐新修法宝录


　　景祐新修法宝录序　　　郡

　　御制

　　昔如来以体具真如道成正觉拯群生之迷妄示善教之圆通大乘小乘随机缘而应感正法像法指顿渐以开先而自玉毫沦辉金河示灭有大迦叶洎阿那含共缀遗文赞明了义此则经论之所权舆也其后白马西来兰台中閟于是华人识清净之本厌烦恼之尘舍弃异端咸趋妙荫如出火宅安然得车若在中河济之以筏儒墨之终不能毁仁圣之常所为尚国家景运隆盛义风翔布
太祖始御神器建宝刹于上都
太宗继阐鸿猷开梵筵于净宇洪惟
圣考夙奉
能仁思慧日之照冥衢欲法雨之润群品尝以
两朝之在御译成无上之秘筌诏委方袍嗣成前志俞咨近弼附益多闻仍挥错宝之跗
亲述冠篇之藻目之曰大中祥符法宝录矣顾予冲眇祗服
先猷照以竭摩之心授以菩提之记目膺宝祚仰慕
佛乘持守兢兢罔敢失坠而复五天膜拜之俗接踵而朋来四句旁行之书比时而间出向令翻译普涤昏蒙颇历岁华相次来上僧惟净等共加研究右仆射门下侍郎平章事吕夷简吏部侍郎㕘知政事宋绶领使润文断自大中祥符四年以后至景祐丙子续译未入录经总一百六十一卷类分华藏焕列金言爰览奏章愿颁序引且念幽关秘楗
先圣述之多矣岂兹寡薄所可拟议然欲使率土之内含生之流发归依之诚究因报之本易贪痴为平等革暴戾为慈爱愚者畏罪以远恶上士希福而增善化民厚俗不可得而让也聊书梗概莫尽指归仍题曰景祐新修法宝录云尔。

　　景祐新修法宝录卷第一

　　(▆…▆…▆…▆吕　夷简　等奉来都大㕘定编修)圣宋翻宣继联前式录上随译年代区别藏乘录中复准八例排经入藏录下

　　圣宋翻宣继联前式录上

　　圣宋所译经律论集赞等总五百七十四卷

　　前录所编经等并随年月进
御次数以经律论集赞相㕘今此新录总排二朝所译但依大小二乘三藏次第计其卷部

　　先朝旧译

　　太宗朝

　　所译大小乘经律论集总一百三十九部二百四十三卷已编入前录

　　大乘经

　　自佛母小字般若波罗蜜多经至尊那经

　　凡一百部一百八十三卷

　　大乘律一部一卷

　　大乘戒经

　　大乘论一部一卷

　　金刚针论

　　小乘经

　　自较量寿命经至阿罗汉具德经

　　凡一十六部三十一卷

　　小乘律

　　自沙弥十戒仪则经至目连所问经

　　凡四部四卷

　　小乘论(阙)

　　西方圣贤集

　　自六道伽陀经至八大灵塔经

　　凡一十七部二十三卷

　　真宗朝

　　所译大小乘经律论集总八十三部一百七十卷已编入前录

　　大乘经

　　自大爱陀罗尼经至秘密相经

　　凡四十部一百七卷

　　大乘律(阙)大乘论

　　大乘论

　　自诸教决定名义论至圆集要义释论

　　凡一十部一十八卷

　　小乘经

　　自戒香经至尼拘陀梵志经

　　凡二十八部三十八卷

　　小乘律一部一卷

　　解夏经

　　小乘论(阙)

　　西方圣贤集

　　自佛三身赞至广大发愿颂

　　凡四部六卷

　　两朝所译经律论集等二百二十二部都四百一十三卷

　　真宗朝

　　所译大小乘经律论集总一十二部七十六卷未编入录

　　大乘经五部五十八卷

　　佛说一切如来真实摄大乘现证三昧大教王经一部三十卷

　　佛说福力太子因缘经一部四卷

　　佛说无畏授所问大乘经一部三卷

　　佛说顶生王因缘经一部六卷

　　佛说除盖障菩萨所问经第一至十五计十五卷

　　下之五卷
今朝所译

　　大乘律(阙)

　　大乘论一部十卷

　　大乘宝要义论

　　小乘经五部七卷

　　佛说白衣金幢二婆罗门缘起经一部三卷

　　佛说佛十力经一部一卷

　　佛说胜义空经一部一卷

　　佛说随勇尊者经一部一卷

　　佛说清净心经一部一卷

　　小乘律一部一卷

　　佛说五大施经

　　小乘论(阙)

　　西方圣贤集(阙)

　　今朝

　　所译大小乘经律论集总九部八十五卷未编入录

　　大乘经四部四十九卷

　　佛说除盖障菩萨所问经十六至二十计五卷通
先朝所译一十五卷成一部二十卷部已计于前数

　　佛说大乘大方广佛冠经一部二卷

　　佛说海意菩萨所问净印法门经一部一十八卷

　　佛说开觉自性般若波罗蜜多经一部四卷

　　佛说如来不思议秘密大乘经一部二十卷

　　大乘律一部一卷

　　佛说八种长养功德经

　　大乘论二部二十卷

　　圣佛母般若波罗蜜多九颂精义论一部二卷

　　大乘中观论一部一十八卷

　　小乘经一部三卷

　　佛说身毛喜竖经

　　小乘律(阙)

　　小乘论(阙)

　　西方圣贤集

　　金色童子因缘经一部一十二卷

　　右自
真宗朝未编入录经律论集一十二部七十六卷洎
今朝所译经律论集九部八十五卷两朝总二十一部一百六十一卷并今录新编。

　　景祐新修法宝录卷第一
金藏第 112 册 No. 1502 景祐新修法宝录


　　景祐新修法宝录卷第二(计十纸)　郡

　　(▆…▆…▆…▆吕　夷简　等奉来都大㕘定编修)

　　随译年代区别藏乘录中之一归摄藏乘略明经旨一圣贤集传华竺类例二嗣续兴崇译场诏令三

　　归摄藏乘略明经旨一之一

　　谓经律论藏大小乘教翻译
上进年月编次仍随藏乘分类为六。大乘经大乘律大乘论小乘经小乘律小乘论

　　大中祥符五年五月译成经三卷

　　白衣金幢二婆罗门缘起经一部三卷

　　小乘经藏收无品目会分佛在舍卫国故废园林鹿母堂中说此中所明有白衣金幢二婆罗门同诣佛所宗计互陈如来应机破其异见而婆罗门者痴冥覆性横执随生觉智舒光正心开晓决虚妄之障累示涅槃之真常回彼邪心归于正道心意悟解果利圆成者也。

　　上一部本西天竺书今先翻为中天竺字然后译从华文。

　　右三藏沙门施护译法护惟净同译沙门清沼澄珠文一笔受沙门启玄修静缀文沙门道一绍溥重珣琼玉守晏玄测智臻简长证义刑部侍郎㕘知政事赵安仁润文入内内侍省内侍殿头罗自宾监译是月一日监译中使引三藏等诣
崇政殿捧所译经具表上进其词曰臣施护等言臣等今新译就白衣金幢二婆罗门缘起经一部三卷者伏以此经理畅偏真乘非满字荡邪心之横计示正智之真常白衣金幢本婆罗门所称之号鹿堂废苑乃释迦文阐法之场逗接小根开施方便导明宿事启迪胜因允标缘起之由克被当机之众𧆛伸翻衍用广流通庆属
昭辰幸圆
宝轴臣施护等诚欢诚抃顿首顿首伏惟
崇文广武仪天尊道宝应章感圣明仁孝皇帝
陛下德包遂古
道契先天广
神智之无方
运佛慈而溥济
法财洪富
福蕴诞隆眷
大觉之芳猷树华宫之象译豚鱼及信夷貊输忠臣等忝职句筵获翻贝偈当祝融之司律会竺典以成文仰集
珍祥上资
景祚前件新译经谨缮写
上进以
闻是日
命坐赐茶
亲加抚慰仍赐束帛其经
诏付有司入藏颁行。

　　其年十一月起译经一部三十卷至八年六月译成全部

　　佛说一切如来真实摄大乘现证三昧大教王经一部三十卷

　　大乘经藏秘密部收总有二十六分此经毗卢遮那如来起自受用身处色究竟天摩尼宝殿为诸菩萨说秘密法此中所明毗卢遮那如来具足金刚真实加持种种最胜三昧邪智获得一切如来殊胜宝冠法王最上微妙灌顶成就一切智智种种事业出生萨埵加持金刚三摩地令诸菩萨入毗卢心合为一体即受灌顶乃至圆满最上悉地令诸有情适悦快乐速得菩提设有违毁正法及造五逆恶者以加持力故于佛密印欲求成就现生具足坚固体性及诸功德复明一切如来同赞金刚手菩萨说一百八殊异胜名乃至明观察烦恼本性清净譬如莲华菡萏开敷作敬爱事及释迦世尊示现于此生死长夜随顺世间作诸化事降伏魔军成等正觉于诸有情广为利益原夫寂光妙土湛性地以圆常遍照法身与法界而同等暨乎灵光内照神化外施自毗卢心起金刚智始以开明自性终至处于道场五方如来同承灌顶四种秘印一体加持舒遍真如现成正觉性清净故诸法亦然胜利益因成诸事业即此三昧乃设多门一切如来真智互摄二十六分能诠允被于上机三十七尊所证齐归于一性秘中之秘三摩地以圆成深固复深三昧邪之自在大哉密印广利群生观想受持速臻圣果者也。

　　上一部中天竺梵本所出。

　　右三藏沙门施护译法护惟净同译沙门澄珠文一笔受沙门修静启冲缀文沙门道一绍溥重珣智臻简长行肇德雄自初证义兵部侍郎赵安仁润文入内内侍省内侍殿头李知和监译是年十一月二十三日与福力太子因缘经四卷同进事迹如右。

　　景祐新修法宝录卷第二
金藏第 112 册 No. 1502 景祐新修法宝录


　　景祐新修法宝录卷第四(十七纸)　郡

　　(▆…▆…▆…▆吕　夷简　等奉来都大㕘定编修)

　　随译年代区别藏乘录中之三

　　归摄藏乘略明经旨一之三

　　九年十一月起译经一部六卷至天禧元年五月译成全部

　　佛说顶生王因缘经一部六卷

　　大乘经藏收无品目会分佛在舍卫国祇树给孤独园说此中所明世间贪欲乐少苦多以贪心故不得解脱唯诸智者于斯觉了欲为苦因生死流转智者了故应修福门始以胜军大王诣佛伸请修菩提因佛乃谓言福门为胜即以成劫之初顶生王事验果推因要略明显而顶生王者曩昔因中营布施福施轻心重福广行深种一植而获百千力一陈而功亿万响声斯应因果昭明独于人中具四神力七宝千子统四大洲后适天中受天胜福分帝释之贤座夺修罗之胜功然而念起成差贪心为苦由贪即堕因苦生缠缠故使心不得解脱夫大觉圣尊出兴化利广谈真教诫以贪心贪火若销心灯洞照烛智明于长夜注法雨于昏朝沃润大千群生蒙祐故知福因有作人天之富乐昭彰贪念聿兴苦乐之果因显著人天乐果其聚散也如云悲智深因其坚实也如地佛之悲念俯被群机验昔照今举缘垂化大哉智者诚谛警察者焉。

　　上一部中天竺梵本所出。

　　右三藏沙门施护译法护惟净同译沙门澄珠文一笔受沙门启冲缀文沙门道一绍溥智臻简长行肇德雄自初智远重杲证义尚书右丞赵安仁润文入内内侍省内侍殿头李知和监译是月四日监译中使引三藏等诣
崇政殿捧所译经具表
上进其词曰臣施护等言臣等昨自大中祥符九年十一月起译佛说顶生王因缘经一部六卷上之三卷已进
御讫下之三卷今圆成者四华雨瑞
迦文初坐于道场双柰敷荣唐奘继翻于贝谍矧属膺干之运爰周正语之文增足
琅编光隆
慧命臣施护等诚欢诚抃顿首顿首伏以
觉皇御辩七众由是倾依法鼓其镗四生于焉蒙益而顶生王经者始以胜军伸请咨菩提之妙因尔乃善逝逗机说顶生之往行福门为胜见分座以知因贪毒忽生抑随念而即堕宿昔之施心虽重须㬰之苦业成差举始括终将因验果督兹警诫缅被根缘会开泰之亨辰属翻宣之克就伏惟
崇文广武感天尊道应真佑德上圣钦明仁孝皇帝陛下道跻皇极
政洽大同
绪舜三纲
敦汤一德诞布
弥文之化茂宣
来远之风六译荐兴三宝增炽臣等柴愚素甚薤智非长尤疏三绝之奇居怀五失之惧职兹经𢩁累玷朝恩今者暑燠方中晏阴斯定伏愿
皇威赫奕与火德以俱明福算绵长等曦轮而共永庶因
妙典少导微衷臣等无任虔祈祷颂激切抃蹈之至前件新译经谨缮写
上进以
闻是日
上慰抚恩赐如例其经诏付有司入藏颁行。

　　其年十一月译成经五部五卷

　　佛说佛十力经一部一卷

　　小乘经藏收无品目会分佛在舍卫国祇树给孤独园说此中所明佛告苾刍如来正觉具有十力了知胜处转妙梵轮谓处非处力业智力定智力根智力信解智力界智力道智力宿住随念智力天眼智力漏尽智力等。

　　总彰如上十智力者大觉释师因果增上举因照果类响应声妙智因修胜力果备震扬师子之吼宣明解脱之轮澍法雨于大千滋道牙于群品不可屈伏乃名力焉。

　　佛说胜义空经一部一卷

　　小乘经藏收无品目会分佛在俱卢数国说此中所明佛告苾刍有心解脱及慧解脱由贪染污心不清净无明染污慧不清净若能断除即心慧解脱永离贪爱了知真实正智现前取证自果。

　　佛说随勇尊者经一部一卷

　　小乘经藏收无品目会分佛在王舍城迦兰陀竺林精舍说此中所明时有尊者名曰随勇在城之侧尸陀林间蛇聚孤峰之上大僧坊中忽为毒蛇之所噬螫即时随勇呼诸尊者我为蛇螫肤体溃坏今宜置我于僧坊外无令延毒而复流散舍利子闻已即诣其所谓言随勇我向观汝面及诸根本无异相何故今时乃发是声随勇答言我不取着诸法谓眼是我眼是我所乃至识是我识是我所六境六大五蕴亦然舍利子言智修梵行及正道因颖脱舍报如离火宅悉观世界犹如草木无义无成毕竟无著舍利子即以随勇置僧坊外往诣佛所具陈上事佛言舍利子彼善男子若于尔时得闻我说胜妙伽陀及大明章句彼定不为毒蛇所螫大明章句者谓秘密言胜妙伽陀者汝今应知贪瞋痴法三为大毒世尊大觉毒所不侵佛真实力能破诸毒正法净众真实亦然佛能摄持诸毒息灭良以随勇声闻但证生空之理虽忘我相未明即我之空所以独处僧坊为蛇所螫彰宿因之有在显大行之未圆然佛有密言伽陀妙旨三宝真实能破毒怨其何去佛尚遥莫闻密句毒侵身溃致苦于斯上智精修应圆大行者也。

　　佛说清净心经一部一卷

　　小乘经藏收无品目会分佛在舍卫国祇树给孤独园说此中所明佛言苾刍若诸声闻修习正行欲得清净心者当断五盖修七觉支夫五盖染因障诸善行其除断也得清净心七觉净因能起正智其修习也圆解脱果凡夫愚惑但汩没于爱河智者利根期超登于真界释师悲念净众遵修念兹在兹离缠离缚故知心如明鉴本翳垢以不生智若浮沤乃起灭而自异凡诸学者省觉斯焉。

　　佛说五大施经一部一卷

　　小乘律藏收无篇聚分类佛在舍卫国祇树给孤独园说此中所明谓不杀不盗不邪染不妄语不饮酒以自不杀能与佗乐余法亦然故名大施此五名戒防非为义或作或止二犯二持此五止故名持作故名犯余善作故名持止故名犯夫持犯之体以利乐为功己若禁心于佗为益不杀则仁矣不窃则廉矣不惑则正矣不妄则信矣不醉则庄矣故知息其非而开其是转染因而成净因即解脱之初门毗尼之妙本者也。

　　上五部并中天竺梵本所出。

　　右三藏沙门施护译法护惟净同译沙门澄珠文一笔受沙门简长缀文沙门启冲道一智臻行肇德雄自初智远重杲证义尚书右丞赵安仁润文入内内侍省内侍高品卫承序监译是月十七日监译中使引三藏等诣
崇政殿捧所译经具表上进其词曰臣施护等言臣等今译就佛说佛十力经一部一卷胜义空经一部一卷随勇尊者经一部一卷清净心经一部一卷五大施经一部一卷梵典传文式载妙明之旨华言肇译允当
熙洽之辰载省载循以荣以抃臣施护等诚惶诚幸顿首顿首伏以
如来嘱累外护者繄于
圣君贝偈宣流善译者畅乎真教伏惟
崇文广武感天尊道应真佑德上圣钦明仁孝皇帝陛下置图总化垂䇿居尊
被藻衮以向明法金轮而绍位
证真本始之觉
洗心定慧之源
衍布空宗
丹青像法是五经者果因咸畅响应靡渝持犯双彰止作成益眼等根识伊本性之皆空盖染障缠唯七觉之能断生空之理虽证宿殃之累尚存胜妙伽陀蔑亲闻于
金口参伤虺毒遽致溃于幻躯义总小乘事昭往行丛兹众蕴上祝
亨期臣等性昧生知识惭博达据象筵而非器被
纶命以若惊历究梵文庆扶至治臣等无任虔祈祷颂激切抃蹈之至前件新译经谨缮写
上进以
闻是日
上慰抚恩赐如例其经
诏付有司入藏颁行。

　　景祐新修法宝录卷第四
金藏第 112 册 No. 1502 景祐新修法宝录


　　景祐新修法宝录卷第六(计十三纸)　郡

　　(▆…▆…▆…▆来都大㕘定编修)

　　随译年代区别藏乘录中之五

　　归摄藏乘略明经旨一之五

　　三年十一月起译经一部二十卷至天圣元年四月译成全部并又译成经一部一卷

　　佛说除盖障菩萨所问经一部二十卷

　　大乘经藏收无品目会分佛在象头山说此中所明菩萨行门应机而答谓施戒忍精进禅慧方便愿力智等施谓法无畏财施不求报戒谓摄律仪行离烦恼烧然忍谓安受谛察耐怨害等精进被甲相续清净禅谓止观不着禅相慧解无我善知业报方便回向善除疑悔愿不卑下善具圆满力无能胜不动加持智谓善解人法无我余诸法门不出十行夫如如本常湛性源而寂照相相无迹恢妙行以融真真对假称假形真立真假双遣性相一如所以诸佛悲心从真起应众生缘契因教发心由是释迦文之圣尊舒光于象头山顶除盖障之大士发迹于莲华界中运彼神通来兹佛会伸问端余百法启秘要归一真佛乃观根随问十答首宣十度振万行之洪基终获二严示群生之极果其中宏张万目精核一心心不起尘法源斯寂萨婆若海医王治病之灵方三摩地门病者获安之宝所义天寥廓混法界以圆明智地宽平若尘沙之妙用无说而说宁穷语默之端无修而修自得证悟之旨问答斯奥说听俱明伟哉觉雄彰乎大利俱胝菩萨证法忍于无生千亿声闻远尘垢于初果天华供献旋宝盖于空中佛事庄严叆法云于沙界名兼宝积亦曰智灯惟聚惟明至深至广者也。

　　佛说八种长养功德经一部一卷

　　大乘律藏收支流别行无篇聚分类佛为八戒弟子说受戒法夫防非止恶通曰戒修自利兼佗别开乘行其小行者涤纤瑕于己其大行者恢广利于佗此八戒中自佗兼济始即戒珠自洁终即果满严心说法利生俱臻胜趣者也。

　　上二部并中天竺梵本所出。

　　右三藏沙门法护惟净译沙门澄珠文一笔受沙门简长行肇缀文沙门启冲道一智臻德雄禅定智远重杲义贤令操善慈绍才证义译经使守司空兼门下侍郎太子少师平章事丁谓翰林学士刑部侍郎知制诰晁迥翰林学士承旨尚书左丞知制诰李维润文入内内侍省内侍殿头李希及杨怀愍监译其经四月八日附监译中使赍诣
阙庭具表
上进其词曰臣惟净等言臣等先自天禧三年十一月起译佛说除盖障菩萨所问经至今年三月译成全部上之一十八卷已进
御讫下之二卷并别译大乘律文八种长养功德经一部一卷今已成就圆音弥震伊沙界之普闻梵谍遐臻仰
皇明之溥被隆兹
净教允属
昌辰臣惟净等诚庆诚抃顿首顿首伏以斯文诚为秘键象山会集
释迦文光烛大千莲土缘兴除盖障躬瞻法御咨询妙行启迪真猷义探实际之渊理赜无名之始抉蒙振滞索隐钩深凝觉鸿慈爰畅云雷之辩精真邃音冥符针芥之机道被上根文垂旷劫恭惟
皇帝陛下钦承
宝命恢嗣
庆基
翼翼守文日新于
睿政
蒸蒸思孝寅奉于
先谋
崇尚释宗
宣明义谛冀
纯禧之昭格期
正教之诞敷夙契
胜因克敦
外护臣等职叨云馆名玷象筵翻传有愧于八能详译深虞于五失式偶正阳之序庆逢
鸣社之辰虔奉
金文仰延
宝算臣等无任瞻
天祝
圣欢呼抃蹈激切之至前件新译经谨缮写
上进以
闻是日
恩赐如例其经
诏付有司入藏颁行。

　　其年十二月译成经三卷

　　佛说身毛喜竖经一部三卷

　　小乘经藏收无品目会分佛在毗舍离国最胜大城最胜林说此中善星谤佛明宿障以增深龙护闻经表心开而踊跃然而觉雄应世八风之所不摇智用垂权二因之所不忒信田无种何善牙以发生正行无门岂道因而斯立夫信种者为万法之洪源如水清珠能清浊水其无信也作百殃之大本如无根树不发秀枝而善星者曩以良缘曾亲法会后因障垢弃背佛家于知解中返兴谤讪谤言增炽结累弥深报应昭明堕大地狱众会闻法意解心开龙护缘深身喜毛竖总斯义旨命立经称缘起门中此彰显之要也。

　　上一部中天竺梵本所出。

　　右三藏沙门惟净法护译沙门澄珠文一笔受沙门简长缀文沙门禅定令操善慈绍才惠真遇荣法凝绍源鉴玉证义翰林学士承旨尚书左丞知制诰李维润文入内内侍省内侍高品王熙素监译其经十二月二十四日附监译中使赍诣
阙庭具表
上进其词曰臣惟净等言臣等今新译就佛说身毛喜竖经一部三卷伏以此经握叶敷诠蹄涔应量询善星之谤惑鹙子发机忻
调御之谈因龙护获益洒慈云之一雨洽干地之小根得鱼之筌既伸于启迪标月之指乃广于颁流功济人天利均沙界臣惟净等诚惶诚幸顿首顿首伏惟皇帝陛下灵机合契
累圣贻休
振亭育之丕功
总财成之大德
安安之道运
文化以胥和
荡荡之风弭武节而不试
清净之心克着
空寂之教旁旌爰扣
秘关继崇译席臣等庇身觉地陈力梵筵荷
国恩休徒惊于寡效悟佛知见深愧于无闻获就华文恭遵贡式敢奉
半珠之偈仰尘
满月之尊良藉
胜缘上资
遐历臣等无任恭虔祷颂激切屏营之至前件新译经谨缮写
上进以
闻是日
恩赐如例其经
诏付有司入藏颁行。

　　景祐新修法宝录卷第六
金藏第 112 册 No. 1502 景祐新修法宝录


　　景祐新修法宝录卷第八　　　郡

　　(▆…▆…▆…▆吕　夷简　等奉来都大㕘定编修)

　　随译年代区别藏乘录中之七

　　归摄藏乘略明经旨一之七

　　二年十二月起译经一部一十八卷至五年四月译成全部

　　佛说海意菩萨所问净印法门经一部一十八卷

　　大乘经藏收无品目会分佛在神通境界大宝庄严最胜道场菩萨宫说此中所明净印法门而净印者由诸菩萨初以宿世善根及现闻善法而用磨治彼智心宝乃至是宝除去意中诸虚假法远离过失十方诸佛共所爱乐能为一切众生作大饶益常善修治大乘法船为令众生到于彼岸拔诸众生出生死泥此为菩萨能善磨治一切智心宝其最胜道场者即法界理中神通妙用真智大宝建立庄严如来乃从菩萨行位方便出生无障碍门由兹演说菩萨行法即有下方世界无量功德宝无垢殊妙庄严佛刹之中海意菩萨来此娑婆世界瞻礼释迦请问净印三摩地法夫净印者谓诸菩萨涤净初心莹治三业练修道行滋植众因初心净而道行精三业莹而众因备自凡臻圣福广智圆此即净印等持深旨者也遣诸假妄见以光明如摩尼珠精治
菩萨大士践
证一门悟
力极
辟解脱之正道门句
文字之性空金刚句中
别之自性护持正法称赞佛乘精道进心无退无屈纵大海之枯涸设须弥之若尘水火互容日月交坠斯缘可信佛力难思守护力中不可动转故知此经是大法眼是妙法印是胜法幢大乘要津秘密枢奥受持流演真报佛恩徇教修行速臻圣果者也。

　　上一部中天竺梵本所出。

　　右三藏沙门法护惟净译沙门澄珠文一笔受沙门简长缀文沙门绍才禅定令操善慈惠真遇荣法凝鉴玉证义译经使守司徒兼门下侍郎平章事王钦若枢密副使右谏议大夫夏竦翰林学士承旨工部尚书知制诰李维润文入内内侍省内侍高品王熙素陈文一监译四月九日附监译中使赍诣
阙庭具表
上进其词曰臣惟净等言臣等先自天圣二年十二月起译佛说海意菩萨所问净印法门经一部一十八卷至今年四月译成全部上之十五卷已进
御讫下之三卷今
上进者伏以此经理趣冲微宗源窈邈始
如来踞宝严之精刹萃海会之圣流显瑞发祥表难思之神力随机应物演最上之大乘皆影响之象龙无中下之药草仙音诞震法两霈濡敷畅灵机昭宣性地三昧净印妙绝于言诠万行真猷迥超于意识冀兹梵籍式奉
昌辰臣惟净等诚欣诚抃顿首顿首伏惟
圣文睿武仁明孝德皇帝陛下至德承干
鸿慈育物
金轮阐化杳极于四天
玉历调允允齐于七政而复
宅心象外
观妙几先
证五忍于圣阶
跻群生于寿域臣等材惟浅陋学愧空疏备位象筵深虞于滥吹虔心贝译诚效于课虚属以序及正阳祥开华渚仗
龙宫之宝偈仰佑
瑶图祝
仙劫之遐龄迥同沙算前件新译经谨缮写
上进以
闻是日
恩赐如例其经
诏付有司入藏颁行。

　　景祐新修法宝录卷第八
金藏第 112 册 No. 1502 景祐新修法宝录


　　景祐新修法宝录卷第九　　　郡

　　(▆…▆…▆…▆吕　夷简　等奉来都大㕘定编修)

　　随译年代区别藏乘录中之八

　　归摄藏乘略明经旨一之八

　　五年十二月起译论一部一十八卷至八年四月译成全部

　　大乘中观释论一部一十八卷

　　安慧菩萨造凡二十七品大乘论藏收此中总明谓即诸法不生不灭不断不常不一不异不来不去何故无生谓无生性及无灭等此复云何谓以诸法本不自生不从佗生共生无性不无因生何以故生法无性生已复生亦复无性若从佗生又佗法不能生自眼等故知自既不生佗性亦尔若言共生共生亦无性以二法共生有过失故若法无因而自生者即与阿含教理相违若无因缘而能生果此无道理以要言之如下颂云非有亦非无缘义和合尔故知胜义谛中诸有物体总聚差别皆悉无性善巧智中有所生义此无过失断常一异去来亦然良以性本湛然名言观智所不及中无定位思惟分别以皆空真空既常假名斯立标中观而成论示言迹以表诠得象忘言泯虚归实大论渊旨其在兹乎然而托其中以遣边边若离而中废中边不立取舍奚存无取舍中炽然开示觉照实义设以中言照觉对袪即无言境所以世俗皆有胜义皆空有且非常空且非断是知假因缘而称有有本性空离性相以名空空非相灭灭空为病取有成缠三空空而本不空万有有而何尝有有空双照性相俱融生灭断常本际穷而无迹去来一异真智照以无方大觉圣尊总斯清净论初归信祈万德之觉尊品次彰明统一真之要义诸佛出世妙启权方欲使含生同归性地达佛心者体生佛之一致昧佛心者滞空有以差分其或照悟本灵开通实际解不言之常说知妙用以无为即有常空去去去而无去即空常有来来来以无来来去一如染染染而奚状存亡万化生生生以无从是故托以言诠显谈中观龙树大士制本论而启端安慧智雄造末释而畅理本末互显探赜精微落落义天廓太虚而焕若滔滔智海湛性水以凝然大矣斯文利生津济确乎实融真俗之指归穷其源破中边之滞执深固幽远寔大乘之奥旨者欤。

　　上一部中天竺梵本所出。

　　右三藏沙门惟净法护译沙门文一笔受沙门简长缀文沙门法凝禅定令操善慈惠真遇荣鉴玉志纯鉴深清才慧涛潜政证义枢密副使刑部侍郎夏竦润文入内内侍省内侍高品陈文一监译是月八日监译中使引三藏等诣
承明殿捧所译论具表
上进其词曰臣惟净等言臣等先自天圣五年十二月起译大乘中观释论一部十八卷至八年四月译成全部上之十五卷已进御讫下之三卷未经进献译梵从华研精覃思式伸微效庶集
鸿禧荐逢
鸣社之辰仰祝
后天之算臣惟净等诚虔诚恪顿首顿首伏以真乘寥廓理超名相之端了义渊凝意出有无之表非夫异哲罕究深源是乃龙树兴慈阐幽微而作范安慧开物索隐奥以释纷性相交融空有双辩卓然中道迪彰照实之权焕尔秘诠茂畅惟心之旨机缘所遘流衍有时懿乎微密之文适会
亨嘉之运恭惟
圣文睿武仁明孝德皇帝
陛下龙华出世
凤历膺期
十善之风跻怀生于仁寿依之化诱庶汇于
正真
视政穆清运
神机而天纵
问安
长乐禀
慈诲而日新
丕绪昌隆
皇猷昭赫臣等才非八备学昧三乘叨膺传译之司莫副
东求之命今则风薰肇序日梦储祥敢凭梵谍之文上续
仙椿之寿前件新译论谨缮写
上进以
闻是日
上慰抚恩赐如例其论
诏付有司入藏颁行。

　　八年十二月起译经一部十二卷至明道元年四月译成全部

　　金色童子因缘经一部十二卷

　　其经西方圣贤集收所有译人笔受进
御年月等见本集。

　　景祐新修法宝录卷第九
金藏第 112 册 No. 1502 景祐新修法宝录


　　【原经卷残缺一版】

　　▆▆▆▆▆▆▆▆▆如是▆菩萨于色受想行识中随其言说即生取著作用而行如是行者是行有身见亦复行于有爱若或离有寻求而有所行是于色受想行识中随其言说不生取着是为善了知相是菩萨速证阿耨多罗三藐三菩提果又佛言须菩提若菩萨起心欲住平等界中于诸色法起信解时即二中二而有所得是菩萨于诸色中不正说法何以故以所信解色与能信解色无有异相若有异相者即一切众生平等法中有差别相是故菩萨当如是见如是见者即无异相可见此中所说是义明显菩萨若能如是善开觉时诸有所说是为正说受想行识亦复如是又复广明十波罗蜜如理相应乃至最后又云须菩提菩萨于色法中应当了知空无相无愿三摩地谓于色中观无性空性空亦然本性空亦然诸所缘事皆当安住心一境性受想行识亦复如是夫自性本明无开无觉觉明垂照有智有明运权化于十方湛真灵于一体存亡无迹取舍两空落落圣天圆鉴清净滔滔法海般若无知知所不知得所不得无得之得菩萨于焉证涅槃无知之知如来所以成正觉有从缘有缘性本空空自缘空即空成有有空标称徒劳文字之筌罤理智融真无离文字之解脱般若有五谓文字眷属相应观照实相五也空即是色寂而常照目实相也色即是空照而常寂谓观照矣色空无碍性相一如乃眷属相应文字三也璎珞经云一心三观其斯之谓欤统其妙故缘起万形核其要乃搜源即冥冥寂缘形孰分定位真所谓寂然不动法身譬若太虚感而遂通应物同乎水月开觉自性其在兹焉。

　　上一部中天竺梵本所出。

　　右三藏沙门惟净法护译沙门文一笔受沙门遇荣缀文沙门法凝鉴深慧涛善慈潜政清满善初义崇证义枢密副使尚书左丞夏竦润文入内内侍省内西头供奉官黄元吉陈文一监译是月八日监译中使引三藏等诣
端明殿捧所译经具表上进其词曰臣惟净等言臣等自明道元年十二月起译佛说开觉自性般若波罗蜜多经一部四卷至今年四月译成全部上之二卷已进
御讫下之二卷今始圆成像法流芳溥被三轮之荫华宫启译缅钦双柰之祥系无缘之大慈畅
真如之秘典发挥
慧日庄严度门继扬
般若之诠允属
亨嘉之运臣惟净等诚欣诚抃顿首顿首窃以斯经者趣由观察宗极真常融五蕴于性源廓三空于智境翼宣大部之要该明最上之乘被菩萨机开众生慧言周五百之颂理圆四印之文夙奉翻传聿终篇帙旋资秘藏式广未闻恭惟睿圣文武体天法道仁明孝德皇帝陛下肃秉
乾符端临
法扆继
大明而委照保
鸿庆以御图
茂德隆于百王
绪业光于
列圣克勤克俭
允武允文诞敷
淳懿之皇猷旁
眷真空之妙道
恢崇象译增足琅编臣等莫究义天未跻智地徒绍西明之职误叨南面之知今者幸遇
星渚腾辉封人献祝荐乐开祥之且虔倾颂
圣之心寅仗金文上资
睿算前件新译经谨缮写
上进以
闻是日
上慰抚恩赐如例其经
诏付有司入藏颁行。

　　景祐新修法宝录卷第十
金藏第 112 册 No. 1502 景祐新修法宝录


　　景祐新修法宝录卷第十二　　郡

　　(▆…▆…▆…▆吕　夷简　等奉来都大㕘定编修)

　　随译年代区别藏乘录中之十一归摄藏乘略明经旨一圣贤集传华竺类例二嗣续兴崇译场诏令三

　　圣贤集传华竺类例二之一西域梵本翻译一东土圣贤著撰二

　　西域梵本翻译一

　　天圣八年十二月起译金色童子因缘经至明道元年四月译成全部

　　金色童子因缘经一部十二卷

　　无品目会分是佛灭后尊者阿难以小乘因缘集成其文此有二义一非释师大觉金口亲宣故于圣贤集收二以经通五人说故乃目为经总其义旨者若植施种胜报不虚清净施田福果无失此中所明阿难昔于王舍城中化一啇主其名日照家财富盛与毗沙门天王等无有异娶以上族而为妻室久无嗣息极生忧恼时忉利天中有一天子天报将尽乐生人中帝释天主观察知已谓言天子王舍城中日照啇主妻室仁贤堪汝托阴天子白言若彼啇主与其妻室乃至尽寿归依三宝我当从命托彼阴中时帝释天主从天中隐即于日照舍中处空而住妙光照曜商主见是胜相即时礼奉白言天主汝天圣尊降于小舍当何教令天主答言汝若希求有子息者应当尽寿归依三宝啇主白言我如尊教乃至尽寿归依三宝其后忉利天子谢灭天报托阴日照商主之妻广现瑞相后生一子色相殊丽端正严好生后二十一日广营福事亲族共议立名金色命以八母乳哺养育童子长立教习艺能金色童子成长之后亲近有智沙门婆罗门等听受道法及营胜事日照商主于王舍城外有一大园金色童子日往游适或时栖处读诵经典乃至又明金色童子由昔因故感现生中阿阇世王国内有一大臣以女人因缘加谤童子乃至最后命将殒灭遇尊者阿难神力救护得脱其命尔时尊者阿难高处虚空与五百大阿罗汉为金色童子随应说法童子闻说法已有身见山高二十峰以智金刚而悉摧破即证须陀洹果尊者又为阿阇世王大臣及诸众会宣说法要广现神力令诸众会证果获益又明金色童子猒离生死诣尊者所愿求出家誓修梵行尊者为说出家之法成苾刍已于须㬰间断诸烦恼证阿罗汉果证是果已以宿命智谛观先世相续业因乃见自身极具殊胜大福威力乃为众生开发福门令生尊重即时脱自身所著衣持用净施以神力故一衣脱已一衣旋出乃至广多积而成聚是衣金色众睹希奇广遍王舍大城普施一切其后金色尊者普为一切众会宣说福因悉令开悟又明布施修福因行克招福报乃至阿阇世王赞叹尊者阿难自功德力殊胜明显复能开发如来最上清净教法大威神力大哉世尊最胜知见所宣无上清净教法付嘱尊者大迦叶等而尊者阿难自智慧月舒光满空普遍照曜如俱母陀华茂盛开发世间忧苦热恼侵逼尊者清净大云普荫所演妙言如甘露雨洒润世间咸令欢悦其后日照商主并妻眷属皆悉出家俱证道果乃至尊者阿难广为众会如应说法示教利喜作佛事已一切大众皆发净心各获善利。

　　上一部中天竺梵本所出。

　　右三藏沙门法护惟净译沙门不动护证梵义沙门忍吉祥证梵文沙门文一笔受沙门遇荣缀文沙门法凝志纯鉴深慧涛善慈潜政清满善初义崇清才证义枢密副使兵部侍郎夏竦润文入内内侍省内侍高品陈文一黄元吉监译是月八日监译中使引三藏等诣承明殿捧所译经具表
上进其词曰臣法护等言臣等先自天圣八年十二月起译金色童子因缘经一部十二卷至今年四月译成全部其上九卷已逐次进呈讫余三卷今具
上进者觉树分华大千界蒙诸景荫海潮发响无量众悟被真机猗金简之西臻故玉华而东启绍恢胜谛允属
熙辰臣法护等诚庆诚抃顿首顿首窃以斯经乘居小部理弥偏于半字义环类于贯珠善恶之业分歧祸福之门异辙滋种子于毗婆尸佛成利乐于妙耳啇人宗极果因文该报应金色具体雅由净施之心莲座敷荣适表知非之相苟非翻于梵谍载以华言曷能洞积劫之因𧷤千差之业钦逢
景运荐译
真诠恭惟
圣文睿武仁明孝德皇帝
陛下宅道无为
与灵合契
庆覃兆物
化浃四洲
坐尧屋以非心
垂舜裳而兴治纂隆
丕绪寅尚
真慈旌
像教于鹫峰广琅编于龙藏奉
纯禧而资
庙社衍
正智而利人天广集
戒因克严
外护臣等任叨译席学懵空宗徒惭五失之讥讵比千金之字庆
开祥于里社效献
祝于封人䖍贡
金文上严
宝算前件新译经谨缮写
上进以
闻是日
上慰抚恩赐如例其经
诏付有司入藏颁行。

　　景祐法宝录卷第十二
金藏第 112 册 No. 1502 景祐新修法宝录


　　景祐新修法宝录卷第十三　　郡

　　(▆…▆)

　　【原经卷残缺】

　　东土圣贤著撰二之一

　　太宗皇帝御制

　　妙觉秘诠一部二卷

　　右大中祥符八年文兵部侍郎兼宗正卿赵安仁上言
先朝御制妙觉集五卷中有论赞颂诗合录出别行者望以妙觉秘诠为名镂板模印
诏可之。

　　真宗皇帝御制

　　法音前集指要一部三卷

　　右大中祥符八年十一月润文兵部侍郎兼宗正卿赵安仁于法音前集中录论一首赞一十六首颂六首诗十一首合成三卷请以法音前集指要为名镂板模印集外别行诏可之。

　　注释释典文集一部三十卷总录一卷

　　右天禧四年春二月沙门秘演等表请以
御制述释典文章命僧笺注附于大藏
诏可乃选京城义学文学沙门简长行肇惠崇希白鉴深重杲鉴微尚能楚文昙休普究禹昌永兴善升清达秘演善初继兴希雅仲熙省辩崇琏显忠令操义贤瑞王无象行圆有朋文倚同笺注令左右街僧录守明澄远译经三藏惟净㕘详翰林学士杨亿刘筠晏殊枢密直学士王曙同详覆又
诏宰臣丁谓都大㕘定五年秋书成进
御镂板流行赐谓等器币众僧师号紫衣衣服茗帛度童行有差。

　　注四十二章经一部一卷并序(文见大藏)

　　注遗教经一部一卷并序(文见大藏)

　　百缘经序一首(文见大藏)

　　右天禧二年
诏左仆射兼中书侍郎平章事王钦若择藏经之精妙者仇校镂板模印之此三经真宗为之作序注释三年二月三藏沙门法护惟净诸付院传写入藏从之。

　　法音后集一部三卷

　　右景祐二年九月译经使兼润文右仆射兼门下侍郎平章事吕夷简同润文吏部侍郎参知政事宋绶于御集中录出勒成三卷请以法音后集为名编入新录诏从之。

　　今上皇帝御制上

　　注三宝赞一部三卷

　　右天圣九年闰十月二十五日遣中使陈文一赍本付院润文枢密副使兵部侍郎夏竦工部侍郎㕘知政事王曙上表曰臣等伏睹
御制三宝赞付传法院者臣等闻圣人之立言也理将神俱义与天远盖写意以明道必释理而诠源矧乃一乘之妙门六度之奥旨事兼儒梵学际人天不有训诂之文曷究蹄筌之赜敢缘悃款备达
凝严恭惟
圣文睿武仁明孝德皇帝
陛下浚哲钦明
渊泉溥博
缵丕猷而履盛业叶
慈德以讲政经
心契冥枢
道超冲谛爰属
抚辰之暇益
惇务学之风
结念空宗
摛豪秘译且谓十回向之法盖常觉以湛明三归依之途惟大愿而圆具绎为赞述洞厥本元布传千柰之园耸耀八龙之藏而黑白之众钻诵其言稽
祖宗之旧闻有笺解之前范至若六尘五荫之别四智三身之殊咸有造端并当悉数矧
睿辞之援纪皆经诰之隐微包举顿渐之流区分真妄之识若不条陈事实㕘会性宗将使
宸意靡能究宣禅丛无所放仰上件
三赞伏望
圣慈特
许臣等与译经三藏沙门法护而下注释颁行如此则弥文盛美耀鹫头之净居外护殊因符鸡足之往记与佛灯而比照流沙劫以垂程慺慺丹诚伏须
允诲谨奉表陈
请以
闻于是
诏三藏法护惟净笔受文一缀文遇荣证义法凝志纯鉴深慧涛善慈潜政清满善初义崇同注释竦曙㕘详监译陈文一黄元吉管勾明道元年五月又
诏太常丞直集贤院李淑太子中允集贤校理郑戬同检讨儒道文字注释七月诏中书侍郎平章事吕夷简都大㕘定勒成三卷二年正月奉表
上进其词曰臣夷简等言臣等先奉
来注释
御制三宝赞者
像教东来惟
帝王所以膺付嘱
圣言诞布惟
佛祖所以契机缘属
华且之开期仰
宝毫之有作夫何　鄙猥预研覃臣夷简等诚荣诚惧顿首顿首恭惟
圣文睿武仁明孝德皇帝
陛下聦哲凝猷
宽仁阐教奄
四轮而制世绍
二后以恢基茂宣
清净之风慎守
盈成之业协敷
慈训丕显
时文乃复
结念宝乘
储精贝典会
法宫之暇日
肆览群篇稽
祢庙之旧章特流
坦制继
徇缁裳之请许归
华藏之编申
命译筵
俾详句义讨绎
咨于词苑总领
委于鼎司臣等并以菲疏缪常推择始承
明诏共竭愚衷窃惟
宸虑所该
妙心廓照叹
调御之力则曰为救为归勖和居之伦则曰不内不外至于轨持之赜寔
探真觉之源
因文见情故
语默之无㝵
立义诠道故
体要而不烦邈
河汉以无涯岂管筵之可测徒遍翻于竺部兼傅会于儒坟悉着纲条粗分准裁仅逾岁序始就编联当草具之初成幸
制决之乃定伏望
陛下荐留
宸览务广
度门许
班布于多方庶
恢隆于
胜利食时作传虽谢于前修乙夜备观终惭于广记将尘衡石若置冰渊其
三宝赞臣等今㕘定注释分成三卷随表上
进干冒
宸严臣等无任欢愉荣幸激切屏营之至谨奉表以
闻赐
诏答曰朕以万方治定庶务清闲览花藏之微言得金仙之大旨究其妙蕴盖本于一乘济乎有情爰分于三宝因为赞述用导化源乃命台衡俾加训解而能率其官属逮彼缁流研覃既尽于指归综缉遂成于编帙寻观奏御愿广宣扬顾论撰之辞多惭䟽略稽发明之意备极精微垂之不刊斯诚有补钦嘉攸至寤寐不忘所进知㕘定注释官及众僧
恩锡有差赞文镂板摸即赐宗室近臣各一本。

　　景祐新修法宝录卷第十三
金藏第 112 册 No. 1502 景祐新修法宝录


　　景祐新修法宝录卷第十四　　郡

　　(▆…▆…▆…▆吕　夷简　等奉来都大㕘定编修)

　　随译年代区别藏乘录中之十三

　　圣贤集传华竺类例二之三西域梵本翻译一东土圣贤著撰二

　　东土圣贤著撰二之二

　　今上皇帝御制下

　　景祐天竺字源序一首(文具本集)

　　右景祐二年九月
降赐
天圣广灯录序一首。

　　右因镇国军节度使驸马都尉李遵勖上广灯录景祐三年四月
神笔制序以冠首篇。

　　景祐新修法宝录序一首(文具本录)

　　右景祐三年十二月译经使兼润文右仆射兼门下侍郎平章事吕夷简同润文吏部侍郎㕘知政事宋绶上表曰臣等昨奉
来㕘定传法院新修法宝录将周部类者臣等闻圣人立言所以会儒释之宗㕘华竺之义
敷明格训
阐佑教乘故有篹次新编裁成别录惟摽名以合其奥指惟冠序以辑其宏纲历考前规率鲧
睿作敢沿众悃窃觊
俞恩臣夷简等诚恳诚愿顿首顿首恭惟
景祐体天法道钦文聦武圣神孝德皇帝陛下道贯真机学该智地绍
三后之丕命
抚万邦之大同乃复
结念空门
留神觉苑推
嘱累之旨演
净范以启胜缘导
悲忍之方畅
能仁而域群品伊译场之攸设盖
皇祖之肇谋逮及
重熙益恢严事绎三归之誓则
云藻昭回缀满偈之文则贝函襞积矧
先朝法宝之述本梵筵谨日之余历载于兹旧闻未补间承
中诏俾续前篇既以备禹穴探书之藏亦以新鲁堂后经之例臣等叨陪衡宰兼莅翻传惭微缉润之工莫尽研覃之敏伏见
真宗旧制皆
御笔制序赐名盖密助于圣因亦旁资于世典窃惟右文之盛以
立言诠理为先
协帝之华以
继孝善成为美缺而弗讲后亦何观伏望
陛下乘
清厢之宴间
䊸错跗而撰述揭为题引示厥方来如此则上以昭
前人之光垂裕不朽下以彰外护之益传信无穷愿
抑谦谦之诚少慰惓惓之请臣夷简等无任戴
天荷
圣激切屏营之至谨奉表陈请以
闻三藏法护惟净与笔受缀文证义沙门十一人又上表曰臣等昨奉
来差同编修
圣朝法宝新录伏睹真宗朝编修新译经录蒙御制序引及赐名题者释部荐修非
宸文无以垂长世藏乘既载非正名无以示方来稽累圣之丰规咸
立言而作则爰期
宝训式贡丛诚臣法护等诚惶诚愿顿首顿首窃以禹畴龙叙乾纲始著于同文汉梦金人震旦爰开于有觉极几微而共贯肇功业以相先惟道有阶偶时弥劭伏惟
景祐体天法道钦文𦖟武圣神孝德皇帝陛下冲夷宅圣
渊懿居明
登利用于九功
播由庚于万物采邦祇若函字穆清钦
三后之在天
昭一变而至道
成均之典咸秩空寂之教䆮兴茂建大中克臻至治矧复荐䊸
睿思聿赞
妙乘
申命辅臣缉为
宝录纪
三朝之懿铄综六译之徽猷臣等性愧珠明心同苑塞备兹纂集庆及圆成其如序目未形人神安仰伏望
陛下俯因
间宴浚发
渊谋
探妙用于无方扬
先芬于
善述
丹青像法
黼绣人文式
播美于千龄永
同风于三代
福津沙界将
仙劫以齐𠇲
辞冠琅编极
梵世而增耀臣法护等无任瞻
天望
圣投诚沥恳激切俟
命之至谨奉表陈
请以
闻赐吕夷简等
批答曰金仙阐化贝叶垂文顷自
先朝颇崇
像法设攸司而翻译济群品之愚蒙历岁滋深厥功甫就卿等位隆辅弼职在刊修遽贡封章愿形序引顾惟寡德莫究
真筌拒来请以既难增愧怀而良切所请景祐新修法宝录序依奏允许夷简等奉表谢云臣等近上表以传法院新修法宝录毕乞
御笔制序赐名伏蒙
圣慈特降
批答允许者贝谍启筵
宝编嗣述辄祈
序引兼宠
标题而
诏检下临
恩允随降缁裳耸胎柰苑增辉臣夷简等诚感诚抃顿首顿首伏惟
景祐体天法道钦文聦武圣神孝德皇帝陛下祗绍庆基
勤恁上德
侔清宁而敷化
放仙释以凝怀惟竺园翻导之场本震旦宣流之盛率循
先范助阐
胜因寔繄累译之功克彰外护之益而撰录之旧限断有初逮及
圣辰弥恢严事虽传梵之字并续刊联而系日之书未遑补缉间承
中旨特广后经矧在空孱并叨总领缇律屡变铅豪甫栖虽部类粗分而篇辞犹缺苟非
神睿之作曷符
嘱累之缘率吁群言冒陈丹悃岂谓
至仁善应
洪覆函容沛然
绨封形之
玺诲俾用纪年之称特光标目之传方
敷绎于
宸章伫叶隆于
善利启缄拜
赐已惊得宝之荣游
圣难名预起观
澜之愧惟期秘奉上答
烛临臣等无任戴
天荷
圣激切屏营之至谨奉表称谢以
闻又赐法护以下
来书曰省所上表为编修圣朝法宝新录乞
御制序事具悉汝等夙植善根早依
空教既被水田之服深明贝叶之文翻译是司编联甫就遽形列奏坚愿冠篇顾惟冲人莫穷
真觉勉从来请良切愧怀所请景祐新修法宝录序依奏允许故兹示谕想宜知悉是月二十七日遣中使赍
御制序
宣示吕夷简等仍以付院。

　　庄献皇太后制

　　注发愿文一部三卷

　　右天圣八年夏内出本付院俾附大藏录九年十一月润文枢密副使兵部侍郎夏竦工部侍郎㕘知政事王曙请注
皇帝三宝赞因请此文同时注释十二月
诏允所请书成进御镂板摸印流行。

　　景祐新修法宝录卷第十四
金藏第 112 册 No. 1502 景祐新修法宝录


　　【原经卷残缺】

　　号证觉大师梵▆▆▆▆▆职掌沙门道峦紫衣度童行十一人为僧以沙门文涉志缄志能充梵学十二月天竺沙门悲贤寂贤贡梵经四夹金刚座印五角各赐紫衣束帛。六年

　　夏五月天竺沙门宝贤贡梵经十九夹佛骨菩提树叶无忧树叶赐紫衣束帛秋八月天竺沙门智贤胜贤东京沙门德超恽澄自西域同抵
阙下贡梵经四夹佛骨舍利铁钵玉璞各赐紫衣束帛冬十一月三藏沙门施护上言故慧辩三藏法贤玄觉三藏法天归葬之所先蒙赐地建慧辩禅院有田百余亩以供众僧望免输税
诏可之赐证义沙门简长号智印大师行肇及讲论沙门文泰紫衣度童行十一人为僧是岁
诏以入内殿头李怀信监院。七年

　　春三月以沙门德雄充证义夏四月天竺沙门满贤东京沙门惠琛惠弯惠牙惠谓惠倕法忍和钊和又和勤德伦和行法端子承守斌惠侃自西域同抵
阙下贡梵经十四夹佛骨舍利金刚座印念珠秋八月沙门怀庆自天竺还贡梵经三夹佛骨舍利菩提树𦰧无忧树枝自满贤惠琛而下并赐紫衣束帛冬十一月赐证义沙门德雄门弟子澄圭志真紫衣度童行十一人为僧是岁
诏以入内殿头李知和监院以沙门自初充证义。八年

　　春三月沙门惠戈惠琳继平宗秀自天竺还贡梵经十三夹佛舍利菩提念珠又沙门善洪亦自天竺还贡梵经二夹佛骨舍利无忧树𦰧夏五月天竺沙门勇密贡梵经六夹佛骨舍利铜佛像中印度波罗奈国世尊转法轮处印记闰六月西天竺沙门无畏中天竺沙门觉吉祥贡佛骨舍利金刚座印冬十月天竺沙门天觉妙德僧护贡梵经十二夹佛骨舍利自惠戈勇密而下并赐紫衣束帛十一月诏曰传法院同译经西天传梵大师赐紫法护光梵大师赐紫惟净早悟宗乘勤探法要演金仙之教亦既该通译贝𦰧之书备详精妙广真诠于鹫岭增缥帙于龙宫特被朝章式旌梵学崇阶视品并示恩荣更励乃诚无忘祗率并可特授朝散大夫试鸿胪少卿余如故法护等奉表谢曰今月五日
东上合门各授官告一通
来牒一道蒙
恩特授臣等朝散大夫试鸿胪少卿余如故者
王言曲被但惊
彬郁之文
睿渥旁流共浃
涵濡之泽省循交切启处靡遑臣法护等诚感诚惧顿首顿首伏念臣等性本颛蒙学惟寡陋觉心源而并涸顾行𦰧以双凋徒以早贡竺坟幸偶千年之
上圣同㕘华馆罔穷三藏之微言自玷翻宣荐更凉燠虽坚精苦终懵覃研真观八能靡播迩遐之誉道安五失宁逃缁白之讥方积惭颜敢期荣遇岂调伏蒙
崇文广武仪天尊道宝应章感圣明仁孝皇帝陛下乘万机之暇豫因六合之清夷
探妙空宗
推恩梵侣试月卿于九𣗥㕘爵品于三圭深愧庸虚曷胜负荷敢不究心贝𦰧瞩目螺纹少倾尘露之诚上答
云天之造臣法护等无任戴天荷
圣激切屏营之至谨奉表称谢以
闻法护惟净仍并加月俸
诏以证义沙门修静为右街讲经首座重珣为左街鉴义分知西京左右街教门事启冲为右街鉴义赐证义沙门自初职掌沙门志拱志江紫衣度童行十一人为僧。九年

　　春三月天竺沙门童寿智友贡梵经一夹佛骨镂牙观音菩萨像以天竺国庵摩罗木为龛夏五月天竺沙门三满多葛贡梵经十四夹金刚座印秋七月沙门绍慜绍暹自天竺还贡梵经二夹佛骨舍利菩萨像菩提念珠自童寿绍慜而下并赐紫衣束帛冬十一月赐证义沙门行肇号慧观大师门弟子澄诲志璋紫衣度童行十一人为僧。天禧元年

　　春二月梵学沙门文涉请诣天竺诏许之以沙门智远重杲充证义秋八月沙门奉永自天竺还贡梵经十二夹佛骨金刚座印无忧树𦰧冬十月沙门本净怀问自天竺还贡梵经二夹佛舍利念珠十一月沙门自然清峦显昭自天竺还贡梵经六夹金刚座印并模印中天竺摩伽陀国那烂陀寺佛成道所圣金刚座袈裟记自奉永而下并赐紫衣束帛赐梵学沙门志缄号宣梵大师证义沙门重杲职掌沙门志澄紫衣度童行十一人为僧十二月沙门遵泰德圆自天竺还贡梵经十夹佛舍利菩提念珠先是
太宗皇帝御制新译三藏圣教序刊石于中天竺国佛成道所因得石本以贡并赐紫衣束帛三藏沙门施护有疾上遗中使监太医霍炳赵拱左皓诊视是月二十六日以趣寂闻
上颇悯悼遣入内殿头王克让监护葬事所湏官给内出缯帛制法衣葬日左右街备威仪赐谥曰明悟法护惟净同诣
便殿称谢
命坐赐茶
上抚慰之施护遗命以念珠道具为献赐其门弟子澄霭澄亲紫衣度童行二人为僧是岁
诏以入内高品卫承序监院。二年

　　春正月
诏以同译经沙门法护惟净并充译经三藏加俸给夏六月诏以翰林学士刑部侍郎知制诰晁迥充润文秋七月沙门乂仙守约志德清顺自天竺还贡梵经二夹佛骨无忧树𦰧并赐紫衣束帛八月赐三藏沙门法护惟净
来书曰省所上表窃睹制命立升王为皇太子称贺事具悉近者徇荐绅之勤请㳂主鬯之旧章式建储闱已颁恩制惟乃开士乐遇亨期爰贡贺章具称殊庆披览之际嘉尚良多故兹示谕想宜知悉冬十一月沙门清雅守元自天竺还贡梵经二夹佛骨舍利念珠菩提树叶赐清雅师号守元紫衣并兼束帛以沙门义贤禅定并充证义赐证义沙门德雄号明义大师义贤及职掌沙门志璘紫衣度童行十一人为僧
诏许笔受沙门主藏沙门每岁诞圣节度童行各一人十二月沙门真泰自天竺还贡梵经五夹佛骨舍利赐紫衣束帛。三年

　　春正月沙门德钦守慜神平原本守照守舁自天竺还贡梵经十四夹佛骨舍利念珠三月天竺沙门觉贤贡梵经六夹金刚座印夏六月天竺沙门悲贤众护贡梵经六夹佛像佛手印小塔冬十一月天竺沙门普善贡梵经二夹菩提念珠自德钦觉贤而下并赐紫衣束帛赐证义沙门智远号净照大师门弟子慧珍道成紫衣度童行十三人为僧赐法护惟净
来书曰省所上表称贺南郊礼毕事具悉昨以定位国阳荐诚
霄极奉吉蠲之毖祀荷
报降之蕃厘钜礼允修群伦胥悦师等夙㕘真谛乐遇昌辰庆盛事以克成贡露章而致贺言念勤恪良切嘉称故兹示谕想宜知悉是岁
诏以入内殿头李希及监院。四年

　　春二月沙门惠德继伦德溏智显真普福瑰文海从信志因志瑜道昌志演自泥波罗国还贡梵经七十三夹念珠无忧树叶三月天竺沙门法友贡梵经五夹并赐束帛法友仍赐紫衣三藏法护惟净上言译席有阙员臣等于京城寺院访求名德举奏深虑品藻未精自今望令开封府遣官集两街僧职及见讲经律论僧三十人佥定试本学▆道如对答得通即奏名差补诏从之夏四月
诏以翰林学士工部侍郎知制诰杨亿充润文沙门守斌清成自天竺还贡梵经十二夹金刚座印菩提树𦰧并赐紫衣束帛五月以沙门令操充证义六月
诏以证义沙门简长为右街鉴义秋八月
诏曰朝散大夫试鸿胪少卿西天传梵大师赐紫法护朝散大夫试鸿胪少卿光梵大师赐紫惟净金人示像早悟于群迷珠藏传文实裨于净治必资开士㕘译梵音以尔法护禀异迦维游方震旦包一乘之法器契六度之善因以尔惟净栖迹空门伏膺妙典挺出公王之胄夙推生肇之流共讨竺坟载更灰律嘉其勤止特霈茂恩视秩象河名品加峻体予外护荷此荣章并可试鸿胪卿余如故翌日监译中使引法护惟净对于便殿
上命坐赐茶
亲抚慰之冬十一月赐证义沙门重杲号法海大师梵学沙门慧灯职掌沙门志曦紫衣度童行十三人为僧以沙门善慈充证义十二月
诏以左仆射兼门下侍郎太子少师平章事丁谓充润文是岁诏以入内高品杨怀志入内殿头扬怀愍监院。五年

　　夏四月
诏监译中使扬怀愍陈文一管勾修葺本院凡三年而毕五月以沙门绍才充证义冬十一月
诏曰朕言念翻译之馆尝崇置使之名纲总攸归典故斯在眷吾上宰夙达真乘方润色于贝文实助扬于像教宜更美称用协彝章允资外护之能克副绍隆之意司空兼门下侍郎太子少师平章事丁谓宜差充译经使兼润文唐三藏义净译经是时宰相左仆射韦巨源右仆射苏瑰太子少师唐休璟太子少保韦温侍中韦安石纪处讷中书令宗楚客萧至忠监译特进李峤笔受润文至是法护等援故事上言遂命宰臣充使自是赴上及译经启罢皆中书枢密院赴会赐证义沙门善慈职掌沙门澄谏文详紫衣度童行十三人为僧。乾兴元年

　　春正月
诏梵学笔受澄珠文一缀文简长行肇证义重杲善慈就本寺普贤阁同校大藏经仍取天寿皇建二院经本㕘对三藏惟净管勾会
真宗升遐罢其事。

　　景祐新修法宝录卷第十六
金藏第 112 册 No. 1502 景祐新修法宝录


　　景祐新修法宝录卷第十七　　郡

　　(▆…▆…▆…▆吕　夷简　等奉来都大㕘定编修)

　　随译年代区别藏乘录中之十六归摄藏乘略明经旨一圣贤集传华竺类例二嗣续兴崇译场诏令三

　　嗣续兴崇译场诏令三之二

　　起乾兴元年四月至天圣七年

　　皇上以乾兴元年春二月绍登
宝位凡译场规范悉用
先朝故事。其年

　　夏四月赐证义沙门绍才门弟子道昌慧通紫衣度童行十三人为僧秋七月
诏以翰林学士承旨兼侍读学士尚书左丞知制诰李维充润文八月天竺沙门能寂贡梵经三夹佛骨舍利画像赐紫衣束帛。天圣元年

　　春正月梵学沙门文涉东京沙门怀问行羙志坦崇杲宗朴自天竺还贡梵经二十五夹佛骨舍利念珠菩提树叶文涉至中天竺摩伽陀国坚固铠宫寺偶三藏阿阇梨梅怛利羼帝得梵本海意菩萨所问净印法门经一部凡九十五叶乃藏中未有者
诏令翻译赐文涉号明梵大师怀问号显教大师行美等紫衣各加束帛三月以沙门惠真遇荣法凝绍源并充证义夏四月赐证义沙门令操号宝印大师善慈号演教大师门弟子志淳紫衣度童行七人为僧六月三藏沙门惟净以目疾表求栖止名山翌日中使传
旨不允所请赐缗钱十万以慰勉之冬十月以沙门鉴玉充证义是岁
诏以入内高品王熙素监院。二年

　　春三月天竺沙门信护智贤爱贤贡梵经三十夹金刚座印佛舍利画塔像并赐紫衣束帛夏四月赐证义沙门惠真职掌沙门道月志瑝紫衣度童行十三人为僧秋九月沙门义清自天竺还贡梵经十夹佛舍利菩提念珠赐紫衣束帛冬十二月度童行三人为僧。三年

　　夏四月赐证义沙门绍才号慧日大师职掌沙门道广慧明紫衣度童行十三人为僧五月
诏以入内高品陈文一监院秋七月天竺沙门佛吉祥铠众寂悲铠抵
阙下并赐白金束帛冬十月诏以司徒兼门下侍郎平章事王钦若充译经使兼润文十一月
诏以证义沙门绍才为右街鉴义十二月赐证义沙门遇荣法凝绍源紫衣。四年

　　春二月
诏以翰林学士左司郎中知制诰夏竦充润文三月沙门惠则可蕴自天竺还贡梵经十三夹佛舍利无忧树叶并赐紫衣束帛赐梵学沙门道隆号智照大师证义沙门鉴玉职掌沙门慧宣紫衣度童行十三人为僧夏四月沙门志瑜志津法顺自天竺还贡梵经十夹佛顶骨并赐紫衣束帛内出天台智者科教经论一百五十卷令三藏惟净集左右街僧职京城义学文学沙门二十人同加详定编录入藏诏杭州搜访印版并令附驿以进有阙者付印经院刊镂五月复出唐慈恩寺翻经法师窥基所著经论章䟽四十三卷令编联入藏惟净等请以智者慈恩二书附于开元录东土集传之次。五年

　　春二月
诏新除枢密副使右谏议大夫夏竦依旧兼润文天竺沙门法吉祥忍吉祥贡梵经二夹并赐紫衣束帛夏四月赐职掌沙门慧妙慧聦门弟子道深紫衣度童行十三人为僧三藏沙门法护惟净上言传译之兴自汉永平丁卯迄唐正元己巳历十九代凡七百二十四年所出三藏教文七千四百余卷自是辍翻译者一百九十三祀
圣宋启运像教中兴
太祖皇帝遗僧西游以访梵典
太宗皇帝肇兴译馆广演秘文
真宗
皇上继阐真乘增新华藏迄于天圣凡四十六载所出教文五百一十六卷近者五天竺所贡经叶多是已备之文鲜得新经翻译法护愿回天竺惟净乞止龙门山寺仍录前代译经三藏十五人罢译故事以
闻表入留中不报润文枢密副使夏竦亦奏其事未之许也五月法护惟净复奉表陈请曰臣等近上表章以别无新经梵本传译乞依前代罢翻译例臣法护愿迥西天宁觐亲老臣惟净欲止龙门山寺焚修报
国未奉
朝旨者单函
上达
俞诏未颁期
天造之曲成冀愚衷之得请荐陈封奏仰渎
凝聦㾕凛增怀兢惶失次臣法护等诚惶诚惧顿首顿首伏念臣等才非半古学谢多闻虽传演以逢
时实讨论而寡效优游
辇毂绵历岁华肇自
太宗汔于
真庙兴隆斯久崇尚愈敦揭慧日于释天九居浃
祉植昙花于觉苑七趣蒙休宠奖弥隆
恩荣颇极
皇帝陛下嗣临
大宝祗守
先谟继扬
真净之风丕阐
妙明之化窃缘梵诰顿阙新经端守象筵虚沾月禀然念臣法护慈亲垂老宁忘晨省之心乡国夐赊欲遂生还之志臣惟净久婴目疾近复神疲既当耆艾之年庶适林泉之性伏望
陛下不夺众生之愿迥垂
调御之慈
委照物情
俯从人欲臣等同小人之怀土罔避腼颜效先哲之乞骸耸听
俞命臣等无任瞻
天望
圣䖍祈沥恳激切屏营之至谨再奉表陈
乞以闻
来答曰省所上表乞罢翻译法护愿回西天宁觐亲老惟净欲往龙门山寺焚修事具悉像教之布有助于化源译馆之兴式宣于梵典师等夙推明悟久预翻传资妙演于贝文实广埤于华藏荐披奏削愿辍经筵诚嘉冲退之怀且殊信尚之意方隆法宝勉导真乘无徇谦虚副兹延眷所请宜不允故兹示谕想宜知悉法护惟净具表谢曰臣等两上表章乞罢翻译臣法护愿回天竺臣惟净欲住龙门伏奉
来书示谕不允者一丘养志将辞报法之缘
尺诏垂文诞锡
自天之命未回
俞旨曲轸
睿慈但切兢忧不遑启处臣法护等诚惶诚惧顿首顿首窃念臣等素无道业误受圣知秩预卿曹
恩颁稍食香积之供斯厚穆清之眷尤殊夙夜省循何胜于
宠遇焚修补报宜卜于退藏岂谓曲霈
尧仁载延梵馆此盖
圣文睿武仁明孝德皇帝陛下道侔
觉帝
心奉释宗顾此译筵由
三圣之经启钦斯妙籍皆
诸佛之极谈冀
福群生俾隆象化而臣等覃研无效宣演非才名惭白足之流德谢连眉之彦猥尘
睿奖曷报
天慈惟增香火之勤少罄㳙尘之效臣等无任感
天荷
圣激切屏营之至谨奉表称谢以
闻仍令润文夏竦传
旨且译论文九月
诏以证义沙门法凝为左街鉴义冬十二月度童行三人为僧。六年

　　春三月以沙门潜政清才并充译经证义是时译席有阙本院请依试僧职例选试遂令两街保举深达经论素有名行众所推服者凡五人
诏翰林学士章得象精加考试乃得潜政等沙门智升绍频自天竺还贡梵经十一夹佛舍利菩提念珠并赐紫衣束帛夏四月赐职掌沙门文超号圆教大师门弟子道详慧本紫衣度童行十三人为僧六月天竺沙门调伏军觉贤天贤贡梵经十夹佛舍利并赐紫衣束帛冬十二月度童行三人为僧。七年

　　夏四月沙门广原自天竺还贡梵经十三夹菩提念珠无忧树叶赐紫衣束帛赐梵学沙门慧灯号明智大师度童行十三人为僧冬十二月复度童行三人为僧。

　　景祐新修法宝录卷第十七

　　(范寨村范家门下李氏雕经一卷为法界父母)
金藏第 112 册 No. 1502 景祐新修法宝录


　　景祐新修法宝录卷第十八　　郡

　　(▆…▆…▆…▆吕　夷简　等奉来都大参定编修)

　　随译年代区别藏乘录中之十七归摄藏乘略明经旨一圣贤集传华竺类例二嗣续兴崇译场诏令三

　　嗣续兴崇译场诏令三之三

　　起天圣八年至明道元年八年

　　春二月
内出
御飞白书两轴轴各二字赐三藏沙门法护曰佛心惟净曰佛法翌日法护等奉表
谢其词曰伏蒙
圣恩赐臣等
御飞白书各一轴者
圣言下布躬聆
振玉之音
神迹诞颁式仰
霏云之势斋薰以阅负荷宁任臣法护等诚感诚抃顿首顿首恭惟圣文睿武仁明孝德皇帝陛下祗御
琁图钦膺
宝命
四三王而为大率土归
仁一六合以称
尊遐荒知
化而复
研几众妙
纵圣多能
大昕视政之余
乙夜观书之外
洞精八法
博究六文襞絮幅以冰凝挥
宸毫而露洒
运成帚字
锡彼经筵在昔署榜鸿都始谓神仙之妙扬风素扇亦推鸾凤之奇曾未若崇尚
宝乘
眷怀译馆纪
佛陁之美称动释苑之荣观缄莲藏以联芳冀
传衣劫
置琅函而等耀夐比芥城而臣等智地荒榛性源枯涸试象河之秩学谢不空翻葱岭之书才非童寿猥蒙
殊锡曷报
崇私忻戴兢铭倍万常品臣法护等无任感
天荷
圣激切屏营之至谨奉表称
谢以
闻三月以沙门志纯鉴深慧涛并充证义夏四月赐证义沙门潜政职掌沙门志严慧光紫衣度童行十三人为僧是月
诏三藏沙门法护惟净班于左右街副僧录之上法护惟净上言前奉
旨令译论文其中论一部已译毕复无经论宣演
上遣入内高品刘从政传
旨俟有梵文至即当翻传无得请罢译五月
诏以证义沙门志纯为右街讲经首座鉴深为左街鉴义慧涛为右街鉴义六月
诏以入内高班黄元吉同监院三藏沙门惟净求往西洛葬其父祖
优诏可之赐白金二百两缗钱百千帛百匹香药茶烛给以官健县次续食冬十月天竺摩伽陀国沙门不动护与其门弟子释吉祥明护贡梵经十四夹佛顶骨雕镂佛像不动护者天竺义学沙门也十二月八日三藏沙门法护惟净笔受沙门文一引对于
承明殿
上抚慰命坐令至后苑
玉宸殿赐斋食赐不动护紫衣号流教大师充证梵义加月俸又赐二弟子紫衣各兼缗帛十二月度童行三人为僧。九年

　　夏四月三藏沙门法护惟净上言本院每岁
诞圣节例奏紫衣师号共三人内一人望许别择高行僧奏举诏从之赐门弟子志江号广慈大师惠妙号崇行大师度童行十三人为僧秋七月法护请游五台山
诏可辞日赐装钱二十万洎香药给官健县次续食冬十月还上都十一月以沙门义崇清满善初并充证义天竺沙门金刚手贡梵经五夹金刚座印等赐紫衣束帛十二月度本院童行三人为僧。明道元年

　　春正月有沙门怀问尝再游天竺为
真宗皇帝建圣塔于金刚座至是复请诣西土且求
先朝继作圣教序
皇帝三宝赞
皇太后发愿文与摩伽陀国记同刊石座侧又请赍佛大衣十九条以往
皇上嘉美其意悉从所请
御笔飞白题大衣为佛法清净四字仍
诏译经润文枢密副使兵部侍郎夏竦撰怀问三诣西天中印度摩伽陀国记其词曰
皇宋受
天命以
火德王天下之七十三祀龙集涒滩万国无事累岁大穰四海怀柔奕世饮泽外则方严静重之帅坐清远略内则宽明仁厚之相平分元化百工骈组而乐职两宫深拱以论道讲求希阔布宣谟训观天地之大德考皇王之能事可毗于治者必举而行之传法院言有僧怀问尝再诣天竺为
真宗文明武定章圣元孝皇帝建窣堵波于金刚王座侧今欲继往更增二塔以法庄严星宿等劫乞
先朝继作圣教序
应元崇德仁寿慈圣皇太后发愿文
圣文睿武仁明孝德皇帝三宝赞诣彼刊石又言赍大衣十九条奉
弥勒所成释迦像
有制可之勾当传法院入内内侍省内西头供奉官黄元吉寔被宸旨录赐
三圣御制仍俾尚方涂金于大衣为贤劫千佛像饰以金涂银绦𨥜
御飞白书佛法清净字于其里印以
御前龙纽之文并制涂金千佛幡六涂金五百罗汉幡二以副之仍
诏史官书其茂实臣闻纷纶万化之表大功不可以备着混茫千古之下盛德不可以殚举因有际天接地韬光隐耀待
圣人而后发为懿铄铺为盛节者焉臣眇观前志佛生三代之末仲尼云西方之人有圣者焉不治而不乱不言而自信不化而自行荡荡乎民无能名焉其佛之谓欤而自大夏邛竹传身毒之名昆邪金人奉甘泉之享逮兹厥后史不绝书摩腾之迎自月氏法显之往游灵鹫汉寺西峙求贝多者如云译馆东开肄悉昙者成市宝乘日广龙藏岁增数溢名山之藏文多广内之府而振旦轮王之宸迹
东土圣人之微言千载于兹未尝西被天意若曰待我有宋大圣人而具焉
国家奄宅中区旁覆万国灌烽灭遂无勤远之师浮琛没羽厚来王之礼非道德不图于政非仁义不访于朝惟德泽之渗漉际日月之出入
今上躬
天纵之姿挺
生知之圣
具大威德以
摄受多方
不迩色声以
律度群后
博贯于六学
宣精于三教
聦哲丕显
包举百王广大之功
智慧无等
了达诸佛深妙之法
信也莫勤于外护
孝也莫严乎善继尝以
先皇帝灵承曩记
深解上乘
无缘等慈
救黎苗之疾苦
神机独运
悟三觉之妙明仰继
神宗作为序引
皇太后尊向正法
总贯万善
极慈爱之德
保佑朕躬
启广大之心
饶益臣庶浚发
鸿誓着为文辞由是抽
宝跗掞
宸藻
披乾坤之蕴
开河洛之奥
飞英于八藏
叹美于
三宝
庄严大智
甘露之流润
开导善牙震雷之发响有生蒙福千觉让能补处之所未知群臣固其叵测而皆
金文并焕宝轴分藏雨花缤纷每四众之围绕地种震动谅
诸佛之下观咸徇勤诚俾刊西土广
襧庙慧明之德阐慈宸右序之仁大哉
圣谟尽善尽美矣又以所赍伽黎往奉檀像布昭
睿迹永着胜缘拂素成文飞毫冠古何怀问之幸遇成竺干之盛事不可思议有如此哉固将镂
圣言于翠琬秘
宸翰于宝衣镇金刚之道场荫钵罗之瑰树葱雪之境瞻仰者皆悟本原龙天之众见闻者咸登正觉集
二宫之
百福垂亿祀之
鸿名
禖石开祥
天枝永茂
寿山增固
睿算无疆臣久豫译筵遍探往牒恭以百代未行之阙典自
国家而始焉
诸佛出世之大因自
我朝而备焉虽师子之能吼须弥之为笔固不穷尽称述此第一希有之功德者矣中书枢密院各赋
御飞白
释迦佛袈裟诗以献门下侍郎兼吏部尚书平章事吕夷简曰高僧持佛裓
宸翰枉奇踪运帚增新意涂金奉睟容
宝跗挥雨露翠㲲焕虬龙护净天香馥庄严玉笈封诸方欣共睹亿载信难逢
二圣崇真谛常为万国宗中书侍郎兼兵部尚书平章事张士逊曰
睿圣纵多能
功先始画分五天旌宝▆四字表同文素掩吟风翼轻回拂汉云
两宫严
佛事万国化人群震旦
重熙运迦维浩劫勋雨花盈妙祴大施自
吾君枢密副使尚书左丞夏竦曰印度严高座
迦文范睟容涂金施法服拂素寓宸纵幢相威光盛田畦雾采重叶承垂露直香渍偃波浓满字回翔凤分行并戏龙天人共欣跃殊胜信难逢枢密副使礼部侍郎范雍曰西竺灵踪远千年遇圣神田衣金缕妙霜素
宝跗新去耀流沙路开添奈苑春光华师子座加被
法王身四字明空旨三阳离染尘弥增
二宫算瞻祷五天人礼部侍郎㕘知政事陈尧佐曰拂素宸毫丽飞烟焕
佛衣偃波惭体弱垂露耻功微五印传师法三乘赖发挥蜿蜒
龙乍跃缭绕鹤争飞海㝢求何得人天见亦稀殊方瞻
墨妙
万寿祝巍巍礼部侍郎㕘知政事薛奎曰西域唐僧去
朝家供
佛衣
觉皇增宝饰飞白发
天机健若龙鸾峙轻同雾雨霏途程夷夏阔物施古今稀
玉札荥
宸艺金襕焕
国辉还凭
清净化重译自来归枢密副使吏部侍郎赵稹曰至德推
真主能仁奉
觉皇法衣臻妙丽
神翰极飞翔致供斯为美修因孰可量
信心生北阙灵迹重西方仰止隆二宝宜乎集
百祥逢
时歌胜事拙思谢雕章尚书左丞㕘知政事晏殊曰
二宫崇
像教十力契
能仁西国田衣就鸿都
宝翰新蛟龙生素练鸾鹊照金身九译行无碍丹函
字有神光华南赡曰宣布揭陁春受福宜千亿常康万㝢人
诏怀问于西域求访东土未有之经赍还翻译夏四月赐门弟子道月号真性大师职掌沙门慧住紫衣度童行十三人为僧六月证梵义沙门不动护求还中天竺
诏从之给舡由广州浮海而归冬十一月注辇国遣使贡表以金叶书天竺字
上遣内侍石全育赍付院翻译以进十二月度童行三人为僧。

　　景祐新修法宝录卷第十八
金藏第 112 册 No. 1502 景祐新修法宝录


　　【原经卷残缺一版】第一卷圣宋翻宣继联前式录上▆…▆十四卷旧译太宗朝大小乘经律论集一百一十九部二百四十三卷已编入前录真宗朝大小乘经律论集八十三部一百七十卷已编入前录新译真宗朝大小乘经律论集一十二部七十六卷未编入录今朝大小乘经律论集九部八十五卷未编入录两朝总二十一部一百六十一卷并今录新编第二卷随译年代区别藏乘录中之一归摄藏乘略明经旨一之一大中祥符五年五月译成小乘经一部三卷进经表一首其年十一月起译至八年六月译成大乘经一部三十卷第三卷随译年代区别藏乘录中之二归摄藏乘略明经旨一之二八年十一月译成大乘经一部四卷进经表一首九年五月译成大乘经一部三卷进经表一首第四卷随译年代区别藏乘录中之三归摄藏乘略明经旨一之三九年十一月起译至天禧元年译成大乘经一部六卷进经表一首其年十一月译成小乘经四部四卷小乘律一部一卷进经律表一首第五卷随译年代区别藏乘录中之四归摄藏乘略明经旨一之四二年五月起译至三年五月译成大乘论一部一十卷进论表一首第六卷随译年代区别藏乘录中之五归摄藏乘略明经旨一之五三年十一月起译至天圣元年四月译成大乘经一部二十卷大乘律一部一卷进经律表一首其年十二月译成小乘经一部三卷进经表一首第七卷随译年代区别藏乘录中之六归摄藏乘略明经旨一之六二年四月译成大乘经一部二卷大乘论一部二卷进经论表一首第八卷随译年代区别藏乘录中之七归摄藏乘略明经旨一之七二年十二月起译至五年四月译成大乘经一部一十八卷进经表一首第九卷随译年代区别藏乘录中之八归摄藏乘略明经旨一之八五年十二月起译至八年四月译成大乘论一部一十八卷进论表一首第十卷随译年代区别藏乘录中之九归摄藏乘略明经旨一之九明道元年十二月起译至二年四月译成大乘经一部四卷进经表一首第十一卷随译年代区别藏乘录中之十归摄藏乘略明经旨一之十景祐元年二月起译至四年三月译成大乘经一部二十卷进经表一首第十二卷随译年代区别藏乘录中之十一圣贤集传华竺类例二之一西域梵本翻译一天圣八年十二月起译至明道元年四月译成经集一部一十二卷进经集表一首第十三卷随译年代区别藏乘录中之十二圣贤集传华竺类例二之二东土圣贤著撰二太宗御制赵安仁请集妙觉秘诠真宗御制上赵安仁请录法音前集指要许群僧笺注释典文集注四十二章遗教二经并作序作百缘经序译经使吕夷简等编法音后集今上御制上内出　三宝赞夏竦王曙表请与译经僧同注释吕夷简等进注赞表一首并批答第十四卷随译年代区别藏乘录中之十三圣贤集传华竺类例二之三东土圣贤著撰二今上御制下内出天竺字源序李遵勖进天圣广灯录
上为作序吕夷简等及译众各上表请
御制法宝录序并名题
赐批答来书第十五卷随译年代区别藏乘录中之十四圣贤集传华竺类例二之四东土圣贤著撰二高僧著述译众修新译经音义惟净等编天圣释教总录沙门崇廉进大藏经名礼忏法
诏付院详定法护惟净编景祐天竺字源儒臣撰集诏夏竦撰天圣释教总录序王随献传灯玉英集
赐诏奖谕李遵勖献天圣广灯录
诏奖之沙门怀问三往西天中印度摩伽陀国
诏夏竦撰记夏竦奉
诏撰传法院碑铭第十六卷随译年代区别藏乘录中之十五嗣续兴崇译场诏令三之一大中祥符五年沙门行肇充证义赐证义梵学职掌沙门师号紫衣度童行沙门文涉等充梵学天竺沙门贡梵经等六年天竺沙门贡梵经佛骨等天竺沙门与东京沙门自西域同抵
阙下诏免慧辩禅院田税赐证义讲论沙门等师号紫衣度童行李怀信监院七年沙门德雄充证义天竺沙门与东京沙门自西域同抵
阙下沙门自天竺还赐证义沙门及门弟子紫衣度童行李知和监院沙门自初充证义八年沙门五人自天竺还天竺沙门六人贡梵经佛像佛骨舍利等诏授法护惟净朝散大夫试鸿胪少卿并
谢表证义沙门修静为僧职赐证义职掌沙门紫衣度童行九年天竺沙门三人贡梵经龛像沙门自天竺还赐证义沙门及门弟子师号紫衣度童行天禧元年证义修静等迁僧职许梵学文涉游西域沙门六人自天竺还赐证义梵学职掌沙门师号紫衣度童行沙门自天竺还得
太宗御制石本三藏施护事迹卫承序监院二年同译经法护惟净并充三藏晁迥充润文沙门七人自天竺还来答法护等表贺立皇太子沙门义贤禅定充证义赐证义职掌沙门师号紫衣度童行许笔受主藏沙门岁度童行三年沙门自天竺还天竺沙门四人贡梵经像塔等赐证义沙门及门弟子师号紫衣度童行来答法护等表贺南郊李希及监院四年沙门自泥波罗国还天竺沙门贡梵经译僧有阙开封府遣官集僧职定试杨亿充润文沙门自天竺还沙门令操充证义诏授法护惟净试鸿胪卿告谢干　　便殿赐证义梵学职掌沙门师号紫衣度童行沙门善慈充证义丁谓充润文杨怀志杨怀愍监院五年诏监译中使修葺本院沙门绍才充证义丁谓充译经使诏赐证义沙门紫衣度童行乾兴元年诏惟净等校大藏经第十七卷随译年代区别藏乘录中之十六嗣续兴崇译场诏令三之二乾兴元年赐证义沙门及门弟子紫衣度童行李维充润文天竺沙门贡梵经画像等天圣元年沙门自天竺还得藏中未有之经沙门慧真等四人充证义赐证义沙门及门弟子师号紫衣度童行惟净以目疾求栖止名山不允赐以缗钱沙门鉴玉充证义王熙素监院二年天竺沙门贡梵经赐证义职掌沙门紫衣度童行沙门自天竺还度童行三年赐证义职掌沙门师号紫衣度童行陈文一监院天竺沙门抵
阙下王钦若充译经使兼润文证义沙门绍才为鉴义赐证义沙门紫衣四年夏竦充润文沙门五人自天竺还赐证义梵学职掌沙门师号紫衣度童行详定天台科教并慈恩章䟽编联入藏五年夏竦除枢密副使依旧润文天竺沙门贡梵经赐职掌沙门及门弟子紫衣度童行法护惟净再表言少新经请罢译
来答不允并谢表证义沙门法凝为鉴义度童行六年沙门潜政清才充证义诏章得象考试译经僧沙门自天竺还赐职掌沙门及门弟子师号紫衣度童行天竺沙门贡梵经度童行七年沙门自天竺还赐梵学沙门师号再度童行第十八卷随译年代区别藏乘录中之十七嗣续兴崇译场诏令三之三八年御飞白书赐法护惟净奉表谢沙门志纯等三人充证义赐证义职掌沙门紫衣度童行诏三藏班于副僧录之上不许法护等请罢译证义沙门志纯等为僧职黄元吉监院惟净往西洛葬父祖赐白金缗帛等天竺沙门不动护贡梵经引对
承明殿赐斋苑中度童行九年许法护等每岁别奏高行僧赐门弟子师号度童行法护游五台山赐装钱香药沙门义崇等三人充证义天竺沙门贡梵经度童行明道元年沙门怀问三游西天御飞白题佛大衣令赍往夏竦撰记宰臣等各献五言诗赐门弟子职掌沙门师号紫衣度童行不动护求还翻译注辇国金表度童行第十九卷随译年代区别藏乘录中之十八嗣续兴崇译场诏令三之四二年法护惟净注释
御制三宝赞及
庄献明肃皇太后发愿文毕加试光禄卿奉表谢赐职掌沙门紫衣天竺沙门贡梵经朱若水同监院度童行景祐元年吕夷简充译经使兼润文王曙同润文中书枢密院启译日唱和诗十首赐门弟子紫衣度童行许证义沙门各度童行沙门崇琏等三人并充证义二年宋绶同润文赐门弟子师号紫衣修法宝新录阎士良同监院来答法护惟净表贺南郊大赦裴湘监院三年东天竺沙门善称贡梵经对于
延和殿说经义后苑
赐斋又撰偈赞吕夷简等请校正元录经镂板
诏从之启译日吕夷简赋六韵诗和者八人赐证义沙门师号度童行沙门鉴微充证义笔受沙门文一为鉴义四年内出龟兹国梵经付院参详内出佛牙佛骨令法护惟净详验第二十卷复准八例排经入藏录下右总列
圣朝新译经律论集传等总录一卷　右通二十一卷景祐新修法宝录总录
