乾隆藏第 153 册 No. 1638 雪峤信禅师语录(第1卷-第6卷)


　　雪峤禅师语录序　　　　　　　　鱼一

　　曹溪受法弟子福征谭贞默谨撰

　　大师自乙亥春为黄海岸余集生诸居士驿骆奔趋双径强之开堂登祖位说法王法出世大事因缘实始此前此从云门石头上得正句后诛茅高峰双髻者六载从荆溪龙池参幻和尚受具戒更名记莂后曳杖径山千指者二十余载活埋岁月啸傲烟云若非钟楼生耳佛殿怀胎那肯容易许人出世既从径山而金陵静明而庐山开先而长明能仁而济生院祗陀林而越州显圣四明景德而荆溪南岳而光溪天王而槜李东塔而云间胜果颐浩而究竟末后一着于云门悟道石之地时在丁亥溯前乙亥仅越一纪而坐东南大道场者十有余会结冬者四期其间龙池埽塔天童封塔许大奇特机缘在语风老人分中只当一顿家常茶饭耳若夫正令高提孤情绝照宗风流畅响振诸方曲终撒手狮弦尤劲何待语录驰布而后涂毒发聋哉积年络索遘此劫灰正好散归龙藏乃有狮声珠公复为之摭拾编次俾得溯流知源披枝见本而吾友葵石居士昆季还念畴昔皈依道谊因捐资寿剞劂与天龙神鬼及海内有眼无眼入共矜式之将无被老人常寂光中捉鼻大笑乎何笑笑眼前伶俐禅和略得出头吐气便教白纸黑字充栋汗牛其为水母眼鹦鹉舌者多多许矣的的消陨虚空超越佛祖为眼里筋舌中骨者几人即不乏真实参悟历代师承如玄圃积玉鲛人泣珠其为珠玉则同而赵璧之连城隋珠之照乘若老人之杀活纵夺宾主全融摆坏锁缰不求伴侣者几人倘遇波斯胡定知毫厘千里也不慧随侍盘桓岁历四纪不曾向佛法中作一合头语今日何能饶舌赞叹一辞独念老人能扫三千大千世界衣拂影子那能断威音王以前水乳消息不牵自肯只今当问之彻崖狮声两公与葵石居士因系以颂颂曰雪老鼻孔撩天公案出语为风着手便判世界小儿是非莫管祖令孤行青狮活现厥谥云何宗坛铁汉。

　　众护法请开堂疏

　　伏谂宗门一路久矣线道不通日午打三更留黑白未分之消息连夜日头出少常住不动之师承拟扫尘妖当宏利济恭惟雪峤大和尚猊座宗无所宗法本无法空中伸巨臂掐断从上诸佛祖鼻梁身畔现韦䭾打屏五百比丘踪影古云门三字见凡圣于一家烂豆渣半升辟草莱乎双髻呵斥诸方从无当意轻许可捞漉群趣不将佛法当人情语风提唱照地光天庐山开先悬崖峻壁七十五灯俱是火掌握薪传百千三昧悉真空口吐血脉钦震旦之将登独坐适福城之现缺主人伏祈大和尚小游戏而飞锡肯来大踏步而折苇即至魔也打佛也打堂堂见性明心明头来暗头来的的拦胸劈面狮王出窟俾万兽之潜形金翅分波使诸龙之断命一切众生胥拥戴十方贤圣悉依皈谷等临启曷胜企伫颙诚之至。

　　崇祯十六年夏月禾城曹谷谭贞默朱茂时汪挺高承埏朱茂睭王起隆两邑护法同疏

　　雪峤禅师语录目录卷首序文开堂疏第一卷住嘉禾东塔禅寺语录第二卷住庐山开先禅寺语录住越州云门禅寺语录普说第三卷小参晚参茶话示众开示第四卷法语参请机缘问答机缘第五卷佛祖偈赞自赞附赞颂垂问畣颂偈佛事第六卷拈颂第七卷拈颂怀净土诗第八卷书问歌杂着第九卷道行碑上第十卷道行碑下

　　雪峤禅师语录目录终。

　　雪峤禅师语录卷第一

　　参学门人弘歇等编

　　住东塔禅寺语录

　　师于崇祯癸未夏荆溪受嘉禾东塔请至仲秋八月初八日进院十五日曹石仓谭埽庵朱葵石汪尔陶谭訚仲高寓公沈甫受朱子藻子葆子容李珂雪孙培庵吴水原孙起伯朱范臣钦臣迪臣王季延严𨍏轹同合山大众暨诸护法士绅等请就本寺开堂。

　　师升座云东塔寺前问水神相逢尽作帝乡人故园田地如何会一喝分明介主宾拈香云此一瓣香根盘灵鹫价重坤维卷之则千岩截流放之则六合弥丰爇向宝炉端为今上皇帝圣躬万安惟祈边邦宁谧海不扬波士农工商咸沾化育此香供养华严会上清凉澄国师复指香云此香供养禹门幻有先师大和尚用酬法乳敛衣就座白椎竟举仰山问中邑洪恩禅师云如何得见佛性义恩云我与汝说个譬喻如一室有六窗内有一猕猴外有猕猴从东边唤猩猩猩即应如是六窗俱唤六窗俱应仰山礼谢起云适蒙和尚譬喻无不了知秪如内猕猴睡着外猕猴欲与相见又且如何恩下绳床执仰山手作舞云猩猩与汝相见了譬如蟭螟虫在蚊子眼睫上作窠向十字街头叫云土旷人稀相逢者少师云若无仰山后语几乎猕猴个个无尾巴诸人要见佛性义么渔船上有榼𣜂堆头有下座。

　　八月廿九日谭埽庵诞日设斋请上堂师云佛身充满于法界到不得者里普现一切群生前太劳劳生随缘赴感靡不周还见么而恒处此菩提座掀翻他窠臼有明眼者出来简点看僧问如何是向上一乘师云塔尖峰顶如何是向下事师云幡竿动也意旨如何师云地藏菩萨问击碎东塔踏翻太湖且道此人具甚么手眼师举如意示之进云抛却德山棒放下临济喝还有为人处也无师云到得这里么。

　　序东徐居士荐母请上堂古人道父母非我亲谁是最亲者诸佛非我道谁是最道者父母既非我亲毕竟谁是至亲有伶俐衲僧出来道看一僧才出师珍重下座。

　　结制上堂师云结制无有他为切念生死大事到此禅堂不得东语西话不得乱想胡思一心正念提起话头看个父母未生前那个是我本来面目若不苦心参究受他施主供养滴水难消切须仔细。

　　甲申元旦诸护法暨大众请祝圣上堂师升座拈香毕乃云且道新年头佛法如何举扬村村蚕麦熟处处稻花香忽闻爆竹声随云爆竹一声天地老塔前无处不光辉即此是法即此是道大众久立珍重。

　　恒辉禅人供众请上堂古者道平常心是道喜怒骂詈咳唾掉臂无非是祖师西来大意此事不论初机晚学只要一个信得及若是夙有灵根猛自提撕忽然正眼豁开方见老人眉毛端的。

　　腊八日谭埽庵居士为荐诰封夫人徐氏请上堂师升座维那白椎竟师喝一喝什么第一义第二义今日埽庵居士为亡过诰封夫人徐氏曾于病中发心请老人说法普利一切夫说法者听法者如梦如幻无有是处而徐氏夫人仗此胜因超生天界作天眷属不堕人间受诸苦恼平坦坦地佛祖安身立命之处喝一喝云者里是甚么所在容伊着脚经云诸佛智慧甚深无量其智慧门难解难入复喝一喝云什么智慧门只消一个干屎橛击碎流出一切麻三斤庭前柏树子三玄三要五位君臣有句无句打作一串不消老人一拂化为微尘久立珍重。

　　解制陆登之居士请上堂师升座云结制解制为个甚么秪为当人脚跟下一假大事不明如大火聚不得清凉所以道十方同聚会个个学无为此是选佛场心空及第归一期过了堂中不见一个半个虽然且喜太平良久云一二三四五六七万仞峰头独足立问伊你更是阿谁我是人间白拈贼遂喝一喝云十字街头撞着马相公与你索饭钱你作么生秪对众无语师云老人与你代一转语春风日日到园林夜夜面南看北斗。

　　到云门显圣请上堂喝一喝云法王法座如此如彼三宜上座同季超祁居士请老人登此猊座不免乘时拈出普告大众老僧昔拈灵树不无其繇盖主法者不严聊借此以见志况先年三登禹门机缘历历可考此乃沿流不止嫡亲嫡故无敢违者若也竟拈灵树则辜负禹门若也竟拈禹门则辜负灵树今日人天众前掇转船头顺风把舵去也遂拈香云即此供养直𨽾常州府宜兴县荆溪禹门幻有先师大和尚从此不敢辜负就座乃云去圣时遥宗门紊乱必须洞达心宗庶不虚生浪死若也不悟自心终日寻行数墨了没交涉于今目前依草附木者岂达磨一宗乃糟粕耳假我衣裳名是比丘岂千圣不传之旨如此容易者哉佛法不直半文矣诸仁者趁色力强健时讨个分晓莫待眼光落地业识茫茫平日说禅说道竖指伸拳到恁么时你还作得主去么喝一喝云啼得血流无用处不如缄口度残年下座。

　　崇祯十六年四月廿六日师至龙池扫塔荆溪吴九叙居士暨禹门大众等请上堂师至座前喝一喝遂升熏风自南来殿阁生微凉倦来困一觉何必好眠床此一瓣香专为当今圣君皇帝惟愿道心永锐太平天下令十方法界众生各各安乐自在次拈云此香供养本山前代一源禅师复拈云此一瓣香供养即此禹门堂上嗣临济正宗幻有先师大和尚用酬法乳之恩敛衣就座白椎云法筵龙象众当观第一义师乃云佛法正是衰替时节各宜努力以求出世人人埋没多生今朝若不透彻何时解脱不见南岳让参六祖云甚么物恁么来让不会经八载便对六祖道说似一物即不中祖云还假修证也无让云修证则不无污染即不得祖云只此不污染诸佛之所护念汝既如是吾亦如是善自护持者个一物即不中便是六祖大师本来无一物合辙之语所以祖祖相传佛佛授受与达磨大师正法眼藏合文合节若有半字差异即同魔外何为临济正宗也白椎云谛观法王法法王法如是师卓拄杖下座。

　　天童景德禅寺诸护法同合山大众请上堂师升座呵呵大笑且道笑个甚么笑那无舌人善能解语喝一喝云不必重打葛藤须向未举以前会取若论此事尽大地拈来在老人一毛孔中着不满诸佛心印不从人得既不从人得难道从墙壁瓦砾得既不从墙壁瓦砾得难道从地水火风四大五蕴喜怒哀乐而得豁开自己正眼照天照地始知不从人得如哑子吃苦𤓰向人道不得遂鼓两臂作狮子奋迅势云狮子游行不求伴侣喝一喝下座。

　　上堂喝一喝云斩开碧落百花新扶起山门两位人古殿虽残云不老灯传白月夜精神四明鄞邑乃老朽故土为送天童和尚入塔蒙城中士绅留住数日此乃乡情眷眷陆敬翁长者相招同到天王古刹并游胜地此寺创自晋代至宋元重修虽然山门残替门前光景如旧自有人天安排诸仁者要识自家本命元辰着落不必他求逆顺境缘消归自己人命无常不与人期一气不来便同土块今日老人谈话原非别事如来出世为众生沉溺生死苦口叮咛拨动上头关棙欲令众生得入此门又劳他达磨大师到我震旦传佛心印直指人心见性成佛之旨今幸长者请登此座重为举扬俾益四众知脚跟下有此一假光明诸仁者急须谛审休将闲学解埋没祖师心珍重。

　　乙酉改元三月十七过云间超果寺监院知一静主绍源并各山大众暨合郡檀护请祝圣上堂师升座拈香云此香非阴阳造化之所成亦非金木水火土之所生爇向炉中端为祝延今上皇帝圣躬万岁万岁万万岁伏愿尧风永扇于大明舜德普闻于沙界阖朝文武公卿尊崇禄位远近檀那均斯法化遂敛衣就座僧问如何是衲僧本分事师便打进云除却棒请师再道一句师复打僧礼拜起便喝师连打问云门普赵州关即不问秪如乾坤未立世界未形时主人公向何处安身立命师云念言语汉云恁么则鹤栖无影树花发不萌枝去也师云芽生也乃云暮春三月好风光尽见游心白面郎国界无虞今日定夜深皓月照长廊竖拂子云即此用离此用复震威一喝云此是马祖陈烂葛藤不劳拈出今日打些新鲜葛藤与大众结缘会么若论者事三世诸佛无下口处历代祖师结舌有分何故法如是故祖师出世盖为一切众生沉沦苦海堕落五欲所以开方便门接引愚痴咄言多去道远矣还有问话者么僧问如何是大师方便门师以拂子画一画云会么太平日月光天德一统山河壮帝居久立珍重。

　　上堂七十五年何处来灯笼生脚上天台痴人知道我来处三月菜花历路开老人于甲申八月被业风吹入云间承众居士供养数月监院一轮同众檀恭请金泽颐浩禅寺说些闲话且举现成公案与大众商量乃云昔日圆悟禅师参五祖演和尚闻举小艳诗云频呼小玉原无事只要檀郎认得声乃出方丈见鸡飞上栏杆鼓翅而鸣豁然大悟作偈云宝鸭香消锦绣帏笙歌藂里醉扶归少年一假风流事只许佳人独自知为甚么只许独自知聻老人今日为他下个注脚鸡寒上树鸭寒下水虽然如是逗漏不少复举临济和尚道有一人论劫在途中不离家舍有一人离家舍不在途中此二人那个合受人天供养顾侍者云唤这二人来与老僧洗脚此事人人脚跟下干干净净无有[糸*系]毫泥水只为耽着五欲从迷入迷唤作众生所以杂华偈云毗卢遮那佛愿力周沙界一切国土中恒转无上轮今日卢舍那佛在径山拂子头上转大法轮去也遂击拂子召大众云还闻么竖云还见么且道闻底事作么生众无语代云如是我闻便下座。

　　弟子教忻教守教果等请上堂乘言者丧滞句者迷古人已道破了也何故要你向自性三昧海中狂波阔浪里转身吐气始有说话分虽然更须向深云穷谷养得纯纯熟熟方可出来人天众前举扬个事光耀祖庭瞻之仰之庶不辜负达磨大师西来一番辛苦若也不然只是个虾蟆田鸡乱跳乱叫成得个甚么边事乃大笑复云笑那吴山端狮子见弄狮子得悟后有老僧讥他道乡里狮子乡里弄眼睛鼻头一齐动假饶弄到帝王前也是一场干打哄有时上堂云佛法无可得说不如打个觔斗便下座今日径山在颐浩上堂也无狮子弄也不打觔斗说些平实话接物利生且道如何是接物利生句聻参须实参悟须实悟有僧出礼拜拟问师便打僧云某甲话也未问师云待你开口成得个甚么便下座。

　　上堂今日登此宝座为本镇居士持赀供众请老人说些佛法普利群生诸仁者莫瞌睡惺惺着眼前山林池沼无非是你故宅只为离乡太久所以不得受用良久云乐云乐云钟鼓云乎哉礼云礼云玉帛云乎哉即此见闻非见闻无余声色可呈君个中若了原无事体用何妨分不分卓拄杖云离中虚坎中满。

　　住越州云门寺语录

　　上堂云门有一奇特事从旷大劫来无人动着今日分明举似大众良久云忘却了也曳拄杖下座。

　　荆门上座出关请上堂春秋三度掩柴关无事于心不放闲今日聊通一线道踏开烟水入深山既是出关合该逍遥山水于石桥啜茗焚香于溪阇为什么又要入山聻为他途路不得力。

　　结制上堂欲知佛性义当观时节因缘时节若至其理自彰大众今日是甚么时节举拂子一拂云云门老古锥出世也地摇六震天雨四花且道有何祥瑞五云山下青狮子曳尾摇头弄爪牙遂喝云这畜生休作怪要骑便骑要下便下。

　　师诞日解制上堂老人自住云门已来不曾动着一步不曾措着一辞今日幸遇解制打开长汀子布袋放出百千万亿光明云将五湖四海衲子而为眷属使历劫多生父母俱超乐国以拂子打○云会么尽十方世界是燃灯古佛光明门尽十方世界是释迦老子总持门尽十方世界是兜率陀天弥勒世尊解脱门尽十方世界是文殊师利法王子般若波罗密门尽十方世界是普贤菩萨行愿门尽十方世界是一切修多罗差别义海门尽十方世界是凡夫众生四生六道微细极微细昆虫蚤虱生灭门乃喝云今日云门解制犹如螃蟹去草缚横行直撞切须仔细倘遇无厌足王莫道我是云门解制来若道着被他一棒打折你驴腰莫言不道。

　　　　　辞请

　　崇祯甲戌十月十一日众集千指庵请径山开堂师辞众曰今日承大檀乡绅暨唐祈远居士起缘为首闵裴卿居士率众拜请请语风出世非惟大檀乡绅居士请语风出世又复诸山大众请语风出世非惟诸山大众请语风出世又复本山各房大众请语风出世非惟本山各房大众请语风出世又复开山国一大觉祖师无上禅师法济大师大慧杲妙喜老人别峰禅师涂毒禅师乃至八十七代住持大和尚请语风出世非惟开山国一大觉祖师无上禅师法济大师大慧果妙喜老人别峰禅师涂毒禅师乃至八十七代住持大和尚请语风出世又复本山护法伽蓝广泽龙王双髻周宣灵王灵山授记十八位伽蓝请语风出世非惟本山护法伽蓝广泽龙王双髻周宣灵王灵山授记十八位伽蓝请语风出世又复主山神主地神主空神主林神主风神主海神主江神乃至鬼神等请语风出世非惟主山神主地神主空神主林神主风神主海神主江神乃至鬼神等请语风出世又复梵天帝释天韦天乃至无想天非非想天三十三天诸天神众请语风出世非惟梵天帝释天韦天乃至无想天非非想天三十三天诸天神众请语风出世又复干屎橛麻三斤柏树子青州布衫胡饼请语风出世请出世作甚么庭前生瑞草好事不如无诸人岂不知径山祖庭从唐宋至本朝宣德二百年来宗风阒寂祖道不行赖有本山各房接管香火方得殿宇廊庑焕然一新若论今日请语风出世为众说法利济众生没交涉你看那个是众生记得圆通讷禅师云长安风月贯今昔那个男儿摸壁行家家观世音有路透长安若个今日出世求名名盖天下久矣把手牵他行不得惟人自肯乃方亲按牛头吃草决使不得良久师举云门到雪峰庄见一僧乃问上座今日上山去那僧曰是门曰寄一则因缘问堂头和尚秪是不得道是别人语僧曰得门曰上座到山中见和尚上堂众才集便出握腕立地曰这老汉顷上铁枷何不脱却其僧一依门教雪峰见这僧与么道便下座拦胸把住曰速道速道僧无对峰拓开曰不是汝语僧曰是某甲语峰曰侍者将绳棒来僧曰不是某语是庄上一浙中上座教某甲来道峰曰大众去庄上迎取五百人善知识来门次日上雪峰峰才见便曰因甚么得到与么地门乃低头从此契合若论今日请语风出世即是着语风在铁床里使我动不得随人使唤被人指挥如案头猪肉斩断由他何苦得语风三十年来不曾受人拘束但饥来吃饭困来打眠逍逍遥遥林间步武自由自在何苦得要我出世出世是大恶业事放我在地狱里去你看那个是为生死的甚么唤做生死汝等不如归去好语风决决不出世不出来谩神谑鬼有甚么相干实无利益直饶截我语风头去宁作无头人亦不随汝等脚跟转不如归去好大众跪久不起师瞥然裴卿闵居士云大师虽未登座说法已竟。

　　十三日众再请再辞前日说竟了今复何为又劳大众来此众云世尊三请方说法师曰世尊眼花及至道个止止不须说早已逗漏不少有甚奇特若向衲僧门下好与三十拄杖众再四师曰税不重科又曰再犯不容乃举雪峰妙湛和尚示众一切法无差云门胡饼赵州茶黄鹤楼中吹玉笛江城五月落梅花惭愧太原孚上座五更次鼓角天晓弄琵琶语风也有两句一切法无差鹁鸪对老鸦生台争饭吃打得乱如麻有约不来过夜半闲敲棋子落灯花惭愧西湖保叔塔六桥烟雨夕阳斜珍重师便转身众候良久散去。

　　崇祯乙亥岁三月初三日司理黄海岸居士请径山开堂。

　　三门喝一喝云惟有一门而复狭小竖拂子指门云莫得就是这个门那巍巍堂堂炜炜煌煌入此门者如狮子王复喝一喝二位力士证明。

　　弥勒殿喝一喝云唤你作弥勒又是布袋和尚唤你作布袋和尚又是弥勒毕竟如何一彩两赛。

　　韦䭾殿韦天韦天还记得湖州弁山多宝寺苦告你因缘么遂礼拜云珊瑚枕上两行泪半是思君半恨君。

　　伽蓝殿广泽龙王不忘灵山之付嘱发菩萨心舍宫殿为国一祖师伽蓝今当现身而去垢莫假瞌睡以蒙董竖拂子指龙王厉声云汝当护法。

　　祖师殿会么坐得骨臀生胝不知冷暖八十七人成群打哄大似守尸䰟鬼喝一喝云开佛殿稽首瞿昙黄面老爷离言说相离文字相离心缘相毕竟平等这个说话与我付之海外。

　　升座卓拄杖三下拈香云此一瓣香恭惟北阙之至尊上祝南山之万寿扇尧风于千古布舜德于今时惟愿边疆平静国界安宁敛衣就座乃云今日时逢三月三黄司理请老人为众举扬且道举扬个甚么威音王那畔更那畔这一着复卓杖一下云大众还会么还有人出来问话么勿得辜负居士一副热肠此事人人具足个个圆成居士出众问云如何是个个圆成的事师云好与三十棒会么日轮西坠夜月东升卓拄杖下座。

　　司理黄海岸居士为封公寿诞请上堂师至座前作女人拜云稽首须弥山王以拂子指座云此乃八十七位所坐的曲录木床老僧今日不敢违时失候照例施行就中一句作么生道还有人道得么若无老僧自道去也遂升居士礼拜问云八十七代灯灯相续祖祖相承大师今日且道如何为人师竖拂子乃云四月今晨最吉祥托来铁钵古风香海岸道人知此意高迁爵禄捧霞觞门里出身易一闻千悟有甚么难身里出门难坐却白云宗不妙从天降下则贫穷如人数他宝从地涌出则富贵击遍击等遍击动遍动等遍动吼遍吼等遍吼正恁么时山门头撞着善财童子五十三位大菩萨各各手持华幔幢幡宝盖珊瑚璎珞珍宝等物外有无根树一株叫不应山谷一座无阴阳地一片老僧问伊道担荷许多骨董到此作什么菩萨答云相闻黄封翁八旬寿诞特来庆贺老僧云难得菩萨还来遂喝一喝云莫作一喝会聊为菩萨买草鞋竖拂子云见么若也见[翟*支]瞎汝眼若也不见眼在甚处问答不录击拂子下座。

　　大中丞余集生居士请上堂白椎毕师云若论第一义向悉达未生时会取一切众生无明烦恼中会取四生六道驴胎马腹中会取今日朝旸峰顶千僧阁下不行妙喜老人走过的路不饮妙喜老人吃过的水老僧别有一假家风作么生是老僧家风江月照松风吹永夜清宵何所为佛性戒珠心地印雾露云霞体上衣此乃永嘉大师受用的非惟永嘉受用即是老僧受用何以故道道相同祖祖相授若是己事未明心地不亮颟颟顸顸𢤱𢤱恫恫未免向驴胎马腹中作活计去也良久云一槌击碎珊瑚月大地山河是阿谁僧出问云如何是祖师关师云过不得云未过关如何接师云立云已过关如何接师云坐云总不恁么时如何师击拂子两下云大师即今在何处安身师云蜡烛两行排僧礼拜云恁么则学人有赖去也师云错问中心𣗳子请师举示大众师云再举来僧拟议师便喝问古镜重光即不问孤峰独露时如何师云万里一片云云大风吹散时如何师云苍天苍天问径山堂上敲钟擂鼓惊起座中狮子舞如何是狮子舞师掷花瓶云花瓶倒地云请大师再道师洒香灰云苏噜苏噜师曳拄杖下座。

　　因事上堂咄咄咄径山乃唐宋已来之径山击拂子云八十七人在此经过非今日之径山非一日之径山也千年常住一朝僧今朝祖令当行十方坐断且道还有祥瑞也无钟楼生耳朵佛殿又怀胎海岸居士出问云如何是钟楼生耳朵师拈生香云会取这个进云如何是佛殿又怀胎师云产下也士礼拜云须是大师说法始得师乃云今承吴江大檀同诸护法等命老人登狮子座理荒残之祖席扶陈烂之颓纲这唤做狗尾续貂那管家家门前火把子钓渔船上谢三郎即不问媳妇骑驴阿家牵道将一句来还有人道得么良久云一拂击开金殿月万家无个不光明复举沩山云有句无句如藤倚树疏山持此语问沩山值沩泥壁次疏云有句无句如藤倚树是和尚语不沩云是疏云忽然树倒藤枯句归何处沩放下泥盘呵呵大笑归方丈疏云某三千里外卖布单来和尚何得相弄沩唤侍者取三百文钱与这僧买草鞋去后来有独眼龙为你点破在疏至明招处举前话招云更使沩山笑转新疏山有省原来沩山笑里有刀师复召大众曰要见沩山笑里刀么呵呵大笑下座。

　　海岸居士请上堂师竖拂子云也大奇也大奇无情说法不思议弹指顷石虎咬杀青田鸡灯笼露柱忍俊不禁𨁝跳上鹏抟峰顶扬声大吼且道吼个甚么功德池中添个月满林光彩可追随举临济和尚云有一人论劫在途中不离家舍有一人离家舍不在途中那个合受人天供养师云这个语话大似掩耳偷铃瞒人自瞒诸人要识这两个人么余杭纸贵一状领过。

　　雪峤禅师语录卷第一

　　音释

　　榼𣜂

　　(上克盍切音𨍰酒器也下私盍切三入声枯𣜂也)。

　　聻

　　(乃里切音你如禅未见也)。

　　[翟*支]

　　(救角切音连刺也)。

　　鹏

　　(蒲登切音朋大鹏鸟也)。
乾隆藏第 153 册 No. 1638 雪峤信禅师语录(第1卷-第6卷)


　　雪峤禅师语录卷第二　　　　　　鱼二

　　参学门人弘歇等编

　　住开先禅寺语录

　　师于崇祯己卯仲秋受西江请越明年庚辰三月初二日进院。

　　大殿喝一喝云本自无言莫伤齿牙。

　　伽蓝目视云本该礼拜今日老僧没气力。

　　韦天韦䭾尊天随处见你你也思量我我也思量你你我思量无彼无此。

　　达磨径山今日来也复摇手云不必攒眉。

　　据室大众请下语师云这个方丈是我坐的有甚么说众乃礼拜。

　　挂钟板从上以来丛林号令今朝吉日良时挂此钟板愿我堂中千百亿众个个如龙若虎得诸佛机古人云铜头铁额汉尽在我山中遂击板一下。

　　初四日现任护法暨合山大众请上堂师至法座前以拂子打十字喝一喝云诸佛心印莫若于此便升僧出问大师舟中局蹐之劳即不问且道一口吸尽西江水时如何师云露出你这野狐精僧拟进语师云且过一边着僧礼拜退维那白椎云法筵龙象众当观第一义师乃云匡庐开先荒凉久矣诸护法宰官黄海岸居士等书来径山三回五度老人卑志不欲出世无奈他何捉猪上凳大都不得已而应个时节也诸人应自思惟六根门头纵横妙用莫将眼来见色便是汝之真见当知此眼之外别有正眼此耳之外别有聪耳不可耽着五欲迁延岁月增长无明无常到来阿谁替代眼光落地打发不去今见老人到此急急理料衣带下事他日黑面老爷捉将去佛也救你不得白椎云谛观法王法法王法如是下座。

　　吉安府首龙居士发心造殿设斋请上堂一字相闻忉利天庐山荒寺在开先喜逢他日成金殿万指同参来复禅这位居士发心久矣亲近善知识求无上妙道日[言*奉]华严经念念见佛心无别求发大誓愿世世生生愿为居士生死海中利济多方舍身受身广度苦恼所谓毗卢遮那佛愿力周沙界一切国土中恒转无上轮复高声云且道无上法轮作么生转莫是撞钟擂鼓梵呗声么莫是山河大地草木丛林么莫是黄鸟青禽吠茅丛刍狗么莫是千寻瀑响双剑峰头么诸仁者体会好是个甚么道理不见华严经云刹说尘说炽然说无间歇法无依故无内外故无去来故还会么诸仁者一切众生彻内彻外顶天立地皆在卢舍那佛光明中着衣吃饭香水海里游戏出入或说有法或说法忍或说贪欲或说寂静或说利生众生在里许总之不知不觉何以故生死海中昼夜黑暗故不信自己所从来惟人我故不知三恶道充满世间自会快乐故华严法界不可说不可说不思议故互摄刹尘宽廓非外寂寥非内童子身中入正定童女身中从定出实不可思议惟证乃知枣柏大士云自他不隔于毫端始终不离于当念也良久复举云门下白云子祥禅师问僧不坏假名而谈实相作么生僧指椅子云这个是椅子祥以手拨椅云与我将鞋袋来僧无对祥云这虚头汉师复召大众这僧既会椅子因甚又不识鞋袋且道誵讹在甚么处卓拄杖下座。

　　新建斋堂监院请上堂喝一喝云亘古开先风景异此山何似紫袈裟无言童子分明说那个男儿先到家复喝云易复易难复难何人施大臂斩断祖师关虽然犹是应世之言若论其中事远之远矣过此百万亿恒河沙微尘数世界不可说不可说梦未见在何故不见道深固幽远良久云百千云水餐香饭尽是解黏去缚人。

　　觉休李居士请上堂师升座维那白椎师顾喝云有甚么第一义第二义便据座居士出礼拜拈香云求大师为众发明性地示上上机令人人普沾利益师乃云诸仁者惺惺着莫瞌睡瞌睡则落鬼窟里去不是好事须要着些精彩明白自己若不明白自己二六时中着衣吃饭总在生灭死尸里过日子有甚么用处你看当时雪岩钦一见高峰便问那个拖你死尸来这便是枣柏大士云性戒智海不宿死尸一切生灭死尸至于根本智海皆为智海无生无灭所以贵乎见性明心唤作个人不然总是个死尸前代尊宿苦苦劝你参求知识只为众生以生老病死为己受用以贪嗔五欲为己庄严便教你参个话头做工夫也不是槁木死灰须求妙悟始得又无奈何说个庭前柏树子干屎橛要你言下领会不是流到今日做个话头的今日顺天李居士发菩提心已久到处参访经历程途不得因缘今遇老人恳求出家号曰觉休觉者觉一切烦恼死生根本了达自性圆明通天彻地无彼此相无优劣想故金刚经云是法平等无有高下蠢动含灵皆入平等菩提道场不变初心秪如高超独步摆脱罗笼一句作么生道万古碧潭空界月再三捞捷始应知。

　　海岸觉休二居士柷发请上堂师升座喝一喝云万树秋风入院赊绿袍换得紫袈裟若干头恼一刀尽性海澄清不浪花一言不发万事皆如拈香毕乃云祝香已竟当说何法以利乐一切众生头出头没苦恼有情不知此道湛寂圆常卓然眼前为何不知皆因五欲盖覆甘为下贱作持粪汉老人今日登此宝座为新城黄司李海岸发心出家非一日两日夙植德本般若正因入我法门须发自落作大比丘这事举示人不得如人饮水冷暖自知绝后再苏欺君不得复举石头和尚一日命大众刬除法堂前草丹霞捧水跪前石头即与剃落丹霞到马祖处入禅堂骑圣僧项马祖云吾子天然便以天然为号开先这里也无圣僧项可骑也无象王可骑也无狮子可骑且骑佛殿上忉利天兜率陀天与诸天子说且道说个甚么谛听谛听海岸出问云骑却狮子项时如何师云看尾巴进云如何是出家事师一喝如何是到家事师云非汝境界云大师曾到此境界么师以拂子打○岸礼拜云明眼人难瞒师云珍重。

　　荐觉休禅人上堂僧问不慕诸圣不重己灵此人还假修证否师云那里突出一窍进云上无攀仰师云且过一边僧一喝师云再喝看僧礼拜归众海岸出问生从何来死从何去师云向这里会取进云死中得活时如何师云初三十一岸礼拜师乃云嗟乎痛哉觉休才见披剃今日又见荐亡生死路长人欲苦回头便是涅槃山觉休此去归何处竹色秋声月掩关大众无常迅速刹那易世岂得不怕随业动流无可据秋风依旧掩门时。

　　游金轮峰回大众请上堂游罢金轮峰归来招隐坐大凡一切事体须得亲到方知端的向南向北若不亲到一回接耳听来未免誵讹兼之疑情不解金轮峰昔来耶舍尊者自西域持佛舍利造塔于其顶常放宝光绝世珍重谓之金轮峰老人昨日去彼礼塔今日方回实不曾动着一步诸人还见老人去来么若见老人出入即是诸人鬼窟里活计何曾得见老人良久云树头黄叶尽应见远山青。

　　结制上堂师至座前云稽首灯王如来普愿微尘国土众生同入般若波罗蜜门且道般若波罗蜜门作么生入举拂子云鉴便升维那白椎竟师喝一喝云四十年来恁么行斩开碧落血腥腥其中果有希奇事狮子游行不问程今朝十一月朔日结制为众人打些葛藤以了夙生现生来生无明窟宅生死结根然这个总是闲言语一切众生本来是佛何似雪上加霜大众不得动着维那白椎云谛观法王法法王法如是师喝云你也差我也差且无法王法也无法王说的法今日结制古来旧规不许交头接耳不许乱走一步乱走一步打折你驴腰又不许作默照邪禅亦不得在鬼窟里作活计只有本参话头切要明白离心意识参绝凡圣路学问还丹一粒点铁成金至理一言转凡成圣金铁即不问如何是丹师云大展坐具着进云还丹已蒙师指示至理一言事如何师云好似念经一般僧礼拜师拽拄杖下座。

　　上堂师呵呵大笑如雷这一笑笑破诸佛鼻孔虚空百杂碎老僧今日头痛不得为你说且举古人现成公案不着佛求不着法求不着僧求作么生会众无语鹁鸠树头鸣意在麻畬里好与三十拄杖喝一喝复举僧问云门一念不起还有过也无门云须弥山师云当时这僧若悟去将须弥山拗作两橛免遗累今日堂中四十余座须弥山硬骨骨逼塞杀人去不得还有会的么出来试举看若不会老僧为你颂破一念不起须弥山青天白日鬼门关黄鹤楼前鹦鹉岸白苹红蓼血斑斑。

　　萧次公居士请上堂师升座良久云我为法王于法自在人天众前说长说短有甚利益今朝为吉安府萧次公居士持净资到山请老人说些淡话愿其绵绵福寿念念贞祥天无回转之日轮海无逆波之湛水生生世世不昧福田作大檀越树盖护苾刍草安安乐乐得心自在复举昔日僧问云门如何是和尚家风门云有读书人来报今有人问老人如何是开先家风向他道微云澹河汉疏雨滴梧桐下座。

　　腊月八日说戒请上堂师升座云今朝腊月八日释迦老子成道师起身云稽首过现未来十方诸佛贤圣僧诸代祖师皆从戒而得道复坐戒如空中杲日诸暗不能躲闪又如雄兵帅将帅不立干戈起也戒义如是戒为成佛之基得道之源为僧不可不受戒且道戒是甚模样将何为戒体戒体不属有无等相光明横亘十方世界若执世界是佛便有成坏去来有善恶有分别之相不知戒无形状故心体宛然戒无体性故诸佛出世亦无体性自知无心是戒无为是戒无相是戒无取是戒无住是戒无漏是戒无诤是戒无生灭是戒戒为非道非非道非非法戒性如是果能直下受持如空作响天下皆闻又如雷声振地远震十方菩萨子耳听心受当坚忍持之菩萨子五戒沙弥戒比丘戒菩萨戒诸佛成道都打这里过离不得五戒根本根本若虚求菩萨戒皆为枉然自今受戒之后淫杀盗妄永不再犯成就戒香定香慧香解脱香知见香十方诸佛所遗到今日各各自己守护大众礼拜师下座归方丈。

　　透庵邓居士请上堂唯一出问如何是第一义师云且缓缓云请更道师便喝唯转身对居士云今日上堂特特为居士闻居士有些见识古人云此是选佛场心空及第归选佛场且置如何是心空及第速道速道士以袖左拂云未在士以袖右拂复座前礼拜师笑云多得的唯遂出法堂师乃云者位汉阳透庵邓居士看华严经至毗目仙人执善财手善财得无数三昧向这里打失特来开先见老人所谓欲穷千里目更上一层楼这事原非儿戏须是真参实悟不是死丁丁双眼看鼻头亦不是长连床上学空头话阎罗王到来如何打点他如今世间都是络络索索有许多葛藤自称奇特瞒骗龙天似有所得问他得个甚么开先这里则不然比山当面来白拂随手转下座。

　　西林一如律师请上堂师云诸人还会第一义么喝一喝今日恁么明日不恁么来来去去上上下下有甚么要紧有耳不闻圆顿教有眼不见舍那身汝等诸人作么生会不须向外驰求当下叩己而参而今人只会打妄想争人我不肯向生死上用心其中有大根器者决不向这里耽阁过时如虎生角如龙获珠逢山遇水自有方便见客迎宾拈起便用俗情世谛付之鄱湖且道扬子江又作么生老人在里许半月今日分明举似。

　　辛巳元旦上堂师至座前云昨夜铁牛生狮子今朝满面是光辉喝一喝遂升莫谓古人无奇特今人奇特胜前人今朝元旦特为庆赞当今皇帝惟愿淳风满国德气充方百姓讴歌太平天下柴不荒米不贵风调雨顺五谷登即此是香供养圣君万岁万万岁敛衣就座乃举西天目断崖和尚偈云大地山河一片雪日出后相见太阳一照影无踪前山后山青从此不疑诸佛祖着甚死急有何南北与西东山是山水是水喝一喝云到这里容注脚不得为甚如此者事人人脚跟下大须仔细如红炉上点雪相似好则好矣美则美何方不可是归期只为路穷山更杳可怜堕落作奴儿珍重。

　　解制上堂结制何如解制奇春风南北各栖迟村中乞食无些子一片饥肠一首诗六十五日前从何处来六十五日后从何处去是大神咒是大明咒正当六十五日内在此中作什么若有相应者出来举似老人为汝证明如无瓮绊娑诃今日打开布袋一任诸人东抛西掷横行海内假如撞着黑面老爷切莫道开先解制来。

　　过浔阳江州见任别驾陈司理严德化令刘彭泽令谢德安令徐众居士等捐资设斋于能仁寺为太守君平张公祈嗣请师上堂师至座前执䟽云今日公案不必问如何若何遂过䟽云以此为验维那宣毕师一喝遂升有僧出问师随声便喝云全体恁么去全体恁么来阿剌剌阿剌剌一语相投善法堂百千天子施祯祥山河永固田蚕熟处处笙歌乐帝乡此一瓣香专为当今万德之至尊发广大心永护三宝阖朝文武各省官僚随心适意满足无疆据座乃云诸佛出世为众生沦溺苦海现出若干奇特譬喻方便欲令众生知自性圆明本来清净不假雕琢觌体是佛众生恶知恶觉如[糸*系]如麻何时能得清楚今日张公君平清正如霜得无子乎古人云天得一以清地得一以宁太守得一子门绍先德里辉后荣即此世间法即此出世间法无二无二分无别无断故天上天下护法善神终不相违自然诺诺书记大中问大师今日举扬为张居士祈嗣世谛佛法如何得一槌两当去师云你道释迦老子即今在甚么处进云恁么则石笋抽条千万枝也师云不为分外云只如子归就父又作么生师云特地一场欢中礼拜云团圞共说无生话师一喝中归位居士问只如张公祖多男之嘱当生几子师云两个进云父母未生前也须通个消息师举拂子云向者里会取云生下后如何师云恶水蓦头浇士礼拜师云久立珍重。

　　崇祯己卯仲冬二十五日应天大京兆钱元冲张二无玺卿赵二瞻柱史方孩未大中丞佘集生太守蔡明藩朱向之孝廉王梦兰张孺含文学范尔培范起叔余子扬暨诸士绅大众等请住静明禅寺师至法座前古佛堂中香一炉谈玄说妙有文殊老僧到此无言说只有门前水满湖遂升拈香云半夜月明时正好相随渔父过潇湘业风吹入静明寺未免拈香祝帝王敛衣就座维那白椎竟师喝一喝顾左右笑云好个第一义被维那击得百杂碎了也且作如何话会乃举杨岐云杨岐乍住屋壁疏满床尽撒雪珍珠缩却项暗嗟吁翻忆古人树下居今日老僧则不然静明乍住屋壁疏且无床铺撒珍珠不缩项不嗟吁高枕天明唱哩啰且道与古人是同是别会么会则与你一个大窟竉不会与你一个小窟竉乃呵呵大笑云老僧今日葛藤留与诸方作话柄集生居士问大师今日静明寺开堂还有奇特事也无师云有进云如何是奇特事师云案山高似主山云谢师答话师云放你三十棒士礼拜问顶上开门不见身时如何师曰劈破骷髅云劈破后如何师云血淋淋地云如何受用师云吃茶吃饭云人人吃茶吃饭为何不得受用师云饭里有沙僧礼拜师卓拄杖下座。

　　崇祯十三年庚辰前正月朔旦石布衲余集生请上堂师升座拈香云今岁欣逢也大奇春风两度上梅枝拈香祝圣无多句国祚遐昌万寿期就座石布衲出礼拜云今年春王两正月元下起元旦而复旦分明国运长新佛运长新之兆恰值径山大师七十初度行化京都以希有之年遭希有之时说希有之法从此寿国寿民兼寿世化日舒千古长春颂万年总在大师法轮里转弟子裕拈出一瓣新香特地启请师举拂子呵呵大笑乃云拂子无端抹过东海蓦跳上忉利天宫触着帝释鼻孔帝释打一个喷嚏善法堂中风窗亮槅同时放光帝释大怒此是何人家拂子到此放肆拂子答云我是随径山老人到金陵为提唱宗旨不觉庆快冒犯天帝帝曰善哉拂子为众竭力拂子答云堪嗟末法之徒聪明者多见性者少𨷖诤人我角立门庭惟以一棒一喝为躲身符子𢬵盲乱统谓之大机大用或将古人公案妄意穿凿记持相似言句取辩舌快当作机锋欺罔先圣魔昧后昆悲哉痛哉此邪法娆乱正宗时也九牛莫能挽之我径山老人目不耐见不得已向孤峰顶上盘结草庵高提祖印号令人天岂徒然哉帝释大喜合掌赞曰善哉拂子善说法要尔时诸天雨大香花遍散虚空拂子欢喜作礼而退帝释曰拂子来来我有一问寄与径山大师如何是新年头佛法拂子归举似老人老人答云今年蚕麦好天下太平时师良久复举张拙偈云光明寂照遍河沙到不得这里凡圣含灵共一家不入这保社一念不生全体现是个甚么六根才动被云遮有何不可断除妄想重增病不必不必趋向真如亦是邪你往那里去随顺世缘无𦊱碍果然涅槃生死等空华说梦的人好与三十拄杖此是如来禅始得祖师禅未梦见在若论张拙秀才此偈则石布衲亦可入传灯也衲出礼拜云大众证盟师云许你是半个圣人云那半个聻师云三平云这莫便是云门目机铢两么师云瞎云透过云门一字关又如何师云重叠关山路云恁么则后人断绝去也师云何不领话衲礼拜归众又僧拟伽问师云去去西天路迢迢十万余便下座。

　　大师寿诞济生庵监院我空请上堂谛观辛未年前事彻夜思量泪不干虽然父母未是亲谁是最亲者祖佛非我道谁是最道者大众看他古人语话大似滴水滴冻老人记得小时骑竹马三三两两打尾鼓阿呵呵唱哩啰跳的跳舞的舞一回欢笑一回苦可怜生逐年老去今七旬记取将来九十五咄重新拈起旧家风赵州何曾像得我竖拂子召大众云还见老人手中拂子么还闻拂子说法么既不见不闻汝等寻常所用六根俱成虚妄以何为主不见华严经云刹说尘说炽然说无间歇复高声云扎得髻根牢便休一朝何用两梳头大抵还他肌骨好不搽脂粉也风流。

　　庚辰二月初十日出山赴黄司李开先请即日余集生暨诸士绅等请上堂海岸居士问如何是佛师云畜如何是西来大意师云彼彼有分如何是初生一句师云抛不出如何是成佛一句师云谁是成佛者如何是出山一句师云错如何是进山一句师云开云如何是不涉程途一句师云且礼拜着士礼拜归众师乃云七十年从何处来浙江山水亦悠哉喜逢海岸今朝至眼上眉毛不用猜诸仁者既是恁么现成为甚构他不得只为因循五欲沉溺生死你若猛着精彩十方坐断那里见有世数短长千岁百岁众中还有不顾危亡善能拈头作尾者么试出来道看众无出击拂子云今日开铺全无主顾[(冰-水+〡)*ㄆ]拾下堂闭门打坐便下座。

　　普说

　　人之用水即用得一味海水无别有水或曰此去大海程途数量莫知几何何得便言是大海水莫妄谈耶诸仁者有所不知我谓汝等微细分剖海之因地夫世间之水山川林沼邱壑洲潭乃至百川异流微细一滴一勺大流小流无不全归于海何以故海极低极卑极广大极平易极汪洋极忍辱极清净不可思议无边无际无涯无畔第可万派归海而海之水一无渗漏内藏鱼龙毒蛇虾蟹种种不可说异类差别水兽曰海牛曰海马曰海羊曰海猪其数无量不可说异名不可说不可说差别眷属何以故海之广大人莫能知人莫能测穷量不得思议不得异类众生各各不相知各各不相到你不碍我我不碍你水为屋宅水为被褥无分别无异念无昼夜皆困于海无所动摇海亦不知自称曰海何以故以要言之海乃佛之不动智不动智广大莫测无表无里无去来无今古先天不有后天不无不动智者空智也空智乃诸佛诸祖之根本智何以知之根本智圆明发生差别智我说用一味海水者海无远近故不期时随缘发生生无相故海体常寂常寂故无生无生故曰不动智也因其不动智海而入一切流动江淮种种差别异流嗟嗟海之灵妙不可称赞功德不思议故现前一切众生毕竟不知自己身心从旷大劫来无明所使执身有我出生三毒资长无明受结烦恼沉沦苦趣头出头没无有了期何以故盖谓众生信不及故本来是佛福浅业重故无德相故障深故不知自己身心元是清净妙净明心出生山河大地自我真常一叶一草皆是自己之真性妙明无有别物何以故世间所有之法本不曾生本不曾灭经云知是空花即无流转因执着故有舍离故空所以圆觉经云知幻即离不作方便离幻即觉亦无渐次言其前境虚幻不实有故众生痴执以为实有生死沦溺由此而得一人发真归元十方虚空悉皆消殒虚空本不曾生灭何劳消殒但消殒自己旷劫无明成大般若历劫生死成大涅槃方知日用事无别头头皆是自家珍无一法从外来无一法从内出前所说一切水投入大海全是一味也随意作用任性施为不是心不是佛不是物祖师鼻孔放向无阴阳地上一凭风吹日炙烂坏也好不烂坏也好。

　　自恣之日已过明晨七月初一了好清秋凉夜各各自宜精进勇猛勿生懈怠我常谓汝等说六根无性意识无主心似狂猿暂无一时休息冷地着眼四大毒蛇同一舍宅若各还本根毕竟无人谁为是我诸仁者切莫贪安闲逗到腊月三十晚看你如何去得老人今有个譬喻举似大众须弥山畔去此四百四十由旬其地方昼夜放光日则不见其夜人民俱见彼方放斯光明其来久矣日则不见何以故昼有日光不见夜即可见众皆不决递相告曰去此彼方不远我等发勇猛力精进力寻光到彼已经十载到彼无获不知光明从何地起更进数百里许偶夜其光即现如大日轮光相以从地发一切人民皆在光明中不知不觉众人相谓曰欲得此光明毕竟有宝物在下如何得之计议三七日了无法则有地神从地涌出而相告之曰诸仁者世所希有世所难得如是信心如是勇猛如是决定如是精进我知仁者身疲力倦将欲退还我作方便令仁者获大宝光欲得斯光明必当执持器械锹斧钩锄离光明外凿地开广七尺深七尺诸仁者各各勇猛破土凿地又经十年已求宝光不得心生懊恼我等既来此吃辛苦若干不顾风霜上无遮拦下无安息之地惟草莽中澹泊经廿年矣岂可不得空手而返中有一人有大智慧得大自在安慰诸人兄弟不要退心不必疑虑只是我们用心不亲切若一心开凿𢬵只一生进去无有不得宝光明而归诸仁更精进凿地如故惟见一钟作金玉色其光湛寂如琉璃世无可比诸人相告曰宝钟已见不得起来奈何愁苦无量地神复相告曰诸仁者勿苦再凿七尺下立用锹钩钟中干泥渐渐镕化钟顶有门向须弥山左寻金刚际水上灌中间土润向中心用力顶穿四面土湿其上铁索坚牢用千人万人尽其信力齐心一扯土泥自脱钟心自空悬空无碍诸人依地神说再不生退悔各各努力手攀铁索竞共一扯宝钟离地泥沙脱尽㘞地自吼响振十方十方佛祖曰今日东土众生获此如意宝钟宝钟即作偈曰善来诸仁者欲见我金身我以沉溺土得几千万劫心无嗔恨故欢喜于是事今仗诸仁力出脱尘沙土心生大欢悦作大师子吼以方便力故光明始见我屡生积恶习或复贪嗔痴或生大我慢轻薄于一切或生大贡高下视诸仁者堕于淤泥中经百千万劫今乃离此报一断皆永断不一亦不二。

　　若论宗门一事甚为希有悟此宗者直接西来穿过十方诸佛鼻孔历代祖师髑髅无奈末法下衰依依俙俙彷仿佛彿自称悟道少有一两句文字写得几个字咬嚼不进的公案无缝𦉑的语句问他他便解说支吾此乃义学之流杜撰长老也阎罗王殿前打鬼骨臀有曰在前代祖师岂无文字如六祖一丁不识说出无非文字大慧中峰语录再要如何妙文字他是得的人胸中流出谓之般若非文字也今之所谓文字不过窗下吟哦心意识卜度得来非是般若口土黑烟人天见过当时风穴沼禅师见南院百问百答南院无奈伊何末后问风穴南方一棒作么生商量穴云作奇特商量风穴落节也穴问和尚这里如何院云棒下无生忍临机不见师作家作家穴便礼拜此乃理能伏豹径山昨问禅和子今时棒喝者在南院边在风穴边僧不能答径山代云若论今日棒喝何似趁野鸭子古人云尽大地撮来如粟米粒大抛向面前漆桶不会打鼓普请看径山则不然尽大地拈来似个弥勒布袋圣也在里许凡也在里许祖也在里许佛也在里许魔也在里许外道也在里许六道四生也在里许杜撰长老也在里许春禽夏虫横横斜斜唧唧乱啼的也在里许只不许他动动一动不消径山一捏粉碎你这些冬𤓰瓠子那里安身立命且道与古人相去多少毫𨤲有差天地悬隔。

　　到龙池扫塔众请普说多年不到龙池今得得到来扫先师幻有大和尚塔不妨拈出当年参请机缘某自云门普济寺得地以来住双髻数载有瓶窑闻谷见龙池归后过我双髻道及龙池机缘次年方去参请受戒入门便问先师佛不见身知是佛且置如何是若实有知别无佛先师答云有了你没有我某即礼拜先师云雪峤不得老僧道次年又见先师先师竖一指问会么我道这个唤做甚么师微笑自此三登龙池先师问你草鞋犹未脱也我道何处见草鞋来师又微笑某即呈偈云数载龙池三度登重重问话舌生水草鞋分付虎狼去双髻峰头一个僧这些机缘是从上诸祖传佛心印的的心髓树高千丈叶落归根岂可辜负先师宗门中事有时作宾有时作主有时宾主齐彰有时宾主双忘此是临济家大机大用人天莫测但凭径山作主诸人安得摸索近今佛法凋残宗风凌替不知是男是女是圣是凡何敢如此错落般若性中原无奇特要向自己脚跟下理会得稳稳当当向青山茆屋中三十年四十年习气自然白净心地自在随问随答或隐或显无不是祖师西来大意如今乱做者半青半黄半生半熟取辱先宗殊为可叹珍重十方虚空众生共有同一慧命同一性灵众生出没于其中了无影响众生名字亦虚空也身心形仪亦虚空也何影像之有哉譬如幻师家套筒向十字街头搬弄幻术拈出男女种种等形不可言无究竟不可言有了无一法原是空套子耳奇哉怪哉十方齐空而无实义众生男女本因幻生既称幻生名字亦幻幻无幻者是则名为大圆镜智大圆镜智者众生根本智也名相则有悟则全空第一义空者情无情生灭性悉皆空故所以云佛身充满于法界众生日用莫不在如来身中蹴踏地狱天堂莫不在如来身中建立众生生死莫不在如来身中出没往来乃至毛孔窄狭悉是如来放光说法处故曰坐微尘里转大法轮譬如摩尼珠随方各见好形异形莫不现于圆满宝相故曰天上天下惟我独尊直饶众生彻底悟去犹是如来佛身中奴儿婢子何况迷闷众生坐他齑瓮中饮他残涕奴儿婢子不亦卑乎今乃末法下衰宗风零替何日报佛深恩击扬祖道传佛心印普天匝地迦叶阿难刹竿重为扶起。

　　若要参禅了脱生死先要办个久长心以悟为期这个事不同草草苟无真心实行饶你坐折了腰瞪破了眼总是个骗饭吃的无主孤魂于佛法何补哉而今目前有一等假宗师口说胡话以饮食衣服为自己受用向人前自称悟道魔昧人家男女一般要上堂小参这瞎秃奴瞎驴瞎狗瞎野狐精瞒顸诸方不知明眼人如见其肺肝教他有时薄福谢而果报现方知谤大般若如此灵验死后怕你不入阿鼻地狱里去那时你还下得语魔昧得人茶话普说得么上堂拈古颂古征古代古辟古得么阎罗王只将一百二十斤铁枷枷你出来十字街头示众且道阎罗王为甚么发嗔只为要你改过做个法门好人勿将欺心瞒天昧己诱引清白后生作眷属改名改号如是黑心黑肝为得人天师范么还肯依径山恁么好话么若肯依而改过何劳更到那边吃许多生受又有一等坐禅者影也不知功夫怎么样做亦不肯参请诸方只管在里许趁哄打掳瞌瞌睡睡过了日子已谓我是个禅者可怜生又有一等伶俐而不悟者过在他尖尖满满噇着一肚皮大底大满小底小满有如是过患所以难得其人你若要来长连床上将养无明须带一片牛皮马皮才坐时便觉稳贴贴地不然被他圣僧看不过恶发管教他钻地洞无处在如此躲根禅奴剜避秃兵到这里十指不弹水百事不干怀现成吃了有甚惭愧呜呼末法时杜撰宗师转多痴眷属转盛悲夫。

　　做工夫人不得力无有别理会只为他冷一日热一日或东西或南北犹如狂狗相似痴呆呆心王不定如此作禅和子吃铁棒有日在莫说今生不了直待弥勒下生敢保未梦见祖师西来意在今时诸方有几个长老说禅说道是为人处孰不知自己脚跟下浮逼逼地这样秃奴唤作门头户口假名宗师几时能到古人境界临济和尚有四料拣夺人不夺境夺境不夺人人境两俱夺人境俱不夺你既作人天师范向此四句中对面定当得么若一字不着便莫说作临济儿孙未得作一切众生奴未肯要你在时有僧便问如何是夺人不夺境春花眼暖野水渺𣴭如何是夺境不夺人小桥扶过东篱下影迹浑无鸟语声如何是人境俱夺黄昏雨后窗无月不见门前犬吠天如何是人境俱不夺太平日月光天德一统山河壮帝居僧礼拜复云双髻如此答且道成得个甚么事好将柳絮枝头弄谁作堤边歌笑人咄。

　　雪峤禅师语录卷第二

　　音释

　　呗

　　(薄迈切音败梵音也)。

　　鹁

　　(薄没切音孛)。

　　扎

　　(侧入切音札缠束也)。

　　豹

　　(希恔切音爆似虎)。
乾隆藏第 153 册 No. 1638 雪峤信禅师语录(第1卷-第6卷)


　　雪峤禅师语录卷第三　　　　　　鱼三

　　参学门人弘歇等编

　　小参

　　鹿城众居士请补园小参师云竿木随身逢场作戏住山久长无事可做击拂子云总在白云野水边吟哦过日黄叶秋风堆里逍遥当时黄面老人云我无法得阿耨多罗三藐三菩提是何言欤然灯佛与我授记号释迦牟尼呵呵大笑云题目分明。

　　昆山魏子韶居士请小参师升座云法王法座随处建立法本无法心从何有喝一喝云达磨西来大似眼里撒砂以拂子打○相云到这里无你开口处说甚么祖师咄。

　　王原达居士请小参师升座云有一人超出佛祖千圣莫能窥诸祖不敢正视良久云诸人要识此人么只在汝等动用中还会么会则不妨出众道看举洞山茶次问泰首座有一物明历历上拄天下拄地常在动用中动用中[(冰-水+〡)*ㄆ]不得过在甚么处泰云过在动用中洞山唤侍者掇去果子桌师云当时首座恁么下语至今还有下语者么如无径山为伊下个注脚过在动用中不得果子吃洞山太无端咄咄咄咄咄。

　　黄介子请小参今日居士为祖母姜氏媳妇骆氏请径山登此宝座说些葛藤追荐二位往生天界不坠沦溺还会么举佛偈云见身无实是佛身了心如幻是佛幻了得身心本性空斯人于佛何殊别径山则不然鲇鱼水底聚鹞子贴天飞会得此中意成佛更无疑师云今日李会嘉居士为先太仆卿亡忌之辰请老人登座说法汝等诸人还知太仆卿着落处么昨夜东邻踏月回蓼花杨柳向人来分明一段好消息争奈时人眼不开。

　　朱葵石居士为先司㓂广原公生忌之辰请对灵小参师以拂子打○相云性海澄清灵源湛寂只为一念风生便见沤华起灭须知起惟法起灭惟法灭如千波万浪相续不断起时不言我起灭时不言我灭是故智者即千波而观止水生死本空诸法无实从上佛祖从此一门超出证大涅槃利济群有名了事汉广原居士乘般若愿力现宰官身护持法门道德风香功名盖世世出世间无不了了只如不昧本因一句作么生道云中生石笋火里发青莲。

　　结制小参师升座经云有一坚密身一切尘中现山河大地日月星辰岂不是尘四大五蕴六根六尘岂不是尘而今众生但知是尘不知在尘中现的坚密身当日释迦文佛雪山六年睹明星悟道只悟得这坚密身长庆卷帘也悟得者坚密身香严击竹也悟得者坚密身玄沙𡎺指也悟得这坚密身即今在此结制无非要悟这坚密身果然悟得长连床上吃粥吃饭伸脚打眠有甚么过遂竖拂子云大众还见拂子头上坚密身么若向这里见得何用老人叨怛说者些络索还委悉么良久震声一喝云截断葛藤。

　　生于中国得为人身便是无量福德无量受用必须超脱生死切莫被三毒五欲葬送一生忽尔腊月三十日到来将何抵敌这回先脚翻身黑漫漫的马腹胪胎镬汤炉炭无人替你且道如何得超脱生死去聻无论忙闲梦寐之际将一个乾矢橛牢牢捏定不得暂时放舍如鸡抱卵如龙护珠日久岁深一朝曳断命根摸着娘生鼻孔便见天地同根万物一体了也参。

　　师登座云结制来十日了也十日内在此作么生还有得些血气者么出来举似老人为你证㨿众无语良久云有时教你扬眉瞬目有时不教你扬眉瞬目有时教你扬眉瞬目者是有时教你扬眉瞬目者不是子作么生会且教他去西天十万八千里踏得脚板阔似鄱阳湖待草鞋绳断漫漫与你说莫吃他家残羹剩饭男儿丈夫汉自有惊天气概何不会取定要依古人麻三斤干屎橛做甚么云门大师云扇子𨁝跳上三十三天筑着帝释鼻孔东海鲤鱼打一棒雨似倾盆子又作么生会到这所在如蚊子上铁牛无你下嘴处而今时节衰落众生福薄肯向这里如生大病相似一时一刻过活不得逐日揩磨将去少有相应分即今大众还有相应者么众无对复云十五日再作商量众礼拜遂归方丈。

　　祖师云和尚子莫被人瞒且道受那个瞒日用中光明卓然无[糸*系]毫相隔时时刻刻用着他受那个瞒认着臭皮袋是我便被他瞒了也更无第二人谓之自欺自瞒所以不得见道古人云若人识得心大地无寸土十方世界全身是佛全身是你全身是我恁么说话急须漱口三日始得又云佛之一字吾不喜闻佛既不可闻众生名字又可得闻只为众生识情自隔故云情生智隔相变体殊若肯一念回心便见清净故马大师云不是心不是佛不是物不必道是个甚么若道是个甚么又是物了也不是心不是佛不是物直下领会去好你若悟去马大师在你脚底南泉和尚云心不是佛智不是道教中所谓宁作心师不师于心心如工伎儿意如和伎者故云心智不是道方便呼为智向言下荐取何等省力不是定要三年五年十年二十年古人逐日挨去辛辛殷勤三登投子九上洞山却成年月了也即同汝等一般又如织机之人工夫一日不废云心不是佛智不是道一法不立便是能仁又不同空见无知死灰外道急荐取好光阴易过人命无常你看妙喜老人前后际断尚有公案不透举𣗳倒藤枯句归何处云相随来也方打失鼻孔又不了产妇因缘直到虎丘诵华严经至第八地菩萨无功用行方得了然即乃颂出花阴山前百尺井内有寒泉彻骨冷谁家女子来照影不照其余照斜领颂得何得分明而今故工夫人髑髅不干情识不断拖了死尸在这里触着便是无明何不放下退之又退着眼看只在这里不在远才晓得马大师说话的的实实久立珍重。

　　江州大守张君平居士请署中为诰先人对灵小参师云汝等亡者各须谛听或远或近或生天或在六道者无本可㨿皆因汝等平日打在妄想五欲内混过了日脚今在那里安身立命可惜许一道亘古不昧之性灵竟然不知具有夙根灵骨者自然欢喜信受我语若生天者福尽还坠不如生在世间做个人好信心坚固回向菩提日后永为道种汝之形骸虽有尽期汝之真性无形无段无灭无生觌体现前是佛四大幻躯如水上浮沤汝等不觉所以轮回六趣皆业识也既受我开示后好好托生良善人家去好语不用多记取记取。

　　晚参

　　举临济在黄檗三次问话三次被棒一日辞檗檗云不须别去竟往高安参大愚去济至大愚举前话复云不知某甲有过无过愚云黄檗与么老婆心切为汝得彻困更来者里问有过无过济于言下大悟于大愚肋下还拳这就是时节因缘第一个样子也灵云三十年不知踏破多少草鞋忽抬头见桃花刺眼便云三十年来寻剑客几回叶落又抽枝自从一见桃花后直至如今更不疑这就是时节因缘第二个样子也古人有这许多样子在汝等冬瓜葫芦满堂都是饭袋子那得如临济灵云这样汉临济当日空洞洞一条肚肠问话尚然不晓岂似汝等龌龌龊龊一肚皮妄想无明痛痒不知那得心空及第果有真实参究者出来老人与你证㨿僧问云某甲看一口气不来向甚么处去师云向地狱里去云是某甲参的话头师云野狐精我这里不参甚么话头只要直下承当问某甲看谁字语未终师骂云是你家十七八代祖宗先灵僧拟议师便打复云你是那里人云杭州人师云杭州人无佛性云大师有佛性么师云者不唧𠺕的汉问某甲看麻三斤师云何不向七斤半里去僧无语师云立地死汉僧礼拜退复举当年陈尊宿织蒲鞋养母云门扣见尊宿开门便推出云秦时𨍏轹钻云门折一足因大悟你看尊宿向他说甚么便悟去如人饮水冷暖自知尽十方世界是个话头触着便是佛境界庭前柏𣗳子麻三斤流到今日唤作话头是你们贪嗔痴障了悟门与古人分作两橛大众时光易过急须弩力众礼拜师归方丈。

　　师云说法有所得是名野干鸣说法无所得是名师子吼若论正法眼藏人人具足无一欠少使用自在情与无情无不具足故云蠢动含灵皆有佛性会么东村王十嫂相骂到天明复举赵州和尚云金佛不度炉木佛不度火泥佛不度水真佛内里坐这说话逗漏不少复高声云大众真佛聻赵州和尚前后相违说道佛之一字吾不喜闻今又说真佛内里坐这个赵州不怕后人简责开先问伊你将甚么作内作外内外既空又作么生坐诸仁者还会么众无语三十拄杖一杖较不得。

　　茶话

　　径山国一家风冷落数百余年矣今欲重提祖印为众举扬拨开生死重关托出最上一着还有没气息汉与径山拂子相见么若真狮子儿不妨出来露个消息僧出礼拜师便喝僧无语师便打海岸居士出问云如何是入门一句师云矮矮小小进云如何是出门一句师云长长大大云如何是不出不入一句师以拂子画一画云截破舌头如何是天上佛师云问取灯王云如何是地下佛师云老僧即今在甚么处云如何是驴胎马腹中佛师云唤居士作驴马得么云大师亦是师作驴鸣士礼拜僧问一口气不来时如何师连声唱云三满哆母䭾喃复云个事甚是寻常只在吃饭穿衣因众生心量差别佛说差别法喻如银汞一把撒去颗颗皆圆及至[(冰-水+〡)*ㄆ]来原是一颗杂华经云若人欲识佛境界当净其意如虚空远离妄想及诸取令心所向皆无碍此偈佛已说尽老僧今日又在此葛藤复举永明禅师云有禅无净土十人九蹉路永明忒杀无禅有净土万修万人去说甚么三家村里事有禅有净土犹如带角虎去却角来与汝相见无禅无净土铁床并铜柱不妨干净士云会得无禅无净土意铁床铜柱也好即今大师在铁床铜柱么师云放了我放了我士云几时得出师云要你相救乃云直饶百千万亿个问头一时问来只消老僧一拂直下冰消瓦解喝一喝云有意气时添意气不风流处也风流。

　　颐浩寺里三日三上堂是为希有是为难得诸方闻之也不知是佛法也不知是世法天参禅学佛者要在真心笃志真心实行若无真心参之则虚若无笃志行之则假古人生死心切昼夜彷徨一日挨一日无可奈何二十年三十年这般苦楚方能成佛作祖报佛深恩为甚如此只为他信得及而今人到我面前便说为生死事大生死二字挂在唇皮自家满肚龌龊要向人前摇摇摆摆假模做样可怜生及至验他如煤似墨纵然乱统几句总是寻行数墨册子上学来的毫没相干敢保他日阎罗大王吃铁棒有分在这件事若无苦心决不能廓彻清净前后际断若能真实苦心自然得见自性清净自性清净便见十方诸佛清净与十方诸佛同一慧命同一鼻孔同一苦行方可人天众前呵佛骂祖贬驳诸方你若自性不明学得来的一屙便了有甚交涉他悟的人如长江大海容之则万𣲖全[(冰-水+〡)*ㄆ]放之则千波竞涌乃至万语千言无非是祖师西来大意昔日黄檗大师道还知大唐国里无禅师么有僧便问云诸方匡徒领众又作么生檗云不道无禅只是无师应在今日矣良久云适才老人说这些话若论世法则不无若论佛法远之远矣。

　　举僧问赵州一物不将来时如何州云放下着僧云一物不将来放下个甚么州云放不下担取去诸仁者梦醒也未释迦老子叮叮当当打了许多葛藤达磨大师西来恩大难酬说个直指人心见性成佛早不着便总是方便接引之词若向释迦未生达磨未来讨个分晓犹较些子如何是佛新窖坑如何是祖师西来意七八若论本分那里有个元字脚目前山河大地乃至十方世界是你诸人全身虾跳不出斗良久云还有人会得么众无语师云且归堂吃茶。

　　腊月二十九晚堂中请师吃茶分岁师云一切世间为商为客者不论千里百里俱要赶到家惟老人无家可到何故这里无你栖泊处假若三十晚到又作么生自代云千圣同途不同辙还有相随者么自代云拄杖子复云大众明日三十晚大须仔细遂归方丈。

　　师云今日三十日一年光景今宵尽明日重新发道心雪点𣗳头花万朵旃檀香气满山林百年三万六千日总离不得今晚且道百年三万六千日从那里数起纵使释迦老子达磨大师出来口如磉盘举僧问赵州如何是道州云墙外底僧云不问者个道问大道州云大道透长安何等直㨗盲龟瞎鳖怎么不会明明白白一条路只为太近了可怜生冷地看来一些事也没有为甚么终日浩浩地若是悟的人横也好竖也好嗔也好喜也好楞严经云本是一精明分成六和合动也不要动着这所在只为你脚下泥水太重千言万语叮叮嘱嘱要后代儿孙成家立业𨔛相传授光耀祖灯若自负我聪明我智慧得些光景只管嚼蛆明眼人见之恶心呕吐径山所以安安单单住山藏头缩尾难道将悟之一字耽在胸中忽爆声即云依俙似曲才堪听又被风吹别调中便归方丈。

　　金陵除夕茶话石布衲出问除夜佛法请大师道一句师云蜡烛是蜡烛梅花是梅花衲云新年佛法请师再道一句师云且待明早来师转问衲云如何是除夜佛法衲云爆竹惊山鬼师云如何是新年佛法衲云炊香接道人又问子杨居士士答前语云痴呆连夜卖答后语云贫鬼一时驱侍者问昔日北禅分岁烹个露地白牛今夕大师分岁还烹个甚么师云烹个甚么者云这个是常住公物不是大师自家的师云你那里学得来者云大师合取口吃茶好师云你问我答有甚么过师复问侍者云月窗梅影时如何者云请大师看师云七纵八横去也者云恁么则恼乱春风卒未休师云杨花扑地众便礼拜。

　　示众

　　青山白昼泉石松云蓦面相逢吾不知其谁家之子做工夫人若肯向这里会得便可稳坐家山不必更去那边闲言长语讨辛苦吃如或未然切勿脱空妄语死骷髅上作活计怒雷击碎须弥石化作大洋海底雪泥牛吼木马嘶㧞出波斯眼中楔春晴桃李尽风流在处绿杨黄鹂掷惟有住山人打眠平生佛祖无交涉无交涉山花处处流鲜血拍膝一下云咦。

　　大众还知径山决定姓朱么汝等诸人姓个甚么若有姓出众举看如无径山与诸人下个注脚元宵定是正月半更听一偈村中乐𥣘谷砻糠满灶脚烘被褥烟火香一觉天明乐不乐黄柳烟空索索鸿雁田中吃大麦鹭鸶怪煞红老鸦各自枝头去酬酢咄。

　　汝等要疑情起驴年去梦未见疑情是个甚么物了生脱死不是好吃的果子须得断情绝义大忘人世虽着衣吃饭何似有气的死人无分南北胸次中逼塞无路可入直到水穷山尽不得转身可怜生捏紧拳头咬紧牙齿决定要明这着子一念紧一念一步高一步念念相追步步不离不放过提得话头紧峭妄想更紧峭𢬵命提这个妄想微细极微细非今生有尘沙劫妄想彻底起来这时只为信力勇猛妄想躲根不得彻底摇动这时节歇手不得不由歇手要一口气成在时刻也却又不断这遭𢬵命下毒手一斩命根断去十万八千还他原是个木上座。

　　甚么事是出家所行的事清净五欲立人品持戒律不谤佛法僧不恶口两舌面是背非乃是出家人所行的事众生恶习浓厚第一淫怒痴恶习之先导汝当知昼夜宜谨慎如御边疆惟恐失蹉犯人苗稼一失途程捶胸晚矣谤自己之过罪人所不知何以故背觉合尘六根不净迷己逐物不明道眼俱名谤佛法僧非是外边有佛与你谤夫亲近善友良朋相闻好言当自䇿进至于无涯岸地上尚不许立立则截断你脚。

　　禅和子行脚住山须求个本命元辰着落岂是散心杂话念柏𣗳子过日直饶你念得熟如湛水如霜如雪卓然无依你作么生出身参禅惟贵妙悟古人千里不远见人三登投子九上洞山之辈逃他一片苦心不过自然草鞋绳断顶门眼开尽大地方知是我更无别物祖师云举足掉臂无非西来大意且道西来大意为甚么觅伊不得只为你要觅所以远了假似不觅时如何隆冬严寒伏惟珍重。

　　大凡参禅学道人得个小境界不要当为极则事向人前乱统非惟无益于人自丧平生出家学道之志古人三登投子九上洞山如此苦心岂无个境界他自不肯住佛祖心印难道便如是邪所以一闻千悟名分高远垂万世之龟鉴今乃末法浇漓福量浅薄操履日微偷心不死骷髅不干流注妄想不曾休息何大道之可得哉我教伊重提话头我之小境界毕竟不是前代祖师若似我者模样佛法扫地久矣安有达磨一宗流至今日你看他得心人凡有语句自然馨香自然智慧今人言说送出人前闻则绝倒。

　　经云空生大觉中如海一沤发觉即一切众生佛法如是广大如是圆满如是性如是心皆不可思议佛与众生一坑埋却在里许有甚么出气处若如是见得如是亲证如是三昧如是鼻孔方圆大小山河大地日月星辰无不周遍无不入这个皮袋里转身俯仰送客迎宾何劳更要提话头㕘究发明岂不多了一件事是则固是理即是事即不是何故众生有如是差别歪知见或贪或嗔或痴不知本源佛性中着不得这些恶知恶觉不但众生着不得纵是释迦弥勒文殊普贤一毫毛着不得何故这里唤作无相道场无作道场无为无事无法无无亦无道场清净光明惟证乃知佛不离一切众生境界众生境界即佛境界但于其中有一点差别所以便有优劣果报罪福之不同耳故曰奇哉众生皆具如来智慧德相因妄想执着而不证得满口道尽了也今欲参究自己本源佛性心空及第但于生死二字如救头然时时无剪爪之功一心一意牢牢靠靠凭伊佛来魔来只有自己本参卓然摆在眼前以悟为期莫待眼光落地一场懡㦬勉之。

　　佛是百不会的人善用一切法佛乃一无所知的人而善知一切法过现未来悉知悉见不同一切众生识见而自得无量善巧方便异类中音声海佛无知觉而善觉一切生死众生没于爱水泥犁海佛无住相而流动六根佛无识故不被诸惑境无碍故当体寂灭亦无寂灭性可得假名为佛悟即事同一家以无一切偷心杂染心善恶二相俱不相到本性如是未有威音王名字先有此性性即佛佛即心以心名佛还不是衲僧本分事故曰心不是佛智不是道如人行路相似不知运足千差而实不知运足之所以也故云运足焉知路我见今人学道者自己一个臭皮袋打扫不曾干净便要作佛作祖学得几句残言馊语向人前下一语他明眼人掩鼻而远之可怜生时世浇薄众生福量不多那堪受无量不可思议之境界嗟嗟。

　　做工夫只管说妄想昏沉此皆生死不切之流辈直饶你做到妄想不生昏沉不有清清寂寂只见话头顿在眼前你又将何作用参禅惟贵妙悟若死守话头不妙悟守到驴年不过多吃些盐酱。

　　为僧须以戒定慧为本方与道相应此中不然去道远矣佛云人身难得佛法难闻善知识难遇善友难亲今之所谓恶世界者以自心不良涂没了也欲得相应要自心清净即名善知识等等也岂离自心而更说有佛有人耶故云一切惟心造人身难得者难于无偷心偷心既无一切心皆无矣人身何惧修行人正不要人身人身者恶种子也但求空无相无作无为之佛身法身耳又曰人身难得仗此身而作佛人身不可少不可住也当念生死是名第一义。

　　修道人只贵无事打开心意识扫尽葛藤枝时时念生死事大苦于胸次中我何来而不明去来本因地既不知当生平在里许提撕闲忙取舍之际如绳贯牛鼻不容他走作自然坐地折勉之勉之。

　　学道如学射发之必中矢之相应前后不改初心始有到家日子分若也此念不真此心不确任你走到天尽头处原是个王上座何故谓你有偷心在。

　　出卖骨董开个铺长日竟无来主顾呆呆每日等人到只见长安有大路你也行我也过不问人何以故学礼乎学诗乎好个问头今古着譬若金玉满盘盛毕竟要将手来举学禅乎学佛乎谁肯将心冰冷去莫教黑面老儿到相访者回恨不入地底及早修休蹉过卤莽将军阵中死黄梅时节雨家家破烂草鞋石头阻一滑滑倒起不得纵有亲朋难救护。

　　心地若开廓处处逢达磨在在毗卢主横也好竖也好颠之倒之无不妙欲往东去便向西日月逆流何不可天左旋地右旋江山原是旧衣冠万象森罗影现中个中谁得复谁失鼻孔牵来恁么时绳索从教都打折纵使千圣出头来到此无处去分雪市井村翁唱酒瓶是则名为大圆觉谁为是谁为非睡醒鸣窗纸破已明朝依旧可怜生运水般柴只是伊除却东西南北山分明还我西来意咄咄咄早思惟。

　　结制示众莫谓进堂好进堂生死拗半夜不得眠昏散和衣倒双眼撑不开板响生烦恼若是其中人画参夜无饱板声入耳门祖佛俱了了。

　　达磨大师知震旦人有大乘根器辛苦而来传佛心印不立文字直指人心见性成佛心可传乎作证明人耳慧可大师云我心未安乞师安心祖云将心来与汝安慧云觅心了不可得祖曰与汝安心竟谓之传佛心印此后祖祖相传传此也心心相印印此也其外有何物作众生成佛了生脱死若有角立外见即名外道注解公案即名魔说悲哉达磨一宗印子到今日百杂碎矣眼前皆为冬瓜印狗尾拂岂同前代祖师正法眼达磨慧可父子传心哉如今发心学道者要遇明眼人示之正路的的认真做当下便知分晓始不辜父母所生眼六根受用无时可离而今世间人都将血壳子认为是我向这里认差了轮回苦趣埋没本源祖师心印从生至死无由解脱千圣出头提挈你不得盖谓你认贼为子唤奴作郎妄想六根自成颠倒搅混真常如云障日光明不显果欲明心须得放下夙生习气割截无始爱根三七日中千了百当这回苏醒方知佛祖出世便为这着子更无别事故云惟此一事实余二则非真四威仪中谛审谛观我之身心浮沤四大未可认为本源若非四大何者是我真心不生不灭既不离四大日逐之间我何不知真心着落如是提撕如是紧峭毕竟有一日坐地折爆地断。

　　以不动心接续如来智慧以无念无作体诸代祖师心灯以不可说境界降伏诸魔外道以无我相成就多生苦行续佛慧命见一切境界即是如来境界见一切好丑男子女人即多生眷属不起一念成就慧身今时参禅学道之流拖一条长布裙东扫西扫水漉漉地可惜许须当照管脚跟始得今禅人乃佛法中大孝养父母亲邻里学道虽不成佛其成佛久矣参禅虽不见性此中公而无私即性即见即佛即心矣禅人出纸请老人书随手称赞不知是个甚么咄截断葛藤。

　　今人不知妄是真如欲遣妄而求真遣妄求真先当遣自性之真如其妄自息不知真如无为随妄想而立名名相本虚依真如而得体了妄无体真如亦不立假名名相假名真如也若妄想之有根不说真如也因真如空遍法界不自有故故有妄想依之流动沦溺六道喻如大海之沤岂离水而别有沤也当知世界流动之狂花必依空而狂不空而生狂花者无有是处。

　　我有一物八个角十二只脚面孔若斗肚皮如缸南观则成北看则不是似乎甚么不似乎不甚么拟之则错不拟白云生面向东涧照之颇有相类走向西溪照之一毫不干涉且道如何即得不作无事会亦不可作戏论会若生穿凿远之远矣。

　　学道人以生死大事贴向面门时刻不容伊走作着衣吃饭行住坐卧如失至宝就地寻觅毕竟要寻他落处方可歇手不然唐丧光阴空度一生目前头出头没之事总之梦幻无劳把捉或有别妄想起即将话头劈头截去久久自然生处熟熟处生一道清净光明十方坐断佛亦不见方了生死如空中花至嘱至嘱。

　　尽大地拈来是个死关你又拟向那里安身何处坐立若欲坐关不在墙壁封却两扇门谓是关也关者心意识不行专心一念提个话头六窗清净内不放出外不放入一道孤明了境无碍此乃是关然亦不妨墙壁门窗何故通身是关通身是主也。

　　初参禅做工夫人打头要遇明眼衲僧开示始无差路无险道打头若遇着恶知识杜撰长老将恶毒之药灌于脑门一灌灌了自谓出世美味了生死之佛法悲哉痛哉这恶毒魔气外道虿尾一经他手永生永世再不得出头成魔眷属必矣而今有道气者第一要远离此等人方称丈夫思之思之。

　　山中人吟哦弄管固非本分然亦少他不得世上决无庸鄙圣人故假之以消闲送日脚下西山耳或问曰古人大事已明如丧考妣岂有闲工夫写画做诗推敲韵部耶答曰汝何人也居何国土曾见甚么人来还读书否识几个字否行脚否苦行否知古人作用否既不知世出世间差别事务应访高人请问细微曲折如何是道如何是大事如何是究竟法如何是世间法如何是众生如何是山河大地如何是四大五蕴如何是菩萨行如何是菩提心如何是生死如何是涅槃如何是本来面目如何是父母未生前事你若向这里一一明了一一透过千七百则陈烂葛藤乃至一切差别法口似悬河如瓶泻水这个唤做无碍大悲心大辨才三昧如是识见方可许你开口你若一一不理会莫教脱空漫说此个门中不是其人嗅也不要来嗅着难道大事已明的人动也动不得依你说来六根都用不着死眉钉眼如三家村土地相似才叫做如丧考妣你这些嚼死饭的秃兵要知此意驴年未梦见在近代佛法可伤邪师妄说满街满巷如卖小菜的相似担了凑人达磨一宗扫地矣自己脚跟尚未稳当将东瓜印子东西南北不管是人是鬼一齐印将去你这野狐精何苦得这些无主孤魂要他何用佛法平沉王是今日而今禅和子要知自己衣带下事也须具眼始得不可七撞八撞撞在野狐队里打哄过了日脚是为可怜愍者。

　　若有所重即失正念正念如如纶贯一切世界寂然都无动静诸佛本源众生物性到此方会迷则颠倒十方洞然了无一法祖师心印天上天下莫将髑髅妄生人我。

　　心与境会道本物齐一念相应生佛不二今之所谓有生死者虚妄业缘果因不昧人者情也识也以情识牵念念相续故有生死佛性流转六道孰能悟之而作人间无事人也宗门向上一着与太虚同寿与万物并育而无差异世间差异者因众生有我便出生种种虚妄等相非佛性咎神识过也世间众生应须拣别中有菩萨众生罗刹众生住无所住任性逍遥境无滞碍脱体无依如是光明还唤作菩萨众生得么试请道看。

　　如何是乾矢橛如何是麻三斤如何是庭前柏𣗳子如何是青州布衫你若向这里一一透彻会得古人落处方可许你伸脚打眠横行直撞其或未然还须默默揩磨实实逼拶不得终日播两片皮胡[糸*克]乱统他时黑面老子打算饭钱莫怪径山不为伊道破。

　　开示

　　夫人者天上天下第一等奇特众生也何以故一个血肉壳子能见能闻能知能觉能辨香臭能分好恶乃至博通古今经纬天地种种聪明智巧非第一等奇特而何然都唤作乖觉非正觉也何以知之从生至死被妄想无明差遣了一生几时自家作得一日主宰自己既不能作主便不得知本命元辰着落所以道百姓日用而不知大好笑事你这些妄作妄为举足动步无非是业总不去简点他不知此身幻具平日动转施为从何处起四大分散又从何灭诸仁者若向这里猛着精采昼三夜三一心不杂如履万仞深渊相似不得一毫放纵自然虚空迸出日轮光明照耀彻古彻今威音王那边更那边消息一时捉败了也如是则任你横倾巨海倒卓须弥不为分外径山恁么告报还委悉么其或未然更听一偈啼破春风血未干月明枝上漏声残谁家犹自贪歌舞舞散歌停魂梦难参。

　　日逐进退之际接云迎雾之间皆是祖师西来大意因甚么不肯承当自为五欲所困耳假使人心必假四大五蕴以济之行之止之放之卷之要见心之所住定在何大对境分别落在何根汝欲云因眼有见还依眼识既在眼识则五根无用矣因何是中动转施为根根俱到分别前境善男子若梦寐时六根所摄六根形影当着何处既不能知还同死人有何人我留于世间六根循业现前流注妄想皆是汝之生死根本必假工夫熏习揩磨净尽渐渐纯熟圆满菩提虽然若论祖师门下不作是语何故没这闲工夫与你打葛藤古人云如何是佛麻三斤大力量人向这里一闻千悟大事已毕参。

　　智相道人请受戒开示夫戒者即佛也佛以戒得成道戒乃佛之基菩萨祖师莫不打这里去今智相道人于佛戒心地法先以相应理固如是事不可废若欲利生接物无戒定慧不得入圣贤地戒乃器具如城之御贼贼不得便法身不动戒体如如作用万端随机方便当行方便者以方便而接之诸佛诸祖终不执法而化度众生也戒为万有之本诸法之源于戒方便心何碍哉四生六道莫不仗戒力度脱所以生死远离种种自在。

　　雪峤禅师语录卷第三

　　音释

　　龌龊

　　(上乙角切音渥下测角切音娖)。

　　磉

　　(写曩切音颡)。

　　𥣘

　　(于琰切音厌禾稻也)。

　　嗅

　　(许救切同嗅以鼻就气也)。
乾隆藏第 153 册 No. 1638 雪峤信禅师语录(第1卷-第6卷)


　　雪峤禅师语录卷第四　　　　　　鱼四

　　参学门人弘歇等编

　　法语

　　示钱相国塞庵居士

　　这个事不是带了习气做的须用全身放倒别立主人公若也朦朦胧胧如睡梦中欲求其开豁混到驴年马月未敢相许在何以故祖师西来单传直指传佛心印不论禅定解脱惟言见性成佛禅定解脱尚不许挂向唇皮何习气敢污祖师心印哉若真欲求道悟自本心每日当以涤净身心提个话头僧问赵州如何是祖师西来意州云庭前柏𣗳子便向这里参去。

　　示钱元冲居士

　　学道人须打点胸次洁白外缘内缘尽付春流澄澄湛湛提个话头僧问云门如何是佛门云干屎橛即将此恁么提撕恁么参究如护眼珠时时在念日日在疑功夫紧峭自有陈烂葛藤妄想夹杂总之不必理会只管高提本参乃至迎送吃饭穿衣惟有一个干屎橛顿在眼前动静之际但恁么参着些精神如失至宝毕竟要讨个下落岁久月深生死心不退自肰得力一火煮熟始为到家绝无奇特原是旧时人干屎橛化为无上觉王莫生欢喜至嘱至嘱。

　　示广原朱居士

　　以不动心降伏众魔以无言言成就慧身盖生死之由用诸妄想结业为苦爱水所滋贪欲为本其中有不受区宇者佛亦柰何伊不得且老病垂身当以自勉幻化匪坚岂能久长若无圣谛第一义把住纲宗必也早成流浪今日受用天龙鬼神筹运如是享如是自在皆夙智所为灵肰独步四大血躯一套套出既以血躯同于父母父母血躯同于阿谁宜审察有不谢之缘磨不吝之德也若以哭泣欲使他人知者情也痴也落阴界而不返病也恸乾坤一切草木无不知痴之谓也思之。

　　示钱仲芳居士

　　道无一向随意可以还源信力既充佛祖将为下立惟恐虚弃光阴这个便为难事人身何来总之黑云中过日忽朝脚踏实地心眼顿开始知径山一片老婆舌头领骂有分。

　　示钱去非居士

　　欲识本来面目先教放下热烘烘这条肚肠五欲三毒付之东洋大海冷暖不干怀富贵非我有日用疏疏澹澹不求浓厚妻孥接应如影如响送客迎宾如梦如幻妄想忽生劈头截断放逸恣情是谁之过参。

　　示钱不识居士

　　不用澄心而念静不用厌凡而忻圣不用聪明而卖世不用思量而得道不用将心而待悟不以重古而轻今不以好乐而忘情不以取长而乖短不用将心而觅心不用功夫而妨道不思善恶而定性不以肉身而求法身不以肉眼别有慧眼不以就高而卑下不以逍遥而取性已上数语皆障本心非入道之门也但要时刻究心所从来一道无遮无闭之光明不迁不谢之智慧不相远矣只在汝之六根显现朝夕不居阴界故傅大士云夜夜抱佛眠朝朝还共起要知佛住处只遮语声是。

　　示四照居士

　　做功夫人不得力病在多知多解穿凿公案习气胶之三毒五欲打脱不下所以不得洞明佛性这事不是壁立千仞汉子终不能到佛祖境界得入无碍辩才语言三昧既不得入无碍辩才语言三昧将何利生接引多方学者续祖慧命若真正为生死的人无杂用心一个话头如咬铁丸相似定要嚼碎嚼不碎𢬵命嚼宁将身心堕于地狱终不放舍话头具如是信力如是疑情日深岁久骨烂皮穿七零八落瓦解冰消习气不现相将近矣差不多矣更加精进三七日中立地可待此中少有一丝一忽放不下不能廓肰无圣直得身似虚空尚有虚空窒碍当恁么时大须仔细愈着精彩以勇猛力故忽肰坐断如生陷一般正眼迸开般若境界现前不见佛不见身不见一切一锭墨黑娘生鼻孔都无是处如大梦醒又如日轮当天融化雪霜影迹都无光明普照法界物物头头初无差别不作别色祖师云当初只谓茅长短烧了方知地不平珍重。

　　示振侯居士

　　士大夫肯向法门亲近善知识决择生死极为难得肰不能真实履践的究此事但说而已此事深远原不容易况今末法众生信心不笃识见不广五欲三毒如大火聚昼夜烧然无时暂息我此宗门岂易入也生死大事岂易了也直饶你是个古佛再来也须退步有分何故我这里不论圣凡只要还我个信得及一信永信梵行清白因果分明千魔万难不变初心如是人者便是有智慧有力量大人许可学道目前有一等恶众生口说宗门心为魔业观其平日无所不作五戒不持血肉乱嚼岂佛法中有此一款吾谓此等恶业魔外必有魔眷属授记来魔印子上脱出来不肰那得便敢如此放肆毒气流行地狱种子说罪福本空拨无因果如此魔民阎罗王打你鬼骨臀有日在。

　　示葵石朱居士

　　人之性无性为性以万物体之各得其情所以云天何言哉春秋雨露了肰有章寒暑之性岂曰无情肰人不觉其源俱为自肰生灵之义莫不禀当仁空劫来无影响之家流通草木山河大地上至忉利梵天中为人物下至异类皆性也且生死之由从不信因果而得生死虚若空花不有不无求其实体了不可得是人若肯一念回心佛亦尚不见有何生死天堂地狱之有哉。

　　示云将居士

　　参禅一门大须仔细要以精进解脱一切杂务撇之脑后惟有话头顿在胸次如生冤家相似抛掷不下不论岁月以悟为期倘有静境界现前都莫理会只管提撕本参本参不透疑情不断终不放手直饶透过一物不立尚有物在未是到家时节转转相忆念念不离直到髑髅粉碎方有少分相应莫生欢喜此时切须谨慎有奇特怪相惑汝禅定切勿随他买草鞋行脚见人方知是佛是魔安邦定国天下太平。

　　示中邑禅者

　　做功夫人话头不亲切汝等偷心不歇护惜人情故使话头打入妄觉不得清楚若是铁橛相似一切境缘自肰远离自肰不到惟有一个生死念头欲放之除之却又不得逼塞杀人这逼塞之物要在当人为生死心切才有这假光景提起话头浑身打做一个疑团那时莫说无妄想从无始来妄想彻底摇动话头提得亲切妄想更乎亲切此时不必分别只管夹草嚼劈头截勇猛力胜一火煮熟逼塞疑情一击化为微尘佛亦不见。

　　示禅人

　　志同孤鹤远钵响乱云流夜宿石桥下晓行黄叶秋古人云未上船舷好与三十拄杖若这里会得百城烟水一场逗漏伸脚打眠衲子本分未出母胎度人已毕思之。

　　示禅人

　　离亲割爱入我法门所为何事莫是图安闲自在穿好衣裳这里大有事在即此软嫩嫩风光清依依竹色觌面相逢你作么生理会钟声夜闻黄鸟画啼不是别物谛思我父母未生已前声色未彰之际声色聻即今能闻所闻能见所见者复是何人善男子不须广学多闻只此随缘去住不了话头蕴于八识田中倘夙有灵骨做到花暖春香㘞地一声磕破髑髅也未可知。

　　示禅人

　　做功夫人提话头达磨大师西来曾无此事自六祖问南岳让甚么物恁么来马祖打牛打车镇州萝卜头种种语句发明众生心这话头不是别物即汝之性灵众生居于黑暗狂见异生生灭不定头头着逐物迷己认鱼目为明珠浮花四大为坚固不朽之物如是差异五欲爱水滋润无明使习气盛而生死求作牛马相无有了日这些相皆不离众生心别有尘相众生相倒相痴眷属相地狱相夜义相修罗相人相我相寿者相皆从一念心迷妄生若干节目如病眼见空华青黄等色空本无花病眼发生若欲病眼清明复还无知无觉之性灵不去不来本常之五蕴今将古人用过应验药头服之僧问赵州如何是祖师西来大意州云庭前柏𣗳子日用中只将提撕不许你柏𣗳子上讨滋味一心提撕提撕到日上西山月沉东海猛地爆折亲见赵州和尚鼻孔便使身心轻快口若悬河而不滞心如利刃而无伤乃是离相离名之吹毛剑也大事已毕。

　　示偃风璞侍者

　　今时出世轻薄后生只管贪程不觉蹉路且祖道不同外道要以真参实悟尽底掀翻尚未是衲僧本分事直饶绝后再苏方有几分与禅道相应更欲向孤峰绝人迹处炊折脚铛十年二十年人天相推出来应个时节况不是道人本心。

　　示孝廉孝若徐居士

　　人所不知者心也故曰百姓日用而不知以情欲幽深秘之妙性天肰昏坠无觉嗟乎悲哉情欲妙性相去几何不知日日幽深之情欲日日妙性天肰之佛道若欲离昏坠别寻真觉妙性当昏坠离于何地令妙性真觉与汝可得耶不知当体全真肉身即法身妄想即妙觉向这里担荷得去何工夫可做何佛道可成圆觉经云居一切时不起妄念于诸妄心亦不息灭住妄想境不加了知于无了知不辨真实其义深远只在当人直下顿断便与先圣大道合辙矣故赵州和尚云佛之一字吾不喜闻是的当语。

　　示隐闻李居士

　　云生于空忽起忽灭生从何起灭向何处今之人也同云之无根去来无依流浪飘泊竟不自知性灵无作无为无系无缚在身也六根无住在空也不染不污今之啖味舌用皆识神分别耳闻眼见亦复如是一抟血肉中不知识神从何而入为人隐闻当知以日用所住心皆业也腥腥之味少进为贵知足之念不可一日忘之。

　　示士材李居士

　　若欲了生脱死洞明大事因缘只要一个坚固不移动脚跟便有日子可待见佛祖鼻孔大小这回方可着衣吃饭抱儿弄孙逢场作戏苟或不肰是大明咒是大神咒是何道理问取山前郑八嫂参。

　　示容思徐居士

　　行藏林下不以世间荣辱为念惟己事不明切切在兹既能如是用心何妨日头浩浩左之右之莫不是祖师西来大意。

　　示孝廉序东徐居士

　　入般若法门非容易事要一副真实心提个话头念兹在兹忘尔我相不着一些闲杂识心卜度只有生死大事不得逐日挨去十年五载以悟为期勿生懈怠如救头肰能如是做去自肰坐地折爆地断一闻千悟诸代祖师无容身之地。

　　示卓庵禅人

　　住山人不必将心用坏了有本分事在所谓急债宽做诗字文章海内多多未称尊贵大彻悟光扬祖庭者实为希有他悟的人转身吐气别有一家风颇见前代已了事后说几句闲澹语字字印心不说别处如星月在天俱发光明心地般若亦复如是朽记得昔年往西峰时云抟如绵幽然可喜偶占晚来雨过苍峦静一片白云又进山复云断崖花冷千峰吼松落烟光集地香狮子岩中苦心事如何分半到朝阳振衣亭下旧题目冷地思量我是谁龙𣗳长成三抱半扶苏夜月雪为皮尝思复住西峰奈山中难得卓锥之地所以几回念起几回休今老矣视听不聪身疲力倦冷坐语风待天年而已不复游山问水也禅人既住西目庵中冷静无事正可进向脚前脚后事丢向他方世界倘得三年中改头换面得好消息不辜此往那时方来吃朽拄杖思之勉之。

　　示慈庵禅人

　　此事不必向外寻讨但办一个干净肚皮无事不办也做功夫人尽是说功夫者他会做的人默默十二时中只有一个不了的心肝横于胸次更无第二物也古人云那个拖你死尸来但向这里看不须持咒念经求人不如求己诚哉是言也假以脑后一捶打死了你又作么生者个事要真真实实念兹在兹虚言浪语一些来不得若肯放下眼前将自己转归万物了也古人云目前无法意在目前不是目前法非耳目之所到好个夹山说得忒煞干净好与三十拄杖。

　　示瞿翼禅人

　　若欲举扬宗教直待虚空落地才有说话分不然总是七家村闲神野鬼祭孤䰟茶饭与我宗门有何交涉近今末法衰替见得如是总不如是人天见责护法嫌嗔谤大般若口吐黑烟他时异日打你鬼骨臀有日在阿呵呵聚众五百六百不是好事正是吾宗败坏相心头无一些见识口说得十分现成学语之流可怜愍者这些地狱种子何时休歇直待热病打头尚是不肯放下恶魔识见魔寐人家种子犹在秃奴儿何苦得这碗饭随分有得吃何必要称和尚登高座嚼蛆虫乱嚼出来刻向板上成得甚么说话看伊俗人文章有调法有转句活句尽入文字三昧你者些秃兵秃贼秃野狐精死入阿鼻无间剥皮剔骨叫苦无量心酸难忍到此时你还上堂得么小参骂谤人得么一千七百则公案许多差别机缘这些魔民道总之一个道理只管胡言乱统一盲引众盲牵入地狱眼前几许魔民遭恶鬼打杀秃兵你还怕么从今后发菩提心做个好人莫待眼光落地做手脚不办。

　　参请机缘

　　师见云栖莲大师问云如何得成佛作祖去莲云问道于盲师云道岂盲耶莲云我盲师打○相云总在这里莲指○相云盲师云见妇不须重下泪还他原是个中人莲云不是个中人师云却好莲云好好师礼拜次日呈偈莲着语偈云不解西方不学禅莲云低声低声偶来尘世只随缘莲云解也学也三间茅屋傍溪住莲云溪深路滑两扇竹窗关月眠莲云春色满园关不住碎尽衲衣那有结莲云争似寸[糸*系]不挂养长头发欲成颠莲云成颠亦不恶自从会得吾师意莲云胡饼里讨汁白雪飘飘六月天莲云夏行冬令寒暑不正复嘱云以头陀行住双髻山续祖慧命师参龙池幻和尚入门把住云佛不见身知是佛且置如何是若实有知别无佛幻云有了你没了我师拓开礼拜幻云雪峤不得老僧道师拂袖出次年复参幻竖一指问会么师云者个唤作甚么幻微笑又次年穿草鞋直上方丈幻云你草鞋犹未脱也师云何处见草鞋来幻又微笑师即呈偈云数载龙池三度登重重问话舌生冰草鞋分付虎狼去双髻峰头一个僧。

　　问答机缘

　　黄海岸居士到庵问云入泥入水来时如何师云滑杀人士云久闻雪峤及至到来不见一点师云日头大士云雪镕后如何师云春水满溪流士云大师曾见甚么人来师点胸云雪老士礼拜。

　　一日茶次谓海岸云老人今年六十六复自轮指云丙丁戊己庚良久云怪见得把人牵来拽去原来水牯牛入命宫拖泥带水东触西触虽然且喜水足草足黄居士便问水足草足时如何师云饱杀人进云水牯牛还瞌睡也无师云扑面秋江白月飞鹭鸶撞入芦花里余居士进云恁么则一色边去也师云芦花变作黑灰飞鹭鸶不撞芦花队士礼拜海岸请益师云此事大不容易常有禅和子到问做工夫老人只教伊诵金刚经去士云如何是金刚经当头一句师画○相示之士于○相酬之师复画○相作背抛势士画○相呈之师以拳捶○相士便喝师呵呵大笑云今自亲见沩仰父子。

　　黄居士问云门在睦州处悟得为甚却嗣雪峰师云知恩报恩复问元正启祚万物咸新百户千门灯然室内且道与少室一灯是同是别师云只有长江水滔滔空自流士云流到甚么所在师云住住又问雪覆千山为甚孤峰不白师云理合如是士云如何是夜半正明天晓不露师云十八士云请师更道师云一条舌。

　　师举三日前得一梦室中火起老僧喝两喝火𦦨渐微自占曰般若如大火聚日来老僧举扬家丑莫非正应此梦余居士云早是大地火发了也师云老僧甚么处安身一僧进云请师再下一语师云向居士鼻孔里士云打失鼻孔救取眉毛师颔之。

　　士问如何是函盖乾坤句师云扑不开如何是截断众流句师云只少一点如何是随波逐浪句师云随我来如何过得独松关师云莫作假鸡啼。

　　僧问古人云父母未生已前如何是我本来面目本来面目即且置如何是我父母师云厕边取。

　　僧求开示师云诵金刚经去进云这是某甲打翻过来的师云打翻的聻僧竖一拳师竖两拳云你还竖得三个拳头么僧无语师喝出复云来来僧回首师云你年多少僧云二十四岁师云二十四岁前你在那里僧拟议师直打出。

　　僧问如何是金刚王宝剑师云不斩野狐精云如何是踞地狮子师云眼如何是探竿影草师云早知汝在途中如何是一喝不作一喝用师云要你自死。

　　问雪覆孤峰时如何师云愁杀人问祖意教意是同是别师云日月在天。

　　师扪虱次闻谷师向背后拍肩一下云和尚慈悲些师云个个见血。

　　师过土桥看湛然师同众茶次师举鼓山公案问湛云一枝圣箭途中折却了也那里是他箭折处湛无语师笑拊湛背云折却了也有僧参次师云此事如十字街头把势四面有虎狼如何得条活路方免丧身失命僧云舍他吃了罢师叱云不吃你者死尸便喝出。

　　僧问如何是生死大事师云汝今年多少僧云三十九岁师云且如三十九岁前汝在何处安身僧无语师云这个便是生死进云要见在何处迷起师举茶杯云这个唤作甚么僧云茶杯师云向这里迷起。

　　闻谷师问大悲千手眼那一只是正眼师云露天石臼子进云意旨如何师云瞎。

　　博山道开参次问近今佛法如何师云拄杖长一丈进云清净雪山还有狗子也无师云不消得进云背后的聻师云两个开拟议师便打开夺拄杖师云佛法不是这个道理侍者点茶来与这僧吃开放手而立师云多少伎俩只消老僧一杯茶便冰消瓦解次日师坐次开侍立师云作么开云问话师云问即饶你问切不可动着舌头开便问镬汤炉炭时如何师云正是老僧行履处进云风清月白时如何师云其中事作么生云人丛马踏时如何师云谁在途中云鹤立青松时如何师云雪下来也云涧水潺潺即不问如何是双髻家风师云一堆土灶万个峰头问大师承嗣何人师云远山终日看云里铁牛嘶云如何是祖师西来意师云破二作三云意旨如何师云常言俗语开礼拜。

　　唐祈远居士问如何是参禅着力处师云泥牛拽铁磨如何是参禅险难处师云看脚下如何是参禅受用处师云吃粥吃饭问破屋将倒时主人如何料理师作撑势古人云省力处便是得力处两手撑时莫不费力否师云倒也倒也。

　　僧问如何是宾中主师云曾为浪子偏怜客月下风前几度吟如何是主中宾师云楖栗横肩不顾人直入千峰万峰去如何是宾中宾师云一片春云飞出岭至今缥缈不还山如何是主中主师云眼里瞳人双赤脚生来好丑任君看。

　　僧问如何是夺人不夺境师云古寺无门春殿月鸡鸣[茆-ㄗ+(邱-丘)]店五更霜如何是夺境不夺人师云马蹄踏碎中原石醉饮渔歌江上声如何是人境两俱夺师云自从一去潘郎后花木无香草不青如何是人境俱不夺师云长将日月为天眼指出须弥作寿山。

　　僧问如何是第一玄师云虾蟆吞大虫头动尾巴颠如何是第二玄师云赤沙画簸箕是甚祖师意如何是第三玄师云悔杀当年句鲇鱼上竹竿如何是第一要师云乞我一文钱十字街头讨如何是第二要师云五更侵早起终岁忙忙了如何是第三要师云月落不成眠书声秋阁晓。

　　僧问如何是云门饼师云官巷口如何是赵州茶师云不湿口如何是祖师西来意师云六月火烧山意旨如何师云好下萝卜。

　　僧问如何是佛师云大珠和尚道的复云会么云不会师云三脚虾蟆。

　　程季清居士问在家做工夫还成佛否师云三脚木马士云不会师云驴年去士礼拜。

　　师一日与五岳居士坐次士指傍僧云这丘荒田怎么好师云直待春到士云春到来时如何师云犁把一齐出。

　　师浴次侍者面前经过师即跪浴锅中问云跪即不问如何是祖师西来意者云大师跪起即道师起云道道云某甲跪大师有分师呵呵大笑。

　　僧参师以婆子烧庵话勘之僧无语乞大师代下一语师云大似商人落夜僧礼拜。

　　僧指地上雪问云日出后如何师云一场懡㦬。

　　僧问急水滩头下一篙如何着力师云你还打湿脚也未僧无语师打出。

　　郭𥠖眉居士问如何是无地地主人师云不居阴界云菩萨向地狱观化一巡谁是同伴师云眼中无珠脚下无指云尽三界是个圆扉谁人出得师云三界外问将来士礼拜。

　　僧问路逢狮子时如何师即震威一喝僧无语师打出。

　　俞彦直居士问祖祖相传传个甚么师竖一指云这个士云人人有这个何必要传师云你只认得指头士礼拜。

　　蔡居士与师同过放生池师问云许多鱼何不放些去士云我这里飞去底师打一扇云还在这里。

　　师一日问侍者云一切说得出到此为甚么说不出者云嗄师云不关口事。

　　僧问云生月际时如何师云甚么时节云𣗳凋叶落时如何师云鸟不宿。

　　师问㺱侍者如何是人云不逢师云不逢时如何云落日照青山师云一场懡㦬㺱礼拜。

　　僧问如何是休粮方师云两粥一饭进云此理如何师云不曾嚼着一粒米进云若然一切人皆相似也师云不堕诸数。

　　师坐次琮侍者过师召云弘琮琮回首师打○相琮便喝师竖拂子琮拂袖出师搊住云速道速道琮拟开口师打两拂云且饶你去孤崖参茶次师将拂子案上一击问云这一击五家宗是那一家崖拟议师便喝复云一击三千里果然人不知。

　　僧请益师云眼耳鼻舌六根何物也下一语看僧不能答代云与我[翟*支]破骷髅僧云不会代云捏出汁来众人各相顾视师云如鸭闻雷。

　　师方丈茶次云一人发真归元十方虚空悉皆消殒即今虚空现在如何消殒弘璐云大师何得蓦面瞒人师摇首璐云唤甚么作虚空师休去。

　　僧进方丈不礼拜云会得者个即礼拜师云者个是甚么僧伫思师直打出方丈。

　　伯玉透庵次公三居士茶次伯玉居士举慧持出定因缘师问云慧持入定数百年击金磬出定邓隐峰倒立而化还是定不是定士无语师呼伯玉居士士应诺师云我为你出定了也透庵云大师自起自倒师云也难得良久师问云也难得是什么语庵云是纵语师云未在庵云是什么语师云活埋。

　　山斋茶次师问既是陈尊宿为甚身子只得半截众下语不契代云前人置得又云埋没他不得复举夹山掘坑因缘邓居士云贼后张弓师云扫帚粪箕不在手居士云[(冰-水+〡)*ㄆ]师云好则好鬼窟中来的士云那里得知师云[(冰-水+〡)*ㄆ]僧参次问四大分离时向甚么处去师曰棺材里去进云意旨如何云埋在泥里僧礼拜师喝出。

　　何相国方坦庵方孩未同进静明寺师举僧问云门大师如何是一切智通无障碍门云扫地泼水相公来今日静明这里也不扫地也不泼水相公来也请下一转语公云荒田不拣草师大笑公云这一笑是赏是罚师复笑公无语。

　　雪峤禅师语录卷第四

　　音释

　　觌

　　(杜历切音狄见也)。

　　辙

　　(直列切音彻)。

　　峦

　　(卢官切音銮登石峦以远望)。

　　蛆

　　(子余切音苴)。

　　簸

　　(乌果切音駊扬米去糠也)。

　　㺱

　　(如乘切音仍玉器)。
乾隆藏第 153 册 No. 1638 雪峤信禅师语录(第1卷-第6卷)


　　雪峤禅师语录卷第五　　　　　　鱼五

　　参学门人弘歇等编

　　佛祖偈赞

　　雪山相

用尽自己心笑破他人口六载雪山着甚死急肯向无佛处称尊犹较些子然虽如是衣钵下作么商量当初捏碎虚空骨今日捥云补漏天

　　佛

瞿昙老爷乃是世出世间天上天下大圣人广摄四生普慈三有饶君具无量广长舌一身多身通身是口遍恒沙世界微尘一一微尘具一一口出无量音声赞叹莫及老爷功德不可思议岂凡夫众生敢下语称赞虽然其中有一着不如径山且道那一着闭口深藏舌安身处处牢

　　观佛

佛是大觉金仙天上天下第一个老爷世间无过于此若有口吐风雷手拈铁棒者是我宗门下一种灵利衲僧与瞿昙老人行不到的谓之殃及儿孙事咄

　　文殊

文殊翁文殊翁纵使骑却金毛狮子游遍五须弥一一香水海到这里总没交涉不如本分衲僧住空山煨榾柮打野菜扫黄叶卧个破柴床歌吟干屎橛活脱狂机不可禁一槌击碎珊瑚月文殊翁文殊翁若要好思量且过一边着

　　文殊师利童子

大师从何处来踞狮子之座欲往何处思惟不下或要到径山么径山有青狮子儿是大士之亲嫡血大士莫忘记好敢问大士世尊安乐否即今清凉山何人主持万二千菩萨谁为座元谁为维那这个法门全仗大士助一臂力使我结制大众一个个发明心地得无碍辨不思议广说事事无碍波罗密门尽法界众生皆入此宗

　　调师图

稽首文殊师利大士我当亲近无舍离一日一刻乃至梦寐相随其后大士谓我言有一青狮子方得三岁汝可收讫无至损伤善调养之将来大哮吼震动寰宇一切不作法怪异之属相闻其声即自调伏即自归依今日大士何来至此随从多人还当说法耶还游戏耶清凉山万肉身菩萨其中得神通者几几今日请为速说不必将前三三后三三换人眼到这里总用不着要大士空劫已前道取一句若到不得径山借口与大士道昨日新条斩旧令门前山岳雪堆堆

　　文殊大士

稽首文殊师利从何处发足到我这里莫得寻花上苑莫得去住不安因甚么到此死坐不起思量甚么物作舟作航且莫妄想照管脚下青狮子座假如坐得瞌睡你又作么生消遣不若归清凉山万菩萨众中作一条拄杖人天有眼宗通教通绝无一字渗漏始称丈夫咄千花雨泪台山草石上空谈无舌人

　　普贤

这里一物也无骑个六牙白象到此作么遇着跛脚阿师定是一顿拄杖趁出山门饶你广大行愿不如归去好山僧恁么赞普贤恁么会苏堤风细柳花飞野鸭昼长打瞌睡

　　观音大士

吾谓大士多了一件事到处被人图写以为是观音悲哉众生不知自己六根门头尽是观音出现所怪大士不本分惑乱人家男女圆通讷云长安风月贯今昔那个男儿摸壁行岂不是大士多了一件事这事岂人可与可授耶大士利生不过皮毛上转生授生以善教化以慈悲摄无量因缘终不能吐露把众生尽底掀翻若要这样辣手用剑刃上事毕竟输我宗门前代诸老师佛及菩萨只可说好话说因果唱导之师而已达磨大师若无慧可尊者几希

　　水墨像

不见大士金色身而幸随喜水墨像大慈悲力不思议一一音声悉皆应牛声马声及虎狼地狱种种音声相皆是自在无畏力而能摄受诸业力墙壁瓦砾闻思修露柱顿入三摩地

稽首大悲观自在众生何日得解脱众生有我不自在自在众生无我所三界一切所有法尽是菩萨悲心应三界一切法既空菩萨悲心亦无用莫教好肉剜作疮疮元无痕肉无瘢我劝菩萨早[(冰-水+〡)*ㄆ]拾放下净瓶岩底坐善财童子学心经从来不识元字脚阿多婆牛渡大河头角已露

　　绣观音

此上座名曰观音自洛伽山去五天竺在这里经过无端被那乡闾人通身针劄累他善财龙女一齐叫屈不妨不妨应以妇女身得度者即现妇女身而为说法然虽如是鸳鸯绣出从君看不把金针度与人

　　大悲千手眼

问道菩萨用这许多手眼作么汝等正不知菩萨手眼因众生有如是差别异故菩萨应之非菩萨真有祖师云通身是手眼即此意也虽然其实无多子

这光明中无法不具逆顺斜倒差别异形隐显出没影现世间衲僧到这里彻底分明未称奇特何以故离不得这里众生迷这里坠于恶道轮转不息菩萨达此无遮无障应化三界彻底老婆欲指众生得个入路虽然不得相欺眼里耳里鼻里舌里身根意根乃至运水搬柴穿衣吃饭无不是众生大悲千手眼应用十二时故祖师云通身是手眼

观音自观音径山自径山与我毫没交涉我若靠观音得成佛正好做梦到弥勒快教伊[(冰-水+〡)*ㄆ]拾行脚到他方世界去不要在此碍手绊脚痴众生受哄弄烧黄熟香熏他鼻孔咄咄

　　十六罗汉赞

不会参禅何其倔僵捏串数珠作人榜样(危坐念佛)

举眼无亲欲行无路靠根竹杖思量甚么(倚杖思惟)

手捉其物死杀不放劳他烧香块块勿着(如意烧香)

端坐何为净心离欲都卢张嘴任渠摸索(静坐摸索)

得小神通共谁酬酢擎个净瓶自取其乐(卖弄神通)

靴里动指驴年不悟一念妄起枝叶已露(着靴坐受花果)

裹头曲项大半郎当打开卷子[(冰-水+〡)*ㄆ]拾不上(裹头开卷)

枯木寒岩想是此老望渠回头直待树倒(枯木立禅)

这个差异黑心脸起用涂毒药我不如你(坦臂操药)

手不释卷诵白莲经长眉几茎勿遮眼睛(长眉搸经)

老极无齿紧闭其嘴待白云来拽杖而归(倚杖闲生)

消遣白日手拈香炉觑不破机苏噜苏噜(捧炉默念)

且莫算计如意自在坐烂石头身心痛快(横身石头)

猛虎拽尾且啸而来被人简点皮毛尚在(伏虎拨毛)

捏住放行钵盂脱盖从此入者畜生作怪(隆龙展钵)

不着两头中流已渡赖他头毛末后一步(渡水捺童子头毛)

　　降龙赞

云浮空而不雨龙欲降而未降长年死丁丁坐被人唤作枯椿唯既是天台罗汉为甚堕在丹青笔下

　　伏虎赞

这僧得几许神通受用皮毛相逢黄檗老阿师斫折项不道我不与你说分明记取

　　罗汉像

耘耘绿草细成章花盖梧桐地作床坦臂恨人何不会眉毛横竖结清霜

　　达磨大师

堕堕堕皮鞋一双笠一个横在肩头辛苦生思量担到西域去只此这个放不下谁个肯来归依你

尊者久坐不倦为求八故吃毒异常死亦不顾大慈心力遍一切处到震旦国接得一个如花开敷如月在波香海澄清灯续无数若鹤林素若妙喜祖

大胆粗心闯来东土说道有传佛心印忒煞掉谎及至梁王殿上有口难分自成逗漏拂袖便行哑子吃苦瓜直入千峰万峰冷冷落落九载秋风若无慧可大师笑破他人口久闻担履归家如何还在这里若不是异乡别井人将断贯索穿却你鼻孔朝打三千暮打八百高悬双径峰头待你忍饥无暇那里有工夫去卖传佛心印

人谓西来达磨我道是担水河头卖的客作汉自梁至今被人画影图形焚香供养道是东土鼻祖不知逗漏家风不守本分何苦得人人吃饭穿衣知时及节你定要剜肉做疮压良为贱来来去去卖弄这些骨臭气

大师传佛心印来震旦国吃若干苦辣冷坐九年被人唤作壁观胡僧至今画影图形烧黄熟香供养虽然就中一点不好只履西归笑你犹有这个在

汝是梁时到我这里旧得紧的面孔东也见你打坐西也见你渡江任你走尽天边无有着你所在是我等不唧𠺕秃奴辈道你是个西来传佛心印之祖师且喜没交涉虽然怜你辛苦多年且留你这嘴脸挂在壁角

　　睦州陈尊宿

这个尊宿忒杀无礼单用粗拳辣手接人若青天挥霹雳电卷星飞云门大师被你一拶死去十分损一足左跛右跛这样恶魔王老秃奴佛法岂如是耶相闻后世儿孙也道末后有人骂你咄仁者见之谓之仁

　　高峰妙禅师(像藏匡山狮子峰)

大师居西天目狮子岩壁立千仞之风攀跻不得苦行一生道满天下双髻六载龙须九年未尝一日若倦以枕子堕地打破生死鬼窟寿算五十八岁涅槃于死关全身缶塔可谓铁成金骨刀斧斫不入面孔舍利无数光现发根千载之下更有何人像得我师我师真我师也非称呼之师也影子在此且道高峰主人公在何处道道

龙须脱皮换骨向双髻峰顶呵佛骂祖六年败阙倒转旗枪直入深深天目狮子岩中冷冰冰一十八载滞货方才得价若断崖之与中峰更无得意于先师且道还有人么临崖看浒眼特地一场愁

　　断崖义禅师

这状阿谁雪岩之孙高峰之徒中峰之兄卓然天目若影若空远续临济之风眼空四海佛祖不容千岩坐断粉碎鸿蒙身心宇宙鼻舌俱通了无所了宗无所宗证何三昧有神化工诸祖莫及云深难穷断崖断崖吾谓汝从

　　云栖大师

这和尚出世四十九年得文字三昧捏管铁笔把住天下衲僧见者无不指归净土更不提起向上巴鼻蓦拶相逢未免跳入狮子窟里大惊小怪和泥合水且道以何为验几回明月下亲见鹤翻身

念佛法门大似悬羊头卖狗肉开铺四十余年竟无一人嗅着可怜江国行人少狼藉山前多少花

　　幻有传和尚

三次到龙池不曾有一字或伸一指头草鞋脱还未尝说口头禅一捏竟粉碎这样老古锥憨憨过日子冷地好思量恨心彻骨髓不用恶钳锤只会笑而已笑里有刀泥里有刺龙池出天童棒喝西来意

　　密云禅师

天童师兄还知么径山常骂你是个破木杓向东溪舀水则不得西溪安能有之饶你直走之金刚际索取衣兜将来逗漏不少不肯作个本分衲僧定要卖弄笑岩和尚家丑大唐国里那个不知你是个破木杓

这位老兄三十年前在禹门同出山历路随了我走到越城尚不肯同伊说半字今日天童大作佛事阐宗扬教扭捏达磨大师鼻孔后代儿孙分疏不下何如何如

这老汉一副生铁面皮没些子人情一条白棒不论是佛是魔只管劈头便打直饶打得血淋淋地犹是不肯住手呵临济下儿孙天然有在他时异日相逢马相公铁棒又教谁吃

多年不学老胡禅且喜今朝日胜年天大事来同㖒唾草鞋不值半文钱师兄坐得好我亦径山眠

生前作业打人骂佛其罪莫大不入天堂便入地狱还有人相救么直待弥勒下生水牯牛是汝同参救取一半咄咄

横赞竖赞赞叹不及天童山里捏神捏怪惹得这些削秃如蜂护王如龙护珠我看你这个老阿师有多少奇特要作临济儿孙且未梦见在

　　题大司㓂广京朱居士绕膝图

先生之道若大树根深错节难指示枝叶盘桓香自清垂垂花果皆儿孙先生之德如邱山苍崖石壁元寻常和风微扇薜萝动林白扶疏明月霜水田野岸细草绿欢娱日日闲清足上下交罗如贯珠池塘春暖莺双浴歌夜不知秋水深鸳湖面面藏天腹云可掬兮鱼可呼金盘托出千年图问道几时来到此固非避喧爱寂莫诸君相逢总不语舒卷且留山水居

　　彦直孝廉像

大心普戴惟善是崇方正生平世所珍重如花开敷居春风中来既不留去何所从眉目俨然如锽在钟美哉此老无物可同

　　题葵石居士行乐

苍崖修竹青草苔花日日春光时时风月且道君家就地冷坐从何处到此图眼前这些光景不肯还家归舍死板板转动不得六根虚豁无分彼此诸念冰消融通短长快哉震旦国中能得几人像你自在倘他年杖笠五峰东坡池上再与相见

　　无住沈居士小像

是真非真是幻非幻毕竟是谁具眼者看如意在手有经两函长年敷坐云山无住先生模样梅花枝上冷魂飘芳草石头举一半

　　𠁼庵王居士小像

狗子佛性无五五二十五逼塞赵州关叮咛莫莽卤即此是赞君将军射石虎瞥尔顶门开是真相见我

　　自赞

这个若是雪峤老子劈脊一棒打折你驴脚若道不是雪峤老子唤千手大悲菩萨来拔脱你两茎眉毛教你人不成人鬼不成鬼毕竟如何若何仲弓宰我子贡子由子夏咄是何言欤天目耳长拖得远渴龙饮水入西湖㗭唎㗭唎苏噜苏噜

　　　　　又(像藏径山)

这个不会佛法汉有甚巴鼻一脸清冷冷骨头刀斧斫不入双髻峰独宿一十二载壁立千仞吟风啸月傍若无人袒胸露臂气宇如王未得杨岐正脉坐断禹门活捉虎狼折脚铛中烧尽千七百则陈烂葛藤触鼻生香大块吞吐不点盐酱一饱便休呵呵大笑打筋斗不记数骂佛祖有来由泥团雪团一任诸人横嚼竖嚼神猜鬼猜取性逍遥山颠风颠今朝掇转船头斩新条令循规蹈矩时时如见大宾乱发垂肩日日当胸义手波澜沧海龙蛇顶戴尧天星斗不是无钱买草鞋平生自爱赤脚走咄那里去从容漫用株苕帚五峰殿上好徘徊百万杉松随汝后

　　　　　又

这个蓬头汉真得能憎俗不俗僧不僧谤声不绝佛法不灵若遇着临济老子一顿棒走得脚底无皮过滑石桥遇着寒山拾得将百千年陈烂葛藤穿却你鳖鼻牵到国清寺不要你种冬𤓰便要你栽萝卜那许你拗折拄杖高挂钵囊义双手赤两脚死立住长在人家诳饭吃咄

　　　　　又(像藏云门)

坐断云门怪石不依倚人家破箬户今朝湛寂六根逍遥三界独步相逢临济德山义手叮咛莫嫌滞货咄五五二十五

　　　　　又

这汉好些无理倔僵一头孤高一担聊通祖佛机缘全没普贤行愿捏住文殊舌根佛法不通一线不作乱草堆头夏虫只爱高眠双髻双径任伊五宗绝去冷冰自有无位真人彻上彻下仔细思量你是大明国里第一等偷懒沙门如何一般有人天供养

　　　　　又(偃风璞请)

身自我有影从彼出苟非其状将错就错从何处来天人莫测住山四十有年走到匡庐被人图捺青毛狮子随身拟似文殊菩萨或问毕竟是谁便是双径峰头千指庵中语风禅客咄恶声远布大明国不必时人来摸索

　　序东居士图老人像自侍于傍以为朝夕觌面师承故赞而书之

对面清谈非佛而谁道心不易终始如一师子道合如胶似漆今日之缘夙生植德狭路相逢或坐或立奇哉怪哉如日如月问这是谁青狮法脉号曰知有长居密室世出世法了然明白不必多语毗耶一默

　　附赞

　　董其昌

精严戒德萧洒宗风林居晏坐月朗春融东语西话断崖中峰如水入水如空度空龙象蹴踏师子行踪刹那觌面历劫无功曾经发箭以口承锋是水乳合非名句通吾欲着庆历僧宝传非斯人其谁从

　　　　　又

　　陈继儒

悟明心地震动人天得法于临济之后印证于云栖之前胸怀海纳锋辨河悬说法则轰击雷电落笔则飞走云烟不问双髻峰不恋千指庵不拈拂举棒不扬目张拳语风居畔朝阳顶边一瓢一衲一榻一椽随机对证发众生之药穷因极果结震旦之缘此岂拾牙后慧弄口头禅者耶问之径山诸祖师点首曰其然其然

　　　　　又

　　谭贞默

认得是雪老逼真面孔认不得是现成佛祖头陀高峰替身雪山作俑舌底风吹眉毛草动撩天泼地大慈大勇既然棒喝儿孙那用数珠供奉石头坐烂多年毕竟云栖法湩

　　　　　又

　　郭凝之

这个老人快胸直肠舌横剑树目闪电光面面相觑则寒冬煦日针针相对则夏月飞霜住山三十年抱孤云独卧应缘六十载与虎豹俱藏允矣宗门武库法海津梁而皮相者或以为普化之散圣而寒山之风狂噫这是径山东坡池头临济嫡派孙语风和尚而行将拈提正印重整大慧之宗纲

　　颂

　　顾鉴咦

雷电之机不可拟才落思惟千万里凡圣无名更问谁翛然拽杖竟回去春风生面花雨飞嫩绿依依树头起黄雀声中始见情残红半写佳人语沤光浅澹去还留杨柳枝枝夕阳雨归去来兮秋水深故居犹在云烟里蜻蜓恋恋白蓼香蝴蝶翩翩若梦已云门老咦而去闪烁红旗埋没主今朝幸是可怜生一脉萧萧竟如斯

　　百丈开田

掘破青山作水田风流只在钁头边泼身红雨带归去脱却汗衫仔细看

　　熏风自南来

竹底生风暑渐消绿翻轻影有芭蕉果然会得古人意独𧢲泥牛被火烧

　　东山水上行

诸佛从来水上行有身无脚到如今眼前谁是我相识同调绝无独自吟

　　南泉斩猫

拾得篱根血染头风霜飘泊几经秋今朝坐上分明举月落风残趁水流

　　高峰主人公

南北无门路不通分毫有主贼来攻直饶主客都星散大似杨花趁晓风

　　垂问畣颂

　　师室中谓众云云门有四问下语相当即付钵袋子。

　　问除却着衣吃饭如何是你心弘歇答云二祖道底。

　　问眼孔动定时分别前境不动时落在什么处答洎被眼瞒又云确。

　　问游山玩水举足动步者复是阿谁答不问不知。

　　问千般计较念从何起答觅得却来举似。

　　师过天童因垂四问罕有契其机者代答颂问既是帝释峰为甚不持笏畣今日放衙。

善法堂中坐的人久无梳洗病支身花冠早卸春风里未敢峰前作侍臣

　　既是状元红为甚唤作荔枝云降尊就卑。

嬴来鼎甲状元称心细身粗在世情脱却皮囊非是色从前题目不容名

　　既是黄精为甚是黑的云被人扭捏。

无奈身将火气蒸譬如发落改为僧此中滋味全归火莫把形容起爱憎

　　既是天童为甚无面目可见云虽无面目瞒他一点不得。

假名呼作是天童面目浑如江上风万朵白云飞不住与君相见在西东

　　僧请益举高峰大师四问请师畣颂。

　　尽大地是个火坑得何三昧不被烧却畣同道者方知。

拈得东来又失西火坑三昧歼鸡啼高峰饶舌太多事笑煞江西马簸箕

　　人人有个影子因甚蹋不着云蹋着即祸生脱空慢语得能憎有屋无家不着僧放过那边冷来看冰花雪月夜深灯。

　　杲日当空为甚被片云遮却云昧语作么。

　　无阴阳地上过来倦煞香醪打一杯顶上门开人境澹日轮曾受我生埋。

　　佛祖公案总是一个道理为甚有明与不明云高峰自领出去。

曷藤陈烂已成灰占着唇皮鬼见摧命运不通宜守旧山头壁角去徘徊

　　偈

　　辞众檀请径山开法

午夜披云面北斗徐徐竹里自南还偏吾无力行河汉若个雄心到祖关老病秪堪随日过清机那肯列人间诸君欲识生前旨好听风柯敲玉环

　　寄惟一上座

鹏抟曾有订同上画娥眉今日喜千指凭君着意为

　　题骊珠峰赠山幢上座

昔年辛苦一山夫夺得骊龙颔下珠抛掷双林山绝顶君家作案可为模

　　寄黄海岸居士

悟得本来心无心亦无法无法无本心始了心心法

　　挽天童密云和尚

同出龙池入路长吴兴分袂过钱塘多年挂锡玲珑石今已藏身寂寞乡云面揭开红日眼山眉愁断白花香离离一片苦心事且道何人在影堂

　　别天童还双径

塔丰事讫且抽身晓嶂重重接远邻飘影叶乾风拭露点衣寒翠日初新泉鸣沙涧游山客天指肩舆过岭人独抱苦心带归去双眉欲解在三春

　　龙池扫幻有和尚塔

铜棺山下养龙池步入凉风觅我师当户娑罗空腹树迎阶芳草昔人眉追思滴血曾留偈会写传灯嗣法诗今日塔前成九顿流源千载继孙儿

　　传佛心印

从本已来法法不立见知知见同虚空虚空何所住

　　怀达磨大师

荻花秋雨敷寒江心慕孤行望远幢此去嗟嗟无别计几回月色到蓬窗

　　无相偈

我说无相法诸佛心即是诸佛无中生无相无诸佛

　　主人公

有僧问我主人公六月江行西北风记取当年旧公案西山落日半边红

　　幻相偈

四大性假合愚痴着有我不知幻性因生死从兹起

　　无法偈

心地本无法无无说无法亦不同虚空顿然无知觉

　　性相偈

有性及无性人境二俱遣即今说性人了了无自性心相何所有事同于兔𧢲出种种诸法是故说性相

　　径山四威仪

山中行脚健草鞋轻踏破了白云千万层

山中住闲送春秋去鸟不啼花落溪边树

山中坐窗亮胡椒布虎狼归在我檐前过

山中卧直到日头午炊粥吃邻庵去讨火

　　双髻四威仪

山中行上崚嶒缚腰烂草绳思量活菜吃石壁采朱藤

山中住檀那地茆屋漏无底四壁冷萧萧半夜来风雨

山中坐虚空破何处觅功夫筋斗打出门天外笑呵呵

山中卧将就过着地铺草窠衲被不遮寒猿啼五更苦

　　乱发垂垂

乱发垂垂直到肩捶胸屋里哭苍天有僧问我西来意黄老堆堆烧夜钱

乱发垂垂直到肩白云如水雨如烟山中一片莓苔石滑倒野狐几万千

乱发垂垂直到肩日图三顿夜图眠便宜一个闲身子留在青山作镜看

乱发垂垂直到肩茆棚犹胜夜摩天藜羹麦饭家常有石壁山藤岂偶然

　　进开先

新作丛林事事差库司无粟水无茶分明一段苦心事那许时人磨齿牙果荐云门胡饼话途中尚未到山家

　　拟寒山三首

家有一库司百般皆具足指向与人看人人信不及贫儿甘自贫不肯回头顾忽朝风雨打身心成露布

只为未见君思君在长日果在毫发间如隔千里驿一马生三蹄蹄蹄用各别有时觌面来天地同黑漆

我见寒山诗字字言真实东行及西行竹筒盛败物饱餐残菜滓身披破直裰化物不用情形类乎凡质

　　佛事

　　龙池扫塔今日有此宗风乃梁朝达磨大师过我东震旦国相传至六祖以下列为五宗各立门庭以应一花开五叶结果自然成之谶而今法眼尚在高丽沩仰杳无音信曹洞云门依俙有人惟有临济一宗沿流不止至我笑岩师翁师翁付先师幻有和尚今日塔前惟有径山一人是师嫡子特具薄供分付主山神主地神主林神主空神等护持我先师全身法塔如今大明国内愚痴者甚多见性者甚少惟愿先师常寂光中加被众生远绍教外别传之旨不负达磨大师笑岩师翁以此敬为人天供养。

　　上天童和尚供昔日南岳让禅师云道一去一向不见持个信来着一僧去见他上堂出云作么其僧如法出众云作么马祖云自从胡乱后三十年不曾少盐酱今日天童这里作么生君子千里同风某办一箸菜饭供养师兄虽然无盐酱且喜滋味馨香。

　　为天童和尚举龛喝一喝云癸未二月十有三日南山卜得一冗最吉祥地修拾精蓝人天大众请师兄到彼安乐受用自在逍遥惟愿天童香火绵绵德风远播相继祖灯如帝珠联络不绝法界众生俱为瞻仰法驾蚤临不必踌蹰复云起。

　　封塔稽首大哉俊哉我师兄密云和尚末法时拈出威音那边鼻孔捏根拄杖把住天下人舌根打人打得血淋淋地海沸山腾乹坤黑暗犹是不肯住手复起临济之宗非吾兄而谁今日退身三步藏身处没踪迹没踪迹处且藏身更说一偈坐空千界月诸佛汝同侪凿破青山面将身就活埋复云封。

　　为亡僧举龛喝一喝云此处着你不得尽情担荷将去复云起。

　　秉炬云且向干柴烈火中煆炼一番喝云水中沤灭还归水不涉须弥一点尘掷炬云烧为教梁下火死人送活人送到胜热婆罗门作么生会劫火洞然此土安隐教梁会么生死出入游戏之具何苦之有掷下火把云看举龛若昧法师还知么在这里冷冷落落坐一十余年竟不思量转身吐气今朝吉日良辰请向深深处安乐自在古人云欲穷千里目更上一层楼起。

　　入塔以拄杖打○相云崇祯庚辰腊月十五日去土七尺以为窟宅若昧法师千足万足仗人天之福惟道忞之力老人切勿佛法狼藉后代儿孙如规如则喝一喝云任他岁月迁流汝此土安隐封好。

　　雪峤禅师语录卷第五

　　音释

　　瘢

　　(蒲官切音槃疮㾗也)。

　　𦥝

　　(伊鸟切遥去声抒臼也)。

　　笏

　　(呼骨切音勿公及士所搢也)。

　　荔

　　(力智切音丽荔枝树高五六丈青花朱实实大如鸡子果名)。

　　扭

　　(女久切音纽手转貌)。

　　裰

　　(丁括切音掇补裰破衣也)。
乾隆藏第 153 册 No. 1638 雪峤信禅师语录(第1卷-第6卷)


　　雪峤大师拈古颂古序　　　　　　鱼六

　　郭凝之谨撰

　　雪峤禅师浙之四明人也行游武康礼高峰祖塔遂结茆双髻峰顶坐断孤云三十年喝风棒月拈指吹毛已乃飞锡径坞竖法幢于千指庵头倾波倒岳一似龙湫欲沸而喝石俱走师乃复返髻峰闭关扫砖而双径岑寂又礼请拈灯一枝朝阳楼阁千峰行将揭迷雾而开佛日矣不慧扣礼法席参印有年第见师洗月供餐裁云补衲而孤情傲雪奇骨撑霆悠远长怀阒漻无声若乃春霆发响而惊蛰飞竞幽泉高镜神腾飙拂尔时拈提正令撇智海于黑洋千七百则陈烂葛藤不用作止啼之叶抑或舌吐莲藏转冰月之轮笔灿空华绘天日之巧于时琴筑并奏笙竽俱唱以风胎雨鷇之舌骋石火电影之机今读其拈颂古真如巨鳌赑屃大雕缤翻振荡汪流雷忭重渊者已维今狂慧蠹禅宗印靡统千类万声自相喧聒然而聚沫作山吹网欲满傲自足于一沤孰与量溟渤之宏深哉大师幼不识丁自心花开明走龙蛇于笔下又不为呵骂佛祖行迳而咏怀净土游戏乐邦运悲智为慈航导法流归心印直令莲生火宅而宗镜重朗者矣大师性安林薄而津梁不疲禅威无焰有不衫不履之概至当机作狮子吼则狐兔潜踪倘遇皮相士面冥山而问郢虽轰雷破柱讵能为耳食者启聪余不慧自叩筹室于师有水乳之契缘借剞劂寸刃为师斩藤绝蔓逗漏春枝而复有芜辞叨絮犹撒秽毗卢顶上师不予嗔乃相与破颜微笑。

　　时天启七年丁卯岁夏六月廿有一日序

　　自序

　　古人鼻孔大小常流未敢措辞摸索惟过量人方许发言吐气批判古今不然入地狱如箭射予念无智庸人有何作用抱愚守痴久卧空山拈华落草打水惊鱼一笑一歌日逐如此偶日不知何处降下一尊阿师撞入茅茨捏住几则公案索颂予笑曰汝何痴也纵饶颂得祖师公案彻头彻尾与汝分中有何交涉若要理会西来大意毕竟向己躬下透出方可与古人相见汝等土心木胆说不肯信不颂汝必谓我佛法有所吝咄荐取第一座。

　　雪峤禅师语录卷第六

　　参学门人弘珠等编

　　拈颂

　　世尊才生下乃一手指天一手指地周行七步目顾四方曰天上天下惟吾独尊。

　　拈世尊奇特忒煞奇特未免傍观者哂。

　　颂。

　七步周行也不妨指天指地便郎当大风吹倒梧桐𣗳自有傍人说短长

　　未离兜率已降王宫未出母胎度人已毕。

　　拈这个语话向青盲人说始得若遇明眼人乱锤一顿莫言不道。

　　颂。

　一园春色播江湖香入圆青绝妙图非但瞿昙能卖弄张三李四赤胡须等闲注破黄金面大好男儿不丈夫总使不移蛙足迹那知早已落程途鹊嘻嘻兮鸟啼啼这个风流在院西扶出楼台公子贵活埋踪迹牯牛蹄花明闺阁春多怨月落无劳报晓鸡莓烂石头香醉眼何须土上更加泥

　　世尊拈花。

　　拈世尊说法四十九年不知赚杀多少人到这里犹是放不下咄莫作是说𣗳高千丈叶落归根三乘十二分教乃拈华之注脚世尊还记得么。

　　颂。

　末后拈来花一枝露浓香冷报君知人天百万同长短何故偏消迦叶疑可惜许春风遥送残更雨

　　文殊白椎。

　　拈双髻当时若在夺却文殊椎子喝一喝看那黄面老人作何去就。

　　颂。

　张郎沉醉一杯酒扶醉李郎醉更深不顾脚根三尺水只贪纵步上高岑

　　阿难问迦叶曰师兄世尊传金襕袈裟外别传个甚么迦叶召阿难阿难应诺迦叶曰倒却门前刹竿着。

　　拈阿难善问迦叶善答迦叶答处阿难未必会阿难问处迦叶赴机虽然如是要且刹竿至今扶不起嗟别传之旨迦叶其人欤血脉久长从这里流出。

　　颂。

　邻含无油不点灯清谈待月眼惺惺刹竿倒却浑多事为指阿难过草亭迦叶老仔细听鱼行水浊荻芦青曹溪路上秋风急惊起雁行飞不停

　　岟崛摩罗因持钵至长者门其家妇人正值产难子母未分长者曰瞿昙弟子汝为至圣何法可免产难罗曰我乍入道未知此法待问世尊来相报及返白佛佛曰我自贤圣法来未尝杀生岟崛疾持佛语往告之其妇当时分娩。

　　拈岟崛传言送语好与三十拄杖其妇当时分娩且许一半何故贪观天上月失却手中桡。

　　颂。

　墙角花容欲绽眉晓霜清冷蕴香池横开不在春枝上别有家风一段奇

　　世尊因灵山会上五百比丘得四禅定具五神通未得法忍以宿命智通各各自见过去杀父害母及诸重罪于自心内各各怀疑于甚深法不能证入于是文殊承佛神力遂手握利剑持逼如来世尊乃谓文殊曰住住不应作逆勿得害吾吾必被害为善被害文殊师利尔从本已来无有我人但以内心见有我人内心起时我必被害即名为害于是五百比丘自悟本心如梦如幻于梦幻中无有我人乃至能生所生父母于是五百比丘同赞叹曰文殊大智士深达法源底自手握利剑持逼如来身如剑佛亦尔一相无有二无相无所生是中云何杀。

　　拈文殊杀佛则且从若无黄面老人打许多葛藤五百比丘疑至今日尚未住手。

　　颂。

　莫笑他家忤逆儿戏房锣鼓振天嘶住住住透牛皮雨烂春风花满池内心不起如何也瓦解冰消万劫疑

　　乾闼婆王献乐。

　　拈乾闼婆王被世尊东扯西拽说得却好王虽懡㦬而退且信一半。

　　颂。

　风不来𣗳不动田鸡不跳草不动乾闼婆王眼失睛埋冤迦叶偷糟瓮

　　女子出定。

　　拈也奇怪文殊乃七佛之师因甚出女人定不得且道利害在甚么所在。

　　颂。

　子丑寅卯辰巳午甲乙丙丁莫莽卤瞥然撞着李将军石头何用千钧弩

　　龙𣗳尊者西天竺国人也亦名龙胜始于摩罗尊者得法后至南印土彼国之人多信福业祖为说法递相谓曰人有福业世间第一徒言佛性谁能睹之祖曰汝欲见佛性先须除我慢彼人曰佛性大小祖曰非大非小非广非狭无福无报不死不生彼闻理胜悉回初心祖复于座上现自在身如满月轮一切众惟闻法音不睹祖相彼众中有长者子名迦那提婆谓众曰识此相否众曰目所未睹安能辨识提婆曰此是尊者现佛性体相以示我等何以知之盖以无相三昧形如满月佛性之义廓然虚明言讫轮相即隐。

　　拈余观此一段甚为奇特而今目前众生称悟道颇多不识曾见佛性体相如满月轮否若不自己亲见一番自称见性悟道者俱为戏论。

　　颂。

　吾心清净同满月一切影现于其中若有若无不可取非现非比非声色不属阴阳造化功而能造化诸品物祖佛岂能测其际众生朝夕轮回光轮回光中如梦事一一成现三摩地若离一切众生界毕竟心相不可得心相犹于业力边亦有亦无而显现若人欲知自心体涤身垢秽同秋水水清自然现其月洞达孤照不思议孤照之功非在水水空沧溟岂无月因水清净而应之要知五蕴根本处一锤锥碎娘生鼻四大原无似空幻觉之通身莲花茎昼夜香风吹入眉眉间毛孔皆诸佛佛是何人我亦谁我无我故同诸佛君欲起念黑云生埃尘面面飞蓬孛仙人外道及邪魔总入珠体非外物魔王持刀欲斩水水不成痕月不动春秋夏月及冬季时时不出心空界地狱天堂翻覆为或为牛马或猪狗或作人天或作祖俱在心相中来往六根昼夜光湛然净洁无为若满月嘱付痴愚莫动着动着好与三十棒

　　障蔽魔王领诸眷属一千年随从金刚齐觅起处不得忽一日得见乃问云汝当依何住我一千年觅汝起处不得菩萨云我不依有住而住不依无住而住如是而住。

　　拈金刚齐菩萨太煞逗漏既如是而住怎么又被魔王觑破妙喜老人云一千年随从底又是甚么囫囵吞个枣若依径山断总之不然既不见金刚齐随从一千年作么既有可随从者忽有可见者岂非二金刚齐也且要问伊二人那里过日。

　　颂。

　妙喜老人下一语大似囫囵吞个枣塞北春寒冻马蹄江南地暖先青草有住无住且放过朝夕随从底事好金刚齐还知道杨花粘地一些些袖里风光都靠倒

　　台山㜑子。

　　拈台山路上少这婆子不得自从赵州勘破后直至于今草漫漫地东倒西擂。

　　颂。

　台山婆台山婆死去十分没奈何开眼受人穿鼻孔恶人自有恶人魔

　　大随和尚庵侧有一龟僧问一切众生皮裹骨这个众生为甚骨裹皮师拈草履覆龟背上僧无语。

　　拈还知么大随和尚拈草鞋盖覆乌龟不是好心这僧无语口似磉盘。

　　颂。

　皮裹骨骨裹皮草鞋拈得覆乌龟风吹日炙浑无事不怕人来问着渠

　　沩山问香严我闻汝在百丈先师处问一答十问十答百此是汝聪明灵利意解识想生死根本父母未生时试道一句看师被一问直得茫然归寮将平日看过底文字从头要寻一句酬对竟不能得乃自叹曰画饼不可充饥屡乞沩山说破山曰我若说似汝汝已后骂我去我说底是我底终不干汝事师遂将平昔所看文字烧却曰此生不学佛法也且作个长行粥饭僧免役心神乃泣辞沩山直过南阳睹忠国师遗迹遂憩止焉一日芟除草木偶抛瓦砾击竹作声忽然省悟遽归沐浴焚香遥礼沩山赞曰和尚大慈恩逾父母当时若为我说破何有今日之事乃有颂曰一击忘所知(堕落深坑里)更不假修持(秤锤铁打的)动容扬古路(切莫错认着)不堕悄然机(犹是第二义)处处无踪迹(只道得一半)声色外威仪(无人识得渠)诸方达道者(冬瓜茄子不生耳躲)咸言上上机(少卖弄)沩山闻得谓仰山曰此子彻也仰山不肯师又呈颂曰去年贫未是贫今年贫始是贫去年贫犹有卓锥之地今年贫锥也无仰曰如来禅许师弟会祖师禅未梦见在师复有颂曰我有一机瞬目视伊若人不会别唤沙弥仰乃报沩山曰且喜闲师弟会祖师禅也。

　　拈仰山逼师弟落水香严一命偿一命若不着无底靴怎解入龙宫。

　　颂。

　无事长林扫地来苍烟击竹顶门开沩山今日分明道五月霜花照石苔

　　临济三顿棒。

　　拈三度问话三度被打总之毒根深种不知痛痒若无大愚点破何处见有临济儿孙横行天下。

　　颂。

　尊宿当年心太孤生机断送入红炉尿床鬼子如何道肋下还拳有大愚

　　僧问雪峰古涧寒泉时如何峰曰睁目不见底曰饮者如何峰曰不从口入其僧举似赵州州曰不从口入不可从鼻孔里入僧却问古涧寒泉时如何州曰苦曰饮者如何州曰死后雪峰闻得自此三年不答话。

　　拈雪峰老老大大未免随人起倒赵州若无这僧何处得见雪峰双髻今日将二老缚作一束抛在春风堆里任他花开花落还有人与二老雪屈者么。

　　颂。

　五里一个亭十里一个铺方便有多岐出门不认货雪峰老何处讨烟波江上钓鱼舟夹岸荻花秋正好残更不必着精神伸脚莫愁天地杳

　　百丈再参。

　　拈父子互换纵夺可观冷眼看来总是白地上弄精魂。

　　复拈马祖一喝坐断诸佛顶𩕳何人敢向此说是大机大用尚未识马祖这一喝在百丈自得三日耳聋犹是指踪迷迹之象岂但三日耳聋为然哉颂三日耳聋也大奇业风揭塞髑髅泥而今鼓弄唇皮者能得几人像阿师何以故此处无银三十两咄。

　　颂。

　马祖一喝重须弥不落空山万级梯未有祖师先有喝却聋百丈不聋妻宗风高起飞龙象狐队沉沦弄鼓鼙何似青天挥霹雳药山一笑与君齐

　　洛浦到夹山不礼拜乃当面叉手而立山曰鸡栖凤巢非其同类出去师曰自远趋风请师一接山曰目前无阇𥠖此间无老僧师便喝山曰住住且莫草草囱囱云月是同溪山各异截断天下人舌头即不无阇𥠖争教无舌人解语师伫思山便打因兹服膺。

　　拈笑杀人将谓洛浦有多少奇特到此未免被人蓦面咒杀活得来几时也。

　　颂。

　铁鹞高翔极尽空了无江海别相通苦哉忽地天崩倒合杀从教飞活龙

　　琅玡觉和尚问举和尚近离甚处举曰两浙曰船来陆来曰船来曰船在甚处曰步下曰不涉程途一句作么生道举以座具摵一摵曰杜撰长老如麻似粟便拂袖而出琅玡问侍者此是甚么人曰举上座琅玡遂下旦过问莫是举上座么莫怪适来相触忤举便喝复问长老何时到汾阳曰某时到举曰我在浙江早闻汝名元来见解秪如此何得名播寰宇琅玡遂作礼曰慧觉罪过。

　　拈拳来脚去此是衲僧家本分钳锤若将破提篮盛水救火非惟不能息其焰笑杀傍观者三十年后有人说破。

　　颂。

　黑雾纷纷泼面来手持玉笏叹悠哉电光影里穿针眼线脚重重挑不开

　　僧参法眼文益和尚立次师指帘时有僧同去卷师曰一得一失。

　　颂。

　牛角撑撑虎角垂十分颜色着春枝可怜拽角攀枝者阖地一交双𩯭泥

　　南岳芭蕉庵谷泉禅师与慈明遇一毒龙湫捉明衣同浴明掣肘径去师解衣跳入霹雳随至腥风吹雨明蹲草中须㬰晴霁师引颈出波间曰㘞。

　　拈谷泉作风作颠毒龙不敢动其一毫毛慈明老老大大犹有这个在。

　　颂。

　谷泉忒杀作风颠一拨龙湫浪括天雷雨至今如不息慈明抱死草中眠

　　普化和尚或城市或冢间振一铎曰明头来明头打暗头来暗头打四方八面来旋风打虚空来连架打一日临济令僧捉住曰总不恁么来时如何师拓开曰来日大悲院里有斋。

　　拈普化和尚恁般作怪被临济鼻孔一捏酸去十分若无大悲院躲得过何处见有普化。

　　颂。

　大悲院里有斋吃普化亲曾赴此回茶熟饭香人正饿放开穷汉肚皮来

　　高峰大师随侍雪岩钦和尚赴天宁中间因被诘问日间浩浩时作得主么答云作得主又问睡梦中作得主么答云作得主又问正睡着时无梦无想无见无闻主在甚么处到这里直得无言可对无理可伸和尚却嘱云从今日去也不要你学佛学法也不要你穷古穷今但只饥来吃饭困来打眠觉来却抖擞精神我遮一觉主人公毕竟在甚处安身立命虽信得极遵守此语奈资质迟钝转见难明遂有龙须之行即自誓云[打-丁+棄]一生做个痴呆汉定要见遮一着子明白经及五载一日寓庵宿睡觉正疑此事忽同宿道友推枕子堕地作声蓦然打破疑团如在网罗中跳出追忆日前所疑佛祖誵讹公案古今差别因缘恰如泗州见大圣远客还故乡元来只是旧时人不改旧时行履处自此安邦定国天下太平一念无为十方坐断。

　　拈贼不打贫儿家高峰到此赶得主人公飞走通身冷汗不知遗下甚么地方向枕子边打破家私至今主人公影也不见一。

　　颂。

　一捺捺倒扒不起浑身没在烂泥里蓦然枕子笑呵呵咄吃璎珞粥的不是你

　　岩头奯禅师值沙汰于湖边作渡子两岸各挂一板有人过渡打板一下师曰阿谁或曰要过那边去师乃舞棹迎之一日因一婆抱一孩儿来乃曰呈桡舞棹即不问且道婆手中儿甚处得来师便打婆曰婆生七子六个不遇知音秪这一个也不消得便抛向水中。

　　拈这婆子双髻若是岩头和这婆子送向水中令他母子聚头无离骨肉。

　　颂。

　不消这个意如何卖弄家私臭老婆恶浪千层卷残月万山愁断白云多

　　百丈卷席。

　　拈百丈出卷席冤有家债有主不必论量野鸭子向何处安顿。

　　颂。

　没意味的老古锥恶声早已播今时卷却席漫狐疑不是个中人不知

　　玄沙和尚道钟中无鼓响鼓中无钟声钟鼓不交参句句无前后。

　　颂。

　打破鼓撞破钟玄沙佛法信难通江山如画杳然立流水一条道不同

　　大事未明如丧考妣大事已明如丧考妣。

　　颂。

　孰言春色无高下蓝者是蓝青者青试问禅流高着眼莫将犬吠作驴鸣

　　南泉斩猫。

　　拈南泉斩猫儿抛砖引玉谁知两堂都是个饭袋子可惜许。

　　颂。

　刀下猫儿何俊哉腥风千古动人哀这些面目俨然在我亦几番呼唤回

　　赵州自外归师举前话示之州乃脱草鞋安头上而出师曰子若在即救得猫儿也。

　　拈咄是何言欤顶草鞋出去大似西施戴箬帽。

　　颂。

　赵州娄陡狗酒酉无端顶却草鞋走直饶三搭不回头未免早落他人手

　　昔有婆子供养一庵主经二十年常令一二八女子送饭给侍一日令女子抱定曰正恁么时如何主曰枯木倚寒岩三冬无暖气女子举似婆婆曰我二十年秪供养得个俗汉遂遣出烧却庵。

　　拈冷地看来这婆子也不唧𠺕何待遣出这僧方烧却且道双髻意落在甚么处具眼者辨看。

　　复拈古人云无奈船何打破戽斗愚谓古人之言针对针不差一些些深得婆子烧庵之旨可谓一个鼻孔出气今有杜撰长老云无奈船何打破戽斗此乃黄金增色耳吾不知此人作何见解便容易放出熏人非惟不识烧庵打破戽斗之意兼之文理不通见地不亮临命终时宁不道个历历分明悲哉真杜撰长老也且婆子二十年供养得个俗汉这僧有枯木倚寒岩三冬无暖气之语婆子征其道眼不明谓之俗汉岂黄金增色为然哉若婆子将二十年茶饭供养一狗子抱定曰正恁么时如何狗子摇头颠尾却较些子。

　　颂。

　正恁么时会也么漫劳更问我如何比来一样娘生肉彻底风流不较多

　　颂。

　茅堂俗汉一堆烧冷地烘烘好插蕉千古誵讹都坐断春风送雨夹花飘

　　有僧问报国照禅师祖佛塔庙为甚么却被雷霹师曰通天作用为甚么却霹佛祖曰作用处何处见有佛曰争奈狼籍何曰见甚么。

　　拈不霹祖佛更教伊霹阿那个聻。

　　颂。

　蓦地青天霹雳来葛藤粉碎塔门开家私未许庸人荐佛塔沉沉空劫灰

　　舍利弗默然天女不肯维摩默然诸大菩萨赞叹。

　　颂。

　生意各别共街走养家一般破苕帚箩空篮空愁杀人茆店板桥啼鸡狗

　　妙喜竹篦子话。

　　颂。

　好笑径山竹篦脱苕帚柄相似刺着罔明鼻孔女子从定而起

　　韩文公参大颠。

　　拈大颠和尚贼过后张弓活埋他俗人虽然如是秪救得一半。

　　颂。

　夜深贼被狗子咬墙洞慌忙补得好补不好长安几个知天晓

　　鲁祖寻常见僧来便面壁南泉闻曰我寻常向师僧道向佛未出世时会取尚不得一个半个他甚么驴年去。

　　拈鲁祖面壁若作佛法商量入地狱如箭射。

　　颂。

　从来个事只寻常好肉何须剜作疮久坐自然腰折了清茶一盏湿枯肠

　　风动幡动六祖曰仁者心动。

　　拈六祖在黄梅得些子气息向这里便乱撒也只是个卖柴翁。

　　颂。

　风动幡动元无过不动风幡更甚么堪笑新州卢行者生枝节外便誵讹

　　杨岐乍住屋壁疏满床尽撒雪珍珠缩却项暗嗟嘘返忆古人树下居。

　　颂。

　枯柳残旸雪片轻草堂坠落两三楹板门久不关风月赵老胡芦挂不成

　　莫将尚书谒南堂静禅师咨决心要堂使其向好处提撕适如侧俄闻秽气急以手掩鼻有省即偈曰从来姿韵爱风流几笑时人向外求万别千差无觅处得来原在鼻大头南堂答曰一法才通法法周纵横妙用更何求青蛇出匣魔军伏碧眼胡僧笑点头。

　　拈莫尚书向鼻尖头摸得些臭气便扬出熏人南堂老汉好与三十棒何故养子不教父之过。

　　颂。

　摸得黄金特地愁支离纵好漫风流当时若作今时用截断尚书臭鼻头

　　梁山远禅师上堂举僧问杨岐如何是佛岐曰三脚驴子弄蹄行曰莫这是么岐曰湖南长老。

　　拈要会三脚驴子落处须向驴胎马腹里走一遍来见杨岐也不难不然饶你扯得葛藤万丈长出不得杨岐佛在三分天下有其二以服事殷周之德其可谓至德也已矣。

　　颂。

　东风花暖色依依在处墙头蝴蝶飞灶妇不闻天子敕太平昼夜不关扉

　　灵云见桃花豁然大悟偈曰三十年来寻剑客几回叶落又抽枝自从一见桃花后直至如今更不疑。

　　拈灵云行脚三十年不知踏破几许草鞋若无桃花刺破眼睛更走三十年未是苦在。

　　颂。

　遍界桃花历乱开游蜂香醉落红腮如何独许灵云见咄咄时人快道来

　磨穿鞋底路凄凄一见桃花双脚泥无限风流只这是𣗳头赚杀杜鹃啼

　　僧问马祖离四句绝百非请师直指西来意祖曰我今日劳倦不能为汝说得问取智藏其僧乃来问师师曰汝何不问和尚僧曰和尚令某甲来问上座师曰我今日头痛不能为汝说得问取海兄去僧又去问海百丈和尚海曰我到这里却不会僧乃举似马祖祖曰藏头白海头黑。

　　拈这僧非惟眼瞎亦复耳聋。

　　颂。

　檐前风过白云斜几度笙歌意转赊犬吠夜深途路客为贪花柳未归家

　花坞春风满袖香红红白白两相当那堪更有多情者麦笛一声过野塘

　　兴化奖禅师谓克宾维那曰汝不久为唱导之师宾曰不入这保社师曰会了不入不会了不入曰总不与么师便打曰克宾维那法战不胜罚钱五贯设饡饭一堂次日师自白椎曰克宾维那法战不胜不得吃饭即便出院。

　　拈贼是小人智过君子兴化脚跟被克宾掀起半空过一小劫方得着地克宾古佛其心安如海会么卖尽衣单终不赤膊好则好矣美则尽美生铁橛子只不得吃饭。

　　颂。

　昨日吃饭今日饥得便宜处失便宜烂泥上壁不得力劈面西风打活篱

　　德山托钵。

　　拈密启其意壁上贴门神低头归方丈惭惶杀人果与寻常不同毫𨤲有差天地悬隔也秪得三年活我为法王于法自在岂受人涂污咄咄。

　　颂。

　出门不利情不赊相逢都是生冤家归去罢较些些乱啼春鸟落藤花

　　圆霞慧林寺遇天大寒取木佛烧火向院主诃曰何得烧我木佛师以杖子拨灰曰吾烧取舍利主曰木佛何有舍利师曰既无舍利更取两尊烧主自后眉须堕落。

　　拈院主便恁么道因甚眉须堕落具眼者试说看。

　　颂。

　中堂虎坐面门穿彗孛星飞入子年掩室春风家里过不知花落草芊芊

　　一喝分宾主照用一时行。

　　拈临济和尚提唱空王佛向上一着可谓构村迭店暗里书符忽遇无舌人他喝不得又作么生宾主俱隐照用俱瞎佛法无灵验。

　　颂。

　桃李花开三月天满园青白泼人寒枝头春倦吹微细砌地残红不耐看

　　一句中具三玄一玄中具三要。

　　拈人人尽道临济和尚是个白拈贼到这里话不虚传咄其言不当。

　　颂。

　春晓黄莺叫翠微游人陌上踏歌归纸钱缕缕堆寒食遍野青毡古墓晖

　　佛照烧木佛有舍利天然烧木佛无舍利。

　　拈我也道。

　　颂。

　丹霞佛照一坑埋谁向炉边拾死柴千古路亭寒索索逼人舍利满青鞋

　　有秀才看千佛名经问曰百千诸佛但见其名未审居何国土还化物也无师曰黄鹤楼崔灏题后秀才还曾题也未曰未曾师曰得闲题取一篇好。

　　拈可惜一座黄鹤楼被长沙和尚埋没杀千佛名经里许唤作注解得么痴人面前勿得说梦。

　　颂。

　塞雁一声喉舌冷凄凄芦笛月明中荒塘踪迹无渔火徒有秋烟拂暗风

　　僧问洞山初和尚牛头未见四祖时如何山云楖𣗖木拄杖见后如何山云窦八布衫。

　　拈洞山和尚大似不唧[口*(堊-王+田)]将别家拄杖布衫作自己物与他人若是个皮下有血的衲僧拄杖布衫一时安置窦八郎赤条条过日岂不悲哉。

　　颂。

　窦八布衫不御寒七穿八穴破阑残自从一见祖师后灯盏茶瓶尽入官

　　僧问初和尚如何是诸佛出身处山云寒山不语拾得笑。

　　拈屈哉苦哉这两个风颠汉自由自在自喜自悲与他诸佛影无交涉扯来填沟塞壑有屈无叫处。

　　颂。

　寒山不语拾得笑觌面与君说破了花落苔深春雨时曹兵败走华容道

　　僧问如何是佛山云麻三斤。

　　拈洞山定盘星也不识向秤锤上辨斤两。

　　颂。

　如何是佛麻三斤搓得一条钓桶绳枯草井边风雨烂年深日久变成精

　　赵州问一婆子甚么处去婆云偷赵州笋去师曰忽遇赵州又作么生婆便与一掌师休去。

　　拈夜眠侵晓起更有不眠人婆子一掌赵州犹如哑子吃黄𤓰虽然这婆子也是看孔着楔未是好手。

　　颂。

　赵州惯使上头关活脱齿牙若剑山今日偶逢花面虎虽无伤命血潺潺这一掌那一掌竹林深处倦将还相逢狭路难迴避唱个山歌也当闲

　　黄檗运禅师因有六人新到五人作礼中一人提起坐具打一圆相师曰我闻有一只猎犬甚恶僧云寻𦏪羊声来师曰𦏪羊无声到汝寻僧云寻𦏪羊迹来师曰𦏪羊无迹到汝寻僧云寻𦏪羊踪来师曰𦏪羊无踪到汝寻僧云与么则死𦏪羊也师便休去明日升堂曰昨寻𦏪羊僧出来僧便出师曰昨日公案未了老僧休去你作么生僧无语师曰将谓是本色衲僧元来是义学沙门便打趁出。

　　拈黄檗幸是作家何不当时便打趁出须待明日且道黄檗意作么生这僧既会寻𦏪羊踪迹来又不会黄檗休去非惟义学沙门还是脱空奴子。

　　颂。

　要觅𦏪羊踪迹无村农钁罢晚来沽满林寒鹊争枝聚风送余音不当乌

　　仰山随沩山游山到盘陀石上坐师侍立次忽鸦衔一红柿落在面前沩拾与师师接得洗了度与沩沩曰子甚处得来师曰此是和尚道德所感沩曰汝也不得无分即分半与师。

　　拈你看沩山父子谭禅尽是平实语言着着不离红柿一枚何似大地众生性命不出沩山父子舌尖上吞吐鸦子供养序品第一可谓佛法人情事事皆到。

　　颂。

　沩山倦坐兴偏赊飞个鸦儿也作家何处衔来红柿子沩山父子当杯茶

　　仰山一日有梵僧从空而至师曰近离甚处僧云西天师曰几时离彼僧云今早师曰何太迟生僧云游山玩水师曰神通游戏即不无佛法须还老僧始得僧云特来东土礼文殊却遇小释迦遂出梵书贝多叶与师作礼乘空而去自此号小释迦。

　　拈这胡僧不识是谁家之子往返得恁么快便仰山小释迦梵僧口边得名一时佛法隆盛若依语风断小释迦不合受伊梵书贝多叶既受应当与梵僧三十拄杖何故世无不答之礼文殊哂之。

　　颂。

　飞来一锡礼文殊游戏云烟作便舆风细细雨疏疏仰山古佛一茅庐道人错落天中月不合[(冰-水+〡)*ㄆ]他一梵书

　　瑞州九峰道虔禅师福州人也尝为石霜侍者洎霜归寂众请首座继住持师白众曰须明得先师意始可首座曰先师有甚么意师曰先师道休去歇去冷湫湫地去一念万年去寒灰枯木去古庙香炉去一条白练去其余即不问如何是一条白练去首座曰这个秪是明一色边事师曰元来未会先师意在首座曰你不肯我那但装香来香烟断处若去不得即不会先师意遂装香香烟未断座已脱去师拊其背曰坐脱立亡即不无先师意未梦见在。

　　拈若论九峰逼杀泰首座理合吃二十棒首座未会先师意惑乱大众三十拄杖一杖较不得泰首座脱去如此迅速果然难得无奈达磨大师先曾说破不论禅定解脱惟论见性成佛今泰首座错解石霜之语单修枯定一色边作活计若当时九峰拊背迸出活眼曰先师意聻管教九峰满面惭惶容身无地如纸衣道者见曹山山云莫是纸衣道者么者诺山曰如何是纸衣下事者曰一裘才挂体万事悉皆如山曰如何是纸衣下用者进前三步脱去山曰秪解恁么去不解恁么来者即开眼问曰一灵真性不假包胎时如何山曰未是妙者曰如何是妙山曰不借借者脱去这个才是语风今日与首座代一语九峰若问如何是一条白练去便与劈脊一棒。

　　颂。

　白练千寻孰可攀影无颜色似人间苦哉错会先师意脱去妨他路转顽九峰老语忒辣祖庭气岸从来恶把住须弥不放行更添脚下千斤索

　　僧问大梅如何是祖师西来意大梅曰西来无意盐官闻乃曰一个棺材两个死汉。

　　拈大梅犹自可盐官苦杀人三个也有。

　　颂。

　答处虚虚江上风一枝摇落荻花丛渔舠轻放潇湘月那得鱼龙入网中故使傍观发一笑双双惊起宿沙鸿

　　云门匡真禅师到江州有陈尚书请斋才见便问儒书即不问三乘十二分教自有座主作么生是衲僧行脚事师曰曾问几人来书曰即今问上座师曰即今且置作么生是教意书曰黄卷赤轴师曰这个是文字语言作么生是教意书曰口欲谭而辞丧意欲缘而虑忘师曰口欲谭而辞丧为对有言意欲缘而虑忘为对忘想作么生是教意尚书无语师曰见说尚书看法华经是否书曰是师曰经中道一切治生产业皆与实相不相违背且道非非想天有几人退位书无语师曰尚书且莫草草三经五论师僧抛却特入丛林十年二十年尚不奈何尚书又争得会书礼拜曰某甲罪过。

　　拈这俗汉草贼大败不知触忤多少阿师来今日赤眼撞着火柴头拶得上天无路入地无谋浑身放倒方知禅和子利害古今白衣说法颇多难问者不少陈尚书可谓法门榜样。

　　颂。

　纸糊面孔黑漆心撞着铜头铁眼禽活捉生擒死去也放渠残命度荒林云门老千古万古何处讨锋铓雷电秋空晓霹碎岩前烂草窠这回狂浪残声杳分付妻孥莫乱道江湖自有肝胆人捏死狐狼血牙爪

　　僧问赵州和尚狗子还有佛性也无州云无。

　　颂。

　赵州狗子无佛性太上老君急急令张三烧却两茎眉燋烂古坟丞相病

　　药山令供养主抄化甘贽行者问甚处来曰药山来甘曰来作么曰教化甘曰将得药来么曰行者有甚么病甘便舍银两锭意山中有人此物却回无人即休主便归纳疏药山问曰子归何速主曰问佛法相当得银两锭山令举其语主举已山曰速送还他子着贼了也主便送还甘曰由来有人遂添银施之。

　　拈古人道一句合头语千载系驴橛行者到这里被化主一合合倒转身不得两锭金填沟塞壑化主却在困头上捧金便走若无药山相救至今尚在困梦中。

　　颂。

　石中有水水中火烧杀禅人一张嘴忙至堂前举向渠累他辛苦多来去

　　秦时𨍏铄钻。

　　颂。

　秦时镀铄钻隔墙野鬼唤刍狗吠茅丛但听取一半

　　雪峤禅师语录卷第六

　　音释

　　筑

　　(之六切音竹以竹曲为五弦之乐也)。

　　赑

　　(平秘切音备巨鳌赑屃首冠灵山力壮貌)。

　　磉

　　(写曩切音颡柱下石)。

　　蹲

　　(徂尊切音存踞也)。

　　腮

　　(桑才切音鳃颊腮)。

　　𦏪

　　(郎丁切音灵与羚同羚羊似羊而大角有圆绕蹙文夜则悬角木上以防患)。
