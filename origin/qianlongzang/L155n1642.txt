乾隆藏第 155 册 No. 1642 明道正觉森禅师语录


　　明道正觉䒢溪森禅师语录目录　几八卷上上堂小参(上)卷中小参(下)示众普说拈颂法语卷下机缘垂问书问赞偈佛事杂着塔铭(附)

　　明道正觉䒢溪森禅师语录卷上

　　嗣法门人超德等编

　　上堂

　　结制升座问答毕师云放下布袋快活无匹闲看猢狲偷吃生铁阿呵呵的的的问甚生前面目谁论梨花笑日斋堂有粥有饭禅和要吃便吃吃即不无饱后作么生夜行莫踏白下座。

　　解制升座问正法眼藏即不问今朝解制句如何师云穿山鼻孔破僧礼拜师大笑云虽然和盘托出却是大假不同琅玡禅师道本来无一物厌杀天下人直饶便分明坐在粪坑里作么生是透脱一路妙音观世音梵音海潮音众兄弟朝看东南暮看西北近世双笛从羌觥饭不及壶食下座。

　　报恩元旦秉拂僧问古德道清光照眼尚迷家明白转身犹堕位且止请问报恩意作么生师云数点梅花报晓春进云恁么则月明帘外家风古宝镜堂前瑞气新师云且站过问灵山记莂则不问今朝分座事如何师云孤鸿呖呖进云龙象云臻乞慈再示师云野鹤穿云进云点开碧眼水到渠成毕竟恩归何地师云不许物外安身进云恁么则水接长天远春光遍界新师云巡照去问物有新旧柱杖子还有新旧也无师云老鸦乱叫进云今古顿超圆智体何山松柏不青青师云截断葛藤进云谢师答话师云今日且放过问几点梅花送春来那里来师云人笑你进云数声爆竹催腊去那里去师云羞也不识进云去来且止卉木咸新又作么生师云转见转见进云一天佳气万象腾辉师云望烟寻食地一僧出呈数珠云这个依旧一百八请师点出新鲜句师云光寒星斗少进云不会师云切忌五更初又进云不会师便打进云从今更不疑师云错认焇皮家同举足动步则不问新年接新令句作么生师云贵货易土僧礼拜师云今日行森承老人命为众敷扬适才一问一答秪恐错会数点梅花报晓春一声爆竹催残腊不许物外安身谁论老鸦乱叫嗟嗟多少人望烟寻食地错认焇皮家呵呵光寒星斗少切忌五更初咄孤鸿呖呖野鹤穿云新年新令贵货易土众兄弟六桥近日水仙花十字街头铁拐李卓柱杖云珍重。

　　上堂问答毕师乃云行脚须具眼参禅要识句大众识得句也未适才答僧云是柱不见柱咦非柱亦不见柱既然是非都去了因甚又说是非里荐取汝等诸人作么生荐莫是云日能催晓风光不惜年么莫错会好幸逢征客尽归在落花前切忌颟顸儱侗去所以古德云至道无难唯嫌拣择桃花红李花白谁道融融只一色诸禅德瞥不瞥一夜东风吹散枝头残雪会么老祖殿前梵王宫阙双峰灯放九天风月燕子语黄莺鸣谁道关关只一声不透祖师关棙子空认山河作眼睛咄冷的冷热的热粥锅西边底莓苔里石碣良久喝一喝云歇如今是什么时节师大笑曳杖下座。

　　两序请升座师竖拂云一群子上来一群子下去残梦五更钟落花三月雨合掌低头换步时进前退后翻身处有利有害人无远虑归到故乡还似客布谷催耕鸣别树叉手句可惜许一切数句非数句打一拂云去下座问学人道眼不明未审什么碍师云几时立春僧云昨日二十三师云怪我作么。

　　小年上堂师曰诸禅德适才问短草含金腊请师法雨施又问今晚小年尽钟中无鼓响还知答第三要金吴溪上树么寂历历炜煌煌一入荒郊便夕阳私通车马时句前句后切须防浪迹莫言难问讯谁论殿角露堂堂咄语路处灭游人多在客僧房流通千古者不是五通光第一要第二要大开宝藏火里冰霜打一拂曰楼阁门开也善财童子在何方好笑开路神挺身丈八长切忌破钱买破纸过后始思量喝一喝。

　　结制上堂乃曰大雄新开炉韛镕尽金银铜铁那管你寒风𧺫白露垂天边客子湿征衣诸禅契知不知虾蟆练桥人下棋昌化县人织[糸*系]大雄山结制长老上堂说的是甚么东西五七三十五三九二十七呵呵富阳县人卖木蜜卓柱杖下座。

　　老祖开炉上堂僧问双峰插汉截断众流不落古今请师别唱师曰又是新闻曰祗如未出方丈法雨已降神通妙用耶法尔如然耶师曰天不高地不远曰一杖拨开千涧月三盂收尽五湖烟师曰近火先焦问老祖孤危关山险阻实可悲哀乞慈方便师曰这场大富贵凭人心所愿问千年罏韝今始开人天共听无生曲如何是无生曲师曰当官莫近前问轻风拂月宝华开如何是宝华中事师曰白马紫金鞍曰考鼓击钟师登宝座意旨如何师曰且莫颠倒乱僧礼拜师乃曰适才新闻普告众贤谁道关山险峻截断众流天不高地不远这场大富贵凭人心所愿卓杖云切忌未生前你又如何看好笑颠倒者闯破馊粥罐且莫闷且莫乱白马紫金鞍骑出万人看咄现成公案下座。

　　老祖开池上堂乃曰万仞双峰存古寺祖风千岁复重新春日好趁良辰开池待月蓄金鳞风暖竹随松影舞紫云端里黑龙吟须着力莫因循同心振起旧家声咦莫错听下座。

　　开中山上堂师竖拂曰诸上士到这里莫懈怠万物因人成胜概竹开三径候贤行中山深邃无尘碍屐齿脱心畅快怪石松关如有待四顾山光接水光别是壶中间世界个中无处不清凉老祖心传千古外溪一带云叆叇大好家风在拂一拂下座腊八上堂师拈柱杖曰前山才解松根雪石台又挂梅梢月说向诸禅人醒醒开眼听明星现时世尊悟道明星几时不现一僧出师便打僧茫然师笑曰世尊不覆藏达磨不慎初洞庭湖鄱阳湖说甚么梅放雁声孤谁论锦上又花铺呆禅客九江人爱学姑苏姑苏城外阊门市家家年到贴神符老祖山头真好笑两堂贤圣嘴蛮粗下座。

　　起华严期上堂师卓杖曰华严法界相一切若空花咦也难话南无观世音菩萨岭树江云别路赊大众未到故乡都是客文殊师利法王子忽闻乡语似还家普贤老大士亏了你过辛苦镜里明朝𩯭有华善财童子落日流红浪龙女哥哥因甚长江徙白沙请问毗卢遮那佛昔日赵州悬足井中叫曰相救相救南泉呼曰一二三四五是甚么道理良久云圆照今朝总说破日近长安远日远长安近下座。

　　开龙溪上堂师竖拂子曰荡荡乎表表地梁横栋直法法全彰喝一喝有天有地来几个眼睛活一僧拟出复缩退师笑曰一任襟怀倒峡越样生机到这里只得退身三步是则是䒢溪也不担板今日八字打开拂一拂复大笑曰南面北风凉下座
钦赐归圆照结制上堂拈香祝
圣毕师曰今日开炉用报
皇恩竖拂子曰大众三五一十五把定绳头数翻来覆去看乡谈因甚吐雨歇钟声催日暮天溪泛影隔平渡露露昆仑奴着铁裤空里走乱飞舞生叫喊老师父放出临济大龙抽出云门一顾妙妙拿倒猢狲锤作醋良久曰住了且看甚么主顾抛拂子下座。

　　元宵解制上堂问答毕师大笑云禅和子知不知灯影里马如飞处处人捶牛鼓皮普天乐笑话儿遍地孩儿眼搭痴咄咄老头子自己家风不说起喜喜雨打风吹破窗无纸好似人间措大诗下座。

　　香林禅师诞众耆旧请上堂问答毕乃云九日雨微晴香风出桂林铁树开花时碧云天黄花地金将火里试还曾透出一字也无天寒日短一不得向二不得开白露收残月霜风散晓霞一杈一撘时登高风落帽老祖能识人林㘭多败叶卓杖云千里何明又卓云清机历掌去不到去来不到来谁不错会黄鹤断矶头人多悲客路掷杖下座。

　　小参(上)

　　众入室师拈杖云摩诃般若波罗蜜明如日黑如漆异解多途商量非一卓柱杖云急若人信受奉行一生参学事毕昔日殃崛摩罗尊者持钵至一长者家其家妇人正值产难子母未分长者曰瞿昙弟子汝为至圣当有何法能免产难尊者曰我乍入道未知此法待问世尊却来相报及返具事白佛佛告殃崛速往报言我从贤圣法来未曾杀生殃崛奉佛语疾往告之其妇得闻当时分娩师云从古至今拈提者极多错会者不少龙溪今晚索性与你点出天苍苍野茫茫风吹草见牛羊禅和子会也未不会再说一遍水溢天开堤花落满龙溪凫随潮落去日上绮霞低众作礼师掷柱杖便起。

　　小参师拂一拂曰歌以尽言舞以尽意至简至易九月初一咄逢人不得错举便下座。

　　小参僧问如何是世尊不说说师曰烂柯山上半盘棋曰如何是迦叶不闻闻师曰东邻人杀牛曰如何是向上关棙子师曰虾蟆水上真书出曰还许学人进步也无师曰蚯蚓泥中草写之曰谢和尚指示师曰西邻人禴祭僧礼拜师良久曰抱景者咸扣怀响者必弹或因枝以振叶或沿波以讨源咄胡家车里老仓官世尊不说说烂柯山上半盘棋关棙子是甚的虾蟆水上真书出蚯蚓泥中草写之东邻人杀牛西邻人禴祭。

　　佛诞灵山法华会众居士请小参师召大众蝴蝶梦中蝴蝶舞杜鹃花里杜鹃啼今朝四月初八老僧亲到灵山钱塘山水交呈道趣鸟语花香互露真机直下逍遥超然自在古人云单明自己不悟目前此人有眼无足若悟目前不明自己此人有足无眼据此二人十二时中常有一物蕴在胸次胸次不安触途成滞祖不云乎执之失度必入邪路放之自然体无去住菩萨子老作家濯足西湖水水底清见沙游人欣日晴笑指双峰霞此话且置试问诸人还见法华会上诸佛菩萨大放光明么下座。

　　小参师云涫涫纷纷孰知其形世出世间谁不错认设有人云天溪又作么生向他道你真精灵。

　　小参师举德山因岩头来参山才见便下禅床作抽坐具势头曰这个且置或遇心境一如底人来向伊道个甚么免被诸方检责山曰犹较昔日三步在别作个主人公来头便喝山默然头曰塞却者老汉咽喉也拂袖便出沩山闻举曰奯公虽得便宜争奈掩耳偷铃师曰诸禅者难难西北五台山东南虎牢关鱼枕蕉一举十分当覆盏谁能蜩蜕浊秽之中舍得命施之理与万物迁徙而不自失者呵呵香炉紫烟生一线天风吹落荻花滩。

　　小参师竖拂曰耕夫习牛则犷猎夫习虎则勇渔夫习水则沉战夫习马则健大众习底作么生打一拂曰大寒在四九哑子捧鬼首腊月二十四店前粘倒酉。

　　重阳早参师云今朝九月九猢狲上树赛觔斗右转左左转右好手手中呈好手呵呵天溪长老不唧𠺕。

　　早参师云水中盐味色里胶青咄将谓明星是眼睛通身有口向谁说挽尽天河洗铁丁。

　　六月十九早参师云路上红尘起江中白浪飞拈柱杖云观音菩萨来也有眼者近前无眼者退后一僧出作礼毕拟归位师打云与么不得得与么良久卓柱杖云礼拜归位真堪笑与么不得得与么曼拏罗指地为泉胡大头锤破铁山若也知去龙行虎步如或懵懂世尊升座默然阿难遣出比丘左右顾云半山庙三天竺遂以柱杖一齐打散。

　　冬至早参师云冷地里梦见一呆和尚曰昨夜三更子癸时枫杉隔坞问松枝满天飞雪来何处寒梅低首笑嘻嘻他又大叫云老祖老祖如今是什么时节大众说看傍僧拟答师便打僧复出问生擒猛虎活捉狞龙人来时如何师云官法如炉进云忽遇透网金鳞又作么生师云谨慎火烛进云驱耕夫牛夺饥人食未是向上钳锤如何是向上钳锤师叱云扬州客僧拟议师云大众归堂。

　　四月八日早参师云从古相传释迦佛今日降生不知是否说与诸人检点看南康府里星子县黄梅县外义丰城这便是森长老见处良久云知客在否众答在复云内外大众今早都念课诵么众云念师便入卧室。

　　早参云保宁勇和尚道有手脚无背面既无背面如何有手脚明眼人看不见若看不见何以为明眼人天左旋地右转正当恁么时诸禅在那里安身立命西风一阵来落叶两三片恰恰恰绕村捉鹅鸭。

　　早参云大众道眼若明才脱窠臼接物应机如钟待扣咦千万关山道分明南与北触目古人思时凭最高阁错自知老祖痴见笑水潦鹤昔有牛头会下僧参破灶堕和尚绕一匝出去公案会么良久曰新月娟娟夜寒风静山衔斗起来搔首雪里梅花瘦好个霜天闲却三台手君知否古人去后思念浓如酒说与行脚人左掌中书右。

　　早参云霁霞散晓雪犹明枯木挂残星霜花重逼云裘冷西望阳关谁故人咄贴秤麻三斤心共马蹄轻打一拂曰金刚脑后铁钉深。

　　师诞早参云圆照老冻脓不中用劳无功五十五年成底事十千八百五更钟也有好处学得个秘密真言今日母难之辰告报大众唵哑吽。

　　早参师云香烟带雨飘和缈不见明星出现寂寂竹窗天已晓试问诸禅知此否枉自空烦恼倒不如枯梅枝上翻寒鸟咦且把茶频浇看今朝腊八何似前宵。

　　早参云遍地黄花秋容老最是东篱好趁红轮蹑屐急登高任西风冉冉吹衣帽却有一件紧要脚下踏不实仰面便跶倒。

　　早参云圆照家风无异于人面修原而带流水倚郊甸而枕平皋筑蜗室于竹林构环堵于桑陌虽然如是可使庄周观鱼而忘可使逸少袚褉而祥可使太白泳月而狂祗有一般告报衲僧家不可使饱后而贪凉见笑志公和尚。

　　早参云肯即未脱根尘不肯则永沉生死因何道直饶句下承当犹是瞌睡汉雄雄之尊近之不得怎么又道如火与火将谓一合相了不可得么尽道不隔毫𨤲时流远向往往如斯莫是贵人多忘耶立不见立行不见行良马高飞天外去阿难依旧世尊前识去就者下语看。

　　早参云易之失失于鬼乐之失失于淫诗之失失于愚书之失失于忮春秋之失失于訾且道禅之失失于甚么谁不知今日是九月初一诸禅德一向恁么去雨打无声鼓子花若不恁么时眼底瞳人吹觱篥不恁么却恁么作福不如还旧债恁么却不恁么明朝后日悔之不及拂一拂。

　　佛诞早参师云悉达哥实欠老指天指地如何好教坏世人斗百草乱寻讨斗罢可怜生狼籍无人扫咄今朝四月八因甚不学尖新偈颂却恁么胡说乱道蓦云有了山东蚊子广西獦蚤。

　　早参云颜貌年年异世途局局奇尽为浮生累其如高尚迟大众肯自新者愚有得事智有遗道市井诸法有可随者禅学诸俗有可非者善诸所在虽卑屈而世不能贱恶诸所在虽隆盛而世不能贵呵呵好笑村獦獠且碾凤团消旧梦春王今早入东郊咦说什么着衣食饭量家道。

　　早参云衲僧家𤼵言吐气直须脱俗理要深而远大旨要切而明着句要练而显喻有意无意间逗露本地风光使人见闻有所感悟方极其妙大众触石而出肤寸而合不崇朝而遍雨乎天下者泰山之云诸禅觉华定自在王如来如何念。

　　早参云金堤北去通沙碛梅堰南来接井陉众禅卿日出楼阴整整风暖烟消人静蚤起自搔头闲扫门前荒径清净清净秪剩数枝竹影知音者道看书记问上东门外人无数为何道青绢扇子足风凉师曰捉蛇看七寸曰雪埋深夜月陆地惯行舟师曰五服内犯重罪问石火莫及电光罔通从上诸圣以何为人师曰七月算头九月算尾曰无人过价打与三百其实难道师曰落地钱四六分。

　　早参云虚空有体须亲证定慧无门莫妄修收收竹枝谩写当年恨星晓寒声叶叶秋张打油李打油公子城今无食客霸王宫已变荒邱殷勤为谢渭濵叟空坐矶边白了头休南有睦州北有赵州。

　　早参师云天晓也水上人家漠漠池塘十里蛙门临坝疏篱曲曲紫薇花诸禅者隔河柶树上无数白乌鸦。

　　早参云人行野色分鸟啭溪光曙因甚吴江造斋堂却来杭州天龙谢土莫是日出小舟横依依天外渡么良久曰若然说得不差明年再来下顾。

　　冬至早参云天寒草木疏日出照平野物情自索寞冬色正潇洒罢罢大众曹溪六祖是卢行者唐明嵩和尚在雪地里因甚么被首山念祖打。

　　早参云梦觉朔风大落枝击虚瓦铿锵玉磬音隐隐迭高下咄咄西来的旨是何语话罢罢大雅小雅之乎者也三千年前字经三写三千年后乌焉成马。

　　早参云一叶放春流孤窗来鸟语报道马回子瓮里捉老鼠妙湛总持不动尊在那里十字街四隅头东西南北一年历春夏秋冬八个节大众记得前岁黄州火𤼵么不知打破多少酒瓮。

　　早参云大哉宗旨也万世皆宗焉而邪禅弗信耳若是真正佛祖必然师之然亦何常师之有唯眼所师以佛祖之眼受佛祖之训得佛祖宗旨矣邪禅不知其由也其唯祖师乎俗眼不明故先圣恐后人随邪而速正之所以宗旨立也择而不僻顺而不苟直而有法其正法唯眼明今之禅者非昔之禅也竞杂外学而取名焉名为参禅其迹谲其乘流之弊不得已借称宗门故正眼没而名实散矣临济先祖云大凡演唱宗乘一句中须具三玄门一玄门须具三要语有权有实有杀有活有纵有夺有照有用有宾有主大众第一玄人前切莫乱妆村第二玄不相干处却相干第三玄翻转面皮不是冤第一要莫与胡孙斗巧妙第二要捉虎拿龙须得窍第三要韩獹野干凭他跳诸知识三玄三要作么生溪南溪北淡烟横晓风吹断沙禽梦人在绿杨堤上行。

　　早参云大众一快不足以成善积快而为德一怨不足以成非积怨而成恨千载之积誉百世之积毁向什么处见释迦老子今朝八月初一眼睛岂是金州漆。

　　早参云衲僧家脱尽习套正眼方明正眼明而佛法自可爱可喜可从可师故妙用者出活机句到者显妙用活机莫若妙用妙用在于语脉语脉生于妙用是故因语以识用用生于体故因用以明体意以句𤼵用以言着故语者所以明用得用而忘句用者所以明意得意而忘言者大宗匠也是故学死句者非得妙用能妙用者须得活机是故妙用生于活机而得受用焉则所得者乃非实法也句生于用而得句焉则所得者乃非死句也所以忘句乃能活机活句乃能妙用得意在忘用得用在忘句故𤼵用以尽意现显以明妙是故触类方为妙用合道方为活机若眼不精明邪见弥深纵复侥幸而道无可取盖死句忘活机之由也脱死句而得活机者遣词命意虽无心学古而有心学古者不能到也意高句老故不知其然而然矣大众圆照眉毛还在么咄咄咄。

　　安居早参师云大众山高寻云溪肆无景南无慈力王佛南无红𦦨帝幢王佛南无善游步功德佛小事之成不若大事之废邻邻阡陌多农家无寸泥谁道秀水扶疏众草齐妙妙叮的哩叮的哩。

　　元旦早参师打一拂云大树大皮裹小树小皮缠古往今来者欢喜成风颠吃饭汤烧速香开得眼来天地光咦俗气不除呵呵不妨不妨有大神咒有大明咒有无上咒什么咒新年新岁而今而后入俗随俗入乡随乡一卷子程子曰一卷天地玄黄一味顺朱填墨不用向下向上所以问新年佛法答他紫云瑞雪降重重问前三三后三三答他梵王宫殿隐晴空大众玉童端拱双尖上石船峰在碧波中年初一驾长虹任从天上醉春风知众在否众应在师云有功无功莫使肚空斋堂排斋佛殿上供。

　　早参云穷春秋演河图不如载茗一车差差低枝窥檐似含笑临水小邨三四家举头红日近回首白云奢咄什么说话。

　　早参云未曾动脚禅和瞒你一[糸*系]不得及乎踏遍十方七尺单前为何又看苕帚星不见十个有五双说今日是小年又遇立春曾知紫云峰头故事么湖天俨似水溪山雪后凋咄咄。

　　早参云悲歌久去耳风韵今何如荒院夕流盻古道行人疏大众云天一片高谈抗冷毡笑寒暖世间人面且休分皂白尽随他冷淡因缘因甚道社兰苦不长萧艾苦不残。

　　早参云溪头鸟声呼晓雨淡烟锁断村前路呵呵圆照门前看天不见天看地不见地诸禅者谁道眉毛是八字。

　　早参弹指云剥剥剥谁错谁不错语不传于轩輶地不被乎正朔乐乐乐珠玉碌碌瓦砾确确知藏问近奉山门请水上挂灯毬是何宗旨师云是你没造化进云待有即向和尚道师云前面走的麻子笑你。

　　元旦早参问答毕乃云老祖山头春至腊完送客偶出户看云还倚门说甚么未生前咄草芜没平野你要知今日事么木落见前村诸禅人仔细听老祖病多识药性凭你说残腊新春年新月新日日新三家村里舞魁星竹里声清急荐取莫将馊话厌人听鸡未鸣风最冷梅花无数落山城拍桌云无花果不结无枝果不成大笑下座。

　　早参云梦寒孤渚雪茶响一罏风若作世谛会日出楚歌声若作佛法会风生汉人阵毕竟作么生大众细听。

　　早参云宗乘演唱均一句也今人随其言见其句不见脉古人会其意见其脉不逐句祖师明其旨不滞意不滞句一通皆通不执之即妙执之即不妙妙妙见乞儿与美酒以免破屋之咎咦心眼精明透彻宗旨者若碗若盂若瓶若壶若瓮若盎皆能建天地兆龟数蓍破瓦文石皆能告吉凶是知万物天地成理一物包焉物物皆包之各各不相借会么风急啼莺未了雨来战蚁方酣真是真非安在人间北看成南客僧问古帆未挂时因甚道后园驴吃草师云夜长进云从门入者不是家珍作么生师云脚冷僧作礼师云顾水自怜湖水碧高吟嬴得四山青。

　　早参云四十二字妙陀罗泗州大圣那姓何老禅客武功太白去天三百孤云两角去天一握山水险阻黄金子午蛇盘乌陇势与天通吽吽䒢溪见处不瞒诸公。

　　四月八早参云今日圣诞良辰洛伽石叫曰黄鹂莫作藏身处一入柳[糸*系]遣不开汉阳江应曰楚云一夜真堪赋华顶峰道佛国何年入望来泰安山问天下英雄今孰是陈搏谷答犬声空自聚如雷老祖各供白水一杯淡薄淡薄莫怪莫怪侍者出礼拜师便打客僧问少室山前无异路因甚又道差别智难明师云嗳㖿人无廉耻不若狗彘进云闹市里打静槌西方日出卯师云苦哉撞在这个网里。

　　早参云终年说法一字无终年学道仍狂夫诸禅者你在老祖何所图渔樵耕读非有心帝车侯服非有意因甚道理安于独善势便于兼济卢舍佛言千佛谛听汝先言金刚种子有十心若佛子信者一切行以信为首咦江上始知山色好时倚层云望笑台为何又曰十七十八道着即瞎。

　　解制早参云大众今日甚么时候竖拂云结如芭蕉叶解如杨柳枝看看六月尽百舌你何为若道须臾之间无忘其为贤者必困其性百步之内无忘其为容者必累其形咄且去䒢溪口似鼻孔掷拂下座。

　　早参云尽道今朝是冬至为甚么须菩提涕泪悲泣迦叶尊者只管冷笑大众记得么孟子见梁惠王僧问易开终始口难保岁寒心和尚又作么生师云千世不修生在贵州进云荆三汴四作么生师云贞节祠南石判官进云举则易答则难如何到得和尚田地师云麻城盐客识阇黎。

　　起七早参云夫出世至此时笑啼俱不敢论道于末劫邪正递相嘲古亦有之蔡中郎以反舌为虾蟆淮南子以砌𧉨为蠛蠓高子明以干鹊为蟋蟀文人误谬自古为然何独于今禅者比闻有读维摩经至舍利弗问天女曰何不转女身女曰我从二十年来求女人相了不可得当何所转即时天女以神通力变舍利弗令如天女女自化身如舍利弗乃问言何以不转女身舍利弗以天女相而答言我今不知云何转面而变为女身今时有错解者曰与倩女离魂一般又有云不过弄鬼眼睛也又有云者是如来禅又有云不合三玄三要宗旨又有云与念佛者谁不相似又有云不是岩头末后句又有云岂有男身变女人之理又有云恰是竹篦子相似大众南风静兮北风兴吹不了兮纸钱灰冷吹不了兮古戌烟横吹不了兮酒旗叶叶江边影吹不了兮野烧痕青吹不了兮人悲客路斜阳艇吹不了兮鬼哭沙场夜雨磷更有一般吹不了子规啼月血微腥咄咄山茗满斟魑魅舞百场三万六千丁。

　　早参云白纸书屏风客来且与读咄甚么曲草里跳蚤毒搅得睡不熟。

　　早参召众云今日是甚么日众无对师大笑云人之生也直。

　　早参僧问赤土画簸箕使米跳不出是也未师云阇黎生得好耳朵僧作礼师云何所见而来何所闻而去水底看红轮清波无透路喝一喝云曲有误周郎顾。

　　早参云苏子美读汉书以此下酒百斗不足多老祖瞌睡似梦非梦忽闻云船上不漏针为何枕头没处寻兹请大众判断若道复仇者不折镆干虽有忮心者不怨飘瓦不劳拈出。

　　早参云见善修然必以自存见不善愀然必以自省善在身介然必以自好不善在身灾然必以自恶行森昨夜梦遇老演祖胜如得美官栖栖无聊中握手意便欢再三细问家风这样清淡为何不学化缘。

　　早参云乱石堆头泛破航急流溪畔柳初长歌款乃濯沧浪四山绕座元章米雪居孙皆非妙笔一目连天虾蟆阜狗儿堆尽是佳图还有一般快活迩来公令严禁不许开场放赌知藏礼拜起喝一喝师大笑进云面前骨堆高三尺莫是三九二十七么师云接客喜送官愁进云华光寺主手脚长师云你好似停丧赴考僧问如何是有相身中无相身师云费钱因事急进云入市能长笑归家着短衣时作么生师云郎中寻韭菜进云桥翁赛南神日午点金灯师云怪不得师叔卖茶地问学人肉有千斤智无铢两时如何师云你生得好眼睛进云宁可截舌不犯国讳师云咄者样种草进云忙中怎得作闲人师云正好沿街叫。

　　冬至早参云数九不到九风引钟声唤客留正欲徘徊思往事纷纷霜叶下长流大众真净文禅师归宗寺里冬至日何故披禅衣烧柏子香面南看北斗你道洪觉范禅师在那里走。

　　早参云毗富山头豆花螀露湿四天之下蚁队出颓垣依报之土正报之身黄鸡时啄黍白屋晓炊烟世无灾害祖师无所施其德上下和睦衲僧无所立其功今日兰盆胜会为何王涅槃骂太岁柴房寮主问广则一线道狭则一寸半意旨如何师云问维那给假进云如何是不伤物义底句子师云你师兄几个徒弟知众问罪性本空未审和尚教学人向什么处忏悔师云扛灶抬石磨进云弄罢影戏回来别赛时作么生师云你却做得倍堂进云波斯不学汉语师云你为何鼻孔头出冷水。

　　大雪早参云水似青铜镜山如碧玉城厨寒面减色吟罢滴余声咦忽烧银遍野种玉成田白初粘草舍茅檐好似瑶池宫殿天天空庖恰早炊㸑烟迟琼英乱洒晨光碎敲冰煮瀹茗香园蔬脆一盏粗饭僧欢喜人间尚有瓶无米行脚诗僧得句时贫家何限凄凉泪衲子品格第一要除葛藤僧护经姑置之案头何如。

　　早参云大众破除烦恼五更钟鼓木鱼声因甚又道白鹤飞来迎赤壁东坡到处便西湖咦广济县二十四都李大户物故。

　　早参云弄月嘲风此曲秪应天上有茅斋竹院不知谁是地行仙桃花流水白云深处个中事作么生。

　　早参云富贵福兮人所难必不足恨独恨无贩沽之能负担之力俯仰之态为世绝物大众诸方生意何如呵呵黄连山和尚道的。

　　早参云抚心自惜触物生感禅和子春风天上来满城红与紫如何朝暮间飘落如流水维那问两度上名未审落在那里师云将直袋盛着进云尘中人自老天际月常明师云多费闲钱云水堂寮主问水出高原即不问竹竿头上礼西方意作么生师云两个聋子讲得好不热闹进云邛州多出九节杖悔𢹂书剑谒将军师云叫做一假极希罕的新闻。

　　早参云禅者禅者前观音后势至大市以质小市以剂咄往往如斯。

　　明道正觉䒢溪森禅师语录卷上

　　音释

　　懵懂

　　(上莫红切音蒙下多动切音董懵懂心乱貌)。

　　呆

　　(鱼开切艾平声痴呆)。

　　狞

　　(奴登切)。

　　蜗

　　(古华切音瓜)。

　　獦

　　(居曷切音葛)。

　　輶

　　(于求切)。

　　确

　　(辖觉切音学)。

　　嗳㖿

　　(上于盖切音爱下似嗟切音邪声也)。

　　蠛蠓

　　(上弥列切音灭下母总切蒙上声蠛蠓小飞虫)。
乾隆藏第 155 册 No. 1642 明道正觉森禅师语录


　　明道正觉䒢溪森禅师语录卷中　几九

　　嗣法门人超德等编

　　小参(下)

　　晚参师云万法归一一归何处呵呵学人也有趣和尚也有趣拂一拂归卧室。

　　晚参师云山门前得底句禅堂里商量去进到方丈不必再举何也天溪不肯辜负汝。

　　晚参师云竹窗夜启月明霜大高鸿入云鼠儿穿磨大众行住坐卧且道是个什么良久大笑云癞头回子骑骆驼。

　　室中晚参问答毕师乃云阿逸多笑甚么蛇穿耗子窟普化摇铃过呜呼小子脚板踏破痒疮近火血沾衣伤盐伤醋陈年货有人道慈翁老有茶请吃茶无茶滚水好咄汉仙琴高骑赤鲤羲之写字换鹅儿良久云归堂去。

　　雪夜晚参师云吃苦茶说淡话谁管佛法不佛法冯夷剪破龙溪练枯柳梅花处处春咦月下冻痕生绿井隔窗玉片飞无影树枝风息转迎寒寒人如鸟栖未安日短夜长谁先觉荧荧残烛呜呜角咄咄黄龙三关香严独脚。

　　小年晚参众集师举柱杖云是我不是众茫然师掷下归卧室。

　　晚参师云反一无迹庸非常乎因二以济能无彰焉诸禅者浦楼低晚照拍案云切忌夕阳前。

　　晚参云痴不痴癖不癖击节歌离骚湘灵招不得狂风吹落花花落风无迹大众为甚么石灰山上写个会众拿贼。

　　晚参云众知识最好是元宵普家家乐鸣花鼓石桥水畔游人处醉汉隔溪颠笑语灯随远浪泛如星云散平堤似柳絮真有趣恁般去月明风暖冻泥开纷纷踏碎琼瑶路阿呵呵截断圣凡门户前山岩崖里猢狲倒上树。

　　晚参云大众与么来者寒声听不断不与么来者又见晚烟横总不与么来者远树浑无色清风满袖生喝一喝。

　　晚参云上楼月在野下楼月在楼叶与云俱落霜仍枝上浮大众西来离海岸东去是何州切忌切忌平地起深沟。

　　晚参云天溪一片月万户捣衣声便恁么去旱地遭钉不恁么去有眼如盲毕竟作么生三脚驴儿弄蹄行铮铮秋入银屏梦不成。

　　晚参云昔日西汉士论以经术为内学辞赋杂说为外学季彦之时方尚辞文反以章句为内学经书为外学迩来吾宗亦然你看唐时西天大耳三藏因诵华严经入法界品得他心通肃宗皇帝请南阳忠国师试验公案有僧举问玄沙沙曰汝道前两度曾见国师么玄沙意在那里莫是学人不姓黄耶有僧举问赵州大耳三藏第三度不见国师未审国师在甚么处州曰在三藏鼻孔上且道鼻孔上是国师不是大众寿星龟鹤鹿又云今人喜馍仿圆悟大慧中峰三尊宿咦绘雪者不能绘其清绘月者不能绘其明绘花者不能绘其馨绘泉者不能绘其声还识国师玄沙赵州么怪石岑崟当路幽篁深不见天此路若逢醉客应在万仞峰前。

　　晚参云出家儿父母不供甘旨大事又不了明所为何事古人道行脚参禅只图见性即今上人性在甚么处见得自性方脱生死眼光落地时作么生脱脱得生死便知去处四大分散时向什么处去同此荒村破落正好着力囊也空钵也空穷则变变则通不然雨打青灯寺风吹白石牛蛇不踏着尾万年无转头喝一喝。

　　贴单晚参僧问钓鱼船上显家风可是西来祖师意否师曰尽道上座会打支查曰量材补职伏惟尚飨师曰豆腐店里亦骂你曰利动君子师曰如何敢怪巡照乃曰今日本是平常日若作平常看去便是俗人见识因甚𠰚只为汝眉毛盖着眼睛所以错过祖师有件事告报诸人每夜里一觉梦醒伸脚时好个出奇句子。

　　晚参云避暑竹林凉风透树潮声到门明月在户燕子归巢狗儿当路大众一期华严经喝得好字母。

　　晚参师云江平秋万里人静夜初更仿佛寒烟外长洲落雁声诸禅德旷古乾坤观不尽海昌塔上错分明。

　　晚参云衲僧家吐露本地风光有纵有夺似断似续而心地灵彻有如秋色秋声不知何起不知何止非妙悟人不能辨始可人前当机维那问贫儿抱子渡恩爱竞随流还有佛法大意也无师曰烧庵婆子是那里人曰古渡秋风寒飒飒黄花红蓼满江湾师曰演武亭有件新闻问不居正位玉殿苔生可是异类中行履否师曰上座身边想是经钱作怪曰无名不挂体棒上不成龙底作么生安排师曰弄出事来才知苦典座问在家只言为客易为什么临川又觉取鱼难师曰再有谁似你曰这一番不虚行脚也师曰说的就是。

　　晚参云万贱之直不能挽一贵之曲咄咄草舍三山隔银河一水通多少人错会立近晚风迷蛱蝶坐临南浦乱芙蓉吽吽秋声虫语外夜气稻香中。

　　晚参云开口时便成增语不开口时便成剩语孙阿竖盐官今夜声不是当年谱诸大众莫与么去可惜许。

　　晚参执事白云明晨解制求和尚说法师曰说什么法近水天难夜高原晚易风衲僧家量腹而食度形而衣容身而游随意而行余天下而不贪委万物而不取处大廓之宇乐无极之野咄正朝夕者视比辰正是非者视古人拈槌竖拂又作么生此去有人问盐官近日事凭你唤钟作瓮。

　　晚参云富莫富于常知足贵莫贵于能脱俗贫莫贫于无见识贱莫贱于少骨力的今晚五月三日微风开夕眺奔云带梁越滑跶波斯翻着袜喝一喝。

　　除夜小参云今晚是除夕除却除却尽唋却且道除却个什么莫是一年三百六十日千妖百怪魑魅魍魉邪魔外道么不说不说再不说有个妙处不可说蓦打一拂。

　　晚参众集师大笑曰特地一场愁良久曰不须愁比郁单越南赡部洲以拂子划<PIC>L155p0028_01.gif</PIC>曰千年田地八百主切忌人前又马牛吽吽民事因甚官酬。

　　中秋晚参云如何是般若体如何是般若用万里关河遥北望无边风趣入秋来说甚么箭穿杨柳李广䧟番错过云峰悦和尚故人尺素年年隔薄暮清砧处处催大众峨眉山脚下有件事极古怪。

　　除夕小参云拆不拆单不单检尽历头冬又残不指白牛赚大众破衲蒙头看远山添老大转痴顽五彩神荼满世间咄辣离番冬冬打鼓祭东关。

　　晚参云弥勒放下布袋迦叶难陀生者以寿死者以葬城郭以固三军以强千金之子不倚𢖍古人曰汝等诸人尽是噇酒糟汉与么行脚何处有今日众禅契欲不出纳以湮其源空堂幽幽有梏有莞松下围棋松子每随棋子落当得么知藏拟作礼师连棒打出问承闻和尚有偈西溪之西毕竟是甚么所在师曰你这癞子曰学人普天之下都走过总不曾见有个人师曰广济院去。

　　晚参师曰梅蒸过苹风起修竹畔桑林里莎鸡唤醒南窗睡诸禅者切忌切忌梦绕吴峰翠醒来时吃冷水。

　　晚参云无今无古有甜有苦静坐底静坐乱舞底乱舞三十三天尽皱眉四海龙王笑痛肚好好大众抽衣听打鼓。

　　晚参云缩却颈伸出手昔日世尊拈花今晚外扬家丑今年是壬寅去岁是辛丑天寒人寒时月下牛如狗老虎吼爬当走道甚么云绽绽路相同湖南有湖北有山东茄山西韭咄草里猢狲打筋斗。

　　乞米归晚参师云瓦钵凝霜成玉钵鸡冠缀露变珠冠夕日颓时游鳞跳跃秋月凉宵澄莹朗彻且道牛头没马头回时作么生。

　　晚参云名世法语妙不在多惊人活句流声甚远近世以古人死套子教人哀哉如见鸟将来张罗以待之得鸟者罗之一目也若常为一目之罗则无时得鸟矣如被甲者以备矢之至若使人必知所集则悬一扎而已万事不可前窥万物不可定虑故先德为人无窠臼如鲛之为鱼其子既育惊必归母还入其腹小则如之大则不复咄多少人道秦人失鹿天下共逐。

　　晚参云今日前明日后白牛背上金毛吼大众因甚么一步三回首莫是客马思归嘶路口否宝剑折作镰悲歌刈霜韭谁适与谋于天之右咄马郎舅南阳忠国师低头作揖高拱手。

　　晚参云从上来关棙子转向人前卓卓有根有据使人见之不敢谓向上无来历而诋先德为奇怪也如僧问睦州请师讲经州云买帽相头大众会么案山欲暮溪边雪里云藏树渔艇横斜沙觜露流年度风光已向松梢吐远村四望知何处行客往来无意绪急归去故园正在寒梅渚。

　　晚参云宵灯荧荧夜雨泷泷商风冲冲壁虫薨薨心之怀矣惟其永系逢人则诵无人则涕诸贤契寒则寒热则热鸡足家风何者是怀古思深两行泪那堪更说听猿时。

　　晚参问答毕师良久曰禅和子丛菊吐蕊寒露依依灯烛辉煌白云满地云门云虾蟆钻你鼻孔毒蛇穿你眼睛且向葛藤里荐取知也未桐叶落葵花谢凭你礼拜了归位去面前鸿雁过屋后雉鸡啼知恩者少负恩者多。

　　晚参云从上诸祖建立宗旨圆应无方以其无方之应故应无不适犹若水也水则源泉混混昼夜不竭既似力者盈科后行既似持平者循岳赴下不遗小间既似察者循溪谷而不迷奏万里而必至既似智者障防山而能清净既似知命者不清而入洁清而出既似善化者赴千仞之壑石而不疑既似勇者感德而生失之则死既似有德者所以汾阳昭祖云夫说法者须具十智同真若不具十智同真邪正不辨大众识汾阳祖师么十智同真虎露牙别峰相见暮飞沙细看月明风远近须知是石是梅花喝一喝。

　　晚参云众禅德日短读书少夜长转侧多不可不可如何如何但知其一不知其他只知暴虎不知冯河鹿生三年其角乃堕。

　　晚参云诸禅德一语不能践万卷徒空虚试问目前人何如天地初展手云是何言欤。

　　晚参云年不过五月不过五天堂底乐地狱底苦初三十一眉横鼻直大开了眼底因甚么脚踏实地时又看不得若道急则佩韦缓则佩弦争奈山头玉树生寒水里锦纹成织。

　　晚参云红不成雪白不成血等闲一事不分明苦使从头皆曲折咦不曲折大黄体挂穿山甲天官之大者不名所生人官之大者不名所职禅和子吃吃。

　　晚参云炉瀹千年液树留太古青咄也未定足所践者远然待所不践而后能行心所知者遍然待所不知而后能明老灶丘山寒云锁石掷火夜飞星。

　　除夕维那恭白云今日岁暮大众乞和尚说法师云一年三百六十日什么处去了众无对师喝云青龙头上出米石。

　　七月十四晚参师云万物欣交得江山间自知说甚么终日嗥而嗌不嗄终日视而目不瞚终日握而手不倪我忆南湖秋西山暮云起击桌云大众几时自恣知客问菩提心作么生𤼵师云烦恼进云学人不知落处师云欢喜进云明知向上事学人因甚么不会师云十言十当。

　　晚参云先进于礼乐后进于礼乐十方虚空筑着磕着只有一事可疑画蛇如何不画脚还有一件可笑老祖不识水潦鹤。

　　晚参云居则具一日之积到则不点作家不啐啄啐啄同时失青天似水无鱼月钩空钓千里草何青青十日卜不得生惺惺惺日午打三更耆旧问古人道柳色黄金嫩梨花白雪香请问和尚还具宾主句也无师云出门踏着屎进云不长不短不粗不细遇见冤家作对头时作么生师云为何走到陈朝奉店里僧喝师云这里不曾烧神福且出去。

　　晚参云言人之美评彼之过者智不可及明不可见诸禅德螃蟹入罾恰似蜘蛛结网灯蛾扑火浑如蛱蝶穿花如何季世事反近结绳初莫是隐然示来者此意即焚书么三千威仪门二百五十随众吃谁道证得虚空时无是无非法耆旧问请问和尚大方无外大圆无内为何杏山不种苋菜师云睡熟吹土应三年进云一言易出驷马难追师云者里岂好打睡铺。

　　晚参师良久云诸大德我已说清净法竟是中清净否是中清净否是事如是持余纸半幅留与五百年后人䟦尾僧出作礼毕拟归位师连打三棒维那问乌龟入水即不问相逢不相识时如何师云分明是个骆驼进去但念水草余无所知师云口里气闻不得进云拈却猫儿会上树未审落花流水归何处师云但闻人卖子不闻人卖爷。

　　晚参云谁令白日晚坐使远山青山何为兮高高水奚为兮深深坞西冷垂虹亭龙拖急雨长桥过带累老祖听事不真。

　　晚参云佛法兴衰皆有必至之理人特昧昧耳不见道聘贤以圭问士以壁召僧以瑗绝人以玦反绝以环大众白鹤峰乌龙潭仰山道底会么僧问平地上死人无数过得荆𣗥林是好手紫云山堂前因何草长丈二师云你去年一病几个月进云银香台上种萝卜大开佛殿门阿谁在内阿谁在外师云当初吃冷物起的么进云新罗人迷路满目是青山时如何师云那个所在最疼痛进云日出东方月落西恰似两重公案师云你有年的人想是着吓生病僧礼拜师云迷路人苦邮亭长亭短亭满目是山青不觉底大风斗雨鹿蹄儿趷蹬趷蹬穿山径东方日西方星两两三三牧童咏黄花儿遍地生疏篱边半启扄帆飞京口渡砧响石头城说什么银香台上生萝卜树下猩猩弄眼睛典座问未从斋戒得不向佛边求和尚为何教人𤼵菩提心师云伍其良也笑张伯义也笑进云不因今日几错招愆师云江南矮子。

　　晚参问异类中行绍隆圣种底向甚么处行履师云那有此理进云耳听不闻眼看不见七手八脚三头两面师云莫进当铺进云香严悟处不在击竹俱胝得处不在指头未审在什么处师云快去叫菜头来知藏问当初未欲成相别恐误同参一首诗可是到家句否师云快快抢行李进云既是圣僧为何头上有漏师云几更时候起火进云碓觜生花师云神明鉴察知藏拟议师喝云未明三八九难透祖师关好笑头上日轮谁不见南无佛陀耶把臂上高山山头妙窍往追不及来不有年老天谁言黄野归来晚今在罗浮作地仙侍者问城中青史楼云外高僧塔去此之外请师指示师云江西锡箔进云可是下文看注脚师云衢州阡张进云日出卯用处不须生善巧师云周脚夫𤼵黄病。

　　晚参云钟山之玉寒岭之松比之瓀珉榆柳无殊及其烧以炉炭三日而色不改处以积冰终岁而枝叶不凋咄日月所照舟车所载富岁子弟所赖你看面前案山且道多少大。

　　起七晚参云大众木若稼才害怕何也呢不见杨岐会祖云百丈开田说大义是何言欤杨岐两日种禾亦有奇特语达磨大师无当门齿且道意在甚么处禅和子山头日日风和雨行人归来石应语情尽桥名折柳桥任多离恨絮条条良久云唐朝崔皓写翎毛。

　　坐七完除夕晚参云年穷月尽了衲衣下事作么生众禅者代地燕京北荆湘百粤南休妄想莫卜卦不是山间不似野月在傍边星在下这话且罢毕竟如何是衲衣下事僧答不契师笑曰阿难是佛侍者云水堂寮主问每日三条线长年一衲衣还有别传事也无师云泥松墙倒进云娘生臂子短瓦钵使人持师云前功俱废。

　　大雪晚参云明明向你道错过也不知苦哉佛陀耶何处寻踪迹大众朝寒不能起夜寒不能睡梦里见湖山几点雪中翠喜喜洗面触着鼻子。

　　冬至晚参云大众先德眼目越洪宁之荡荡追玄漠之造化跨五三其无偶邈卓立而独奇看却今时羽族盛兴毛群并起上蔽云穹下被皋薮一尘才动大地全收咦晚来初雪霁烟火隔林微一径牛羊入孤村桑柘稀玄鸟冬至之日祀于高禖以请子诸禅者知也未知客出问道着不着孤云野鹤是何语话师云你是那里户籍进云山舍一年冬事办得闲谁管竹竿低师云有管队在么。

　　晚参云僧家无累以世界为影柱上观先哲深原道德下考市流乃足以羞禅和子凭栏莫与禽鱼共水底月明谁得知咦有趣有趣热熬猢狲卖俏俐。

　　晚参问答毕乃云洋洋乎盈耳哉作者七人知也未玉环击碎令人惜妙手良工修不得镇江客双峰山外衣衫赤帝释宫中飞檀特。

　　晚参云今古应无坠分明在目前因甚又有客愁繁似雨乡路草芊芊知道了回首垄头树似接古塘烟蛙鼓萤灯蚯蚓笛莺歌蝶舞鹧鸪天苍天苍天。

　　晚参云生余人间世夫岂不犹人若少松柏共除非天地亲良久云咄咄破衲数十年白发四五寸经书不记卷熟睡不记顿。

　　示众

　　示众师云一二三四五六七风响槐凉似人迹泉落不归山东流更西出咦不闻正旨则志不弘不明向上凡心不息溪谷被繁霜孤儿当门泣嗟嗟近世禅道俱以门庭为宗乘结构之端何热乱之婉而多风也至于说法皆以套古作见解有如鹤唳空山猿啼断岸使人深入迷魂队里渺于天外奇峰令人莫测呵呵。

　　示众云佛祖以众生之耳目为视听众生之心为心端坐而自化居成而不有斯可以谓得正法也诸贤契思于正法道不远人念静而众生自清不疑而众生自信不私而众生自公贱珍则众生去贪彻侈则众生从俭用实则众生不伪崇让则众生不争始得人心和平众生淳质乐其生保其道优游大德以慰老僧厚望。

　　天台归示众云下烟萝过西涧晴空落落潭底漫漫纽半列三成群和响拈一去七雨后鸠鸣会也会也百岁老人入漆瓮。

　　先老和尚诞日示众云连城之璧瘗影荆山夜光之珠潜辉郁浦玉无翼而飞珠无胫而行扬声于章华之台炫耀于绮罗之堂衲子有胫岂可汩没至殆蠹才于幽岫腐智于柴荜耶行森今日烧香供养先老人酬恩报德大众要当绝尘寰岂是看平素。

　　示众云若说一个自己懡㦬若说两个大众懡㦬若说三个人天懡㦬若说四五六七八个十方三世无处蹲坐诸禅德你道慈翁有过有过。

　　示众云四海和平之福只在随缘一生牵惹之劳皆因好事古宿与徒同坐徒闻车马声出观宿喝曰汝非我徒也大众个个难抛妄念人人怕老其身与谁两两争输嬴恁地不知安分咦卜算从来不准凭天自有前程算来蒙懂胜聪明落得无愁无闷若过望便千般未圆若安分便于今十全且喜安闲清健向这壁把茶杯拈向那壁把草鞋安。

　　示众云一切众生皆有佛性一切众生皆无佛性诸禅者䒢溪平生愚鄙无他好独好五家语脉好明古人宗旨不好掩目害后贤而性复疏懒不能骫骳取名圆转滑稽以游市井苟非从佛法相视鲜不对面失之所以云流水韶华东山日上西溪月斜看弥勒楼阁壶中洞苑别有平沙惜于今红尘白浪天涯回首处衰柳啼鸦叹沩峤堂前穿帘燕子今在谁家。

　　普说

　　普说云今时语录动使四六长篇或拈颂诗文百十首自矜多才不知意皆人人盗袭之意句皆人人套古之句特东补西凑矫强成篇耳了无半语一字𤼵己心眼开人性灵虽多亦奚以为上代宗匠遗一则机缘明透亲切使人见之直下廓开正眼岂曰少乎多为少善不如精一鼯鼠五能不成正术徒耀其狂𤞚狡猾虚炫猖猗耳大众莫学卖弄率多游谈妄自矜夸失道德之大体尚糠秕之薄俗万辈之中一不足取纵合时务玷污先圣然人非不知特知之而不改耳或互相奸私而取印证趣世炎凉不惧𠎝尤专恃外护声势越加彰恶此乃侥幸之徒不足以语也诸禅子欲明先祖正眼而不以己之所弊者速改犹注本草解参同而不知自病之深痼哀哉普说云大众今日小年好个消息风霜冰雪刻露清秀以山色言之四时之变亦多矣而惟经风霜冰雪之余则有一种奇韵淡淡漠漠超于艳冶浓丽之外而若温和盎盎百花献巧争妍者不可胜数惟梅花独于风霜冰雪之中以标格韵致为万卉冠而世人徒知万物华于温燠之余殊不知长养于寒冱之时者为尤奇也由此观之衲僧若处丰厚安居饱食毫不沾风霜冰雪之气纵有所成去凡品不远惟夫参叩于迫拶困𢖍之极有志衲僧往往淬砺磨炼琢成法器何者参究震撼之后灵机逼极而通正眼开焉乃至续佛慧命学问皆由此出而况世缘诗文乎今者大雄诸禅尽是久参遍历丛林𤼵愤穷极苦志欲学古人为法真切迥出埃𡏖有如叶落见山古梅舒蕊老僧每观群禅而喜之私念此非经风霜冰雪之余有以销磨其习气而然欤先祖有言能推食与人者必能忍饥者也赐之车马而辞者不畏徒步者也若畏饥而惮步者欲法道兴其吝为之吝为之不亦多乎而今诸子知法道之难为者也必无难法道兴矣老僧以此期诸子焉。

　　拈颂

　　僧举毗婆尸佛偈。

　　师拈曰。

坐深梅气断还续柳眼开时枯干秃寒凫犹傍南塘宿速速蛇珠在口鳖珠在足鱼珠在眼蚌珠在腹毗婆尸佛毗婆尸佛

　　知客举南泉斩猫公案。

　　师拈曰。

月上起日日上起时作寒作热太岁不利一刀两假斩却猫儿弹指一下百无禁忌

　　僧举洞山初曰五台山顶云蒸饭佛殿阶前狗尿天刹竿头上煎䭔子三个猢狲夜簸钱石霜云风吹石臼曾哮吼泥捏夜叉空里走趯翻海月乱波生惊起土星犯南斗道吾真云三面狸奴脚踏月两头白牯手拿烟戴冠碧兔立庭柏脱壳乌龟飞上天保宁勇云一与佛祖为师一验衲僧眼目一与天下人作榜样。

　　师拈曰。

江东村个个出来称大官四五月间天大旱掀起方巾舐粥盘

　　僧举南泉示众三十年来牧一头水牯牛公案。

　　师拈曰。

和和和东西几何南北几何归去归去免风免雨耕耨以时实我仓𢈔

　　书记举雪峰于法堂前坐众集峰指柱杖云这个为中下根人僧问忽遇上上根人来时如何峰拈起柱杖云门云我不似雪峰打破狼籍僧问未审和尚如何门便打。

　　师拈曰。

雪峰拈起柱杖云门问着便打慈翁即不然忽遇上上人来时如何但云去汝非其人

　　老和尚举僧问资福古人拈椎竖拂意旨如何资福曰古人与么那僧复问拈椎竖拂意旨如何福便喝出。

　　师颂曰。

鳌身映天黑鱼目射江红乡树扶桑外主人孤岛中

　　黄龙三关。

　　颂曰。

人人有个生缘国清寺里丰干日里随缘作梦夜来骑虎看山

我手何似佛手拾得放下苕帚串头茄子带糟寒山呵呵拍手

我脚何似驴脚踢起天昏地黑虽然用处无多也胜宝应四喝

　　侍者举云门初参睦州州搊住云速道速道门拟议州拓开云秦时𨍏轹钻。

　　师颂云。

秦时𨍏轹钻莫道无希罕如今古庙前好似延宾馆

　　老和尚举宝寿开堂三圣推出一僧寿便打圣云恁么为人非但瞎却这僧眼瞎却镇州一城人眼去在寿便归方丈。

　　师颂云。

辚辚车甲马萧萧路上行人弓在腰四顾寥寥云影断一轮红日正昭昭

　　法语

　　示徒云衲僧家心无着于是非行不违于道德气静心空不存矜尚体亮意达不系于欲矜尚不存则能超名相任佛法心空气静则能审得失调万物万物调大道无违也名相超是非无着也故衲僧以心空为主调物次之众生以匿情乃堕以违道乃苦匿情违道故受沉沦古德曰吾无己吾又何患所以先祖用心不滞于情而后行不离于道而立法活脱无依廓达灵明澄然忘贤而与法具恍然任心而与道合傥然无染事与理融吾徒勉之。

　　示邦宁周护法法名超凤春池拾砾者怀宝觅前程唐人怿不出火把照鱼行渔翁稳睡潭深且清周之至德朝阳凤鸣玉翻荆岫寒光动剑出丰城紫气横咦高飞良马因鞭影归去来兮见太平。

　　示徒云道不属修不属不修然而行解相应名之曰祖上僧忘名中僧立名下僧窃名忘名者体道合德享人天之福祐立名者修身慎行欢荣观之达显窃名者厚貌深奸扬浮华之俗态足之所履不过数寸然而咫尺之途颠蹶于崖岸拱抱之梁沉溺于川谷者为其立无正地衲子学道抑亦如之。

　　示徒云凡说法须从胸中流出先有眼目而后𤼵之宗旨则纵夺自如不落常套若就事说理承言接语一有留滞虽甚工巧终属死格。

　　示侍者云衲子怀佛祖志处末世未遇知音而独往独来胸中一假不可对人说并无人知之苦心酿成孤愤无伦骨气令人想见俯仰丛林以名世自居始得称行脚见盐官来然后或隐或显更须知时识变逆顺同根恶善共域逆境所倚反而为顺顺境所伏还虑成逆恶境所现或能为吉善境所降恐回成凶逆顺善恶难以𩔗推见不善而修德则恶反为祥见善而不修德即善还成恶故境风警衲僧市刑警俗子境风不能胜智眼则恶反成善市刑不能胜道德则逆转为顺故所谓有逆必惧惧必生敬敬则有顺顺必有喜喜必生骄骄则有逆是以祖师荣至不生喜愈敬慎以检诫其身辱来不为戚愈修谨以为务唯论道论禅用意用句若断若续似显似微古人作用宗旨直须透顶透底不可轻易放过思之思之。

　　示形山宝上座云全提格外独步机先诸佛慧命相继联涟形山宝子重加意焉所以云三方鼎峙九有未艾圣贤拯救之秋衲子树功之会我今付汝正法眼藏汝其光大嘱嘱。

　　题墨竹示杨超祖云米公石陶君菊周子爱莲何似竹坡仙曾有言无此令人俗心空节劲质直如玉。

　　示徒云衲子行脚母友不如己者雪峰得岩头始于鳌山成道黄龙不遇云峰那能复见石霜是以浮山远天衣怀同参叶县敦笃为法其誓信以固惜夫近世伐木有鸟鸣微剌谷风有弃余薄怨而论者谆谆疾浅薄宁怀𢹂贰恶俗党宁绝交游不见琅玡觉芭蕉泉慎人交己审己交人出世则无暴集客处静则无邪僻宾原其所以来则知其所以去见其所以始则知其所以终如死心新灵源清友道交信善则久要不忘恶则忠告善诲否则止而无自辱如道吾智云岩晟不为可弃行不患人遗己躬自厚而薄责于人求诸己而不求诸人如保福展明招谦非禅不言非法不亲交游以戒会友以道噫嘻迩来剌薄者博而滥断交者真而孤与其不获已而矫世宁将从夫孤何也朝涉溪犹浅暮涉溪忽深水犹如此变安可测人心。

　　示天镜前上座云慧命相继始于正悟而终于宗旨繁文不与焉后贤虽有根本而不加之明眼则必惑母谓拈颂易学旨脉难识世皆知浸水及物则生其所不及则死不知日月之所照功莫大焉禅流受法荫甚远不识其由来可乎吾徒识之。

　　示徒云心如虚空界示等虚空法法无差等愿有大小器有宽隘量有巨细任有轻重所取未可舛乖万硕巨鼎不可满以盂水一钧纤钟岂可容于涌流十抱良木不可盖以茆茨榛𣗥蒺藜岂可负于宫殿小非大所任大非小所载重非轻所制轻非重所用以大任小必有枉分之失以小容大必有轻溢之危以重处轻必然伤折以轻载重必致压覆鹍鹏一振横厉寥廓皆负青天足跖浮云有六翮之奇资也海骊神騕腾飞万里绝尘掣电有迅雷奋发之力耳今以燕雀慕冲天速疾犬羊学追日飞步知其必不能及奔蜂不能化藿蠋越鳨不能伏鹄卵何也盖神龙能变化故能乘云驱雾佛祖能利生故能承道立法云雾虽密蚁蚓不能升法道虽同无眼不能行智小不可以谋大愿狭不可以处广以小处大必危以狭处广必败愿小而承大谓之滥愿大而任小谓之降而其失也宁降母滥是以佛祖量才而授承量承而授法则师无虚授徒无虚承故无危累之忧衲僧为法智眼可不慎诸。

　　示宗汉朱护法云曹溪水向西流一片月生海几多人上楼火可冷冰可热艳紫乌能混朱色优波鞠多丈室盈筹不已而已多少人摸索不得。

　　示松云明上座云四时常青岁寒不改岂非松乎万化千变出没太虚岂非云乎此乃上古风韵也子其有可尚矣履立标格应如松之坚刚济物利生须似云之布泽以布泽之云培坚刚之松则其宾主互换当何如也以布泽之利生用履立之标格则其夺境夺人轰雷掣电宜何如哉夫松者以慧命为根以道眼为株以纲宗为枝以向上为叶云者以因时为权以妙密为实以收放为照以变化为用岂世间所谓松之为松云之为云也欤明上座思之勖之。

　　示徒云日月至明而浮云蔽河水至清而沙土秽性源至静而嗜欲害故先佛不贵显达比丘而贵知愧僧也若由富贵兴禅者贫贱时吾恐其惑乱若由贫贱兴禅者富贵时吾恐其骄邪唯有谨慎比丘富贵而眼不明则惭愧贫贱而眼不明则惭愧在得师友之功吾信斯矣蓬生麻中不扶自直白沙在泥与之俱黑是故衲僧择友而交譬舟车然相济而行己先则援彼先则推行则为友负无席则寝其趾若富贵而迷不如贫贱而悟生以辱不如死以荣故古德为法忘躯不隐其短不知则问不能则学取之玉也。

　　示徒云世事熟者不逆人情人情通而不通正法外矣正法通而不通道眼乱矣道眼通而不通料拣杂矣佛法明眼为贵眼明旨的而道方显续佛慧命宗乘之所以建法者三一曰眼二曰戒三曰志眼以为本戒以行诸志以成诸衲僧必不得已守一于兹眼以为主衲僧所以择法者有四诚其心正其智实其德定其旨心诚则诸佛应之况诸众生智正则人天顺之况于万物德实则功立旨定则不乱古德所谓禅者彻悟今人所谓禅者邪解先德有言适东而西辕错矣。

　　示豁庵文上座云但凡说法于时套最近口耳最熟者须极力出脱莫学邪禅争习死句须知宗旨语脉自性生机尽而有余久而更新者当深扣之若习古人陈语以此相尚便为俗禅然而亦有离而上者不可知也盖佛法正脉不尽绝于天地间也无一切趣下之理。

　　示徒云禅以静兴以杂衰法以正安以邪乱古今常论世所共知然而衰禅乱法继踵不绝者岂是时无明眼尊宿耶诚苦法道不行耳十步之间有茂草城市山林有宗匠曹溪有二桂汾阳有六人今以宗门盛行衲子繁庶丛林丰隆知识纷纭而师无智眼徒无正悟非世之无贤皆因接之乖实志道者少兴逐俗者多俦朋党用私背实趋华印证者不辨质干不审材行虚造声誉妄生毛羽滥于许可止取热闹览察其状则德侔大衲详核厥能则鲜及中根而乃虚张高誉强蔽瑕疵以相光耀嗟乎佛祖慧命至此穷极师家之唱若声学者之和如响长短大小清浊邪正皆从师眼故先祖接人以短取长慎于料拣今使授受必核以实若其眼邪勿强衣饬出处语默须辨根器则云门赵州德山临济何虑不企踵而致耶。

　　示徒云理无常是事无常非先日所用今或置诸今日所弃后或所取投隙抵时应事无方在乎明眼若欲眼明在乎力参世皆知以衣愈寒莫知以勤愈贱故先宗大德立志于勤苦以见自性末劫衲僧倘能砥砺其材自诚其明睹俗生惭彻证本源观始终诸端览无外诸境逍遥乎无方之内彷徉乎尘埃之表卓然独立超然绝俗追踪上古友贤前哲筹䇿邪正以识祸福穷搜本末设义立度死有遗法生有芳名此皆衲子之所当行然而莫肯为者沦漫懈坠纵情故也盖勤者立身之大本也仪状齐等而眼明者胜质性同伦而勤苦者成是故砥砺琢磨可以利金勤苦参究可以厉心大凡衲僧欲深察法旨以垂芳名未有不从参究克苦而成者如水积成川蛟龙生土积成山豫樟长勤积成功荣达至千金珍裘非一狐而成台庙诸椽非一木而支历劫心垢非一日而能净尽是以先祖勤苦参究其行可法其立可法其坐可法其颜貌辞气可法者此也。

　　示德文殊云道行惟让临事惟平立身惟清清则无欲平则不曲让则无诤三者备然后可以说法衲僧尽悲愿行道德而不化者缘时未至也众生莫不欲安佛祖顺而安之莫不欲善佛祖教而善之笃以大义固其心导以清净和其气宣佛弘恩大其化施仁行惠莫用威刑视佛与群生如观己体则众生爱之如父母出世为人岂细事哉德子勉之。

　　示徒云上古师僧行脚时品高韵逸气静神闲而意致幽深语味不尽故称僧中绝伦季世堪嗟学游谈而称悟道及乎付法住持施施佛祖容貌匈匈市井污行多方营求盛利盛利至则随积败德𠎝尤者何也不能知耻知过而附集者不正恣情纵欲则翼佐者邪群故法道存亡于是乎在谛审先宗哲匠高蹈独往以法自任身寄五浊波流心越三界之表道全于内遗物于外岂与俗辈竞门庭而饰佞世媚容耶如上林喋喋啬枭春蜩夏蝇聒耳德业不足以相涉聪明不足以相资盖魔外党队见称波旬迦叶苦行谓为法王则衲僧不在于声色也今丛林稄稄知识茀茀谁念祖宗正法伤哉人入豺狐狼伍方思狮子智明处于不德恶族始信高操不渝咦法道凌迟须当竹柏其行虽岁寒而无改峨然卓㧞确尔不移莫蓬转以循俗莫易志以趋流然而任法道者不能免群恶不生憎不能使魔外不侵害故苦且难而多贫顺世情者乐且易而皆富是以俗流莫不委此而就彼秉操孤立者志定计决劝沮不能回知足知止忧患不能入困顿而弥坚穷独而不悔呜呼处此末运可谓长吟甚于痛哭。

　　示明宇王护法法名超麟人间麟儿出天上见文星正当与么时菜园墙倒晴须筑莫待庐穿漏始醒南兮北兮三拎五停进前两步转脚千扄呵呵扬眉鹞子过照顾自家珍。

　　示云子骧维那云从龙风从虎圣人作万物睹天王峰上祖峰高放下身心三四五。

　　示雪安映上座月映千江持竿独钓烟波静晚风初定一只船儿正撑出溪湾细阅杨岐景开雪径双峰庭前与子安心竟。

　　明道正觉䒢溪森禅师语录卷中

　　音释

　　癞

　　(落盖切音赖)。

　　癖

　　(匹亦切)。

　　崟

　　(鱼音切音吟)。

　　荼

　　(同都切)。

　　冬

　　(徒红切音同鼓声)。

　　梏

　　(古禄切音谷)。

　　爬

　　(蒲巴切音杷)。

　　莹

　　(萦定切)。

　　鲛

　　(居肴切)。

　　刈

　　(倪制切音[卄/執/衣]割也)。

　　诋

　　(典礼切音邸诃也)。

　　薨

　　(呼宏切音轰薨薨群飞声)。

　　冯

　　(蒲平切音平)。

　　瀹

　　(弋灼切音药)。

　　嗥

　　([古*見]刀切)。

　　嗌

　　(伊昔切音抑哽咽也)。

　　嗄

　　(所嫁切沙去声)。

　　瞚

　　(输慎切音舜)。

　　玦

　　(居月切)。

　　瓀

　　(而宜切软平声)。

　　珉

　　(弥邻切音民石之美者)。

　　骩骳

　　(上乌贿切音委下部比切皮上声骩骳屈曲也)。

　　舐

　　(上𥿄切时上声以舌取食物也)。

　　跖

　　(之石切音职)。

　　騕

　　(伊鸟切音杳)。

　　蠋

　　(神六切音孰)。

　　鳨

　　(林直切音力鸟似凫而小)。

　　喋

　　(徒协切甜入声)。
乾隆藏第 155 册 No. 1642 明道正觉森禅师语录


　　明道正觉䒢溪森禅师语录卷下　几十

　　嗣法门人超德等编

　　机缘

　　僧问如何是乌道玄路师云白云飞起红叶落进云文武兼济人来时如何施设师云不许饮酒食肉进云邪法难扶时如何师云岂有此理进云如何是正法眼师云早晚也进云何以为之大机师云米进云何以为之大用师云时进云异类中如何行得师云斗有大小秤有轻重进云疑情未息时如何师云鱼劳尾赤人劳头白。

　　同参问首座亲见老人是否师云是参云还有奇特事也无师云扣冰人少崇福人多。

　　僧入室请师决疑师云鬼谷老爷不在家僧云岂无方便师云归去门前自打瓦。

　　僧问如何是清净法身师云普请担泥僧云因甚学人不会师云有直岁在僧云如何是超佛越祖之谈师云依教奉行。

　　僧云牛头横说竖说不知有关棙子如何是关棙子师云止僧拟议师云去。

　　僧问如何是妙唱不干舌师云罕遇知音僧云如何是死蛇惊出草师云照顾性命僧云如何是铁锯舞三台师云呆鸭闻雷僧云如何是解针枯骨吟师云切忌寐语。

　　僧问终日纷纷扰扰如何是不动尊师云天晴快走僧拟进语师云换手捶胸。

　　僧问四方八面来时如何师云门前石马脚撩天。

　　僧问羚羊挂角时如何师云引我笑。

　　僧问一等是水因甚海咸河淡师云莫矢溺。

　　僧请益云不假半寸绳如何出得深井人师云赖遇天溪进云大似失便宜师云看你颠倒进云乞师方便师云大圣紧那罗王菩萨。

　　僧问如何是玄中玄师云日长夜短。

　　僧问佛心无处不慈悲观音大士因甚不去高丽国师云谢汝馒头汤饼。

　　游山归问僧涂毒鼓闻者皆丧因甚击者不死僧下语不契师示偈云山上鸱夷又买舟清风明月几时休欲知进退存亡事只问归来郑化州。

　　僧问昔日赵州勘破台山婆子毕竟在甚么处师云天开河进云学人不知落处师云斋堂东边进云乞师慈悲直说师云赵州两只眼婆子一条舌五台山上去旧路岭莫歇。

　　僧问如何是先照后用师云临济来也僧拟议师便喝僧云如何是先用后照师搊住云道道僧𣴭然师遂托开僧云如何是照用同时师掌云非驴所堪僧云如何是照用不同时师云不知痛痒汉僧喝师云再喝看僧又喝师便打。

　　僧问如何是无相涅槃师云五里亭十里铺僧云因甚学人不会师云驴前马后。

　　僧问如何是云门顾鉴咦师展手云那僧拟议师云了僧再问师云去。

　　僧问劈面来时如何师随声便掌。

　　僧问如何是大雄山底佛法师云白额当途坐僧云还有方便也无师云阇𥠖莫夜行。

　　僧问如何是西来祖意师云南人瘦北人肥。

　　僧问诸佛出身处且置如何是和尚安身立命处师云你却跳得好僧喝师云为什么僧拟议师打退。

　　僧问因甚不点路灯师云一任瞎闯。

　　僧问入门便喝便打意作么生师云祖师在你背后。

　　僧问不慕千圣不重己灵时如何师云你五戒也不持僧云古人到者里为甚不肯住师划一画僧喝师云好喝僧拟议师便打。

　　僧问金锁断后时作么生师云脑门着地。

　　僧问堆堆坐禅图个什么师掩鼻云出去僧𣴭然师云走来僧近前师云三黄丸好。

　　僧问从上宗乘如何接续师云日东上月西下僧云与么则人人有分也师云知章骑马似乘船。

　　同参问如何是首座家风师云没篱没壁参云忽遇贼来时作么生师云凭你摸索。

　　僧问毕竟如何是佛师云撞不破便烧。

　　僧问如何是梵音相师云铺堂不细行。

　　僧问箭锋相拄时如何师云过者边立僧喝师便笑僧拟议师云大好箭锋相拄。

　　僧问作么生转得自己归山河大地去师云昨夜好秋雨。

　　僧问如何是和尚为人处师云呆子呆子进云不落古今句作么生道师云官久必富进云七佛未出世时向甚处行履师云疑人莫用。

　　僧入室请益心经云揭谛揭谛意旨如何师云孔子产山东文才今古通大夫天下有白屋出三公僧云学人不知落处师云自卫返鲁。

　　僧问一人𤼵真归元十方虚空悉皆消殒为什么方丈后泥挑不尽师云鬼吃馊馒头。

　　僧问既是报恩人因甚不识金车山师云看你打之绕僧喝师云有甚了期僧拟议师云还怪得我么便打。

　　僧问山河大地还有过也无师云缺嘴打锣。

　　僧问乍起乍灭时如何师云不是鬼灯便是萤火。

　　僧问如何是观音三昧师云夜来孩子哭僧云如何是文殊三昧师云日里踢绣毬僧云如何是普贤三昧师云包公庙里失毡包。

　　僧问心佛俱忘时如何师云谁与么道僧拟议师喝出。

　　僧问浩浩尘中如何辨主师云饭里沙多僧云谢师指示师云莫乱嚼。

　　僧问无梦无想时主人公在什么处师云大众笑你。

　　师问僧仙乡那里僧答合浦县师云明珠拈出看僧无对师云想是新戒。

　　师问座主金刚且止唤什么作经主拟议师便笑主问如何是经师召云法师主应诺师云好个座主主指茶钟云者里有赵州也无师云匙挑不上。

　　师问一切葛藤敲门瓦子如今门开也瓦子在什么处僧𣴭然师云可惜七间僧堂。

　　僧问一字不着画是什么字师云鼻大心无毒。

　　僧问未生之前即不问如何是赵州勘破婆子处师云饭饱弄筋进云某甲即不然师云要屙那边去僧无语师云急归堂。

　　僧问如何是有柱杖子与柱杖子师云伶俐好僧云如何是无柱杖子夺柱杖子师云懵懂汉。

　　僧问目前荡尽时如何师云更梦见什么僧作礼师问汝名什么僧云南山师云南山起云为甚北山下雨僧无对师云春无三日晴。

　　僧问百尺竿头进步时如何师云三月三僧云学人不知落处师云起席不谢坐僧云从今得个安乐地师云义冢泪痕多。

　　师问僧抑而为之可谓贵人多忘拟向那边施设僧无对师问傍僧若也鉴不出落地作金声你道作么生僧拟作礼师便打师游牛首时路逢一道者者弹指一下问云是何宗旨师云老鼠吃盐者云如何是藏锋句子师云东西南北者云如何是事藏锋师云隔岸醉人多者云如何是理藏锋师云满江野鸭子者云如何是事理俱藏锋师云水里船船里水者云如何是事理俱不藏锋师云上底上下底下者便作礼。

　　僧问万法归一即不问毕竟一归何处师云昨日典座来今朝柴头去。

　　僧问髑髅粉碎时如何师云僧排夏腊俗列耆年。

　　僧问供养百千诸佛不如供养一无心道人诸佛有何过无心道人有何德师云打鼓转船头。

　　僧问王索仙陀婆意作么生师云听事不真僧云古人点铁成金乞师直㨗指示师云淮北鼓。

　　师问打稻僧禾熟不临场且置作么生耕人田不种僧无对师云贺家湖上天华寺。

　　僧问不是风动不是幡动是什么动师云禅和走入漆桶僧云和尚作么生师云䒢溪号做慈翁。

　　僧问树凋叶落时如何师云大好从头起僧云体露金风又作么生师云歌于斯哭于斯僧喝师云汝命何短僧拟议师打退。

　　僧问至道无难唯嫌拣择是否师云双陆盘开大喝彩进云如何是至道师云不差不差进云学人今日得遇和尚师云禅客昨晚在那里歇。

　　僧问如何是大通智胜佛师云古家桥下进云为什么佛法不现前师云临平腐干入室僧问临济的的意作么生师云官打现在进云学人不识宗旨时如何师云我是天溪主人进云道眼如何得明师云礼防君子进云乞师方便师云你问什么僧罔然师云近前来僧近前师大笑云金风落落洗芳菲瘦尽千峰雁始飞南海一波长不定西山半面莫疑非。

　　僧问燕子善谈实相如何是实相师云韩獹韩獹。

　　僧问撩起便行时如何师云泥作头。

　　僧问如何是古佛心师云桥流红树僧云如何是物不迁师云叶泛霜波。

　　僧问禅客相逢祗弹指此心能有几人知如何是此心师云阇黎鼻头黑。

　　僧问如何是道师云好日多同僧云如何是道中人师云再过一家。

　　僧问作么生是禅师云日里不点灯。

　　僧问牛头未见四祖时如何师云初七清明僧云见后如何师云念二谷雨。

　　僧问上木下铁意旨如何师云逢凶化吉僧拟议师大笑僧再问师云近日工夫太杀闲。

　　师问僧无根树子作么生种僧无对师云巡山稍暇。

　　僧请益举玄沙问光侍者打铁船也未光无对请师代师云今日好风问进门一句作么生道师云猢狲骑鳖背问既是大雄山因甚么又道云覆庵师云你是瓶窑来的僧云是师云扣冰去。

　　霉天连雨师落堂云大众因甚么迷痴许久不晴众无对师云知之为知之不知为不知天上雷公叫地下走蟛蜞呵呵好场热乱以柱杖画云湄众茫然师喝云聋牛瞎驴一齐打散。

　　解制师问僧云秋风清秋月明百城烟水任君行只有一事撞见胜热婆罗门时莫道在者里起程何故呢彭良久云你道老祖意在甚么处。

　　师问僧语是谤默是诳语默向上有事在什么事呵呵不到死牛边不欠死牛钱我与么道你又作么生。

　　僧问如何是学人亲切处师云火烧乌龟进云如何是本身卢舍那师云受戒也未僧云如何是清净法身师云𩰚打相争。

　　僧问如何是大通智胜佛师云东廊西廊僧云为甚十劫坐道场师云看你颠僧云作么生佛法不现前师笑云酒鬼子僧云何故不得成佛道师咄云痴虫。

　　师问柴头无根树子斫断也未头无对次早云昨夜看无根树子闻锣声忽然断去师指花云因甚么唤作海棠头拟议师便掌。

　　僧问清净本然云何忽生山河大地师云你寻衣单么进云学人请问佛法师云天旱棉花少。

　　僧呈怀州牛食禾颂师笑云蛮婆哈醋嘴三尺村老闻酸面百折引得乞儿耸膊寒俨然一幅吴生笔。

　　师游五台宿显通寺寺前见一贫婆头缠红布鬓插山花雕翎身披杂色袄子左足花履右脚黄鞋目光射人手提竹篮篮中诸物俱有口嚼石子师问婆在此何为婆云乞我一文师云年多少婆云六十四师云有家主公么婆云遍地都是师大笑婆睁目视师师便打婆便喝师又打婆𢹂篮作舞而去师游中台回婆仍在路嚼石子见师便笑口称南无佛南无佛师问婆生缘何处婆云太原师云几时到者里婆云今日六月二十七师云识得你也婆合掌云大通佛大通佛便作礼提篮而去师云几不问过。

　　僧问东邻田舍翁八字不着丿毕竟如何说师云你肚里有无数草稿曰免教名字落人齿甘作村中百拙僧师云看你翻来覆去好难过。

　　僧问世界与么𤄃因甚么钟声披七条师曰张黑牙煮牛腿曰法海无边舌头有限如何到得底师曰赭山人骂天热。

　　送亡僧归僧问亡僧迁化向什处去师召曰阇黎僧应诺师曰那里来僧茫然师曰再打鼓。

　　僧问有时拈在千峰顶划断秋云不放高和尚肯放学人一线道也未师曰包袱如何者样湿曰未归客思故乡谁是未归客何处是故乡师曰一角水淋淋的。

　　游芜湖僧问如何是本来面目师指渔舟僧茫然师便掌良久云会么江水生江月起青帘白舫江风驶江头老翁披短蓑独泛江心羡鱼美大张一网罗群鱼群鱼勇出江心里勇者伤于钩贪者伤于饵起者如浮𤓰落者如沉李入者困而怒出者跃而喜大者三尺五尺长小者七寸八寸止老翁一纵仍一擒网大鱼多莫能纪须臾卷尽千顷雪势及冯夷也披靡禅和子本来面目在那里。

　　僧问不是见闻生灭法叶落归根露远山时如何师曰一五一十曰不脱麻衣拳作枕几生梦在绿萝庵师曰山下人尽知你做事。

　　僧问和尚还肯接下下机否师曰木兰色茄花色曰遍天遍地刀枪甚处回避好师曰上包也得散卖也得。

　　客僧问如何是清净伽蓝师曰东司街西曰如何是伽蓝中人师曰高声叫看曰拈一放一未为好手如何是好手师曰孙行者。

　　僧问狗子有佛性也无师曰碓捣东西曰古人云不可更向道是盐意在于何师曰这私贩。

　　僧问是即龙女成佛不是即善星生䧟去此之外乞师指示师曰曾与柴头有甚冤曰无目不画眉为何又道夜叉屈膝眼睛黑师曰湿草鞋莫放蒲团上曰八花毬子里不用绣红旗师曰巡照说你粗糙。

　　僧问虽然截断天下衲僧舌头分明只道得一半如何是十足句子师曰六月里还盖绵被那曰也只理长即就师曰原来打摆子。

　　僧问此事楞严常露布而今忘却来时路乞师指示师云肉麻进云钟馗醉里唱扬州大家拍手上高楼师云难消菩萨。

　　僧问无着菩萨𤼵一念心清净为何不见真文殊师云再去单下摸一阵看进云惺惺直言惺惺历历直言历历师云只恐是破瓶破缸进云障蔽魔王一千年觅金刚齐菩萨起处不得未审在何处住师云你今早曾进厨房么。

　　僧问演若何曾认影善财不往南方甚么意旨师云莫怕进云可是红炉爆出铁乌龟么师云牛屎进云大风吹落楞伽山时如何师云捧起看。

　　垂问

　　师垂问云祖师西来篱边山菜带泥挑滋味新鲜好诸增上慢者闻必不敬信侍者答云甘草甜黄连苦师云向去莫言今日事观音自在放毫光谁不忍者说答深山藏猛虎师云风灯动夜帏大棒打老鼠为什么窗敲碎玉声偏细答明月堂前风冷淡师云太平时节桑麻话不用兵符佩缝纱错过也答云从龙风从虎师云蛟翻波作雪鼍吼气蒸云金色头陀供麦饭还知否答曲不藏直师云毕陵伽呵叱河神梅花倒影插人头是否答楼阁里善财师云一钩新月鱼吞影双峰云外暝是何病答碧波生水面师云月上女出城舍利弗入城布袋和尚何故如今笑不止答辰属龙卯属兔师云东西南北水洒不着泼墨飞毫莫浪题你能构得么答雨过看长虹师云禅和子亲舍每疑云外近长安翻觉日边遥呢侍者答不𢍆师遂遣出。

　　师垂问云三世诸佛因甚不知有僧答不𢍆师曰记得江西铁树宫么曰记得师曰黧奴白牯却知有僧茫然师曰大好河南归德府僧求开示师曰清晨寺里钟黄昏祭鬼鼓吾欲观于转附朝儛。

　　师垂问云不思而得不勉而中因甚又道不是苦心人不知。

　　师问僧云我也不识好恶带累你不是好人黄河三千年几度清僧答不𢍆师云金堤温伯雪。

　　师落堂垂问云放之事分收之理至如何是无宾主句又问还知雨雪霏霏雀劳利么咦五代长连城又作么生会。

　　书问

　　复友人

　　参禅学佛祖不必言妙在学佛祖而宛然佛祖尤妙在不独禅宛然佛祖而德品亦宛然佛祖盖禅从德品中光扬惟德品去佛祖不远故所谓禅与佛祖相近若学佛祖不知德品为何如动以狂放字句求佛祖胡可得耶比来老师大衲所谓欲进前而不御遥闻声而相思麟凤拟麇鸡珠玉较砾石白日垂其照青眸写其形故凡操千曲而后知声观万尤而后识器知音同道欢然共怿流郑眩人无或失听聊舒鄙悃欢复。

　　复形山宝西堂

　　老僧受用唯山林耳草衣木食安步胜车无过为贵不复知有人间欲乐此老僧习气也吾徒谓其得计否乎来书云佛法通即世法通老僧谓之不然道不同不相为谋亦各从其志也富贵如可求虽执鞭之士吾亦为之如不可求从吾所好岁寒然后知松柏之后凋举世污浊清士乃见何也其重若彼其轻若此老僧常笑幻影浮沉真同蕉鹿人生结果不异网蛛千里之骏未遑大驰然龙媒蹀踥人自垂青亦不必向飞嘶也山中疏篁万竿峰顶奇松舒翠怪石舞跃龙渊无底案头尊宿古录举目师友不离此标此趣恐亦造化所悭吾徒不见𢖍山四绝天独靳其余乎千万为道自重临纸远念不次。

　　复戴岵瞻护法公

　　坐视纲颓如此不一挽之可乎夫护法有以名节相砥砺者有以佛法相切磋者有以见地相许与者至于披沥襟期陶写性灵胶漆自投芝兰契合则始于见地之许与而切磋佛法砥砺名节实该之焉兹非有光风霁月之卓识青天白日之眼目则握手秦越可概以语之耶愿大作家如黄山谷始不负先师之嘱托也。

　　答禅者

　　衲僧愿力立纲宗择法眼一切是非毁誉得失因乎道不因乎情庶几所树当下解脱不则戚戚然是昧子闯宝藏顾安能识吾宝也世间众生遇弱则啖同境则争此六道因果也至如声闻缘觉辟支十地虽能说法如云如雨而不能续佛慧命者由有执心故惟佛与祖神化如龙隐显莫测方能普利群迷龙虽处于涔蹄局中未尝不沂鳞濯羽能大能小龙之为龙一神至此况佛祖乎古人演易首以龙德配大人易者无所往也在于善藏其用如来说法应无所住惟贵静默夫翠不藏毛鱼不隐鳞尚能杀身况衲僧乎是故大道不道大德不德大才不才大节不节道者导也有导则滞滞则碍故衲僧有以道招谤者德者得也如人得物则矜矜则人见而畏故衲僧有以德招谤者才者财也如人有财盗欲劫之故衲僧有以才招谤者节者高也气高则折身高则危行高则蹶故衲僧有以高节招谤者世间祸患莫大于私己显现而据执于局执之为执其伏甚细其祸甚大古来宗匠能脱于世者方能说法利生情执不尽而欲利生者譬如有人自缚其手欲解彼缚终不能得执见不脱祸身坏法且莫自保况能利益人天乎自利利他者如同舟遇风众人同心何地不可行何乱不可涉哉古德悟道者得心空非空境界也空执心也执心在则见空境亦碍何也有可得而见也执心尽则居恶境亦空何也无可得而见也是故佛祖出世亲不得[跳-兆+東]不得誉不得毁不得尚无有福何有于祸处世利物微矣微矣呵呵清溪一棹柴床一觉这滋味谁知道天公自古无分晓倒做痴聋偏是好世上谁人忙得了数日猛热殆不堪幸病朽稍闲适在荒垄避暑来僧迫书草草以复邻庵相见均此道意。

　　答禅友

　　接来翰知宝刹钱米山积院事川涌然而折腰趋豪门低眉见护法拱手道左望尘遥拜屏息车下不敢高声泥沙在衣风尘掬面衲僧之志亦尽矣临风念友中心若结先德云南阳忠国师三诏竟不赴遂使唐肃宗愈重于佛祖然我望南阳云泥虽异路回首思古人愧汗下如雨岂可为一身法门同受污万古长江水恶名洗不去呵呵钓竿头上容渔隐少风波处便安身还笑那着甚羊裘严子陵老祖峰头雪霁清境但有荒崖怪石修竹古木日啜苦茗睡起曳杖放脚不知远近亦旷然真趣与棒喝谈禅未见议优劣也临楮驰切不尽。

　　复居士书

　　行森和南闻风日久恨愚衲多病多故不得面晤请教承翰勤恳甚慰怀仰接示此公纂刻拈颂捧读增叹然拈古者辩眼目颂古者显法道拈而不正则眼乱于实颂而不切则道失其真道之失由于顺情而害法眼之乱在乎弃目而信耳耳目虽异宗旨显明显明而拈妄不可以称拈宗旨而颂迂未得以言颂颂迂拈妄则佛法乱矣是以先祖玄要真旨不可杂以邪解料拣语脉不可欺以虚文宾主诚分不可罔以混统故眼正以择法则真假易辩明眼以验人则邪正难瞒若名实颠倒便可叹惜先宗大匠廓彻亮于闻前智鉴出于意表不被世情眩惑不以名色易眼不没纤芥之善不掩萤𫋤之光呵呵黄河古道金堤阜青草新陂水拍天社燕城乌浑不解飞鸣只在土塘边兹因浙僧游山故辄附奉答草率不尽。

　　赞偈

　　世尊出山相

头髼松鼻突兀膝拄腮皮裹骨见之曰佛咄咄

　　水月观音大士

一蒲青草上四面白云飞尽日无言说岩花落满衣野店风涛惊泊岸西峰月上善财归

　　窑变观音像赞

满头满面落索离离披披衣着猛火堆里出手出脚你捧的岂不是如意宝轮么多少人看破铜镮石角合掌云也怪他不得

　　布袋和尚赞

头大头无角肚大肚无橐尽道是奉化县老官不知说得着不着放下布袋等个人手里把柄破木杓恶

　　达磨祖师赞

怒目咬齿何苦如此而今用师不着有理也是无理西天东土一般各各自有所以祖师祖师请起请起

　　千岁宝掌和尚像赞(老祖常住请题)

怀悲愿露古颜孤筇直过万重关竿头风月滩滩别足底烟霞处处闲称幽兴惟此山惊回龙梦出潺湲奇石蟠松无限意双峰绝顶许谁攀

　　自赞(梅源德首座请)

者汉毫无长处惟闻先圣遗言如饮甘露曰不强无达不劳无功不忠无亲不信无复不恭无礼此五者终身行之或云既传临济正宗因甚不行棒行喝烹佛炼祖作此三家村里老儒语耶慈翁曰是是问取懿山德子

　　又(超同请)

踏碎暮云披破衲冲开朝露握茶条饥投古寺暮歇崩窑电雷无剩迹如何有影留休休且与圆青共唱酬

　　雁宕山过夏示徒

踏破草鞋坐消白日北海天麻南台乌药嚼得破者急须吐却吞不下者翻成毒药

　　示溟源禅人

水至柔而能攻坚故一其内美哉沨沨乎经始绵绵滂沱淮海子宜自勉

　　示明镜

本来无一物何处惹尘埃六祖好语话几人不错会

　　天目秋夜礼祖塔

凉月侵衣红叶鲜杖藜几度塔松前寒鸦数点栖枯杪一阵西风霜满天

　　颂世尊拈花迦叶微笑

是处江湖有钓蓑相逢犹更问如何横吹黄鹤楼前笛直是庐山采菊歌

　　颂汾阳十智同真示僧

当轩竹珮因风响绕径梧阴带月奢曾识桃源仙子面岂缘流水觅胡麻

　　宿黄梅小石口五祖送六祖滩

夕阳楼外淡烟笼野渡舟横草接空望断岭南人不见九江月冷水溶溶

　　宿四祖塔前

破额山窗纸泣风乌声月下绕青桐夜寒古殿鸡鸣蚤曳杖仍登最上峰

　　宿黄梅东禅寺

扑面蓬尘拟蔽天东禅槽厂若为传应庵华祖三生室耕者南田又北田

　　秋日扫龙池传祖塔

塔上双虹适偶期焚香谁识独悲思池当夕照半添色句与秋山两斗奇龙出无心三汲浪鹤鸣育意九皋岐若非吾祖何来此雨细风斜归去迟

　　礼磬山师翁塔宿海会寺

游罢荆溪过上方笑看归鸟磨斜阳千盘石径云承屐一室松风月满床既破浮生尘外梦宁耽长夜定中香分明塔下钟清韵多少时人叹渺茫

　　佛事

　　天目扫高祖塔

　　绿犀海外分离坎金毛崖畔甲丁庚三四四三三四四四三三四四三三西方庵上铁蛇钻入金刚眼东坞峰下岩前石虎抱儿眠恭惟老祖珍重万福行森到此瞻之仰之万年松拂日百怪石腾溪不一而一不二而二。

　　扫笑岩祖塔

　　师拈香云。

孤迥迥露堂堂红柿落雪梅香一洲鱼胔市千树木奴荒多少人到者里错过祖师何以故终日河隍谈法要无人塔影又斜阳

　　便作礼。

　　为澹斋禅者起龛

　　恁么恁么时至花先觉不恁么不恁么阴晴鸟自知澹斋上座金车山上梅浮白幽溪响雪待君归。

　　为闻闻聪禅人火

潮声隐隐自归宗别壑沉沉起暮风望里青眼阔孤飞天外鸿聪上座行矣霜花白重来枸𣏌红

　　扫虎邱隆祖塔

　　师拈香云。

宁从落落勿碌碌始信睡虎藏深谷试剑池边花自闲点头石上云团簇息当六月风方劲名在千秋日正昱一瓣心香告祖前数声长叹离山𪋤

　　杂着

　　自箴

　　诗云无易由言耳属于垣事以密成语以泄败聪明深察而近于死者好议人者也博辨广大而危其身者𤼵人之恶者也孔子恶称人之恶者阮嗣宗口不论人过乱之所生也则言语以为阶吉人之辞寡言以简为贵言简而意尽者至言也少言气完而梦寐亦安君子绝交不出恶言少皋氏有不才子崇饰恶言天下之民为之穷奇人而不仁疾之已甚乱也汝唯不矜天下莫与汝争能矜己能丧厥功齐桓公葵邱之会微有振矜而叛者九国人有满于意而不觉形于词色者则其所养可知矣人好直言必及于祸言切直则不用而身危刚肠疾恶不避嫌疑谓之大失狃于能直者所𤼵多敝恶言不出于口忿言不反于身好尽言以招人过国武子所以见杀于齐也出言有时而不敢尽保身之道也往哲提命犹在一堂不次书之以清座右嗟乎金人三缄实惟我师。

　　示病人多逐苦境

　　莫莫莫病是众生之良药我在俗时一病几死正迷闷中忽闻鼓吹始知病源不从他有遂决志出家云鼓角分明破毒针蓦然劄断爱情心死去活来真好笑石头土块尽知音语诸人识病因大家割舍梦中身咄咄不作维摩诘文殊何处寻。

　　山中四仪

　　山中行

春鸟逢人自唤名芝兰满谷藏深草无限禅和努眼睛

　　山中住

结夏安居云水聚施主虽然个也无竹石松风时共遇

　　山中坐

燕去雁来历乱过梧桐叶落一天秋双峰月上僧功课

　　山中卧

被絮前冬脚踢破夜寒无数个翻身床头老鼠如旋磨

　　明道正觉䒢溪森禅师语录卷下

　　音释

　　霉

　　(谟杯切音枚)。

　　膊

　　(伯各切音博)。

　　馗

　　(渠为切音逵)。

　　儛

　　(与舞同)。

　　麇

　　(规云切音均鹿属)。

　　蹀

　　(徒协切音叠)。

　　踥

　　(七接切音妾)。

　　涔

　　(锄林切音岑)。

　　沨

　　(符咸切音凡沨沨中庸之声)。

　　缄

　　(古咸切音兼)。

　　塔铭

　　天地有不可磨灭之道古今有不可磨灭之人道与人合然后能使天地不变古今不变而人愈不可磨灭也从来道法不一阐道法者不一未有舍光明心地能别求本来面目者则凡千支百派不至于涓滴归海而不已吾圆照慈翁和尚其北溟之归墟也哉师讳行森号䒢溪生博罗黎氏器宇神奇性情天放甫壮闻钟有省辄师归宗无何依雪峤信公穷极隐秘公示寂始参大觉大觉一见奇之旋命分座师接机如鹏劈海鹘摩霄活啄生吞命根立断丛林咸以䒢铁棒称之戊子冬受诸护法请手辟龙溪直如达磨芦渡大破洪荒为千古儿孙开正法眼藏岂徒效面壁故态已哉师后游五台上山遇一贫婆口嚼石子望师称大通佛师与语似谶似禅亦异事也师归龙溪
上亲书来赐圆照禅寺
命杭织造同所司易龙溪额师既归
上犹降御书等呜呼
世祖于师始终恩遇夫亦金身兆梦亘古以来之仅见者师后浮沉人间何翅朱门蓬户轩冕泥涂正如化世界为沙盆纳须弥于芥子山海珍奇人天色相都掷最上层非非想天而师之心地本自光明如日月如星辰历历可数非有一形定在者师之锡飞不一地如老祖盐官诸处要皆化城息影最后主大雄阅春丁巳𢹂宝子辈漫游吴山指华岩曰此中修篁奇品可以卧数江颿吾将老于𥁞图中乎优游至六月二十四蓦曰早晚吾行矣诸子请留曰三日可及期集诸子曰慈翁老六十四年倔强遭瘟七颠八倒开口便骂人无事寻烦恼今朝收拾去了妙妙人人道你大清国里见
天子万善殿中说禅道呵呵总是一场好笑诸子数问后事师不答但大书龛封云䒢溪老䒢溪老到这里还有什么不了咄封却遂掷笔含笑而化时异香远彻缁素竞奔七日掩龛余香犹烈诸子侍龛至庚申佛成道之后三日塔于圆照之右胁焉师世寿六十有四僧腊三十有六九坐道场有语录若干卷嗣法自懿山德形山宝豁庵文子公然芾山彦天镜前雪安映松云明霞川英五山干秋涛光环山珍雨山恩天麟瑞隆道祖石幢际洪惠贵卓群玉晓山会山堂关半山吉宇庵文续那藏云峤宏外其随机密印名迹莫稽姑置以俟再考云适吾里文殊懿山德公继席圆照走人抱状请铭余门外人也岂能悉师高深不过摘德公行状大概如此此亦见天地有不可磨灭之人生不遽生生不徒生生不多生生而必顶天立地超古绝今以阐扬道法然则慈翁和尚北溟之归墟也哉铭曰。

　横拿老棒　打开天地　百代之师
　睛点活龙　龙飞在天　赫赫圆墀
　喝正宗风　擒来佛祖　立地成之
　毫光烛宇　霜气摩霄　在此须眉
　金精玉彩　磷磨百折　亘古如斯

　　赐进士出身四川道监察御史楚桃源罗人琮拜撰
