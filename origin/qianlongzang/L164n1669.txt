乾隆藏第 164 册 No. 1669 御录经海一滴


　　御录经海一滴序　　　　　　　　见一

　　释迦牟尼文佛大智慧海中缘起沤生度诸众生令入无余涅槃普说三藏十二分文字至为浩瀚然佛所觉了一切诸法未说者无论其已说者自西天来至震旦仅百分之一耳然即此已来震旦者虽一经中一品一品中一门一门中一法一法中一义一义中一句如欲诠量演布纵以大海量墨须弥聚笔写之而不能尽虽然此三藏十二分不作字相不作句相不作有言相不作无言相即世尊更历恒河沙数劫住世转轮更说百千万亿倍三藏十二分终不得云我佛如来曾转法轮也如是两边俱不得[糸*系]毫滞着回互然则大藏经卷如何可有所拣择耶乃朕今者万几余暇随喜教海于般若华严宝积大集等经卷帙浩繁者未及遍阅但于圆觉金刚楞严净名等经展诵易周者若干部每部各亲录数十则其义何居曰无量无边差别佛事皆不离无相真心而有即卷常舒如来于一言语中演出无边契经海即舒常卷一切法门无尽海同会一法道场中是以如网有纲提之则孔孔皆正如衣有领牵之则缕缕俱来夫金刚经有演四句偈之说佛口亲宣也大般若经六百卷而以般若波罗蜜多心经二百六十字撮其指要举彼例此何妨向众宝内探如意珠于群药中取阿陀妙固可从本得柯从柯得条从条得枝从枝得叶矣唯夫三藏十二分并入无相三昧演广非多此是一中之多标略非一此是多中之一有说亦得此是默中说无说亦得此是说中默昔如来以不说说故四十九年未尝转法轮迦叶以不闻闻故毕钵岩中无人聚会而三藏十二分不曾着一字朕今以不拣择拣择故所采所录不独震旦经藏未尝缺遗一言一句即西天未来古佛未说者亦复不增不减无欠无余焉夫五千教典屡说降魔而不二心宗本自无诤佛魔对待我人之见刺横生邪正分疆法执之情尘宛立如来的旨夫岂其然观夫经中所载群魔外道当其一承佛语率多立时皈依愿为弟子然则佛之降魔秪与古德为人无异不过教化群迷同证无生岂其执己为正蕳他为邪种种我相人相如此为佛如彼为魔而存佛见法见哉盖佛界无量而魔界一如佛界以无量智海无边而迷云一如智海以无边我佛如来具正遍知正知如日照中天遍知如泽润大地如是无量无边魔界迷云如来悉知悉见为诸众生一一破除咸归无上正觉永不入于魔𦊰凡诸问答皆属一期方便之门不持所问之答为佛所开示众生即所答之问亦乃佛所幻化敷宣无非析理分条穷业识之万变发蒙振聩烛深覆之群幽万𣲖千支滔天浊浪入觉海而无波不息千回百折长夜昏衢升慧日而有暗皆消唯其众生多病是以医王多药其问也列千千之病状其答也示一一之良方迨其药病双消法尔问答俱寂所为化人问幻士谷响答泉声以八万四千尘劳门作八万四千功德藏以无自性真实法自证即以无自性真实法为人四十九年因此一大事出世故曰唯此一事实余二即非真若谓释迦牟尼佛能令西天九十六种外道悉皆摧伏由于辨才无碍者不特是非未泯犹然背觉合尘者所不必论即[糸*系]毫许佛魔之见未消而以辨才无碍赞叹三藏十二分是人即为不能解佛所说义此经云何受汝赞叹经不云乎不着世间如莲花常善入于空寂行达诸法相无𦊱碍稽首如空无所依夫此性经真空性空真经清净本然周遍法界学人安得妄以识心分别作实事实境会哉况实事实境即非实事实境而非实事实境即是实事实境历历交加重重无尽斯皆实语如语述佛真文非学者言思之所可明唯达人亲证方自了耳永明云以圣言为定量邪伪难移用至教为指南依凭有据故师所作宗镜录广引群经备彰佛意乃尚有魔民弘忍辈斥师为义解沙门谓法眼宗由此而衰其罪与谤三藏经文无异定堕无间地狱夫船筏以渡迷津之者导师为引失路之人若其生而知之本未尝迷则无文无字与恒沙文字一道齐平并不得有同异总别成坏之相又有何义解非义解之别若有一[糸*系]未尽则所以净此一[糸*系]者岂得不藉如来善能分别诸相于第一义而不动之大智慧光大威神力乎又况踯躅于情尘识浪之中彷徨于圣果凡因之际不以佛祖如语实语导入此宗转用何等法门为人乃可宗镜录者全引佛经录其纲骨不特是三藏十二分之旨并且是三藏十二分之语若谓宗镜录是义解者则佛之三藏十二分尽是义解矣且世间凡有一文一字一点一画皆是义解又何者为非义解耶必擎拳竖拂扬眉瞬目胡喝乱棒方非义解乎若作如是会则是义解之尤更且无义可解同于狂痴耳况从上宗师为人语句亦不过是经典中片语单词取以为人逗机应节何尝离经一字乃片语单词则谓非义解整章全偈即斥为义解可乎既此是义解则古今宗徒又何得上堂说法岂此等野狐乱统即非义解而我佛如来所说之微妙义趣广大法门转皆义解耶永明之意谓上上根人目宗之一字即入如来大智慧海何必更问诸余若因法利无边广欲为人普说则龙宫宝藏鹫岭金文皆同一际总无异旨非略非详不多不一是以录兹百卷凡欲学人从此入于五千教典也末世僧徒多愚少慧于此百卷犹复意怠情烦千有余年无人知其最尊最上乃者朕为刊十存二录其大纲所以俯徇机宜引人入胜盖永明以宗镜为大藏之向导朕又以宗镜大纲之书为宗镜录之向导耳节录宗镜之后因而泛览经文下与未来众生同一倾心悲仰上与过去诸佛同一化建无门爰思五千教典广博无涯目览心周实为不易乃推广永明纂集宗镜之心即用朕前此节录大纲之例亲御丹铅随披随录既以受持读诵即以刊刻颁行导引群生入于如来普光明藏大智度海凡以人之根利根钝不同乐简乐繁各别欲探堂奥往往之绕于门庭未睹本原势必难寻其枝叶今者标兹甚深妙义听其文势不全则务多之者既饮上药而化凝酥执总之人复探宏纲而思细目庶几学人由此知阅三藏十二分而非朕于三藏十二分有取有舍也朕于宗乘实有所见而无疑至于教典向来从未研究然了知既悟之人根本教乘一贯若不与佛口相应设使妙证亦非究竟不见达摩直指人心传此教外别传而令以楞伽为印证乎且迦叶阿难马鸣龙树并是西天四七中教外别传之祖乃种种诸经皆迦叶今阿难述其所闻于我佛如来者如是迨后马鸣龙树如佛之心复造种种诸论何有一经一论不出宗门祖师之所绍述若执宗徒水母借鰕为眼之诮则皆属自相矛盾乎只缘未了自心随文起执恐违教意是以为人简文字令其自证简文字非是简教亦即是明教简亦是教如何因简议教若既分明自证法尔须明佛语印可自心何得偏生局见惟惧多闻若于未证之时因诠得旨不作心境对治直了佛心则有何过学者如欲广览灵文既可于是先窥其奥阃如欲直探骊颔更可从兹即届于宝城但莫执义上之文随语生解要须探诠下之旨契会本宗言言冥合真心一一消归自己将积此众微定到须弥之高广且举斯一滴已同渤澥之清凉矣是为序。

　　雍正十三年乙邜二月十五日

　　御录经海一滴总目卷之一圆觉经金刚经卷之二楞严经卷之三维摩经卷之四文殊说般若经仁王护国经卷之五思益经卷之六庵提遮女经楞伽经卷之七入法界体性经佛说智印经善住意所问经卷之八金刚手经卷之九解深密经大乘千钵经卷之十持世经卷之十一心地观经无量义经卷之十二妙法莲华经卷十三之二十涅槃经

　　　　　净口真言

　　唵舒噜的萨吗哩的哒哩呢吽哈

　　　　　一心顶礼

　　南无大慈悲父本师释迦牟尼文佛世尊。

　　　　　自归依佛

　　南无十方三世常住佛。

　　　　　自归依法

　　南无十方三世常住法。

　　　　　自归依僧

　　南无十方三世常住僧。

　　无上甚深微妙法　百千万劫难遭遇
　　愿得见闻受持者　普解如来真实义

　　御录经海一滴卷之一

　　大方广圆觉修多罗了义经

　　如是我闻一时婆伽婆入于神通大光明藏三昧正受一切如来光严住持是诸众生清净觉地身心寂灭平等本际圆满十方不二随顺于不二境现诸净土。

　　尔时世尊告文殊师利菩萨言善男子无上法王有大陀罗尼门名为圆觉流出一切清净真如菩提涅槃及波罗蜜教授菩萨一切如来本起因地皆依圆照清净觉相永断无明方成佛道云何无明善男子一切众生从无始来种种颠倒犹如迷人四方易处妄认四大为自身相六尘缘影为自心相譬彼病目见空中华及第二月善男子空实无华病者妄执由妄执故非唯惑此虚空自性亦复迷彼实华生处由此妄有轮转生死故名无明善男子此无明者非实有体如梦中人梦时非无及至于醒了无所得如众空华灭于虚空不可说言有定灭处何以故无生处故一切众生于无生中妄见生灭是故说名轮转生死善男子如来因地修圆觉者知是空华即无轮转亦无身心受彼生死非作故无本性无故彼知觉者犹如虚空知虚空者明空华相亦不可说无知觉性有无俱遣是则名为净觉随顺何以故虚空性故常不动故如来藏中无起灭故无知见故如法界性究竟圆满遍十方故是则名为因地法行菩萨因此于大乘中发清净心末世众生依此修行不堕邪见。

　　尔时世尊告普贤菩萨言善男子一切众生种种幻化皆生如来圆觉妙心犹如空华从空而有幻华虽灭空性不坏众生幻心还依幻灭诸幻尽灭觉心不动依幻说觉亦名为幻若说有觉犹未离幻说无觉者亦复如是是故幻灭名为不动善男子一切菩萨及末世众生应当远离一切幻化虚妄境界。

　　知幻即离不作方便离幻即觉亦无渐次。

　　尔时世尊告普眼菩萨言善男子此虚妄心若无六尘则不能有四大分解无尘可得于中缘尘各归散灭毕竟无有缘心可见善男子彼之众生幻身灭故幻心亦灭幻心灭故幻尘亦灭幻尘灭故幻灭亦灭幻灭灭故非幻不灭譬如磨镜垢尽明现善男子当知身心皆为幻垢垢相永灭十方清净善男子譬如清净摩尼宝珠映于五色随方各现诸愚痴者见彼摩尼实有五色善男子圆觉净性现于身心随类各应彼愚痴者说净圆觉实有如是身心自相亦复如是由此不能远于幻化是故我说身心幻垢对离幻垢说名菩萨垢尽对除即无对垢及说名者。

　　证得诸幻灭影像故尔时便得无方清净无边虚空觉所显发觉圆明故显心清净心清净故见尘清净见清净故眼根清净根清净故眼识清净识清净故闻尘清净闻清净故耳根清净根清净故耳识清净识清净故觉尘清净如是乃至鼻舌身意亦复如是善男子根清净故色尘清净色清净故声尘清净香味触法亦复如是善男子六尘清净故地大清净地清净故水大清净火大风大亦复如是善男子四大清净故十二处十八界二十五有清净彼清净故十力四无所畏四无碍智佛十八不共法三十七助道品清净如是乃至八万四千陀罗尼门一切清净善男子一切实相性清净故一身清净一身清净故多身清净多身清净故如是乃至十方众生圆觉清净善男子一世界清净故多世界清净多世界清净故如是乃至尽于虚空圆里三世一切平等清净不动善男子虚空如是平等不动当知觉性平等不动四大不动故当知觉性平等不动如是乃至八万四千陀罗尼门平等不动当知觉性平等不动善男子觉性遍满清净不动圆无际故当知六根遍满法界根遍满故当知六尘遍满法界尘遍满故当知四大遍满法界如是乃至陀罗尼门遍满法界善男子由彼妙觉性遍满故根性尘性无坏无杂根尘无坏故如是乃至陀罗尼门无坏无杂如百千灯光照一室其光遍满无坏无杂善男子觉成就故当知菩萨不与法缚不求法脱不厌生死不爱涅槃。

　　修习此心得成就者于此无修亦无成就圆觉普照寂灭无二于中百千万亿阿僧祗不可说恒河沙诸佛世界犹如空华乱起乱灭不即不离无缚无脱始知众生本来成佛生死涅槃犹如昨梦善男子如昨梦故当知生死及与涅槃无起无灭无来无去其所证者无得无失无取无舍其能证者无作无止无任无灭于此证中无能无所毕竟无证亦无证者一切法性平等不坏善男子彼诸菩萨如是修行如是渐次如是思惟如是住持如是方便如是开悟求如是法亦不迷闷。

　　尔时世尊告金刚藏菩萨言善男子一切世界始终生灭前后有无聚散起止念念相续循环往复种种取舍皆是轮回未出轮回而辨圆觉彼圆觉性即同流转若免轮回无有是处譬如动目能摇湛水又如定眼由回转火云驶月运舟行岸移亦复如是善男子诸旋未息彼物先住尚不可得何况轮转生死垢心曾未清净观佛圆觉而不旋复是故汝等便生三惑善男子譬如幻翳妄见空华幻翳若除不可说言此翳已灭何时更起一切诸翳何以故翳华二法非相待故亦如空华灭于空时不可说言虚空何时更起空华何以故空本无华非起灭故生死涅槃同于起灭妙觉圆照离于华翳善男子当知虚空非是暂有亦非暂无况复如来圆觉随顺而为虚空平等本性善男子如销金矿金非销有既已成金不重为矿经无穷时金性不坏不应说言本非成就如来圆觉亦复如是善男子一切如来妙圆觉心本无菩提及与涅槃亦无成佛及不成佛无妄轮回及非轮回善男子但诸声闻所圆境界身心语言皆悉断灭终不能至彼之亲证所现涅槃何况能以有思惟心测度如来圆觉境界如取萤火烧须弥山终不能着以轮回心生轮回见入于如来大寂灭海终不能至是故我说一切菩萨及末世众生先断无始轮回根本善男子有作思惟从有心起皆是六尘妄想缘气非实心体已如空华用此思惟辨于佛境犹如空华复结空果展转妄想无有是处善男子虚妄浮心多诸巧见不能成就圆觉方便。

　　尔时世尊告弥勒菩萨言善男子一切众生从无始际由有种种恩爱贪欲故有轮回。

　　爱欲为因爱命为果由于欲境起诸违顺境背爱心而生憎嫉造种种业是故复生地狱饿鬼知欲可厌爱厌业道舍恶乐善复现天人又知诸爱可厌恶故弃爱乐舍还滋爱本便现有为增上善果皆轮回故不成圣道是故众生欲脱生死免诸轮回先断贪欲及除爱渴。

　　若诸末世一切众生欲泛如来大圆觉海先当发愿勤断二障二障已伏即能悟入菩萨境界若事理障已永断灭即入如来微妙圆觉满足菩提及大涅槃。

　　尔时世尊告清净慧菩萨言善男子圆觉自性非性性有循诸性起无取无证于实相中实无菩萨及诸众生何以故菩萨众生皆是幻化幻化灭故无取证者譬如眼根不自见眼性自平等无平等者众生迷倒未能除灭一切幻化于灭未灭妄功用中便显差别若得如来寂灭随顺实无寂灭及寂灭者。

　　善男子一切障碍即究竟觉得念失念无非解脱成法破法皆名涅槃智慧愚痴通为般若菩萨外道所成就法同是菩提无明真如无异境界诸戒定慧及淫怒痴俱是梵行众生国土同一法性地狱天宫皆为净土有性无性齐成佛道一切烦恼毕竟解脱法界海慧照了诸相犹如虚空此名如来随顺觉性善男子但诸菩萨及末世众生居一切时不起妄念于诸妄心亦不息灭住妄想境不加了知于无了知不辨真实彼诸众生闻是法门信解受持不生惊畏是则名为随顺觉性善男子汝等当知如是众生已曾供养百千万亿恒河沙诸佛及大菩萨植众德本佛说是人名为成就一切种智。

　　尔时世尊告威德自在菩萨言善男子无上妙觉遍诸十方出生如来与一切法同体平等于诸修行实无有二方便随顺其数无量圆摄所归循性差别当有三种。

　　善男子若诸菩萨悟净圆觉以净觉心取静为行由澄诸念觉识烦动静慧发生身心客尘从此永灭便能内发寂静轻安由寂静故十方世界诸如来心于中显现如镜中像此方便者名奢摩他。

　　善男子若诸菩萨悟净圆觉以净觉心知觉心性及与根尘皆因幻化即起诸幻以除幻者变化诸幻而开幻众由起幻故便能内发大悲轻安一切菩萨从此起行渐次增进彼观幻者非同幻故非同幻观皆是幻故幻相永离是诸菩萨所圆妙行如土长苗此方便者名三摩钵提。

　　善男子若诸菩萨悟净圆觉以净觉心不取幻化及诸静相了知身心皆为𦊱碍无知觉明不依诸碍永得超过碍无碍境受用世界及与身心相在尘域如器中锽声出于外烦恼涅槃不相留碍便能内发寂灭轻安妙觉随顺寂灭境界自他身心所不能及众生寿命皆为浮想此方便者名为禅那。

　　善男子此三法门皆是圆觉亲近随顺十方如来因此成佛十方菩萨种种方便一切同异皆依如是三种事业若得圆证即成圆觉。

　　若诸菩萨以圆觉慧圆合一切于诸性相无离觉性此菩萨者名为圆修三种自性清净随顺。

　　尔时世尊告净诸业障菩萨言善男子一切众生从无始来妄想执有我人众生及与寿命认四颠倒为实我体由此便生憎爱二境于虚妄体重执虚妄二妄相依生妄业道有妄业故妄见流转厌流转者妄见涅槃由此不能入清净觉非觉远拒诸能入者有诸能入非觉入故是故动念及与息念皆归迷闷。

　　善男子云何我相谓诸众生心所证者譬如有人百骸调适忽忘我身摄养乖方微加针艾则知有我是故证取方现我体善男子其心乃至证于如来毕竟了知清净涅槃皆是我相善男子云何人相谓诸众生心悟证者善男子悟有我者不复认我所悟非我悟亦如是悟已超过一切证者悉为人相其心乃至圆悟涅槃俱是我者心存少悟备殚证理皆名人相善男子云何众生相谓诸众生心自证悟所不及者善男子譬如有人作如是言我是众生则知彼人说众生者非我非彼云何非我我是众生则非是我云何非彼我是众生非彼我故善男子但诸众生了证了悟皆为我人而我人相所不及者存有所了名众生相善男子云何寿命相谓诸众生心照清净觉所了者一切业智所不自见犹如命根善男子若心照见一切觉者皆为尘垢觉所觉者不离尘故如汤消冰无别有冰知冰消者存我觉我亦复如是善男子末世众生不了四相虽经多劫勤苦修道但名有为终不能成一切圣果。

　　何以故认一切我为涅槃故有证有悟名成就故譬如有人认贼为子其家财宝终不成就有我爱者亦爱涅槃伏我爱根为涅槃相名不解脱云何当知法不解脱善男子彼末世众生习菩提者以己微证为自清净犹未能尽我相根本若复有人赞叹彼法即生欢喜便欲济度若复诽谤彼所得者便生瞋恨则知我相坚固执持潜伏藏识游戏诸根曾不间断善男子彼修道者不除我相是故不能入清净觉。

　　善男子末世众生说病为法是故名为可怜悯者虽勤精进增益诸病末世众生不了四相以如来解及所行处为自修行终不成就或有众生未得谓得未证谓证见胜进者心生嫉妒由彼众生未断我爱是故不能入清净觉善男子末世众生希望成道无令求悟唯益多闻增长我见但当精勤降伏烦恼起大勇猛未得令得未断令断贪瞋爱慢谄曲嫉妒对境不生彼我恩爱一切寂灭佛说是人渐次成就求善知识不堕邪见若于所求别生憎爱则不能入清净觉海。

　　尔时世尊告普觉菩萨言善男子末世众生将发大心求善知识欲修行者当求一切正知见人心不住相不着声闻缘觉境界虽现尘劳心恒清净示有诸过赞叹梵行不令众生入不律仪求如是人即得成就三藐三菩提末世众生见如是人应当供养不惜身命彼善知识四威仪中常现清净乃至示现种种过患心无憍慢于彼善友不起恶念即能究竟成就正觉心华发明照十方刹善男子彼善知识所证妙法应离四病云何四病一者作病若复有人作如是言我于本心作种种行欲求圆觉彼圆觉性非作得故说名为病二者任病若复有人作如是言我等今者不断生死不求涅槃涅槃生死无起灭念任彼一切随诸法性欲求圆觉彼圆觉性非任有故说名为病三者止病若复有人作如是言我今自心永息诸念得一切性寂然平等欲求圆觉彼圆觉性非止合故说名为病四者灭病若复有人作如是言我今永断一切烦恼身心毕竟空无所有何况根尘虚妄境界一切永寂欲求圆觉彼圆觉性非寂相故说名为病离四病者则知清净作是观者名为正观若他观者名为邪观。

　　善男子末世众生欲求圆觉应当发心作如是言尽于虚空一切众生我皆今入究竟圆觉于圆觉中无取觉者除彼我人一切诸相如是发心不堕邪见。

　　尔时世尊告贤善首菩萨言善男子是经百千万亿恒河沙诸佛所说三世如来之所守护十方菩萨之所归依十二部经清净眼目。

　　是经唯显如来境界唯佛如来能尽宣说若诸菩萨及末世众生依此修行渐次增进至于佛地善男子是经名为顿教大乘顿机众生从此开悟亦摄渐修一切群品。

　　若复有人闻此经名信心不惑当知是人非于一佛二佛种诸福慧如是乃至尽恒河沙一切佛所种诸善根闻此经教汝善男子当护末世是修行者无令恶魔及诸外道恼其身心今生退屈。

　　金刚般若波罗密经

　　佛言善男子善女人发阿耨多罗三藐三菩提心应如是住如是降伏其心。

　　所有一切众生之类若卵生若胎生若湿生若化生若有色若无色若有想若无想若非有想非无想我皆令入无余涅槃而灭度之如是灭度无量无数无边众生实无众生得灭度者何以故须菩提若菩萨有我相人相众生相寿者相即非菩萨复次须菩提菩萨于法应无所住行于布施所谓不住色布施不住声香味触法布施须菩提菩萨应如是布施不住于相何以故若菩萨不住相布施其福德不可思量。

　　凡所有相皆是虚妄若见诸相非相则见如来。

　　如来灭后后五百岁有持戒修福者于此章句能生信心以此为实当知是人不于一佛二佛三四五佛而种善根已于无量千万佛所种诸善根闻是章句乃至一念生净信者如来悉知悉见。

　　是故不应取法不应取非法以是义故如来常说汝等比丘知我说法如筏喻者法尚应舍何况非法须菩提于意云何如来得阿耨多罗三藐三菩提耶如来有所说法耶须菩提言如我解佛所说义无有定法名阿耨多罗三藐三菩提亦无有定法如来可说何以故如来所说法皆不可取不可说非法非非法所以者何一切贤圣皆以无为法而有差别。

　　佛告须菩提于意云何如来昔在然灯佛所于法有所得否不也世尊如来在然灯佛所于法实无所得须菩提于意云何菩萨庄严佛土否不也世尊何以故庄严佛土者即非庄严是名庄严是故须菩提诸菩萨摩诃萨应如是生清净心不应住色生心不应住声香味触法生心应无所住而生其心。

　　若是经典所在之处即为有佛若尊重弟子。

　　须菩提于意云何可以三十二相见如来否不也世尊不可以三十二相得见如来何以故如来说三十二相即是非相是名三十二相。

　　世尊若复有人得闻是经信心清净则生实相当知是人成就第一希有功德世尊是实相者则是非相是故如来说名实相。

　　佛告须菩提菩萨应离一切相发阿耨多罗三藐三菩提心不应住色生心不应住声香味触法生心应生无所住心若心有住则为非住。

　　如来说一切诸相即是非相又说一切众生即非众生须菩提如来是真语者实语者如语者不诳语者不异语者须菩提如来所得法此法无实无虚须菩提若菩萨心住于法而行布施如人入闇则无所见若菩萨心不住法而行布施如人有目日光明照见种种色。

　　须菩提以要言之是经有不可思议不可称量无边功德如来为发大乘者说为发最上乘者说。

　　若乐小法者着我见人见众生见寿者见则于此经不能听受读诵为人解说。

　　当知是经义不可思议果报亦不可思议。

　　如来者即诸法如义若有人言如来得阿耨多罗三藐三菩提须菩提实无有法佛得阿耨多罗三藐三菩提须菩提如来所得阿耨多罗三藐三菩提于是中无实无虚是故如来说一切法皆是佛法须菩提所言一切法者即非一切法是故名一切法。

　　须菩提若菩萨通达无我法者如来说名真是菩萨。

　　须菩提于意云何如一恒河中所有沙有如是沙等恒河是诸恒河所有沙数佛世界如是宁为多否甚多世尊佛告须菩提尔所国土中所有众生若干种心如来悉知何以故如来说诸心皆为非心是名为心所以者何须菩提过去心不可得现在心不可得未来心不可得。

　　须菩提汝勿谓如来作是念我当有所说法莫作是念何以故若人言如来有所说法即为谤佛不能解我所说故须菩提说法者无法可说是名说法。

　　须菩提我于阿耨多罗三藐三菩提乃至无有少法可得是名阿耨多罗三藐三菩提复次须菩提是法平等无有高下是名阿耨多罗三藐三菩提以无我无人无众生无寿者修一切善法则得阿耨多罗三藐三菩提须菩提所言善法者如来说即非善法是名善法。

　　汝等勿谓如来作是念我当度众生须菩提莫作是念何以故实无有众生如来度者若有众生如来度者如来则有我人众生寿者须菩提如来说有我者则非有我而凡夫之人以为有我须菩提凡夫者如来说则非凡夫须菩提于意云何可以三十二相观如来否须菩提言如是如是以三十二相观如来佛言须菩提若以三十二相观如来者转轮圣王则是如来须菩提白佛言世尊如我解佛所说义不应以三十二相观如来尔时世尊而说偈言。

若以色见我　以音声求我　是人行邪道
不能见如来

　　须菩提汝若作是念如来不以具足相故得阿耨多罗三藐三菩提须菩提莫作是念如来不以具足相故得阿耨多罗三藐三菩提须菩提汝若作是念发阿耨多罗三藐三菩提心者说诸法断灭莫作是念何以故发阿耨多罗三藐三菩提心者于法不说断灭相须菩提若菩萨以满恒河沙等世界七宝持用布施若复有人知一切法无我得成于忍此菩萨胜前菩萨所得功德。

　　若有人言如来若来若去若坐若卧是人不解我所说义何以故如来者无所从来亦无所去故名如来。

　　如来所说三千大千世界则非世界是名世界何以故若世界实有者则是一合相如来说一合相则非一合相是名一合相须菩提一合相者则是不可说但凡夫之人贪着其事。

　　须菩提发阿耨多罗三藐三菩提心者于一切法应如是知如是见如是信解不生法相须菩提所言法相者如来说即非法相是名法相。

　　云何为人演说不取于相如如不动何以故。

一切有为法　如梦幻泡影　如露亦如电应作如是观

　　御录经海一滴卷之一

　　音释

　　矿

　　(古猛切)。

　　销

　　(先雕切)。

　　萤

　　(音荣火䖝腐草所化一名夜光一名宵烛)。

　　殚

　　(都艰切同尽也竭也)。
乾隆藏第 164 册 No. 1669 御录经海一滴


　　御录经海一滴卷之二　　　　　　见二

　　大佛顶如来密因修证了义万行首楞严经

　　尔时阿难殷勤启请十方如来得成菩提妙奢摩他三摩禅那最初方便。

　　世尊在大众中舒金色臂摩阿难顶告示阿难及诸大众有三摩提名大佛顶首楞严王具足万行十方如来一门超出妙庄严路汝今谛听。

　　阿难汝等当知一切众生从无始来生死相续皆由不知常住真心性净明体用诸妄想此想不真故有轮转。

　　汝今欲研无上菩提真发明性应当直心酬我所问十方如来同一道故出离生死皆以直心心言直故如是乃至终始地位中间永无诸委曲相阿难当汝发心由目观见如来胜相心生爱乐吾今问汝惟心与目今何所在阿难白佛言世尊我今观此浮根四尘祗在我面如是识心实居身内佛告阿难汝之心灵一切明了若汝现前所明了心实在身内尔时先合了知内身纵不能见心肝脾胃爪生发长筋转脉摇诚合明了如何不知是故应知心在身内无有是处。

　　阿难言我闻如来如是法音悟知我心实居身外佛告阿难若汝觉了知见之心实在身外身心相外自不相干则心所知身不能觉觉在身际心不能知我今示汝兜罗绵手汝眼见时心分别不阿难答言如是世尊佛言若相知者云何在外是故应知心在身外无有是处。

　　阿难言如佛所言不见内故不居身内身心相知不相离故不在身外我今思惟潜伏根里犹如有人取琉璃碗合其两眼虽有物合而不留碍彼根随见随即分别佛告阿难如汝所言潜根内者犹如琉璃彼人当以琉璃笼眼当见山河见琉璃不世尊是人当以琉璃笼眼实见琉璃佛言汝心若同琉璃合者当见山河何不见眼若见眼者眼即同境不得成随若不能见云何说言此了知心潜在根内如琉璃合是故应知汝言觉了能知之心潜伏根里无有是处。

　　阿难言世尊我今又作如是思惟是众生身腑脏在中窍穴居外有藏则暗有窍则明今我对佛开眼见明名为见外闭眼见暗名为见内是义云何佛告阿难汝当闭眼见暗之时此暗境界为与眼对为不对眼若与眼对暗在眼前云何成内若不对者云何成见是故应知汝言见暗名见内者无有是处。

　　阿难言我尝闻佛开示四众由心生故种种法生由法生故种种心生我今思惟随所合处心则随有亦非内外中间三处佛告阿难汝今说言由法生故种种心生随所合处心随有者是心无体则无所合若有体者为复一体为有多体若一体者则汝以手挃一支时四支应觉若咸觉者挃应无在若挃有所一体不成若多体者则成多人何体为汝是故应知随所合处心则随有无有是处。

　　阿难言如世尊言眼色为缘生于眼识眼有分别色尘无知识生其中则为心在佛言汝心若在根尘之中此之心体为复兼二为不兼二若兼二者物体杂乱物非体知成敌两立云何为中兼二不成非知不知即无体性中何为相是故应知当在中间无有是处。

　　阿难言我昔见佛与四大弟子共转法轮常言觉知分别心性既不在内亦不在外不在中间则我无著名为心不佛告阿难汝言觉知分别心性俱无在者诸所物象名为一切汝不著者为在为无无则同于龟毛兔角云何不著有不著者不可名无无相则无非无即相相有则在云何无著是故应知一切无著名觉知心无有是处尔时阿难即从座起右膝着地合掌恭敬而白佛言我是如来最小之弟蒙佛慈爱虽今出家犹恃憍怜所以多闻未得无漏当由不知真际所诣惟愿世尊大慈哀愍开示我等奢摩他路。

　　佛告阿难一切众生从无始来种种颠倒业种自然如恶义聚诸修行人不能得成无上菩提乃至别成声闻缘觉及成外道诸天魔王及魔眷属皆由不知二种根本错乱修习犹如煮沙欲成嘉馔纵经尘劫终不能得云何二种阿难一者无始生死根本则汝今者与诸众生用攀缘心为自性者二者无始菩提涅槃元清净体则汝今者识精元明能生诸缘缘所遗者由诸众生遗此本明虽终日行而不自觉枉入诸趣。

　　尔时世尊开示阿难及诸大众欲令心入无生法忍于师子座摩阿难顶而告之言如来常说诸法所生惟心所现一切因果世界微尘因心成体阿难若诸世界一切所有其中乃至草叶缕结诘其根元咸有体性纵令虚空亦有名貌何况清净妙净明心性一切心而自无体若汝执吝分别觉观所了知性必为心者此心即应离诸一切色香味触诸尘事业别有全性如汝今者承听我法此则因声而有分别纵灭一切见闻觉知内守幽闲犹为法尘分别影事我非敕汝执为非心但汝于心微细揣摩若离前尘有分别性即真汝心若分别性离尘无体斯则前尘分别影事尘非常住若变灭时此心则同龟毛兔角则汝法身同于断灭其谁修证无生法忍。

　　于是如来普告大众若复众生以摇动者名之为尘以不住者名之为客汝观阿难头自动摇见无所动又汝观我手自开合见无舒卷云何汝今以动为身以动为境从始洎终念念生灭遗失真性颠倒行事性心失真认物为己轮回是中自取流转。

　　佛兴慈悲哀愍阿难及诸大众发海潮音遍告同会诸善男子我常说言色心诸缘及心所使诸所缘法惟心所现汝身汝心皆是妙明真精妙心中所现物云何汝等遗失本妙圆妙明心宝明妙性认悟中迷晦昧为空空晦暗中结暗为色色杂妄想想相为身聚缘内摇趣外奔逸昏扰扰相以为心性一迷为心决定惑为色身之内不知色身外洎山河虚空大地咸是妙明真心中物譬如澄清百千大海弃之惟认一浮沤体目为全潮穷尽瀛渤汝等即是迷中倍人如来说为可怜愍者。

　　佛告阿难且汝见我见精明元此见虽非妙精明心如第二月非是月影汝应谛听今当示汝无所还地阿难此大讲堂洞开东方日轮升天则有明耀中夜黑月云雾晦暝则复昏暗户牖之隙则复见通墙宇之间则复观壅分别之处则复见缘顽虚之中遍是空性郁𡋯之象则纡昏尘澄霁敛氛又观清净阿难汝咸看此诸变化相吾今各还本所因处阿难此诸变化明还日轮何以故无日不明明因属日是故还日暗还黑月通还户牖壅还墙宇缘还分别顽虚还空郁𡋯还尘清明还霁则诸世间一切所有不出斯类汝见八种见精明性当欲谁还何以故若还于明则不明时无复见暗虽明暗等种种差别见无差别诸可还者自然非汝不汝还者非汝而谁则知汝心本妙明净汝自迷闷丧本受轮于生死中常被漂溺是故如来名可怜愍。

　　一切众生从无始来迷己为物失于本心为物所转故于是中观大观小若能转物则同如来身心圆明不动道场于一毛端遍能含受十方国土。

　　佛告文殊及诸大众十方如来及大菩萨于其自住三摩地中见与见缘并所想相如虚空华本无所有此见及缘元是菩提妙净明体云何于中有是非是文殊吾今问汝如汝文殊更有文殊是文殊者为无文殊文殊言如是世尊我真文殊无是文殊何以故若有是者则二文殊然我今日非无文殊于中实无是非二相佛言此见妙明与诸空尘亦复如是本是妙明无上菩提净圆真心妄为色空及与闻见如第二月谁为是月又谁非月文殊但一月真中间自无是月非月。

　　阿难白佛言世尊亦曾于楞伽山为大慧等敷演斯义彼外道等常说自然我说因缘非彼境界我今观此觉性自然非生非灭似非因缘云何开示不入群邪佛告阿难我今如是开示方便真实告汝汝犹未悟惑为自然阿难若必自然自须甄明有自然体汝且观此妙明见中以何为自此见为复以明为自以暗为自以空为自以塞为自阿难若明为自应不见暗若复以空为自体者应不见塞如是乃至诸暗等相以为自者则于明时见性断灭云何见明阿难汝言因缘吾复问汝汝今因见见性现前此见为复因明有见因暗有见因空有见因塞有见阿难若因明有应不见暗如因暗有应不见明如是乃至因空因塞同于明暗复次阿难此见又复缘明有见缘暗有见缘空有见缘塞有见阿难若缘空有应不见塞若缘塞有应不见空如是乃至缘明缘暗同于空塞当知如是精觉妙明非因非缘亦非自然非不自然无非不非无是非是离一切相即一切法汝今云何于中措心以诸世间戏论名相而得分别如以手掌撮摩虚空祗益自劳虚空云何随汝执捉是故阿难汝今当知见明之时见非是明见暗之时见非是暗见空之时见非是空见塞之时见非是塞四义成就汝复应知见见之时见非是见见犹离见见不能及云何复说因缘自然及和合相。

　　若能远离诸和合缘及不和合则复灭除诸生死因圆满菩提不生灭性清净本心本觉常住阿难汝犹未明一切浮尘诸幻化相当处出生随处灭尽幻妄称相其性真为妙觉明体如是乃至五阴六入从十二处至十八界因缘和合虚妄有生因缘别离虚妄名灭殊不能知生灭去来本如来藏常住妙明不动周圆妙真如性性真常中求于去来迷悟生死了无所得。

　　阿难譬如有人以清净目观晴明空惟一晴虚迥无所有其人无故不动目睛瞪以发劳则于虚空别见狂华复有一切狂乱非相色阴当知亦复如是。

　　阿难譬如有人手足宴安百骸调适忽如忘生性无违顺其人无故以二手掌于空相摩于二手中妄生涩滑冷热诸相受阴当知亦复如是。

　　阿难譬如有人谈说酢梅口中水出思蹋悬崖足心酸涩想阴当知亦复如是。

　　阿难譬如瀑流波浪相续前际后际不相逾越行阴当知亦复如是。

　　阿难譬如有人取频伽瓶塞其两孔满中擎空千里远行用饷他国识阴当知亦复如是阿难白佛言世尊如来常说和合因缘一切世间种种变化皆因四大和合发明云何如来因缘自然二俱排𢷤我今不知斯义所属惟垂哀愍开示众生中道了义无戏论法尔时世尊告阿难言汝先厌离声闻缘觉诸小乘法发心勤求无上菩提故我今时为汝开示第一义谛如何复将世间戏论妄想因缘而自缠绕汝虽多闻如说药人真药现前不能分别如来说为真可怜愍汝今谛听吾当为汝分别开示亦令当来修大乘者通达实相阿难默然承佛圣旨阿难如汝所言四大和合发明世间种种变化阿难若彼大性体非和合则不能与诸大杂和犹如虚空不和诸色若和合者同于变化始终相成生灭相续生死死生生生死死如旋火轮未有休息阿难如水成冰冰还成水汝观地性粗为大地细为微尘至邻虚尘析彼极微色边际相七分所成更析邻虚即实空性阿难若此邻虚析成虚空当知虚空出生色相汝今问言由和合故出生世间诸变化相汝且观此一邻虚尘用几虚空和合而有不应邻虚合成邻虚又邻虚尘析入空者用几色相合成虚空若色合时合色非空若空合时合空非色色犹可析空云何合汝元不知如来藏中性色真空性空真色清净本然周遍法界随众生心应所知量循业发现世间无知惑为因缘及自然性皆是识心分别计度但有言说都无实义。

　　佛言富楼那如汝所言清净本然云何忽生山河大地汝常不闻如来宣说性觉妙明本觉明妙富楼那言唯然世尊我常闻佛宣说斯义佛言汝称觉明为复性明称名为觉为觉不明称为明觉富楼那言若此不明名为觉者则无所明佛言若无所明则无明觉有所非觉无所非明无明又非觉湛明性性觉必明妄为明觉觉非所明因明立所所既妄立生汝妄能。

　　无同异中炽然成异异彼所异因异立同同异发明因此复立无同无异如是扰乱相待生劳劳久发尘自相浑浊由是引起尘劳烦恼。

　　富楼那言若此妙觉本妙觉明与如来心不增不减无状忽生山河大地诸有为相如来今得妙空明觉山河大地有为习漏何当复生佛告富楼那譬如迷人于一聚落惑南为北此迷为复因迷而有因悟所出富楼那言如是迷人亦不因迷又不因悟何以故迷本无根云何因迷悟非生迷云何因悟佛言彼之迷人正在迷时倏有悟人指示令悟富楼那于意云何此人纵迷于此聚落更生迷不不也世尊富楼那十方如来亦复如是此迷无本性毕竟空昔本无迷似有迷觉觉迷迷灭觉不生迷亦如翳人见空中华翳病若除华于空灭忽有愚人于彼空华所灭空地待华更生汝观是人为愚为慧富楼那言空元无华妄见生灭见华灭空已是颠倒敕令更出斯实狂痴云何更名如是狂人为愚为慧佛言如汝所解云何问言诸佛如来妙觉明空何当更出山河大地又如金矿杂于精金其金一纯更不成杂如木成灰不重为木诸佛如来菩提涅槃亦复如是。

　　富楼那又汝问言地水火风本性圆融周遍法界疑水火性不相凌灭又征虚空及诸大地俱遍法界不合相容富楼那譬如虚空体非群相而不拒彼诸相发挥。

　　富楼那汝以色空相倾相夺于如来藏而如来藏随为色空周遍法界是故于中风动空澄日明云暗众生迷闷背觉合尘故发尘劳有世间相我以妙明不灭不生合如来藏而如来藏惟妙觉明圆照法界是故于中一为无量无量为一小中现大大中现小不动道场遍十方界身含十方无尽虚空于一毛端现宝王刹坐微尘里转大法轮灭尘合觉故发真如妙觉明性而如来藏本妙圆心非心非空非地非水非风非火非眼非耳鼻舌身意非色非声香味触法如是乃至非大涅槃非常非乐非我非净以是俱非世出世故即如来藏元明心妙即心即空即地即水即风即火即眼即耳鼻舌身意即色即声香味触法如是乃至即大涅槃即常即乐即我即净以是俱即世出世故即如来藏妙明心元离即离非是即非即。

　　譬如琴瑟箜篌琵琶虽有妙音若无妙指终不能发汝与众生亦复如是宝觉真心各各圆满如我按指海印发光汝暂举心尘劳先起由不勤求无上觉道爱念小乘得少为足富楼那言我与如来宝觉圆明真妙净心无二圆满而我昔遭无始妄想久在轮回今得圣乘犹未究竟世尊诸妄一切圆灭独妙真常敢问如来一切众生何因有妄自蔽妙明受此沦溺佛告富楼那汝虽除疑余惑未尽吾以世间现前诸事今复问汝汝岂不闻室罗城中演若达多忽于晨朝以镜照面爱镜中头眉目可见瞋责己头不见面目以为魑魅无状狂走于意云何此人何因无故狂走富楼那言是人心狂更无他故佛言妙觉明圆本圆明妙既称为妄云何有因若有所因云何名妄自诸妄想展转相因从迷积迷以历尘劫虽佛发明犹不能返如是迷因因迷自有识迷无因妄无所依尚无有生欲何为灭得菩提者如寤时人说梦中事心纵精明欲何因缘取梦中物况复无因本无所有如彼城中演若达多岂有因缘自怖头走忽然狂歇头非外得纵未歇狂亦何遗失富楼那妄性如是因何为在汝但不随三种相续三缘断故三因不生则汝心中狂性自歇歇即菩提不从人得。

　　譬如有人于自衣中系如意珠不自觉知穷露他方乞食驰走虽实贫穷珠不曾失忽有智者指示其珠所愿从心致大饶富方悟神珠非从外得。

　　佛告阿难即如城中演若达多狂性因缘若得灭除则不狂性自然而出因缘自然理穷于是。

　　若悟本头识知狂走因缘自然俱为戏论是故我言三缘断故即菩提心菩提心生生灭心灭此但生灭灭生俱尽无功用道若有自然如是则明自然心生生灭心灭此亦生灭无生灭者名为自然犹如世间诸相杂和成一体者名和合性非和合者称本然性本然非然和合非合合然俱离离合俱非此句方名无戏论法菩提涅槃尚在遥远非汝历劫辛勤修证虽复忆持十方如来十二部经清净妙理如恒河沙只益戏论。

　　今汝且观现前六根为一为六阿难若言一者耳何不见目何不闻头奚不履足奚无语若此六根决定成六如我今会与汝宣扬微妙法门汝之六根谁来领受阿难言我用耳闻佛言汝耳自闻何关身口口来问义身起钦承是故应知非一终六非六终一终不汝根元一元六阿难当知是根非一非六由无始来颠倒沦替故于圆湛一六义生汝须陀洹虽得六销犹未亡一如太虚空参合群器由器形异名之异空除器观空说空为一彼太虚空云何为汝成同不同何况更名是一非一则汝了知六受用根亦复如是。

　　汝但不循动静合离恬变通塞生灭明暗如是十二诸有为相随拔一根脱粘内伏伏归元真发本明耀耀性发明诸余五粘应拔圆脱不由前尘所起知见明不循根寄根明发由是六根互相为用。

　　阿难今汝诸根若圆拔已内莹发光如是浮尘及器世间诸变化相如汤销冰应念化成无上知觉阿难如彼世人聚见于眼若令急合暗相现前六根黯然头足相类彼人以手循体外绕彼虽不见头足一辨知觉是同缘见因明暗成无见不明自发则诸暗相永不能昏根尘既销云何觉明不成圆妙。

　　以诸众生从无始来循诸色声逐念流转曾不开悟性净妙常不循所常逐诸生灭由是生生杂染流转若弃生灭守于真常常光现前根尘识心应时销落想相为尘识情为垢二俱远离则汝法眼应时清明云何不成无上知觉。

　　尔时世尊告阿难言汝欲识知俱生无明使汝轮转生死结根惟汝六根更无他物汝复欲知无上菩提令汝速证安乐解脱寂静妙常亦汝六根更非他物根尘同源缚脱无二识性虚妄犹如空华阿难由尘发知因根有相相见无性同于交芦是故汝今知见立知即无明本知见无见斯即涅槃无漏真净云何是中更容他物尔时世尊欲重宣此义而说偈言。

真性有为空　缘生故如幻　无为无起灭
不实如空华　言妄显诸真　妄真同二妄
犹非真非真　云何见所见　中间无实性
是故若交芦　结解同所因　圣凡无二路
汝观交中性　空有二俱非　迷晦即无明
发明便解脱　解结因次第　六解一亦亡
根选择圆通　入流成正觉　陀那微细识
习气成暴流　真非真恐迷　我常不开演
自心取自心　非幻成幻法　不取无非幻
非幻尚不生　幻法云何立　是名妙莲华
金刚王宝觉　如幻三摩提　弹指超无学
此阿毗达摩　十方薄伽梵　一路涅槃门

　　尔时观世音菩萨即从座起顶礼佛足而白佛言世尊忆念我昔无数恒河沙劫于时有佛出现于世名观世音我于彼佛发菩提心彼佛教我从闻思修入三摩地初于闻中入流亡所所入既寂动静二相了然不生如是渐增闻所闻尽尽闻不住觉所觉空空觉极圆空所空灭生灭既灭寂灭现前忽然超越世出世间十方圆明获二殊胜一者上合十方诸佛本妙觉心与佛如来同一慈力二者下合十方一切六道众生与诸众生同一悲仰世尊由我供养观音如来蒙彼如来授我如幻闻熏闻修金刚三昧与佛如来同慈力故今我身成三十二应入诸国土与诸众生同悲仰故令诸众生于我身心获十四种无畏功德。

　　尔时世尊告文殊师利我今欲令阿难开悟何方便门得易成就文殊师利法王子奉佛慈旨即从座起顶礼佛足承佛威神说偈对佛。

觉海性澄圆　圆澄觉元妙　元明照生所
所立照性亡　迷妄有虚空　依空立世界
想澄成国土　知觉乃众生　空生大觉中
如海一沤发　有漏微尘国　皆依空所生
沤灭空本无　况复诸三有　归元性无二
方便有多门　圣性无不通　顺逆皆方便
初心入三昧　迟速不同伦　我今白世尊
佛出娑婆界　此方真教体　清净在音闻
欲取三摩提　实以闻中入　离苦得解脱
良哉观世音　于恒沙劫中　入微尘佛国
得大自在力　无畏施众生　妙音观世音
梵音海潮音　救世悉安宁　出世获常住
我今启如来　如观音所说　譬如人静居
十方俱击鼓　十处一时闻　此则圆真实
目非观障外　口鼻亦复然　身以合方知
心念纷无绪　隔垣听音向　遐迩俱可闻
五根所不齐　是则通真实　音声性动静
闻中为有无　无声号无闻　非实闻无性
声无既无灭　声有亦非生　生灭二圆离
是则常真实　纵令在梦想　不为不思无
觉观出思惟　身心不能及　今此娑婆国
声论得宣明　众生迷本闻　循声故流转
阿难纵强记　不免落邪思　岂非随所沦
旋流获无妄　阿难汝谛听　我承佛威力
宣说金刚王　如幻不思议　佛母真三昧
汝闻微尘佛　一切秘密门　欲漏不先除
畜闻成过误　将闻持佛佛　何不自闻闻
闻非自然生　因声有名字　旋闻与声脱
能脱欲谁名　一根既返源　六根成解脱
见闻如幻翳　三界若空华　闻复翳根除
尘销觉圆净　净极光通达　寂照含虚空
却来观世间　犹如梦中事　摩登伽在梦
谁能留汝形　如世巧幻师　幻作诸男女
虽见诸根动　要以一机抽　息机归寂然
诸幻成无性　六根亦如是　元依一精明
分成六和合　一处成休复　六用皆不成
尘垢应念销　成圆明净妙　余尘尚诸学
明极即如来　大众及阿难　旋汝倒闻机
反闻闻自性　性成无上道　圆通实如是
此是微尘佛　一路涅槃门　过去诸如来
斯门已成就　现在诸菩萨　今各入圆明
未来修学人　当依如是法　我亦从中证
非惟观世音

　　即时阿难及诸大众得蒙开示心虑虚凝断除三界修心六品微细烦恼而白佛言大威德世尊善开众生微细沉惑令我身心得大饶益世尊若此妙明真净妙心本来遍圆即是如来成佛真体佛体真实云何复有地狱饿鬼畜生修罗人天等道佛告阿难如是地狱饿鬼畜生人及神仙天洎修罗精研七趣皆是昏沉诸有为相妄想受生妄想随业于妙圆明无作本心皆如空华元无所著但一虚妄更无根绪阿难此等众生不识本心受此轮回经无量劫不得真净皆由随顺杀盗淫故反此三种又则出生无杀盗淫有名鬼伦无名天趣有无相倾起轮回性若得妙发三摩提者则妙常寂有无二无无二亦灭尚无不杀不偷不淫云何更随杀盗淫事阿难不断三业各各有私因各各私众私同分非无定处自妄发生生妄无因无可寻究汝勖修行欲得菩提要除三惑不尽三惑纵得神通皆是世间有为功用习气不灭落于魔道虽欲除妄倍加虚伪如来说为可哀怜者汝妄自造非菩提咎作是说者名为正说若他说者即魔王说。

　　尔时如来将罢法座普告大众及阿难言汝等当知有漏世界十二类生本觉妙明觉圆心体与十方佛无二无别由汝妄想迷理为咎痴爱发生生发遍迷故有空性化迷不息有世界生则此十方微尘国土非无漏者皆是迷顽妄想安立当知虚空生汝心内犹如片云点太清里况诸世界在虚空耶汝等一人发真归元此十方空皆悉销殒云何空中所有国土而不振裂汝辈修禅饰三摩地十方菩萨及诸无漏大阿罗汉心精通㳷当处湛然一切魔王及与鬼神诸凡夫天见其宫殿无故崩裂大地振坼水陆飞腾无不惊慑凡夫昏暗不觉迁讹彼等咸得五种神通惟除漏尽恋此尘劳如何令汝摧裂其处是故神鬼及诸天魔魍魉妖精于三昧时佥来恼汝然彼诸魔虽有大怒彼尘劳内汝妙觉中如风吹光如刀断水了不相触汝如沸汤彼如坚冰暖气渐邻不日消殒徒恃神力但为其客成就破乱由汝心中五阴主人主人若迷客得其便当处禅那觉悟无惑则彼魔事无奈汝何阴消入明则彼群邪咸受幽气明能破暗近日消殒如何敢留扰乱禅定若不明悟被阴所迷则汝阿难必为魔子成就魔人如摩登伽殊为眇劣彼惟咒汝破佛律仪八万行中只毁一戒心清净故尚未沦溺此乃隳汝宝觉全身如宰臣家忽逢籍没宛转零落无可哀救阿难当知汝坐道场销落诸念其念若尽则诸离念一切精明动静不移忆忘如一当住此处入三摩地如明目人处大幽暗精性妙净心未发光此则名为色阴区宇若目明朗十方洞开无复幽黯名色阴尽是人则能超越劫浊观其所由坚固妄想以为其本。

　　阿难彼善男子修三摩提奢摩他中色阴尽者见诸佛心如明镜中显现其像若有所得而未能用犹如魇人手足宛然见闻不惑心触客邪而不能动此则名为受阴区宇若魇咎歇其心离身反观其面去住自由无复留碍名受阴尽是人则能超越见浊观其所由虚明妄想以为其本。

　　阿难彼善男子修三摩地受阴尽者虽未漏尽心离其形如鸟出笼已能成就从是凡身上历菩萨六十圣位得意生身随往无碍譬如有人熟寐寱言是人虽则无别所知其言已成音韵伦次令不寐者咸悟其语此则名为想阴区宇若动念尽浮想消除于觉明心如去尘垢一伦生死首尾圆照名想阴尽是人则能超烦恼浊观其所由融通妄想以为其本。

　　阿难彼善男子修三摩地想阴尽者是人平常梦想消灭寤寐恒一觉明虚静犹如晴空无复粗重前尘影事观诸世间大地山河如镜鉴明来无所粘过无踪迹虚受照应了罔陈习惟一精真生灭根元从此披露见诸十方十二众生毕殚其类虽未通其各命由绪见同生基犹如野马熠熠清扰为浮根尘究竟枢穴此则名为行阴区宇若此清扰熠熠元性性入元澄一澄元习如波澜灭化为澄水名行阴尽是人则能超众生浊观其所由幽隐妄想以为其本。

　　阿难彼善男子修三摩地行阴尽者诸世间性幽清扰动同分生机倏然隳裂沉细纲纽补特伽罗酬业深脉感应悬绝于涅槃天将大明悟如鸡后鸣曕顾东方已有精色六根虚静无复驰逸内外湛明入无所入深达十方十二种类受命元由观由执元诸类不召于十方界已获其同精色不沉发现幽秘此则名为识阴区宇若于群召已获同中消磨六门合开成就见闻通邻互用清净十方世界及与身心如吠琉璃内外明彻名识阴尽是人则能超越命浊观其所由罔象虚无颠倒妄想以为其本。

　　阿难汝等存心秉如来道将此法门于我灭后传示末世普令众生觉了斯义无令见魔自作沉孽保绥哀救消息邪缘令其身心入佛知见从始成就不遭岐路如是法门先过去世恒沙劫中微尘如来乘此心开得无上道识阴若尽则汝现前诸根互用从互用中能入菩萨金刚干慧圆明精心于中发化如净琉璃内含宝月如是乃超十信十住十行十回向四加行心菩萨所行金刚十地等觉圆明入于如来妙庄严海圆满菩提归无所得。

　　阿难精真妙明本觉圆净非留死生及诸尘垢乃至虚空皆因妄想之所生起斯元本觉妙明精真妄以发生诸器世间如演若多迷头认影妄元无因于妄想中立因缘性迷因缘者称为自然彼虚空性犹实幻生因缘自然皆是众生妄心计度阿难知妄所起说妄因缘若妄元无说妄因缘元无所有何况不知推自然者是故如来与汝发明五阴本因同是妄想汝体先因父母想生汝心非想则不能来想中传命如我先言心想酢味口中涎出心想登高足心酸起悬崖不有酢物未来汝体必非虚妄通伦口水如何因谈酢出是故当知汝现色身名为坚固第一妄想。

　　即此所说临高想心能令汝形真受酸涩由因受生能动色体汝今现前顺益违损二现驱驰名为虚明第二妄想。

　　由汝念虑使汝色身身非念伦汝身何因随念所使种种取像心生形取与念相应寤即想心寐为诸梦则汝想念摇动妄情名为融通第三妄想。

　　化理不住运运密移甲长发生气消容皱日夜相代曾无觉悟阿难此若非汝云何体迁如必是真汝何无觉则汝诸行念念不停名为幽隐第四妄想。

　　又汝精明湛不摇处名恒常者于身不出见闻觉知若实精真不容习妄何因汝等曾于昔年睹一奇物经历年岁忆忘俱无于后忽然覆睹前异记忆宛然曾不遗失则于精了湛不摇中念念受熏有何筹算。

　　阿难当知此湛非真如急流水望如恬静流急不见非是无流若非想元宁受妄习非汝六根互用合开此之妄想无时得灭故汝现在见闻觉知中串习机则湛了内罔象虚无第五颠倒细微精想。

　　阿难是五受阴五妄想成汝今欲知因界浅深惟色与空是色边际惟触及离是受边际惟记与忘是想边际惟灭与生是行边际湛入合湛归识边际此五阴元重叠生起生因识有灭从色除理则顿悟乘悟并消事非顿除因次第尽我已示汝劫波巾结。

　　汝应将此妄想根元心得开通传示将来末法之中诸修行者令识虚妄深厌自生知有涅槃不恋三界。

　　阿难此佛顶光聚悉怛多般怛啰秘密伽陀出生十方一切诸佛十方如来因此咒心得成无上正遍知觉十方如来执此咒心降伏诸魔制诸外道十方如来乘此咒心坐宝莲华应微尘国十方如来含此咒心于微尘国转大法轮。

　　阿难若复有人遍满十方所有虚空盈满七宝持以奉上微尘诸佛承事供养心无虚度若复有人身具四重十波罗夷瞬息即经此方地方阿鼻地狱能以一念将此法门于末劫中开示未学是人罪障应念消灭变其所受地狱苦因成安乐国得福超越前之施人百倍千倍千万亿倍如是乃至算数譬喻所不能及阿难若有众生能诵此经能持此咒如我广说穷劫不尽依我教言如教行道直成菩提无复魔业。

　　御录经海一滴卷之二

　　音释

　　脾

　　(蒲糜切土藏也)。

　　窍

　　(苦吊切穴也)。

　　挃

　　(职日切)。

　　揣

　　(初委切度也)。

　　瀛渤

　　(上音盈下音孛)。

　　𡋯

　　(蒲没切塺也)。

　　黯

　　(乙减切深惨色)。

　　勖

　　(许里切)。
乾隆藏第 164 册 No. 1669 御录经海一滴


　　御录经海一滴卷之三　　　　　　见三

　　维摩诘所说经

　　佛国品第一

　　一时佛在毗耶离庵罗树园与无量百千之众恭敬围绕而为说法尔时毗耶离城有长者子名曰宝积与五百长者子俱持七宝盖来诣佛所头面礼足各以其盖共供养佛佛之威神令诸宝盖合成一盖遍覆三千大千世界而此世界广长之相悉于中现尔时一切大众合掌礼佛瞻仰尊颜目不暂舍长者子宝积即于佛前以偈颂曰。

　法王法力超群生　常以法财施一切
　能善分别诸法相　于第一义而不动
　已于诸法得自在　是故稽首此法王
　说法不有亦不无　以因缘故诸法生
　三转法轮于大千　其轮本来常清净
　天人得道此为证　三宝于是现世间
　以斯妙法济群生　一受不退常寂然
　佛以一音演说法　众生随类各得解
　稽首能断众结缚　稽首已到于彼岸
　悉知众生来去相　善于诸法得解脱
　不着世间如莲华　常善入于空寂行
　达诸法相无𦊱碍　稽首如空无所依

　　尔时长者子宝积说此偈已白佛言世尊惟愿世尊说诸菩萨净土之行佛言宝积众生之类是菩萨佛土所以者何菩萨取于净国皆为饶益诸众生故譬如有人欲于空地造立宫室随意无碍若于虚空终不能成菩萨如是为成就众生故愿取佛国愿取佛国者非于空也是故宝积若菩萨欲得净土当净其心随其心净则佛土净尔时舍利弗承佛威神作是念若菩萨心净则佛土净者我世尊本为菩萨时意岂不净而是佛土不净若此佛知其念即告之言于意云何日月岂不净耶而盲者不见对曰不也世尊是盲者过非日月咎舍利弗众生罪故不见如来国土严净非如来咎舍利弗我此土净而汝不见。

　　方便品第二

　　尔时毗耶离大城中有长者名维摩诘已曾供养无量诸佛深殖善本得无生忍辩才无碍游戏神通逮诸总持获无所畏善于智度通达方便大愿成就明了众生心之所趣欲度人故以善方便居毗耶离无量方便饶益众生其以方便现身有疾以其疾故国王大臣长者居士皆往问疾其往者维摩诘因以身疾广为说法诸仁者是身无常此可患厌当乐佛身所以者何佛身者即法身也从无量功德智慧生从戒定慧解脱解脱知见生从慈悲喜舍生从布施持戒忍辱柔和勤行精进禅定解脱三昧多闻智慧诸波罗密生从方便生从六通生从三明生从三十七道品生从止观生从十力四无所畏十八不共法生从断一切不善法集一切善法生从真实生从不放逸生从如是无量清净法生如来身诸仁者欲得佛身断一切众生病者当发阿耨多罗三藐三菩提心。

　　弟子品第三

　　尔时长者维摩诘自念寝疾于床世尊大慈宁不垂愍佛知其意即告舍利弗汝行诣维摩诘问疾。

　　舍利弗白佛言世尊我不堪任诣彼问疾所以者何忆念我昔曾于林中晏坐树下时维摩诘来谓我言唯舍利弗不必是坐为晏坐也夫晏坐者不于三界现身意是为晏坐不起灭定而现诸威仪是为晏坐不舍道法而现凡夫事是为晏坐心不住内亦不在外是为晏坐于诸见不动而修行三十七品是为晏坐不断烦恼而入涅槃是为晏坐若能如是坐者佛所印可。

　　目犍连白佛言世尊忆念我昔入毗耶离大城于里巷中为诸居士说法时维摩诘来谓我言唯大目连夫说法者当如法说法无众生离众生垢故法无有我离我垢故法无寿命离生死故法无名字言语断故法无形相如虚空故法无分别离诸识故法无有比无相待故法同法性入诸法故法随于如无所随故法住实际诸边不动故法无动摇不依六尘故法无去来常不住故法无高下法常住不动法离一切观行法相如是岂可说乎夫说法者无说无示其听法者无闻无得譬如幻士为幻人说法当建是意而为说法当了众生根有利钝善于知见无所𦊱碍以大悲心赞于大乘念报佛恩不断三宝然后说法。

　　迦叶白佛言世尊忆念我昔于贫里而行乞时维摩诘来谓我言唯大迦叶有慈悲心而不能普舍豪富从贫乞迦叶住平等法应次行乞食为不食故应行乞食为坏和合相故应取抟食为不受故应受彼食若能不舍八邪入八解脱以邪相入正法以一食施一切供养诸佛及众贤圣然后可食如是食者非有烦恼非离烦恼非入定意非起定意非住世间非住涅槃其有施者无大福无小福不为益不为损是为正入佛道不依声闻若如是食为不空食人之施也。

　　须菩提白佛言世尊忆念我昔入其舍从乞食时维摩诘取我钵盛满饭谓我言唯须菩提若能于食等者诸法亦等诸法等者于食亦等如是行乞乃可取食非凡夫非离凡夫法非圣人非不圣人虽成就一切法而离诸法相乃可取食不见佛不闻法彼外道六师是汝之师因其出家彼师所堕汝亦随堕乃可取食入诸邪见不到彼岸住于八难不得无难同于烦恼离清净法汝得无诤三昧一切众生亦得是定其施汝者不名福田供养汝者堕三恶道汝与众魔及诸尘劳等无有异于一切众生而有怨心谤诸佛毁于法不入众数终不得灭度汝若如是乃可取食时我世尊闻此茫然不识是何言不知以何答便置钵欲出其舍维摩诘言唯须菩提取钵勿惧于意云何如来所作化人若以是事诘宁有惧不我言不也维摩诘言一切诸法如幻化相汝今不应有所惧也所以者何一切言说不离是相至于智者不著文字故无所惧何以故文字性离无有文字是则解脱解脱相者则诸法也。

　　富楼那白佛言世尊忆念我昔于大林中在一树下为诸新学比丘说法时维摩诘来谓我言唯富楼那先当入定观此人心然后说法无以秽食置于宝器当知是比丘心之所念无以琉璃同彼水精汝不能知众生根源无得发起以小乘法彼自无疮勿伤之也欲行大道莫示小径无以大海内于牛迹无以日光等彼萤火此比丘久发大乘心中忘此意如何以小乘法而教导之我观小乘智慧微浅犹如盲人不能分别一切众生根之利钝。

　　迦旃延白佛言世尊忆念昔者佛为诸比丘略说法要我即于后敷演其义谓无常义苦义空义无我义寂灭义时维摩诘来谓我言唯迦旃延无以生灭心行说实相法诸法毕竟不生不灭是无常义五受阴洞达空无所起是苦义诸法究竟无所有是空义于我无我而不二是无我义法本不然今则无灭是绝灭义。

　　阿那律白佛言世尊忆念我昔于一处经行时有梵王名曰严净稽首作礼问我言几何阿那律天眼所见我即答言仁者吾见此释迦牟尼佛土三千大千世界如观掌中庵摩勒果时维摩诘来谓我言唯阿那律天眼所见为作相耶无作相耶假使作相则与外道五通等若无作相即是无为不应有见有佛世尊得真天眼常在三昧悉见诸佛国不以二相。

　　优波离白佛言世尊忆念昔者有二比丘犯律行以为耻不敢问佛来问我言愿解疑悔得免斯咎我即为其如法解说时维摩诘来谓我言唯优波离无重增此二比丘罪当直除灭勿扰其心所以者何彼罪性不在内不在外不在中间如佛所说心垢故众生垢心净故众生净心亦不在内不在外不在中间如其心然罪垢亦然诸法亦然不出于如妄想是垢无妄想是净颠倒是垢无颠倒是净取我是垢不取我是净一切法生灭不住如幻如电诸法不相待乃至一念不住诸法皆妄见如𦦨如水中月如镜中像以妄想生其知此者是名奉律其知此者是名善解。

　　罗睺罗白佛言世尊忆念昔时毗耶离诸长者子稽首作礼问我言其出家者有何等利我即如法为说出家功德之利时维摩诘来谓我言唯罗睺罗不应说出家功德之利所以者何无利无功德是为出家有为法者可说有利有功德夫出家者为无为法无为法中无功德夫出家者无彼无此亦无中间离六十二见处于涅槃摧诸外道超越假名出淤泥无系着无我所无所受随禅定离众过若能如是是真出家于是维摩诘语诸长者子汝等于正法中宜共出家所以者何佛世难值诸长者子言居士我闻佛言父母不听不得出家维摩诘言然汝等便发阿耨多罗三藐三菩提心是即出家是即具足。

　　阿难白佛言世尊忆念昔时世尊身小有疾当用牛乳我即持钵诣大婆罗门家时维摩诘来谓我言唯阿难何为晨朝持钵住此我言居士世尊身有小疾当用牛乳故来至此维摩诘言止止阿难莫作是语诸如来身即是法身非思欲身佛为世尊过于三界佛身无漏诸漏已尽佛身无为不堕诸数如此之身当有何疾时我世尊实怀惭愧即闻空中声曰阿难如居士言但为佛出五浊恶世现行斯法度脱众生行矣阿难取乳勿惭世尊维摩诘智慧辩才为若此也如是五百大弟子各各向佛说其本缘称述维摩诘所言皆曰不任诣彼问疾。

　　菩萨品第四

　　弥勒白佛言世尊忆念我昔为兜率天王及其眷属说不退转地之行时维摩诘来谓我言弥勒世尊授仁者记一生当得阿耨多罗三藐三菩提为用何生得受记乎过去耶未来耶现在耶若过去生过去生已灭若未来生未来生未至若现在生现在生无住如佛所说比丘汝今即时亦生亦灭若以无生得受记者无生即是正位于正位中亦无受记亦无得阿耨多罗三藐三菩提云何弥勒受一生记乎为从如生得受记耶为从如灭得受记耶若以如生得受记者如无有生若以如灭得受记者如无有灭一切众生皆如也一切法亦如也众圣贤亦如也至于弥勒亦如也若弥勒得受记者一切众生亦应受记所以者何夫如者不二不异若弥勒得阿耨多罗三藐三菩提者一切众生皆亦应得所以者何一切众生即菩提相若弥勒得灭度者一切众生亦当灭度所以者何毕竟寂灭即涅槃相不复更灭当令此诸天子舍于分别菩提之见所以者何菩提者不可以身得不可以心得。

　　光严白佛言世尊忆念我昔出毗耶离大城时维摩诘方入城我即为作礼而问言居士从何所来答我言吾从道场来我问道场者何所是答曰直心深心发行菩提心布施持戒忍辱精进禅定智慧慈悲喜舍神通解脱方便多闻三十七品四谛缘起力无畏不共法如上尽是道场成就一切智故如是善男子菩萨若应诸波罗密教化众生诸有所作举足下足当知皆从道场来住于佛法矣。

　　持世白佛言世尊忆念我昔住于静室时魔波旬从万二千天女来诣我所即语我言正士受是万二千天女可备扫洒我言无以此非法之物要我沙门释子此非我宜所言未讫时维摩诘来谓我言是为魔来娆固汝耳尔时维摩诘语诸女言有法乐可以自娱不应复乐五欲乐也天女即问何为法乐答言乐常信佛乐欲听法乐供养众乐离五欲乐观五阴如怨贼乐观四大如毒蛇乐观内入如空聚乐随护道意乐饶益众生乐敬养师乐广行施乐坚持戒乐忍辱柔和乐勤集善根乐禅定不乱乐离垢明慧乐广菩提心乐降伏众魔乐断诸烦恼乐净佛国土乐修无量道品之法是为菩萨法乐于是诸女问维摩诘我等云何止于魔宫维摩诘言诸姊有法门名无尽灯汝等当学无尽灯者譬如一灯然百千灯冥者皆明明终不尽如是诸姊夫一菩萨开导百千众生令发阿耨多罗三藐三菩提心于其道意亦不灭尽随所说法而自增益一切善法是名无尽灯也。

　　善德白佛言世尊忆念我昔自于父舍设大施会时维摩诘来入会中谓我言长者子夫大施会不当如汝所设当为法施之会何用是财施会为我言居士何谓法施之会答曰法施会者无前无后一时供养一切众生是名法施之会我言何谓也曰谓以菩提起于慈心以救众生起大悲心以持正法起于喜心以摄智慧行于舍心以摄悭贪起檀波罗密以化犯戒起尸罗波罗密以无我法起羼提波罗密以离身心相起毗𥠖耶波罗密以菩提相起禅波罗密以一切智起般若波罗密教化众生而起于空不舍有为法而起无相示现受生而起无作护持正法起方便力以具相好及净佛土起福德业知一切众生心念如应说法起于智业知一切法不取不舍入一相门起于慧业断一切烦恼一切障碍一切不善法起一切善业以得一切智慧一切善法起于一切助佛道法如是善男子是为法施之会若菩萨住是法施会者为大施主亦为一切世间福田世尊故我不任诣彼问疾如是诸菩萨各各向佛说其本缘称述维摩诘所言皆曰不任诣彼问疾。

　　文殊师利问疾品第五

　　尔时佛告文殊师利汝行诣维摩诘问疾文殊师利白佛言世尊彼上人者难为酬对深达实相善说法要辩才无滞智慧无碍虽然当承佛圣旨诣彼问疾于是众中诸菩萨大弟子释梵四天王咸作是念今二大士文殊师利维摩诘共谈必说妙法即时八千菩萨五百声闻百千天人皆欲随从恭敬围绕入毗耶离大城文殊师利既入其舍见其室空无诸所有独寝一床时维摩诘言善来文殊师利不来相而来不见相而见文殊师利言如是居士若来已更不来若去已更不去所以者何来者无所从来去者无所至所可见者更不可见且置是事居士是疾何所因起其生久如当云何灭维摩诘言从痴有爱则我病生以一切众生病是故我病若一切众生得不病者则我病灭所以者何菩萨为众生故入生死有生死则有病若众生得离病者则菩萨无复病众生病愈菩萨亦愈又仁言是疾何所因起菩萨疾者以大悲起文殊师利言居士此室何以空无侍者维摩诘言诸佛国土亦复皆空又问以何为空答曰以空空又问空何用空答曰以无分别空故空又问空可分别耶答曰分别亦空又问空当于何求答曰当于六十二见中求又问六十二见当于何求答曰当于诸佛解脱中求又问诸佛解脱当于何求答曰当于一切众生心行中求又仁所问何无侍者一切众魔及诸外道皆吾侍也所以者何众魔者乐生死菩萨于生死而不舍外道者乐诸见菩萨于诸见而不动文殊师利言居士所疾为何等相维摩诘言我病无形不可见又问地大水大火大风大于此四大何大之病答曰是病非地大亦不离地大水火风大亦复如是而众生病从四大起以其有病是故我病又问菩萨应云何慰喻有疾菩萨答说身无常不说厌离于身说身有苦不说乐于涅槃说身无我而说教导众生说身空寂不说毕竟寂灭说悔先罪而不说入于过去以己之疾愍于彼疾当作医王疗治众病菩萨应如是慰喻有疾菩萨令其欢喜又问有疾菩萨云何调伏其心答有疾菩萨应作是念离我我所云何离我我所谓离二法云何离二法谓不念内外诸法行于平等云何平等谓我等涅槃等所以者何我及涅槃此二皆空如此二法无决定性得是平等无有余病唯有空病空病亦空是有疾菩萨以无所受而受诸受我既调伏亦当调伏一切众生但除其病而不除法为断病本而教导之何谓病本谓有攀缘从有攀缘则为病本何所攀缘谓之三界云何断攀缘以无所得若无所得则无攀缘何谓无所得谓离二见何谓二见谓内见外见是为有疾菩萨调伏其心彼有疾菩萨应复作是念如我此病非真非有众生病亦非真非有作是观时于诸众生若起爱见大悲即应舍离所以者何菩萨断除客尘烦恼而起大悲爱见悲者则于生死有疲厌心若能离此无有疲厌在在所生不为爱见之所覆也所生无缚能为众生说法解缚如佛所说若自有缚能解彼缚无有是处若自无缚能解彼缚斯有是处是故菩萨不应起缚何谓缚何谓解贪着禅味是菩萨缚以方便生是菩萨解又无方便慧缚有方便慧解无慧方便缚有慧方便解有疾菩萨应如是调伏其心不住其中亦复不住不调伏心所以者何若住不调伏心是愚人法若住调伏心是声闻法是故菩萨不当住于调伏不调伏心离此二法是菩萨行在于生死不为污行住于涅槃不永灭度是菩萨行非凡夫行非贤圣行是菩萨行非垢行非净行是菩萨行虽过魔行而现降伏众魔是菩萨行求一切智无非时求是菩萨行虽观诸法不生而不入正位是菩萨行虽观十二缘起而入诸邪见是菩萨行虽摄一切众生而不爱着是菩萨行虽乐远离而不依身心尽是菩萨行虽行三界而不坏法性是菩萨行虽行于空而殖众德本是菩萨行虽行无相而度众生是菩萨行虽行无作而现受身是菩萨行虽行止观助道之法而不毕竟堕于寂灭是菩萨行虽行诸法不生不灭而以相好庄严其身是菩萨行虽现声闻辟支佛威仪而不舍佛法是菩萨行虽随诸法究竟净相而随所应为现其身是菩萨行虽观诸佛国土永寂如空而现种种清净佛土是菩萨行虽得佛道转于法轮入于涅槃而不舍于菩萨之道是菩萨行。

　　不思议品第六

　　尔时舍利弗见此室中无有床座作是念斯诸菩萨大弟子众当于何坐长者维摩诘知其意语舍利弗言仁者为法来耶为床座耶舍利弗言我为法来非为床座维摩诘言唯舍利弗夫求法者不贪躯命何况床座夫求法者非有色受想行识之求非有界入之求非有欲色无色之求唯舍利弗夫求法者不着佛求不着法求不着众求所以者何法无戏论若言我当见苦断集证灭修道是则戏论非求法也唯舍利弗法名寂灭若行生灭是求生灭非求法也法名无染若染于法乃至涅槃是则染着非求法也法无行处若行于法是则行处非求法也法无取舍若取舍法是则取舍非求法也法无处所若着处所是则着处非求法也法名无相若随相识是则求相非求法也法不可住若住于法是则住法非求法也法不可见闻觉知若行见闻觉知是则见闻觉知非求法也法名无为若行有为是求有为非求法也是故舍利弗若求法者于一切法应无所求尔时长者维摩诘问文殊师利仁者游于无量千万亿阿僧祇国何等佛土有好上妙功德成就师子之座文殊师利言居士东方度三十六恒河沙国有世界名须弥相其佛号须弥灯王今现在彼佛身长八万四千由旬其师子座高八万四千由旬严饰第一于是长者维摩诘现神通力即时彼佛遣三万二千师子之座高广严净来入维摩诘室其室广博悉皆包容三万二千师子座无所妨碍于毗耶离城及阎浮提四天下亦不迫迮悉见如故舍利弗言居士未曾有也如是小室乃容受此高广之座维摩诘言唯舍利弗诸佛菩萨有解脱名不可思议若菩萨住是解脱者以须弥之高广内芥子中无所增减须弥山王本相如故而四天王忉利诸天不觉不知己之所入唯应度者乃见须弥入芥子中是名不可思议解脱法门又舍利弗住不可思议解脱菩萨断取三千大千世界如陶家轮着右掌中掷过恒沙世界之外其中众生不觉不知己之所往又复还置本处都不使人有往来想而此世界本相如故又舍利弗或有众生乐久住世而可度者菩萨即演七日以为一劫令彼众生谓之一劫或有众生不乐久住而可度者菩萨即促一劫以为七日令彼众生谓之七日又舍利弗住不可思议解脱菩萨能以神通现作佛身或现辟支佛身或现声闻身或现帝释身或现梵王身或现世主身或现转轮圣王身又十方世界所有众声上中下音皆能变之令作佛声演出无常苦空无我之音及十方诸佛所说种种之法皆于其中普令得闻舍利弗我今略说菩萨不可思议解脱之力若广说者穷劫不尽是时大迦叶闻说菩萨不可思议解脱法门叹未曾有谓舍利弗譬如有人于盲者前现众色像非彼所见一切声闻闻是不可思议解脱法门不能解了为若此也智者闻是其谁不发阿耨多罗三藐三菩提心我等何为永绝其根于此大乘已如败种一切声闻闻是不可思议解脱法门皆应号泣声震三千大千世界一切菩萨应大欣庆顶受此法若有菩萨信解不可思议解脱法门者一切魔众无如之何尔时维摩诘语大迦叶仁者十方无量阿僧祇世界中作魔王者多是住不可思议解脱菩萨以方便力故教化众生现作魔王譬如龙象蹴踏非驴所堪是名住不可思议解脱菩萨智慧方便之门。

　　观众生品第七

　　尔时文殊师利问维摩诘言菩萨云何观于众生维摩诘言譬如幻师见所幻人菩萨观众生为若此如智者见水中月如镜中见其面像如热时焰如呼声响如空中云如水聚沫如水上泡如芭蕉坚如电久住如第五大如第六阴如第七情如十三入如十九界菩萨观众生为若此如无色界色如燋谷芽如须陀洹身见如阿那含入胎如阿罗汉三毒如得忍菩萨贪恚毁禁如佛烦恼习如盲者见色如入灭尽定出入息如空中鸟迹如石女儿如化人烦恼如梦所见已寤如灭度者受身如无烟之火菩萨观众生为若此文殊师利言若菩萨作是观者云何行慈维摩诘言菩萨作是观已自念我当为众生说如斯法是即真实慈也又问何谓为悲答曰菩萨所作功德皆与一切众生共之何谓为喜答曰有所饶益欢喜无悔何谓为舍答曰所作福祐无所悕望文殊师利又问生死有畏菩萨当何所依维摩诘言菩萨于生死畏中当依如来功德之力又问菩萨欲依如来功德之力当于何住答曰菩萨欲依如来功德力者当住度脱一切众生又问欲度众生当何所除答曰欲度众生除其烦恼又问欲除烦恼当何所行答曰当行正念又问云何行于正念答曰当行不生不灭又问何法不生何法不灭答曰不善不生善法不灭又问善不善孰为本答曰身为本又问身孰为本答曰欲贪为本又问欲贪孰为本答曰虚妄分别为本又问虚妄分别孰为本答曰颠倒想为本又问颠倒想孰为本答曰无住为本又问无住孰为本答曰无住则无本文殊师利从无住本立一切法时维摩诘室有一天女见诸天人闻所说法便现其身即以天华散诸菩萨大弟子上华至诸菩萨即皆堕落至大弟子便着不堕一切弟子神力去华不能令去尔时天问舍利弗何故去华答曰此华不如法是以去之天曰勿谓此华为不如法所以者何是华无所分别仁者自生分别想耳若于佛法出家有所分别为不如法若无所分别是则如法观诸菩萨华不著者已断一切分别想故譬如人畏时非人得其便如是弟子畏生死故色声香味触得其便也已离畏者一切五欲无能为也结习未尽华着身耳结习尽者华不着也舍利弗言天止此室其已久如答曰我止此室如耆年解脱舍利弗言止此久耶天曰耆年解脱亦何如久舍利弗默然不答天曰如何耆旧大智而默答曰解脱者无所言说故吾于是不知所云天曰言说文字皆解脱相所以者何解脱者不内不外不在两间文字亦不内不外不在两间是故舍利弗无离文字说解脱也所以者何一切诸法是解脱相舍利弗言不复以离淫怒痴为解脱乎天曰佛为增上慢人说离淫怒痴为解脱耳若无增上慢者佛说淫怒痴性即是解脱舍利弗言善哉善哉天女汝何所得以何为证辩乃如是天曰我无得无证故辩如是所以者何若有得有证者则于佛法为增上慢舍利弗问天汝于三乘为何志求天曰以声闻法化众生故我为声闻以因缘法化众生故我为辟支佛以大悲法化众生故我为大乘舍利弗如人入薝卜林唯嗅薝卜不嗅余香如是若入此室但闻佛功德之香不乐闻声闻辟支佛功德香也舍利弗其有释梵四天王诸天龙鬼神等入此室者闻斯上人讲说正法皆乐佛功德之香发心而出舍利弗吾止此室十有二年初不闻说声闻辟支佛法但闻菩萨大慈大悲不可思议诸佛之法舍利弗此室常现八未曾有难得之法何等为八此室常以金色光照昼夜无异不以日月所照为明是为一法此室入者不为诸垢之所恼也是为二法此室常有释梵四天王他方菩萨来会不绝是为三法此室常说六波罗密不退转法是为四法此室常作天人第一之乐弦出无量法化之声是为五法此室有四大藏众宝积满周穷济乏求得无尽是为六法此室十方无量诸佛是上人念时即皆为来广说诸佛秘要法藏说已还去是为七法此室一切诸天严饰宫殿诸佛净土皆于中现是为八未曾有难得之法舍利弗此室常现八未曾有难得之法谁有见斯不思议事而复乐于声闻法乎舍利弗言汝何以不转女身天曰我从十二年来求女人相了不可得当何所转譬如幻师化作幻女若有人问何以不转女身是人为正问不舍利弗言不也幻无定相当何所转天曰一切诸法亦复如是无有定相云何乃问不转女身即时天女以神通力变舍利弗令如天女天自化身如舍利弗而问言何以不转女身舍利弗以天女像而答言我今不知何转而变为女身天曰舍利弗若能转此女身则一切女人亦当能转如舍利弗非女而现女身一切女人亦复如是虽现女人而非女也即时天女还摄神力舍利弗身还复如故天问舍利弗女身色相今何所在舍利弗言女身色相无在无不在天曰一切诸法亦复如是无在无不在夫无在无不在者佛所说也舍利弗问天汝于此没当生何所天曰佛化所生吾如彼生曰佛化所生非没生也天曰众生犹然无没生也舍利弗问天汝久如当得阿耨多罗三藐三菩提天曰如舍利弗还为凡夫我乃当成阿耨多罗三藐三菩提舍利弗言我作凡夫无有是处天曰我得阿耨多罗三藐三菩提亦无是处所以者何菩提无住处是故无有得者舍利弗言今诸佛得阿耨多罗三藐三菩提已得当得如恒河沙皆谓何乎天曰皆以世俗文字数故说有三世非谓菩提有去来今天曰舍利弗汝得阿罗汉道耶曰无所得故而得天曰诸佛菩萨亦复如是无所得故而得尔时维摩诘语舍利弗是天女已曾供养九十二亿诸佛已能游戏菩萨神通所愿具足得无生忍住不退转以本愿故随意能现教化众生。

　　佛道品第八

　　尔时文殊师利问维摩诘言菩萨云何通达佛道维摩诘言若菩萨行于非道是为通达佛道又问云何菩萨行于非道答曰若菩萨行五无间而无恼恚至于地狱无诸罪垢至于畜生无有无明憍慢等过至于饿鬼而具足功德行色无色界道不以为胜示行贪欲离诸染着示行瞋恚于诸众生无有恚碍示行愚痴而以智慧调伏其心示行悭贪而舍内外所有不惜身命示行毁禁而安住净戒乃至小罪犹怀大惧示行瞋恚而常慈忍示行懈怠而勤修功德示行乱意而常念定示行诸烦恼而心常清净示入形残而具诸相好以自庄严示入下贱而生佛种性中具诸功德示入老病而永断病根超越死畏示有资生而恒观无常实无所贪示有妻妾婇女而常远离五欲淤泥现遍入诸道而断其因缘现于涅槃而不断生死文殊师利菩萨能如是行于非道是为通达佛道于是维摩诘问文殊师利何等为如来种文殊师利言有身为种无明有爱为种贪恚痴为种四颠倒为种五盖为种六入为种七识处为种八邪法为种九恼处为种十不善道为种以要言之六十二见及一切烦恼皆是佛种曰何谓也答曰若见无为入正位者不能复发阿耨多罗三藐三菩提心譬如高原陆地不生莲华卑湿淤泥乃生此华如是见无为法入正位者终不复能生于佛法烦恼泥中乃有众生起佛法耳又如植种于空终不得生粪坏之地乃能滋茂如是入无为正位者不生佛法起于我见如须弥山犹能发于阿耨多罗三藐三菩提心生佛法矣是故当知一切烦恼为如来种譬如不下巨海不能得无价宝珠如是不入烦恼大海则不能得一切智宝尔时大迦叶叹言善哉善哉文殊师利快说此语诚如所言尘劳之俦为如来种凡夫于佛法有反复而声闻无也所以者何凡夫闻佛法能起无上道心不断三宝正使声闻终身闻佛法力无畏等永不能发无上道意。

　　入不二法门品第九

　　尔时维摩诘谓众菩萨言诸仁者云何菩萨入不二法门各随所乐说之会中有菩萨名法自在说言诸仁者生灭为二法本不生今则无灭得此无生法忍是为入不二法门德守菩萨曰我我所为二因有我故便有我所若无有我则无我所是为入不二法门不眴菩萨曰受不受为二若法不受则不可得以不可得故无取无舍无作无行是为入不二法门德顶菩萨曰垢净为二见垢实性则无净相顺于灭相是为入不二法门善眼菩萨曰一相无相为二若知一相即是无相亦不取无相入于平等是为入不二法门弗沙菩萨曰善不善为二若不起善不善入无相际而通达者是为入不二法门师子菩萨曰罪福为二若达罪性则与福无异以金刚慧决了此相无缚无解者是为入不二法门师子意菩萨曰有漏无漏为二若得诸法等则不起漏不漏想不著于相亦不住无相是为入不二法门净解菩萨曰有为无为为二若离一切数则心如虚空以清净慧无所碍者是为入不二法门那罗延菩萨曰世间出世间为二世间性空即是出世间于其中不入不出不溢不散是为入不二法门善意菩萨曰生死涅槃为二若见生死性则无生死无缚无解不然不灭如是解者是为入不二法门普守菩萨曰我无我为二我尚不可得非我何可得见我实性者不复起二是为入不二法门电天菩萨曰明无明为二无明实性即是明明亦不可取离一切数于其中平等无二者是为入不二法门喜见菩萨曰色色空为二色即是空非色灭空色性自空于其中而通达者是为入不二法门珠顶王菩萨曰正道邪道为二住正道者则不分别是邪是正离此二者是为入不二法门乐实菩萨曰实不实为二实见者尚不见实何况非实是为入不二法门如是诸菩萨各各说已问文殊师利何等是菩萨入不二法门文殊师利曰于一切法无言无说无示无识离诸问答是为入不二法门于是文殊师利问维摩诘仁者当说何等是菩萨入不二法门时维摩诘默然无言文殊师利叹曰善哉善哉乃至无有文字语言是真入不二法门。

　　香积佛品第十

　　于是舍利弗心念日时欲至此诸菩萨当于何食时维摩诘知其意即入三昧以神通力示诸大众上方界分过四十二恒河沙佛土有国名众香佛号香积今现在其国香气比于十方诸佛世界人天之香最为第一彼土无有声闻辟支佛名唯有清净大菩萨众佛为说法其界一切皆以香作楼阁经行香地苑园皆香其食香气周流十方无量世界时彼佛与诸菩萨方共坐食有诸天子皆号香严悉发阿耨多罗三藐三菩提心供养彼佛及诸菩萨此诸大众莫不目见于是维摩诘不起于座居众会前化作菩萨相好光明威德殊胜蔽于众会而告之曰汝往到彼如我词曰维摩诘稽首世尊足下愿得世尊所食之余当于娑婆世界施作佛事令此乐小法者得弘大道时化菩萨即于会前升于上方举众皆见其去到众香界礼彼佛足又闻其言彼诸大士见化菩萨叹未曾有今此上人从何所来娑婆世界为在何许云何名为乐小法者即以问佛佛告之曰下方度如四十二恒河沙佛土有世界名娑婆佛号释迦牟尼今现在于五浊恶世为乐小法众生敷演道教彼有菩萨名维摩诘住不可思议解脱为诸菩萨说法故遣化来称扬我名并赞此土令彼菩萨增益功德于是香积如来以众香钵盛满香饭与化菩萨时彼九百万菩萨俱发声言我欲诣娑婆世界供养释迦牟尼佛并欲见维摩诘等诸菩萨众佛言可往摄汝身香无令彼诸众生起惑着心又当舍汝本形勿使彼国求菩萨者而自鄙耻又汝于彼莫怀轻贱而作碍想所以者何十方国土皆如虚空又诸佛为欲化诸乐小法者不尽现其清净土耳时化菩萨既受钵饭与彼九百万菩萨俱承佛威神及维摩诘力于彼世界忽然不现须臾之间至维摩诘舍时维摩诘即化作九百万师子之座严好如前诸菩萨皆坐其上时化菩萨以满钵香饭与维摩诘饭香普薰毗耶离城及三千大千世界时维摩诘语舍利弗等诸大声闻仁者可食如来甘露味饭大悲所薰无以限意食之使不消也有异声闻念是饭少化菩萨曰勿以声闻小德小智称量如来无量福慧四海有竭此饭无尽使一切人食抟若须弥乃至一劫犹不能尽所以者何无尽戒定智慧解脱解脱知见功德具足者所食之余终不可尽于是钵饭悉饱众会犹故不儩其诸菩萨声闻天人食此饭者身安快乐又诸毛孔皆出妙香亦如众香国土诸树之香尔时维摩诘问众香菩萨香积如来以何说法彼菩萨曰我土如来无文字说但以众香令诸天人得入律行菩萨各各坐香树下闻斯妙香即获一切德藏三昧得是三昧者菩萨所有功德皆悉具足彼诸菩萨问维摩诘今世尊释迦牟尼以何说法维摩诘言此土众生刚强难化故佛为说刚强之语以调伏之言是地狱是畜生是饿鬼是诸难处是愚人生处是身邪行是身邪行报是口邪行是口邪行报是意邪行是意邪行报是杀生是杀生报是不与取是不与取报是邪淫是邪淫报是妄语是妄语报是两舌是两舌报是恶口是恶口报是无义语是无义语报是贪嫉是贪嫉报是瞋恼是瞋恼报是邪见是邪见报是悭吝是悭吝报是毁戒是毁戒报是瞋恚是瞋恚报是懈怠是懈怠报是乱意是乱意报是愚痴是愚痴报是结戒是持戒是犯戒是应作是不应作是障碍是不障碍是得罪是离罪是净是垢是有漏是无漏是邪道是正道是有为是无为是世间是涅槃以难化之人心如猿猴故以若干种法制御其心乃可调伏譬如象马𢤱悷不调加诸楚毒乃至彻骨然后调伏如是刚强难化众生故以一切苦切之言乃可入律彼诸菩萨闻说是已皆曰未曾有也如世尊释迦牟尼佛隐其无量自在之力乃以贫所乐法度脱众生斯诸菩萨亦能劳谦以无量大悲生是佛土维摩诘言此土菩萨于诸众生大悲坚固诚如所言然其一世饶益众生多于彼国百千劫行。

　　菩萨行品第十一

　　于是维摩诘语文殊师利可共见佛与诸菩萨礼事供养文殊师利言善哉行矣今正是时维摩诘即以神力持诸大众并师子座置于右掌往诣佛所到已着地稽首佛足右绕七匝一心合掌在一面立于是世尊如法慰问诸菩萨已各令复坐即皆受教众坐已定佛语舍利弗汝见菩萨大士自在神力之所为乎唯然已见汝意云何世尊我睹其为不可思议非意所图非度所测尔时阿难白佛言世尊今所闻香自昔未有是为何香佛告阿难是彼菩萨毛孔之香是长者维摩诘从众香国取佛余饭于舍食者一切毛孔皆香若此阿难问维摩诘是香气住当久如维摩诘言至此饭消曰此饭久如当消曰此饭势力至于七日然后乃消又阿难若声闻人未入正位食此饭者得入正位然后乃消已入正位食此饭者得心解脱然后乃消若未发大乘意食此饭者至发意乃消已发意食此饭者得无生忍然后乃消已得无生忍食此饭者至一生补处然后乃消譬如有药名曰上味其有服者身诸毒灭然后乃消此饭如是灭除一切诸烦恼毒然后乃消阿难白佛言未曾有也世尊如此香饭能作佛事佛言如是如是阿难或有佛土以佛光明而作佛事有以诸菩萨而作佛事有以佛所化人而作佛事有以菩提树而作佛事有以佛衣服卧具而作佛事有以饭食而作佛事有以园林台观而作佛事有以三十二相八十随形好而作佛事有以佛身而作佛事有以虚空而作佛事众生应以此缘得入律行有以梦幻影响镜中像水中月热时焰如是等喻而作佛事有以音声语言文字而作佛事或有清净佛土寂寞无言无说无示无识无作无为而作佛事如是阿难诸佛威仪进止诸所施为无非佛事阿难有此四魔八万四千诸烦恼门而诸众生为之疲劳诸佛即以此法而作佛事是名入一切诸佛法门菩萨入此门者若见一切净好佛土不以为喜不贪不高若见一切不净佛土不以为忧不碍不没但于诸佛生清净心欢喜恭敬未曾有也诸佛如来功德平等为教化众生故而现佛土不同阿难汝见诸佛国土地有若干而虚空无若干也如是见诸佛色身有若干耳其无碍慧无若干也其有智者不应限度诸菩萨也一切海渊尚可测量菩萨禅定智慧总持辩才一切功德不可量也是维摩诘一时所现神通之力一切声闻辟支佛于百千劫尽力变化所不能作尔时众香世界菩萨来者合掌白佛言世尊我等初见此土生下劣想今自悔责舍离是心所以者何诸佛方便不可思议为度众生故随其所应现佛国异唯然世尊愿赐少法还于彼土当念如来佛告诸菩萨有尽无尽解脱法门汝等当学何谓为尽谓有为法何谓无尽谓无为法如菩萨者不尽有为不住无为何谓不尽有为谓不离大慈不舍大悲深发一切智心而不忽忘教化众生终不厌惓于四摄法常念顺行护持正法不惜身命种诸善根无有疲厌志常安住方便回向求法不懈说法无吝勤供诸佛故入生死而无所畏于诸荣辱心无忧喜行少欲知足而不舍世法不坏威仪而能随俗起神通慧引导众生得念总持所闻不忘善别诸根断众生疑以乐说辩演法无碍净十善道受天人福修四无量开梵天道以大乘教成菩萨僧心无放逸不失众善行如此法是名菩萨不尽有为何谓菩萨不住无为谓修学空不以空为证修学无相无作不以无相无作为证修学无起不以无起为证观于无常而不厌善本观世间苦而不恶生死观于无我而诲人不倦观无所归而归趣善法观于无生而以生法荷负一切观于无漏而不断诸漏观无所行而以行法教化众生观于空无而不舍大悲观正法位而不随小乘修如此法是名菩萨不住无为又具福德故不住无为具智慧故不尽有为大慈悲故不住无为满本愿故不尽有为是名尽无尽解脱法门汝等当学尔时彼诸菩萨闻说是法皆大欢喜稽首佛足叹未曾有言释迦牟尼佛乃能于此善行方便言已忽然不现还到彼国。

　　见阿閦佛品第十二

　　尔时世尊问维摩诘汝欲见如来为以何等观如来乎维摩诘言如自观身实相观佛亦然我观如来前际不来后际不去今则不住不一相不异相不自相不他相非无相非取相不此岸不彼岸不中流而化众生观于寂灭亦不永灭不此不彼不以此不以彼不可以智知不可以识识不在方不离方非有为非无为无示无说不施不悭不戒不犯不忍不恚不进不怠不定不乱不智不愚不诚不欺不来不去不出不入一切言语道断非福田非不福田非应供养非不应供养非取非舍非有相非无相同真际等法性不可称不可量不可以一切言说分别显示世尊如来身为若此作如是观以斯观者名为正观若他观者名为邪观尔时舍利弗问维摩诘汝于何没而来生此维摩诘言汝所得法有没生乎舍利弗言无没生也曰若诸法无没生相云何问言汝于何没而来生此于意云何譬如幻师幻作男女宁没生耶舍利弗言无没生也汝岂不闻佛说诸法如幻相乎答曰如是若一切法如幻相者云何问言汝于何没而来生此舍利弗没者为虚诳法坏败之相生者为虚诳法相续之相菩萨虽没不尽善本虽生不长诸恶是时佛告舍利弗有国名妙喜佛号无动是维摩诘于彼国没而来生此舍利弗言未曾有也世尊是人乃能舍清净土而来乐此多怒害处维摩诘语舍利弗于意云何日光出时与冥合乎答曰不也日光出时则无众冥维摩诘言夫日何故行阎浮提答曰欲以明照为之除冥维摩诘言菩萨如是虽生不净佛土为化众生不与愚闇而共合也但灭众生烦恼闇耳于是维摩诘入于三昧现神通力取妙喜世界置于此土虽入此土如本无异佛告舍利弗汝见此妙喜世界及无动佛不舍利弗言唯然已见世尊愿使一切众生得清净土如无动佛获神通力如维摩诘世尊我等快得善利得见是人亲近供养其诸众生若今现在若佛灭后闻此经者亦得善利况复闻已信解受持读诵解说如法修行若有手得是经典者便为已得法宝之藏若有读诵解释其义如说修行则为诸佛之所护念若能信解此经乃至一四句偈为他说者当知此人即是受阿耨多罗三藐三菩提记。

　　法供养品第十三

　　尔时释提桓因白佛言世尊我虽从佛及文殊师利闻百千经未曾闻此不可思议自在神通决定实相经典如我解佛所说义趣若有众生闻此经法信解受持读诵之者必得是法不疑何况如说修行斯人则为闭众恶趣开诸善门常为诸佛之所护念世尊若有受持读诵如说修行者我当与诸眷属共到其所其未信者当令生信其已信者当为作护佛言善哉善哉如汝所说吾助尔喜天帝过去无量阿僧祇劫时是有如来号曰药王世界名大庄严是时有转轮圣王名曰宝盖七宝具足主四天下王有千子端正勇健尔时轮王供养药王如来施诸所安告其千子汝等亦当如我以深心供养于佛于是千子受父王命供养药王如来其王一子名曰月盖独坐思惟宁有供养殊过此者以佛神力空中有天曰善男子法之供养胜诸供养即问何谓法之供养天曰汝可往问药王如来当广为汝说即时月盖王子行诣药王如来稽首佛足却住一面白佛言世尊诸供养中法供养胜云何名为法之供养佛言善男子法供养者诸佛所说深经一切世间难信难受微妙难见清净无染非但分别思惟之所能得菩萨法藏所摄陀罗尼印印之至不退转成就六度善分别义顺菩提法若闻如是等经信解受持读诵以方便力为诸众生分别解说显示分明守护法故是名法之供养又于诸法如说修行随顺十二因缘离诸邪见得无生忍无我无众生而于因缘果报无违无诤离诸我所依于义不依语依于智不依识依了义经不依不了义经依于法不依人随顺法相无所入无所归无明毕竟灭故诸行亦毕竟灭乃至生毕竟灭故老死亦毕竟灭作如是观十二因缘无有尽相不复起相是名最上法之供养佛告天帝王子月盖从药王佛闻如是法得柔顺忍即解宝衣严身之具以供养佛白佛言世尊如来灭后我当行法供养守护正法愿以威神加哀建立令我得降伏魔怨修菩萨行佛知其深心所念而记之曰汝于末后守护法城天帝时王子月盖见法清净闻佛授记以信出家修习善法具菩萨道以其所得神通总持辩才之力满十小劫药王如来所转法轮随而分布即于此身化度百万亿人于阿耨多罗三藐三菩提立不退转十四那由他人深发声闻辟支佛心无量众生得生天上天帝月盖比丘则我身是如是天帝当知此要以法供养于诸供养为上为最第一无比是故天帝当以法之供养供养于佛。

　　嘱累品第十四

　　于是佛告弥勒菩萨言弥勒我今以是无量亿阿僧祇劫所集阿耨多罗三藐三菩提法付嘱于汝如是辈经于佛灭后末世之中汝等当以神力广宣流布于阎浮提无令断绝所以者何未来世中当有善男子善女人发阿耨多罗三藐三菩提心乐于大法若使不闻如是等经则失善利弥勒当知若于如是甚深经典无有恐畏如说修行当知是为久修道行复有二法名新学者不能决定于甚深法一者所未闻深经闻之惊怖生疑不能随顺毁谤不信二者若有护持解说如是深经者不肯亲近供养恭敬有此二法当知是新学菩萨为自毁伤不能于深法中调伏其心弥勒复有二法菩萨虽信解深法犹自毁伤而不能得无生法忍何等为二一者轻慢新学菩萨而不教诲二者虽信解深法而取相分别是为二法弥勒菩萨闻说是已白佛言世尊未曾有也如佛所说我当远离如斯之恶若未来世善男子善女人求大乘者当令手得如是等经与其念力使受持读诵为他广说世尊若后末世有能受持读诵为他说者当知是弥勒神力之所建立佛言善哉善哉弥勒如汝所说佛助尔喜。

　　御录经海一滴卷之三

　　音释

　　悕

　　(虚宜切念也)。

　　薝卜

　　(上音瞻下步黑切)。

　　眴

　　(与瞬同目摇也)。

　　儩

　　(息恣切尽也)。
乾隆藏第 164 册 No. 1669 御录经海一滴


　　御录经海一滴卷之四　　　　　　见四

　　文殊师利所说摩诃般若波罗蜜经

　　如是我闻一时佛在舍卫国祇树给孤独园与大比丘僧满足千人菩萨摩诃萨十千人俱。

　　尔时世尊问文殊师利汝实先来到此住处欲见如来耶文殊师利即白佛言如是世尊我实来此欲见如来何以故我乐正观利益众生我观如来如如相不异相不动相不作相无生相无灭相不有相不无相不在方不离方非三世非不三世非二相非不二相非垢相非净相以如是等正观如来利益众生佛告文殊师利若能如是见于如来心无所取亦无不取尔时舍利弗语文殊师利言若能如汝所说见如来者甚为希有。

　　尔时文殊师利语舍利弗言虽为一切众生发大庄严心恒不见有众生相为一切众生发大庄严而众生界亦不增不减假使一佛住世若一劫若过一劫如此一佛世界复有无量无边恒河沙诸佛如是一一佛若一劫若过一劫昼夜说法心不暂息各各度于无量恒河沙众生皆入涅槃而众生界亦不增不减乃至十方诸佛世界亦复如是何以故众生定相不可得故是故众生界不增不减亦无菩萨求阿耨多罗三藐三菩提亦无众生而为说法何以故我说法中无有一法当可得故尔时佛告文殊师利若无众生云何说有众生及众生界文殊师利言众生界相如诸佛界又问众生界者是有量耶答曰众生界量如佛界量又问众生界量有处所不答曰众生界量不可思议又问众生界相为有住不答曰众生无住犹如空住佛告文殊师利如是修般若波罗密时当云何住般若波罗密文殊师利言以不住法为住般若波罗密又问云何不住法名住般若波罗密答曰以无住相即住般若波罗密又问如是住般若波罗密时是诸善根云何增减答曰若能如是住般若波罗密于诸善根无增无减于一切法亦无增无减是般若波罗密性相亦无增无减世尊如是修般若波罗密则不舍凡夫法亦不取贤圣法何以故般若波罗密不见有法可取可舍亦不见涅槃可乐生死可厌何以故不见生死况复厌离不见涅槃何况乐着如是修般若波罗密不见垢恼可舍亦不见功德可取世尊不见诸法有增有减是修般若波罗密何以故法无好丑离诸相故法无高下等法性故法无取舍住实际故如来自觉一切法空是可证知佛告文殊师利如是如是如来正觉自证空法文殊师利白佛言世尊是空法中当有胜如而可得耶佛言善哉善哉文殊师利如汝所说是真法乎。

　　文殊师利言修般若波罗密时不见凡夫相不见佛法相不见诸法有决定相是为修般若波罗密复次修般若波罗密时不见欲界不见色界不见无色界不见寂灭界何以故不见有法是灭尽相是修般若波罗密佛告文殊师利善哉善哉汝能如是善说甚深般若波罗密相是诸菩萨摩诃萨所学法印乃至声闻缘觉学无学人亦当不离是印而修道果佛告文殊师利若人得闻是法不惊不畏者不从千佛所种诸善根乃至百千万亿佛所久植德本乃能于是甚深般若波罗密不惊不怖文殊师利白佛言世尊修般若波罗密时不见缚不见解而于凡夫乃至三乘不见差别相。

　　佛言文殊师利汝得无碍智乎文殊师利言我即无碍云何以无碍而得无碍佛言汝坐道场乎文殊师利言一切如来不坐道场我今云何独坐道场何以故现见诸法住实际故佛言云何名实际文殊师利言身见等是实际佛言云何身见是实际文殊师利言身见如相非实非不实不来不去亦身非身是名实际。

　　佛告舍利弗善男子善女人若闻如是甚深般若波罗密心得决定不惊不怖不没不悔当知是人即住不退转地是即具足檀波罗密尸罗波罗密羼提波罗密毗梨耶波罗密禅波罗密般若波罗密亦能为他显示分别如说修行佛告文殊师利汝于先佛久种善根以无相法净修梵行文殊师利言若见有相则言无相我今不见有相亦不见无相云何而言以无相法净修梵行佛告文殊师利汝见声闻戒耶答曰见佛言汝云何见文殊师利言我不作凡夫见不作圣人见不作学见不作无学见不作大见不作小见不作调伏见不作不调伏见非见非不见。

　　舍利弗语文殊师利言云何名佛云何观佛文殊师利言云何为我舍利弗言我者但有名字名字相空文殊师利言如是如是如我但有名字佛亦但有名字名字相空即是菩提不以名字而求菩提菩提之相无言无说不生不灭不来不去非名非相是名为佛如自观身实相观佛亦然唯有智者乃能知耳是名观佛。

　　舍利弗语文殊师利言佛于法界不证阿耨多罗三藐三菩提耶文殊师利言不也何以故世尊即是法界若以法界证法界者即是诤论舍利弗法界之相即是菩提何以故是法界中无众生相一切法空故一切法空即是菩提无二无分别故舍利弗无分别中则无知者若无知者即无言说无言说相即非有非无非知非不知一切诸法亦复如是何以故一切诸法不见处所决定性故是故舍利弗若见犯重比丘不堕地狱清净行者不入涅槃如是比丘非应供非不应供非尽漏非不尽漏何以故于诸法中住平等故舍利弗言云何名不退法忍文殊师利言不见少法有生灭相名不退法忍舍利弗言云何复名不调比丘文殊师利言漏尽阿罗汉是名不调何以故诸结已尽更无所调故名不调若过心行名为凡夫何以故凡夫众生不顺法界是故名过舍利弗言善哉善哉汝今为我善解漏尽阿罗汉义。

　　佛告文殊师利诸菩萨等坐道场时觉悟阿耨多罗三藐三菩提不文殊师利言菩萨坐于道场无有觉悟阿耨多罗三藐三菩提何以故如菩提相无有少法而可得者菩提即五逆五逆即菩提何以故菩提五逆无二相故无觉无觉者无见无见者无知无知者无分别无分别者如是之相名为菩提若言见有菩提而取证者当知此辈即是增上慢人。

　　佛告文殊师利汝今不谓如来出现于世耶文殊师利言若有如来出现世者一切法界亦应出现佛告文殊师利汝谓恒沙诸佛入涅槃耶文殊师利言诸佛一相不可思议佛语文殊师利如是如是佛是一相不思议相无过去未来现在相但众生取着谓有出世谓佛灭度。

　　佛告文殊师利汝谓如来为无上福田耶文殊师利言如来是无尽福田是无尽相无尽相即无上福田非福田非不福田是名福田无有明闇生灭等相是名福田若能如是解福田相深植善种亦无增无减佛告文殊师利云何植种不增不减文殊师利言福田之相不可思议若人于中如法修善亦不可思议如是植种名无增无减亦是无上最胜福田。

　　佛言汝入不思议三昧耶文殊师利言不也世尊我即不思议不见有心能思议者云何而言入不思议三昧我初发心欲入是定而今思惟实无心相而入三昧如人学射久习则巧后虽无心以久习故箭发皆中我亦如是初学不思议三昧系心一缘若久习成就更无心想恒与定俱舍利弗语文殊师利言更有胜妙寂灭定不文殊师利言若有不思议定者汝可问言更有寂灭定不不可思议定尚不可得云何问有寂灭定乎舍利弗言不思议定不可得耶文殊师利言思议定者是可得相不可思议定者不可得相一切众生实成就不思议定何以故一切心相即非心故是名不思议定是故一切众生相及不思议三昧相等无分别佛赞文殊师利言善哉善哉汝于诸佛久植善根净修梵行乃能演说甚深三昧汝今安住如是般若波罗密中文殊师利言若我住般若波罗密中能作是说即是有想便住我想若住我想有想中者般若波罗密便有处所般若波罗密若住于无亦是我想亦名处所离此二处住无所住如诸佛住安处寂灭非思议境界如是不思议名般若波罗密住处。

　　尔时佛言菩萨摩诃萨若欲学菩提自在三昧得是三昧已照明一切甚深佛法及知一切诸佛名字亦悉了达诸佛世界无有障碍当如文殊师利所说般若波罗密中学。

　　文殊师利白佛言世尊当云何行能速得阿耨多罗三藐三菩提佛言文殊师利如般若波罗密所说行能速得阿耨多罗三藐三菩提复有一行三昧若善男子善女人修是三昧者亦速得阿耨多罗三藐三菩提文殊师利言世尊云何名一行三昧佛言法界一相系缘法界是名一行三昧若善男子善女人欲入一行三昧当先闻般若波罗密如说修学然后能入一行三昧如法界缘不退不坏不思议无碍无相善男子善女人欲入一行三昧应处空闲舍诸乱意不取相貌系心一佛专称名字念一佛功德无量无边亦与无量诸佛功德无二如是入一行三昧者尽知恒沙诸佛法界无差别相。

　　复次文殊师利譬如有人得摩尼珠示其珠师珠师答言此是无价真摩尼宝即求师言为我治磨珠师治已珠色光明映彻表里修学一行三昧不可思议功德无量名称随修学时知诸法相明达无碍功德增长亦复如是文殊师利譬如日轮光明遍满无有减相若得一行三昧悉能具足一切功德无有缺少亦复如是照明佛法如日轮光文殊师利我所说法皆是一味离味解脱味寂灭味若善男子善女人得是一行三昧者其所演说随顺正法无错谬相。

　　文殊师利白佛言世尊以如是因速得阿耨多罗三藐三菩提耶佛言得阿耨多罗三藐三菩提不以因得不以非因得何以故不思议界不以因得不以非因得若善男子善女人闻如是说不生懈怠当知是人以于先佛种诸善根即是从佛出家即是成就真归依处。

　　尔时以佛神力一切大地六反震动佛时微笑放大光明遍照三千大千世界文殊师利白佛言世尊即是如来印般若波罗密相佛言文殊师利如是如是佛说是已尔时诸大菩萨及四部众闻说般若波罗密皆大欢喜顶戴奉行。

　　仁王护国般若波罗密经

　　佛一时住耆阇崛山中有无量四众菩萨天人复有十六大国王皆来集会尔时十号三明大灭谛金刚智释迦牟尼佛初年月八日方坐十地入大寂室三昧思缘放大光明照三界中复于顶上出千宝莲华上至非想非非想天光亦复尔乃至他方恒河沙诸佛国土时十六大国王中舍卫国主波斯匿王名曰月光即散百亿种色华变成百亿宝帐盖诸大众而白佛言世尊一切菩萨云何护佛果云何护十地行因缘佛言菩萨化四生不观色如受想行识如众生我人常乐我净如知见寿者如菩萨如六度四摄一切行如二谛如是故一切法性真实空不来不去无生无灭同真际等法性无二无别如虚空是故阴入界无我无所有相是为菩萨行化十地般若波罗密大王白佛言世尊若诸法尔者菩萨护化众生为化众生耶佛言大王法性色受想行识常乐我净不住色不住非色不住非非色乃至受想行识亦不住非非住何以故非色如非非色如世谛故三假故名见众生一切法性实故乃至诸佛三乘七贤八圣亦名见六十二见亦名见大王若以名名见一切法乃至诸佛三乘四生者非非见一切法也世尊般若波罗密有法非非法摩诃衍云何照大王摩诃衍见非非法法若非非法是名非非法空法性空色受想行识空十二入十八界空六大法空四谛十二缘空是法即生即住即灭即有即空刹那刹那亦如是法生法住法灭何以故九十刹那为一念一念中一刹那经九百生灭乃至色一切法亦如是以般若波罗密空故不见缘不见谛乃至一切法空内空外空内外空有为空无为空无始空性空第一义空般若波罗密空因空佛果空空空故空但法集故有受集故有名集故有因集故有果集故有十行故有佛果故有乃至六道一切有善男子若菩萨见法众生我人知见者斯人行世间不异于世间于诸法而不动不到不灭无相无无相一切法亦如也诸佛法僧亦如也是即初地一念心具足八万四千般若波罗密即载名摩诃衍即灭为金刚亦名定亦名一切行大王若菩萨见境见智见说见受者非圣见也倒想见法凡夫人也见三界者众生果报之名也六识起无量欲无穷名为欲界藏空或色所起业果名为色界藏空或心所起业果名无色界藏空三界空三界根本无明藏亦空三地九生灭前三界中余无明习果报空金刚菩萨藏得理尽三昧故或果生灭空有果空因空故空萨婆若亦空灭果空或前已空故佛得三无为果智缘灭非智缘灭虚空萨婆若果空也善男子若有修习听说无听无说如虚空法同法性听同说同一切法皆如也大王菩萨修护佛果为若此护般若波罗密者为护萨婆若十力十八不共法五眼五分法身四无量心一切功德果为若此。

　　世尊护十地行菩萨云何行可行云何行化众生以何相众生可化佛言大王五忍是菩萨法伏忍信忍顺忍无生忍寂灭忍名为诸佛菩萨修般若波罗密善男子初发相信众生修行伏忍于三宝中生习种性十心信心精进心念心慧心定心施心戒心护心愿心回向心是为菩萨能少分化众生已超过二乘一切善地一切诸佛菩萨长养十心为圣胎也波斯匿王以偈叹曰。

　世尊导师金刚体　心行寂灭转法轮
　八辩洪音为众说　五忍功德妙法门
　三贤十圣忍中行　惟佛一人能尽源
　佛众法海三宝藏　无量功德摄在中
　三世诸佛于中行　无不由此伏忍生
　一切菩萨行本源　是故发心信心难
　若得信心必不退　进入无生初地道
　教化众生觉中行　是名菩萨初发心
　入理般若名为住　住生德行名为地
　初住一心足德行　于第一义而不动
　大寂无为金刚藏　一切报尽无极悲
　第一义谛常安隐　穷源尽性妙智存
　三贤十圣住果报　惟佛一人居净土
　一切众生暂住报　登金刚原居净土
　如来三业德无极　我今月光礼三宝
　法王无上人中树　覆盖大众无量光
　口常说法非无义　心智寂灭无缘照
　人中师子为众说　含生之生受妙报

　　佛告诸得道果实大众善男子是月光王已于过去十千劫中龙光王佛法中为四住开士我为八住菩萨今于我前大师子吼如是如是惟佛与佛乃知斯事。

　　尔时波斯匿王言世尊第一义谛中有世谛不若言无者智不应二若言有者智不应一一二之义其事云何佛告大王汝于过去七佛已问一义二义汝今无听我今无说无听无说即无一义二义故谛听谛听善思念之如法修行七佛偈如是。

无相第一义　无自无他作　因缘本自有
无自无他作　法性本无性　第一义空如
诸有本有法　三假集假有　无无谛实无
寂灭第一空　诸法因缘有　有无义如是
有无本自二　譬若牛二角　照解见无二
二谛常不即　解心见不二　求二不可得
非谓二谛一　非二何可得　于解常自一
于谛常自二　通达此无二　真入第一义
世谛幻化起　譬如虚空华　如影三手无
因缘故诳有　幻化见幻化　众生名幻谛
幻师见幻法　谛实则皆无　名为诸佛观
菩萨观亦然

　　复次大王菩萨摩诃萨于一义中常照二谛化众生佛及众生一而无二何以故以众生空故得置菩提空以菩提空故得置众生空以一切法空故空空何以故般若无相二谛虚空般若空于无明乃至萨婆若无自相无他相故五眼成就时见无所见行亦不受不行亦不受非行非不行亦不受乃至一切法亦不受菩萨未成佛时以菩提为烦恼菩萨成佛时以烦恼为菩提何以故于第一义而不二故诸佛如来乃至一切法如故王言世尊无量品众生根亦无量行亦无量法门为一为二为无量耶大王一切法观门非一非二乃有无量一切法亦非有相非非无相若菩萨见众生见一见二即不见一不见二一二者第一义谛也大王若有若无者即世谛也以三谛摄一切法空谛色谛心谛故我说一切法不出三谛我人知见五受阴空乃至一切法空众生品品根行不同故非一非二法门大王七佛说摩诃般若波罗密我今说般若波罗密无二无别汝等大众受持读诵解说是经功德有无量不可说不可说于此经中起一念信是诸众生超百劫千劫十地等功德当知是人即是如来得佛不久时诸大众闻说是经十亿人得三空忍百万亿人得大空忍十地性佛言此经名为仁王问般若波罗密经即此般若波罗密是护国土如城堑墙壁刀剑鉾楯汝应受持。

　　御录经海一滴卷之四

　　音释

　　鉾楯

　　(上莫候切同矛下乳允切同盾)。
乾隆藏第 164 册 No. 1669 御录经海一滴


　　御录经海一滴卷之五　　　　　　见五

　　思益梵天所问经

　　佛在王舍城迦兰陀竹林大众恭敬围绕而为说法于是网明菩萨白佛言世尊如来身相超百千万日月光明我自惟念若有众生能见佛身甚为希有我复惟念若有众生能见佛身皆是如来威神之力佛告网明如是如是如汝所言若佛不加威神众生无有能见佛身亦无能问网明当知如来有光名寂庄严若有众生遇斯光者能见佛身。

　　又如来光名示一切色佛以此光能令众生皆见佛身无量种色网明当知如来若以一劫若减一劫说此光明力用名号不可穷尽尔时网明菩萨白佛言未曾有也世尊如来身者即是无量光明之藏说法方便亦不可思议。

　　尔时世尊即放光明照此三千大千世界时东方过七十二恒河沙佛土有国名清洁佛号日月光如来有菩萨梵天名曰思益住不退转见此光已到日月光佛所白佛言世尊我欲诣娑婆世界释迦牟尼佛所亲近咨受其佛告梵天思益菩萨言彼娑婆国有若干千亿诸菩萨集汝应以十法游于彼土何等为十于毁于誉心无增减闻善闻恶心无分别于诸愚智等以悲心于上中下众生之类意常平等于轻毁供养心无有二于他阙失莫见其过见种种乘皆是一乘闻三恶道亦勿惊畏于诸菩萨生如来想佛出五浊世生希有想梵天汝当以此十法游彼世界。

　　尔时日月光佛国有诸菩萨白佛言世尊我得大利不生如是恶众生中其佛告言善男子勿作是语所以者何若菩萨于此国中百千万劫净修梵行不如彼土从旦至食无瞋碍心其福为胜。

　　于是思益梵天与万二千菩萨俱于彼佛土忽然不现譬如壮士屈伸臂顷到娑婆世界释迦牟尼佛所头面礼佛足右绕三匝却住一面。

　　尔时佛告网明菩萨汝见是思益梵天不唯然已见网明当知思益梵天于诸正问菩萨中为最第一于诸善分别诸法菩萨中为最第一于诸决疑菩萨中为最第一。

　　尔时网明菩萨问思益梵天言佛说汝于正问菩萨中为最第一何谓菩萨所问为正问耶梵天言网明若菩萨以彼我问名为邪问分别法问名为邪问若无彼我问名为正问不分别法问名为正问又网明以生故问名为邪问以灭故问名为邪问以住故问名为邪问若不以生故问不以灭故问不以住故问名为正问又网明若菩萨为垢故问名为邪问为净故问名为邪问为生死故问名为邪问为出生死故问名为邪问为涅槃故问名为邪问若不为垢净故问不为生死出生死故问不为涅槃故问名为正问所以者何法位中无垢无净无生死无涅槃又网明若菩萨为见故问为断故问为证故问为修故问为得故问为果故问名为邪问若无见无断无证无修无得无果故问名为正问又网明是善是不善故问名为邪问是世间法是出世间法是罪法是无罪法是有漏法是无漏法是有为法是无为法如是等二法随有所依而问者名为邪问若不见二不见不二问名为正问又网明若菩萨分别佛问名为邪问分别法分别僧分别众生分别佛国分别诸乘问名为邪问若于法不作一异问者名为正问又网明一切法正一切法邪网明言梵天何谓一切法正一切法邪梵天言于诸法性无心故一切法名为正若于无心法中以心分别观者一切法名为邪一切法离相名为正若不信解是离相是即分别诸法若分别诸法则入增上慢随所分别皆名为邪网明言何谓为诸法正性梵天言诸法离自性离欲际是名正性网明言少有能解如是正性者梵天言是正性不一不多网明若善男子善女人能如是知诸法正性若已知若今知若当知是人无有法已得无有法今得无有法当得所以者何佛说无得无分别名为所作已办相若人闻是诸法正性勤行精进是名如说修行。

　　思益梵天白佛言世尊谁应受供养佛告梵天不为世法之所牵者世尊谁能消供养佛言于法无所取者世尊谁为世间福田佛言不坏菩提性者世尊谁为众生善知识佛言于一切众生不舍慈心者世尊谁知报佛恩佛言不断佛种者世尊谁能供养佛佛言能通达无生际者世尊谁能亲近于佛佛言乃至失命因缘不毁禁者。

　　世尊何谓菩萨能为施主佛言菩萨能教众生一切智心世尊何谓菩萨能奉禁戒佛言常能不舍菩提之心世尊何谓菩萨能行忍辱佛言见心相念念灭世尊何谓菩萨能行精进佛言求心不得世尊何谓菩萨能行禅定佛言除身心粗相世尊何谓菩萨能行智慧佛言于一切法无有戏论世尊何谓菩萨能行慈心佛言不生众生想世尊何谓菩萨能行悲心佛言不生法想世尊何谓菩萨能行喜心佛言不生我想世尊何谓菩萨能行舍心佛言不生彼我想。

　　世尊何谓菩萨遍行佛言能净身口意业尔时世尊而说偈言。

若身净无恶　口净常实语　心净常行慈
是菩萨遍行　知法名为佛　知离名为法
知无名为僧　是菩萨遍行　不依止欲界
不住色无色　行如是禅定　是菩萨遍行
信解诸法空　及无相无作　而不尽诸漏
是菩萨遍行

　　思益梵天复白佛言世尊所说四圣谛何等是真圣谛梵天苦不名为圣谛苦集不名为圣谛苦灭不名为圣谛苦灭道不名为圣谛所以者何若苦是圣谛者一切牛驴畜生等皆应有苦圣谛若集是圣谛者一切在所生处众生皆应有集圣谛所以者何以集故生诸趣中若苦灭是圣谛者观灭者说断灭者皆应有灭圣谛若道是圣谛者缘一切有为道者皆应有道圣谛梵天以是因缘故当知圣谛非苦非集非灭非道圣谛者知苦无生是名苦圣谛知集无和合是名集圣谛于毕竟灭法中知无生无灭是名灭圣谛于一切法平等以不二法得道是名道圣谛梵天真圣谛者无有虚妄。

　　梵天若行者言我知见苦是虚妄我断集是虚妄我证灭是虚妄我修道是虚妄所以者何是人遗失佛所护念是故说为虚妄何等是佛所护念谓不忆念一切诸法是名佛所护念若行者住是念中则不住一切相若不住一切相则住实际若住实际是名不住心若不住心是人名为非实语非妄语者梵天是故当知若非实非虚妄者是名圣谛。

　　非离生死得涅槃名为圣谛若人证如是四谛是名世间实语者梵天当来有比丘不修身不修戒不修心不修慧是人说生相是苦谛众缘和合是集谛灭法是灭谛以二法求相是道谛佛言我说此愚人是外道徒党我非彼人师彼非我弟子是人堕于邪道破失法故说言有谛梵天且观我坐道场时不得一法是实是虚妄若我不得法是法宁可于众中有言说有论议有教化耶。

　　梵天如来坐道场时唯得虚妄颠倒所起烦恼毕竟空性以无所得故得以无所知故知所以者何我所得法不可见不可闻不可觉不可识不可取不可着不可说不可难出过一切法相无语无说无有文字无言说道梵天此法如是犹如虚空汝欲于如是法中得利益耶梵天言不也世尊诸佛如来甚为希有成就未曾有法深入大慈大悲得如是寂灭相法而以文字言说教人令得世尊其有闻是能信解者当知是人不从小功德来世尊是法一切世间之所难信所以者何世间贪着实而是法无实无虚妄世间贪着法而是法无法无非法世间贪着涅槃而是法无生死无涅槃世间贪着善法而是法无善无非善世间贪着乐而是法无苦无乐世间贪着佛出世而是法无佛出世亦无涅槃虽有说法而是法非可说相虽赞说僧而僧即是无为是故此法一切世间之所难信譬如水中出火火中出水难可得信如是烦恼中有菩提菩提中有烦恼是亦难信所以者何如来得是虚妄烦恼之性亦无法可得有所说法亦无有形虽有所知亦无分别证涅槃亦无灭者世尊若有善男子善女人能信解如是法义者当知是人安住道场当知是人破坏魔军当知是人得一切种智当知是人转于法轮当知是人作无量佛事。

　　佛告梵天若人能于如来所说文字语言章句通达随顺不违不逆和合为一随其义理不随章句言辞而善知言辞所应之相知如来以何言说法以何随宜说法以何方便说法以何法门说法以何大悲说法梵天若菩萨能知如来以是五力说法是菩萨能作佛事。

　　尔时网明菩萨白佛言世尊是思益梵天云何闻大悲法而不喜悦思益言善男子若识在二法则有喜悦若识在无二实际法中则无喜悦譬如幻人见幻戏事无所喜悦菩萨知诸法相如是则于如来若说法若神通亦无喜悦又善男子如佛所化人闻佛说法不喜不悦菩萨知诸法相与化无异于如来所不加喜悦于余众生无下劣想网明言梵天汝今见诸法如幻相耶梵天言若人分别诸法者汝当问之网明言汝今于何处行梵天言一切凡夫行处吾于彼行善男子凡夫行贤圣行皆无二无差别善男子一切行非行一切说非说一切道非道。

　　网明言汝说一切凡夫行处吾于彼行者则有行相梵天言若我有所生处应有行相网明言汝若不生云何教化众生梵天言佛所化生吾如彼生网明言佛化所生则无生处梵天言宁可见不网明言以佛力故见梵天言我生亦如是以业力故网明言汝于起业中行耶梵天言我不于起业中行网明言云何言以业力故梵天言如业性力亦如是是二不出于如尔时舍利弗白佛言世尊若有能入是菩萨随宜所说法中者得大功德所以者何世尊乃至闻是上人名字尚得大利何况闻其所说譬如有树不依于地在虚空中而现根茎枝叶华果甚为希有此人行相亦复如是不住一切法而于十方现有行有生死亦有如是智慧辩才世尊若有善男子善女人闻是智慧自在力者其谁不发阿耨多罗三藐三菩提心。

　　于是迦叶问网明菩萨言善男子仁者几时当得阿耨多罗三藐三菩提网明言大迦叶若有问幻所化人汝几时当得阿耨多罗三藐三菩提是幻人当云何答大迦叶言善男子幻所化人无决定相当何所答网明言大迦叶一切诸法亦如幻所化人无决定相谁可问言汝几时当成阿耨多罗三藐三菩提大迦叶言善男子幻所化人离于自相无异无别无所志愿汝亦如是耶若如是者汝云何能利益无量众生网明言阿耨多罗三藐三菩提即是一切众生性一切众生性即是幻性幻性即是一切法性于是法中我不见有利不见无利大迦叶言善男子汝今不令众生住菩提耶网明言诸佛菩提有住相耶大迦叶言无也网明言是故我不令众生住于菩提亦不令住声闻辟支佛道大迦叶言善男子汝今欲趣何所网明言我所趣如如趣大迦叶言如无所趣亦无有转网明言如如无趣无转一切法住如相故我无趣无转大迦叶言若无趣无转汝云何教化众生网明言若人发愿则是不能教化众生若人于法有转是亦不能教化众生大迦叶言善男子汝不转众生生死耶网明言我尚不得生死何况于生死中而转众生大迦叶言汝不令众生得涅槃耶网明言我尚不见涅槃何况教化众生令住涅槃大迦叶言善男子若汝不得生死不见涅槃何故今为无量众生行于菩提此岂不为灭度众生耶网明言若菩萨得生死分别涅槃因众生行菩提此则不应说为菩萨大迦叶言善男子汝今于何处行网明言我非生死中行非涅槃中行亦不以众生相行大迦叶如汝所问汝何处行者如佛所化人行处吾于彼行大迦叶言佛所化人无有行处网明言当知一切众生所行亦如是相大迦叶言佛所化人无贪无恚无痴若一切众生所行如是相者众生贪恚痴从何所起网明言我今问汝随意答我大迦叶汝今宁有贪恚痴不答言无也网明言是贪恚痴尽灭耶答言不也网明言若大迦叶今无贪恚痴亦不尽灭者汝置贪瞋痴于何所耶答言善男子凡夫从颠倒起妄想分别生贪恚痴耳贤圣法中善知颠倒实性故无妄想分别是以无贪恚痴大迦叶于汝意云何若法从颠倒起是法为实为虚妄耶答言是法虚妄非是实也网明言若法非实可令实耶答言不也网明言若法非实仁者欲于是中得贪恚痴耶答言不也网明言若然何者是贪恚痴能恼众生者答言善男子若尔者一切从本已来离贪恚痴相网明言以是故我说一切法相如佛所化。

　　佛告迦叶是网明菩萨当得作佛号普光自在王如来不以文字说法但放光明照诸菩萨即得无生法忍其佛光明复照十方通达无碍令诸众生得离烦恼又其光明常出三十二种清净法音何等三十二所谓诸法空无众生见故诸法无相离分别故诸法无作出三界故诸法离欲性寂灭故诸法离瞋无有碍故诸法离痴无闇𡨋故诸法无所从来本无生故诸法无所去无所至故诸法不住无所依故诸法过三世去来现在无所有故诸法无异其性一故诸法不生离于报故诸法无业业报作者不可得故诸法不作无所起故诸法无起无为性故诸法无为离生灭故诸法真不从和合生故诸法实一道门故诸法无众生众生不可得故诸法无我第一义故诸法钝无所知故诸法舍离憎爱故诸法离烦恼无有热故诸法无垢性不污故诸法一相离欲际故诸法离相常定故诸法住实际性不坏故诸法如相不分别故诸法入法性遍入故诸法无缘诸缘不合故诸法是菩提如实见故诸法是涅槃无因缘故迦叶普光自在王如来光明常出如是清净法音亦能令诸菩萨施作佛事其佛国土无有魔事佛寿无量阿僧祇劫。

　　尔时思益梵天白佛言世尊菩萨以何行诸佛授阿耨多罗三藐三菩提记佛言若菩萨不行生法不行灭法不行善不行不善不行世间不行出世间不行有罪法不行无罪法不行有漏法不行无漏法不行有为法不行无为法不行修道不行除断不行生死不行涅槃不行见法不行闻法不行觉法不行知法不行施不行舍不行戒不行覆不行忍不行善不行发不行精进不行禅不行三昧不行慧不行行不行知不行得梵天若菩萨如是行者诸佛则授阿耨多罗三藐三菩提记所以者何诸所有行皆有所是无所是是菩提诸所有行皆是分别无分别是菩提诸所有行皆是起作无起作是菩提诸所有行皆是戏论无戏论是菩提是故当知若菩萨过诸所行则得受记离诸法二相故是受记义。

　　梵天我于往昔供养诸佛恭敬尊重赞叹净修梵行一切布施一切持戒及行头陀离于瞋恚忍辱慈心如所说行勤修精进一切所闻皆能受持独处远离入诸禅定随所闻慧读诵思问是诸如来亦不见授记何以故依止所行故以是当知若诸菩萨出过一切诸行则得受记。

　　梵天我于是后见然灯佛即得无生法忍佛时授我记言汝于来世当得作佛号释迦牟尼如来应供正遍知我尔时出过一切诸行具足六波罗密所以者何若菩萨能舍诸相名为檀波罗密能灭诸受持名为尸罗波罗密不为六尘所伤名为羼提波罗密离诸所行名为毗黎耶波罗密不忆念一切法名为禅波罗密能忍诸法无生性名为般若波罗密我于然灯佛所具足如是六波罗密世尊云何名具足六波罗密梵天若不念施不依止戒不分别忍不取精进不住禅定不二于慧是名具足六波罗密。

　　于是网明菩萨白佛言世尊何谓菩萨家清净佛言善男子菩萨若生转轮圣王家不名家清净若生帝释中若生梵王中亦不名家清净在所生处乃至畜生自不退失善根亦令众生生诸善根是名菩萨家清净又网明慈是菩萨家心平等故悲是菩萨家深心念故喜是菩萨家生法喜故舍是菩萨家离贪着故不舍菩提是菩萨家不贪声闻辟支佛地故。

　　尔时思益梵天谓文殊师利言如来不说法耶文殊师利言佛虽说法不以二相何以故如来性无二故虽有所说而无二也梵天言若一切法无二其谁为二文殊师利言凡夫贪着我故分别二耳不二者终不为二虽种种分别为二然其实际无有二相梵天言云何识无二法文殊师利言若无二可识则非无二所以者何无二相者不可识也。

　　梵天言谁能听如来如是法答言不漏六尘者梵天言谁能知是法答言无识无分别无诤讼者。

　　梵天若于法中有高下心贪着所爱皆是诤讼佛所说法无有诤讼梵天乐戏论者无不诤讼乐诤讼者无沙门法乐沙门法者无有妄想贪着梵天言云何比丘随佛语随佛教答言若比丘称赞毁辱其心不动是名随佛教若比丘不随文字语言是名随佛语。

　　梵天言云何比丘能守护法答言若比丘不逆平等不坏法性是名能守护法梵天言云何比丘亲近于佛答言若比丘于诸法中不见有法若近若远是名亲近于佛。

　　梵天言谁能见佛答言若不着肉眼不着天眼不着慧眼是名能见佛梵天言谁能见法答言不逆诸因缘法者梵天言谁能顺见诸因缘法答言不起平等不见平等所生相者梵天言谁得真智答言不生不灭诸漏者。

　　梵天言谁为得解脱者答言不坏缚者梵天言谁为得度答言不住生死不住涅槃者梵天言漏尽比丘尽何事耶答言若有所尽不名漏尽知诸漏空相随如是知名为漏尽。

　　梵天言谁能见圣谛答言无有见圣谛者所以者何随所有见皆为虚妄无所见者乃名见谛。

　　梵天言是谛当于何求答言当于四颠倒中求梵天言何故作如是说答言求四颠倒不得净不得常不得乐不得我若不得净是即不净若不得常是即无常若不得乐是即为苦若不得我是即无我梵天一切法空无我是为圣谛若能如是求谛是人不见苦不断集不证灭不修道梵天言云何名修道答言若不分别是法是非法离于二相名为修道以是道求一切法不得是名为道是道不令人离生死至涅槃所以者何不离不至乃名圣道。

　　尔时等行菩萨白佛言世尊所言菩萨菩萨者为何谓耶佛言善男子若菩萨于邪定众生发大悲心于正定众生不见殊异故言菩萨所以者何菩萨不为正定众生不为不定众生故发心但为度邪定众生故而起大悲发阿耨多罗三藐三菩提心故名菩萨。

　　若菩萨能代一切众生受诸苦恼亦复能舍一切福事与诸众生是名菩萨。

　　尔时等行菩萨谓文殊师利如汝所说皆为真实答言一切言说皆为真实又问虚妄言说亦真实耶答言如是所以者何是诸言说皆为虚妄无处无方若法皆虚妄无处无方是故一切言说皆是真实善男子提婆达语如来语无异无别所以者何一切言说皆是如来言说不出如故一切言说有所说事皆以无所说故得有所说是以一切言说皆平等文字同故文字无念故文字空故等行言如来不说凡夫语言贤圣语言耶文殊师利言然以文字说凡夫语言亦以文字说贤圣语言如是善男子诸文字有分别是凡夫语言是贤圣语言耶等行言不也文殊师利言如诸文字无分别一切贤圣亦无分别是故贤圣无有言说所以者何贤圣不以文字相不以众生相不以法相有所说也譬诸钟鼓众缘和合而有音声是诸钟鼓亦无分别如是诸贤圣养知众因缘故于诸言说无贪无碍等行言如佛所说汝等集会当行二事若说法若圣默然何谓说法何谓圣默然答言若说法不违佛不违法不违僧是名说法若知法即是佛离相即是法无为即是僧是名圣默然。

　　又善男子若知一切众生诸根利钝而教诲之名为说法常入于定心不散乱名圣默然等行言如我解文殊师利所说义一切声闻辟支佛无有说法亦无圣默然所以者何是人不能了知一切众生诸根利钝亦复不能常在于定文殊师利若有真实问何等是世间说法者何等是世间圣默然者则当为说诸佛是也所以者何诸佛善能分别一切众生诸根利钝亦常在定佛告文殊师利如是如是如等行所说唯诸如来有此二法尔时须菩提白佛言世尊我亲从佛闻汝等集会当行二事若说法若圣默然世尊若声闻不能行者云何如来来诸比丘行此二事佛告须菩提于汝意云何若声闻不从他闻能说法能圣默然不须菩提言不也须菩提是故当知一切声闻辟支佛无有说法无圣默然。

　　尔时须菩提问文殊师利若声闻辟支佛不能如是说法不能如是圣默然者诸菩萨有成就如是功德能说法能圣默然不答言唯佛当知于是佛告须菩提有三昧名入一切语言心不散乱若菩萨成就是三昧皆得是功德尔时文殊师利谓等行菩萨善男子为众生八万四千行故说八万四千法藏名为说法常在一切灭受想定中名圣默然善男子我若一劫若减一劫演说是义是名说法相是圣默然相犹不能尽于是佛告等行菩萨善男子乃往过去无量无边不可思议阿僧祇劫时世有佛号曰普光。

　　其普光佛以三乘法为弟子说亦多乐说如是法言汝等比丘当行二事若说法若圣默然。

　　复广说净明三昧所以名曰净明三昧者若菩萨入是三昧即得解脱一切诸相及烦恼着亦于一切佛法得净光明是故名为净明三昧又前际一切法净后际一切法净现在一切法净是三世毕竟净无能令不净性常净故是以说一切诸法性常清净何谓诸法性净谓一切法空相离有所得故一切法无相相离忆想分别故一切法无作相不取不舍无求无愿毕竟离自性故是名性常清净以是常净相知生死性即是涅槃性涅槃性即是一切法性是故说心性常清净善男子譬如虚空若受垢污无有是处心性亦如是若有垢污无有是处又如虚空虽为烟尘云雾覆曀不明不净而不能染污虚空之性设染污者不可复净以虚空实不染污故还见清净凡夫心亦如是虽邪忆念起诸烦恼然其心性不可垢污设垢污者不可复净以心相实不可垢污性常明净是故心得解脱善男子是名入净明三昧门。

　　尔时等行菩萨白佛言未曾有也世尊诸佛菩萨为大饶益如所说行精进众生世尊其懈怠不能如所说行者虽值百千万佛无能为也当知从勤精进得出菩提。

　　思益梵天谓文殊师利若行者于平等中不见诸法是名得圣道已文殊师利言何故不见思益言离二相故不见不见即是正见又问谁能正见世间答言不坏世间相者又问云何为不坏世间相答言色如无别无异受想行识如无别无异若行者见五阴平等如相是名正见世间又问何等是世间相答言灭尽是世间相又问灭尽相复可尽耶答言灭尽相者不可尽也又问何故说言世间是灭尽相答言世间毕竟尽相是相不可尽所以者何已尽者不复尽也又问佛不说一切有为法是尽相耶答言世间是尽相终不可尽是故佛说一切有为法是尽相又问何等数名有为法答言以尽相故名有为法又问有为法者为住何所答言无为性中住又问有为法无为法有何差别答言有为法无为法文字言说有差别耳所以者何以文字言说言是有为是无为若求有为无为实相则无差别以实相无差别故又问何等是诸法实相义答言一切法平等无有差别是诸法实相义又问何等为义答言以文字说令人得解故名为义所以者何实相义者不如文字所说诸佛虽以文字有所言说而于实相无所增减文殊师利一切言说皆非言说是故佛语名不可说诸佛不可以言相说故又问云何得说佛相答言诸佛如来不可以色身说相不可以三十二相说相不可以诸功德法说相又问诸佛可离色身三十二相诸功德法而说相耶答言不也所以者何色身如三十二相如诸功德法如诸佛不即是如亦非离如如是可说佛相不失如故又问诸佛世尊得何等故号名为佛答言诸佛世尊通达诸法性相如故说名为佛正遍知者。

　　于是等行菩萨白佛言世尊何谓菩萨发行大乘尔时世尊以偈答言。

菩萨不坏色　发行菩提心　知色即菩提
是名行菩提　如色菩提然　等入于如相
不坏诸法性　是名行菩提　不坏诸法性
则为菩提义　是菩提义中　亦无有菩提
正行第一义　是名行菩提　若法及非法
不分别为二　亦不得不二　是名行菩提
若二则有为　非二则无为　离是二边者
是名行菩提　行于世间法　处中若莲花
遵修最上道　是名行菩提　世间所行处
悉于是中行　世间所贪着　于中得解脱
菩萨无所畏　不没生死渊　无忧无疲倦
而行菩提道　斯人能善知　法性真实相
是故不分别　是法是非法　常住于平等
护持佛正法　一切无所念　则是如来法
若有佛无佛　是法常住世　能通达是相
是名护持法　诸法之实相　了达知其义
安住于此中　而为人演说　行于甚深法
魔所不能测　是人于诸法　无所贪着故
愿求诸佛慧　亦不着愿求　诸佛慧无碍
不着法非法　若能不着此　究竟得佛道
法性不可议　常住于世间　若能知如是
不生亦不灭　菩萨念众生　不解是法相
为之勤精进　令得离颠倒　信解常定法
及寂灭无漏　其心得解脱　故说常定者
自住平等法　以此导众生　不违平等行
故说常定者　志念常坚固　不忘菩提心
亦能化众生　故说常定者　常念于诸佛
真实法性身　远离色身相　故说常定者
常修念于法　如诸法实相　亦无有忆念
故说常定者　常修念于僧　僧即是无为
离数及非数　常入如是定　我见与佛见
空见生死见　涅槃之见等　皆无是诸见
无量智慧光　知诸法实相　无闇无障碍
是行菩提道　是乘名大乘　不可思议乘
悉容诸众生　犹不尽其量　虚空无有量
亦无有形色　大乘亦如是　无量无障碍
若人闻此经　乃至持一偈　永脱于诸难
得到安隐处　敬念此经者　舍是身已后
终不堕恶道　常生人天中　于后恶世时
若得闻是经　我皆与授记　究竟成佛道
若持此经者　佛法在是人　是人在佛法
亦能转法轮　若人持是经　能转无量劫
生死诸往来　得近于佛道　若能持是经
精进大智慧　是名极勇猛　能破魔军众
我于然灯佛　住忍得受记　若有乐是经
我授记亦然　若人于佛后　能解说是经
佛虽不在世　为能作佛事

　　尔时思益梵天谓文殊师利如来是实语者能说如是法文殊师利言如来于法无所说何以故如来尚不得诸法何况说法思益言如来岂不分别诸法是世间是出世间是有为是无为耶文殊师利言于汝意云何是虚空可说可分别不思益言不也文殊师利言今说虚空名字以所说故有生有灭耶思益言不也文殊师利言如来说法亦复如是不以说故诸法有生有灭如此说法是不可说相亦以此法有所教诲是无所教诲所以者何如说法性不说法性亦如是是故说一切法住于如中如亦无所住尔时释梵四天王俱在会中即以天华散于佛上而作是言世尊若善男子善女人闻文殊师利说法有信解者当知是人能破魔军及余怨敌所以者何文殊师利今所说法能破一切邪见妄想世尊若善男子善女人闻于是法不惊不怖当知是人不从小功德来。

　　世尊我等于此经中得智慧光明而不能得报佛及文殊师利思益梵天之恩。

　　尔时世尊语释梵四天王等大众言善哉善哉善男子若人所从闻是经处若和尚若阿阇黎我不见世间供养之具能报其恩是法出于世间世间供养所不能报是法度于世间世间财物所不能报是法无染染污之物所不能报诸善男子是法余无能报唯有一事如说修行若人于此法中能如说修行者是名能报师恩是则名为顺如来语顺如来教。

　　尔时会中有天子名不退转白佛言世尊所说随法行随法行者为何谓耶佛告天子随法行者不行一切法是名随法行所以者何若不行诸法则不分别是正是邪如是行者不行善不行不善不行有漏不行无漏不行世间不行出世间不行有为不行无为不行生死不行涅槃是名随法行若起法相者是则不名随法行也若念言我行是法是则戏论不随法行若不受一切法则随法行于一切法无忆念无分别无所行是名随法行。

　　尔时大迦叶白佛言世尊譬如大龙若欲雨时雨于大海此诸菩萨亦复如是以大法雨雨菩萨心佛言迦叶如汝所说。

　　是故此诸菩萨但于甚深智慧无量大海菩萨心中雨如是等不可思议无上法雨。

　　迦叶又如大海甚深无底此诸菩萨亦复如是能思惟无量法故名为甚深一切声闻辟支佛不能测故名为无底迦叶又如大海集无量水此诸菩萨亦复如是集无量法无量智慧是故说诸菩萨心如大海。

　　迦叶又如大海有三种宝一者少价二者有价三者无价此诸菩萨所可说法亦复如是随诸众生根之利钝令得解脱有以小乘而得解脱有以中乘而得解脱有以大乘而得解脱迦叶又如大海渐渐转深此诸菩萨亦复如是。

　　迦叶又如劫尽烧时诸小陂池江河泉源在前枯竭然后大海乃当消尽正法灭时亦复如是诸行小道正法先尽然后菩萨大海之心正法乃灭迦叶此诸菩萨宁失身命不舍正法汝谓菩萨失正法耶勿造斯观迦叶如彼大海有金刚珠名集诸宝乃至七日出时火至梵世而此宝珠不烧不失转至他方大海之中若是宝珠在此世界世界烧者无有是处此诸菩萨亦复如是正法灭时七邪法出尔乃至于他方世界何等七一者外道论二者恶知识三者邪用道法四者互相恼乱五者入邪见棘林六者不修福德七者无有得道此七恶出时是诸菩萨知诸众生不可得度尔乃至于他方佛国不离见佛闻法教化众生增长善根迦叶又如大海为无量众生之所依止此诸菩萨亦复如是众生依止得三种乐人乐天乐涅槃之乐迦叶又如大海咸不可饮此诸菩萨亦复如是诸魔外道不能吞灭于是大迦叶白佛言世尊大海虽深尚可测量此诸菩萨不可测也佛告迦叶三千大千世界微尘犹可知数此诸菩萨功德无量不可数也。

　　尔时世尊现神通力令魔波旬及其军众来诣佛所作是言世尊我与眷属今于佛前立此誓愿是经所流布处若说法者及听法者并彼国土不起魔事亦当拥护是经尔时世尊放金色光照此世界告文殊师利言如来今护念是经利益诸法师故是经在阎浮提随其岁数佛法不灭。

　　佛说是经时七十二那由他众生得无生法忍无量众生发阿耨多罗三藐三菩提心。

　　御录经海一滴卷之五

　　音释

　　曀

　　(于计切阴而风也)。

　　敌

　　(村历对也)。

　　陂

　　(布眉切陂陀不平也)。

　　咸

　　(音咸盐味)。
乾隆藏第 164 册 No. 1669 御录经海一滴


　　御录经海一滴卷之六　　　　　　见六

　　佛说长者女庵提遮师子吼了义经

　　舍卫国城西有一村名曰长提有一婆罗门名婆私腻迦在其中住其人学问广博深信内典敬承佛教欲设大会至祇洹所请佛及僧佛受其请与大众往诣彼村尔时长者见佛欢喜即率眷属来至佛所各各礼佛恭敬而住其婆罗门有女名庵提遮先𡣪与人其女容貌端正器度高远事夫如禁其仪无比自以生来父母莫测其所由故名之庵提遮尔时婆罗门长跪佛前敬设供养圣众食讫文殊师利问庵提遮曰汝今知生死义耶答曰以佛力故知又问曰若知者生以何为义答曰生以不生生为生义又问曰云何不生生为义耶答曰若能明知地水火风四缘毕竟未曾自得有所和合而能随其所宜有所说者以为生义又问曰若知地水火风毕竟不自得有所和合为生义者即应无有生相将何为生义答曰虽在生处而无生者是为正生故说有义文殊又问曰死以何为义耶答曰死以不死死为死义又问曰云何以不死死为死义耶答曰若能明知地水火风毕竟不自得有所散而能随其所宜有所说者是为死义又问曰若知地水火风毕竟不自得有所散者即无死相将何为死义答曰虽在死处其心不亡者是为正死故说有义文殊师利又问曰常以何为义答曰若能明知诸法毕竟生灭变易无定如幻相而能随其所宜有所说者是为常义又问曰若知诸法毕竟生灭无定如幻相者即是无常义云何将为常义耶答曰诸法生而不自得生灭而不自得灭乃至变易亦复如是以不自得故说为常义也又问曰无常以何为义答曰若知诸法毕竟不生不灭随如是相而能随其所宜有所说者是为无常义又问曰若知诸法毕竟不生不灭者即是常义云何说为无常义耶答曰但以诸法自在变易无定相不自得随如是知者故说有无常义又问曰空以何为义答曰若能知诸法相未曾自空不坏今有而能不空空不有有者故说有空义又问曰若不空空不有有者即无有事将何为空义耶庵提遮以偈答曰。

呜呼真大德　不知真空义　色无有自性
岂非如空也　空若自有空　则不能容色
空不自空故　众色从是生

　　尔时文殊师利又问曰颇有明知生而不生相为生所留者不答曰有虽自明见其力未充而为生所留者是也又问曰颇有无知不识生性而毕竟不为生所留者不答曰无所以者何若不见生性虽因调伏少得安处其不安之相常为对治若能见生性者虽在不安之处而安相常现前若不如是知者虽有种种胜辩谈说甚深典籍而即是生灭心说彼实相密要之言如盲辩色因他语故说得青黄赤白黑而不能自见色之正相今不能见诸法者亦复如是但今为生所生为死所死者而有所说者乃于其人即无生死之义耶若为常无常所系者亦复如是当知大德空者亦不自得空故说有空义耶尔时佛告文殊师利如是如是如庵提遮所说真实无异日可令冷月可令热是庵提遮所说不可移易时舍利弗问其女曰汝之智慧辩才若此佛所称叹我等声闻之所不及云何不能离是女身色相也其女答曰我欲问大德即随意答我大德今现是男不舍利弗言我虽色是男而心非男也其女言大德我亦如是如大德所言虽在女相其心即非女也舍利弗言汝今现为夫所拘执何能如此其女答曰大德能自信己之所言不舍利弗言我之自言云何不自信其女答曰若自信者大德前说我色是男而心非男者即心与色有所二用也若大德自信此言者即于我所不生有夫之恶见大德自男故生我女相以我女色故坏大德心也而以自男见彼女者则不能于法生实信也舍利弗言我于汝所不敢生于恶见其女答曰但以对世尊故不敢非是实言也若实不生恶见者云何说我言汝今现为夫所拘执耶是言从何而来舍利弗言我以久离习故有此之言非实心也其女问曰大德我今问者随意答我大德既言久离男女相者大德色久离耶心久离耶时舍利弗默然不答尔时庵提遮以偈颂曰。

若心得久离　毕竟不生见　谁为作女人
于色起不净　若论色久离　法本不自有
毕竟不曾污　将何为作恶　呜呼今大德
徒学不能知　自男生我女　岂非妄想非
悔过于大众　于法勿生疑　我上所言说
是佛神力持

　　时庵提遮说是偈已其比丘比丘尼优婆塞优婆夷诸天及人于中有得阿耨多罗三藐三菩提心者有得无生法忍者得法眼净者又得心解脱者其无量声闻众而于佛法自生惭耻者无量尔时佛告舍利弗是女非凡已值无量诸佛常能说如是师子吼了义经利益无量诸众生我亦自与是女人同事无量诸佛已是女人不久当成正觉是诸众中于是女人所说法要即能生实信者皆已久闻是女人所说法故今则能生正信是故应当谛受是师子吼了义经勿疑之也佛告阿难此长者女庵提遮所说了义问答经付嘱于汝汝当谛受。

　　楞伽阿䟦多罗宝经

　　一时佛住南海濵楞伽山顶种种宝华以为庄严与大比丘僧及大菩萨众俱从彼种种异佛刹来是诸菩萨摩诃萨无量三昧自在之力神通游戏大慧菩萨摩诃萨而为上首。

　　尔时大慧菩萨摩诃萨白佛言世尊诸识有几种生住灭佛告大慧诸识有二种生住灭非思量所知诸识有二种生谓流注生及相生有二种住谓流注住及相住有二种灭谓流注灭及相灭大慧诸识有三种相谓转相业相真相大慧略说有三种识广说有八相何等为三谓真识现识及分别事识大慧譬如明镜持诸色像现识处现亦复如是大慧现识及分别事识此二坏不坏相展转因大慧不思议熏及不思议变是现识因大慧取种种尘及无始妄想熏是分别事识因大慧若覆彼真识种种不实诸虚妄灭则一切根识灭是名相灭大慧相续灭者相续所因灭则相续灭所从灭及所缘灭则相续灭大慧所以者何是其所依故依者谓无始妄想熏缘者谓自心见等识境妄想大慧譬如泥团微尘非异非不异金庄严具亦复如是大慧若泥团微尘异者非彼所成而实彼成是故不异若不异者则泥团微尘应无分别如是大慧转识藏识真相若异者藏识非因若不异者转识灭藏识亦应灭而自真相实不灭是故大慧非自真相识灭但业相灭若自真相识灭者藏识则灭大慧藏识灭者不异外道断见论议大慧彼诸外道作如是论谓摄受境界灭识流注亦灭若识流注灭者无始流注应断大慧外道说流注生因非眼识色明集会而生更有异因复次大慧有七种第一义所谓心境界慧境界智境界见境界超二见境界超子地境界如来自到境界大慧此是过去未来现在诸如来应供等正觉性自性第一义心以性自性第一义心成就如来世间出世间出世间上上法圣慧眼入自共相建立如所建立不与外道论恶见共大慧云何外道论恶见共所谓自境界妄想见不觉识自心所现分齐不通大慧愚痴凡夫性无性自性第一义作二见论大慧若复诸余沙门婆罗门见离自性浮云火轮水月及梦内外心现妄想无始虚伪不离自心妄想因缘灭尽离妄想说所说观所观受用建立身之藏识无所有境界离生住灭大慧彼菩萨不久次第随入无相处次第随入从地至地三昧境界解三界如幻分别观察当得如幻三昧度自心现无所有得住般若波罗密舍离彼生所作方便随入如来身随入如如化神通自在慈悲方便具足庄严等入一切佛刹外道入处离心意意识是菩萨渐次转身得如来身是故欲得如来身者当离所作方便生住灭观察无始虚伪过妄想习气因三有思惟无所有佛地无生到自觉圣趣自心自在到无开𤼵行如随众色摩尼随入众生微细之心而以化身随心量度诸地渐次相续建立是故大慧自悉檀善应当修学尔时大慧菩萨复白佛言世尊请为楞伽国摩罗耶山海中住处诸大菩萨宣说海浪藏识境界法身时世尊以偈告言。

譬如巨海浪　斯由猛风起　洪波鼓冥壑
无有断绝时　藏识海常住　境界风所动
种种诸识浪　腾跃而转生　日月与光华
非异非不异　七识亦如是　心俱和合生
譬如海水变　种种波浪转　谓以彼意识
思惟诸相义　譬如海波浪　是则无差别
诸识心如是　异亦不可得　心名采集业
意名广采集　诸识识所识　现等境说五

　　复次大慧若菩萨摩诃萨欲知自心现量摄受及摄受者妄想境界当离群聚习俗睡眠初中后夜常自觉悟修行方便当离恶见经论言说及诸声闻缘觉乘相当通达自心现妄想之相复次大慧菩萨摩诃萨建立智慧相住已于上圣智三相当勤修学何等为圣智三相所谓无所有相一切诸佛自愿处相自觉圣智究竟之相大慧是名圣智三相若成就此圣智三相者能到自觉圣智究竟境界。

　　佛告大慧有一种外道作无所有妄想计着觉知因尽兔无角想如兔无角一切法亦复如是大慧复有余外道见种求那极微陀罗骠形处横法各各差别见已计着无兔角横法作牛有角想大慧彼堕二见不解心量自心境界妄想增长身受用建立妄想根量大慧一切法性亦复如是离有无不应作想大慧若复离有无而作兔无角想是名邪想兔无角不应作想大慧圣境界离不应作牛有角想尔时大慧菩萨白佛言世尊得无妄想者见不生相已随比思量观察不生妄想言无耶佛告大慧非观察不生妄想言无所以者何妄想者因彼生故依彼角生妄想以依角生妄想是故言依因故离异不异故非观察不生妄想言无角大慧若复妄想异角者则不因角生若不异者则因彼故乃至微尘分析推求悉不可得不异角故彼亦非性二俱无性者何法何故而言无耶大慧若无故无角观有故言兔无角者不应作想大慧不正因故而说有无二俱不成大慧复有余外道见计着色空事形处横法不能善知虚空分齐言色离虚空起分齐见妄想大慧虚空是色随入色种大慧色是虚空持所持处所建立性色空事分别当知大慧四大种生时自相各别亦不住虚空非彼无虚空如是大慧观牛有角故兔无角大慧又牛角者析为微尘又分别微尘刹那不住彼何所观故而言无耶若言观余物者彼法亦然尔时世尊告大慧菩萨言当离兔角牛角虚空形色异见妄想汝等诸菩萨摩诃萨当思惟自心现妄想随入为一切刹土最胜子以自心现方便而教授之尔时世尊欲重宣此义而说偈言。

色等及心无　色等长养心　身受用安立
识藏现众生　以无故成有　以有故成无
微尘分别事　不起色妄想　心量安立处
恶见所不乐　救世之所说　自觉之境界

　　大慧菩萨白佛言世尊云何净除一切众生自心现流为顿为渐耶佛告大慧渐净非顿如庵罗果渐熟非顿又如大地渐生万物非顿生也如来净除一切众生自心现流亦复如是渐净非顿大慧顿悟非渐譬如明镜顿现一切无相色像如来净除一切众生自心现流亦复如是顿现无相无所有清净境界如日月轮顿照显示一切色像如来为离自心现习气过患众生亦复如是顿为显示不思议智最胜境界。

　　大慧法依佛说一切法不实如幻种种计着不可得大慧法佛者离心自性相自觉圣所缘境界建立施作大慧化佛者说施戒忍精进禅定及心智慧离阴界入解脱识相分别观察建立超外道见无色见大慧又法佛者离攀缘攀缘离一切所作根量相灭非诸凡夫声闻缘觉外道计着我相所著境界自觉圣究竟差别相建立是故大慧自觉圣究竟差别相当勤修学自心现见应当除灭。

　　大慧菩萨白佛言世尊所说常不思议自觉圣趣境界及第一义境界非诸外道所说常不思议因缘耶佛告大慧非诸外道因缘得常不思议所以者何诸外道常不思议不因自相成若常不思议不因自相成者何因显现常不思议复次大慧不思议若因自相成者彼则应常由作者因相故常不思议不成大慧我第一义常不思议第一义因相成离性非性得自觉相故有相第一义智因故有因离性非性故不同外道常不思议论如是常不思议自觉圣智所得应当修学复次大慧诸外道常不思议于所作性非性无常见已思量计常大慧我亦以如是因缘所作者性非性无常见已自觉圣境界说彼常无因大慧若复诸外道因相成常不思议因自相性非性同于兔角此常不思议但言说妄想诸外道辈有如是过所以者何谓但言说妄想同于兔角自因相非分大慧我常不思议因自觉得相故离所作性非性故常非外性非性无常思量计常复次大慧诸声闻畏生死妄想苦而求涅槃不知生死涅槃差别一切性妄想非性未来诸根境界休息作涅槃想非自觉圣智趣藏识转是故凡愚说有三乘说心量趣无所有是故大慧彼不知过去未来现在诸如来自心现境界计着外心现境界生死轮常转复次大慧一切法不生是过去未来现在诸如来所说所以者何谓自心现性非性离有非有生故大慧一切性不生一切法如兔马等角是愚痴凡夫不觉妄想自性妄想故大慧一切法不生自觉圣智趣境界者一切性自性相不生非彼愚夫妄想二境界大慧藏识摄所摄相转愚夫堕生住灭二见希望一切性生有非有妄想生非圣贤也大慧于彼应当修学复次大慧菩萨摩诃萨当善三自性云何三自性谓妄想自性缘起自性成自性大慧妄想自性从相生若依若缘生是名缘起云何成自性谓离名相事相妄想圣智所得及自觉圣智趣所行境界是名成自性如来藏心尔时世尊而说偈言。

　名相觉想　自性二相　正智如如
　是则成相

　　复次大慧菩萨摩诃萨善观二种无我相谓人无我及法无我云何人无我谓离我我所阴界入聚云何法无我离自共相不实妄想相菩萨摩诃萨当善分别一切法无我善法无我菩萨摩诃萨不久当得初地菩萨无所有观地相观察开觉欢喜次第渐进超九地相得法云地于彼建立无量宝庄严幻自性境界修习生到自觉圣智法趣当得如来自在法身见法无我故是名法无我相汝等诸菩萨摩诃萨应当修学。

　　尔时大慧菩萨白佛言世尊建立诽谤相唯愿说之令我及菩萨离二边恶见世尊告大慧言有四种非有有建立云何为四谓非有相建立非有见建立非有因建立非有性建立于彼所立无所得观察非分而起诽谤是名诽谤相愚夫妄想不善观察自心现量非圣贤也是故离建立诽谤恶见应当修学复次大慧菩萨摩诃萨为安众生故作种种类像如妄想自性处依于缘起譬如众色如意宝珠普现一切诸佛刹土一切如来大众集会悉于其中听受佛法所谓一切法如光影水月于一切法离生灭断常及离声闻缘觉之法得百千三昧游诸佛刹供养诸佛生诸天宫宣扬三宝示现佛身声闻菩萨大众围绕以自心现量度脱众生分别演说外性无性悉令远离有无等见乃宣偈言。

　心量世间　佛子观察　种类之身
　离所作行　得力神通　自在成就

　　大慧菩萨复请佛言惟愿世尊为我等说一切法空无生无二离自性相佛告大慧空空者即是妄想自性处大慧为妄想自性计著者故说空无生无二离自性相略说七种空谓相空性自性空行空无行空一切法离言说空第一义圣智大空彼彼空是名七种空彼彼空者是空最粗汝当远离大慧不自生非不生除住三昧是名无生离自性即是无生大慧一切法无二非于涅槃彼生死非于生死彼涅槃异相因有性故是名无二如涅槃生死一切法亦如是是故空无生无二离自性相应当修学尔时世尊而说偈言。

我常说空法　远离于断常　生死如幻梦
而彼业不坏　虚空及涅槃　灭二亦如是
愚夫作妄想　诸圣离有无

　　尔时世尊复告大慧菩萨言大慧空无生无二离自性相凡所有经悉说此义诸修多罗悉随众生希望心故为分别说显示其义如鹿渴想诳惑群鹿如是一切修多罗所说诸法为令愚夫𤼵欢喜故非实圣智在于言说是故当依于义莫着言说。

　　大慧菩萨白佛言世尊修多罗说如来藏自性清净转入众生身中如大价宝垢衣所缠而如来藏常住不变云何世尊同外道说我言有如来藏耶佛告大慧我说如来藏不同外道所说之我大慧未来现在菩萨摩诃萨不应作我见计着如来于法无我离一切妄想相以种种智慧善巧方便或说如来藏或说无我开引计我诸外道故说如来藏令离不实我见妄想入三解脱门境界是故大慧为离外道见故当依无我如来之藏尔时大慧菩萨复请世尊惟愿说修行大方便佛告大慧菩萨摩诃萨成就四法得修行者大方便谓善分别自心现观外性非性离生住灭见得自觉圣智善乐是名成就四法得修行者大方便。

　　菩萨得自觉圣智无生法忍住第八地得离心意意识五法自性二无我相得意生身意生身者譬如意去迅疾无碍故名意生譬如意去石壁无碍于彼异方无量由延因先所见忆念不忘自心流注不绝于身无障碍生大慧如是意生身得一时俱菩萨摩诃萨意生身如幻三昧力自在神通妙相庄严圣种类身一时俱生犹如意生无有障碍随所忆念本愿境界为成就众生得自觉圣智善乐如是菩萨得无生法忍当如是学尔时大慧菩萨复请世尊惟愿为说一切诸法缘因之相以觉缘因相故我及诸菩萨离一切性有无妄见世尊宣示此义而说偈言。

一切都无生　亦非因缘灭　于彼生灭中
而起因缘想　非遮灭复生　相续因缘起
唯为断凡愚　痴惑妄想缘　有无缘起法
是悉无有生　习气所迷转　从是三有现
真实无生缘　亦复无有灭　观一切有为
犹如虚空华　摄受及所摄　舍离惑乱见
非已生当生　亦复无因缘　一切无所有
斯皆是言说

　　复次大慧有四种言说妄想相谓相言说梦言说过妄想计着言说无始妄想言说相言说者从自妄想色相计着生梦言说者先所经境界随忆念生从觉己境界无性生过妄想计着言说者先怨所作业随忆念生无始妄想言说者无始虚伪计着过自种习气生大慧白佛言世尊言说妄想为异为不异佛告大慧言说妄想非异非不异所以者何谓彼因生相故大慧若言说妄想异者妄想不应是因若不异者语不显义而有显示是故非异非不异大慧复白佛言世尊为言说即是第一义为所说者是第一义佛告大慧非言说是第一义亦非所说是第一义所以者何谓第一义圣乐言说所入是第一义非言说是第一义第一义者圣智自觉所得非言说妄想觉境界是故言说妄想不显示第一义言说者生灭动摇展转因缘起自他相无性故彼不显示第一义是故大慧当离言说诸妄想相尔时世尊欲重宣此义而说偈言。

诸性无自性　亦复无言说　甚深空空义
愚夫不能了　一切性自性　言说法如影
自觉圣智子　实际我所说

　　复次大慧有四种禅云何为四谓愚夫所行禅观察义禅攀缘如禅如来禅云何愚夫所行禅谓声闻缘觉外道修行者观人无我性自相共相骨锁无常苦不净相相不除灭是名愚夫所行禅云何观察义禅谓人无我自相共相外道自他俱无性已观法无我渐次增进是名观察义禅云何攀缘如禅谓妄想二无我妄想如实处不生妄想是名攀缘如禅云何如来禅谓入如来地得自觉圣智相三种乐住成办众生不思议事是名如来禅。

　　大慧菩萨复白佛言世尊佛说缘起即是说因缘外道亦说因缘世尊外道说因不从缘生而有所生世尊说观因有事观事有因如是因缘杂乱佛告大慧我非无因说及因缘杂乱说此有故彼有者摄所摄非性觉自心现量大慧若摄所摄计着不觉自心现量外境界性非性彼有如是过非我说缘起我常说言因缘和合而生诸法非无因生大慧复白佛言世尊非言说有性有一切性耶世尊若无性者言说不生是故言说应有性有一切性佛告大慧本无性而作言说如兔角龟毛等但世间现此言说耳大慧如汝所说言说有性有一切性者汝论则坏大慧非一切刹土有言说言说者是作耳如瞻视及香积世界普贤如来国土但以瞻视令诸菩萨得无生法忍及诸胜三昧是故非言说有性有一切性大慧见此世界蚊蚋虫蚁是等众生无有言说而各办事尔时世尊欲重宣此义而说偈言。

如虚空兔角　及与槃大子　无而有言说
如是性妄想　因缘和合法　凡愚起妄想
不能如实知　轮回三有宅

　　大慧复白佛言如世尊所说一切性无生及如幻将无世尊前后所说自相违耶佛告大慧谓生无生觉自心现量有非有外性非性无生现大慧非我前后说相违过然坏外道因生故我说一切性无生大慧说性者为摄受生死故坏无见断见故。

　　复次大慧一切法离所作因缘不生无作者故一切法不生大慧何故一切性离自性以自觉观时自共性相不可得故说一切法不生何故一切法不可持来不可持去以自共相欲持来无所来欲持去无所去是故一切法离持来去大慧何故一切诸法不灭谓性自性相无故一切法不可得故一切法不灭大慧何故一切法无常谓相起无常性是故说一切法无常大慧何故一切法常谓相起无生性无常常故说一切法常。

　　复次大慧有二种觉谓观察觉及妄想相摄受计着建立觉大慧观察觉者谓若觉性自性相选择离四句不可得是名观察觉大慧彼四句者谓离一异俱不俱有无非有非无常无常是名四句大慧此四句离是名一切法大慧此四句观察一切法应当修学云何妄想相摄受计着建立觉谓妄想相摄受计着四大种宗因喻不实建立而建立是名妄想相摄受计着建立觉复次大慧诸外道有四种涅槃云何为四谓性自性非性涅槃种种相性非性涅槃自相自性非性觉涅槃诸阴自共相相续流注断涅槃是名诸外道四种涅槃非我所说法大慧我所说者妄想识灭名为涅槃。

　　大慧菩萨复白佛言世尊惟愿为说自觉圣智相及一乘佛告大慧前圣所知转相传授妄想无性菩萨摩诃萨独一静处自觉观察不由于他离见妄想上上升进入如来地是名自觉圣智相大慧云何一乘相谓得一乘道觉谓摄所摄妄想如实处不生妄想是名一乘觉大慧一乘觉者非余外道声闻缘觉梵天王等之所能得唯除如来以是故说名一乘世尊重宣偈言。

诸天及梵乘　声闻缘觉乘　诸佛如来乘
我说此诸乘　乃至有心转　诸乘非究竟
若彼心灭尽　无乘及乘者　无有乘建立
我说为一乘　引导众生故　分别说诸乘
解脱有三种　及与法无我　烦恼智慧等
解脱则远离

　　尔时世尊复告大慧菩萨言有三种意生身云何为三所谓三昧乐正受意生身觉法自性性意生身种类俱生无行作意生身修行者了知初地上上增进相得三种身大慧云何三昧乐正受意生身谓第三第四第五地三昧乐正受故种种自心寂静安住心海起浪识相不生知自心现境界性非性大慧云何觉法自性性意生身谓第八地观察觉了如幻等法悉无所有身心转变得如幻三昧及余三昧门无量相力自在明如妙华庄严迅疾如意犹如幻梦水月镜像非造非所造如造所造一切色种种支分具足庄严随入一切佛刹大众通达自性法故大慧云何种类俱生无行作意生身所谓觉一切佛法缘目得乐相大慧于彼三种身相观察觉了应当修学因说偈言。

非我乘大乘　非说亦非字　非谛非解脱
非无有境界　然乘摩诃衍　三摩提自在
种种意生身　自在华庄严

　　大慧菩萨白佛言世尊何等是佛之知觉佛告大慧觉人法无我了知二障离二种死断二烦恼是名佛之知觉以是因缘故我说一乘世尊偈言。

善知二无我　二障烦恼断　永离二种死
是名佛知觉

　　大慧菩萨复请世尊惟愿为说一切法有无有相佛告大慧此世间依有二种谓依有及无堕性非性欲见不离离相大慧因是故我说宁取人见如须弥山不起无所有增上慢空见大慧无所有增上慢者堕自共相见希望不知自心现量见外性无常刹那展转坏阴界入相续流注变灭离文字相妄想是名为坏者尔时世尊欲重宣此义而说偈言。

有无是二边　乃至心境界　净除彼境界
平等心寂灭　无取境界性　灭非无所有
有事悉如如　如贤圣境界　谁集因缘有
而复说言无　邪见论生法　妄想计有无
若知无所生　亦复无所灭　观此悉空寂
有无二俱离

　　大慧一切声闻缘觉菩萨有二种通相谓宗通及说通大慧宗通者谓缘自得胜进相远离言说文字妄想趣无漏界自觉地自相远离一切虚妄觉想降伏一切外道众魔缘自觉趣光明辉𤼵是名宗通相云何说通相谓说九部种种教法离异不异有无等相以巧方便随顺众生如应说法令得度脱是名说通相大慧汝及余菩萨应当修学大慧菩萨白佛言世尊惟愿为说不实妄想相不实妄想云何而生尔时世尊宣说偈言。

诸因及与缘　从此生世间　妄想着四句
不知我所通　世间非有生　亦复非无生
不从有无生　亦非非有无　如是观世间
心转得无我　一切性不生　以从缘生故
一切缘所作　所作非自有　事不自生事
有二事过故　无心之心量　我说为心量
量者自性处　缘性二俱离　性究竟妙净
我说名心量　施设世谛我　彼则无实事
诸阴阴施设　无事亦复然　妄想习气转
有种种心生　境界于外现　是世俗心量
离一切诸见　及离想所想　无得亦无生
我说为心量　非性非非性　性非性悉离
谓彼心解脱　我说为心量　如如与空际
涅槃及法界　种种意生身　我说为心量

　　大慧菩萨白佛言世尊如世尊所说菩萨摩诃萨当善语义云何为语云何为义佛告大慧云何为语谓言字妄想和合依咽喉唇舌齿龂颊辅因彼我言说妄想习气计着生是名为语大慧云何为义谓离一切妄想相言说相是名为义善语义菩萨摩诃萨观语与义非异非不异若语异义者则不因语辩义而以语入义如灯照色复次大慧如缘言说义计着堕建立及诽谤见凡愚众生作异妄想非圣贤也复次大慧智识相今当说若善分别智识相者汝及诸菩萨则能通达智识之相疾得阿耨多罗三藐三菩提大慧彼智有三种谓世间出世间出世间上上云何世间智谓一切外道凡夫计著有无云何出世间智谓一切声闻缘觉堕自共相希望计着云何出世间上上智谓诸佛菩萨观无所有法见不生不灭离有无品如来地人法无我缘自得生大慧彼生灭者是识不生不灭者是智复次堕相无相及堕有无种种相因是识超有无相是智复次长养相是识非长养相是智复次无碍相是智境界种种碍相是识复次三事和合生方便相是识无事方便自性相是智复次得相是识不得相是智自得圣智境界不出不入故如水中月。

　　大慧外道有九种转变彼亦无有转变无有法若生若灭如见幻梦色生尔时世尊偈言。

形处时转变　四大种诸根　中阴渐次生
妄想非明智　最胜于缘起　非如彼妄想
然世间缘起　如乾闼婆城

　　大慧菩萨白佛言世尊惟愿为说一切法相续义解脱义尔时世尊宣说偈言。

不真实妄想　是说相续相　若知彼真实
相续网则断　于诸性无知　随言说摄受
譬如彼蚕虫　结网而自缠　愚夫妄想縳
相续不观察

　　尔时大慧菩萨白佛言世尊所言涅槃者说何等法名为涅槃而诸外道各起妄想佛告大慧如诸外道妄想涅槃或有外道阴界入灭境界离欲见法无常心心法品不生不念去来现在境界诸受阴尽如灯火灭如种子坏妄想不生斯等于此作涅槃想大慧非以见坏名为涅槃大慧或以从方至方名为解脱境界想灭犹如风止或复以觉所觉见坏名为解脱或见常无常作解脱想或见种种相想招致苦生因思惟是已不善觉知自心现量怖畏于相而见无相深生爱乐作涅槃想或有觉知内外诸法自相共相去来现在有性不坏作涅槃想或谓我人众生寿命一切法坏作涅槃想或谓诸烦恼尽或谓智慧或见自在是真实作生死者作涅槃想有如是比种种妄想外道所说不成所成智者所弃大慧如是一切悉堕二边作涅槃想智慧观察都无所立如彼妄想心意来去漂驰流动一切无有得涅槃者大慧如我所说涅槃者谓善觉知自心现量不着外性离于四句见如实处不堕自心现妄想二边摄所摄不可得一切度量不见所成弃舍彼已得自觉圣法知二无我离二烦恼净除二障永离二死上上地如来地如影幻等诸深三昧离心意意识说名涅槃大慧汝等及余菩萨摩诃萨应当修学当疾远离一切外道诸涅槃见大慧白佛言世尊如来应供等正觉为作耶为不作耶为事耶为因耶为相耶为所相耶为说耶为所说耶为觉耶为所觉耶如是等辞句为异为不异尔时世尊欲宣此义而说偈言。

悉离诸根量　无事亦无因　已离觉所觉
亦离相所相　阴缘等正觉　一异莫能见
若无有见者　云何而分别　非作非不作
非事亦非因　非阴非在阴　亦非有余杂
亦非有诸性　如彼妄想见　当知亦非无
此法法亦尔　以有故有无　以无故有有
若无不应受　若有不应想　或于我非我
言说量留连　沉溺于二边　自坏坏世间
解脱一切过　正观察我通　是名为正观
不毁大导师

　　大慧菩萨复白佛言世尊云何世尊为无性故说不生不灭为是如来异名佛告大慧我说一切法不生不灭有无品不现大慧白佛言世尊若一切法不生者则摄受法不可得一切法不生故若名字中有法者惟愿为说佛告大慧我说如来非无性亦非不生不灭摄一切法亦不待缘故不生不灭亦非无义大慧我说意生法身如来名号彼不生者一切外道声闻缘觉七住菩萨非其境界大慧彼不生即如来异名大慧譬如因陀罗释迦不兰陀罗如是等诸物一一各有多名亦非多名而有多性亦非无自性如是大慧我于此娑呵世界有三阿僧祇百千名号愚夫悉闻各说我名而不解我如来异名大慧或有众生知我如来者有知一切智者有知佛者有知导师者有知仙人者有知梵者有知自在者有知真实边者有知月者有知日者有知主者有知无生者有知无灭者有知空者有知如如者有知谛者有知实际者有知法性者有知涅槃者有知常者有知平等者有知不二者有知无相者有知解脱者有知道者有知意生者大慧如是等百千名号不增不减此及余世界皆悉知我如水中月不出不入彼诸愚夫不能知我堕二边故然悉恭敬供养于我而不善解知辞句义趣不分别名不解自通计着种种言说章句于不生不灭作无性想不知如来名号差别如因陀罗释迦不兰陀罗不解自通会归终极于一切法随说计着大慧彼诸痴人作如是言言说之外更无余义惟止言说大慧彼恶烧智不知言说自性不知言说生灭义不生灭大慧一切言说堕于文字义则不堕离性非性故无受生亦无身大慧如来不说堕文字法文字有无不可得故除不堕文字大慧若有说言如来说堕文字法者此则妄说法离文字故是故大慧我等诸佛及诸菩萨不说一字不答一字所以者何法离文字故非不饶益义说言说者众生妄想故大慧若不说一切法者教法则坏教法坏者则无诸佛菩萨缘觉声闻若无者谁说为谁是故大慧菩萨摩诃萨莫着言说随宜方便广说经法以众生希望烦恼不一故我及诸佛为彼种种异解众生而说诸法令离心意意识故不为得自觉圣智处大慧于一切法无所有觉自心现量离二妄想诸菩萨摩诃萨依于义不依文字若善男子善女人依文字者自坏第一义亦不能觉他若善一切法一切地一切相通达章句具足性义则摄受正法摄受正法者则佛种不断佛种不断者则能了知得殊胜入处知得殊胜入处菩萨摩诃萨常得化生建立大乘十自在力现众色像如实说法如实者不异如实者不来不去相一切虚伪息是名如实大慧善男子善女人不应摄受随说计着真实者离文字故大慧真实义者从多闻者得大慧多闻者谓善于义非善言说善义者不随一切外道经论身自不随亦不令他随是则名曰大德多闻是故欲求义者当亲近多闻计着言说应当远离尔时大慧菩萨复承佛威神而白佛言世尊世尊显示不生不灭一切外道因亦不生不灭惟愿世尊为说差别佛告大慧我说不生不灭不同外道不生不灭所以者何彼诸外道有性自性得不生不变相我不如是堕有无品大慧我者离有无品离生灭非性非无性如种种幻梦现故非无性云何无性谓色无自性相摄受现不现故摄不摄故以是故一切性无性非无性但觉自心现量妄想不生安隐快乐世事永息愚痴凡夫不实妄想如揵闼婆城及幻化人其实无有若生若灭性无性无所有故一切法亦如是离于生灭愚痴凡夫堕不如实起生灭妄想如性自性妄想亦不异若异妄想者计着一切性自性不见寂静不见寂静者终不离妄想是故大慧无相见胜非相见相见者受生因故不胜大慧无相者妄想不生不起不灭我说涅槃尔时世尊欲重宣此义而说偈言。

灭除彼生论　建立不生义　我说如是法
愚夫不能知　一切法不生　无性无所有
揵闼婆幻梦　有性者无因　世间种种事
无因而相现　折伏有因论　申畅无生义
申畅无生者　法流永不断　炽然无因论
恐怖诸外道

　　大慧以偈问曰。

云何何所因　彼以何故生　于何处和合
而作无因论

　　尔时世尊偈答。

观察有为法　非无因有因　彼生灭论者
所见从是灭

　　大慧复以偈问。

云何为无生　为是无性耶　为顾视诸缘
有法名无生　名不应无义　惟为分别说

　　尔时世尊复以偈答。

非无性无生　亦非顾诸缘　非有性而名
名亦非无义　一切诸外道　声闻及缘觉
七住非境界　是名无生相　远离诸因缘
亦离一切事　唯有微心住　想所想俱离
其身随转变　我说是无生　无外性无性
亦无心摄受　断除一切见　我说是无生
如是无自性　空等应分别　非空故说空
无生故说空　因缘数和合　则有生有灭
离诸因缘数　无别有生灭　舍离因缘数
更无有异性　若言一异者　是外道妄想
有无性不生　非有亦非无　除其数转变
是悉不可得　但有诸俗数　展转为钩锁
离彼因缘锁　生义不可得　生无性不起
离诸外道过　如灯显众像　钩锁现若然
彼生无生者　是则无生忍　如医疗众病
为设种种治　我为彼众生　破坏诸烦恼
知其根优劣　而有种种法　惟说一乘法
是则为大乘

　　大慧菩萨白佛言世尊一切外道皆起无常妄想世尊亦说一切行无常是生灭法此义云何佛告大慧一切外道有七种无常非我法也何等为七彼有说言作已而舍是名无常有说形处坏是名无常有说即色是无常有说色转变中间是名无常无间自之散坏如乳酪等转变中间不可见无常毁坏一切性转有说性无常有说性无性无常有说一切法不生无常入一切法大慧我法起非常非无常所以者何谓外性不决定故惟说三有微心不说种种相有生有灭四大合会差别四大及造色故妄想二种事摄所摄知二种妄想离外性无性二种见非凡愚所觉。

　　大慧菩萨复白佛言世尊如来应供等正觉为常为无常佛告大慧如来应供等正觉非常非无常谓二俱有过若常者有作主过若无常者有作无常过大慧一切所作皆无常如瓶衣等一切皆无常过一切智众具方便应无义以所作故一切所作皆应是如来无差别因性故是故大慧如来非常非无常大慧如来所得智是般若所熏非心意意识彼诸阴界入处所熏大慧一切三有皆是不实妄想所生如来不从不实虚妄想生大慧以二法故有常无常非不二不二者寂静一切法无二生相故是故如来应供等正觉非常非无常大慧乃至言说分别生则有常无常过分别觉灭者则离愚夫常无常见尔时世尊欲重宣此义而说偈言。

众具无义者　生常无常过　若无分别觉
永离常无常　从其所立宗　则有众杂义
等观自心量　言说不可得

　　大慧菩萨复白佛言世尊惟愿世尊更为我说阴界入生灭彼无有我谁生谁灭佛告大慧如来之藏是善不善因能遍与造一切趣生譬如伎儿变现诸趣离我我所为无始虚伪恶习所熏名为识藏生无明住地与七识俱如海浪身常生不断离无常过离于我论自性无垢毕竟清净其余诸识有生有灭意意识等念念有七因不实妄想取诸境界种种形处计著名相不觉自心所现色相大慧此如来藏识藏一切声闻缘觉心想所见虽自性清净客尘所覆故犹见不净非诸如来大慧如来者现前境界犹如掌中视阿摩勒果是故汝及余菩萨于如来藏识藏当勤修学莫但闻觉作知足想尔时世尊重宣偈言。

甚深如来藏　而与七识俱　二种摄受生
智者则远离　如镜像现心　无始习所熏
如实观察者　诸事悉无事　如愚见指月
观指不观月　计著名字者　不见我真实
心为工伎儿　意如和伎者　五识为伴侣
妄想观伎众

　　大慧菩萨白佛言世尊惟愿为说五法自性识二种无我究竟分别相佛告大慧五法自性识二种无我分别趣相者谓名相妄想正智如如若修行者修行入如来自觉圣趣离于断常有无等见现法乐正受住现在前大慧愚夫计着俗数名相随心流散流散已种种相像貌堕我我所见希望计着妙色计着已无知覆障故生染着染着已贪恚痴所生业积集积集已妄想自缠如蚕作茧堕生死海诸趣旷野如汲井轮以愚痴故不能知如幻野马水月自性离我我所起于一切不实妄想离相所相及生住灭从自心妄想生非目在时节微尘胜妙生愚痴凡夫随名相流大慧彼相者眼识所照名为色耳鼻舌身意意识所照名为声香味触法是名为相施设众名显示诸相是名妄想正智者彼名相不可得犹如过客诸识不生不断不常不堕一切外道声闻缘觉之地菩萨摩诃萨以此正智不立名相非不立名相舍离二见建立及诽谤知名相不生是名如如大慧菩萨摩诃萨住如如者得无所有境界故得菩萨欢喜地正住出世间趣法相成熟分别幻等一切法自觉法趣相离诸妄想见性异相次第乃至法云地于其中间三昧力自在神通开敷得如来地已种种变化圆照示现成熟众生如水中月善究竟满足十无尽句为种种意解众生分别说法法身离意所作是名菩萨入如如所得。

　　佛告大慧三种自性及八识二种无我悉入五法大慧彼名及相是妄想自性若依彼妄想生心心法名俱时生如日光俱种种相各别分别持是名缘起自性正智如如者不可坏故名成自性自心现妄想八种分别谓识藏意意识及五识身相者不实相妄想故我我所二摄受灭二无我生是故大慧此五法者声闻缘觉菩萨如来自觉圣智诸地相续次第一切佛法悉入其中我及诸佛随顺入处普为众生如实演说施设显示于彼随入正觉不断不常妄想不起随顺自觉圣趣一切外道声闻缘觉所不得相是名正智大慧当自方便学亦教他人勿随于他尔时世尊欲重宣此义而说偈言。

五法三自性　及与八种识　二种无有我
悉摄摩诃衍

　　大慧菩萨白佛言世尊如世尊所说句过去诸佛如恒河沙未来现在亦复如是云何世尊为如说而受为更有余义惟愿如来哀愍解说佛告大慧莫如说受三世诸佛量非如恒河沙所以者何过世间望非譬所譬诸佛易见非如优昙钵华难得见故如来者世间悉见不以建立自通故说言如来出世如优昙钵华自觉圣智境界无以为譬真实如来过心意意识所见之相大慧然我说譬佛如恒河沙无有过咎大慧譬如恒沙一切鱼鳖人兽践踏沙不念言彼恼乱我而生妄想如来应供等正觉自觉圣智恒河大力神通自在等沙一切外道诸人兽等一切恼乱如来不念而生妄想如来寂然无有念想如来本愿以三昧乐安众生故无有恼乱犹如恒沙等无有异又断贪恚故譬如恒沙是地自性劫尽烧时烧一切地而彼地大不舍自性与火大俱生故其余愚夫作地烧想而地不烧以火因故如是大慧如来法身如恒沙不坏大慧譬如恒沙无有限量如来光明亦复如是无有限量为成熟众生故普照一切诸佛大众大慧譬如恒沙增减不可得知如是大慧如来智慧成熟众生不增不减非身法故身法者有坏如来法身非是身法如压恒沙油不可得如是一切极苦众生逼迫如来乃至众生未得涅槃不舍法界自三昧愿乐以大悲故大慧譬如恒沙随水而流非无水也如是大慧如来所说一切诸法随涅槃流是故说言如恒河沙如来不随诸去流转大慧生死本际不可知不知故云何说去大慧去者断义而愚夫不知一切诸法悉皆寂静不识自心所现故妄想生尔时世尊欲重宣此义而说偈言。

观察诸导师　犹如恒河沙　不坏亦不去
亦复不究竟　是则为平等　观察诸如来
犹如恒沙等　悉离一切过　随流而性常
是则佛正觉

　　御录经海一滴卷之六

　　音释

　　腻

　　(乃计切肥腻也)。

　　𡣪

　　(音释妇人谓嫁曰𡣪)。

　　锁

　　(同锁)。

　　龂

　　(音银龂辨诤貌)。
乾隆藏第 164 册 No. 1669 御录经海一滴


　　御录经海一滴卷之七　　　　　　见七

　　入法界体性经

　　婆伽婆在耆阇崛山中从三昧起见文殊师利童子住别门外见已告言文殊师利汝来汝来入内莫住于外尔时文殊师利童子言善哉世尊即诣佛所到已顶礼佛足却住一面佛告文殊师利汝可就坐时文殊师利言善哉世尊唯然受教向佛合掌却坐一面于时文殊师利白佛言世尊今者世尊住何三昧而从起耶佛告文殊师利有三昧名曰宝积然我于时行此三昧而从彼起文殊复言以何因缘名此三昧为宝积耶佛告文殊师利譬如大摩尼宝善磨莹已安置净处随彼地方出诸珍宝不可穷尽如是文殊师利我住此三昧观于东方见无量阿僧祇世界现在诸佛如来阿罗呵三藐三佛陀如是南西北方四维上下如是十方无量阿僧祇世界我皆现见是诸如来住此三昧为众说法文殊师利我住此三昧不见一法然非法界文殊师利又此三昧名实际印若有纯直男子女人行此印者辩才不断文殊师利言世尊我知辩才佛言汝云何知辩才文殊言世尊譬如彼摩尼宝不依余处还依实际而住如是世尊一切诸法更无所住唯依实际而住佛言汝知实际乎文殊言如是世尊我知实际佛言何谓实际文殊言世尊有我所际彼即实际所有凡夫际彼即实际若业若果报一切诸法悉是实际佛言文殊师利汝云何为初行人说法文殊言世尊我不灭贪欲诸患而为说法所以者何此等诸法本性无生无灭故世尊若能灭实际即能灭我见所生际如是说法不受佛法不着凡夫法于诸法不举不舍文殊师利言世尊教化众生时云何说法佛言文殊师利我不坏色生亦不坏色不生故说法如是受想行识亦不坏不生故说法文殊师利我不坏欲瞋痴等而为说法我为诸教化者当令知不思议法我为说法如是种种名字诸法入于法界中无有名字差别譬如种种诸谷聚中不可说别是法界中亦无别名有此有彼是染是净凡夫圣人及诸佛法如是名字不可示现如是法界无违无逆何以故其逆顺界法界无二相故无来无去不可见故尔时世尊问文殊师利言汝知法界耶如是世尊我知法界即是我界佛复问汝知世间耶文殊言世尊如幻化人所作处是世间处世尊世间者但有名字无实物可见说名世间行然我不离法界见于世间何以故无世间故如世尊问言世间何处行者所谓色性不生不灭彼行亦不生不灭如是受想行识此识性不生不灭如是行亦无生无灭世尊如是一相所谓无相佛问汝岂不作是念若现在如来佛陀当灭度耶文殊答言世尊岂可法界有已修习未修习也法界既无修习云何得有灭不现耶佛问过去诸佛如恒伽沙等已灭度汝岂不信耶文殊答言世尊我信诸如来皆已涅槃见彼出处故佛问欲使诸凡夫死已更生也文殊答言世尊我尚不见有凡夫何有更生耶佛问汝岂不乐法界耶文殊答言世尊我不见有一法非法界者更何所乐佛言文殊师利若慢者闻汝说生大恐怖文殊师利言世尊若慢者生怖实际亦生恐怖其实际不恐怖故即一切诸法皆无恐怖以无修作故此是金刚句佛问何故名此为金刚句文殊言世尊诸法性不坏是故名金刚句世尊如来不思议句是诸法不思议是金刚句佛言善哉善哉文殊师利汝善说此语文殊师利我见无量世界中如来亦说此法本时长老舍利弗在门外边而住世尊告文殊师利童子言文殊师利是舍利弗比丘今在门外为欲听法汝令使入文殊师利言世尊若彼舍利弗际若法界际此二际岂有在内在外长老舍利弗际即是实际舍利弗界即是法界然此法界无出无入不来不去其长老舍利弗从何处来当入何所佛言文殊师利若我在内共诸声闻语论汝在于外而不听入汝意岂不生苦恼想耶文殊师利言不也世尊何以故凡所说法不离法界如来说法即是法界法界即是如来界世尊若我恒河沙劫等不来至世尊说法所我时不生爱乐亦无忧恼何以故若有二者即生忧恼法界无二故无恼耶尔时世尊告长老舍利弗言舍利弗汝来听文殊师利辩才耶舍利弗言唯然世尊我甚乐闻尔时文殊师利白佛言世尊令长老舍利弗得入听法尔时世尊言舍利弗汝来前入舍利弗言善哉世尊即前入室顶礼佛足退坐一面文殊师利言长老舍利弗汝见何义故而来此耶舍利弗言文殊师利我欲听法故来此耳说法以何义为甚深最胜文殊师利言舍利弗此法难知以无器故说法以无所依无能依故发此说法是故说法平等平等无有住处毕竟寂静说诸法故此无所住故称最胜舍利弗言文殊师利我听世尊及汝说法无有厌足时文殊言大德舍利弗汝信涅槃法是舍利弗耶舍利弗言文殊师利我有信诸法本性成就故我无涅槃文殊又问汝信无死法耶舍利弗言文殊师利我有信夫法界者不死不生我信如是文殊问大德汝信漏尽阿罗汉解脱法耶舍利弗答我实有信彼诸法离诸法然不取诸法我如是信问太德汝信诸佛是一佛耶答我信法界不可分别我如是信问大德汝信诸佛刹即是一佛刹耶答我有信是诸佛刹依如无尽刹亦无尽我如是信问大德汝信诸法无可证无可灭无可思念不可修作耶答我有信自体不自知自体本性不舍本性自体亦不证亦无思念不相违背不生不灭不取不舍善住彼际我如是信问大德汝信有为界于法界中无有法生亦无有灭亦无积聚耶答我有信彼诸法性不可得知若生若灭若积聚住者我如是信问大德汝信有般若法界于中亦有阿罗汉名字耶答我有信厌行般若法界是阿罗汉界然法界体离非欲瞋痴体其阿罗汉岂能离法界也我如是信文殊师利言大德舍利弗汝信诸法皆是佛境界忍耶舍利弗言我实有信世尊本性觉自性离故我如是信文殊师利言善哉善哉大德舍利弗我如是问汝如是答尔时世尊告长老舍利弗言舍利弗若有善男子善女人受持此法本句若为他解释若读若诵然彼人等当得无生法忍尔时无量大众闻佛所说皆大欢喜。

　　佛说如来智印经

　　佛在王舍城迦兰陀竹园尔时世尊入佛境界三昧无色无执无示无形无得无我无主作无不作无来无去无住无攀缘无心非心行非实非不实入是三昧时不见如来身及身相不见心及心相不见衣不见坐如是三昧生诸功德是佛境界即于此定放大光明遍照三千大千世界于此世界日月星辰光悉不现三千世界闻众妙香一切世界中间幽冥之处佛光普照莫不大明一切世界生奇妙华迦兰陀竹园及耆阇崛山通为一会坦然平正时此三千大千世界大威德众皆悉云集尔时舍利弗等问文殊师利如来今在何处以何色像见如来乎文殊答曰且待须臾自当见佛尔时世尊从三昧起佛身殊特威光显曜尔时舍利弗白佛言世尊如来所入三昧以何为相尔时佛告舍利弗此三昧者无缘无处是佛境界非一切声闻缘觉所知如是舍利弗如来境界不可思议舍利弗佛身真实非身非作非起非灭无迹无行无此无彼本性清净无有一法非受非愿非生非报非见非闻非觉非施设非思非非思非入非来非去去来道断非现非依非暗非明寂静非寂静常住静定非爱寂住非处非动非法非非法非福田非不福田非尽非非尽舍诸著名为空非违诤无音声离名字舍忆想非二非不二非此岸非彼岸非中流非着乐行诸法法法同相如真实为度众生实无所度解未解者调未调者救未救者示无二法非等非非等非相似非不相似转不退轮决定无疑非杂异非二法所习清净本行威仪解脱具足非身相非阴相非入相非界相非有为起非无为起非作非不作非定非非定佛告舍利弗是名如来身相一切众生皆依于相有能知此三昧者不唯然世尊一切相中不得佛身尔时世尊告舍利弗是为如来智印三昧悉能满足十方一切世界菩萨无碍智慧舍利弗若欲速见十方诸佛及诸菩萨昼夜精勤修此三昧悉皆得见舍利弗此三昧是菩萨无量门遍行诸行陀罗尼能持法界令不断绝此陀罗尼执诸法门若成就此相名为菩萨能成三十二相八十种好具相应行业行清净出魔境界不动不出等行佛行身口意业皆悉清净欲解如来密法应当修学如是三昧何以故舍利弗犹如意珠随众所欲皆得满愿此三昧者是诸菩萨一切妙事悉能满足一切愿行尔时世尊说是法时无量菩萨得此三昧净修诸行于无上道得不退转。

　　善住意天子所问经

　　如是我闻一时婆伽婆住王舍城耆阇崛山中与大比丘众六万二千人诸菩萨摩诃萨四万二千人俱复有四大神王天帝释王娑婆世界主大梵天王如是等上首六万天子俱复有七万三千天子善住意天子善寂天子摩醯首罗天子而为上首复有二万阿修罗王罗睺阿修罗王弥楼阿修罗王而为上首复有六万龙王不苦恼龙王月龙王得义迦龙王而为上首皆乐修行菩萨之道如是复有无量百千天龙夜义乾闼婆阿修罗迦楼罗紧那罗摩睺罗伽人与非人诸大众俱比丘比丘尼优婆塞优婆夷皆悉来集尔时世尊无量百千眷属围绕恭敬尊重而为说法尔时文殊师利童子于自寺住独坐思惟心静三昧正念观察起彼三昧生如是心佛出世难人身难得如是如来应正遍知若无说法则不可得尽生死苦诸佛正法甚深难知若无佛者云何闻法若不闻法则不能令众生苦尽若我往至如来座所如法难问毕竟得发众生善根毕竟能令菩萨乘人不可思议佛法满足我召十方无量百千诸菩萨众令集此处闻如来法以身证知甚深法忍尔时文殊师利童子念已即入普光离垢庄严三昧放大光明遍照十方无量无边恒河沙等诸佛世界尔时十方诸佛世界诸佛世尊皆悉现在现命现住以佛力故一切声音皆悉寂然止息尔时十方恒河沙等诸佛世尊同一声音同一口业皆同一法为大众说此法光明所有功德能令众生乃至无量不可思议善根成就能令一切菩萨乘人乃至无量不可思议布施助道戒忍精进禅慧助道皆悉满足善男子汝今当知若以一劫若余残劫说此光明所有功德不可穷尽诸佛菩萨于诸众生起慈悲心放此光明善男子彼娑婆世界释迦牟尼佛所文殊师利童子菩萨为集十方不可计数诸菩萨故放此光明一一世界诸菩萨等既睹光明各到佛所头面礼足各请其佛白言世尊我今欲诣娑婆世界奉见世尊释迦牟尼如来并见童子文殊师利佛言便往今正是时时彼十方不可计数百千菩萨摩诃萨等于其国土忽然不现一刹那顷到此娑婆世界皆至世尊释迦牟尼如来住处各各雨上妙华香同声赞叹如来功德头面礼足右绕三匝上虚空中去地不远一多罗树忽然不现一切皆入隐一切身菩萨三昧尔时长老摩诃迦叶白言世尊以何因缘有大光明遍照世界佛告尊者大迦叶言止止迦叶如此之事非是一切声闻缘觉所能测量一切天人所迷没处惟是诸佛如来所知迦叶文殊师利童子今入普光离垢庄严三昧以三昧力放此光明遍照十方普召十方不可计数百千菩萨皆悉集此娑婆世界彼诸菩萨今现住虚空中迦叶言不尔世尊何处有此菩萨可见佛言迦叶彼乃非是声闻缘觉之所能见何以故迦叶何处大悲菩萨境界何处大慈何处利益何处修行布施持戒忍辱精进禅定智慧菩萨境界非彼声闻缘觉信行迦叶当知此诸菩萨一切皆入隐一切身菩萨三昧住地菩萨尚不能见此善男子惟依信行何况声闻缘觉能见若能见者无有是处迦叶白佛言世尊菩萨修行成就几法行何善根成何功德而能得入隐一切身菩萨三昧佛言迦叶诸菩萨摩诃萨毕竟成就十种法故则能得入隐一切身菩萨三昧何等为十一者信行坚固二者为满大悲心常不舍一切众生三者舍一切物四者受持佛法而不取着五者不受声闻缘觉智慧六者一切所有皆悉能舍乃至身命何况余物七者行不可数有为诸行而心不取彼有为行八者不可数量施戒忍进禅慧满足波罗蜜行而不分别九者起如是心一切众生我悉安置于佛法中令趣菩提十者不取众生不取菩提诸菩萨摩诃萨毕竟成就如是十法则便得入隐一切身菩萨三昧尔时长老舍利弗作如是念佛说我于声闻弟子智慧人中最为第一若我觅彼菩萨摩诃萨在于何法专心修行应能见知作是念已以佛神力自神力故即入三万诸三昧门入已复起欲望得见彼诸菩萨在于何法专心修行而不能见非彼菩萨若来若去是故不知尔时长老须菩提礼二足尊而作是言世尊如来说我阿兰若行最为第一如是寂静三昧法门我已得之我如是法智慧具足四万三昧入已复起欲望得见彼诸菩萨乃至一人而不能见亦复不能知其住处彼如是法不可思议甚深智慧如是世尊若我漏心未解脱者于未来际常在生死更不舍离如是大乘尔时世尊赞叹尊者须菩提言善哉善哉汝须菩提以心信故作如是说汝之善根必得阿耨多罗三藐三菩提觉何以故彼诸菩萨摩诃萨行一切声闻缘觉不行尔时文殊师利童子复现神通化作八万四千莲华彼莲华中一一有化菩萨于华台上结跏趺坐金色之身具三十二大人之相具足妙色具足光明时彼莲华至四天王三十三天夜摩兜率化乐他化自在如是遍到一切处去召此三千大千世界百亿须弥四天王天乃至遍召色究竟天彼化莲华遍至一切欲界天子色界天子若干宫殿时化菩萨说偈召曰。

慧日大世尊　时乃出世间　佛如优昙华
如是甚难值　雄猛释师子　出现此世间
依正法正说　尽一切苦恼　有为行众生
三界悉无乐　汝等宜速去　见佛闻胜法
惟有闻正法　能生众生福　速到三十二
大人相佛所　佛能救众生　余不可归依
佛是世间主　大慈不思议　修行不可数
不可思议劫　集无上智慧　成佛释师子
开示第一法　深寂难可见　除舍一切相
为众生说法　无少物可忆　无思忆念说
说法如响声　无响声可取　色受想行识
如是等皆空　虽说五阴法　无物可积聚
眼耳鼻舌身　如意自相空　虽复说彼空
而空不可得　色声香味触　皆是意所乐
虚妄起此法　无自根本空　如是诸众生
解佛所说法　欲得脱苦处　应到医师所

　　彼化菩萨周遍三千大千世界说此偈时九十六亿欲界诸天色界天子远尘离垢得法眼净十千天子是菩萨乘修行之人一切皆得无生法忍时彼菩萨所召天子不可数量阿僧祇耶百千之众尔时文殊师利童子从自寺出善住意天子等头面敬礼文殊师利童子足已文殊师利童子如是思惟何等人能与我相随于世尊前问答论义或说何等不思议句难解句无处所句不戏论句不可说句甚深句实句无障碍句不破坏句空句无相句无愿句真如说句实际句法界句无相似句不取句不舍句佛句法句僧句得智慧满足句三界平等句一切法无所得句一切法不生说句师子句健句无句句如是思惟善住意天子已曾供养过去诸佛辩才无碍彼则堪能与我相随于世尊前问答论义如是念已语善住意天子言天子汝得深忍无碍辩才于世尊前与我相随问答论义于是善住意天子语文殊师利童子言今此地处所说法语此诸天子于仁者边作意欲听仁为说不文殊师利答言天子若有念言我听法者我不为说彼说我听如是取着而说法者有三障碍何者为三一者得我二者得众生三者得法天子当知若非我慢非我我所如是听法有三圆净心不分别无所希望无所忆念若如是听彼平等听时善住意天子赞言善哉善哉文殊师利云何名为不退转耶惟愿说之文殊师利言止止天子汝莫分别若使菩萨有退转者菩提正觉非得菩提天子问言文殊师利何处退转文殊师利答言天子贪欲退转瞋恚退转愚痴退转有爱退转无明退转乃至十二有支退转欲界退转色界退转无色界退转声闻行退转缘觉行退转断退转常退转取退转舍退转自身退转自身见退转自身根本六十二见退转五盖退转五取阴退转一切内外入退转界退转佛想退转法想退转僧想退转我成佛我说法我度众生我破魔王我得智慧有彼想退转如是天子若菩萨此处退转彼不退转时善住意天子问言何处不退转文殊师利答言天子佛智慧不退转空不退转无相不退转无愿不退转真如不退转法界不退转实际不退转说此法时十千天子得无生法忍尔时善住意天子言今共仁者到如来所见于如来礼拜供养如法问难文殊师利答言天子汝莫分别取如来行天子问言如来何处文殊师利答言天子即此前头有如来住天子问言若有如来我何不见文殊师利问言天子今于汝前有何物耶天子答言有虚空界文殊师利言如是如来者即是虚空界何以故以虚空界于一切法悉平等故如是如来即是虚空虚空如来不二不异当如是观如实际知非有少物可分别取。

　　尔时文殊师利童子入坏魔军三昧法门其时若干三千大千世界百亿魔宫毁变欲坏一切魔身皆悉衰变尔时众魔皆生怖畏惊恐毛竖心生疑虑未久之间文殊师利童子复化作百亿天子语魔波旬作如是言汝莫怖畏今有童子菩萨摩诃萨名文殊师利得不退转彼今住在破坏魔军三昧法门是彼菩萨威力所作汝今往诣释迦牟尼如来佛所如来大悲于怖畏者能施无畏彼化天子如是说已即于其处忽然不现时魔波旬一切眷属于一念顷往到佛所一切同声而白佛言救我世尊救我世尊我本妙色今者如是衰变不好我甚耻愧如是身老我甚怖畏世尊我忆本身我忆本色愿还如本少身少色佛言波旬且住且住且待须臾文殊师利童子菩萨当来至此汝此色者非是真色宜可除舍尔时文殊师利童子起彼三昧无量百千诸天导从百千音乐皆出妙声种种香华如雨而下极大庄严娱乐戏乐来至佛所头面礼足右绕三匝却住一面尔时世尊作如是言文殊师利汝入破坏一切魔军三昧门耶文殊师利答如来言入已世尊世尊问言文殊师利于何佛所得是三昧闻此三昧其已久如答言世尊我于过去无量不可思议劫未发菩提心时得闻如是三昧法门世尊问言此三昧门云何而得答言世尊有二十法若菩萨摩诃萨毕竟成就得此三昧能坏魔军何等二十世尊所谓菩萨破坏贪欲破坏贪心破坏瞋恚破坏瞋心破坏愚痴破坏痴心破坏嫉妒破坏嫉心破坏憍慢破坏慢心破坏垢恶破坏垢心破坏热恼破坏热心破坏想念破坏想心破坏见着破坏见心破坏分别破坏分别心破坏取着破坏取心破坏执着破坏执心破坏取相破坏相心破坏有法破坏有心破坏常法破坏常心破坏断法破坏断心破坏阴法破坏阴心破坏界法破坏界心破坏入法破坏入心破坏三界破坏三界心成就此二十法得此三昧尔时世尊作如是言文殊师利止汝神力所入三昧令魔波旬还复前色尔时文殊师利童子即止神力时魔波旬一切前色皆悉还复尔时文殊师利童子问魔波旬作如是言魔波旬辈何处波旬眼何处眼想何处眼着何处眼相何处眼攀缘何处眼障碍何处眼忆念何处眼我何处眼依止何处眼喜乐何处眼戏论何处眼我所何处眼护何处眼修何处眼取何处眼舍何处眼分别何处眼思量何处眼决定何处眼灭何处眼生何处眼执何处眼来如是等法是汝境界魔业妨碍如是至意应如是知色乃至法应如是知何处波旬非眼非眼想非眼着非眼相非眼攀缘非眼障碍非眼忆念非眼我非眼依止非眼喜乐非眼戏论非眼我所非眼护非眼修非眼取非眼舍非眼分别非眼思量非眼决定非眼灭非眼生非眼执非眼来如是等法非汝境界汝于其中无主无力无自在非自在取如是至意应如是知色乃至法应如是知尔时文殊师利童子如如法说彼魔众中十千魔众发阿耨多罗三藐三菩提心魔之眷属八万四千远尘离垢得法眼净尔时文殊师利童子从座而起整服左肩右膝着地向佛合掌白言世尊我于今者欲少问难愿为解说佛言文殊师利随意问难我能解说令汝心喜文殊师利言世尊以何义故得言菩萨摩诃萨佛告文殊师利所言菩萨摩诃萨者一切法觉一切法者言语所说彼菩萨觉文殊师利如此菩萨眼觉耳觉鼻觉舌觉身觉意觉如此菩萨眼本性空觉非有我觉分别耳鼻舌身意等本性空觉非有我觉分别色声香味触法本性空觉非有我觉复次菩萨摩诃萨者五取阴觉何等法觉所谓空觉无相觉无染觉寂静觉不动觉不生觉不来觉不去觉无主觉无记觉无知觉无见觉如幻觉如梦觉复次菩萨摩诃萨者贪瞋痴觉云何而觉从分别起贪瞋痴觉彼分别空非有无体非戏论非记觉复次菩萨摩诃萨者谓欲界觉色界觉无色界觉云何而觉无我行名空远离觉复次菩萨摩诃萨者众生行觉云何而觉谓此众生欲行瞋行痴行平等平等行故善知行觉彼觉觉已如如法说令彼众生如如解脱复次菩萨摩诃萨者一切众生觉云何而觉一切众生惟空有名不离彼名更有众生一切众生即一众生彼众生者非是众生若如是知不分别者得言菩萨摩诃萨也文殊师利白佛言世尊菩萨初发菩提心者云何说言初发心耶佛言文殊师利菩萨正观三界一切想生如是得言初发心者文殊师利言世尊如我解佛所说义者贪生瞋生愚痴心生得言菩萨初发心者善住意天子语文殊师利言若使菩萨初发心时有贪欲恚愚痴生者毛道凡夫皆有初心应名菩萨文殊师利言不尔天子毛道凡夫贪欲恚痴无力能生何以故天子诸佛如来缘觉声闻不退菩萨贪恚痴生天子问言以何意故如是说耶如是众会不解仁者如是言语皆生疑心云何云何文殊师利问言天子于意云何于虚空中鸟行动去彼鸟迹相得言有行得言不行天子言行文殊师利言如是天子如说彼相如是言语我如是说诸佛如来缘觉声闻不退菩萨贪恚痴生天子当知随于何处无依止生无处可取彼如是生于何处所无差别生无迹无句不得言迹不得言句如是言生无物体句如是言生无物说句如是言生以不来句如是言生以不去句如是言生以不生句如是言生无受持句如是言生以无记句如是言生不破坏句如是言生以不执句如是言生天子当知初心菩萨发菩提心于如是法不忆念不观察不思量不起不见不闻不知不取不舍不生不灭如是天子菩萨摩诃萨依止何等此法界此平等此实际此方便贪生瞋生愚痴心生眼依止生如是乃至意依止生色无处取生如是至识无处取生名生色生因生一切见行生无明生有爱生乃至十二分因缘流转生五欲功德生三界处生我我所生自身生自身见生自身根本六十二见生佛想法想僧想生我想他想生地想生水想生火想风想空想识想生四颠倒生五盖生八邪九恼十不善业道生如是乃至一切分别一切不分别一切取着一切喜乐一切忆念一切障碍菩萨皆生天子如是法门如是应知尔时世尊赞叹文殊师利言善哉善哉文殊师利如是菩萨何处初发菩提之心汝已供养恒河沙等诸佛世尊能如是说尔时文殊师利童子白佛言世尊如我解佛所说义者一切心生皆是不生若不生者则彼菩萨初发心生如是言生说此法时二万三千菩萨得无生法忍尔时长老摩诃迦叶白佛言世尊文殊师利童子能作难作说法如是能作众生利益文殊师利言长老大迦叶此乃非我能作难作一切诸法皆悉不作无有已作无有今作无有当作我亦如是非有法作亦非有作亦非不作非有众生非缚非解何以故无物可取乃是正法长老大迦叶若一切佛皆不已得今得当得毛道凡夫一切皆得大迦叶言一切诸佛不得何法文殊师利言一切诸佛皆不得我不得众生不得寿命不得士夫亦不得断亦不得常亦不得阴亦不得界亦不得入亦不得心亦不得色不得欲界不得色界不得无色界不得分别不得无分别乃至不得一切诸法毛道凡夫一切皆得如是难作凡夫人作文殊师利童子白佛言世尊言无生忍者云何而说无生忍耶佛言文殊师利实无有人得无生忍言得忍者惟有言语何以故实无所得彼忍法故不得法忍得无所得不得不失如是得言得无生忍文殊师利无生法忍者不生一切法忍不来一切法忍不去一切法忍不取一切法忍不舍一切法忍尘虚空相似一切法忍不坏一切法忍无烦恼染一切法忍无净一切法忍真如法界实际安置一切法忍如幻如化如响如影一切法忍此法忍者非法非非法惟有名说如是名者无处无取如是得言菩萨无生法忍尔时善住意天子问文殊师利童子言云何菩萨地地转行文殊师利问言天子佛说诸法皆如幻化汝为信不天子答言我信是说文殊师利问言天子何等幻人地地转行如是乃至十地转行天子答言化人不有转行文殊师利言如是天子如佛所说一切诸法皆如幻故如是我说地转行者非是转行譬如幻师以幻力作十重宫殿彼自作已即自坐上于意云何如是彼人有坐处不天子答言无处坐也文殊师利言如是天子菩萨十地见有转行亦复如是尔时善住意天子问文殊师利童子言若有人来依投仁者欲求出家云何教诫文殊师利答言天子若至我所求出家者我为说言善男子汝今莫生出家之心何以故彼心不可为他所生勿保此心善男子汝莫除发是善出家若如是者得言出家天子问言以何意故如是说耶文殊师利答言天子如来说法不断不坏天子问言何法不断不坏文殊师利答言天子色不断不坏受想行识不断不坏无心忆念不说不答彼实安住天子问言所言实者是何言语文殊师利答言天子实者虚空得言其实非是空尽不尽不长或有或无是故得言虚空为实性空是实真如是实法界是实实际是实若是实者得言不实何以故非今实有非后时有是故彼实复次天子若至我所求出家者我为说言汝善男子不取袈裟不着袈裟若如是者得言出家何以故如来说法皆悉不取天子问言不取何法答言天子谓不取色若常无常如是不取受想行识若常无常亦不取眼若常无常不取色不取耳不取声不取鼻不取香不取舌不取味不取身不取触不取意不取法不取贪不取瞋不取痴不取颠倒如是乃至一切诸法皆悉不取天子一切诸法不取不舍不离不散天子若取袈裟是愚痴念是故我说非取袈裟是净解脱文殊师利复语善住意天子言天子若至我所求出家者我为说言汝善男子若不受戒是汝出家天子问言以何意故如是说耶文殊师利答言天子如佛所说二种受戒何者是二谓等受戒不等受戒何者名为不等受戒谓不等堕何者不等堕谓着我堕着众生堕着寿命堕着士夫堕着断常堕着邪见堕着贪瞋痴堕着欲界堕色无色界忆念取堕不知出法取一切法天子当知如是名为不等受戒何者名为平等受戒谓空平等无相平等无愿平等天子若如是证三解脱门如实而入则不分别无所分别则不退转天子如是名为平等受戒复次天子若修贪欲瞋恚愚痴若修自身自身根本六十二见若修颠倒若修三恶身口意行八邪九恼十不善业道如是得言正受戒也天子譬如一切种子皆依地生药草树林依地生长平等具足若正受戒正戒具足何以故以住戒故法和合有如彼种子药草树林具足生长如是得言平等具足天子戒依信住如是一切菩提分法以依戒故生长具足天子如是过去未来现在诸佛世尊一切声闻以正受戒是故证得三解脱门一切戏论皆悉断灭如是受戒是正受戒非不平等天子我与彼人如是出家如是受戒汝善男子当如是学莫忆念取我如是学一切诸法皆悉不取汝若取戒三界亦取应知戒无所得天子若心无所得则戒不忆念若戒不忆念则三昧无所得若三昧无所得则慧无所得若慧无所得则一切疑不有若一切疑不有彼则清净若清净者彼不和合若不和合彼则不漏若不漏者彼则正行若如是行无色相似若无色相似彼是虚空何以故以彼虚空无形色故天子问文殊师利言禅师者何等比丘得言禅师文殊师利答言天子此禅师者于一切法一行思量所谓不生若如是知得言禅师乃至无有少法可取得言禅师不取何法所谓不取此世彼世不取三界至一切法悉皆不取无少法取非取不取以是义故得言禅师尔时善住意天子赞言善哉善哉文殊师利利智慧人善说如是甚深空忍文殊师利言天子我非利智一切毛道凡夫利智何以故毛道凡夫如利智知何者世间利智三界利智贪欲利智瞋恚利智愚痴利智如是而知天子问言仁戏论不文殊师利答言不也天子问言惟言语耶文殊师利答言如是如是天子我取言语若菩萨一字一句不动彼字不动句义次第问道如实而知不知空不知离知无体知不生如是知若不知非知非解非受非作是故得言惟言语句尔时世尊赞言善哉善哉文殊师利汝今已得陁罗尼故能如是说文殊师利言世尊非我得陀罗尼何以故世尊若愚痴人得陁罗尼得何等法所谓得我得众生得寿命得士夫得断得常得贪瞋痴得无明有爱五阴自身十八界六内入六外入见分别不分别如是世尊愚痴凡夫得陀罗尼以取相故则非佛得非菩萨得善住意天子言仁者若非得陁罗尼何故蒙钝文殊师利言如是天子我实蒙钝何以故彼蒙钝行无人能知若非蒙钝彼人则是愚痴凡夫何以故以障碍故愚痴凡夫贪着心行蒙钝黠慧须陁洹人障碍行说尚贪心行何况愚痴凡夫之人如是天子我是蒙钝非得陁罗尼乃至少物我不得故尔时会中五百比丘闻此法门不能信受生大怖畏弃舍而去自身将堕大地狱中尔时尊者舍利弗语文殊师利童子言文殊师利应当观察此会大众然后说法文殊师利言大德舍利弗汝莫分别乃至无有少物可得堕于地狱何以故以一切法悉不生故尔时世尊即告尊者舍利弗言舍利弗此诸比丘速出地狱得证涅槃何以故善男子善女人若得闻此甚深法门一经于耳虽不信受堕于地狱而速解脱善住意天子语文殊师利言仁欲与我同梵行耶文殊师利答言如是天子我欲与汝同于梵行以汝梵行不取梵行不行梵行天子问言以何意故如是说耶答言天子若其取者彼得言行若其不取彼何所作何以故以此梵行则非梵行非梵行故如是得言我行梵行文殊师利复语善住意天子言若汝天子于佛不染法僧不染如是我汝同于梵行天子问言以何意故如是说耶文殊师利问言天子所言佛者汝云何解天子答言如真如法界如是言佛文殊师利问言天子真如法界汝能染不答言不也文殊师利言于佛不染如是我汝同于梵行复次天子所言法者汝云何解天子答言是离欲法如是言法文殊师利问言天子彼离欲法汝能染不答言不也文殊师利言于法不染如是我汝同于梵行复次天子所言僧者汝云何解天子答言以无为故如是言僧文殊师利问言天子彼无为僧汝能染不答言不也文殊师利言于僧不染如是我汝同于梵行天子若人得佛彼则染佛若人得法彼则染法若人得僧彼则染僧何以故以佛法僧非彼人得天子若人爱佛爱法爱僧彼人染佛染法染僧若不得佛彼不爱佛则不染佛若不得法彼不爱法则不染法若不得僧彼不爱僧则不染僧于佛不染法僧不染如是我汝同于梵行尔时善住意天子言甚为希有文殊师利乃能如是施甚深法我当报恩文殊师利答言天子汝莫报恩愚痴之人作异异法作异异见作异异行以作异异法行见故得言报恩天子当知此非正行善男子也如佛世尊平等说法谓一切法皆悉不作亦不可作心平等不异取不异作是故得言不报恩者天子问言仁住何法如是说也为住忍说为住法说文殊师利答言天子非忍非法天子问言于何处住如是说耶文殊师利言天子幻化人身于何处住天子问言何处复有幻化人住文殊师利答言天子如真如住彼幻化人如是而住云何问言何忍何法天子当知忍惟有名名无住处法不移动亦无分别处所天子一切众生于何处住于彼处住如佛所说如真如住一切众生亦如是住真如不动如一切众生真如如来真如不二真如不异真如尔时十方世界诸来菩萨摩诃萨等白佛言世尊惟愿世尊以威神力加被文殊师利童子令至十方诸佛世界如是说法尔时文殊师利童子语彼菩萨摩诃萨言汝善男子各各观察自佛世界时彼菩萨摩诃萨等普往十方各各观察自佛世界各各自闻自佛世界文殊师利童子音声各见文殊师利童子住其佛前为诸大众说此法门各各皆有善住意天子问此法门如是见已得未曾有皆悉叹言希有希有今此文殊师利童子此佛世界安住不动而一切处皆悉普现一切皆见尔时文殊师利童子为彼菩萨说如是言善男子譬如幻师善学幻术不动坐处示种种色如是菩萨善学般若波罗蜜幻如幻法中乃至一切诸佛世界随心忆念皆悉普现何以故一切诸法皆如幻故尔时文殊师利童子白佛言世尊惟愿世尊护此法门后世末世五十年时于阎浮提广行流布令善男子若善女人咸得闻之佛言如是如是此经法门住持不灭尔时三千大千世界一切华树皆悉敷荣出种种华放大光明遍满世界蔽日月光六十四亿百千诸天欢喜踊跃雨天华香鼓天妓乐一切合掌同声唱言善说如是最胜妙法奇妙胜法若有众生闻此法门有能信解不惊怖畏当知是人必定不从小功德来已曾供养过去诸佛乃得闻此甚深法门说此经已一切大众皆大欢喜。

　　御录经海一滴卷之七

　　音释

　　蒙钝

　　(上音蒙无知貌下音遁顽也)。

　　黠

　　(胡瓜切)。
乾隆藏第 164 册 No. 1669 御录经海一滴


　　御录经海一滴卷之八　　　　　　见八

　　佛说如来不思议金刚手经

　　世尊在王舍城鹫峰山中有无数百千天人大众恭敬围绕听受说法佛告大众我有正法名普摄诸菩萨摩诃萨最上胜行清净妙门此能圆满一切行故谓若菩萨修布施行即能成熟一切有情若诸菩萨修持戒行即得一切胜愿圆满若诸菩萨修忍辱行即得一切相好具足若诸菩萨修精进行即得圆满一切佛法若诸菩萨修禅定行能令一切调伏其心若诸菩萨修智慧行即能断除一切烦恼若诸菩萨修胜福行即能长养一切有情若诸菩萨修妙智行即能成就无碍之智当佛世尊说是法时金刚手大秘密主菩萨摩诃萨现威神力侍佛之右前白佛言希有世尊如来善摄诸菩萨摩诃萨最上胜行清净妙门广大正法如我解佛所说义趣一切胜行皆从福智二行中出当知随入福智二行何以故诸菩萨修福行故能令一切有情离诸障碍若修智行能为一切有情善说法要令生喜悦世尊是故诸菩萨摩诃萨福行智行二应和合此二行即是菩萨二种圣道普摄一切道行菩萨住是道者即能降伏难降伏者尔时会中寂慧菩萨摩诃萨前白金刚手大秘密主菩萨摩诃萨言大秘密主汝常近侍诸佛如来汝能乐说如来所有秘密之法愿为𤼵起如是言已时金刚手大秘密主菩萨默然而住尔时寂慧菩萨前白佛言惟愿世尊敕金刚手大秘密主为此众会𤼵明如来秘密之法尔时世尊告金刚手菩萨言我今劝请于汝应善为此会大众宣说菩萨秘密如来秘密真实之法时金刚手大秘密主菩萨承佛圣旨前白佛言世尊如佛教敕我今宣说菩萨秘密如来秘密真实之法然此会中若有少能悟入之者皆是世尊威神建立尔时金刚手菩萨告寂慧菩萨言寂慧当知今我世尊昔于然灯如来法中居菩萨位从彼佛所得授阿耨多罗三藐三菩提记从是以来我常随逐释迦菩萨而是菩萨所有身业曾无异作亦不见有邪曲之相语无异作亦不曾闻虚妄之言心无异作亦不曾闻爱着之失随其身业现威仪相但为成熟一切有情不可称誉由彼菩萨身威仪相无其边际乃至一切有情诸威仪事悉入菩萨威仪相中而菩萨不假勤力亦无发悟安然而住所谓应以禅定可度者诸有情类即现禅定而为化度应以鼓乐弦歌可度者即现鼓乐弦歌而为化度应以男子身可度者即现其身而为化度应以女人身可度者即现其身而为化度应以卑劣身可度者即现其身而为化度应以屠脍身可度者即现其身而为化度应以三恶趣相及人趣身可度者即皆现之而为化度应以天身可度者即现其身而为化度应以梵王身可度者即现其身而为化度应以转轮王身可度者即现其身而为化度应以苾刍苾刍尼优婆塞优婆夷身可度者即皆现之而为化度应以声闻缘觉身可度者即现其身而为化度应以菩萨身可度者即现其身而为化度应以如来身可度者即现其身而为化度非可现者谓除无色。

　　以彼菩萨无所分别平等舍心即随其身现身威仪然菩萨身法尔不动以不动故现起身业虽身离相而亦不坏菩萨身清净已𤼵现光明普照地狱一切有情令得安乐又复菩萨普为一切有情不惜身命复次寂慧菩萨于此三千大千世界现广大身或宝盖中或现指端乃至劫火洞然炎炽能以手指而悉覆之而菩萨身都无所坏又复能现身相普为诸佛世尊作供养事所有憍慢贡高诸有情类菩萨即现大力那罗延身或金刚手菩萨可畏之相彼等有情见已惊怖即向菩萨折伏其心归命顶礼。

　　寂慧当知菩萨身者是不破坏坚固真实不生灭身若诸有情应以有坏之身可化度者即现其身而为化度若诸有情应以无坏之身可化度者即现其身而为化度于一切种类悉不破坏火不能烧刀不能断是身坚固真实不坏金刚所成而是菩萨无所思惟亦无分别是身是相知身离相故即得法离相亦非身离相与一切法离相有二差别若相即身离相彼相即法离相如是离相能随入故即自身离相与一切有情身离相二俱平等何以故由自身离相一切有情身离相故即入一切法界离相以法界离相故即入法离相然于其中而实无有少法可得谓以自身真如即入一切有情身真如一切有情身真如即入自身真如又复自身真如即入一切法真如以入一切法真如故即入一切佛真如又以自身真如故即入过去未来现在真如亦非过去真如与彼未来现在真如有所违背所有过去未来现在真如即是蕴处界真如即是染净真如染净真如即是生死涅槃真如生死涅槃真如即是无造作真如无造作真如即是一切造作真如善男子所说真如即是实性实性即是如性是无异性无种类性无生性无诤论性无执取性谓以真如无法可取故说真如是无取法由彼真如无所取故即如是取于诸取中菩萨示现有所取法亦非真如有取有作以无取故即无诤论无诤论故于诸色中现有所取然彼真如亦无所动是故以其如实之智伺察如来真实之身以观如来身平等故即当伺察自身真如取要言之审观一切身非身性毕竟不生知一切身皆是缘生法所成故如是知已乃能悟入彼法身门入是法身门故即成法身非蕴处界身即彼法身广大增胜如实观想从是现身为诸有情作利乐事乃至一切见闻觉知悉为有情成利乐事故是故当知菩萨法身不生不灭亦无所起于中示现生灭起作但为成熟诸有情故灭即无灭亦无造作于一切法应如是知诸有生者即和合义于一切法应如是知又复应知彼一切法生即无生如来身者即是法身即是法食即是法力是法归趣如来身者即虚空身无等等身三界一切最胜上身一切如来通达身无喻无比清净无垢无染污身自性明亮身自性不生身自性无起身离心意识身幻焰水月自性身无边无际身无种类无分别身非地界所成身非水火风界所成身一切世间无比身善男子由如是故应当如实观如来身而是菩萨于如来身住平等性得清净已行菩萨行菩萨于一切处普为现身然于是中亦无所现亦无对碍又复菩萨能于十方现诸魔身于有现中现无对碍于无现中现无对碍由如是故无见无闻无觉无知诸有所见但为成熟一切有情菩萨于其身念处中亦无增减菩萨虽复知身无常知身是苦知身无我然为有情示现其身作利乐事菩萨知身法尔寂静为有情故起分别身作诸利乐菩萨又复了知因缘能成其身然于彼彼因缘法中如实而观亦无作者亦无受者又复能观是身无知如草木瓦砾菩萨身业虽已清净然为有情示现其身寂慧当知释迦菩萨始从然灯佛所𤼵菩提心身语心业皆悉清净其身业者具有无量无边功德假使过于殑伽沙数等劫说彼菩萨所有身密身业广大清净不可穷尽。

　　寂慧云何名为菩萨语密语业清净寂慧当知随诸菩萨所起之处即彼菩萨本生随其菩萨本生即入菩萨音声所有一切有情音声语言悉入菩萨音声中住都无障碍令诸有情得闻菩萨音声之者身心轻安乃至一切有情种类音声菩萨悉以音声随入复次寂慧当知菩萨摩诃萨语言音声之中无爱着语无猛恶语无痴乱语无染污语无缚解语无高下语无违顺语无忿恚语无非时语无邪曲语无劣弱语无隐覆语无出入语无执取语无不清净语无不如理语无不可爱语无不防护语无轻慢智者语无毁谤圣贤语无不救拔语无不饶益语寂慧当知菩萨所出语言音声皆是神通智力福行果报之所成立善种随转相缚不断凡所言说皆悉成就菩萨所言如实无𡚶不假我念过去久远世中有一仙人名曰妙爱有婆罗门名曰黑相彼时有一尼拘陀大树其名贤善有多枝叶周匝垂荫纵广可及一俱卢舍时妙爱仙人居其树侧以神通力经七日中审细观瞩数其树叶于后一时彼黑相婆罗门入城乞食经游至彼树下饭食已讫即诣妙爱仙人居所到已欢喜互以美言而相慰问多种谈论咸生适悦时仙人言大婆罗门汝必应知于人世中可能有人于此尼拘陀大树审细观知枝叶数不婆罗门言尊者世亦有人仙人复言为何人耶婆罗门言即汝尊者应为我说仙人答言大婆罗门汝为我说时婆罗门不观其树不数其叶应声即为说伽陀曰。

　八千那𢈔多数量　俱胝复有九十二
　六十阿閦婆应知　十六齐等其枝数
　又复三十那𢈔多　九十六数兢羯罗
　尾播舍量有十三　此等皆为彼叶数
　其树所有枝及叶　如前数量无增减
　我随智力如实言　疑者自数应无失

　　是时妙爱仙人闻是说已深生惊异说伽陀曰。

　汝婆罗门神通智　以真实语而善说
　贤善尼拘陀树王　所有枝叶如实知
　汝亦不曾观其树　而复不曾算其数
　即彼枝叶数无量　能以智心而解入

　　仙人说伽陀已又复问言大婆罗门如汝所说为自智力而能知耶为诸贤圣助汝说耶婆罗门答言尊者汝今善听我以人中之智如实而说虚空可破斯言无𡚶寂慧汝今当知彼时妙爱仙人者即今大智舍利子是黑相婆罗门者即今世尊释迦师子是由如是故菩萨所有语功德海即能安住真实功德如理法义寂慧菩萨语密语业清净其中若有少解入者我说彼为最上慧人。

　　寂慧云何名为菩萨心密心业清净寂慧当知菩萨诸所作业皆智所作非慢所作悉是不灭神通妙智以神通智游戏示现一切事业神通建立广大势力之所成办而彼神通智相即能成立一切行相又彼神通妙慧即能观见一切诸法又神通智即无尽相于一切处悉能随顺又神通智即能随现一切色相于彼彼色而悉遍故又神通智即能随入彼一切声于前后际音声平等故又神通智普能观察诸有情心以心自性伺察可见故又神通智善能思念无边劫事以前后际无所断故又神通智善作调伏诸有情事又神通智得大灌顶于一切法而能自在寂慧菩萨心密心业清净心清净故彼即无染洁白明亮离诸烦恼能善调伏善作诸业善入禅定解脱虽复有生而无所生如是即能圆具大乘一切佛法然彼佛法若于十方审谛伺求悉无所得亦非无得以一切佛法无得非无得故即能随得彼一切法一切佛法是故于一切法一切佛法中无法非无法若或有慧可了知者即为障碍彼无碍慧是即无著若无著即无住若无住即无尽若无尽即无非我若无非我即亦无我若无我即无取若无取即无诤若无诤即无论即彼无论此说是为沙门之法即沙门法譬若虚空本来平等以虚空平等故非欲界系非色界系非无色界系由如是故于一切处悉无所系以无系故无形显色及诸相状无色相故即能随顺觉了若能如是随觉了故即能一切差别分别寂慧菩萨言云何名为随顺觉了复何名为差别分别金刚手菩萨言无有少法而可得者此名随顺觉了以觉了故即能差别分别是故法中作此二说寂慧当知此等名为菩萨心密心业清净菩萨如是清净已即得一切有情心亦清净而是菩萨乃能随入诸有情心即彼一切有情之心皆从大菩提心光明中出譬如虚空于一切处住随入一切处菩萨心者亦复如是于一切处住随入于一切处○当知诸法从缘所生中无主宰亦无作者知内是空外无所行诸法皆空虚假无实于见于作应悉清净犹如虚空而无所取○若诸菩萨摩诃萨欲证阿耨多罗三藐三菩提果者当学菩萨大士所行非以语言得最胜道要当真实修行乃得菩提正道。

　　尔时尊者舍利子前白佛言世尊所有十方世界贤劫诸菩萨众彼金刚手菩萨大秘密主于是诸菩萨众中常随何等菩萨之后佛言舍利子金刚手菩萨大秘密主常随我后汝能见不舍利子白佛言我以世尊威神力故今方得见佛言舍利子如是如是汝今当知彼贤劫中诸菩萨众而金刚手菩萨常随其后于一切处现金刚手菩萨形相以宿愿力及神通力故能如是又舍利子彼金刚手菩萨常随慈氏菩萨之后汝能见不舍利子白佛言世尊我今初见非昔所见佛言舍利子彼常随后汝自不见他方世界若诸菩萨若梵王帝释护世天等常来见彼金刚手菩萨执金刚杵随慈氏菩萨之后又舍利子或于一时彼贤劫中诸菩萨众为慈氏菩萨现俱胝那𢈔多百千种诸变化事而是菩萨亦随彼诸菩萨之后助加持故又舍利子乃至如来作变化事时彼菩萨亦随佛后以愿力故助扬圣化舍利子当知此等皆是金刚手菩萨大秘密主不思议神通加持智力悉具足故。

　　尔时金刚手菩萨白佛言世尊诸如来心真实决定我于如来所说深法或有知解皆是如来胜智在我身中此非我有士夫力用佛言秘密主如是如是如汝所说所以者何一切众生皆有如来胜智在于身中何以故以诸众生遍一切处随其如来所说秘密若不容受如来加持之力而能随顺如来法性者无有是处又复于彼如来所说秘密深法若闻若说若有知解皆是如来加持力故复次秘密主如来正语有所说时应知如来法性如实法性真常又复如来所行如实所行真常是故如来以正语言说是正法又秘密主所有过去未来现在诸佛世尊以一切世间难信难解阿耨多罗三藐三菩提如是正法宣说引导广为开示而彼众生若于如是难信难解甚深正法闻已即能生信解者当知彼等众生非于一佛十佛亲近承事当知已于广多俱胝那𢈔多百千佛所亲近承事应知彼人是为正士精修福行又秘密主假使须弥山王或摧坠时尚能有人或以顶肩而为荷负若彼不种善根众生能于如是甚深正法一念生起净信解者无有是处何况受持读诵如说修行。

　　尔时寂慧菩萨前白佛言世尊如佛世尊说近止法此以何义而名近止此近止者何所从来佛言善男子所说近止者即是近止烦恼增语此近止烦恼即是近止思惟分别遍计增语此近止思惟分别遍计即是近止颠倒增语此近止颠倒即是近止因所缘增语此近止因所缘即是近止无明有爱增语此近止无明有爱即是近止我我所增语此近止我我所即是近止名色增语此近止名色即是近止断常见增语此近止断常见即是近止有身见增语寂慧当知若与所缘因见相应即诸烦恼而亦随转一切皆从有身见起若能近止有身见者即诸见止息若有身见近止即一切愿求亦止若有身见近止即诸烦恼亦止寂慧譬如大树若断其根即枝叶茎干而悉枯悴此有身见亦复如是若近止已诸烦恼亦止寂慧当知一切众生始以不能觉了有身见故即诸取烦恼随逐而生若能觉了有身见者即诸取烦恼不复随生亦无所害又复寂慧当知有身见者即是空增语若能随顺空智忍者即见无所取此即是为如实觉了彼有身见复次寂慧当知有身见者即是无身非开非合一切皆是不实分别以其不实所分别故彼即无分别亦不离分别由无分别不离分别故即无所作无障无起以无起故即无所行由无所行故如是此说乃名近止寂慧菩萨言何名近寂佛言寂慧有所缘心如火炽然若无所缘及无所作即不炽然不炽然法此名近寂又如大火有薪即然无薪即灭所缘心火炎炽亦然若无所缘心火自灭寂慧当知具善巧方便菩萨于般若波罗密多清净所缘法中平等了知善根所缘胜法而不息灭烦恼所缘染法制令不起波罗密多胜法常令增进魔业烦恼所缘染法永令断灭菩提分法清净所缘不应弃舍声闻缘觉意乐所缘而不取着一切智心最上所缘不应舍离于空所缘审谛伺察一切众生大悲所缘深生愿乐寂慧当知具善巧方便菩萨于般若波罗密多清净所缘法中而得自在无生所缘思惟决定和合生起所缘亦不厌舍菩萨以慧方便于其无生一切所缘法中自在而转。

　　寂慧譬如所有三千大千世界一切大地随诸所生无有不是一切众生受用之所彼诸菩萨亦复如是所有一切所缘境界无有不是善巧方便菩萨共所受用菩提道分无不成熟菩提道法又如色法一切皆是四大所造善巧方便菩萨亦复如是或有所缘一切皆以菩提胜相和合相应复次寂慧若有众生悭吝恶作者菩萨即为圆满布施波罗蜜多持戒波罗密多若诸众生起瞋恚行及懈怠者菩萨即为圆满忍辱波罗密多精进波罗密多若诸众生起散乱心及愚痴行者菩萨即为圆满禅定波罗密多胜慧波罗密多若诸众生常称赞者菩萨于彼而无高心若诸众生不称赞者菩萨于彼亦无下心若见一切苦恼众生菩萨即起大悲之心若见一切快乐众生菩萨即起欢喜之心若见一切粗犷众生菩萨即起调伏之心若见一切调顺众生菩萨即起慈爱之心若见智慧开明众生菩萨即为宣说甚深之法若见众生乐著文句者菩萨即以少略文句而为说法若见众生乐旷野住者即为宣说心寂净法若见众生乐修头陀行者即为宣说圣慧根法若见钝根众生即为宣说闻随顺法若见众生乐巧说法所应度者即以缘起譬喻解释说法若见众生乐甚深法所应度者即为宣说缘生无我无人无众生法若有众生着诸见者为说空法若见众生起寻求行者即为宣说无相之法若见众生着诸蕴者即为宣说如幻之法若见众生着诸界者即为宣说善决择法若见众生着诸处者即为宣说如梦之法若见众生着欲界者即为宣说逼恼之法若见众生着色界者即为宣说诸行苦法若见众生着无色界者即为宣说彼一切行无常之法若见众生乐以苦法所应度者即为宣说令于圣种生欢喜法若见众生乐以乐法所应度者为说无量禅定之法若见众生乐以久修道行菩萨之法所应度者即为宣说于轮回中无懈怠法若见众生乐以不退转菩萨之法所应度者即为宣说严净佛土之法若见众生乐以一生补处菩萨之法所应度者即为宣说大菩提场庄严之法若见众生乐以佛身所应度者为说菩萨胜行相续不空之法寂慧当知如是等法皆是具足智慧方便诸大菩萨于彼清净所缘法中而得自在是故广说不空之法其所说法为令一切众生欢喜故说是法时会中有十千人𤼵阿耨多罗三藐三菩提心五千菩萨得无生法忍。

　　尔时世尊告寂慧菩萨言今此金刚手菩萨大秘密主于此贤劫诸佛如来应供正等正觉所持金刚杵作供养事以利益心守护正法今于我此秘密法中广大施作普为无量一切众生成熟最上菩提善根于此贤劫乃至最后楼至如来法中隐没即于欢喜世界阿閦如来佛刹中生圆满菩提分法而乃得成阿耨多罗三藐三菩提果号金刚步如来应供正等正觉出现于世明行足善逝世间解无上士调御丈夫天人师佛世尊世界名普净劫名清净尔时寂慧菩萨前白金刚手菩萨言秘密主世尊如来授仁者记耶金刚手言善男子佛授我记如梦自性寂慧言今汝授记有何所得金刚手言无所得故而我得记寂慧言何法无所得金刚手言我人众生寿者悉无所得彼蕴处界亦无所得乃至若善不善有罪无罪有漏无漏世间出世间有为无为若染若净生死涅槃皆无所得寂慧言若法无所得云何是中有授记乎金刚手言由无所得故即于是中以通达智而乃授记寂慧言智何有二而可观耶金刚手言若有二可观即无授记可得然以彼智无二可观是故诸菩萨于无二智中如是授记此中无有少法可求何以故以无法可求故法即无法善男子如是应知若言法者谓于文字不着不行是故说言一切诸法无言无说寂慧言秘密主若尔者岂非如来诸所说法亦非说耶金刚手言寂慧我先曾为汝说世尊如来不说一字以无说故如来即以神通愿力随众生意示有所说寂慧言设有说者何过失耶金刚手言有所说者语业过失寂慧言彼语业者复何过失金刚手言文字思惟取着过失寂慧言此复何能离过失耶金刚手言一切法中若有所说若无所说悉无少法而可表了无表了故即离过失寂慧言其过失者何为根本金刚手言彼过失者取为根本寂慧言取孰为本金刚手言执着为本寂慧言执着孰为本金刚手言虚𡚶分别为本寂慧言虚𡚶分别孰为本金刚手言增上所缘见为本寂慧言增上所缘见孰为本金刚手言色声香味触法即是增上所缘根本寂慧言云何无所缘金刚手言爱不相续即无所缘寂慧当知如佛所说一切法中若断于爱即无所缘。

　　尔时金刚手菩萨大秘密主满所思念得授记已安慰其心生大欢喜踊跃庆快前白佛言世尊我今勤请世尊降赴我所居止秘密宫中微伸供养佛即默然而受其请尔时金刚手菩萨大秘密主顶礼佛足右绕七匝速离佛会还复所止旷野大城至自宫已乃起思念我今如何施设供养复依何等境界庄严而为严饰令欲色界诸天子众起希有心复令十方世界所来集会大菩萨众咸生欢喜我亦于佛广大施作妙供养事作是念已即运神力于此旷野大城中施设无边功德妙宝庄严又复安布百千庄严妙师子座严办最上清净珍食深心清净将欲供养世尊如来菩萨大众尔时世尊告苾刍众言汝等宜应着衣持钵往赴金刚手请今此众中诸已得神通之菩萨声闻各各随应以自神力游空而往若复未具神力之者应当随入如来清净大圆光中游空而往尔时世尊即于王舍大城鹫峰山中隐身不现菩萨声闻恭敬围绕放大光明普遍照耀天人天女导前从后歌咏称赞奏百千种俱胝那𢈔多鼓吹音乐震动大地天雨种种殊妙宝华于佛刹中广现种种佛大威力佛大神通佛大施作佛大变化佛大吉祥佛大胜光佛大威仪佛大游戏等相游空自在往诣于彼旷野大城彼欲色界诸天子众遥见世尊高处空中犹如鹅王宛转自在咸生欢喜适悦庆快又如日轮初出清净可爱如圆满月莹洁光明众星围绕如帝释天主天众围绕如大梵王梵众围绕天众见已即起清净希有之心各持种种天妙香华供养于佛佛及菩萨声闻大众从空而下至彼宫中尔时世尊处彼殊妙种种庄严师子之座并诸菩萨声闻众亦各就座尔时金刚手菩萨大秘密主即告四天王并余一切诸众会言汝等宜应咸来助我同𤼵至诚严以清净殊妙饮食奉上世尊使令汝等获大利益菩萨即与眷属众会自手清洁严办最上百味精珍𤼵最胜心奉上世尊并诸菩萨声闻大众悉令充足饭食事讫而复奉上清净香水盥手涤器乃于佛前退坐听法是时旷野大城所居一切夜叉罗刹必舍左等各各谛诚瞻仰世尊合掌䖍恭归命顶礼。

　　金刚手菩萨大秘密主劝请世尊宣说正法尔时世尊普告金刚手菩萨等诸众会言诸仁者汝等谛听极善作意若善男子善女人深𤼵阿耨多罗三藐三菩提心已即能具信广多清净欲见诸圣乐闻正法善舍无吝手出无尽善乐积集施作福行乐行平等无障碍心无浊染心信有业报离诸分别疑惑犹豫如是知已于命缘等不应作者而悉不作不杀生不偷盗不邪染不𡚶言不绮语不两舌不恶口不贪不瞋不邪见于此十善业道坚持积集于其十种不善业道舍而不作普行净信与沙门婆罗门及有戒有德者正道法中同修净行于诸善法多闻勤行深固作意善行相应闭三有门息灭诸病超越疑惑出离诸有即于善知识所随其所应亲近恭敬承事尊奉闻其所说甚深之法谓空无相无愿加行等法复闻无生无起无我无人无众生无寿者甚深缘起之法此法是有此即有得此法是无此即无得此法若有此即是生此法若无此即是灭此是无明缘行行缘识识缘名色名色缘六处六处缘触触缘受受缘爱爱缘取取缘有有缘生生缘老死忧悲苦恼如是即一大苦蕴生若法不有此即无得即是灭法谓无明灭即行灭行灭即识灭识灭即名色灭名色灭即六处灭六处灭即触灭触灭即受灭受灭即爱灭爱灭即取灭取灭即有灭有灭即生灭生灭即老死忧悲苦恼灭如是即一大苦蕴灭此等诸法若生若灭于胜义谛中无有少法可得何以故一切法缘生故无主宰无作者无受者因缘故转然于是中无法可转亦非无转亦无异法随转和合施设三界但以烦恼业转故有施设愚迷之者于不实法中观以为实智者应知无有少法作者可得以作者不可得故无法可转亦非无转如是所说甚深之法若能闻已不生疑惑是人即入一切法无障碍性不着色受想行识不着眼色耳声鼻香舌味身触意法眼识乃至意识信一切法自性本空信一切法自性本离诸仁者彼信不退菩萨信是法故即不减失见佛闻法承事净众在在所生常得见佛听受正法承事净众常生佛世𤼵起精进勤求善法于诸佛世尊清净教中正信出家得出家已近善知识而能获得诸善意乐听闻善法随所闻已真实修行不以语饰胜慧具足𤼵起精进勤求多闻随所闻法为他广说无所希求使听法者获得大慈于一切众生起大悲心于身命缘少欲喜足寂静圆满增长善行非但为己勤修胜行广为众生勤求无上最胜之智令他众生于佛智中得不放逸此复云何名不放逸以要言之一切罪不善法皆悉断除此名不放逸诸仁者此如是等不放逸法菩萨勤行即得净信而不放逸大秘密主汝等当知信之一法广多清净即能当时专求善法若具信补特伽罗于他世中离恶趣怖亦复不随诸恶作心而常获得众圣称赞复次大秘密主住法行人即能获得正法善趣常乐见佛安住圣道得大自在得自在已复令他人普皆圆满自在之法住菩提心得如来智大秘密主若人欲得最胜妙乐应当毕竟善修正行修涅槃法大秘密主今此众会皆承宿善根力故来集此善修正行于诸善根而不减失云何善根得不减失谓修不放逸行彼不放逸心善护诸境故能离一切贪爱欲染近习法爱即能制止欲瞋害寻复能息除不深固作意诸不善法若人信解不放逸法即能随顺诸精进事以精进不放逸故是人乃能积集修作净信功德由修净信及不放逸精进法故即能修作正念正知以正念正知故即于一切菩提分法而不坏失即能勤修深固之法大秘密主菩萨若于深固法中得解脱者即于有于无如实能知此中云何是有云何是无如实知已虽行于有而不取着虽行于无亦不取着即能通达诸佛世尊所说实义复次大秘密主如来于一切法中总略而说有四法印何等为四一者诸行无常为诸沙门婆罗门及常寿天执常语者破常想故二者诸行是苦为诸天人计乐想者破乐想故三者诸法无我为彼执我诸外道等破其我想四者涅槃寂静为诸增上慢者起寻求行破彼增上慢故此言无常者即是毕竟无有常法增语此言苦者即是远离愿求增语此言无我者即是空相增语涅槃寂静者即是无相作证增语大秘密主此如是法若诸菩萨深固信解勤行修习即于善法而不减失速能圆满菩提分法尔时护世四大天王前白佛言世尊我等四王皆名护世当以何法而能护世佛告四大天王言汝诸仁者当修正法行即能护世其正法行者所谓十善何等为十一者不杀二者于自富乐而生喜足三者他妻室不起染污四者不破他众五者不出恶言六者所言如实七者言无绮饰八者于他富乐无所希望九者止息瞋恚十者正见清净诸仁者此十善法能护世复有八法而能护世何等为八一者如说能行二者于一切处尊重师长三者顺行正道四者心意质直五者心常柔软六者于一切众生常起慈心七者不作诸罪八者集诸善根如是八法乃能护世复有一法而能护世何等为一谓真实行以真实故即能护世如是等法汝等勤行自能护己复令他人亦能护世。

　　尔时金刚手菩萨大秘密主长子金刚军前白佛言世尊菩萨云何能于阿耨多罗三藐三菩提得不退转佛言善男子菩萨若能具修十法即于阿耨多罗三藐三菩提得不退转何等为十一者常行无碍大慈二者常起无倦大悲三者精进办诸事业四者善修空三摩地五者现前通达胜慧六者于一切处皆善通达七者能以妙智清净三世八者以无碍方便观实业报九者虽了知空而植众德本十者如其所说自性清净而善入圣道菩萨若具如是十法即于阿耨多罗三藐三菩提得不退转金刚军复白佛言世尊菩萨当修何法于佛不思议门闻已安然不生惊怖佛言善男子菩萨当修八法即能于佛不思议门闻已安然不生惊怖何等为八一者增长胜慧二者增长妙智三者常为善友之所摄受四者具大信解五者善达如幻无生之法六者信解无常之法七者心行平等犹如虚空八者于诸法中善知障碍所起之相菩萨若具如是八法即能于佛不思议门闻已安然不生惊怖金刚军复白佛言菩萨当修何法即能于诸所作而得自在佛言善男子菩萨当修四法即能于诸所作而得自在何等为四一者善修现前无灭之法具五神通二者善观胜解脱门具四禅定三者超胜梵世具四梵行四者以方便慧于一切处善修无生菩萨若具如是四法即能于诸佛所作而得自在金刚军复白佛言菩萨有几种力佛言善男子菩萨有九种力何等为九一者定力大悲起故二者精进力不退转故三者多闻力胜慧生故四者信解力圆满解脱故五者修习力离散乱故六者忍力善护众生故七者菩提心力降伏诸魔故八者大悲力成熟众生故九者无生忍力圆满十力故如是名为菩萨九力当佛世尊说是法时彼长子金刚军得无生法忍尔时世尊于金刚手菩萨宫中住经七日广为无量一切众生作利益已还住鹫峰山中。

　　时阿阇世王知佛世尊已复山中持种种上妙香华等诸供养出王舍大城诣鹫峰山佛世尊所到已头面顶礼佛足前白佛言世尊彼金刚手菩萨大秘密主甚为希有具大威力能善宣说如来法律而金刚手者往昔曾于何佛如来所植种德本乃能成办如是佛告阿阇世王言大王当知彼不种善根众生于如是事极难信解昔因缘者我念过去阿僧祇劫复过于前时有如来号曰多闻世界名极严劫名无毁彼佛告言诸善男子汝等当知若有菩萨能𤼵大精进者即于身命而悉弃舍时彼会中有一菩萨名曰勇力前白佛言如是世尊若有菩萨𤼵精进者即于身命而悉弃舍菩萨若生懈怠岂能速证阿耨多罗三藐三菩提果何以故能𤼵精进诸菩萨者于生死中不起厌倦之意而彼菩萨于生死中常当称赞不乐涅槃但为成熟诸众生故随其所应诸有施作亦随所应皆获其乐若住涅槃而何能作是故诸菩萨于生死境界中自得其乐而即不取涅槃境界菩萨以住生死境界故即能随入众生境界而于涅槃境界之中不着舍行菩萨住生死境界者以怖堕于非境界中何以故非境界中不复能作利众生事不能安住如来境界以不能住如来境界故不能长养一切众生此中何名非境界耶所谓声闻缘觉之地若乐住者即弃舍众生以声闻缘觉怖畏生死若能摄受无量生死者惟除清净大菩萨耳时彼多闻如来赞勇力菩萨言善哉正士善说此语大王当知彼时多闻如来法中勇力菩萨者岂异人乎即此会中金刚手菩萨大秘密主是此大士者被坚固精进之铠于多佛所亲近恭敬深种善根。

　　尔时阿阇世王问金刚手菩萨大秘密主大士所持此金刚杵几何轻重金刚手菩萨告阿阇世王言大王当知此金刚杵亦轻亦重为欲调伏憍慢贡高诸众生故此杵即重为示无慢正直诸众生故此杵即轻金刚手菩萨即以金刚杵置之于地时阿阇世王欲举其杵竭其力势不能动摇一毛端量即白尊者大目犍连言佛说尊者于声闻众中神通第一愿今尊者举此地中大金刚杵尊者大目犍连运自神力方欲前举彼金刚杵即时三千大千世界六种振动海水腾涌唯金刚杵不动不摇是时尊者大目犍连前诣佛所白言佛说我于声闻众中神通第一具大威神名称力势能以四大海水置于掌中亦能转此三千大千世界犹如有人以一金钱转于指端又能空中止其日月制彼威光不令转动又能取彼须弥山王掷过梵世此金刚杵其量微小然我亦复不能动摇世尊岂非我今神力减耶佛言大目犍连非汝神力有所减少但为菩萨威力加持一切声闻缘觉悉不能动况余众生尔时尊者大目犍连生希有心此大秘密主为即父母所生力耶为神力耶佛言大目犍连菩萨神通力者无尽无限我若开示使天人世间咸生迷惑尔时世尊告金刚手菩萨言汝今应自举其地中所置大金刚杵时金刚手菩萨即以左手举取其杵戏掷空中旋绕七匝杵旋空已即时接置安右手中一切众会生希有心合掌顶礼大秘密主咸作是言希有秘密主能具如是广大力势时阿阇世王复白佛言世尊菩萨具修几法即能获得如是胜力佛言大王菩萨若修十法获得胜力何等为十一者菩萨宁舍身命终不弃舍无上正法二者于一切众生作谦下想不增慢心三者于彼劣弱众生起愍念心不生损害四者见饥渴众生施妙饮食五者见怖畏众生施其无畏六者见疾病众生施药救疗七者见贫乏众生惠令满足八者见佛塔庙形像涂饰圆净九者出欢喜言安慰众生十者见彼负重疲困苦恼众生为除重担菩萨若具足如是十法即能获得如是最胜之力。

　　王复问言世尊如何是佛出世佛言大王随𤼵菩提心即是佛出世王言云何𤼵菩提心佛言所谓大悲出生王言云何大悲出生佛言谓即𤼵起净信王言云何𤼵起净信佛言若𤼵菩提心即是𤼵净信王言当云何𤼵彼菩提心佛言深心不退转即是𤼵菩提心云何能𤼵大悲于一切众生不生厌舍之心即是大悲云何于三宝常不舍离若能除去一切烦恼即于三宝而不舍离。

　　尔时寂慧菩萨前白金刚手菩萨大秘密主言我今劝请大秘密主愿以神力加持护念令此正法于后时后分后五百岁广宣流布便彼正法所摄诸大士等得此正法堕于手中金刚手菩萨言善男子诸佛如来于此正法已共加持何以故今此正法即是文字所成而彼文字无生无尽亦不隐没以其文字及所说义不能隐故如来此说甚深正法亦不能隐所以者何无法可生若法无生即法无灭如是当知如佛所言若佛出生若不出世诸法常住所谓法性法界法住实际清净法如是故如其所说诸法缘生亦不相违若法缘生不相违故即是正法以正法故即不隐没如是所说乃名正法寂慧菩萨言秘密主云何能被精进铠摄护正法金刚手言若于一切法不相违即能被精进铠摄护正法何以故而此正法与一切法不相违故寂慧言何法是相违金刚手言文字相违故即法相违而不复与生法相违若彼不相违是为摄护正法者寂慧言大秘密主汝当云何摄护正法金刚手言如我摄护者谓无我无众生无法而乃摄护寂慧言此复云何金刚手言谓三世离故三世不离故诸佛离故诸佛不离故刹土离故刹土不离故法离故法不离故若能通达如是法者即能摄护正法尔时世尊赞金刚手菩萨大秘密主言善哉善哉大士汝善摄护正法若于一切法无执无取即能摄护正法当知菩萨有三无著之法何等为三一者我无著二者众生无著三者法无著有三种通达清净何等为三一者法界清净二者真如清净三者实际清净又有三种通达无尽何等为三一者法无尽二者文字无尽三者演说无尽佛说是已普告众言谁堪以我阿僧祇劫积集菩提胜行最上正法受持卫护令不隐没尔时帝释天主尸弃梵王毗沙门天王为护法故说伽陀曰。

　今此正法如妙药　能治一切众生病
　我等当来悉护持　愿佛知我众心意

　　尔时金刚手菩萨大秘密主前白佛言世尊我当受持如来于阿僧祇劫积集无上正等正觉菩提圣法即说伽陀曰。

　诸法本来无文字　无中假以文字说
　圣尊悲愍故敷宣　我当受持而流演

　　御录经海一滴卷之八

　　音释

　　殑

　　(渠京切)。

　　胝

　　(章移切)。

　　閦

　　(音初)。

　　犷

　　(古猛切)。

　　盥

　　(古缓切以盆水洗手曰盥)。
乾隆藏第 164 册 No. 1669 御录经海一滴


　　御录经海一滴卷之九　　　　　　见九

　　解深密经

　　尔时如理请问菩萨即于佛前问解甚深义密意菩萨言最胜子一切法无二者何等一切法云何为无二答曰善男子一切法者略有二种所谓有为无为是中有为非有为非无为无为亦非无为非有为乃说颂曰。

　佛说离言无二义　甚深非愚之所行
　愚夫于此痴所惑　乐着二依言戏论

　　尔时法涌菩萨白佛言世尊我于先日曾见众多外道同一会坐为思诸法胜义谛相彼共思议称量观察遍寻求时于一切法胜义谛相竟不能得唯各种种意解别异意解变异意解互相违背共兴诤论口出矛䂎更相䂎刺恼坏既已各各离散世尊我于尔时窃作是念如来出世甚奇希有由出世故乃于如是超过一切寻思所行胜义谛相亦有通达作证可得。

　　尔时世尊告法涌菩萨曰善男子如汝所说我于超过一切寻思胜义谛相现正等觉为他宣说显现开解我说胜义是诸圣者内自所证寻思所行是诸异生展转所证法涌我说胜义无相所行寻思但行有相境界我说胜义不可言说寻思但行言说境界我说胜义绝诸诤论寻思但行诤论境界是故法涌由此道理当知胜义超过一切寻思境相法涌当知譬如有人尽其寿量习辛苦味于蜜石蜜上妙美味不能寻思不能比度不能信解或于长夜由欲贪胜解诸欲炽火所烧然故于内除灭一切色声香味触相妙远离乐不能寻思不能比度不能信解由言说胜解乐着世间绮言说故于内寂静圣默然乐不能寻思不能比度不能信解如是法涌诸寻思者于超一切寻思所行胜义谛相不能寻思不能比度不能信解尔时世尊欲重宣此义而说颂曰。

　内证无相之所行　不可言说绝表示
　息诸诤论胜义谛　超过一切寻思相

　　尔时善清净慧菩萨白佛言世尊胜义谛相微细甚深超过诸法一异性相难可通达世尊我即于此曾见一处有众菩萨等正修行胜解行地同一会坐皆共思议胜义谛相与诸行相一异性相或唱是言胜义谛相与诸行相都无有异或唱是言胜义谛相异诸行相世尊我见彼已窃作是念此诸善男子愚痴顽钝不明不善不如理行于胜义谛微细甚深超过诸行一异性相不能解了尔时世尊告善清净慧菩萨曰善男子如是如是即说颂曰。

行界胜义相　离一异性相　若分别一异
彼非如理行　众生为相缚　及为粗重缚
要勤修止观　尔乃得解脱

　　尔时世尊告尊者善现曰善现真如胜义法无我性不名有因非因所生亦非有为是胜义谛得此胜义更不寻求余胜义谛唯有常常时恒恒时如来出世若不出世诸法法性安立法界安住是故善现由此道理当知胜义谛是遍一切一味相譬如种种非一品类异相色中虚空无相无分别无变异遍一切一味相如是异性异相一切法中胜义谛遍一切一味相当知亦尔尔时世尊欲重宣此义而说颂曰。

　此遍一切一味相　胜义诸佛说无异
　若有于中异分别　彼定愚痴依上慢

　　尔时广慧菩萨白佛言世尊于心意识秘密善巧菩萨者齐何名为于心意识秘密善巧菩萨尔时世尊告广慧菩萨曰善哉善哉广慧汝今乃能请问如来如是深义汝应谛听广慧当知于六趣生死彼彼有情堕四类有情众中身分生起于中最初一切种子心识成熟展转和合增长广大依二执受一者有色诸根及所依执受二者相名分别言说戏论习气执受有色界中具二执受无色界中不具二种广慧此识亦名阿陀那识亦名阿赖耶识亦名为心广慧阿陀那识为依止为建立故六识身转谓眼识耳鼻舌身意识此中有识眼及色为缘生眼识与眼识俱随行同时同境有分别意识转耳鼻舌身及声香味触为缘亦然若五识身转亦一分别意识与五识身同所行转广慧譬如大暴水流若有一浪生缘现前唯一浪转若二若多浪生缘现前有多浪转然此暴水自类恒流无断无尽又如善净镜面若有一影生缘现前唯一影起若二若多影生缘现前有多影起非此镜面转变为影亦无受用灭尽可得如是广慧由似暴流阿陀那识为依止为建立故若于尔时有一眼识生缘现前一眼识转乃至有五识身生缘现前五识身转广慧若诸菩萨于内各别如实不见阿陀那不见阿赖耶识不见心不见六识六尘齐此名为于心意识一切秘密善巧菩萨乃说颂曰。

　阿陀那识甚深细　一切种子如暴流
　我于凡愚不开演　恐彼分别执为我

　　尔时德本菩萨白佛言世尊于诸法相善巧菩萨者齐何名为于诸法相善巧菩萨尔时世尊告德本菩萨曰诸法相略有三种一者遍计所执相二者依他起相三者圆成实相云何诸法遍计所执相谓一切法名假安立自性差别乃至为令随起言说云何诸法依他起相谓一切法缘生自性则此有故彼有此生故彼生谓无明缘行乃至招集纯大苦蕴云何诸法圆成实相谓一切法平等真如于此真如诸菩萨众勇猛精进为因缘故如理作意无倒思惟为因缘故乃能通达于此通达渐渐修习乃至无上正等菩提方说圆满。

　　如是德本由诸菩萨如实了知遍计所执相依他起相圆成实相故如实了知诸无相法杂染相法清净相法如实了知无相法故断灭一切杂染相法断灭一切染相法故证得一切清净相法齐此名为于诸法相善巧菩萨尔时世尊欲重宣此义而说颂曰。

　若不了知无相法　杂染相法不能断
　不断杂染相法故　坏证微妙净相法
　不观诸行众过失　放逸过失害众生
　懈怠住法动法中　无有失坏可怜愍

　　尔时胜义生菩萨白佛言世尊如佛所说一切诸法皆无自性无生无灭本来寂静自性涅槃未审世尊依何密意作如是说我今请问如来斯义尔时世尊告胜义生菩萨曰善哉善哉胜义生当知我依三种无自性性密意说言一切诸法皆无自性所谓相无自性性生无自性性胜义无自性性善男子云何诸法相无自性性谓诸法遍计所执相何以故此由假名安立为相非由自相安立为相是故说名相无自性性云何诸法生无自性性谓诸法依他起相何以故此由依他缘力故有非自然有是故说名生无自性性云何诸法胜义无自性性谓诸法圆成实相何以故一切诸法法无我性名为胜义亦得名为无自性性是一切法胜义谛故无自性性之所显故由此因缘名为胜义无自性性譬如空华相无自性性当知亦尔譬如幻像生无自性性当知亦尔譬如虚空惟是众色无性所显遍一切处胜义无自性性当知亦尔法无我性之所显故遍一切故善男子我依如是三种无自性性密意说言一切诸法皆无自性尔时世尊而说颂曰。

　一切诸法皆无性　无生无灭本来寂
　诸法自性恒涅槃　谁有智言无密意
　大悲勇猛证涅槃　不舍众生甚难得
　微妙难思无漏界　于中解脱等无差

　　尔时胜义生菩萨复白佛言世尊诸佛如来密意语言甚奇希有最微妙最甚深最难通达如是我今领解世尊所说义者譬如虚空遍一切处皆同一味不障一切所作事业如是世尊依此诸法皆无自性广说乃至自性涅槃无自性性了义言教遍于一切不了义经皆同一味不障一切声闻独觉及诸大乘所修事业尔时世尊叹胜义生菩萨曰善哉善哉善男子汝今乃能善解如来所说甚深密意言义。

　　尔时慈氏菩萨白佛言世尊菩萨何依何住于大乘中修奢摩他毗钵舍那佛告慈氏菩萨曰善男子当知菩萨法假安立及不舍阿耨多罗三藐三菩提愿为依为住于大乘中修奢摩他毗钵舍那慈氏菩萨复白佛言如世尊说四种所缘境事一者有分别影像所缘境事二者无分别影像所缘境事三者事边际所缘境事四者所作成办所缘境事于此四中几是奢摩他所缘境事几是毗钵舍那所缘境事几是俱所缘境事佛曰善男子一是奢摩他所缘境事谓无分别影像一是毗钵舍那所缘境事谓有分别影像二是俱所缘境事谓事边际所作成办。

　　慈氏菩萨复白佛言世尊奢摩他道与毗钵舍那道当言有异当言无异佛曰善男子当言非有异非无异何故非有异以毗钵舍那所缘境心为所缘故何故非无异有分别影像非所缘故世尊诸毗钵舍那三摩地所行影像彼与此心当言有异当言无异佛曰善男子当言无异何以故由彼影像唯是识故善男子我说识所缘唯识所现故世尊若彼所行影像即与此心无有异者云何此心还见此心善男子此中无有少法能见少法然即此心如是生时即有如是影像显现善男子如依善莹清净镜面以质为缘还见本质而谓我今见于影像及谓离质别有所行影像显现如是此心生时相似有异三摩地所行影像显现世尊若诸有情自性而住缘色等心所行影像彼与此心亦无异耶善男子亦无有异而诸愚夫由颠倒觉于诸影像不能如实知唯是识作颠倒解世尊齐何当言菩萨一向修毗钵舍那佛曰善男子若相续作意唯思惟心相世尊齐何当言菩萨一向修奢摩他善男子若相续作意唯思惟无间心世尊齐何当言菩萨奢摩他毗钵舍那和合俱转善男子若正思惟心一境性世尊云何心相善男子谓三摩地所行有分别影像毗钵舍那所缘世尊云何无间心善男子谓缘彼影像心奢摩他所缘世尊云何心一境性善男子谓通达三摩地所行影像唯是其识或通达此已复思惟如性慈氏菩萨复白佛言世尊菩萨齐何名得缘总法奢摩他毗钵舍那佛曰善男子由五缘故当知名得一者于思惟时刹那刹那融销一切粗重所依二者离种种想得乐法乐三者解了十方无差别相无量法光四者所作成满相应净分别无分别相恒现在前五者为令法身得成满故摄受后后转胜妙因世尊此缘总法奢摩他毗钵舍那当知从何名为通达从何名得佛曰善男子从初极喜地名为通达从第三发光地乃名为得。

　　慈氏菩萨复白佛言世尊修奢摩他毗钵舍那诸菩萨众知法知义云何为智云何为见佛曰善男子我无量门宣说智见二种差别今当为汝略说其相若缘总法修奢摩他毗钵舍那所有妙慧是名为智若缘别法修奢摩他毗钵舍那所有妙慧是名为见世尊修奢摩他毗钵舍那诸菩萨众由何作意云何除遣诸相佛曰善男子由真如作意除遣法相及与义相若于其名及名自性无所得时亦不观彼所依之相如是除遣如于其名于句于文于一切义当知亦尔乃至于界及界自性无所得时亦不观彼所依之相如是除遣世尊诸所了知真如义相此真如相亦可遣不善男子于所了知真如义中都无有相亦无所得当何所遣善男子我说了知真如义时能伏一切法义之相非此了达余所能伏世尊如是了知法义菩萨为遣诸相勤修如行有难可除相谁能除遣善男子空能除遣。

　　尔时慈氏菩萨复白佛言世尊何等空是总空性相若诸菩萨了知是已无有失坏于空性相离增上慢尔时世尊叹慈氏菩萨曰善哉善哉善男子汝今乃能请问如来如是深义令诸菩萨于空性相无有失坏善男子若诸菩萨于空性相有失坏者便为失坏一切大乘是故汝应谛听谛听当为汝说总空性相善男子若于依他起相及圆成实相中一切品类杂染清净遍计所执相毕竟远离性及于此中都无所得如是名为于大乘中总空性相。

　　善男子如是菩萨于内止观正修行故证得阿耨多罗三藐三菩提心慈氏菩萨复白佛言世尊云何修行引发菩萨广大威德善男子若诸菩萨善知六处便能引发菩萨所有广大威德一者善知心生二者善知心住三者善知心出四者善知心增五者善知心减六者善知方便尔时世尊即说颂曰。

　于法假立瑜伽中　若行放逸失大义
　依止此法及瑜伽　若正修行得大觉

　　尔时观自在菩萨白佛言世尊如佛所说菩萨十地所谓极喜地离垢地发光地焰慧地极难胜地现前地远行地不动地善慧地法云地复说佛地为第十一如是诸地几种清净几分所摄尔时世尊告观自在菩萨曰善男子当知诸地四种清净十一分摄云何名为四种清净能摄诸地谓增上意乐清净摄于初地增上戒清净摄第二地增上心清净摄第三地增上慧清净于后后地转胜妙故当知能摄从第四地乃至佛地善男子当知如是四种清净普摄诸地观自在菩萨复白佛言世尊何缘最初名极喜地乃至何缘说名佛地佛曰善男子成就大义得未曾得出世间心生大欢喜是故最初名极喜地远离一切细微犯戒是故第二名离垢地由彼所得三摩地及闻持陀罗尼能为无量智光依止是故第三名发光地由彼所得菩提分法烧诸烦恼智如火焰是故第四名焰慧地由即于彼菩提分法方便修习最极艰难方得自在是故第五名极难胜地现前观察诸行流转又于无相多修作意方现在前是故第六名现前地能远证入无缺无间无相作意与清净地共相邻接是故第七名远行地由于无相得无功用于诸相中不为现行烦恼所动是故第八名不动地于一切种说法自在获得无碍广大智慧是故第九名善慧地粗重之身广如虚空法身圆满譬如大云皆能遍覆是故第十名法云地永断最极微细烦恼及所知障无着无碍于一切种所知境界现正等觉故第十一说名佛地世尊是诸菩萨凡有几种所应学事佛曰善男子菩萨学事略有六种所谓布施持戒忍辱精进静虑智慧到彼岸世尊如是六种所应学事几是福德资粮所摄几是智慧资粮所摄佛曰善男子当知初三是福德资粮所摄慧学一种是智慧资粮所摄我说精进静虑二种遍于一切世尊何因缘故施设如是所应学事佛曰善男子二因缘故一者饶益诸有情故二者对治诸烦恼故当知前三饶益有情后三对治一切烦恼。

　　观自在菩萨复白佛言世尊经几不可数劫能断如是烦恼佛曰善男子经于三大不可数劫或无量劫所谓年月半月昼夜一时半时须臾瞬息刹那量劫不可数故世尊是诸菩萨于诸地中所生烦恼当知何相何失何德佛曰善男子无染污相何以故是诸菩萨于初地中定于一切诸法法界已善通达由此因缘菩萨要知方起烦恼非为不知是故说名无染污相于自身中不能生苦故无过失菩萨生起如是烦恼于有情界能断苦因是故彼有无量功德观自在菩萨白佛言甚奇世尊无上菩提乃有如是大功德利令诸菩萨生起烦恼尚胜一切有情声闻独觉善根何况其余无量功德尔时曼殊室利菩萨白佛言世尊云何应知诸如来心生起之相佛告曼殊室利菩萨曰善男子夫如来者非心意识生起所显然诸如来有无加行心法生起当知此事犹如变化曼殊室利复白佛言世尊若诸如来法身远离一切加行既无加行云何而有心法生起佛曰善男子先所修习方便般若加行力故有心生起善男子譬如正入无心睡眠非于觉悟而作加行由先所作加行势力而复觉悟又如正在灭尽定中非于起定而作加行由先所作加行势力还从定起如是如来由先修习方便般若加行力故当知复有心法生起世尊如来化身当言有心为无心耶佛曰善男子非是有心亦非无心何以故无自依心故有依他心故世尊如来所行如来境界此之二种有何差别佛曰善男子如来所行谓一切种如来共有不可思议无量功德众所庄严清净佛土如来境界谓一切种五界差别何等为五一者有情界二者世界三者法界四者调伏界五者调伏方便界如是名为二种差别曼殊室利复白佛言世尊如来成等正觉转正法轮入大涅槃如是三种当知何相佛曰善男子当知此三皆无二相谓非成等正觉非不成等正觉非转正法轮非不转正法轮非入大涅槃非不入大涅槃何以故如来法身究竟净故如来化身常示现故世尊诸有情类但于化身见闻奉事生诸功德如来于彼有何因缘佛曰善男子如来是彼增上所缘之因缘故又彼化身是如来力所住持故世尊等无加行何因缘故如来法身为诸有情放大智光及出无量化身影像声闻独觉解脱之身无如是事佛曰善男子等无加行譬如从日月轮水火二种颇胝迦宝放大光明非余水火颇胝迦宝谓大威德有情所住持故诸有情业增上力故又如从彼善工业者之所雕饰末尼宝珠出印文像不从所余不雕饰者如是缘于无量法界方便般若极善修习磨莹集成如来法身从是能放大智光明又出种种化身影像非惟从彼解脱之身有如斯事世尊说是经时于大会中有七十五千菩萨摩诃萨皆得圆满法身证觉。

　　大乘瑜伽性海曼殊室利千臂千钵大教王经

　　一时释迦牟尼如来在摩醯首罗天王宫毗楞伽宝摩尼殿中百宝座上与毗卢遮那如来在金刚性海莲华藏会同说此经时毗卢遮那如来法界性海中有大圣曼殊室利菩萨现金色身身上出千臂千手千钵钵中现出千释迦千释迦复现出千百亿化释迦尔时释迦牟尼世尊在大会众中告普贤等十六大士及一切诸大菩萨摩诃萨谛听谛听今说毗卢遮那如来往昔修证曼殊室利秘密金刚心三摩地所有菩萨及一切众生令得自智入佛知见是时毗卢遮那如来告牟尼世尊及千释迦千百亿化释迦言吾从往昔修持金刚秘密菩提法教是大圣曼殊室利菩萨是吾本师吾今以本源自性性金刚圣智种子清净心出现大圣曼殊室利千臂金色之身显示修行加持秘密性海法藏令传授与一切菩萨摩诃萨观照旨趣迅疾证入玄通智观入一切佛心证毗卢遮那法身智身清净圣智法界海性如是玄通胜义秘密法教次第观照总有五门一者阿字观本寂无生义是吾毗卢如来说根本清净无生门二者啰字观本空离尘义是阿閦如来说圆成实相无动门三者跛字观本真无染着离垢义是宝生如来说法界真如平等门四者左字观本净妙行义是观自在如来说妙观理趣净土门五者曩字观本空无自性义是不空成就如来说金刚菩提解脱门尔时释迦牟尼如来闻是五如来教观已告诸菩萨摩诃萨言若有善男子善女人发菩提心者曼殊室利菩萨有甚深大愿为作师僧弟子和尚阇黎同学伴侣令受法教同愿同行广度有情速登正觉是曼殊室利以圣性愿力不入三界亦不出三界心如虚空常在如来清净性海真如藏中安住法界偏在众生心识体性加持有情令罪垢消灭得入菩提诸佛圣果是名菩萨大愿如是时大会诸众同时赞叹曼殊大士圣力自在不可思议不可言说咸皆欢喜信受奉行。

　　是时释迦牟尼世尊从摩醯首罗天下降阎浮世界在舍卫国中祇园精舍大会道场内告师子勇猛雷音菩萨摩诃萨吾对大众会中所说过去三世一切诸佛金刚菩提三摩地教法汝今当与曼殊室利菩萨共十六大士传授与一切菩萨摩诃萨及一切众生令证如来金刚三密菩提实相法性三摩地经教及修如来圣性观师子勇猛言云何名为实相法性三摩地经教云何名为如来圣性观佛告师子勇猛此经宗及体都有二门一者清净实相为宗二者真如法界为体宗复有三一者毗卢遮那法身本性清净出一切法金刚三摩地为宗二者卢舍那报身出圣性普贤愿行力为宗三者千释迦化现千百亿释迦显现圣慧身流出曼殊室利身作般若母为宗体复有五一者本源自性清净圣智金刚圣性为体二者无动大圆性镜金刚菩提为体三者平等性金刚法界为体四者如性观察理趣金刚圣力智用为体五者成就菩提圣性金刚慧剑为体如上所说一切菩萨应当志诚修学速证佛地如来圣性观者谓一切菩萨及一切众生有十种缠缚难障若欲修持圣性观者先须识自心地体性无明缠缚若其不识即被蔽覆心性圣慧道眼则不能开故其缠缚性者甚为微细障于菩提先当识心十种缠缚云何名为十种缠缚一者由性悭嫉常网其心令心邪见不得正悟二者无明影蔽之所障碍慧眼难开三者烦恼迷闷贪瞋邪见处处计着不能信正四者贪爱五欲惑障迷心无明漂没无有歇期五者味魔死节相续无休六者忿恨密烟之所熏㶿于心眼中被所翳障七者贪欲炽火恒所烧然虎狼之心四向义撮八者饮恶魔酒闷醉盖心吃过失毒药惑乱狂走九者五盖恼害常被遮碍覆正智心难可解脱十者苦海大河驶水常流轮回六趣无能间断如是一切菩萨摩诃萨及诸众生应修如来菩提圣性观此圣性观开通心地总有三义谓三性三无性遍计无性者谓净识性中微觉智起则是慧用遍计所执于慧用照寂则智用寂照证慧用寂灭如何得灭遍计所执若觉智无起相名了证慧用寂静则灭遍计所执其性清净依他无性者心皆依色而起圆成无性者无有所依心性无托谛观无用心性莹彻寂静无动犹如琉璃内外明净是则名为见性无动心证寂静是名三性三无性菩萨证得如是观者则能除去十种缠缚适然解脱以速达本源自性清净菩提涅槃故。

　　是时释迦牟尼如来告曼殊室利菩萨言吾今启请诸佛如来令圣力加持一切菩萨摩诃萨进修一切如来金刚三密三菩提法三摩地观令诸菩萨心等虚空性如法界广度一切无尽众生又令曼殊室利菩萨摩诃萨与一切菩萨一切众生作为导首是时曼殊室利菩萨对世尊大众菩萨前告言若有一切菩萨及一切众生志求无上菩提修持真实佛金刚圣性三摩地一切法者一切法即一切有情心也为有情心地法藏有烦恼种性烦恼种性即是菩提性则有情心处本性真净空无所得是故有情心是大圆镜智心处菩萨于圆镜智心作志求用功观照大圆镜智心性觉证寂灭即得了悟心镜莹净莹净达空即心证平等性智证平等性智者通悟达性本性实空证入空中心心心性如如性体地名入如如智则证妙观察智也得入如如性清净圣智者获得金刚成所作智证菩提性成就圣智是则名为四智菩提玄通观智入一切佛心金刚三摩地圣智相应则名瑜伽三密门加持身口意如性真净证性印三昧不空圣智金刚喻定三摩地如来成就如是秘密故令一切诸大菩萨摩诃萨及一切众生修学其时大会诸菩萨众中唯有十六大菩萨共曼殊室利同愿同行修证大乘瑜伽金刚三密菩提三摩地余诸一切十信菩萨如颰陀婆罗声闻人如舍利弗等不同曼殊心等虚空性如法界广度有情自诸菩萨声闻人等心量不广小智有限志愿下劣过八十亿俱胝那庾多百千劫修行菩萨道始满五波罗密是时曼殊室利共十六菩萨摩诃萨对于如来大众前重发广大弘愿愿我等心同虚空广度有情复愿一切众生同我无尽大愿我当救之无有休息复愿我等智身报身常现于六道四生众类有情之前凡见我形适然障灭发菩提心归向大乘修习菩提速超佛地是时师子勇猛菩萨稽首白世尊言是十六菩萨如何修行秘密菩提加被后学。

　　佛言一者东方第一普贤菩萨号金刚手证入一切如来清净法身转金刚法轮令一切菩萨摩诃萨修佛心观二者不空王菩萨号金刚钩召自入三昧召请一切如来作神通力令一切菩萨修入菩提真如观三者摩罗菩萨号金刚弓成就金刚菩提入如来圣性圣力加持一切菩萨身心性智除去诸障入迅疾金刚菩提实性观四者极喜王菩萨号金刚喜波罗证入毗卢佛心出欢喜波罗形状加持一切菩萨入金刚菩提萨埵无我体性智空观五者南方第一虚空藏菩萨号金刚藏王自入三昧出一切如来三昧光明照耀加持一切菩萨摩诃萨修入金刚菩提轮三摩地法空观六者大威德光菩萨号金刚光明证入毗卢佛心出金刚日轮三昧加持一切菩萨摩诃萨令修入金刚三密佛三摩地得证日轮菩提一性观七者宝幢摩尼菩萨号金刚幢自入三昧出金刚秘密法藏圣力加持令一切菩萨证入无动地涅槃佛性无心观八者常喜悦菩萨号金刚喜智自入金刚欢悦实性三摩地令一切菩萨摩诃萨证悦意性清净金刚实际观九者西方第一观自在王菩萨号金刚眼自入三昧已令一切众生住三摩地性同为一体量等法界圣力加持一切微尘数佛刹中一切菩萨摩诃萨令入圣性自在神用诸佛慈心净土观十者曼殊室利菩萨摩诃萨号灌顶王金刚慧自入首楞严三昧加持微尘数佛刹世界诸大菩萨摩诃萨修入一切如来金刚三摩地证金刚慧剑挥灭一切众生烦恼罪障成就一切众生修证无上正等菩提观十一者妙慧法轮菩萨号金刚场自入法性轮三昧加持一切菩萨摩诃萨证得瑜伽三密三摩地圣性相应同等神通自在圣力修证法性法轮三摩地观十二者圣意无言菩萨号金刚圣语自入文字般若无相三昧加持一切诸大菩萨摩诃萨令自勤修证三密三摩地入法界佛性法身圣性观十三者北方第一毗首羯磨菩萨号金刚毗首羯磨转法轮王自证毗卢遮那佛心出生一切金刚萨埵毗首羯磨令诸菩萨观照自性心地证得诸佛智镜金刚瑜伽三密三菩提圆通一切金刚三摩地观十四者难敌精进力菩萨号金刚慈力迅疾灌顶自入金刚智地三昧圣力加持一切菩萨摩诃萨得难敌圣力精进道行疾入如来金刚甲胄体性三菩提观十五者摧一切魔怨菩萨号金刚暴怒自入三昧出金刚牙器仗作降伏暴怒神通加持一切菩萨摩诃萨成就金刚牙安立世界中暴怒恐怖摧伏一切天魔及一切自性烦恼魔令入圣智自性三密迅疾金刚观十六者金刚拳法界王菩萨摩诃萨号坚迹金刚界自入月轮心莹净自性智镜三昧入一切佛心金刚萨埵菩提地出一切佛世界微尘数如来加持一切菩萨摩诃萨令修证入一切平等性智三摩地证金刚甚深一切法义成就菩提速超入一切如来毗卢遮那法身智镜性则见自身同如来形证入金刚界性成就一切如来法智身佛五眼观是为十六菩萨自证观门令一切菩萨修学。

　　尔时则有一切如来出现为作证明同声赞言善哉善哉曼殊普贤十六大士能从往昔无量劫来发弘大愿而度有情心等虚空无有休歇殊胜之愿不可说不可说不可思议其时复有六大金刚出现亦同赞叹十六大士深德之行而作证明复同声发大誓愿我等亦同曼殊普贤等往昔行愿奉如来教守护佛法不令天魔诸恶外道恼乱搅扰复愿尽于未来之际心等法界荷护一切众生同到菩提成无上道。

　　尔时释迦牟尼如来告师子勇猛菩萨等于往昔久远世时有师子臆世界其中有佛号离垢幢如来坐满月光明道场彼菩萨众会之中有十大士所谓上方妙乐欢喜世界上意菩萨下方金刚界地天世界持世菩萨东方无极日曜世界普明菩萨次则东南方最胜青色琉璃世界不思议菩萨南方无垢世界广意菩萨西南方白色玻璃世界无边智菩萨西方无量寿世界无边音声吼手菩萨西北方殊妙红色世界益音菩萨又有北方不空宝月世界无尽慧眼菩萨东北方金色世界贤护菩萨此十大菩萨与毗卢遮那入十方世界作十方菩萨主教化修持皆经无量微尘数劫承事诸佛世尊为度有情修持如来秘密三摩地观发大誓愿于后末世有佛出世我等皆为出现而作证明是时十方大菩萨俱在会坐世尊告言汝等本自修行观门如来瑜伽秘密法教当自说之时上方妙乐欢喜世界上意菩萨尊佛教旨顶礼合掌而自陈说当来一切诸菩萨修入菩提性圣智证如来金刚三密三摩地照见自性入无动涅槃无性观者识心妄想如来圣性二义和合成熟金刚圣智菩提大法则能证得自体法界菩提云何方便而证入无性观菩萨先须当心观照本性寂静悟入灭尽定得心识性证见清净惟清惟净证见圣性自性如如一道寂净悟达本源反照见静惟照惟莹惟莹惟净惟寂惟圣是则名为菩萨得入无动涅槃无性观其次下方金刚界地天世界持世菩萨自对如来前陈说秘密法当来一切菩萨修学金刚菩提甚深法忍实性观者得入金刚持世海性置金刚界地建立所依世界无有障碍等如虚空无差别相皆是本源毗卢遮那如来金刚体性坚固秘法性海中安立是一切菩萨修习菩提解脱圣道成就如此世界一切众生令同一性达一切如来三摩地圣智相应同入菩提入于如来功德性海得成诸佛菩萨解脱之门游戏神通合同本愿力故起大悲心誓度有情悉归诸佛金刚菩提性海云何疾得入此方便而证此观即自心眼应当观照入自心性性体法界得见自性心体证于如来金刚圣性洞达法空无边觉智大寂慧空观其大智入心心空证空复空心如虚空同于法界了了见性名证自性圣智法体是本心生神通自在清虚一静法同法性真如实际若达此性则名金刚菩提甚深法忍实性观其次东方无极日耀世界普明菩萨稽首如来言诸大菩萨住清净真如法藏真际观则得入于毗卢遮那如来三昧性海法藏法身之中亦见自身中平等体性法界虚空示现于我自性法界平等体性中廓周法界自在无碍出入神用无边性海普皆包纳十方三世一切众生悉皆显现复现诸佛三昧大智光明无相性海成就一切诸佛功德法藏显示如来诸大愿海及诸菩萨摩诃萨行愿一切诸佛法轮流出无尽般若波罗密令诸菩萨演说护持使不断绝入诸佛法界身现一切诸佛国土于此国土复显出微尘佛刹所有微尘佛刹一一微尘中复有诸佛净土于佛净土中有微尘数诸佛令一切菩萨及一切有情众生同愿修持入此性净真际观门云何应得修入此观菩萨则当观照心地觉用心智惟照心性细细观觉觉照心体见性无动证觉不动即能常用用观体智见性清净性自离念离念无物心等虚空即证圣智如如圣性二俱澄寂空同无体性体虚静是则名为证入真如法界性印法藏真际观门其次东南方青色琉璃世界不思议菩萨摩诃萨当如来前陈说观门若有一切诸大菩萨摩诃萨及一切有情众生欲得速入无上菩提者先当修习金刚三摩地五眼无障观菩萨摩诃萨住此金刚三摩地者善能晓知一切诸法如来深密明智知诸佛法性自在圣智法界空性无动无转疾入如来十种性海三摩地一者证入性海三摩地意三业行一切诸罪尽皆消灭二者身三业中杀盗淫罪亦皆消灭三者消灭四种口过诸罪不善能以慧眼照见五阴空故四者消灭一切众罪入无生心无动慧智神用自在五者了别法相入第一义观照谛察修入菩提圣性佛智悉皆圆满六者广行菩萨行示现圣智开示悟入诸佛菩提性地七者得见种种因缘差别不同能令善知如来诸法一切义故八者广通诸佛智慧入法圣地般若性海九者行诸佛甚深菩提行能令自心他心悟入百法明门速令具足一切诸佛智故十者修证入此诸佛本愿无边性海三摩地者令自身他身得入无上正等地悉使成就诸佛圣行如来法身菩提法藏云何修习得入此观菩萨用自心智眼内观澄寂智眼照见五蕴性空智眼寂静寂智同体观见意净静照无见名见肉眼观用心眼智见相应用照寂体心眼无碍智眼明净名见天眼谛观识用了别体静识用智明慧观照性了见法性名见慧眼谛观法智所知了见法义无边圣性能见自性慧体名见法眼观照寂灭觉了寂静性同法界法性无体觉即真净无觉实际了了见性名见佛眼是名金刚三摩地五眼圣性无障观其次南方无垢世界广意菩萨言我今欲令一切菩萨修持金刚秘密首楞严三昧性海其首楞严三昧者譬如虚空无有内外一切无碍亦无动摇诸佛一切神通自在法性圣智慧海总是首楞严金刚三昧王摄所以者何一切众生根本赖耶含藏之识尘劳种子犹如微尘甚深密细难可得见如何相舍而得出离若修金刚首楞严三昧者则得出离不假功力谛观本心玄入心地到于法藏真如性海当自消灭云何修此楞严三昧当心照看细细观性用慧方便智灯照入即见心定如如不动智性寂静空无有性用慧细观澄心见性本源体净证性清净唯静唯正唯寂唯静了了见性是名正定楞严本静如此用功不入邪定证法身如如得名究竟其次西南方白色玻璃世界无边智菩萨而白佛言我为现在一切菩萨陈说秘密令觉平等性智现证菩提心观菩提心者不属因亦不属缘不可名言似有为法而可立相非是造作亦非不造作如是菩提无量功德微妙事业无有形相菩提心者不可名心亦不可说名为无心不可说名为色亦不可说名为无色如是菩提无量功德微妙清净永不可得同法界故是故一切菩萨当发如来四无量心如来心者同于法界圣性金刚等若虚空云何修入菩提心观当用其心观心见心心眼见性了了分明见性无见心净意寂识用性静寂照静无见尘灭定俱等身中澄寂证静不见身根与触同性修是观门得阿耨多罗三藐三菩提其次西方无量寿世界无边音声吼手菩萨启白世尊若有菩萨如实知见令受心法入心意念则名受法已受得法则是受者心即无念意即无思名心无动于心无动是真念佛得入净土云何修入观门证得法性诸佛净土先当自心观本觉体照见心性内心外缘内觉心起即觉外缘但观内心心寂无始圆照寂灭觉悟无物细观心性六识俱泯五蕴自空觉证寂静得心心空灭尽痴定三毒一体觉了同性唯真唯正法身寂定入佛净土观得阿耨多罗三藐三菩提其次西北方红色摩尼世界殊胜益意菩萨启白世尊若有菩萨求菩提时修持无碍法性观者先当发愿起大悲心谛观心性清净无物用觉证定见性寂静唯照唯寂唯用唯静照见心灵虚朗莹净廓然明达无有边际如月在空清彻法界神用圣性等空无碍法性无碍者法本不生今则无灭菩提不增波罗密多不减若菩萨住此法性观门修学无上正等菩提者速超法界疾得阿耨多罗三藐三菩提其次北方不空宝月世界无尽慧眼菩萨而白佛言菩提之性体无染污亦无色象菩提之性与空俱等菩提之性同于法界法界性者等同平等平等性者则同究竟心性寂静同为一体是故菩提圣性无一无二亦无别异如此证者真同法性不执于入不执于出如来圣性无出入处法智圣慧明达无障神用寂灭无相无境云何名为无相无境不取眼识名为无相不观色尘名为无境乃至不随意识了别名为无相不观外缘心无妄想名为无境法性本如相境亦静二相无别同体一性何以故入佛三昧性同等至菩提性境等无有异是故证入无二法性观者无上菩提速得圆满最后东北方金色世界贤护菩萨启白世尊一切如来无尽不坏金刚福田圣性圣慧自在神通如幻三昧若欲修持先当修入十种殊特甚深难胜诸佛圣行一者修行达悟菩提心证虚空无意识想自性清净如如真静自性本空体性寂静如幻三昧二者修持得入法位圣性圣慧超越二谛一体真如同于如来智海佛性如幻三昧三者如说修行入于圣性金刚三摩地不住佛法亦不住菩提不证道果亦不见于罪行八邪道入佛圣行性同一体法身圣性如幻三昧四者修习不舍三业证三脱门入于世谛行菩萨道从是三昧起声闻心入声香界不着三世性同真如如幻三昧五者修持而行空法示现住于声闻形相威仪盛行非道见行非行于非行中持净梵行接引众生能行非相得达菩提入于佛道是名圣行如幻三昧六者修行无相入十二缘证圣心量不习二谛缘觉断妄住烦恼性不入有障盛行有为不着法相现辟支身作世尊像引归大乘成就无上阿耨菩提一切回向是各回向菩提如幻三昧七者修学常观无碍智慧辩才说法导引有情众生入佛法性遍于一切不染世间入涅槃静恒住苦海常在禅定不入于定住于三昧不在三摩地名为如幻三昧八者修行能现有相住于非相而入诸欲不染于行离众生见执着结缚向世间心住净常乐出三界心名为幻乐如幻三昧九者修行现凡夫事不着三界入于邪道不染贪爱住世谛中离痴五盖入三毒根不住五欲证于空性法满具足在阴界心智慧如烛证解脱门出离五欲名为无著如幻三昧十者修学不坏世法而住涅槃于生死海不犯八难住于三界不为系缚如是住者当证无见于五欲法实无所犯不着世谛是则名为如幻三昧殊特难胜真实圣行无尽福田若有一切菩萨次第修行如幻三昧者先当证悟诸佛三密圣行无量圣性金刚圣力三摩地然后得证如幻三昧迅疾玄悟入一切诸佛金刚圣性实际三摩地观云何习学当了一切三昧实无可得如幻无定自性真如诸法寂静证寂体性空无所有是故如来一切诸法皆悉如幻三世众生悉亦如幻有情无情及诸贤圣皆当如幻何以故为由于业随业流转之所化故若欲修者又应先发大慈大悲大愿大行如幻圣性然后修习无上正等菩提观门用慧照性见圆镜智心眼处观见心体性唯观唯定唯定唯正圣智圆明唯寂唯静入自真如同佛体性达金刚际神用自圣作如是用功证金刚喻定速得成佛同如来圣是时释迦牟尼世尊共一切贤圣同声赞叹善哉贤护能以真实无漏慧智演诸如来金刚妙性秘密圣教是时舍卫国大会诸众叹未曾有咸皆悟解欢喜无尽信受奉行。

　　其时菩萨众会之中有一菩萨名曰普眼稽首顶礼而白佛言普贤菩萨今何所在世尊报言普眼普贤菩萨今现在此道场众会初无动移是时普眼周遍求觅不可得见世尊语普眼曰普贤菩萨住于法性之身甚深微妙不可说见获无边智慧金刚性身同于如来法身清净证得无碍实际是故汝等不能见尔是时普眼菩萨白佛言世尊我已入十千阿僧祇三昧求见普贤菩萨而复毕竟不可得见其身相好普贤之行及彼身业语业意业坐立行住悉皆求觅都无所见佛言如是如是譬如幻中种种幻相所幻住处尚不可得见何况普贤菩萨秘密身相体同虚空身亦秘密语亦秘密意亦秘密当知普贤圣力自在不可思议而于法界能入能出能见能现能隐能没何以故普贤菩萨境界甚深不可比度难思难测惟佛能知无有量已过量举要言之普贤菩萨以金刚慧三昧普入圣性同一切法性法界于一切世界无所依止普贤知一切众生身心皆空无去无来性同普贤无有差别无依无作性无动转至于法界到究竟处譬如虚空虚空之性不可得见普贤身心亦复如是尔时世尊告普贤菩萨摩诃萨汝乃于过去世来久远值遇诸佛如来汝曾见闻毗卢遮那如来出世之时遇佛闻法是谁为首是谁为师令发菩提之心引化成佛普贤菩萨向佛作礼合掌恭敬而白佛言世尊我念往昔久远已前有曼殊室利大士菩萨出世教化无量微尘数一切众生令发菩提之心修金刚三密三摩地尽当成佛又更尔时曼殊室利广弘大愿愿我心等虚空遍同法界如太空中法界无尽我则当自尽其志力广度苍生无有休歇复向大众之中告言诸仁者谁能与我同愿同行与我为子绍继我法我则为说大乘瑜伽金刚秘密圣性三摩地成等正觉无上菩提广大因缘时彼众中有五仁者大丈夫发大声言我能依此大愿大行广度众生心同虚空亦无休歇曼殊室利菩萨告言善男子汝等五仁大丈夫能同吾发行立愿汝即真是吾子吾即与汝五仁同其心故广度苍生尽未来际其时五仁者一名毗卢遮那二名阿閦三名宝生四名观自在王五名不空成就是五仁者便配五方各住一处金刚性海三摩地世界导引有情教化苍生是时五仁启曼殊室利菩萨唯愿仁者与我说一切诸法为有为无曼殊室利答言亦有亦无复有二种之义一者有我法无我法二义执我执法者即于我法之中有障有碍有遍计所执性则是慧性不能明彻自在用故无我执无法执者即于我法之中通达无碍无遍计所执性则得慧性明彻自在用故二者心真如心根本自性清净二义心真如者为执真如作有为相即自执着我性根本自性垢故不得清净于一切处有障有碍则生烦恼贪瞋痴故任运系缚处处生灭我性苦故心根本自性清净者为自性本来寂静无障无碍则真如无为遍一切处与根本自性清净性同空故是以性等真如根本清净自性同体圣性空故无缚无解毕竟清净性体寂静故是五仁者大丈夫闻说无上菩提正真妙法心大欢喜即起作礼重启曼殊室利菩萨言仁者今我身中心性与大士菩萨并一切众生心性妙智同一性不曼殊室利答言吾与汝五仁及一切众生心性等同一体无有别异净如琉璃内外明彻无有增减悉同清净是故善男子汝当谛信佛说我心无主身亦无我名曰摩诃金刚般若波罗密多为身心性具足一切法亦同如来智身法身何以故身如性相同体无别常住首楞严三昧性三摩地性净清彻则得随名解脱如名毗卢遮那者身心清净性智菩提得圆满是如名阿閦者身心无动性亦无相大圆镜智菩提圆通是如名宝生者身心平等性智菩提一静一性是如名观自在王者身心清净妙观察智圣慧通达金刚菩提是如名不空成就者身心智量性等虚空形同法界圣性圣慧成所作智自在神通悉地成就一切菩提解脱是尔时普贤菩萨陈往事已如来说言如五仁大丈夫智性须假大士曼殊室利金刚般若慧为身心主成就一切法圣智性身心成熟慧性圆明法满成就乃能证得阿耨多罗三藐三菩提。

　　尔时释迦牟尼如来说一切菩萨修学大乘求无上正等菩提者入四十二位修证所谓三贤十圣地等觉妙觉佛地菩萨于大乘法中广发大愿行菩萨道地前次第凡有二义云何有二一者外凡二者内凡云何名为外凡所谓菩萨持五戒十善修诸业行学习六波罗密散心修持得生天上亦生人间成有为福受有漏快乐故云何内凡所谓菩萨学习菩提无为无漏福即三贤位一者下贤二者中贤三者上贤下贤菩萨者修学十信行得十住行相扶接引为信成就故中贤菩萨者修学十住行得十回向相扶接引名为解行成就故上贤菩萨者修持十回向进学暖顶忍世第一法成就圣胎渐登圣位故此三贤位纯在有漏修学次第说十圣位等妙二地漏无漏有四等一者下等六地已下位菩萨修学三密三摩地者名为随相行用修行入定半有漏半无漏入定即无漏出定即有漏故二者中等七地位菩萨修学三密三摩地者名为无相用修持入定者住于三昧则得分证无漏圣道渐证修行入菩提道次第成就故三者上等八地位菩萨乃至法云地菩萨修学三密三摩地者是名无功用定住是三昧得名纯无漏道证入金刚性运通无为自在神力无相无功用任运成就得登佛地进成菩提故四者最上殊胜等觉妙觉二位菩萨修入佛地住如来三摩地故得三种意生身证金刚法界圣性三昧与真如同无相无念念一念慧得金刚喻定同佛不坏金刚性入无为圣智道圣性相应则成无上正等菩提智身法身满足故名为如来是故如来说一切菩萨及一切众生修学如来无上菩提者依一切诸佛金刚圣觉智修行得入佛地云何入圣觉智得入佛地菩萨修入圣智者则是觉也觉者佛也觉诸有情圣智相应是名众生本自觉也觉本心源即名了见烦恼性者是名菩提性也菩提性者则是法身佛也是故诸菩萨及一切众生求于无上菩提者常当修持如来一切觉一切觉者是名一觉觉诸情识空寂无生何以故决定本性本无动摇一切境界本自是空一切识识本来空性一切境识本即是空如何言见见即为妄何以故一切万有本自于空无生无相本来不有本不自名悉皆空寂一切法相亦复如是一切众生身亦如是云何有见本来清净故是名本觉觉本净性清彻无处名为法身智身满足觉本心性体静无生离众生垢故觉本无寂离涅槃性故觉应诸法于一切法无住动故无动无住如菩提故譬如毗楞伽宝随色而应同为一体无有分别如来佛性随情皆有悉应清净众生德感亦复如是菩萨若证心无所住无有出入得同庵摩罗清净佛识故是故一切大众菩萨摩诃萨应当修学。

　　尔时世尊向大道场众会之中告诸菩萨摩诃萨众及诸声闻大梵天王并诸天梵众龙神八部四众弟子诸善男子善女人等吾从往昔于毗卢遮那世尊听受瑜伽秘密金刚菩提三密三摩地法圣性之教曼殊室利导引于吾今得成佛号为释迦牟尼如来如是大会诸大菩萨众应共启请曼殊室利菩萨与汝大众为师上首当引大众总皆成佛吾于当来末世之时亦助曼殊广化群品尔时大会诸菩萨等即依如来教命礼敬曼殊称为师首是时曼殊室利菩萨从座而起稽首如来长跪合掌义手向佛而白世尊我依如来指示不敢违越惟愿世尊加被于我大会诸众咸皆欢喜顶礼世尊信受奉行。

　　御录经海一滴卷之九

　　音释

　　䂎

　　(作管切铤也)。

　　瞬

　　(同瞚)。

　　㶿

　　(蒲没切烟起貌又尉㶿𤇏[烈-列+執])。

　　驶

　　(音使疾也)。

　　颰

　　(音弗小风也一曰疾风)。
乾隆藏第 164 册 No. 1669 御录经海一滴


　　御录经海一滴卷之十　　　　　　见十

　　持世经

　　四利品

　　持世菩萨摩诃萨合掌向佛白言世尊云何菩萨摩诃萨能善知诸法实相亦善分别诸法之相亦能得念力亦善分别一切法章句慧亦转身成就不断念乃至得阿耨多罗三藐三菩提尔时世尊告持世菩萨言善哉善哉持世汝能为诸菩萨摩诃萨故问如来是事利益安乐诸天世人亦为今世后世诸菩萨等作大光明汝之功德不可限量汝欲于后世守护正法于后恐怖恶世欲度众生汝今谛听吾当为汝解说持世诸菩萨摩诃萨见四利故勤修习诸法实相亦善分别诸法之相何等四当得具足念当得不断念当以安慧而自增长念常在心持世复见四利何等四当善知决定诸法义当善知诸法义当善知诸法种种因缘当善入诸法如实门持世复见四利何等四当善知无量法相当修习善知决定无量法当行无量功德而自增长当知见诸法生灭相持世是为诸菩萨摩诃萨见四利故勤修诸法实相亦善分别诸法之相持世诸菩萨摩诃萨见四利能求念力何等四当修习具足念根当行安慧当具足不断念当修习具足四念处持世诸菩萨摩诃萨有四法名得念力何等四念安慧故常勤精进不休不息常一其心得诸法实相故常不放逸正忆念诸法故常护诸根正思惟故持世诸菩萨摩诃萨见四利能修习一切法分别章句慧何等四当善知一切诸法实相当分别一切法所因当知诸法决定义当善知一切法语言章句分别知了义未了义经持世诸菩萨摩诃萨有四法转身常得不断念乃至得阿耨多罗三藐三菩提何等四明了善不善法成就第一念安慧能离五盖心终不忘念阿耨多罗三藐三菩提心持世复有四法何等四得诸陀罗尼门亦修习无生智入于尽智亦观于灭智持世复有四法何等四断于爱恚不贪着一切有为无为法心通达无为智慧至如来所行处持世是为诸菩萨有四法转身常得不断念乃至得阿耨多罗三藐三菩提持世诸菩萨摩诃萨有五净智力皆具足能得如上功德何等五深心净智力愿净智力善根净智力回向净智力障业净智力持世复有五净智力何等五舍心净智力利益众生净智力生大慈净智力生大悲净智力生大喜大舍净智力持世复有五净智力何等五持戒净智力不着持戒净智力忍辱净智力不着忍辱净智力多闻净智力持世复有五净智力何等五慧净智力多闻决定方便净智力世间出世间净智力慧方便净智力有为无为净智力持世是为诸菩萨摩诃萨有是五净智力疾得具足如是一切功德持世以是利故诸菩萨摩诃萨于是净智力中应勤修习持世诸菩萨摩诃萨成就三法于是净智力中能勤修习何等三一者欲二者精进三者不放逸何以故持世欲精进不放逸皆是一切法根本亦名为精进不退者亦名不退法者以此功德自得增长于一切法中疾得净智力持世若有人如是一切法中得清净智力者是为世间福田是人次我能消供养是人能至如来行处是人能观如来法是人不久能证如来智慧是人亦转法轮如我今转是人亦师子吼如我今师子吼自然于一切法中得自在力如我今也持世汝等于此净智力中当勤精进不久自然具足一切智慧持世诸佛阿耨多罗三藐三菩提皆以欲精进不放逸为根本及余助道法能具足佛法者持世我以如是精进得值二十亿佛于诸法中世世成就念力世世得识宿命修习是法不休不息我终不失是欲精进不放逸我常成就欲精进不放逸诸善男子今世众生少有于是法中能行欲能行精进能行不放逸若信受如是甚深清净法能至佛慧是为希有何况能信解如来所行诸善男子我常长夜庄严如是愿如是精进忍辱行利益无量阿僧祇众生诸善男子当知如来恩力本清净愿精进故诸善男子是贤劫中诸佛出世无不赞我作如是言释迦牟尼佛深行精进具足精进具足精进波罗密出于五浊利益无量阿僧祇众生诸善男子我今虽得阿耨多罗三藐三菩提精进犹不休息至涅槃时犹发精进碎身骨如芥子解散支节何以故怜愍未来世众生故我先世行菩萨道时所化众生或行有错谬堕诸难处欲免济之起大悲心分布舍利乃至如芥子皆与神力我灭度后若有众生应以舍利度者心得清净心得清净已处处地中随愿成就我以如是无量福德因缘大悲心故于后恶世普覆众生诸善男子若诸菩萨于此法中能生欲精进不放逸必发是愿于后末世受持读诵为人广说如是等经我当以神力加护诸善男子随是经所住当知其土有佛不灭是故如来以是经嘱累诸菩萨诸善男子当知我宿世以如是因缘摄取众生今世亦复摄取众生后世亦复摄取众生所谓护念如是经法于后五百岁普流布故以是因缘我说诸佛即是法身以见法故则为见佛佛不应以色身见若人信法听法于此法中能如是修行是人则为见佛是人名为实语者法语者随法行者诸善男子我身非法非非法是名随法行是名第一法施所谓不贪着法不贪着非法何以故若贪着法者不名见佛若于一切法中无所见者是名见佛何以故如来不可以法说不可以非法说亦不可以法见若知我法如筏喻者法尚应拾何况非法如来名为舍一切法者不贪不受诸法名字不堕法名字中何况堕非法名字中诸善男子若一切法不可得拾离一切法是中即无戏论是法是非法名字无行无示是名见如来若能如是见如来者是名正见若异见者名为邪见若邪见者则为妄见是人不名为真见诸善男子真见者断一切语言道非真非妄非有非无离一切法不取一切法不得一切法诸善男子汝等应如是见如来如是观者当知一切法皆是如来当得一切法如当得一切法实相当得一切法非虚妄相当知一切法是如来法当知一切法是如来所行处当知一切法是不可思议行处诸善男子是故我说一切法是如来行处如来行处是无行处何以故一切法行处是中无法可行是故说无行处是如来行处如来通达证是法故是名无行处是如来行处诸善男子能知一切法无行处是人能入如来行处是人能观如来行处是人能求如来行处是人亦不贪着如来行处何以故是人知无行处是如来行处是名入智行处不入一切法故何以故一切法无门故以是门入诸善男子一切法无入无出无形所以者何如来于法无所得何法若出若入若见若说一切法无合无散无缚无解是一切法门以无门故说是门名为不可出门不可入门不可归门不可说门毕竟无生门以是法门于法无所知无所见以是法门于法无所证无所入若有善男子善女人能入是法门者则入一切法门则知一切法门则说一切法门。

　　五阴品

　　尔时佛告持世菩萨诸菩萨摩诃萨勤修习如是法门入是法方便门能得分别阴方便界方便入方便因缘生法方便八圣道分方便世间出世间法方便分别有为无为法方便持世何谓菩萨分别五阴方便诸菩萨摩诃萨正观五取阴诸菩萨云何分别观择色取阴是色取阴无有自性但以四大和合假名为色阴色阴无有作者非阴是色阴凡夫于此无阴阴想以颠倒心贪着色已于色中依止我我所行种种恶不善业我等不应随凡夫学应正观色阴知同水沫聚但从众缘生不可执捉无有坚牢水沫聚中无有聚相无聚是水沫聚色阴亦如是色阴中无有阴相我等应当善知修习色无相方便不贪着色相若人贪着色相即贪着色我等应善知入色相是色阴皆从凡夫忆想分别起若法从忆想分别起即是不生一切忆想分别皆非真实见色性如梦譬如梦中色皆从忆想分别觉观起色相无有决定色阴相亦如是从先世业因缘出无有决定性诸菩萨如是思惟不取色若我若我所于色中爱念贪着皆悉除断善知色正相善知色平等相善知色灭相善知色灭道相如是内色不贪不受外色不贪不受即知一切色阴是无生相是菩萨尔时不灭色亦不求灭色法。

　　持世何谓菩萨观择受取阴菩萨作是思惟是苦受乐受不苦不乐受皆从因缘生属诸因缘入受相中此中无有受者但以贪着故贪着即是不真虚妄从忆想分别起是凡夫为虚妄受所缚为三受所害若受乐为爱结所使能起恶业若受苦为恚结所使起诸恶业若受不苦不乐受为无明结所使不脱忧悲苦恼我等今不应随凡夫学应作是念非阴是受阴从忆想分别起颠倒相应无有受者但从先世业因今世缘故受自性空受中无有受相譬如雨滴水泡有生有灭无有决定凡夫可愍为诸受所制为诸受所缚驰走往来从身至身轮转五道无有休息不知受阴如实相我等今不应随凡夫学应知受阴无所从来无有所属无法能生受者但从颠倒相应虚妄因缘相续今于乐受中除却爱结苦受中除却恚结不苦不乐受中知见无明结故勤行精进如实知三受相尔时有所受若苦若乐若不苦不乐皆离不着知受阴如实无常不为诸受所污知受阴集受阴灭受阴灭道然后如实知受阴是无生相以无生相通达受阴无相。

　　持世何谓诸菩萨观择想阴菩萨正观想阴皆从颠倒起虚妄不坚不实从本已来不生相以因缘和合起非阴是想阴想阴中无想阴相譬如春后日焰以名字故说名为焰随想阴亦如是此中若内若外无有想者凡夫虚妄想所系故或识贪欲或识瞋恚或识愚痴依止是想阴贪着虚妄以是想阴驰走往来以我相彼相男女相系于想阴不能得脱我等不应随凡夫学正观想阴中想阴相不可得如焰阴中焰不分别若我若彼即行灭想受阴道通达想阴是无生不见想阴若来处若去处如实知想阴集灭尽则离想阴欲染亦能行断想阴欲染道。

　　持世何谓菩萨观择行阴观行阴从颠倒起虚妄忆想分别假借无有根本羸劣无力以众缘和合名说行阴是中无有真实行阴无阴是行阴从本已来不生是行阴无性是行阴诸行前际不可得后际不可得中际不可得无有住时诸行念念生灭是诸凡夫为行阴所系贪着所缚不知行阴性入无明痴冥于诸行中生真实想以颠倒故贪着受取行阴起乐行已得乐身起苦行已得苦身起不苦不乐行已得不苦不乐身是人得乐身已生爱得苦身已生恚得不苦不乐身已生痴是人以爱恚痴故不见诸行过恶不能清净身口意行不清净故堕不清净道诸菩萨摩诃萨应如是正观今我等不应随凡夫学应观行阴过恶应求出行阴道即观诸行空见行阴无所从来去无所至不得诸行决定生相亦不得决定灭相譬如芭蕉坚牢相不可得无坚牢相亦不可得即观诸行无生灭相生厌离心亦不生离证诸行无生相而善通达诸行相。

　　持世何谓诸菩萨正观择识阴诸菩萨摩诃萨观非阴是识阴颠倒阴是识阴虚妄阴是识阴何以故是识阴从颠倒起虚妄缘所系从识而生有所识故名之为识从忆想分别觉观生假借而有有所识故数名为识以识诸物故以起心业故以思惟故众缘生相故起种种思惟故数名识阴或名为心或名为意或名为识皆是意业分别故如是非阴是识阴何以故是识阴从众因缘生无自性次第相续生念念生灭是识终不生阴相何以故是识阴生相不可得决定相根本无所有故凡夫于非识阴生识阴想以觉观分别忆想颠倒相应虚妄所缚故贪着内识贪着外识贪着内外识以识相故分别起识阴以忆想分别假借强名是心是意是识凡夫贪着识阴为识阴所缚心意识合故贪着见闻觉知法驰走往来所谓从此世至彼世从彼世至此世或起善识或起不善识或起善不善识是人常随识行不知识所生处不知识如实相诸菩萨摩诃萨于此中如是正观知识阴从虚妄识起所谓见闻觉知法中众因缘生无法生法想我等不应随凡夫学知识阴虚妄不实从本已来常不生相知非阴是识阴幻阴是识阴譬如幻所化人识不在内亦不在外不在中间识性亦如是知识皆无常苦不净无我凡夫为虚妄相应所缚故于识阴中贪着若我若我所若起下思得下身若起上思得上身若起中思得中身是人随心意识力故生依止诸入贪着识阴故不脱生老病死忧悲苦恼菩萨于此中如实观识阴无常相所谓如实知识如实知识集如实知识灭如实知识灭道能坏识阴能断一切相知识阴集灭相亦通达识阴集灭相菩萨尔时亦不生识阴亦不灭识阴不分别识灭相通达识阴无生相从本已来常毕竟空如是观识阴时即知识阴是无作无起相不贪不着。

　　持世若菩萨能如是方便入五阴能如是方便正观五阴是名通达入五阴集灭道皆能断诸阴相真知五阴方便以是方便故于五取阴中不贪不着不缚不系如是观时能知五取阴微细生灭相持世菩萨观众生初入胎歌罗逻时先五阴灭即更有五阴生虽先识灭亦知五阴非断灭相识虽依止歌罗逻亦知五阴不至不常持世是五取阴微细生灭相者所谓先五取阴灭次第无物至胎识初合时五阴即有生灭因歌罗逻五取阴假名为人所以者何识无所依则不能住识所依者五取阴是持世又无色界诸天五取阴细微生灭相亦应如是知持世如是细微五取阴生灭相辟支佛智慧所不能及何况声闻智慧惟诸佛如来善知五取阴从初入胎细微生灭相持世诸佛如来无有随他智慧自然得一切智慧方便无所不达诸佛无碍智慧于一切法中得自在力何以故于无量无边劫行于深法故持世一切凡夫不能如是方便观五取阴何况观五取阴细微生灭相若无诸佛众生则无所知无所见不能正观五取阴诸佛出于世间坏众生依止色坏依止受想行识坏和合一相故作如是分别说汝等所依所归是名为色是色但以四大和合受想行识但有名字名色相成就故说五取阴汝等众生莫贪归此不坚牢五取阴持世是凡夫人从颠倒生入无明网驰走往来不知五阴为是何等不知五阴从何所来不知五阴如实故贪受五阴是故说名取阴于此中谁有取者此中取者不可得但以颠倒贪着分别虚妄自缚无明痴闇故取我取我所取此取彼是故说取阴是五阴无有取者亦无决定相是诸凡夫为爱缚所缚贪爱五取阴为诸盖所覆入无明闇冥不知不觉往来六道中生死所缚贪归生死不放不舍不断五阴亦不能知五阴如实相不如实知故为种种苦恼所害堕虚空狱不知出处故不得度无量生死险道持世我以是因缘故为弟子说法汝等比丘当正观五阴亦当如实知色无常相如实知受想行识无常相若于色受想行识中有欲染者当疾除断持世若有人能如说修行当得脱生老病死忧悲苦恼若人不能如说修行为色缚所缚为爱系所系入无明闇冥贪取五阴是人贪取五阴故不能得脱生死险道不知五阴性不知五阴空相而与我诤是人违逆佛语堕大衰恼持世诸佛不与人诤但为众生演说实法作是言一切众生颠倒力故贪归五阴往来世间为种种邪见烦恼种种忧悲苦恼之所残害其有见五阴者见五阴相者贪五阴者我则不与是人为师如是之人非我弟子入于邪道取不实者不知佛第一义是外道徒党持世当来之世法欲灭时于我法中出家决定说五阴者贪着五阴者不听受人一杯之水所以者何是人于我法中违逆我法背舍圣行持世是故诸菩萨摩诃萨于后恶世应如是发大誓愿于我如是甚深经典当共护持亦断众生五阴见故而为说法持世我是经中说破一切阴相离贪着阴相尔时多有在家出家闻如是等经起于诤讼不生实想菩萨摩诃萨于此中应发大慈忍力于后恶世度脱贪着五阴邪见众生随宜方便以法利益是故诸菩萨摩诃萨善男子善女人若欲疾得阿耨多罗三藐三菩提当于是清净无染法中勤行修习此阴入性及余有为法中说实知见相。

　　十八性品

　　持世何谓菩萨摩诃萨善知十八性诸菩萨摩诃萨方便正观十八性作是念眼性眼性中不可得是眼性无我无我所无常无坚牢自性空故眼性虚妄无所有从忆想分别起眼性无有决定相譬如虚空无决定相无根本故眼性中实事不可得故眼性无处无方眼性不过去不未来不现在眼性眼相不可得识行处故数名眼性若眼根清净色在可见处意根相应以三事因缘合故说名为眼性智者通达无眼性是眼性。

　　持世诸菩萨摩诃萨若能如是观择眼性即通达无性是色性何以故色性中色性不可得但以忆想分别色在可见处眼根清净以意识相应见现在色故数名色性譬如镜中面像若镜明净则生色相镜中色无决定相因知色无性相无形性无决定性是名色性菩萨知是色性即知无性是色性无生性是色性无作性是色性亦假名性名为色性如是观择色性。

　　持世是菩萨正观择眼识性所谓眼识中无眼识无眼识性无有常性是眼识性非合非散无有根本但以先业因缘起属现在缘系色缘故随凡夫颠倒心故数名眼识性贤圣通达眼识性即是非性如来方便分别破坏和合一相故说十八性示识无决定相故说眼识性示眼识实相故说眼识性眼识性者示眼所行处能识色是眼识性即是说无性又眼性色性眼识性说三事和合以知诸缘相故即是离诸性义所谓是眼性是色性是眼识性有如是数得令众生入于实道此中实无眼性色性眼识性诸如来方便分别说是诸性若人通达是诸性方便者则知三性无性何以故诸性中无性相故诸性中相不可得故耳性声性耳识性鼻性香性鼻识性舌性味性舌识性身性触性身识性皆亦如是。

　　持世何谓菩萨摩诃萨观择意性菩萨作是念意性无决定根本无所有故意性中无意性譬如诸种子种于大地因于水润得日得风渐渐芽出芽不从种子出种子亦不与芽和合芽生则种子坏种子不离芽芽中无种子意性亦如是能起意业故示意识故如种示芽得名意性离意性则无意意性不能知意假名字故说为意性是意性不在意内不在意外不在两中间但以先业因缘故起识是意业故知所缘故数名意性即是不决定意业相即是众缘和合相意性即是世俗语第一义中决定无意性过去未来现在不可得智者通达无性是意性。

　　持世诸菩萨观择法性无性是法性法性无自性自性不可得但为起颠倒众生虚妄结缚有所知故说言法性欲令众生入无性故说是法性何以故法性中无法性相是法性从众缘生无有自性如来于此欲教化众生说是法性以世俗语言示无性法是法性不在内不在外不在两中间无所有是法性法性中无决定有相譬如虚空智者证知无性是法性智者通达无相是法相法性中无分别相法性中无有住处无处无起无住无依止是法性从本已来不生故诸菩萨摩诃萨观择法性如是所谓无性是法性。

　　持世何谓菩萨摩诃萨观择意识性菩萨作是念不生性是意识性不决定性是意识性意识性无根本无有定法以意识性示无性相何以故意识性中意识性不可得颠倒相应以意为首识诸法故名为意识随凡夫所行故说意识性贤圣观知非性是意识性从众因缘生忆想分别起无有性相即是第一义中无性相义世俗法中为引导众生故说是意识性欲令众生知无性是意识性是意识性不在一切法中无处无方不与法若合若散第一义中意识性无缘不可得不可示故智者通达意识性不作是意识性作者不可得故无生是意识性生相无所有故。

　　持世菩萨摩诃萨如是观择意识性诸菩萨作是观时观择欲界色界无色界皆是无生性无所有性云何为观所谓欲界中无欲界色界中无色界无色界中无无色界以界示无界法为取欲界相者示是欲界为取色界相者示是色界为取无色界相者示是无色界是三界皆无根本无有定法智者不得是三界不说是三界通达是三界虚妄无所有无自性离诸法但从颠倒起为断众生颠倒故知见三界故如来分别说是三界相欲令众生知无界义故说三界非以性相有。

　　持世菩萨摩诃萨如是观时观众生性我性即是虚空性无所有性无生性何以故众生性我性虚空性无别无异如是诸性皆从虚空出但从众缘生故名之为性此中决定无性相何以故虚空中无一定性是诸性相皆入虚空是无所有义譬如虚空无性是法毕竟离相无所有相一切诸法亦如是离性相诸性中无性相性相不在内不在外不在两中间性中无有性性中不摄性性不依止性一切性无所依止一切性不生智者于诸法性中不得生性不得灭性不得住性一切诸性不生不起不住从本已来不可得故智者通达知见一切诸性皆是无生相若是无生相即无有灭第一义中不说诸性智者知见通达一切诸性如第一义。

　　持世诸菩萨摩诃萨如是观择通达十八性及三界众生性我性虚空性诸菩萨如是观择通达时不得性不见性亦通达一切诸性假名字亦信解入一切诸性是无性亦知分别诸性以世俗分别说诸性令一切诸性入第一义中亦善通达无性方便亦为众生分别说诸性亦令众生善住诸性方便亦不以二相示诸性虽知一切诸性无二亦以方便说诸性从因缘起虽以世俗言说引导众生而示众生第一义虽善知分别诸性而信解通达一切诸性无所有何以故如来以第一义故于性无所得亦不得诸法性相以第一义中一切性同虚空一切性入虚空一切性无生相如来通达一切性如是持世如来不说诸性相亦不说诸法力势何以故若法无所有不应更说无所有性相持世如来亦说无所有性相此中实无所说性相是明善分别诸性菩萨摩诃萨得是善分别能知一切诸性假名能知世俗相能知第一义相能知世谛能知诸相旨趣能知诸相所入能分别诸相能知诸法相无性能令一切诸性同虚空性亦于诸性不作差别持世是故诸菩萨摩诃萨若欲入如是诸性方便于如是甚深经中应勤精进。

　　十二入品

　　佛告持世何谓菩萨摩诃萨善知十二入菩萨摩何萨正观择十二入时作是念眼中眼入不可得眼中眼入无决定又眼入根本不可得何以故眼入从众缘生颠倒起以缘色故系在于色二法合故有因色有眼入因色说眼入二法相依故说名眼色色是眼入门与缘故眼是色入门与见故是故说入以缘色入门故说眼入以眼见故说色入但以世谛故说其实眼不依色色不依眼眼不依眼色不依色但从众缘起色作缘故说名眼入又从众因缘起眼所知见故说名色入随世俗颠倒法故说第一义中眼入不可得色入不可得智者求诸入不见有实但以凡夫颠倒相应以二相说是眼入是色入欲令众生如实知诸法实相故说是诸入皆从众因缘生颠倒相应行此中诸入相实不可得贤圣通达是眼入色入无生无灭不来不去相眼不知眼眼不分别眼色不知色色不分别色何以故二俱空故一皆离故眼色皆无性无法眼不自作眼亦不自知色不自作色亦不自知二俱无所有故眼不作是念我是眼色亦不作是念我是色眼色性如幻性以虚妄假名故说是眼是色诸菩萨观择眼入色入如是耳声鼻香舌味身触亦如是。

　　持世何谓菩萨摩诃萨观择意入作是念意入中意入不可得意无决定入相意入无根本何以故意入即是众因缘生从颠倒起系法入缘二法和合能有所作是意入因法入起意是法入处是故说名意入法入是意入门是故说名法入缘法入门故说是意入示知意相门故说是法入以世谛故说其实意不依法法不依意因缘生故以诸法为缘故说意入因缘生故示意相故说法入随世谛颠倒故说第一义中意入不可得法入亦不可得智者求诸入不见有实但凡夫颠倒相应以二相说是意入是法入是意入法入虚妄无所有如来如实通达故示是诸入贤圣通达意入法入不生不灭不来不去意不知意不分别意法不知法不分别法二俱空故二俱离故意不知意性法不知法性是二性无所有此中无一决定法意不能成就意不能坏意法不能成就法不能坏法是二俱空皆如幻相但假名字故分别说菩萨摩诃萨观择意入法入如是。

　　持世何谓诸菩萨摩诃萨正观择内六入外六入所谓是十二入皆虚妄从众缘生颠倒相应以二相故有内外用凡夫不闻真法不知十二入如实相故贪着眼入我是眼入我所是眼入贪着色入我是色入我所是色入耳声鼻香舌味身触意法亦如是我是意入我所是意入我是法入我所是法入以贪着故为十二入所缚驰走往来五道生死不知出道菩萨摩诃萨于此中正观见是十二入空如幻相不贪着诸入若我若我所以不贪着故不忆念分别持世菩萨摩诃萨得如是诸入方便于一切十二入中不系不缚亦证诸入知见而能分别诸入亦知诸入性则是无性亦知诸入方便究竟是为菩萨善知诸入如是。

　　十二因缘品

　　持世何谓诸菩萨摩诃萨善观择十二因缘菩萨摩诃萨观择十二因缘所谓无有故说名无明不知明故说名无明云何不知明不知无明中决定法不可得是名无明何故说无明因缘诸行诸行无所有而凡夫起作是故说无明因缘诸行从行起故有识生是故说诸行因缘识从识生名色二相是故说识因缘名色从名色生六入是故说名色因缘六入从六入生触是故说六入因缘触从触生受是故说触因缘受从受生爱是故说受因缘爱从爱生取是故说爱因缘取从取生有是故说取因缘有从有生生是故说有因缘生从生有老死忧悲苦恼聚集是故说生因缘老死忧悲苦恼聚集持世世间如是为十二因缘所系缚盲无眼故入无明网堕黑闇中无明为首故具足起十二因缘诸菩萨如是思惟观无明实相知无明空故本际不可得不贪着无明知一切法无所有是为即得明于此中更无余明但知见无明是名为明何以故明无所有故。

　　无明因缘诸行者诸法无所有凡夫入无明闇冥中诳惑作诸行业是行业无形无处行业不依无明无明不依行业无明不知无明行业不知行业如是无明行业以颠倒故不得无明性不得诸行业性但以无明闇冥故分别说行业从无所有法起作故无明行业皆是无所有。

　　诸行业因缘识者是识不依行业亦不离行业行业亦不生识但颠倒众生从行业生识是识无有生者但缘行业相续不断故有识生智者求识相不可得亦不得识生。

　　识因缘名色者名色不依识亦不离识生名色是名色亦不从识中来但缘识故凡夫闇冥贪著名色智者于此求名色不可得不可见从忆想分别起是名色相识因缘故有识性尚不可得何况从识缘生名色若决定得名色性者无有是处。

　　名色因缘六入者是六入因名色起名色在身中故有出入息利益身及心心数法是六入皆虚诳无所有从分别起有颠倒用。

　　六入因缘触者是触依色而有触不触色何以故色无所知与草木瓦石无异但从六入起故分别说是触六入尚虚妄无所有何况从六入生触触空无所有以无触性故。

　　触因缘受者是诸受不在触内不在触外不在两中间是触亦不余处持受来而从触起受是触尚虚妄无所有何况从触生受受无一决定相受皆无所有从颠倒起有颠倒用。

　　受因缘爱者是受不于余处持爱来受亦不与爱合受亦不知爱爱亦不知受是爱亦不依受亦不离受有爱受中尚无受相何况受因缘生爱是爱但从虚妄忆想颠倒相应故名为爱智者知是爱无处无方虚妄无所有。

　　爱因缘取者爱不于余处持取来爱亦不能生取有爱故说名取随因缘和合故说取不与爱合亦不散爱不与取合亦不散爱尚无有何况爱因缘生取诸取决定相不可得智者知见是取虚妄无所有但从颠倒起无有根本无一定法可得。

　　取因缘有者取不能生有而说取因缘有是有不在取内不在取外不在两中间有不依止取取不与有合亦不散但以众缘和合故说取因缘有取尚虚妄无所有何况从取因缘生有智者通达是有虚妄颠倒相应无合无散无所分别。

　　有因缘生者有不能生生亦不离有生生有与生非缘非不缘有尚不可得何况从有生生智者通达生中无生相生中无自性生中无根本无一定法可得是生前际后际中际不可得从众因缘生颠倒相应虚妄无所有如幻化相。

　　生因缘老死忧悲苦恼者是生不持老死忧悲苦恼来生亦不能生老死忧悲苦恼老死忧悲苦恼不在生内不在生外不在两中间亦不依止生以生故老死忧悲苦恼可说但示众因缘生法故生不与老死忧悲苦恼合亦不散生中生尚不可得何况生因缘老死苦恼但颠倒相应众缘和合具足十二因缘故说生因缘老死苦恼智者通达老死苦恼虚妄无所有颠倒相应无有根本不作不起不生。

　　如是观十二因缘法不见因缘法若过去若未来若现在亦不见十二因缘法相但知因缘是无缘无生无相无作无起无根本从本以来一切法无所有故通达是十二因缘亦不见有作者受者若法从因生是因无故是法亦无菩萨随无明义故一切法不可得入如是观中无缘即是十二因缘此中无所生是虚妄生菩萨尔时不分别是明是无明无明实相即是明因无明故一切法无所有一切法无缘无忆想分别是故随顺无明义通达十二因缘持世若菩萨能如是通达善得无生智慧何以故以生灭观则不能善知十二因缘若观众缘集散是名得无生智慧若得无生智慧是名通达十二因缘持世若菩萨摩诃萨知无生即是十二因缘者则能得如是十二因缘方便是人以无生相知见三界疾得无生法忍当知是菩萨不久当得受记于一切法得智慧光明于诸恶魔无所怖畏度生死流到安隐处持世若于今世若我灭后若闻若信若读诵若修习是十二因缘方便者我与是人授记当得无生法忍不久成阿耨多罗三藐三菩提。

　　八圣道分品

　　持世何谓菩萨摩诃萨善能知道菩萨摩诃萨安住道中何等为道所谓八圣道分正见正思惟正语正业正命正精进正念正定菩萨摩诃萨得正见安住正见为断一切见故行道安住于道乃至断涅槃见佛见何以故一切诸见皆名邪见破坏一切贪着诸见故名为正见见一切法寂灭知相不生不灭同于涅槃如是亦不念不分别是一切法不取不舍是名出世间正见如实知见不见邪不见正断一切心所念一切平等是名菩萨安住正见。

　　持世菩萨白正见中如实知正思惟作是念一切思惟皆为是邪断诸分别名为正思惟无所分别名为正分别住如是正分别中不得分别若正若邪如是之人离诸分别故见一切分别皆虚诳不实从颠倒起诸分别中无分别断诸分别故无所系缚性皆平等是名安住正思惟。

　　持世何谓菩萨勤集正语是人见一切语言虚妄不实从颠倒起从众因缘有是语言无所从来去无所至安住实相中得第一清净口业知见诸口业相通达一切语言是人所语终不有邪是故说名住于正语。

　　持世何谓菩萨善知正业知一切诸业虚妄无所有不作不起灭一切业名为正业正业者于业不分别入诸业平等故说名正业又正业者则是不系三界义如实知见义更无分别是正是邪于法无取无舍是故说名住正业。

　　持世何谓菩萨善知正命若所有命相法相取相乃至涅槃相佛相清净佛法相住于是中作命皆名邪命正命者舍诸资生所著不分别是邪命是正命即得一切清净命离于命相无动无作不念命不念非命名为如实知者是故说名住正命。

　　持世何谓菩萨善知正精进为断一切精进道故名为住正精进何以故一切精进皆为是邪诸有所发有作有行皆名为邪皆是虚妄正精进者无发无作无行无愿一切法中断有所作乃至涅槃相佛相中不生有所作相为无所作故行道善知精进不取不舍故说名住正精进正精进者即是诸精进不可得义。

　　持世何谓菩萨善知正念知见一切念皆是邪念何以故一切念从虚妄因缘起是故所有生念处皆为邪念若于处所无生无灭是名正念安住清净念中更无处生邪念是正法中无念通达一切念皆无念相无所贪乐亦不分别是无念以诸法平等通达一切念是人如实知见一切念故若念若非念无取无舍安住正念故不可示不可说离一切语言如实知一切语言不分别此彼故说名安住正念。

　　持世何谓菩萨安住正定凡诸法中所取缘定相所取知定相所取三昧戏论定相皆名是邪邪者即是贪着义不取相无法无戏论无忆念不贪着不取定相心无所住是名正定又正定者不依止一切定相如实通达法之本体正定者即是诸法平等义正定者能出诸禅定诸三界一切有为法能如实知见一切五道生死义持世是名诸菩萨摩诃萨得正定方便名为善知道善知道方便所谓如实知见能至涅槃道。

　　世间出世间品

　　持世何谓菩萨摩诃萨善知世间出世间法何谓得世间出世间法方便诸菩萨摩诃萨正观世间出世间法凡所有法皆非是实从虚妄缘起无作无起相但因阴界入色声香味触法故说因名色故说随凡夫人心所贪着如乱[糸*系]无绪如茅根蔓草互相连着随颠倒相应故说名世间法何等为出世间法如是世间法从本已来如实性离是名出世间智者求世间法不可得求出世间法不可得无世间出世间处是中无分别是世间是出世间但为世间故说出世间世间实相即是出世间何以故世间无定相可得从本已来是寂灭相是菩萨不念不着世间出世间故不与世间诤讼何以故通达世间是虚妄相见世间实相故更不分别是世间是出世间持世世间者即是五受阴义一切世间法皆摄在中智者求觅阴不得阴不得阴性不得阴来处不得住处不得去处无分别无名字无性无相无行即名出世间持世诸菩萨观世间出世间法时不见世间法与出世间合不见出世间离世间不离世间见出世间亦不离出世间见世间不复缘于二行所谓是世间是出世间以无所有通达是法持世若世间与出世间异者诸佛不出于世诸佛亦不说一切世间不可得一切世间不生是故诸佛出于世间一切诸法若世间若出世间以不二不分别证如实知见故即是说出世间法持世如是世间甚深难可得测其依世间法者得世间法者希望出世间法者于世俗语生第一义者住在二法皆不能得入如是法中何以故是人不知世间不知出世间持世行二法者不能通达世间出世间诸菩萨摩诃萨如是善知世间出世间法则得世间出世间法方便。

　　有为无为法品

　　持世何谓菩萨摩诃萨善知有为无为法得有为无为法方便菩萨正观择是有为法无有作者无有受者自生自堕是名有为法从虚妄根本分别起无明因缘和合生皆无所有但以诸行力故有用有为者即是系相义智者通达是中不得有为法不得有为所摄法何以故贤圣不堕一切诸法名数是故说得无为者名为贤圣智者通达一切有为皆是无为是故不复起作诸业持世无有行有为缘而能通达无为通达无为者更不复缘有为非离有为得无为非离无为得有为有为如实相即名无为但为颠倒相应众生令知见有为性故分别说是有为法是无为法是有为相是无为相何等为有为相谓生灭住异何等为无为相谓无生无灭无住异是有为相无为相但为引导凡夫故说持世有为法无生相无灭相无住异相无相是故说生灭住异相若是有为法定有三相佛当决定说如是相是生如是相是灭如是相是住异持世如来说一切法皆是无相持世无生若当有相无灭若当有相无住异若当有相佛应决定说是无为相持世若无为有相有说即非无为菩萨如是思惟亦不见无为法与有为法合但作是念有为法如实相若不分别有为无为法即是无为法若分别是有为是无为则不能通达无为是名通达无为如实诸菩萨摩诃萨有为无为法方便所谓于诸法无所住无所系亦不贪着若有为法若无为法。

　　持世若诸菩萨摩诃萨能如是善知五阴善知十八性善知十二入善知十二因缘善知八圣道分善知世间出世间法善知有为无为法当得善知诸法实相亦善分别诸法之相亦得念力亦得善分别一切法章句慧亦得转身成就不断念乃至得阿耨多罗三藐三菩提。

　　嘱累品

　　尔时持世菩萨摩诃萨白佛言世尊惟愿利益诸菩萨摩诃萨故护念是经令于后世得闻是法心净喜乐勤行精进尔时世尊即以神力令此三千大千世界香气遍满告持世菩萨言若有能受持读诵思惟是经者是人不久当得五阴方便乃至世间出世间法有为无为法方便亦得诸法实相亦得分别诸法之相成就不断念乃至得阿耨多罗三藐三菩提诸善男子我于无量阿僧祇劫所集大法宝藏甚为难集受诸无量无边忧悲苦恼亦舍无量无边欢喜快乐今以嘱累汝等于后末世广为四众分别解说此正法种令不败坏汝等还当然大法炬诸善男子如来今者请汝等佛子住佛所住即时无量菩萨摩诃萨顶礼佛足作是言我等承佛威神当于后世广宣流布是法宝藏。

　　御录经海一滴卷之十

　　音释

　　芭蕉

　　(上音巴下音焦)。

　　牢

　　(郎刀切坚也)。

　　驰

　　(音池疾驱也)。

　　逻

　　(郎佐切)。

　　蔓

　　(无贩切蔓延也)。
乾隆藏第 164 册 No. 1669 御录经海一滴


　　御录经海一滴卷之十一　　　　　机一

　　大乘本生心地观经

　　尔时世尊告弥勒菩萨摩诃萨言汝等大士诸善男子为欲听闻出世之法为欲思惟如如之理为欲修习如如之智来诣佛所供养恭敬我今演说心地妙法引导众生令入佛智如来世尊出兴于世甚难值遇如优昙华所以者何一切众生远离大乘菩萨行愿趣向声闻缘觉菩提厌离生死永入涅槃不乐大乘常乐妙果然诸如来转于法轮远离四失说相应法一无非处二无非时三无非器四无非法应病与药令得复除即是如来不共之德声闻缘觉未得自在诸菩萨众不共之境以是因缘难见难闻菩提正道心地法门若有善男子善女人闻是妙法一经于耳须㬰之顷摄念观心熏成无上大菩提种不久当坐菩提树王金刚宝座得成阿耨多罗三藐三菩提尔时佛告五百长者汝等谛听我今为汝分别演说世出世间有恩之处善男子世间之恩有其四种一父母恩二众生恩三国王恩四三宝恩如是四恩一切众生平等荷负善男子父母恩者父有慈恩母有悲恩母悲恩者若我住世于一劫中说不能尽我今为汝宣说少分假使有人为福德故恭敬供养一百净行大婆罗门一百五通诸大神仙满百千劫不如一念住孝顺心色养悲母随所供侍比前功德百千万分不可校量世间悲母念子无比恩及未形始自受胎经于十月行住坐卧受诸苦恼忧念之心恒无休息若产难时如百千刃竞来屠割或致无常若无苦恼诸亲眷属喜乐无尽犹如贫女得如意珠其子发声如闻音乐以母胸臆而为寝处左右膝上常为游履于胸臆中出甘露泉长养之恩弥于普天怜愍之德广大无比世间所高莫过山岳悲母之恩逾于须弥世间之重大地为先悲母之恩亦过于彼若有男女背恩不顺即堕地狱饿鬼畜生一切如来金刚天等及五通仙不能救护若善男子善女人依悲母教承顺无违诸天护念福乐无尽如是男女即名尊贵天人种类或是菩萨为度众生现为男女饶益父母若善男子善女人为报母恩经于一劫每日二时割自身肉以养父母而未能报一日之恩所以者何一切男女处于胎中口吮乳根饮啖母血及出胎已幼稚之前所饮母乳百八十斛母得上味皆与其子愚痴鄙陋情爱无二以是因缘父母有十高厚恩德一名大地于母胎中为所依故二名能生经历众苦而能生故三名能正恒以母手理五根故四名养育随四时宜能长养故五名智者能以方便生智慧故六名庄严以妙璎珞而严饰故七名安隐以母怀抱为止息故八名教授善巧方便导引子故九名教诫以善言辞离众恶故十名与业能以家业付嘱子故善男子于诸世间何者最富何者最贫父母在堂名之为富父母不在名之为贫父母在时名为日中父母去时名为日没父母在时名为月明父母去时名为闇夜是故汝等勤加修习孝养父母若人供佛福等无异应当如是报父母恩善男子众生恩者即无始来一切众生轮转五道经百千劫于多生中互为父母以互为父母故一切男子即是慈父一切女人即是悲母昔生生中有大恩故犹如现在父母之恩等无差别如是昔恩犹未能报或因妄业生诸违顺以执着故反为其怨何以故无明覆障宿住智明不了前生曾为父母所可报恩互为饶益无饶益者名为不孝以是因缘诸众生类于一切时亦有大恩实为应报国王恩者福德最胜虽生人间得自在故三十三天诸天子等恒与其力常护持故山河大地属于国王一人福德胜过一切众生福故是大圣王以正法化能使众生悉皆安乐亦如梵王能生万物圣王能生治国之法利众生故如日天子能照世间圣王亦能观察天下人安乐故譬如长者唯有一子爱念无比怜愍饶益常与安乐昼夜不舍国大圣王亦复如是等示群生如同一子拥护之心昼夜无舍如是人王令修十善名福德王若不令修名非福主所以者何若王国内一人修善其所作福皆为七分造善之人得其五分于彼国王常获二分善因王修同福利故造十恶业亦复如是同其事故若有人王成就正见如法化世名为天主以天善法化世间故诸天善神及护世王常来加护虽处人间修行天业赏罚之心无偏党故一切圣王法皆如是王见人民造诸不善不能制止诸天神等悉皆远离若见修善欢喜赞叹尽皆唱言我之圣王龙天喜悦澍甘露雨五谷成熟人民丰乐如意宝珠必现王国于王邻国咸来归服人与非人无不称叹若有恶人于王国内而生逆心于须臾顷如是之人福自衰灭命终当堕地狱之中经历畜生备受诸苦所以者何由于不知圣王恩故起诸恶逆得如是报若有人民能行善心敬辅仁王尊重如佛是人现世安隐丰乐有所愿求无不称心所以者何一切国王于过去时曾受如来清净禁戒常为人王安隐快乐以是因缘违顺果报皆如响应圣王恩德广大如是善男子三宝恩者名不思议利乐众生无有休息是诸佛身真善无漏无数大劫修因所证三有业果永尽无余功德宝山巍巍无比一切有情所不能知福德甚深犹如大海智慧无碍等于虚空神通变化充满世间光明遍照十方三世一切众生烦恼业障都不觉知沉沦苦海生死无穷三宝出世作大船师能截爱流超升彼岸诸有智者悉皆瞻仰佛法僧宝具足无量神通变化利乐有情暂无休息以是义故诸佛法僧说名为宝善男子我为汝等略说四种世出世间有恩之处汝等当知修菩萨行应报如是四种之恩尔时五百长者白佛言世尊如是四恩甚为难报当修何行而报是恩佛告诸长者言善男子为求菩提有其三种十波罗密如布施中一者布施波罗密多二者亲近波罗密多三者真实波罗密多若有善男子善女人发阿耨多罗三藐三菩提心能以七宝满于三千大千世界布施无量贫穷众生如是布施但名布施波罗密多不名真实波罗密多若有善男子善女人发大悲心为求无上正等菩提以自妻子施与他人心无吝惜身肉手足头目髓脑乃至身命施来求者如是布施但名亲近波罗密多未名真实波罗密多若善男子善女人发起无上大菩提心住无所得劝诸众生同发此心以真实法一四句偈施一众生使向无上正等菩提是名真实波罗密多前二布施未名报恩若善男子善女人能修如是第三真实波罗密多乃名真实能报四恩所以者何前二布施有所得心第三施者无所得心以真法施一切有情令发无上大菩提心是人当得证菩提时广度众生无有穷尽绍三宝种使不断绝以是因缘名为报恩。

　　尔时文殊师利菩萨摩诃萨即从座起整衣服偏袒右肩右膝着地曲躬合掌白佛言世尊如佛所说我为汝等敷演心地微妙法门而此道场无量无边人天大众皆生渴仰我今为是启问如来云何为心云何为地惟愿世尊无缘大慈无碍大悲为诸众生分别演说未离苦者令得离苦未安乐者令得安乐未发心者令得发心未证果者令得证果同于一道而得涅槃尔时薄伽梵以无量劫中修诸福智所获清净决定胜法大妙智印印文殊师利言善哉善哉汝今真是三世佛母一切如来在修行地皆曾引导初发信心以是因缘十方国土成正觉者皆以文殊而为其母然今汝身以本愿力现菩萨相请问如来不思议法谛听谛听善思念之吾当普为分别解说唯然世尊我等乐闻尔时薄伽梵妙善成就一切如来最胜住持平等性智种种希有微妙功德已能善获一切诸佛决定胜法大乘智印已善圆证一切如来金刚秘密殊胜妙智已能安住无碍大悲自然救摄十方有情已善圆满妙观察智不观而观不说而说是薄伽梵告诸佛母无垢大圣文殊师利菩萨摩诃萨言大善男子此法名为十方如来最胜秘密心地法门此法名为一切凡夫入如来地顿悟法门此法名为一切菩萨趣大菩提真实正路此法名为三世诸佛自受法乐微妙宝宫此法名为一切饶益有情无尽宝藏此法能引诸菩萨众到色究竟自在智处此法能引诣菩提树后身菩萨真实导师此法能雨世出世财如摩尼宝满众生愿此法能生十方三世一切诸佛功德本源此法能销一切众生诸恶业果此法能与一切众生所求愿印此法能度一切众生生死险难此法能息一切众生苦海波浪此法能救苦恼众生而免急难此法能竭一切众生老病死海此法善能出生诸佛因缘种子此法能与生死长夜为大智炬此法能破四魔兵众而作甲胄此法即是正勇猛军战胜旌旗此法即是一切诸佛无上法轮此法即是最胜法幢此法即是击大法鼓此法即是吹大法螺此法即是大师子王此法即是大师子吼此法犹如国大圣王善能正治若顺王化获大安乐若违王化寻被诛灭善男子二界之中以心为主能观心者究竟解脱不能观者永处缠缚譬如万物皆从地生如是心法生世出世善恶五趣有学无学独觉菩萨及于如来以是因缘三界唯心心名为地一切凡夫亲近善友闻心地法如理观察如说修行自作教他赞励庆慰如是之人能断二障速圆众行疾得阿耨多罗三藐三菩提尔时大圣文殊师利菩萨白佛言世尊如佛所说唯将心法为三界主心法本元不染尘秽云何心法染贪瞋痴于三世法谁说为心过去心已灭未来心未至现在心不住诸法之内性不可得诸法之外相不可得诸法中间都不可得心法本来无有形相心法本来无有住处一切如来尚不见心何况余人得见心法一切诸法从妄想生以何因缘今者世尊为大众说三界唯心愿佛哀愍如实解说尔时佛告文殊师利菩萨言如是如是如汝所问心心所法本性空寂我说众喻以明其义善男子心如幻法由遍计生种种心想受苦乐故心如水流念念生灭于前后世不暂住故心如大风一刹那间历方所故心如灯焰众缘和合而得生故心如电光须臾之顷不久住故心如虚空客尘烦恼所覆障故心如猿猴游五欲树不暂住故心如画师能画世间种种色故心如僮仆为诸烦恼所策役故心如独行无第二故心如国王起种种事得自在故心如怨家能令自身受大苦故心如埃尘坌污自身生杂秽故心如幻梦于我法相执为我故心如夜义能啖种种功德法故心如青蝇好秽恶故心如杀者能害身故心如盗贼窃功德故心如大鼓起斗战故心如飞蛾爱灯色故心如野鹿逐假声故心如众蜂集蜜味故善男子如是所说心心所法无内无外亦无中间于诸法中求不可得去来现在亦不可得超越三世非有非无常怀染着从妄缘现缘无自性心性空故如是空性不生不灭无来无去不一不异非断非常本无生处亦无灭处亦非远离非不远离如是心等不异无为无为之体不异心等心法之体本不可说非心法者亦不可说何以故若无为是心即名断见若离心法即名常见永离二相不着二边如是悟者名见真谛悟真谛者名为贤圣一切贤圣性本空寂无为法中戒无持犯亦无大小无有心王及心所法无苦无乐如是法界自性无垢无上中下差别之相何以故是无为法性平等故如众河水流入海中尽同一味无别相故此无垢性非实非虚此无垢性是第一义无尽灭相体本不生此无垢性常住不变最胜涅槃我所净故此无垢性远离一切平等不平等体无异故若有善男子善女人欲求阿耨多罗三藐三菩提者应当一心修习如是心地观法。

　　尔时如来于诸众生起大悲心犹如父母爱念一子为灭世间大力邪见利益安乐一切有情宣说观心陀罗尼曰。

　　唵　室佗　波罗底　吠惮　迦卢弭

　　尔时如来说真言已告文殊师利菩萨摩诃萨如是神咒具大威力若有善男子善女人持此咒时举清净手左右十指更互相义以左压右更相竖握如缚着形名金刚缚印成此印已习前真言所获功德无有限量乃至菩提不复退转。

　　尔时薄伽梵为诸众生宣说观心妙门已告文殊师利菩萨摩诃萨言大善男子我为众生已说心地亦复当说发菩提心令诸有情发阿耨多罗三藐三菩提心速圆妙果尔时文殊师利菩萨白佛言世尊如佛所说过去已灭未来未至现在不住三世所有一切心法本性皆空彼菩提心说何名发善哉世尊愿为解说佛告文殊师利诸心法中起众邪见为欲除断六十二见种种见故心心所法我说为空如是诸见无依止故善男子以何因缘立空义耶为灭烦恼从妄心生而说是空若执空理为究竟有空性亦空执空作病亦应除遣何以故若执空义为究竟者诸法皆无因无果路伽耶陀有何差别如阿伽陀药能疗诸病若有病者服之必差其病既愈药随病除无病服药药还成病本设空药为除有病执有成病执空亦然谁有智者服药取病善男子若起有见胜起空见空治有病无药治空以是因缘服于空药除邪见已自觉悟心能发菩提此觉悟心即菩提心无有二相善男子自觉悟心有四种义云何为四谓诸凡夫有二种心诸佛菩萨有二种心凡夫二心其相云何一者眼识乃至意识因缘自境名自悟心二者离于五根心心所法和合缘境名自悟心如是二心能发菩提善男子贤圣二心其相云何一者观真实理智二者观一切境智如是四种名自悟心尔时文殊师利菩萨白佛言世尊心无形相亦无住处凡夫行者最初发心依何等处观何等相佛言善男子凡夫所观菩提心相犹如清净圆满月轮于胸臆上明朗而住若欲速得不退转者在阿兰若及空寂室端身正念结前如来金刚缚印冥目观察臆中明月作是思惟是满月轮五十由旬无垢明净内外澄彻最极清凉月即是心心即是月尘翳无染妄想不生能令众生身心清净大菩提心坚因不退。

　　无量义经

　　一时佛住王舍城耆阇崛山中与大比丘众万二千人俱文殊师利法王子大庄严菩萨等八万人俱是诸菩萨皆是法身大士戒定慧解脱解脱知见之所成就其心禅寂常在三昧恬安憺怕无为无欲守志不动亿百千劫无量法门悉现在前得大智慧通达诸法晓了分别性相真实又善能知诸根性欲以陀罗尼无碍辩才诸佛法轮随顺能转开涅槃门扇解脱风除世恼热致法清凉布善种子遍功德田普令一切发菩提萌成阿耨多罗三藐三菩提无量大悲救苦众生是诸众生真善知识是诸众生大良福田是诸众生不请之师是诸众生安隐乐处于如来地坚固不动安住愿力广净佛国是诸菩萨摩诃萨皆有如斯不思议德尔时大庄严菩萨摩诃萨与八万菩萨摩诃萨俱白佛言世尊菩萨摩诃萨欲得疾成阿耨多罗三藐三菩提应当修行何等法门佛言善男子有一法门能令菩萨疾得阿耨多罗三藐三菩提善男子是一法门名为无量义菩萨欲得修学无量义者应当观察一切诸法自本来今性相空寂无大无小无生无灭非住非动不进不退犹如虚空无有二法而诸众生虚妄横计是此是彼是得是失起不善念造众恶业轮回六趣备受苦毒无量亿劫不能自出菩萨摩诃萨如是谛观生怜愍心发大慈悲将欲救拔又复深入一切诸法法相如是生如是法法相如是住如是法法相如是异如是法法相如是灭如是法法相如是能生恶法法相如是能生善法住异灭者亦复如是菩萨如是观察四相始末悉遍知已次复谛观一切诸法念念不住新新生灭复观即时生住异灭如是观已而入众生诸根性欲性欲无量故说法无量说法无量故义亦无量无量义者从一法生其一法者即无相也如是无相无相不相不相无相名为实相菩萨摩诃萨安住如是真实相已所发慈悲明谛不虚于众生所真能拔苦复为说法令受快乐善男子菩萨摩诃萨如是修一法门无量义者必得疾成阿耨多罗三藐三菩提善男子自我道场菩提树下端坐六年得成阿耨多罗三藐三菩提以佛眼观一切诸法不可宣说所以者何诸众生等性欲不同性欲不同种种说法以方便力四十余年未显真实是故众生得道差别不得疾成无上菩提善男子法譬如水能洗垢秽若井若池若江若河溪渠大海皆悉能洗诸有垢秽其法水者亦复如是能洗众生诸烦恼垢善男子水性是一江河井池溪渠大海各各别异其法性者亦复如是洗除尘劳等无差别三法四果二道不一善男子水虽俱洗而并非池池非江河溪渠非海如来世雄于法自在所说诸法亦复如是初中后说皆能洗除众生烦恼而初非中而中非后初中后说文词虽一而义各异义异故众生解异解异故得法得果得道亦异是故善男子自我得道初起说法至于今日演说大乘无量义经未曾不说苦空无常无我非真非假非大非小本来不生今亦不灭一相无相法相法性不来不去而众生四相所迁善男子以是义故诸佛无有二言能以一音普应众声能以一身示百千万亿那由他无量无数恒河沙身一一身中又示若干百千万亿那由他阿僧祇恒河沙种种类形善男子是则诸佛不可思议甚深境界非二乘所知亦非十住菩萨所及唯佛与佛乃能究了善男子是故我说微妙甚深无上大乘无量义经文理真正尊无过上三世诸佛所共守护无有众魔外道得入不为一切邪见生死之所坏败菩萨摩诃萨若欲疾成无上菩提应当修学如是甚深无上大乘无量义经佛说是已于是众中三万二千菩萨摩诃萨得无量义三昧无量众生发阿耨多罗三藐三菩提心尔时世尊告大庄严菩萨言善男子是经有十不思议功德力第一是经能令菩萨未发心者发菩提心无慈仁者起慈仁心好杀戮者起大悲心生嫉妒者起随喜心有爱著者起能舍心诸悭贪者起布施心多憍慢者起持戒心瞋恚盛者起忍辱心生懈怠者起精进心诸散乱者起禅定心于愚痴者起智慧心未能度彼者起度彼心行十恶者起十善心乐有为者志无为心有退心者作不退心为有漏者起无漏心多烦恼者起除灭心第二若有众生得是经者若一转若一偈乃至一句则能通达百千亿义无量数劫不能演说所受持法所以者何以是法义无量故譬如从一种子生百千万百千万中一一复生百千万数如是展转乃至无量是故此经名无量义第三若有众生得闻是经虽有烦恼如无烦恼出生入死无怖畏想于诸众生生怜愍想于一切法得勇健想能荷无上菩提重任担负众生出生死道未能自度已能度他犹如船师能度众生众生如说行者得度生死第四若有众生得闻是经得勇健想虽未自度而能度他诸佛如来常向是人而演说法是人闻已悉能受持随顺不逆转复为人随宜广说善男子是人譬如国王夫人新生王子若一日若一月若至七岁虽复不能领理国事已为臣民之所宗敬是持经者亦复如是常为诸佛之所护念慈爱遍覆第五若善男子善女人受持读诵书写如是甚深无上大乘无量义经是人虽复具缚烦恼未能远离诸凡夫事而能示现大菩提道延于一日以为百劫百劫亦能促为一日令彼众生欢喜信伏譬如龙子始生七日即能兴云亦能降雨第六若善男子善女人若佛在世若灭度后受持读诵是经典者虽具烦恼而为众生说法令远离烦恼生死断一切苦众生闻已修行得法得果得道与佛如来等无差别譬如王子虽复稚小若王巡游及以疾病委是王子领理国事王子是时依大王命如法教令群僚百官宣流正化国土人民各随其安如大王治等无有异持经善男子善女人亦复如是虽未得住初不动地依佛如是所用说教而敷演之众生闻已断除烦恼得法得果乃至得道第七若善男子善女人如法修行发菩提心起诸善根兴大悲意欲度一切苦恼众生未得修行六波罗密六波罗密自然在前即于是身得无生法忍生死烦恼一时断坏升于菩萨第七之地譬如健人为王除怨怨既灭已王大欢喜赐与半国之封持经善男子善女人亦复如是六度法宝不求自至生死怨敌自然散坏证无生忍半佛国宝封赏安乐第八若善男子善女人能得是经典者受持读诵书写顶戴如法奉行坚固戒忍兼行檀度深发慈悲广为人说若人先来都不信有罪福者以是经示之设种种方便强化令信以经威力故令其人心歘然得回信心既发勇猛精进即证无生法忍得至上地与诸菩萨以为眷属速能成就众生净佛国土不久得成无上菩提第九若善男子善女人为人分别解说是经义者即得宿业余罪重障一时灭尽便得清净逮得大辩次第庄严诸波罗密获诸三昧入大总持门得勤精进力速得越上地善能分身散体遍十方国土拔济一切二十五有极苦众生悉令解脱第十若善男子善女人如说修行复能广劝在家出家人受持读诵如法修行以慈心劝化力故是善男子善女人即于是身便逮无量诸陀罗尼门于凡夫地自然能发弘誓大愿深能拔救一切众生成就大悲饶益一切而演法泽洪润枯涸以此法药施诸众生渐见超登位法云地恩泽普润慈被无外是故此人不久得成阿耨多罗三藐三菩提善男子是名是经十种功德不思议力能令一切众生于凡夫地生起诸菩萨无量道芽令功德树郁盛扶疏增长是故号不可思议功德无量义经大庄严菩萨及八万菩萨摩诃萨同声白佛言世尊慈愍快为我等说如是法令我大获法利世尊慈恩实难可报尔时佛告大庄严菩萨及八万菩萨摩诃萨言汝等当于此经广化一切勤心流布于当来世必令广行阎浮提令一切众生得见闻读诵书写供养以是之故亦疾令汝等速得阿耨多罗三藐三菩提尔时大会皆大欢喜顶礼世尊信受奉行。

　　御录经海一滴卷之十

　　音释

　　吮

　　(徂兖切欶也)。

　　髓脑

　　(上息委切骨中脂下奴老切顶髓)。

　　胄

　　(音宙)。

　　坌

　　(焚上声尘塕也)。
乾隆藏第 164 册 No. 1669 御录经海一滴


　　御录经海一滴卷之十二　　　　　机二

　　妙法莲华经

　　尔时世尊四众围绕供养恭敬尊重赞叹为诸菩萨说大乘经名无量义教菩萨法佛所护念说此经已结跏趺坐入于无量义处三昧身心不动是诸大众得未曾有欢喜合掌一心观佛尔时佛放眉间白毫相光照东方万八千世界靡不周遍下至阿鼻地狱上至阿迦尼吒天于此世界尽见彼土六趣众生又见彼土现在诸佛及闻诸佛所说经法尔时弥勒菩萨欲自决疑而问文殊师利言以何因缘而有此瑞神通之相文殊师利语弥勒菩萨摩诃萨及诸大士善男子等如我惟忖今佛世尊欲说大法雨大法雨吹大法螺击大法鼓演大法义。

　　尔时世尊从三昧安详而起告舍利弗诸佛智慧甚深无量其智慧门难解难入一切声闻辟支佛所不能知所以者何如来知见广大深远无量无碍力无所畏禅定解脱三昧深入无际成就一切未曾有法舍利弗取要言之无量无边未曾有法佛悉成就止舍利弗不须复说所以者何佛所成就第一希有难解之法唯佛与佛乃能究尽诸法实相所谓诸法如是相如是性如是体如是力如是作如是因如是缘如是果如是报如是本末究竟等尔时世尊欲重宣此义而说偈言。

如是大果报　种种性相义　我及十方佛
乃能知是事　是法不可示　言辞相寂灭
诸余众生类　无有能得解　假使满世间
皆如舍利弗　尽思共度量　不能测佛智
舍利弗当知　诸佛语无异　于佛所说法
当生大信力　佛以方便力　示以三乘教
众生处处着　引之令得出

　　尔时舍利弗白佛言世尊何因何缘殷勤称叹甚深微妙难解之法今者四众咸皆有疑惟愿世尊敷演斯事尔时佛告舍利弗止止不须复说若说是事一切世间诸天及人皆当惊疑即说偈言。

止止不须说　我法妙难思　诸增上慢者
闻必不敬信

　　尔时舍利弗重白佛言世尊惟愿说之惟愿说之如我等辈必能敬信佛告舍利弗汝已殷勤启请岂得不说汝今谛听善思念之吾当为汝分别解说说此语时会中有比丘比丘尼优婆塞优婆夷五千人等即从座起礼佛而退世尊默然而不制止告舍利弗我今此众无复枝叶纯有真实如是增上慢人退亦佳矣汝今善听当为汝说舍利弗诸佛随宜说法意趣难解所以者何我以无数方便种种因缘譬喻言辞演说诸法是法非思量分别之所能解唯有诸佛乃能知之所以者何诸佛世尊唯以一大事因缘故出现于世欲令众生开佛知见使得清净故欲示众生佛之知见故欲令众生悟佛知见故欲令众生入佛知见道故出现于世舍利弗诸佛如来但教化菩萨诸有所作常为一事唯以佛之知见示悟众生如来但以一佛乘故为众生说法无有余乘若二若三一切十方诸佛法亦如是皆为一佛乘故是诸众生从诸佛闻法究竟皆得一切种智舍利弗我今亦复如是知诸众生有种种欲深心所著随其本性以种种因缘譬喻言辞方便力而为说法如此皆为得一佛乘一切种智故舍利弗十方世界中尚无二乘何况有三舍利弗诸佛出于五浊恶世众生垢重悭贪嫉妒成就诸不善根故诸佛以方便力于一佛乘分别说三舍利弗有诸比丘比丘尼自谓已得阿罗汉是最后身究竟涅槃便不复志求阿耨多罗三藐三菩提当知此辈皆是增上慢人所以者何若有比丘实得阿罗汉若不信此法无有是处除佛灭度后现前无佛所以者何佛灭度后如是等经受持读诵解义者是人难得若遇余佛于此法中便得决了舍利弗汝等当一心信解受持佛语诸佛如来言无虚妄无有余乘唯一佛乘尔时世尊欲重宣此义而说偈言。

十方佛土中　唯有一乘法　无二亦无三
除佛方便说　但以假名字　引导于众生
说佛智慧故　诸佛出于世　唯此一事实
余二则非真　佛自住大乘　如其所得法
定慧力庄严　以此度众生　我以相严身
光明照世间　无量众所尊　为说实相印
舍利弗当知　我本立誓愿　欲令一切众
如我等无异　若我遇众生　尽教以佛道
无智者错乱　迷惑不受教　我知此众生
未曾修善本　坚著于五欲　痴爱故生恼
以诸欲因缘　轮回六趣中　世世常增长
入邪见稠林　若有若无等　依止此诸见
深着虚妄法　坚受不可舍　如是人难度
我为设方便　说诸尽苦道　示之以涅槃
我虽说涅槃　是亦非真灭　诸法从本来
常自寂灭相　佛子行道已　来世得作佛
一切诸世尊　皆说一乘道　今此诸大众
皆应除疑惑　诸佛语无异　唯一无二乘
更以异方便　助显第一义　若有众生类
值诸过去佛　若闻法布施　或持戒忍辱
精进禅智等　种种修福慧　如是诸人等
皆已成佛道　若有闻法者　无一不成佛
诸佛本誓愿　我所行佛道　普欲令众生
亦同得此道　诸佛两足尊　知法常无性
佛种从缘起　是故说一乘　是法住法位
世间相常住　诸法寂灭相　不可以言宣
以方便力故　如来如是说

　　尔时舍利弗踊跃欢喜即起合掌而白佛言我今从佛闻所未闻未曾有法断诸疑悔身意泰然快得安隐今日乃知真是佛子从佛口生从法化生。

　　尔时佛告舍利弗我昔曾于二万亿佛所为无上道故常教化汝汝亦长夜随我受学我以方便引导汝故生我法中舍利弗我昔教汝志愿佛道汝今悉忘而便自谓已得灭度我今还欲令汝忆念本愿所行道故为诸声闻说是大乘经名妙法莲华教菩萨法佛所护念舍利弗汝于未来世奉持正法具足菩萨所行之道当得作佛号曰华光如来国名离垢劫名大宝庄严其国中以菩萨为大宝故尔时四部大众见舍利弗于佛前受阿耨多罗三藐三菩提记心大欢喜踊跃无量释提桓因梵天王等与无数天子各以天衣天香天华天乐供养于佛而说偈言。

大智舍利弗　今得受尊记　我等亦如是
必当得作佛　我所有福业　今世若过世
及见佛功德　尽回向佛道

　　尔时舍利弗白佛言世尊我今亲于佛前得受阿耨多罗三藐三菩提记是诸千二百心自在者昔住学地佛常教化言我法能离生老病死究竟涅槃是学无学人亦各自以离我见及有无见等谓得涅槃而今于世尊前闻所未闻皆堕疑惑善哉世尊愿为四众说其因缘令离疑悔尔时佛告舍利弗我先不言诸佛世尊以种种因缘譬喻言辞方便说法皆为阿耨多罗三藐三菩提耶今当复以譬喻更明此义舍利弗若国邑聚落有大长者财富无量其家广大唯有一门多诸人众止住其中堂阁朽故墙壁隤落柱根腐败梁栋倾危周匝俱时歘然火起焚烧舍宅长者诸子若十二十或至三十在此宅中长者见是大火从四面起即大惊怖而作是念我虽能于此所烧之门安隐得出而诸子等于火宅内乐着嬉戏不觉不知不惊不怖火来逼身苦痛切己心不厌患无求出意是长者作是思惟是舍唯有一门而复狭小诸子幼稚未有所识恋着戏处或当堕落为火所烧我当为说怖畏之事此舍已烧宜时疾出无令为火之所烧害父虽怜愍善言诱喻而诸子等乐着嬉戏不肯信受不惊不畏了无出心尔时长者即作是念此舍已为大火所烧我今当设方便令诸子等得免斯害父知诸子先心各有所好而告之言汝等所可玩好希有难得汝若不取后必忧悔如此种种羊车鹿车牛车今在门外可以游戏汝等于此火宅宜速出来随汝所欲皆当与汝尔时诸子闻父所说珍玩之物适其愿故心各勇锐互相推排竞共驰走争出火宅尔时长者名赐诸子等一大车其车高广众宝庄校驾以白牛肤色𠑽洁形体姝好有大筋力行步平正其疾如风又多仆从而侍卫之是时诸子各乘大车得未曾有舍利弗于汝意云何是长者等与诸子珍宝大车宁有虚妄不舍利弗言不也世尊是长者但令诸子得免火难全其躯命非为虚妄何况长者自知财富无量欲饶益诸子等与大车佛告舍利弗善哉善哉如汝所言如来亦复如是以智慧方便于三界火宅拔济众生为说三乘而作是言汝等莫得乐住三界火宅勿贪粗弊色声香味触也若贪着生爱则为所烧汝速出三界当得声闻辟支佛佛乘我今为汝保任此事终不虚也汝等但当勤修精进舍利弗若有众生闻法信受欲速出三界自求涅槃名声闻乘如求羊车出于火宅求自然慧乐独善寂深知诸法因缘名辟支佛乘如求鹿车出于火宅求一切智佛智自然智无师智如来知见力无所畏利益天人度脱一切是名大乘如彼诸子为求牛车出于火宅舍利弗是诸众生脱三界者悉与诸佛禅定解脱等娱乐之具皆是一相一种圣所称叹能生净妙第一之乐以是因缘当知诸佛方便力故于一佛乘分别说三。

　　尔时慧命须菩提摩诃迦旃延摩诃迦叶摩诃目犍连从佛所闻未曾有法欢喜踊跃即从座起而白佛言我等居僧之首年并朽迈自谓已得涅槃无所堪任但念空无相无作于菩萨法游戏神通净佛国土成就众生心不喜乐今于佛前得闻希有之法深自庆幸获大善利无量珍宝不求自得尔时摩诃迦叶而说偈言。

　我等今日　闻佛音教　欢喜踊跃
　得未曾有　譬如童子　幼稚无识
　舍父逃逝　远到他土　其父忧念
　四方推求　顿止一城　其家巨富
　而年朽迈　益忧念子　痴子舍我
　五十余年　库藏诸物　当如之何
　尔时穷子　求索衣食　从邑至邑
　从国至国　或有所得　或无所得
　饥饿羸瘦　体生疮癣　渐次经历
　到父住城　佣赁展转　遂至父舍
　尔时长者　于其门内　施大宝帐
　处师子座　眷属围绕　诸人侍卫
　穷子见父　豪贵尊严　惊怖自怪
　驰走而去　借问贫里　欲往佣作
　长者是时　在师子座　遥见其子
　默而识之　知子愚劣　不信是父
　方便遣人　云当相雇　除诸粪秽
　倍与汝价　穷子闻之　欢喜随来
　于是长者　着弊垢衣　执除粪器
　往到子所　方便附近　语令勤作
　当益汝价　饮食充足　又以软语
　若如我子　渐令入出　执作家事
　示其金银　皆使令知　父知子心
　渐已旷大　即聚亲族　刹利居士
　说是我子　舍我他行　凡我所有
　悉以付之　子念昔贫　志意下劣
　今于父所　大获珍宝　甚大欢喜
　得未曾有　佛亦如是　知我乐小
　未曾说言　汝等作佛　一切诸佛
　秘藏之法　但为菩萨　演其实事
　而不为我　说斯真要　如彼穷子
　得近其父　虽知诸物　心不希取
　我等虽说　佛法宝藏　自无志愿
　亦复如是　自谓为足　更无余事
　所以者何　一切诸法　皆悉空寂
　无生无灭　无大无小　无漏无为
　无贪无著　修习空法　得脱三界
　苦恼之患　则为已得　报佛之恩
　导师见舍　观我心故　初不劝进
　说有实利　我等今日　得未曾有
　如彼穷子　得无量宝　世尊我今
　得道得果　于无漏法　得清净眼
　我等长夜　持佛净戒　始于今日
　得其果报　法王法中　久修梵行
　今得无漏　无上大果　于诸世间
　应受供养　世尊大恩　以希有事
　怜愍教化　利益我等　无量亿劫
　谁能报者　头顶礼敬　两肩荷负
　尽心恭敬　四事供养　于恒沙劫
　亦不能报

　　尔时世尊告摩诃迦叶及诸大弟子善哉善哉迦叶当知如来是诸法之王若有所说皆不虚也于一切法以智方便而演说之其所说法皆悉到于一切智地如来观知一切诸法之所归趣亦知一切众生深心所行通达无碍又于诸法究尽明了示诸众生一切智慧迦叶譬如三千大千世界山川溪谷土地所生卉木丛林及诸药草种类若干名色各异密云弥布澍泽普洽其小根茎枝叶中根茎枝叶大根茎枝叶随上中下各有所受一云所雨称其种性而得生长华果敷实虽一地所生一雨所润而诸草木各有差别迦叶当知如来亦复如是未度者令度未解者令解未安者令安未涅槃者令得涅槃观是众生诸根利钝精进懈怠随其所堪而为说法种种无量皆令欢喜快得善利是诸众生闻是法已现世安隐后生善处以道受乐离诸障碍如来说法一相一味所谓解脱相离相灭相究竟至于一切种智其有众生闻如来法若持读诵如说修行所有功德不自觉知所以者何唯有如来知此众生种相体性如实知之明了无碍观众生心欲而将护之是故不即为说一切种智迦叶诸佛世尊随宜说法难解难知。

　　佛告诸比丘乃往过去无量无边不可思议阿僧祇劫尔时有佛名大通智胜彼佛灭度已来甚大久远譬如三千大千世界所有地种假使有人磨以为墨过于东方千国土乃下一点大如微尘又过千国土复下一点如是展转尽地种墨于汝等意云何是诸国土能得边际知其数不不也世尊诸比丘是人所经国土若点不点尽抹为尘一尘一劫彼佛灭度已来复过是数我以如来知见力故观彼久远犹若今日乃述往事而说偈言。

大通智胜佛　十劫坐道场　佛法不现前
不得成佛道　过十小劫已　乃得成佛道
诸天及世人　心皆怀踊跃　头面礼佛足
而请转法轮　无量慧世尊　受彼众人请
为宣种种法　四谛十二缘　千万恒沙众
皆成阿罗汉　时王十六子　出家作沙弥
皆共请彼佛　演说大乘法　佛知童子心
宿世之所行　以无量因缘　种种诸譬喻
说六波罗密　及诸神通事　分别真实法
菩萨所行道　说是法华经　如恒河沙偈
彼佛说经已　静室入禅定　是诸沙弥等
各各坐法座　宣扬助法化　广度诸众生
是诸闻法者　常与师俱生　其有住声闻
渐教以佛道　我在十六数　曾亦为汝说
以是本因缘　今说法华经　譬如险恶道
迥绝多毒兽　又复无水草　人所怖畏处
无数千万众　欲过此险道　其路甚旷远
经五百由旬　时有一导师　强识有智慧
明了心决定　在险济众难　众人皆疲倦
而白导师言　我等今顿乏　于此欲退还
导师作是念　此辈甚可愍　如何欲退还
而失大珍宝　寻时思方便　当设神通力
化作大城郭　庄严诸舍宅　周匝有园林
慰众言勿惧　汝等入此城　各可随所乐
诸人既入城　心皆大欢喜　皆生安隐想
自谓已得度　导师知息已　集众而告言
汝等当前进　此是化城耳　汝今勤精进
当共至宝所　我亦复如是　为一切导师
见诸求道者　中路而懈废　不能度生死
烦恼诸险道　故以方便力　为息说涅槃
言汝等苦灭　所作皆已办　既知到涅槃
皆得阿罗汉　尔乃集大众　为说真实法
诸佛方便力　分别说三乘　唯有一佛乘
息处故说二　今为汝说实　汝所得非灭
为佛一切智　当发大精进　汝证一切智
十力等佛法　具三十二相　乃是真实灭
诸佛之导师　为息说涅槃　既知是息已
引入于佛慧

　　尔时千二百阿罗汉心自在者作是念我等欢喜得未曾有若世尊各见授记如余大弟子者不亦快乎佛知此等心之所念而说偈言。

憍陈如比丘　当见无量佛　过阿僧祇劫
乃成等正觉　其五百比丘　次第当作佛
同号曰普明　转次而授记　余诸声闻众
亦当复如是　其不在此会　汝等为宣说

　　尔时五百阿罗汉于佛前得授记已欢喜踊跃即从座起到于佛前头面礼足悔过自责世尊譬如有人至亲友家醉酒而卧是时亲友官事当行以无价宝珠系其衣里与之而去其人醉卧都不觉知起已游行到于他国为衣食故勤力求索甚大艰难若少有所得便以为足于后亲友会遇见之而作是言咄哉丈夫何为衣食乃至如是我昔欲令汝得安乐五欲自恣于某年月日以无价宝珠系汝衣里今故现在而汝不知勤苦忧恼以求自活甚为痴也汝今可以此宝贸易所须常可如意无所乏短佛亦如是为菩萨时教化我等令发一切智心而寻废忘不知不觉今者世尊觉悟我等我今乃知实是菩萨得受阿耨多罗三藐三菩提记以是因缘甚大欢喜得未曾有。

　　尔时佛告药王菩萨摩诃萨我所说经典无量千万亿已说今说当说而于其中此法华经最为难信难解药王此经是诸佛秘要之藏不可分布妄授与人而此经者如来现在犹多怨嫉况灭度后药王当知如来灭后其能书持读诵供养为他人说者如来则为以衣覆之又为他方现在诸佛之所护念药王譬如有人渴乏须水于彼高原穿凿求之犹见干土知水尚远施功不已转见湿土遂渐至泥其心决定知水必近菩萨亦复如是若未闻未解未能修习是法华经当知是人去阿耨多罗三藐三菩提尚远若得闻解思惟修习必知得近阿耨多罗三藐三菩提所以者何一切菩萨阿耨多罗三藐三菩提皆属此经此经开方便门示真实相是法华经藏深固幽远无人能到今佛教化成就菩萨而为开示若声闻人闻是经惊疑怖畏当知是为增上慢者药王若有善男子善女人如来灭后欲为四众说是法华经者云何应说是善男子善女人入如来室着如来衣坐如来座尔乃应为四众广说斯经如来室者一切众生中大慈悲心是如来衣者柔和忍辱心是如来座者一切法空是安住是中然后以不懈怠心为诸菩萨及四众广说是法华经尔时世尊欲重宣此义而说偈言。

欲舍诸懈怠　应当听此经　不闻法华经
去佛智甚远　若人说此经　应入如来室
著于如来衣　而坐如来座　处众无所畏
广为分别说　大慈悲为室　柔和忍辱衣
诸法空为座　处此为说法　若人具是德
或为四众说　空处读诵经　皆得见我身
诸佛护念故　速得菩萨道

　　尔时佛前有七宝塔高五百由旬从地涌出住在空中种种宝物而庄校之四面皆出多摩罗䟦栴檀之香充遍世界尔时宝塔中出大音声叹言善哉善哉释迦牟尼世尊能以平等大慧教菩萨法佛所护念妙法华经为大众说如是如是释迦牟尼世尊如所说者皆是真实尔时有菩萨摩诃萨名大乐说知一切世间天人阿修罗等心之所疑而白佛言世尊以何因缘有此宝塔从地涌出又于其中发是音声佛告大乐说菩萨此宝塔中有如来全身乃往过去东方无量千万亿阿僧祇世界国名宝净彼中有佛号曰多宝其佛行菩萨道时作大誓愿若我成佛灭度之后于十方国土有说法华经处我之塔庙为听是经故涌现其前为作证明尔时释迦牟尼佛即从座起住虚空中一切四众起立合掌一心观佛于是释迦牟尼佛以右指开七宝塔户出大音声如却关钥开大城门即时一切众会皆见多宝如来于宝塔中坐师子座全身不散如入禅定时多宝佛于宝塔中分半座与释迦牟尼佛而作是言释迦牟尼佛可就此座即时释迦牟尼佛入其塔中坐其半座结跏趺坐尔时大众见二如来在七宝塔中师子座上结跏趺坐各作是念佛坐高远惟愿如来以神通力令我等辈俱处虚空即时释迦牟尼佛以神通力接诸大众皆在虚空以大音声普告四众谁能于此娑婆国土广说妙法华经佛欲以此妙法华经付嘱有在而说偈言。

　圣主世尊　虽久灭度　在宝塔中
　尚为法来　诸人云何　不勤为法
　彼佛本愿　我灭度后　在在所往
　常为听法　令法久住　故来至此
　其有能护　此经法者　则为供养
　我及多宝　诸善男子　各谛思惟
　此为难事　宜发大愿　诸余经典
　数如恒沙　虽说此等　未足为难
　于我灭后　若能奉持　如斯经典
　是则为难　我为佛道　于无量土
　从始至今　广说诸经　而于其中
　此经第一　若有能持　则持佛身
　如是之人　诸佛所叹　是则勇猛
　是则精进　是名持戒　行头陀者
　则为疾得　无上佛道

　　于时下方多宝世尊所从菩萨名曰智积白多宝佛当还本土释迦牟尼佛告智积曰善男子且待须臾此有菩萨名文殊师利可与相见论说妙法尔时文殊师利坐千叶莲华从于大海娑竭罗龙宫自然涌出至于佛所头面敬礼二世尊足修敬已毕智积问言仁往龙宫所化众生其数几何文殊师利言其数无量非口所宣且待须臾自当证知所言未竟无数菩萨坐宝莲华从海涌出诣灵鹫山住在虚空此诸菩萨皆是文殊师利之所化度文殊师利谓智积曰于海教化其事如是我于海中唯常宣说妙法华经智积问言此经甚深微妙诸经中宝颇有众生勤加精进修行此经速得佛不文殊师利言有娑竭罗龙王女年始八岁智慧利根得陀罗尼诸佛所说甚深秘藏悉能受持深入禅定了达诸法于刹那顷发菩提心得不退转言论未讫时龙王女忽现于前头面礼敬以偈赞曰。

深达罪福相　遍照于十方　微妙净法身
具相三十二　以八十种好　用庄严法身
天人所戴仰　龙神咸恭敬　一切众生类
无不宗奉者　又闻成菩提　唯佛当证知
我阐大乘教　度脱苦众生

　　时舍利弗语龙女言汝谓不久得无上道是事难信尔时龙女有一宝珠价值三千大千世界持以上佛佛即受之龙女谓智积菩萨尊者舍利弗言我献宝珠世尊纳受是事疾不答言甚疾女言以汝神力观我成佛复速于此当时众会皆见龙女忽然之间变成男子具菩萨行即往南方无垢世界坐宝莲华成等正觉三十二相八十种好普为十方一切众生演说妙法尔时娑婆世界三千众生住不退地三千众生发菩提心而得受记智积菩萨及舍利弗一切众会默然信受。

　　尔时世尊视八十万亿那由他诸菩萨摩诃萨是诸菩萨皆是阿惟越致转不退法轮得诸陀罗尼即从座起至于佛前一心合掌敬顺佛意并欲自满本愿而发誓言世尊我等于如来灭后周旋往反十方世界能令众生书写此经受持读诵解说其义如法修行惟愿世尊在于他方遥见守护即时诸菩萨俱同发声而说偈言。

惟愿不为虑　于佛灭度后　恐怖恶世中
我等当广说　有诸无智人　恶口骂詈等
及加刀杖者　我等皆当忍　恶世中比丘
邪智心谄曲　未得谓为得　我慢心充满
或有阿练若　纳衣在空闲　自谓行真道
轻贱人间者　贪着利养故　常念世俗事
假名阿练若　诽谤说我恶　我等敬佛故
皆当忍受之　浊劫恶世中　多有诸恐怖
我不爱身命　但惜无上道　当着忍辱铠
护持佛所嘱　诸聚落城邑　其有求法者
我皆到其所　说佛所嘱法　我是世尊使
处众无所畏　我当善说法　愿佛安隐住
我于世尊前　诸来十方佛　发如是誓言
佛自知我心

　　尔时文殊师利白佛言世尊是诸菩萨甚为难有敬顺佛故发大誓愿世尊于后恶世云何能说是经佛言文殊师利菩萨摩诃萨于后末世法欲灭时有持是法华经者于在家出家人中生大慈心于非菩萨人中生大悲心随在何地以神通力智慧力引之令得住是法中是法华经于无量国中乃至名字不可得闻何况得见受持读诵文殊师利譬如强力转轮圣王欲以威势降伏诸国王见兵众战有功者即大欢喜随功赏赐或与田宅聚落城邑或与衣服严身之具或与种种珍宝金银唯髻中明珠不以与之所以者何独王顶上有此一珠如见兵众有大功者心甚欢喜而乃与之如来亦复如是以禅定智慧力得法国土王于三界而诸魔王不肯顺伏如来贤圣诸将与之共战其有功者心亦欢喜于四众中为说诸经赐以禅定解脱无漏根力诸法之财又复赐与涅槃之城言得灭度引导其心令皆欢喜而不为说是法华经文殊师利此法华经诸佛如来秘密之藏诸经最上长夜守护不妄宣说始于今日乃与汝等而敷演之。

　　尔时他方国土诸来菩萨摩诃萨同白佛言世尊若听我等于佛灭后在此娑婆世界勤加精进护持读诵是经愿于此土而广说之尔时佛告诸菩萨摩诃萨众止善男子不须汝等护持此经所以者何我娑婆世界自有六万恒河沙等菩萨摩诃萨一一菩萨各有六万恒河沙眷属是诸人等能于我灭后护持读诵广说此经佛说是时娑婆世界三千大千国土地皆振裂而于其中有无量千万亿菩萨摩诃萨同时涌出是诸菩萨皆是大众唱导之首各将六万恒河沙眷属共诣虚空七宝妙塔向二世尊头面礼足以种种赞法而赞于佛如是时间经五十小劫是时释迦牟尼佛默然而坐及诸四众亦皆默然五十小劫佛神力故令诸大众谓如半日尔时弥勒菩萨及诸菩萨众皆作是念我等从昔已来未见未闻如是大菩萨摩诃萨众从地涌出住世尊前时弥勒菩萨摩诃萨合掌向佛以偈问曰。

无量千万亿　大众诸菩萨　是从何所来
以何因缘集　巨身大神通　智慧叵思议
所将诸眷属　如恒河沙等　此大菩萨众
谁为其说法　教化而成就　修习何佛道
我于此众中　乃不识一人　无量德世尊
惟愿决众疑

　　尔时释迦牟尼佛告弥勒菩萨善哉善哉阿逸多汝等当共一心被精进铠发坚固意如来今欲显发宣示诸佛智慧诸佛自在神通之力诸佛师子奋迅之力诸佛威猛大势之力阿逸多是诸大菩萨摩诃萨无量无数阿僧祇从地涌出汝等昔所未见者是我于娑婆世界得阿耨多罗三藐三菩提已教化示导此诸菩萨调伏其心令发道意是诸善男子等皆于是娑婆世界之下虚空中住不乐在众多有所说常乐静处勤行精进未曾休息亦不依止人天而住常乐深智无有障碍亦常乐于诸佛之法一心精进求无上慧尔时弥勒菩萨及无数诸菩萨等心生疑惑怪未曾有而作是念云何世尊于少时间教化如是无量无边阿僧祇诸大菩萨令住阿耨多罗三藐三菩提即白佛言世尊佛转法轮已来始过四十余年云何于此少时教化如是无量大菩萨众此大菩萨众久远已来于无量无边诸佛所植诸善根成就菩萨道譬如有人年当少壮指百岁人言是我子其百岁人亦指年少言是我父生育我等世所难信佛亦如是世尊得佛未久乃能作此大功德事我等虽信佛所出言未曾虚妄佛所知者皆悉通达然诸新发意菩萨于佛灭后若闻是语或不信受而起破法罪业因缘唯愿世尊宣示解说尔时佛告诸菩萨及一切大众诸善男子汝等当信解如来诚谛之语譬如三千大千世界假使有人抹为微尘过于东方五百千万亿那由他阿僧祇国乃下一尘如是东行尽是微尘诸善男子于意云何是诸世界可得思惟校计知其数不弥勒菩萨等俱白佛言世尊是诸世界无量无边非算数所知亦非心力所及一切声闻辟支佛以无漏智不能思惟知其限数尔时佛告大菩萨众诸善男子今当分明宣语汝等我成佛已来复过于此百千万亿那由他阿僧祇劫自从是来我常在此娑婆世界说法教化亦于余处百千万亿那由他阿僧祇国导利众生处处自说名字不同年纪大小亦复现言当入涅槃然我实成佛已来久远若斯但以方便教化众生令入佛道作如是说诸善男子如来所演经典皆为度脱众生或说己身或说他身或示己身或示他身或示己事或示他事诸所言说皆实不虚所以者何如来如实知见三界之相无有生死若退若出亦无在世及灭度者非实非虚非如非异不如三界见于三界如斯之事如来明见无有错谬以诸众生有种种性种种欲种种行种种忆想分别故欲令生诸善根以若干因缘譬喻言辞种种说法所作佛事未曾暂废如是我成佛已来甚大久远寿命无量阿僧祇劫常住不灭诸善男子我本行菩萨道所成寿命今犹未尽复倍上数然今非实灭度而便唱言当取灭度如来以是方便教化众生所以者何若诸佛久住于世间薄德之人不种善根贪着五欲入于忆想妄见网中若见如来常在不灭便起憍恣而怀厌怠不生难遭之想恭敬之心愈起色见声求之妄念益执缘聚假合之幻身是故如来大慈方便说言当知诸佛出世难可值遇百千万亿劫或有见佛或不见者令诸众生闻如是语生难遭想心怀恋慕渴仰于佛便种善根是故如来虽不实灭而言灭度譬如良医智慧聪达明练方药善治众病其人多诸子息以有事缘远至余国诸子于后饮他毒药药发闷乱宛转于地是时其父还来归家诸子饮毒或失本心或不失者遥见其父皆大欢喜拜跪问讯善安隐归我等愚痴误服毒药愿见救疗更赐寿命父见子等苦恼如是依诸经方求好药草色香美味皆悉具足捣筛和合与子令服而作是言此大良药色香羙味皆悉具足汝等可服速除苦恼无复众患其诸子中不失心者见此良药色香俱好即便服之病尽除愈余失心者见其父来虽亦欢喜问讯求索治病然与其药而不肯服所以者何毒气深入失本心故父作是念此子可愍为毒所中心皆颠倒我今当设方便令服此药即作是言汝等当知我今衰老死时已至是好良药今留在此汝可取服勿忧不差作是教已复至他国遣使还告汝父已死是时诸子闻父背丧自惟孤露无复恃怙常怀悲感心遂醒悟乃知此药色香羙味即取服之毒病皆愈诸善男子于意云何颇有人能说此良医虚妄过不不也世尊佛言我亦如是尔时世尊欲重宣此义而说偈言。

自我得佛来　所经诸劫数　无量百千万
亿载阿僧祇　为度众生故　方便现涅槃
而实不灭度　常住此说法　以方便力故
现有灭不灭　余国有众生　恭敬信乐者
我复于彼中　为说无上法　汝等不闻此
但谓我灭度　于阿僧祇劫　常在灵鹫山
众生见劫尽　大火所烧时　我此土安隐
天人常克满　园林诸堂阁　种种宝庄严
宝树多华果　众生所游乐　我智力如是
慧光照无量　寿命无数劫　久修业所得
汝等有智者　勿于此生疑

　　尔时佛告弥勒菩萨摩诃萨阿逸多其有众生闻佛寿命长远如是乃至能生一念信解所得功德无有限量若有善男子善女人为阿耨多罗三藐三菩提故于八十万亿那由他劫行五波罗密以是功德比前功德百分千分百千万亿分不及其一若有闻佛寿命长远解其言趣是人所得功德无有限量能起如来无上之慧若闻是经若教人闻若自持若教人持若自书若教人书是人功德无量无边能生一切种智尔时世尊欲重宣此义而说偈言。

若我灭度后　能奉持此经　斯人福无量
如上之所说　况复持此经　兼布施持戒
忍辱乐禅定　不瞋不恶口　恭敬于塔庙
谦下诸比丘　远离自高心　常思惟智慧
有问难不瞋　随顺为解说　若能行是行
功德不可量　若见此法师　成就如是德
头面接足礼　生心如佛想　不久诣道树
得无漏无为　广利诸人天　应种种供养
其所住止处　乃至说一偈　是中应起塔
庄严令妙好　佛子住此地　则是佛受用
常在于其中　经行及坐卧

　　尔时佛告常精进菩萨摩诃萨若善男子善女人受持是法华经若读若诵若解说若书写是人当得六根清净即说偈言。

若于大众中　以无所畏心　说是法华经
汝听其功德　是人得八百　功德殊胜眼
以是庄严故　其目甚清净　父母所生眼
悉见三千界　其中诸众生　一切皆悉见
虽未得天眼　肉眼力如是
父母所生耳　清净无浊秽　以此常耳闻
三千世界声　遥闻是众声　而不坏耳根
持是法华者　虽未得天耳　但用所生耳
功德已如是
是人鼻清净　于此世界中　若香若臭物
种种悉闻知　在在方世尊　愍众而说法
众生在佛前　闻经皆欢喜　如法而修行
闻香悉能知　虽未得菩萨　无漏法生鼻
而是持经者　先得此鼻相
是人舌根净　终不受恶味　以深净妙声
于大众说法　以诸因缘喻　引导众生心
诸佛及弟子　闻其说法音　常念而守护
或时为现身
若持法华者　其身甚清净　如彼净琉璃
众生皆喜见　又如净明镜　悉见诸色像
菩萨于净身　皆见世所有　唯独自明了
余人所不见　虽未得无漏　法性之妙身
以清净常体　一切于中现
是人意清净　明利无浊秽　以此妙意根
知上中下法　乃至闻一偈　通达无量义
以持法华故　悉知诸法相　随义识次第
达名字语言　此人有所说　皆是先佛法
以演此法故　于众无所畏　持法华经者
意根净若斯

　　尔时佛告得大势菩萨摩诃萨乃往古昔过无量劫有佛名威音王如来尔时有一菩萨比丘名常不轻得大势以何因缘名常不轻是比丘凡见四众皆悉礼拜赞叹而作是言我深敬汝等不敢轻慢所以者何汝等皆行菩萨道当得作佛而是比丘不专读诵经典但行礼拜乃至远见四众亦复故往礼拜赞叹而作是言我不敢轻于汝等汝等皆当作佛是比丘闻威音王佛先所说法华经悉能受持即得如上眼根清净耳鼻舌身意根清净得是六根清净已更增寿命二百万亿那由他岁广为人说是法华经于四众中说法心无所畏得大势是常不轻菩萨摩诃萨于后复值千万亿佛亦于诸佛法中说是经典功德成就当得作佛。

　　尔时世尊于文殊师利等一切众前现大神力出广长舌上至梵世一切毛孔放于无量无数色光皆悉遍照十方世界于时十方世界通达无碍如一佛土尔时佛告上行等菩萨大众诸佛神力如是无量无边不可思议若我以是神力于无量无边百千万亿阿僧祇劫为嘱累故说此经功德犹不能尽以要言之如来一切所有之法如来一切自在神力如来一切秘要之藏如来一切甚深之事皆于此经宣示显说若有受持读诵解说书写如说修行若经卷所住之处即是道场诸佛于此得阿耨多罗三藐三菩提诸佛于此转于法轮诸佛于此而般涅槃尔时释迦牟尼佛从法座起现大神力以右手摩无量菩萨摩诃萨顶而作是言我于无量百千万亿阿僧祇劫修习是难得阿耨多罗三藐三菩提法今以付嘱汝等汝等应当一心流布此法广令增益令一切众生普得闻知所以者何如来有大慈悲无诸悭吝亦无所畏能与众生佛之智慧如来智慧自然智慧如来是一切众生之大施主汝等亦应随学如来之法勿生悭吝汝等若能如是则为已报诸佛之恩时诸菩萨摩诃萨闻佛作是说已皆大欢喜益加恭敬合掌向佛俱发声言如世尊敕当具奉行唯然世尊愿不有虑。

　　尔时释迦牟尼佛放大人相肉髻光明及放眉间白毫相光遍照东方八百万亿那由他恒河沙等诸佛世界过是数已有世界名净光庄严其国有佛号净华宿王智如来国中有一菩萨名曰妙音久已植众德本供养亲近无量百千万亿诸佛而悉成就甚深智慧得妙幢相三昧法华三昧净德三昧智印三昧集一切功德三昧清净三昧神通游戏三昧慧炬三昧庄严王三昧净光明三昧得如是等百千万亿恒河沙等诸大三昧释迦牟尼佛光照其身即白净华宿王智佛言世尊我当往诣娑婆世界礼拜亲近供养释迦牟尼佛于是妙音菩萨不起于座身不动摇而入三昧以三昧力即来诣此娑婆世界耆阇崛山到已下七宝台以宝璎珞持至释迦牟尼佛所头面礼足奉上璎珞而白佛言世尊净华宿王智佛问讯世尊少病少恼起居轻利安乐行不四大调和不世事可忍不众生易度不所化众生无多贪欲瞋恚愚痴嫉妒悭慢者不无不孝父母不敬沙门邪见不善心不摄五情者不众生能降伏诸魔怨不世尊我今欲见多宝佛身惟愿世尊示我令见尔时释迦牟尼佛语多宝佛是妙音菩萨欲得相见时多宝佛告妙音言善哉善哉汝能为供养释迦牟尼佛及听法华经并见文殊师利等故来至此尔时华德菩萨白佛言世尊是妙音菩萨种何善根修何功德有是神力佛告华德汝但见妙音菩萨其身在此而是菩萨现种种身处处为诸众生说是经典是菩萨以若干智慧明照娑婆世界令一切众生各得所知于十方恒河沙世界中亦复如是若应以声闻形得度者现声闻形而为说法应以辟支佛形得度者现辟支佛形而为说法应以菩萨形得度者现菩萨形而为说法应以佛形得度者即现佛形而为说法如是种种随所应度而为现形乃至应以灭度而得度者示现灭度华德妙音菩萨摩诃萨成就大神通智慧之力其事如是。

　　尔时无尽意菩萨即从座起偏袒右肩合掌向佛而作是言世尊观世音菩萨以何因缘名观世音佛告无尽意菩萨善男子若有无量百千万亿众生受诸苦恼闻是观世音菩萨一心称名观世音菩萨即时观其音声皆得解脱无尽意是观世音菩萨成就如是功德以种种形游诸国土度脱众生是故汝等应当一心供养观世音菩萨是观世音菩萨摩诃萨于怖畏急难之中能施无畏是故此娑婆世界皆号之为施无畏者尔时无尽意菩萨以偈问曰。

世尊妙相具　我今重问彼　佛子何因缘
名为观世音　具足妙相尊　偈答无尽意
汝听观音行　善应诸方所　弘誓深如海
历劫不思议　侍多千亿佛　发大清净愿
我为汝略说　闻名及见身　心念不空过
能灭诸有苦　假使兴害意　推落大火坑
念彼观音力　火坑变成池　或漂流巨海
龙鱼诸鬼难　念彼观音力　波浪不能没
或在须弥峰　为人所推堕　念彼观音力
如日虚空住　或被恶人逐　堕落金刚山
念彼观音力　不能损一毛　或值冤贼绕
各执刀加害　念彼观音力　咸即起慈心
或遭王难苦　临刑欲寿终　念彼观音力
刀寻段段坏　或囚禁枷锁　手足被杻械
念彼观音力　释然得解脱　咒诅诸毒药
所欲害身者　念彼观音力　还著于本人
或遇恶罗刹　毒龙诸鬼等　念彼观音力
时悉不敢害　若恶兽围绕　利牙爪可怖
念彼观音力　疾走无边方　蚖蛇及蝮蝎
气毒烟火然　念彼观音力　寻声自回去
云雷鼓掣电　降雹澍大雨　念彼观音力
应时得消散　众生被困厄　无量苦逼身
观音妙智力　能救世间苦　具足神通力
广修智方便　十方诸国土　无刹不现身
种种诸恶趣　地狱鬼畜生　生老病死苦
以渐悉令灭　真观清净观　广大智慧观
悲观及慈观　常愿常瞻仰　无垢清净光
慧日破诸闇　能伏灾风火　普明照世间
悲体戒雷震　慈意妙大云　澍甘露法雨
灭除烦恼焰　诤讼经官处　怖畏军阵中
念彼观音力　众冤悉退散　妙音观世音
梵音海潮音　胜彼世间音　是故须常念
念念勿生疑　观世音净圣　于苦恼死厄
能为作依怙　具一切功德　慈眼视众生
福聚海无量　是故应顶礼

　　尔时药王菩萨即从座起偏袓右肩合掌向佛而白佛言世尊若善男子善女人有能受持法华经者若读诵通利若书写经卷得几所福佛告药王若有善男子善女人供养八百万亿那由他恒河沙等诸佛于汝意云何其所得福宁为多不甚多世尊佛言若善男子善女人能于是经乃至受持一四句偈读诵解义如说修行功德倍多。

　　尔时普贤菩萨白佛言世尊我于宝威德上王佛国遥闻此娑婆世界说法华经与无量无边百千万亿诸菩萨众共来听受惟愿世尊当为说之若善男子善女人于如来灭后云何能得是法华经佛告普贤菩萨若善男子善女人成就四法于如来灭后当得是法华经一者为诸佛护念二者植众德本三者入正定聚四者发救一切众生之心善男子善女人如是成就四法于如来灭后必得是经如是之人不复贪着世乐不好外道经书手笔具正忆念有福德力是人不为三毒所恼亦不为嫉妒我慢邪慢增上慢所恼是人少欲知足能修普贤之行普贤若有人见受持读诵法华经者应作是念此人不久当诣道场破诸魔众得阿耨多罗三藐三菩提转法轮击法鼓吹法螺雨法雨当坐天人大众中师子法座上是人不须贪着衣服卧具饮食资生之物所愿不虚亦于现世得其福报说是经时恒河沙等无量无边菩萨得百千万亿旋陀罗尼大会大众皆大欢喜受持佛语作礼而去。

　　御录经海一滴卷之十二

　　音释

　　隤

　　(徒回切下坠也)。

　　歘

　　(音忽风有所吹起也)。

　　狭

　　(胡夹切隘陕不广也)。

　　锐

　　(音胃利也)。

　　佣赁

　　(上音融下音任)。

　　钥

　　(弋灼切锁钥)。

　　铠

　　(可海切甲也)。

　　捣筛

　　(上都槁切舂也下山皆切竹器)。
乾隆藏第 164 册 No. 1669 御录经海一滴


　　御录经海一滴卷之十三　　　　　机三

　　大般涅槃经之一

　　如是我闻一时佛在拘施那城力士生地阿利罗跋提河边娑罗双树间尔时世尊与大比丘八十亿百千人俱前后围绕二月十五日大觉世尊将欲涅槃一切众生见闻是已心大忧愁同时举声悲啼号哭呜呼慈父痛哉苦哉举手拍头椎胸叫唤。

　　圣慧日明从今永灭无上法船于斯沉没呜呼痛哉世间大苦。

　　尔时会中有优婆塞名曰纯陀偏袒右肩右膝着地合掌向佛悲泣堕泪顶礼佛足而白佛言唯愿世尊及比丘僧哀受我等最后供养复起礼佛而说偈言。

佛如优昙华　值遇生信难　遇已种善根
永灭恶道苦　芥子投针锋　佛出难于是
佛不染世法　如莲华处水　善断有顶种
永度生死流　生世为人难　值佛世亦难
以知佛世尊　欲入于涅槃　高声唱是言
世间无调御　不应舍众生　应视如一子
如来在僧中　演说无上法　如须弥宝山
安处于大海　佛智能善断　我等无明闇
犹如日出时　除云光普照　是诸众生等
悉为生死转　以是故世尊　应长众生信
为断生死苦　久住于世间

　　佛告纯陀如汝所说佛出世难如优昙华值佛生信亦复甚难佛临涅槃最后施食能具足檀倍复甚难汝今纯陀莫大愁苦应生踊跃喜自庆幸得值最后供养如来成就具足檀波罗密不应请佛久住于世汝今当观诸佛境界悉皆无常诸行性相亦复如是即为纯陀而说偈言。

一切诸世间　生者皆归死　寿命虽无量
要必当有尽　夫盛必有衰　合会有别离
无有法常者　一切皆迁动　流转无休息
三界皆无常　诸有无有乐　故我不贪着
离欲善思惟　而证于真实　究竟断有者
今日当涅槃　我度有彼岸　已得过诸苦
是故于今日　纯受上妙乐　以是因缘故
证无戏论边　永断诸缠缚　今日入涅槃
我无老病死　寿命不可尽　我今入涅槃
犹如大火灭　纯陀汝不应　思量如来义
当观如来性　犹如须弥山　我今正涅槃
受持第一乐　诸佛法如是　不应复啼哭

　　于是纯陀复白佛言如来不欲久住于世我当云何而不啼泣苦哉苦哉世间空虚唯愿世尊怜愍我等及诸众生久住于世勿般涅槃佛告纯陀汝今不应发如是言怜愍我故久住于世我以怜愍汝及一切是故今欲入于涅槃何以故诸佛法尔有为亦然是故诸佛所说偈曰。

　有为之法　其性无常　生已不住
　寂灭为乐

　　尔时世尊告诸比丘汝等莫如凡夫忧愁啼哭当勤精进系心正念复说偈言。

汝等当开意　不应大愁苦　诸佛法皆尔
是故当默然　乐不放逸行　守心正忆念
远离诸非法　慰意受欢乐

　　复次比丘若有疑惑今皆当问若空不空若常无常若苦非苦若依非依若去不去若归非归若恒非恒若断非断若众生非众生若有若无若实不实若真不真若灭不灭若密不密若二不二如是等种种法中有所疑者今应咨问我当随愿为汝断之亦当为汝先说甘露然后乃当入于涅槃诸比丘佛出世难人身难得值佛生信是事亦难能忍难忍是亦复难成就禁戒具足无缺得阿罗汉果是事亦难如求金沙优昙钵华汝诸比丘离于八难得人身难汝等遇我不应空过我于往昔种种苦行今得如是无上方便为汝等故无量劫中舍身手足头目髓脑是故汝等不应放逸汝等比丘云何庄严正法宝城具足种种功德珍宝戒定智慧为墙堑埤堄汝今遇是佛法宝城不应取此虚伪之物譬如商主遇真宝城取诸瓦砾而便还家汝亦如是值遇宝城取虚伪物汝诸比丘勿以下心而生知足汝等今者虽得出家于此大乘不生贪慕汝诸比丘身虽得服袈裟染衣其心犹未得染大乘清净之法汝诸比丘虽行乞食经历多处初未曾乞大乘法食汝诸比丘虽除须发未为正法除诸结使汝诸比丘今当真实教敕汝等我今现在大众和合如来法性真实不倒是故汝等应当精进摄心勇猛摧诸结使十力慧日既灭没已汝等当为无明所覆诸比丘譬如大地诸山药草为众生用我法亦尔出生妙善甘露法味而为众生种种烦恼病之良药我今当令一切众生及以我子四部之众悉皆安住秘密藏中我亦复当安住是中入于涅槃何等名为秘密之藏犹如<PIC>L164p0604_01.gif</PIC>字三点若并则不成伊纵亦不成如摩醯首罗面上三目乃得成伊三点若别亦不得成我亦如是解脱之法亦非涅槃如来之身亦非涅槃摩诃般若亦非涅槃三法各异亦非涅槃我今安住如是三法为众生故名入涅槃如世伊字尔时诸比丘闻佛世尊定当涅槃涕泪盈目稽首佛足白佛言世尊我等常修习无我之想如佛所说一切诸法无我我所世尊我等不但修无我想亦更修习其余诸想所谓苦想无常等想世尊譬如人醉其心瞑眩见诸山河日月皆悉回转世尊若有不修苦无常想无我等想如是之人不名为圣多诸放逸流转生死尔时佛告诸比丘言谛听谛听汝向所引醉人喻者但知文字未达其义何等为义如彼醉人见上日月实非回转生回转想众生亦尔为诸烦恼无明所覆生颠倒心我计无我常计无常净计不净乐计为苦以为烦恼之所覆故虽生此想不达其义如彼醉人于非转处而生转想我者即是佛义常者是法身义乐者是涅槃义净者是法义汝等比丘云何而言有我想者憍慢贡高流转生死汝等若言我亦修习无常苦想无我想是三种修无有实义我今当说胜三修法苦者计乐乐者计苦是颠倒法无常计常常计无常是颠倒法无我计我我计无我是颠倒法不净计净净计不净是颠倒法有如是等四颠倒法是人不知正修诸法汝诸比丘于苦法中生于乐想于无常中生于常想于无我中生于我想于不净中生于净想世间亦有常乐我净出世亦有常乐我净世间法者有字无义出世间者有字有义何以故世间之法有四颠倒故不知义所以者何有想颠倒心倒见倒以三倒故世间之人乐中见苦常见无常我见无我净见不净是名颠倒以颠倒故世间知字而不知义何等为义无我者名为生死我者名为如来无常者声闻缘觉常者如来法身苦者一切外道乐者即是涅槃不净者即有为法净者诸佛菩萨所有正法是名不颠倒以不倒故知字知义若欲远离四颠倒者应知如是常乐我净。

　　汝等比丘当知如来为大医王出现于世降伏一切外道邪医故唱是言无我无人众生寿命养育知见作者受者比丘当知是诸外道所言我者如虫食木偶成字耳是故如来于佛法中唱言无我为调众生故为知时故说是无我有因缘故亦说有我犹如良医善知于乳是药非药非如凡夫所计吾我凡夫愚人所计我者或有说言大如拇指或如芥子或如微尘如来说我悉不如是是故说言诸法无我实非无我何者是实若法是实是真是常是主是依性不变易是名为我如彼大医善解乳药如来亦尔为众生故说诸法中真实有我汝等四众应当如是修习是法。

　　佛告迦叶如来长寿于诸寿中最上最胜所得常法于诸常中最为第一如八大河及诸小河悉入大海迦叶如是一切人中天上地及虚空寿命大河悉入如来寿命海中是故如来寿命无量复次迦叶譬如阿耨达池出四大河如来亦尔出一切命迦叶譬如一切诸常法中虚空第一如来亦尔于诸常中最为第一迦叶如诸药中醍醐第一如来亦尔于众生中寿命第一迦叶菩萨白佛言世尊如来寿命若如是者应住一劫若减一劫常宣妙法如澍大雨佛言迦叶汝今不应于如来所生灭尽想迦叶若有比丘比丘尼优婆塞优婆夷乃至外道五通神仙得自在者若住一劫若减一劫经行空中坐卧自在若欲住寿能得如意于寿命中修短自住如是五通尚得如是随意神力岂况如来于一切法得自在力而当不能住寿半劫若一劫若百劫若百千劫若无量劫以是义故当知如来是常住法不变易法如来此身是变化身非杂食身为度众生示同毒树是故现舍入于涅槃迦叶当知佛是常法不变易法汝等于是第一义中应勤精进一心修习既修习已广为人说迦叶菩萨白佛言世尊出世之法与世间法有何差别如佛言曰佛是常法不变易法世间亦说梵天是常自在天常无有变易我常性常微尘亦常若言如来是常法者如来何故不常现耶若不常现有何差别何以故梵天乃至微尘世性亦不现故佛告迦叶譬如长者多有诸牛色虽种种同共一群付放牧人令逐水草但为醍醐不求乳酪彼牧牛者构已而食长者命终所有诸牛悉为群贼之所抄掠贼得牛已无有妇女即自构捋得而食之尔时群贼各相谓言彼大长者畜养此牛不期乳酪但为醍醐我等今者当设何方而得之耶夫醍醐者名为世间第一上味我等无器设使得乳无安置处复共相谓唯有皮囊可以盛之虽有盛处不知钻摇浆犹难得况复生酥尔时诸贼以醍醐故加之以水以水多故乳酪醍醐一切俱失凡夫亦尔虽有善法皆是如来正法之余何以故如来世尊入涅槃后盗窃如来遗余善法若戒定慧如彼诸贼劫掠群牛诸凡夫人虽复得是戒定智慧无有方便不能解说以是义故不能获得常戒常定常慧解脱如彼群贼不知方便丧失醍醐如彼群贼为醍醐故加之以水凡夫亦尔为解脱故说我众生寿命士夫梵天自在天微尘世性戒定智慧及与解脱非想非非想天即是涅槃实亦不得解脱涅槃如彼群贼不得醍醐是诸凡夫有少梵行供养父母以是因缘得生天上受少安乐如彼群贼加水之乳而是凡夫实不知因修少梵行供养父母得生天上又不能知戒定智慧归依三宝以不知故但说常乐我净虽复说之而实不知是故如来出世之后乃为演说常乐我净。

　　迦叶诸善男子善女人常当系心修此二字佛是常住迦叶若有善男子善女人修此二字当知是人随我所行至我至处善男子若有修习如是二字为灭相者当知如来则于其人为般涅槃善男子涅槃义者即是诸佛之法性也迦叶菩萨白佛言世尊佛法性者其义云何夫法性者即是舍身舍身者名无所有若无所有身云何存身若存者云何而言身有法性身有法性云何得存我今云何当知是义佛言善男子汝今不应作如是说灭是法性夫法性者无有灭也善男子譬如无想天成就色阴而无色想不应问言是诸天等云何而住欢娱受乐云何行想云何见闻善男子如来境界非诸声闻缘觉所知善男子不应说言如来身者是灭法也善男子如是灭法是佛境界非诸声闻缘觉所及汝今不应思量如来何处住何处行何处见何处乐如是之义亦非汝等之所知及诸佛法身种种方便不可思议复次善男子应当修习佛法及僧而作常想是三法者无有异想无无常想无变异想若于三法修异想者当知是辈清净三归则无依处所有禁戒皆不具足终不能证声闻缘觉菩提之果若能于是不可思议修常想者则有归处善男子譬如因树则有树影如来亦尔有常法故则有归处非是无常若言如来是无常者如来则非诸天世人所归依处迦叶菩萨白佛言世尊譬如闇中有树无影佛言迦叶汝不应言有树无影但非肉眼之所见耳如来亦尔其性常住是不变异无智慧眼不能得见如彼闇中不见树影凡夫之人于佛灭后说言如来是无常法亦复如是若言如来异法僧者则不能成三归依处迦叶菩萨复白佛言世尊我今当学如来法僧不可思议既自学已亦当为人广说是义若有诸人不能信受当知是辈久修无常如是之人我当为其而作霜雹尔时佛赞迦叶菩萨善哉善哉汝今善能护持正法如是护法不欺于人以不欺人善业缘故而得长寿善知宿命。

　　世尊复告迦叶善男子如来身者是常住身不可坏身金刚之身非杂食身即是法身迦叶菩萨白佛言世尊如佛所说如是等身我悉不见唯见无常破坏微尘杂食等身何以故如来欲入于涅槃故佛言迦叶汝今莫谓如来之身不坚可坏如凡夫身善男子汝今当知如来之身无量亿劫坚牢难坏非人天身非恐怖身非杂食身如来之身非身是身不生不灭不习不修无量无边无有足迹无知无形毕竟清净无有动摇无受无行不住不作无味无杂非是有为非业非果非行非灭非心非数不可思议常不可议无识离心亦不离心其心平等无有亦有无有去来而亦去来不破不坏不断不绝不出不灭非主亦主非有非无非觉非观非字非不字非定非不定不可见了了见无处亦处无宅亦宅无闇无明无有寂静而亦寂静是无所有不受不施清净无垢无诤断诤住无住处不取不堕非法非非法非福田非不福田无尽不尽离一切尽是空离空虽不常住而亦常住非念念灭无有垢浊无字离字非声非说亦非修习非称非量非一非异非像非相诸相庄严非勇非畏无寂不寂无热不热不可睹见无有相貌如来度脱一切众生无度脱故能解众生无有解故觉了众生无觉了故如实说法无有二故不可思量无等等故平如虚空无有形貌同有生性不断不常非合非散非长非短非阴入界亦阴入界如来之身成就如是无量功德无有知者无不知者无有见者无不见者非有为非无为非世非不世非作非不作非依非不依非身非不身不可宣说除一法相不可算数般涅槃时不般涅槃如来法身皆悉成就如是无量微妙功德迦叶唯有如来乃知是相非诸声闻缘觉所知迦叶如来真身功德如是云何复得诸疾患苦危脆不坚如坏器乎如来所以示病苦者为欲调伏诸众生故善男子汝今当知如来之身即金刚身汝从今日常当专心思惟此义莫念食身亦当为人说如来身即是法身。

　　迦叶菩萨白佛言世尊如是如是诚如圣教如来常住不坏无有变异我今善学亦当为人广宣是义佛赞善哉善哉如来身者即是金刚不可坏身菩萨应当如是善学正见正知若能如是了了知见即是见佛金刚之身不可坏身如于镜中见诸色像佛告迦叶是经名为大般涅槃如诸药中醍醐第一善治众生热恼乱心是大涅槃为最第一譬如甜酥八味具足大般涅槃亦复如是八味具足云何为八一者常二者遍三者安四者清凉五者不老六者不死七者无垢八者快乐是为八味具足八味是故名为大般涅槃若诸菩萨摩诃萨等安住是中复能处处示现涅槃是故名为大般涅槃迦叶善男子善女人若欲于此大般涅槃而涅槃者当如是学如来常住法僧亦然。

　　尔时迦叶菩萨白佛言世尊如佛所说诸佛世尊有秘密藏是义不然何以故诸佛世尊唯有密语无有密藏佛赞迦叶善哉善哉善男子如汝所言如来实无秘密之藏何以故如秋满月处空显露清净无翳人皆睹见如来之言亦复如是开发显露清净无翳愚人不解谓之秘藏智者了达则不名藏譬如有人多积金银至无量亿其心悭吝不肯惠施拯济贫穷如是积聚乃名秘藏如来不尔于无边劫积聚无量妙法珍宝心无悭吝常以惠施一切众生云何当言如来秘藏善男子譬如长者唯有一子以爱念故昼夜殷勤教其半字而不教诲毗伽罗论何以故以其幼稚力未堪故如是长者于是子所有秘藏不若有瞋心嫉妒悭吝乃名为藏如来无有瞋心嫉妒云何名藏善男子彼大长者谓如来也所言一子者谓一切众生如来视于一切众生犹如一子教一子者谓声闻弟子半字者谓九部经毗伽罗论者所谓方等大乘经典以诸声闻无有慧力是故如来为说半字九部经典而不为说毗伽罗论方等大乘如彼长者子既长大堪任读学若不为说毗伽罗论可名为藏若诸声闻有堪任力能受大乘毗伽罗论如来秘惜不为说者可言如来有秘密藏如来不尔今为演说毗伽罗论所谓如来常存不变复次善男子譬如夏月兴大云雷降注大雨令诸农夫下种之者多获果实不下种者无所克获无所获者非龙王咎而此龙王亦无所藏我今如来亦复如是降大法雨大涅槃经若诸众生种善子者得慧芽果无善子者则无所获无所获者非如来咎。

　　迦叶菩萨白佛言世尊若涅槃佛性决定如来是一义者云何说言有三归依佛告迦叶一切众生怖畏生死故求三归以三归故则知佛性决定涅槃善男子有法名一义异有法名义俱异名一义异者佛常法常比丘僧常涅槃虚空皆亦是常是为名一义异名义俱异者佛名为觉法名不觉僧名和合涅槃名解脱虚空名非善亦名无碍是为名义俱异善男子三归依者亦复如是名义俱异云何为一是故我告摩诃波阇波提憍昙弥莫供养我当供养僧若供养僧则得具足供养三归摩诃波阇波提即答我言众僧之中无佛无法云何说言供养众僧则得具足供养三归我复告言汝随我语则供养佛为解脱故即供养法众僧受者则供养僧善男子是故三归不得为一善男子如来或时说一为三说三为一如是之义诸佛境界非是声闻缘觉所知迦叶复言如佛所说毕竟安乐名涅槃者是义云何夫涅槃者舍身舍智若舍身智谁当受乐佛言善男子如来毕竟远离二十五有永得涅槃安乐之处不可动转无有尽灭断一切受名无受乐如是无受名为常乐若言如来有受乐者无有是处是故毕竟乐者即是涅槃涅槃者即真解脱真解脱者即是如来迦叶复言不生不灭是解脱耶佛言如是如是善男子不生不灭即是解脱如是解脱即是如来迦叶复言若不生不灭是解脱者虚空之性亦无生灭亦是如来如如来性即是解脱佛告迦叶善男子是事不然如迦兰伽鸟及命命鸟其声清妙宁可同于乌鹊音不不也世尊乌鹊之声比命命鸟百千万倍不可为比迦叶复言迦兰伽等其声微妙身亦不同如来云何比之乌鹊无异葶苈比须弥山佛与虚空亦复如是迦兰伽声可喻佛声不可以喻乌鹊之音尔时佛赞迦叶菩萨善哉善哉汝今善解甚深难解如来有时以因缘故引彼虚空以喻解脱如是解脱即是如来真解脱者一切人天无能为匹而此虚空实非其喻为化众生故以虚空非喻为喻当知解脱即是如来如来之性即是解脱解脱如来无二无别善男子非喻者如无比之物不可引喻有因缘故可得引喻如经中说面貌端正犹月盛满白象鲜洁犹如雪山满月不得即同于面雪山不得即是白象善男子不可以喻喻真解脱为化众生故作喻耳以诸譬喻知诸法性皆亦如是。

　　善男子以是因缘我说种种方便譬喻以喻解脱虽以无量阿僧祇喻而实不可以喻为比或有因缘亦可喻说或有因缘不可喻说是故解脱成就如是无量功德以如是等无量功德成就满故名大涅槃迦叶菩萨白佛言世尊我今始知如来至处为无有尽处若无尽当知寿命亦应无尽佛言善哉善哉善男子汝今善能护持正法若有善男子善女人欲断烦恼诸结缚者当作如是护持正法。

　　复次善男子声闻缘觉于诸烦恼而生怖畏学大乘者都无恐惧修学大乘有如是力以是因缘先所方便说者为欲令彼声闻缘觉调伏诸魔非为大乘是大涅槃微妙经典不可消伏甚奇甚特若有闻者闻已信受能信如来是常住法如是之人甚为希有如优昙华我涅槃后若有得闻如是大乘微妙经典生信敬心当知是等于未来世百千亿劫不堕恶道。

　　若复有人能信如是大乘经典本所受形虽复粗陋以经功德即便端正威颜色力日更增多常为人天之所乐见恭敬爱恋情无舍离国王大臣及家亲属闻其所说悉皆敬信若我声闻弟子之中欲行第一希有事者当为世间广宣如是大乘经典善男子譬如雾露势虽欲住不过日出日既出已消灭无余是诸众生所有恶业亦复如是住世势力不过得见大涅槃日是日既出悉能除灭一切恶业。

　　迦叶菩萨白佛言世尊善哉善哉如来所说真实不虚我当顶受譬如金刚珍宝异物如佛所说是诸比丘当依四法何等为四依法不依人依义不依语依智不依识依了义经不依不了义经。

　　御录经海一滴卷之十三

　　音释

　　埤堄

　　(上音悲下音诣埤堄城上女墙也)。

　　<PIC>L164p0614_01.gif</PIC>

　　(梵书伊字)。

　　坏

　　(铺坯切音丕未烧陶瓦)。
乾隆藏第 164 册 No. 1669 御录经海一滴


　　御录经海一滴卷之十四　　　　　机四

　　大般涅槃经之二

　　佛告迦叶我般涅槃七百岁后诸魔波旬渐当沮坏我之正法譬如猎师身服法衣魔王波旬亦复如是作比丘像比丘尼像优婆塞像优婆夷像亦复化作须陀洹身乃至化作阿罗汉身及佛色身魔王以此有漏之形作无漏身坏我正法。

　　我于往昔八十亿劫常离一切不净之物少欲知足威仪成就善修如来无上法藏亦自定知身有佛性是故我今得成阿耨多罗三藐三菩提得名为佛有大慈悲如是经律是佛所说若有不能随顺是者是魔眷属若能随顺是大菩萨复有说言无四波罗夷十三僧残二不定法三十舍堕九十一堕四忏悔法众多学法七灭诤等无偷兰遮五逆等罪及一阐提若有比丘犯如是等堕地狱者外道之人悉应生天何以故诸外道等无戒可犯是故如来示现怖人故说斯戒若言佛说我诸比丘若欲行淫应舍法服着俗衣裳然后行淫复应生念淫欲因缘非我过咎如来在世亦有比丘习行淫欲得正解脱或命终后生于天上古今有之非独我作或犯四重或犯五戒或行一切不净律仪犹故而得真正解脱如来虽说犯突吉罗如忉利天日月岁数八百万岁堕在地狱是亦如来示现怖人言波罗夷至突吉罗轻重无差是诸律师妄作此言言是佛制必定当知非佛所说如是言说是魔经律若复说言于诸戒中若犯小戒乃至微细当受苦报无有齐限如是知已防护自身如龟藏六如是之人真我弟子若有律师复作是言凡所犯戒都无罪报如是之人不应亲近如佛所说。

　若过一法　是名妄语　不见后世
　无恶不造

　　是故不应亲近是人我佛法中清净如是况复有犯偷兰遮罪或犯僧残及波罗夷而非罪耶是故应当深自防护如是等法若不守护更以何法名为精修我于经中亦说有犯四波罗夷乃至微细突吉罗等应当苦治众生若不护持禁戒云何当得见于佛性一切众生虽有佛性要因持戒然后乃见因见佛性得成阿耨多罗三藐三菩提九部经中无方等经是故不说有佛性也经虽不说当知实有若作是说当知是人真我弟子迦叶菩萨白佛言世尊如上所说一切众生有佛性者九部经中所未曾闻如其说有云何不犯波罗夷耶佛言善男子如汝所说实不毁犯波罗夷也善男子譬如有人说言大海唯有七宝无八种者是人无罪若有说言九部经中无佛性者亦复无罪何以故我于大乘大智海中说有佛性二乘之人所不知见是故说无不得罪也如是境界诸佛所知非是声闻缘觉所及善男子若人不闻如来甚深秘密藏者云何当知有佛性耶何等名为秘密之藏所谓方等大乘经典有诸外道或说我常或说我断如来不尔亦说有我亦说无我是名中道若有说言佛说中道一切众生悉有佛性烦恼覆故不知不见是故应当勤修方便断坏烦恼若有能作如是说者当知是人不犯四重若不能作如是说者是则名为犯波罗夷若有说言我已成就阿耨多罗三藐三菩提何以故以有佛性故有佛性者必定当成阿耨多罗三藐三菩提以是因缘我今已得成就菩提当知是人则名为犯波罗夷罪何以故虽有佛性以未修习诸善方便是故未见以未见故不能得成阿耨多罗三藐三菩提善男子以是义故佛法甚深不可思议。

　　善男子所言苦者不名圣谛若有不知如来甚深境界常住不变微密法身谓是食身非是法身不知如来道德威力是名为苦何以故以不知故法见非法非法见法轮转生死多受苦恼若有能知如来常住无有变异真是修苦多所利益若不知者虽复勤修无所利益是名知苦名苦圣谛若人不能如是修习是名为苦非苦圣谛苦集谛者于真法中不生真知受不净物能以非法言是正法若有深知不坏正法以是因缘得生天上及正解脱若有不知苦集谛处而言正法无有常住悉是灭法以是因缘于无量劫流转生死受诸苦恼若能知法常住不异是名知集名集圣谛若人不能如是修习是名为集非集圣谛苦灭谛者若有多修习学空法是为不善何以故灭一切法故坏于如来真法藏故作是修学是名修空若言修空是灭谛者一切外道亦修空法应有灭谛若有说言有如来藏虽不可见若能灭除一切烦恼尔乃得入若发此心一念因缘于诸法中而得自在若有修习如来密藏无我空寂如是之人于无量世在生死中流转受苦若有不作如是修者虽有烦恼疾能灭除何以故因知如来秘密藏故是名苦灭圣谛若能如是修习灭者是我弟子若有不能作如是修是名空修非灭圣谛道圣谛者所谓佛法僧宝及正解脱有诸众生颠倒心言无佛法僧及正解脱生死流转犹如幻化修习是见以此因缘轮转三有久受大苦若能发心见于如来常住无变法僧解脱亦复如是乘此一念于无量世自在果报随意而得何以故我于往昔以四倒故非法计法受于无量恶业果报我今已灭如是见故成佛正觉是名道圣谛若有人言三宝无常修习是见是虚妄修非道圣谛若修是法为常住者是我弟子真见修习四圣谛法。

　　善男子谓四倒者于非苦中生于苦想非乐中生于乐想名曰颠倒无常常想常无常想是名颠倒无我我想我无我想是名颠倒净不净想不净净想是名颠倒是则名为四种颠倒迦叶菩萨白佛言世尊我从今日始得正见世尊自是之前我等悉名邪见之人世尊二十五有有我不也佛言善男子我者即是如来藏义一切众生悉有佛性即是我义如是我义从本以来常为无量烦恼所覆是故众生不能得见如贫女人舍内多有真金之藏家人大小无有知者时有异人善知方便即于其家掘出真金之藏女人见已心生欢喜善男子众生佛性亦复如是为诸烦恼之所覆蔽不能得见如来今日普示众生诸觉宝藏所谓佛性真金藏者即是佛性也善男子如来为度一切教诸众生修无我法如是修已永断我心入于涅槃为除世间诸妄见故示现出过世间法故复示世间计我虚妄非真实故修无我法清净身故为修空故说言诸法悉无有我我今说如来藏比丘不应生怖应自分别如来秘藏不得不有。

　　我诸弟子不知亲近善知识故修学无我亦复不知无我之处尚自不知无我真性况复能知有我真性善男子如来如是说诸众生皆有佛性喻如良医示彼力士额中金刚宝珠是诸众生为诸无量亿烦恼等之所覆蔽不识佛性若尽烦恼尔时乃得证知了了如彼力士于明镜中见其宝珠如来秘藏如是无量不可思议复次善男子譬如雪山有一味药名曰乐味其味极甜在深丛下人无能见有人闻香即知其地当有是药过去往世有转轮王于此雪山为此药故在在处处造作木筒以接是药是药熟时从地流出集木筒中其味真正王既殁已其后是药或酢或咸或甜或苦或辛或淡如是一味随其流处有种种异是药真味停留在山犹如满月凡人薄福虽以钁斫加功困苦而不能得复有圣王出现于世以福因缘即得是药真正之味善男子如来秘藏其味亦尔为诸烦恼丛林所覆无明众生不能得见一味药者喻如佛性以烦恼故出种种味。

　　如是佛性终不可断性若可断无有是处如我性者即是如来秘密之藏如是秘藏一切无能沮坏烧灭虽不可坏然不可见若得成就阿耨多罗三藐三菩提尔乃证知。

　　善男子方等经者犹如甘露亦如毒药即说偈言。

如是大乘典　亦名杂毒药　如酥醍醐等
及以诸石蜜　服消则为药　不消则为毒
方等亦如是　智者为甘露　愚不知佛性
服之则成毒　迦叶汝今当　善分别三归
如是三归性　则是我之性　若能谛观察
我性有佛性　当知如是人　得入秘密藏
知我及我所　是人已出世　佛法三宝性
无上第一尊　如我所说偈　其性义如是

　　迦叶菩萨白佛言佛性如是不可思议三十二相八十种好亦不可思议尔时佛赞迦叶善哉善哉善男子汝已成就深利智慧我今当更善为汝说入如来藏若我住者即是常法不离于苦若无我者修行净行无所利益若言诸法皆无有我是即断见若言我住即是常见若言一切行无常者即是断见诸行常者复是常见若言苦者即是断见若言乐者复是常见修一切法常者堕于断见修一切法断者堕于常见修常断者要因断常以是义故修余法苦者皆名不善修余法乐者则名为善修余法无我者是诸烦恼分修余法常者是则名曰如来秘藏所谓涅槃无有窟宅修余法无常者即是财物修余法常者谓佛法僧及正解脱当知如是佛法中道远离二边而说真法。

　　若言有者智不应染若言无者即是妄语若言有者不应默然亦复不应戏论诤讼但求了知诸法真性凡夫之人戏论诤讼不解如来微密藏故若说于苦愚人便谓身是无常说一切苦复不能知身有乐性。

　　有智之人应当分别不应尽言一切无常何以故我身即有佛性种子若说无我凡夫当谓一切佛法悉无有我智者应当分别无我假名不实如是知已不应生疑若言如来秘藏空寂凡夫闻之生断灭见有智之人应当分别如来是常无有变易若言解脱喻如幻化凡夫当谓得解脱者即是磨灭有智之人应当分别人中师子虽有去来常住不变若言无明因缘诸行凡夫之人闻已分别生二法想明与无明智者了达其性无二无二之性即是实性若言诸行因缘识者凡夫谓二行之与识智者了达其性无二无二之性即是实性若言十善十恶可作不可作善道恶道白法黑法凡夫谓二智者了达其性无二无二之性即是实性若言应修一切法苦凡夫谓二智者了达其性无二无二之性即是实性若言一切行无常如来秘藏亦是无常凡夫谓二智者了达其性无二无二之性即是实性若言一切法无我如来秘藏亦无有我凡夫谓二智者了达其性无二无二之性即是实性我与无我性无有二如来秘藏其义如是不可称计无量无边诸佛所赞我今于是一切功德成就经中皆悉说已善男子我与无我性相无二汝应如是受持顶戴善男子汝亦应当坚持忆念如是经典如我先于摩诃般若波罗密经中说我无我无有二相如因乳生酪因酪得生酥因生酥得熟酥因熟酥得醍醐如是酪性为从乳生为从自生从他生耶乃至醍醐亦复如是。

　　当知酪性从因缘有不得定言乳中无有酪相离乳而有无有是处善男子明与无明亦复如是若与烦恼诸结俱者名为无明若与一切善法俱者名之为明是故我言无有二相以是因缘我先说言雪山有草名曰肥腻牛若食者即成醍醐众生薄福不见是草佛性亦尔烦恼覆故众生不见譬如大海虽同一咸其中亦有上妙之水味同于乳喻如雪山虽复成就种种功德多生诸药亦有毒草诸众生身亦复如是虽有四大毒蛇之种其中亦有妙药天王所谓佛性非是作法但为烦恼客尘所覆若刹利婆罗门毗舍首陀能断除者即见佛性成无上道譬如虚空震雷起云一切象牙上皆生华若无雷震华则不生众生佛性亦复如是常为一切烦恼所覆不可得见是故我说众生无我若得闻是大般涅槃微妙经典则见佛性如象牙花虽闻契经一切三昧不闻是经不知如来微妙之相如无雷时象牙上华不可得见闻是经已即知一切无量众生皆有佛性以是义故说大涅槃名为如来秘密之藏若有善男子善女人有能习学是大涅槃微妙经典当知是人能报佛恩真佛弟子。

　　迦叶菩萨白佛言世尊是佛性者云何甚深难见难入佛言善男子如百盲人为治目故造诣良医是时良医即以金鎞抉其眼膜以一指示问言见不盲人答言我犹未见复以二指三指示之乃言少见善男子是大涅槃微妙经典如来未说亦复如是无量菩萨虽具足行诸波罗密乃至十住犹未能见所有佛性如来既说即便少见是菩萨摩诃萨既得见已咸作是言甚奇世尊我等流转无量生死常为无我之所惑乱善男子如是菩萨位阶十地尚不了了知见佛性何况声闻缘觉之人能得见耶。

　　善男子今日如来所说真我名曰佛性若有凡夫能善说者即是随顺无上佛法若有善能分别随顺宣说是者当知即是菩萨相貌所有种种异论咒术言语文字皆是佛说非外道说。

　　尔时佛告迦叶菩萨善男子鸟有二种一名迦邻提二名鸳鸯游止共俱不相舍离是苦无常无我等法亦复如是不得相离迦叶菩萨白佛言世尊云何是苦无常无我如彼鸳鸯迦邻提鸟佛言善男子异法是苦异法是乐异法是常异法无常异法是我异法无我譬如稻米异于麻麦麻麦复异豆粟甘蔗如是诸种从其萌芽乃至叶华皆是无常果实成熟人受用时乃名为常何以故性真实故世尊如是等物若是常者同如来耶佛言善男子汝今不应作如是说何以故若言如来如须弥山劫坏之时须弥崩倒如来尔时岂同坏耶善男子一切诸法唯除佛性涅槃更无一法而是常者直以世谛言果实常。

　　复次善男子譬如庵罗树其华始敷名无常相若成果实多所利益乃名为常如是善男子虽修一切契经诸定未闻如是大涅槃经时咸言一切悉是无常闻是经已虽有烦恼如无烦恼即能利益一切人天何以故晓了自身有佛性故是名为常。

　　复次善男子譬如众流皆归大海一切契经诸定三昧皆归大乘大涅槃经何以故究竟善说有佛性故是故我言异法是常异法无常乃至无我亦复如是迦叶菩萨白佛言世尊如来已离忧悲毒箭何故称言如来忧悲佛言善男子无想天者名为无想若无想者则无寿命若无寿命云何而有阴界诸入以是义故无想天寿不可说言有所住处譬如树神依树而住不得定言依枝依节依茎依叶虽无定所不得言无无想天寿亦复如是善男子佛法亦尔甚深难解如来实无忧悲苦恼而于众生起大慈悲现有忧悲视诸众生如罗睺罗复次善男子无想天中所有寿命唯佛能知非余所及乃至非想非非想处亦复如是迦叶如来之性清净无染犹如化身何处当有忧悲苦恼若言如来无忧悲者云何能利一切众生弘广佛法若言无者云何而言等视众生如罗睺罗若不等视如罗睺罗如是之言则为虚妄以是义故佛不可思议法不可思议众生佛性不可思议无想天寿不可思议如来有忧及以无忧是佛境界非诸声闻缘觉所知善男子譬如空中舍宅微尘不可住立若言舍宅不因空住无有是处以是义故不可说舍住于虚空不住虚空凡夫之人虽复说言舍住虚空而是虚空实无所住何以故性无住故心亦如是不可说言住阴界入及以不住无想天寿亦复如是如来忧悲亦复如是若无忧悲云何说言等视众生如罗睺罗若言有者复云何言性同虚空。

　　是故如来名无碍智示现幻化随顺世间凡夫肉眼谓是真实而欲尽知如来无碍无上智者无有是处有忧无忧唯佛能知以是因缘异法有我异法无我是名鸳鸯迦邻提鸟性。

　　迦叶菩萨白佛言世尊云何众生得涅槃者名第一乐佛言善男子如我所说诸行和合名为老死。

谨慎不放逸　是处名甘露　放逸不谨慎
是名为死句　若不放逸者　则得不死处
如其放逸者　常趣于死路

　　若放逸者名有为法是有为法为第一苦若不放逸者则名涅槃彼涅槃者名为甘露第一最乐。

　　复次善男子譬如有人见月不现皆言月没而作没想而此月性实无没也转现他方彼处众生复谓月出而此月性实无出也其月常生性无出没如来应正遍知亦复如是出于三千大千世界或阎浮提示有父母众生皆谓如来生于阎浮提内或阎浮提示现涅槃而如来性实无涅槃而诸众生皆谓如来实般涅槃喻如月没善男子如来之性实无生灭为化众生故示生灭。

　　复次善男子譬如阴闇日月不现愚夫谓言日月失没而是日月实不失没如来正法灭尽之时三宝现没亦复如是非为永灭是故当知如来常住无有变易何以故三宝真性不为诸垢之所染故出无佛世众生皆谓如来真实灭度生忧悲想而如来身实不灭没如彼日月无有灭没复次善男子譬如日出众雾悉除此大涅槃微妙经典亦复如是出兴于世若有众生一经耳者悉能灭除一切诸恶无间罪业是大涅槃甚深境界不可思议善说如来微密之性以是义故诸善男子善女人等应于如来生常住心无有变易正法不断僧宝不灭是故应当多修方便勤学是典是人不久当得成于阿耨多罗三藐三菩提是故此经名为无量功德所成亦名菩提不可穷尽。

　　复次善男子譬如闇夜诸所营作一切皆息若未讫者要待日明学大乘者虽修契经一切诸定要待大乘大涅槃日闻于如来微密之教然后乃能造菩提业安住正法犹如天雨润益增长一切诸种成就果实悉除饥馑多受丰乐如来秘藏无量法雨亦复如是是经出世如彼果实多所利益安乐一切能令众生见于佛性如法华中八千声闻得受记莂成大果实如秋收冬藏更无所作。

　　如是善男子是大乘典大涅槃经无量无数不可思议未曾有也当知即是无上良医最尊最胜众经中王譬如大船从海此岸至于彼岸复从彼岸还至此岸如来应正遍知亦复如是乘大涅槃大乘宝船周旋往返济度众生在在处处有应度者悉令得见如来之身以是义故如来名曰无上船师譬如有船则有船师以有船师则有众生渡于大海如来常住化度众生亦复如是。

　　复次善男子譬如金师得好真金随意造作种种诸器如来亦尔于二十五有悉能示现种种色身为化众生拔生死故是故如来名无边身虽复示现种种诸身亦名常住无有变易。

　　善男子是大乘典大涅槃经于我灭后有诸众生不能恭敬无有威德何以故是诸众生不知如来微密藏故所以者何以是众生薄福德故复次善男子如来正法将欲灭尽尔时多有行恶比丘不知如来微密之藏懒惰懈怠不能读诵宣扬分别如来正法譬如痴贼弃舍真宝担负草䴬不解如来微密藏故于是经中懈怠不勤哀哉大险当来之世甚可怖畏苦哉众生不勤听受是大乘典大涅槃经唯诸菩萨摩诃萨等能于是经取真实义不著文字随顺不逆为众生说复次善男子如牧牛女为欲卖乳贪多利故加二分水转卖与余牧牛女人彼女得已复加二分转复卖与近城女人彼女得已复加二分转复卖与城中女人彼女得已复加二分诣市卖之虽复无味于苦味中千倍为胜何以故乳之为味诸味中最胜善男子我涅槃后正法未灭余八十年尔时是经于阎浮提当广流布是时当有诸恶比丘抄掠是经分作多分能灭正法色香美味是诸恶人虽复读诵如是经典灭除如来深密要义安置世间庄严文饰无义之语抄前着后抄后着前前后着中中着前后当知如是诸恶比丘是魔伴党受畜一切不净之物而言如来悉听我畜如牧牛女多加水乳诸恶比丘亦复如是杂以世语错定是经令多众生不得正说正写正取尊重赞叹供养恭敬是恶比丘为利养故不能广宣流布是经所可分流少不足言如彼牧牛贫穷女人展转卖乳乃至成糜而无乳味是大乘典大涅槃经亦复如是展转薄淡无有气味虽无气味犹胜余经足一千倍何以故是大乘典大涅槃经于声闻经最为上首喻如牛乳味中最胜以是义故名大涅槃。

　　复次善男子如来常为一切众生而作父母所以者何一切众生种种形类二足四足多足无足佛以一音而为说法彼彼异类各自得解各各叹言如来今日为我说法以是义故名为父母复次善男子如人生子始十六月虽复语言未可解了而彼父母欲教其语先同其音渐渐教之是父母语可不正耶善男子诸佛如来亦复如是随诸众生种种音声而为说法为令安住于正法故随所应见而为示现种种形像如来如是同彼语言可不正耶如来所说如师子吼随顺世间种种音声而为众生演说妙法。

　　尔时世尊从面门放种种色光明照纯陀身纯陀遇已与诸大众各持供养至于佛前尔时三千大千世界庄严微妙犹如西方安乐国土纯陀忧悲怅怏重白佛言唯愿如来犹见哀愍住寿一劫若减一劫佛告纯陀汝欲令我久住世者宜当速奉最后具足檀波罗密。

　　是时天人阿修罗等啼泣悲叹而作是言如来今日已受我等最后供养受供养已当般涅槃我等当复更供养谁我今永离无上调御盲无眼目尔时世尊为欲慰喻一切大众而说偈言。

汝等莫悲叹　诸佛法应尔　我入于涅槃
已经无量劫　常受最胜乐　永处安隐处
汝今至心听　我当说涅槃　令诸一切众
咸得安隐乐　汝闻应修行　诸佛法常住
如来视一切　犹如罗睺罗　常为众生尊
云何永涅槃　假使一切众　一时成佛道
远离诸过患　尔乃入涅槃　以是故汝等
应深乐正法　不应生忧恼　号泣而啼哭
若欲自正行　应修如来常　常观如是法
长存不变易　三宝皆常住　四众应善听
闻已应欢喜　即发菩提心　若能计三宝
常住同真谛　此则是诸佛　最上之誓愿

　　尔时大众以种种物供养佛已世尊与文殊师利迦叶菩萨及以纯陀而受记别受记别已说如是言诸善男子自修其心慎莫放逸我今欲卧汝等文殊当为四部广说大法今以此法付嘱于汝乃至迦叶阿难等来复当付嘱如是正法尔时如来说是语已为欲调伏诸众生故现身有疾右胁而卧如彼病人尔时迦叶菩萨白佛言世尊如来已免一切疾病患苦悉除无复怖畏如是种种身心诸病诸佛世尊悉无复有今日如来何缘顾命文殊师利而作是言我今背痛汝等当为大众说法世尊实无有病云何默然右胁而卧复次世尊菩萨摩诃萨常作是愿愿令众生永断诸病得成如来金刚之身又愿一切无量众生作妙药王断除一切诸恶重病又愿众生于阿耨多罗三藐三菩提无有退转速得成就无上佛药销除一切烦恼毒箭又愿众生勤修精进成就如来金刚之身作微妙药疗治众病又愿众生得入如来智慧大药微密法藏世尊菩萨如是已于无量百千万亿那由他劫发是誓愿令诸众生悉无复病何缘如来乃于今日唱言有病。

　　此阎浮提有诸愚人当作是念如来正觉必当涅槃生灭尽想复为外道九十五种之所轻慢生无常想彼诸外道当作是言不如我等以我性常自在时节微尘等法而为常住无有变易沙门矍昙无常所迁是变易法以是义故世尊今日不应默然右胁而卧。

　　如来世尊有大智慧照明一切人中之龙具大威德成就神通无上仙人永断疑网已㧞毒箭进止安详威仪具足得无所畏今者何故右胁而卧令诸人天忧愁苦恼。

　　尔时世尊大悲熏心知诸众生各各所念将欲随顺毕竟利益即从卧起结跏趺坐颜貌熙怡如融金聚面目端严犹月盛满形容清净无诸垢秽放大光明充遍虚空其光大盛过百千日照于东方南西北方四维上下诸佛世界惠施众生大智之炬悉令得灭无明黑闇令百千亿那由他众生安止不退菩提之心。

　　尔时佛告迦叶菩萨善哉善哉善男子汝已具足如是甚深微妙智慧不为一切诸魔外道之所破坏汝已安住不为一切诸邪恶风之所倾动汝今成就乐说辩才已曾供养过去无量恒河沙等诸佛世尊是故能问如来正觉如是之义善男子我于往昔无量无边亿那由他百千万劫已除病根永离倚卧。

　　迦叶我今实无一切疾病所以者何诸佛世尊久已远离一切病故迦叶是诸众生不知大乘方等密教便谓如来真实有疾。

　　迦叶我今言病亦是如来秘密之教是故顾命文殊师利吾今背痛汝等当为四众说法迦叶如来正觉实无有病右胁而卧亦不毕竟入于涅槃迦叶是大涅槃即是诸佛甚深禅定如是禅定非是声闻缘觉行处。

　　御录经海一滴卷之十四

　　音释

　　钁

　　(丘缚切匡入声)。

　　斫

　　(竹角切音𤥨)。

　　䴬

　　(夷益切音弋)。
乾隆藏第 164 册 No. 1669 御录经海一滴


　　御录经海一滴卷之十五　　　　　机五

　　大般涅槃经之三

　　尔时佛告迦叶菩萨善男子菩萨摩诃萨应于是大涅槃经专心思惟圣行梵行常当修习复有如来行所谓大乘大涅槃经迦叶云何菩萨摩诃萨所修圣行菩萨摩诃萨若从声闻若从如来得闻如是大涅槃经闻已生信信已应作如是思惟诸佛世尊有无上道有大正法大众正行复有方等大乘经典我今当为爱乐贪求大乘经故舍离所爱妻子眷属剃除须发服三法衣既出家已奉持禁戒威仪不缺进止安详无所触犯乃至小罪心生怖畏护戒之心犹如金刚善男子譬如有人带持浮囊欲渡大海尔时海中有一罗刹即从其人乞索浮囊其人闻已即作是念我今若与必定没死答言罗刹汝宁杀我浮囊叵得罗刹复言汝若不能全与我者见惠其半是人犹故不肯与之罗刹复言汝若不能惠我半者幸愿与我三分之一是人不肯罗刹复言若不能者当施手许是人不肯罗刹复言汝今若复不能与我如手许者我今饥穷众苦所逼愿当济我如微尘许是人复言汝今所索诚复不多然我今日方当渡海不知前途近远如何若与汝者气当渐出大海之难何由得过善男子菩萨摩诃萨护持禁戒亦复如是如彼渡人护惜浮囊菩萨如是护戒之时常有烦恼诸恶罗刹语菩萨言汝当信我终不相欺但破禁戒令汝安隐得入涅槃菩萨尔时应作是言我今宁持如是禁戒堕阿鼻狱终不毁犯而生天上菩萨摩诃萨于是诸戒律中护持坚固心如金刚受持如是诸禁戒已作是愿言宁以此身投于炽然猛火深坑终不毁犯过去未来现在诸佛所制禁戒。

　　复次善男子菩萨摩诃萨复作是愿宁以热铁周匝缠身终不敢以破戒之身受于信心檀越衣服复作是愿宁以此口吞热铁丸终不敢以毁戒之口食于信心檀越饮食复作是愿宁卧此身大热铁上终不敢以破戒之身受于信心檀越床卧敷具复作是愿我宁以身受三百鉾终不敢以毁戒之身受于信心檀越医药复作是愿宁以此身投热铁镬不以破戒之身受于信心檀越房舍屋宅复作是愿宁以铁锤打碎此身从头至足令如微尘不以破戒受诸刹利婆罗门居士恭敬礼拜复次善男子菩萨摩诃萨复作是愿宁以热铁挑其两目不以染心视他好色复作是愿宁以铁锥遍耳搀刺不以染心听好音声复作是愿宁以利刀割去其鼻不以染心贪嗅诸香复作是愿宁以利刀割裂其舌不以染心贪着美味复作是愿宁以利斧斩斫其身不以染心贪着诸触何以故以是因缘能令行者堕于地狱畜生饿鬼是名菩萨护持禁戒菩萨摩诃萨护持如是诸禁戒已悉以施于一切众生以是因缘愿令众生护持禁戒得清净戒善戒不缺戒不坼戒大乘戒不退戒随顺戒毕竟戒具足成就波罗密戒善男子菩萨摩诃萨修持如是清净戒时即得住于初不动地云何名不动地菩萨住是不动地中不动不堕不退不散譬如须弥山旋岚猛风不能令动堕落退散菩萨摩诃萨住是地中亦复如是不为色声香味触所动不堕地狱畜生饿鬼不退声闻辟支佛地不为异见邪风所散而作邪命善男子又不动者不为贪欲恚痴所动又不堕者不堕四重又不退者不退戒还俗又不散者不为违逆大乘经者之所散坏亦复不为诸烦恼魔之所倾动不为阴魔所堕乃至坐于道场菩提树下虽有天魔不能令其退于阿耨多罗三藐三菩提亦复不为死魔所散善男子是名菩萨摩诃萨修习圣行善男子云何名为圣行圣行者佛及菩萨之所行故故名圣行以何等故名佛菩萨为圣人也如是等人有圣法故常观诸法性空寂故以是义故故名圣人有圣戒故复名圣人有圣定慧故故名圣人有七圣财所谓信戒惭愧多闻智慧舍离故故名圣人有七圣觉故故名圣人以是义故复名圣行。

　　复次迦叶又有圣行所谓四圣谛苦集灭道是名四圣谛迦叶苦者逼迫相集者能生长相灭者寂灭相道者大乘相复次善男子苦者现相集者转相灭者除相道者能除相复次善男子苦者有三相苦苦相行苦相坏苦相集者二十五有灭者灭二十五有道者修戒定慧复次善男子有漏法者有二种有因有果无漏法者亦有二种有因有果有漏果者是则名苦有漏因者则名为集无漏果者则名为灭无漏因者则名为道复次善男子八相名苦所谓生苦老苦病苦死苦爱别离苦怨憎会苦求不得苦五盛阴苦能生如是八苦法者是名为集无有如是八法之处是名为灭十力四无所畏三念处大悲是名为道。

　　迦叶三界受身无不有生老不必定是故一切生为根本迦叶世间众生颠倒覆心贪着生相厌患老死迦叶菩萨不尔观其初生已见过患迦叶如有女人相好庄严入一人舍主人问曰汝是何人答曰我乃功德大天我所至处能令其家财宝丰盈主人欢喜恭敬礼拜更见门外一女衣貌陋垢主人问曰汝是何人答曰我名黑闇我所行处能令其人财宝耗散主人闻已持刀驱逐女人答言汝甚愚痴无有智慧汝舍内者即是我姊我常与姊进止共俱汝若驱我亦当逐彼主人入问功德天言实是我妹我与此妹行住不离随所住处我常作好彼常作恶我为利益彼为衰损若爱我者亦应爱彼若见恭敬亦应敬彼主人即言若此好恶我俱不用各随意去是时二女相将还其所止迦叶菩萨摩诃萨亦复如是不愿生天以生当有老病死故是以俱弃曾无爱心凡夫愚人不知老病死等过患是故爱憎生死二法譬如毒树根亦能杀茎亦能杀皮华果实悉亦能杀善男子二十五有受生之处所受五阴亦复如是一切能杀。

　　迦叶菩萨白佛言世尊如佛所说五盛阴苦是义不然何以故如佛往昔告释摩男若色苦者一切众生不应求色若有求者则不名苦如佛告诸比丘有三种受苦受乐受不苦不乐受如佛先为诸化丘说若有人能修行善法则得受乐又如佛说于善道中六触受乐眼见好色是则为乐耳鼻舌身意思好法亦复如是世尊如诸经中所说乐相其义如是如佛今说云何当与此义相应。

　　佛告迦叶善哉善哉善能咨问如来是义善男子一切众生于下苦中横生乐想是故我今所说苦相与本不异犹如有人当受千罚受一下已即得脱者是人尔时便生乐想是故当知于无乐中妄生乐想迦叶言世尊彼人不以一下生于乐想以得脱故而生乐想迦叶是故我昔为释摩男说五阴中乐实不虚也迦叶有三受三苦三受者所谓乐受苦受不苦不乐受三苦者所谓苦苦行苦坏苦善男子苦受者名为三苦所谓苦苦行苦坏苦余二受者所谓行苦坏苦善男子以是因缘生死之中实有乐受菩萨摩诃萨以苦乐性不相舍离是故说言一切皆苦善男子生死之中实无有乐但诸佛菩萨随顺世间说言有乐世尊诸佛菩萨若随俗说是虚妄不如佛所说修行善者则受乐报持戒安乐身不受苦乃至众事以办是为最乐如是等经所说乐受是虚妄不佛言善男子如上所说诸受乐者即是菩提道之根本亦能长养阿耨多罗三藐三菩提以是义故先于经中说是乐相。

　　善男子诸凡夫人有苦无谛声闻缘觉有苦有苦谛而无真实诸菩萨等解苦无苦是故无苦而有真谛诸凡夫人有集无谛声闻缘觉有集有集谛诸菩萨等解集无集是故无集而有真谛声闻缘觉有灭非真菩萨摩诃萨有灭有真谛声闻缘觉有道非真菩萨摩诃萨有道有真谛善男子云何菩萨摩诃萨住于大乘大般涅槃见灭见灭谛所谓断除一切烦恼若烦恼断则名为常灭烦恼火则名寂灭烦恼灭故则得受乐诸佛菩萨求因缘故故名为净更不复受二十五有故名出世以出世故名为我常于色声香味触男女生住灭苦乐不苦不乐不取相貌故名毕竟寂灭真谛善男子是四圣谛诸佛世尊次第说之以是因缘无量众生得度生死。

　　尔时文殊师利菩萨白佛言世尊所说世谛第一义谛其义云何世尊第一义中有世谛不世谛之中有第一义不如其有者即是一谛如其无者将非如来虚妄说耶佛言善男子世谛者即第一义谛世尊若尔者则无二谛善男子有善方便随顺众生说有二谛善男子若随言说则有二种一者世法二者出世法如出世人之所知者名第一义谛世人知者名为世谛善男子五阴和合称言某甲凡夫众生随其所称是名世谛解阴无有某甲名字离阴亦无某甲名字出世之人如其性相而能知之名第一义谛复次善男子或复有法有名有实或复有法有名无实有名无实者即是世谛有名有实者是第一义谛。

　　复次善男子若烧若割若死若坏是名世谛无烧无割无死无坏是名第一义谛复次善男子有八苦相名为世谛无生无老无病无死无爱别离无怨憎会无求不得无五盛阴是名第一义谛言实谛者名曰真法善男子若法非真不名实谛实谛者无有颠倒无颠倒者乃名实谛善男子实谛者无有虚妄若有虚妄不名实谛实谛者名曰大乘非大乘者不名实谛实谛者是佛所说非魔所说善男子实谛者一道清净无有二也善男子有常有乐有我有净是则名为实谛之义文殊师利白佛言世尊若以真实为实谛者真实之法即是如来虚空佛性若如是者如来虚空及与佛性无有差别佛告文殊师利有苦有谛有实有集有谛有实有灭有谛有实有道有谛有实善男子如来非苦非谛是实虚空非苦非谛是实佛性非苦非谛是实文殊师利所言苦者为无常相是可断相是为实谛如来之性非苦非无常非可断相是故为实虚空佛性亦复如是复次善男子所言集者能令五阴和合而生亦名为苦亦名无常是可断相是为实谛善男子如来非是集性非是阴因非可断相是故为实虚空佛性亦复如是善男子所言灭者名烦恼灭亦常无常二乘所得名曰无常诸佛所得是则名常亦名证法是为实谛善男子如来之性不名为灭能灭烦恼非常无常不名证知常住无变是故为实虚空佛性亦复如是善男子道者能断烦恼亦常无常是可修法是名实谛如来非道能断烦恼非常无常非可修法常住不变是故为实虚空佛性亦复如是复次善男子言真实者即是如来如来者即是真实真实者即是虚空虚空者即是真实真实者即是佛性佛性者即是真实文殊师利有苦有苦因有苦尽有苦对如来非苦乃至非对是故为实不名为谛虚空佛性亦复如是苦者有为有漏无乐如来非有为非有漏湛然安乐是实非谛。

　　文殊师利言若佛所说名为实谛当知魔说则为不实世尊如魔所说圣谛摄不佛言文殊师利魔所说者二谛所摄所谓苦集凡是一切非法非律不能令人而得利益终日宣说亦无有人见苦断集证灭修道是名虚妄如是虚妄名为魔说文殊师利言如佛所说一道清净无有二者诸外道等亦复说言我有一道清净无二若言一道是实谛者与彼外道有何差别若无差别不应说言一道清净佛言善男子诸外道等有苦集谛无灭道谛于非灭中而生灭想于非道中而生道想于非果中生于果想于非因中生于因想以是义故彼无一道清净无二文殊师利言世尊诸外道等种种说有常乐我净当知定有常乐我净世尊以是义故诸外道等亦得说言我有真谛佛言善男子若有沙门婆罗门有常有乐有我有净者是非沙门非婆罗门何以故迷于生死离一切智大导师故如是沙门婆罗门等沉没诸欲善法羸损故是诸外道系在贪欲瞋恚痴狱堪忍受乐故是诸外道虽知业果自作自受而犹不能远离恶法是诸外道非是正法正命自活何以故无智慧火不能消故是诸外道迷惑颠倒言诸行常诸行若常无有是处善男子我观诸行悉皆无常云何知也以因缘故若有诸法从缘生者则知无常是诸外道无有一法不从缘生善男子佛性无生无灭无去无来非过去非未来非现在非因所作非无因作非作非作者非相非无相非有名非无名非名非色非长非短非阴界入之所摄持是故名常善男子佛性即是如来如来即是法法即是常善男子常者即是如来如来即是僧僧即是常以是义故从因生法不名为常是诸外道无有一法不从因生是诸外道不见佛性如来及法是故外道所可言说悉是妄语无有真谛善男子一切有为皆是无常虚空无为是故为常佛性无为是故为常虚空者即是佛性佛性者即是如来如来者即是无为无为者即是常常者即是法法者即是僧僧即无为无为者即是常善男子有为之法凡有二种色法非色法非色法者心心数法色法者地水火风善男子心名无常何以故性是攀缘相应分别故眼识性异乃至意识性异是故无常色境界异乃至法境界异是故无常眼识相应异乃至意识相应异是故无常善男子心若常者眼识应独缘一切法若眼识异乃至意识异则知无常以法相似念念生灭凡夫见已计之为常善男子诸因缘相可破坏故亦名无常所谓因眼因色因明因思惟生于眼识耳识生时所因各异非眼识因缘乃至意识异亦复如是。

　　复次善男子坏诸行因缘异故心名无常所谓修无常心异修苦空无我心异心若常者应常修无常尚不得观苦空无我况复得观常乐我净以是义故外道法中不能摄取常乐我净善男子当知心法必定无常复次善男子心性异故名为无常所谓声闻心性异缘觉心性异诸佛心性异一切外道心有三种一者出家心二者在家心三者在家远离心乐相应心异苦相应心异不苦不乐相应心异贪欲相应心异瞋恚相应心异愚痴相应心异一切外道心相亦异所谓疑惑相应心异邪见相应心异进止威仪其心亦异善男子心若常者亦复不能分别诸色所谓青黄赤白紫色心若常者诸忆念法不应忘失心若常者凡所读诵不应增长复次善男子心若常者不应说言已作今作当作若有已作今作当作当知是心必定无常心若常者则无怨亲非怨非亲心若常者则不应言我物他物若死若生心若常者虽有所作不应增长以是义故当知心性各各别异有别异故当知无常善男子我今于此非色法中演说无常其义已显复当为汝说色无常是色无常本无有生生已灭故内心处胎歌罗逻时本无有生生已变故外诸芽茎本无有生生已变故是故当知一切色法悉皆无常善男子所有内色随时而变歌罗逻时异初生时异婴孩时异童子时异乃至老时各各变异所有外色亦复如是芽异茎异枝异叶异华异果异复次善男子歌罗逻时状貌异乃至老时状貌亦异歌罗逻时果报异乃至老时果报亦异歌罗逻时名字异乃至老时名字亦异故知无常凡夫无知见相似生计以为常以是义故名曰无常复次善男子诸行无我总一切法谓色非色色非我者可破可坏我者不尔以是义故知色非我非色之法亦复非我何以故因缘生故若诸外道以专念故知有我者专念之性实非我也若以专念为我性者过去之事则有忘失有忘失故定知无我若诸外道以忆想故知有我者无忆想故定知无我若诸外道以有遮故知有我者善男子以有遮故定知无我如言调达终不发言非调达也我亦如是若定是我终不遮我以遮我故定知无我若以遮故知有我者汝今不遮定应无我。

　　复次善男子若诸外道以相貌故知有我者善男子相故无我无相故亦无我若人睡时不能进止俯仰视眴不觉苦乐不应有我若以进止俯仰视眴知有我者机关木人亦应有我善男子如来亦尔不进不止不俯不仰不视不眴不苦不乐不贪不恚不痴不行如来如是真实有我善男子是诸外道痴如小儿无慧方便不能了达常与无常苦乐净不净我无我寿命非寿命众生非众生实非实有非有于佛法中取少许分虚妄计有常乐我净而实不知常乐我净如生盲人不识乳色便问他言乳色何似以是义故我佛法中有真实谛非诸外道文殊师利白佛言希有世尊如来于今临般涅槃方便转于无上法轮乃作如是分别真谛佛告文殊师利汝今云何故于如来生涅槃想善男子如来实是常住不变不般涅槃善男子若有计我是佛我成阿耨多罗三藐三菩提我即是法法是我所我即是道道是我所我即世尊世尊即是我所我即是声闻声闻即是我所我能说法令他听受我转法轮余人不能如来终不作如是计是故如来不转法轮善男子若言常住无有变易云何说言佛转法轮是故汝今不应说言如来方便转于法轮譬如因眼缘色缘明缘思惟因缘和合得生眼识眼不念言我能生识色乃至思惟终不念言我生眼识眼识亦复不作念言我能自生善男子如是等法因缘和合得名为见如来亦尔因六波罗密三十七助菩提之法觉了诸法复因咽喉舌齿唇口言语音声为憍陈如初始说法名转法轮以是义故如来不名转法轮也譬如因鼓因空因桴和合出声鼓不念言我能出声乃至桴亦如是声亦不言我能自生如来亦尔终不念言我转法轮转法轮者名为不作不作者即转法轮转法轮者即是如来善男子转法轮者乃是诸佛世尊境界非诸声闻缘觉所知善男子虚空非生非出非作非造非有为法如来亦尔非生非出非作非造非有为法如如来性佛性亦尔非生非出非作非造非有为法诸佛世尊语有二种一者世语二出世语如来为诸声闻缘觉说于世语为诸菩萨说出世语善男子是诸大众复有二种一者求小乘二者求大乘我于昔日波罗奈城为诸声闻转于法轮今始于此拘施那城为诸菩萨转大法轮复次善男子我昔于彼波罗奈城初转法轮八万天人得须陀洹果今于此间拘施那城八十万亿人不退转于阿耨多罗三藐三菩提复次善男子波罗奈城大梵天王稽首请我转于法轮今于此间拘施那城迦叶菩萨稽首请我转大法轮复次善男子我昔于彼波罗奈城转法轮时说于无常苦空无我今于此间拘施那城转法轮时说常乐我净复次善男子我昔于彼波罗奈城转法轮时所出音声闻于梵天如来今于拘施那城转法轮时所出音声遍于东方二十恒河沙等诸佛世界南西北方四维上下亦复如是善男子诸佛世尊凡有所说皆悉名为转法轮也譬如圣王所有轮宝未降伏者能令降伏已降伏者能令安隐诸佛世尊凡所说法亦复如是无量烦恼未调伏者能令调伏已调伏者令生善根譬如圣王所有轮宝则能消灭一切怨贼如来演法亦复如是能令一切诸烦恼贼皆悉寂静。

　　尔时世尊告迦叶菩萨善男子是名菩萨住于大乘大涅槃经所行圣行是诸世尊安住于此大般涅槃而作如是开示分别演说其义以是义故名曰圣行声闻缘觉及诸菩萨如是闻已则能奉行故名圣行善男子是菩萨摩诃萨得是行已则得住于无所畏地若有菩萨得住如是无所畏地则不复畏贪恚愚痴生老病死亦复不畏恶道地狱畜生饿鬼善男子恶有二种一者阿修罗二者人中人中有三种恶一者一阐提二者诽谤方等经典三者犯四重禁住是地中诸菩萨等终不畏堕如是恶中亦复不畏沙门婆罗门外道邪见天魔波旬亦复不畏受二十五有是故此地名无所畏菩萨摩诃萨住无畏地得二十五三昧坏二十五有善男子得无垢三昧能坏地狱有得无退三昧能坏畜生有得心乐三昧能坏饿鬼有得欢喜三昧能坏阿修罗有得日光三昧能断弗婆提有得月光三昧能断瞿耶尼有得热𦦨三昧能断郁单越有得如幻三昧能断阎浮提有得一切法不动三昧能断四天王处有得摧伏三昧能断三十三天处有得悦意三昧能断𦦨摩天有得青色三昧能断兜率天有得黄色三昧能断化乐天有得赤色三昧能断他化自在天有得白色三昧能断初禅有得种种三昧能断大梵王有得双三昧能断二禅有得雷音三昧能断三禅有得霔雨三昧能断四禅有得如虚空三昧能断无想有得照镜三昧能断净居阿那含有得无碍三昧能断空处有得常三昧能断识处有得乐三昧能断不用处有得我三昧能断非想非非想处有善男子是名菩萨得二十五三昧断二十五有如是二十五三昧名诸三昧王诸菩萨摩诃萨入如是等诸三昧王若欲吹坏须弥山王随意即能欲知三千大千世界所有众生心之所念亦悉能知欲以三千大千世界所有众生内于己身一毛孔中随意即能亦令众生无迫迮想若欲化作无量众生悉令充满三千大千世界中者亦能随意欲分一身以为多身复合多身以为一身虽作如是心无所著犹如莲华善男子菩萨摩诃萨得入如是三昧王已即得住于自在之地菩萨得住是自在地得自在力随欲生处即得往生譬如圣王领四天下随意所行无能障碍菩萨摩诃萨亦复如是一切生处若欲生者随意往生善男子菩萨摩诃萨之所成就如是功德无量无边百千万亿尚不可说何况诸佛所有功德而当可说。

　　迦叶菩萨白佛言世尊如佛所赞大涅槃经犹如醍醐最上最妙若有能服众病悉除一切诸药悉入其中我闻是已窃复思念若有不能听受是经当知是人为大愚痴世尊我于今者实能堪忍剥皮为纸刺血为墨以髓为水析骨为笔书写如是大涅槃经书已读诵令其通利然后为人广说其义尔时佛赞迦叶菩萨善哉善哉善男子汝今以此善心因缘当得超越无量无边恒河沙等诸大菩萨在前得成阿耨多罗三藐三菩提汝亦不久复当如我广为大众演说如是大般涅槃如来佛性诸佛所说秘密之藏善男子过去之世佛日未出我于尔时作婆罗门修菩萨行悉能通达一切外道所有经论修寂灭行具足威仪其心清净不为外来能生欲想之所破坏灭瞋恚火受持常乐我净之法周遍求索大乘经典乃至不闻方等名字我于尔时住于雪山其山清净流泉浴池树林药木充满其地处处石间有清流水多诸香华周遍严饰众鸟禽兽不可称计甘果滋繁种别难计复有无量藕根甘根青木香根我于尔时独处其中唯食诸果食已系心思惟坐禅经无量岁善男子我修如是难行苦行时释提桓因及诸天人等心大惊怪即共集会各各相谓而说偈言。

各各相指示　清净雪山中　寂静离欲主
功德庄严王　已离贪瞋慢　永断謟愚痴
口初未曾说　粗恶等语言

　　尔时众中有一天子名曰欢喜复说偈言。

如是离欲人　清净勤精进　将不求帝释
及以诸天耶　若是外道者　修行诸苦行
是人多欲求　帝释所生处

　　尔时复有一仙天子即为帝释言憍师迦世有大士为众生故不贪己身亦不愿求生于天上唯求欲令一切众生得受快乐如我所解如是大士清净无染众结永尽唯欲求于阿耨多罗三藐三菩提释提桓因复作是言如汝言者是人则为摄取一切世间众生大仙若此世间有佛树者我等悉当得灭无量炽然烦恼如是之事实为难信何以故无量百千诸众生等发于阿耨多罗三藐三菩提心见少微缘于阿耨多罗三藐三菩提即便动转如水中月水动则动犹如画像难成易坏菩提之心亦复如是难发易坏是故我今虽见世人修于苦行无恼无热住于道检其行清净未能信也我今要当自往试之大仙犹如车有二轮则有载用鸟有二翼堪任飞行是苦行者亦复如是我虽见其坚持禁戒未知其人有深智不若有深智当知则能堪任荷负阿耨多罗三藐三菩提之重担也大仙如庵罗树华多果少众生发心乃有无量及其成就少不足言尔时释提桓因自变其身作罗刹像形甚可畏下至雪山宣过去佛所说半偈。

　诸行无常　是生灭法

　　是苦行者闻是半偈心生欢喜譬如估客于险难处失伴遇同侣亦如久病遇良医妙药如人没海卒遇船舫如渴乏人遇清冷水亦如农夫炎旱值雨亦如行人还得归家善男子我于尔时闻是半偈心中欢喜亦复如是即从座起以手举发四向顾视而说是言向所闻偈谁之所说谁开如是解脱之门谁能雷震诸佛音声谁于生死睡眠之中而独觉寤唱如是言谁能于此示导生死饥馑众生无上道味无量众生沉生死海谁能于中作大船师是诸众生常为烦恼重病所缠谁能于中为作良医说是半偈启悟我心犹如半月渐开莲华善男子我于尔时更无所见唯见罗刹复作是念而此罗刹或能得见过去诸佛从诸佛所闻是半偈我今当问即便前至罗刹所言善哉大士汝于何处得是过去离怖畏者所说半偈复于何处而得如是半如意珠善男子我问是己即答我言大婆罗门汝今不应问我是义何以故我不食来已经多日处处求索了不能得饥渴苦恼心乱寱语非我本心之所知也我即问言汝所食者为是何物罗刹答言我所食者唯人暖肉其所饮者唯人热血自我薄福唯食此食周遍求索困不能得善男子我复语言汝但具足说是半偈我闻偈已当以此身奉施供养大士我设命终如此之身无所复用我今为求阿耨多罗三藐三菩提舍不坚身以易坚身罗刹答言谁当信汝如是之言为八字故弃所爱身善男子我即答言汝真无智譬如有人施他瓦器得七宝器我亦如是舍不坚身得金刚身汝言谁当信者我今有证大梵天王释提桓因及四天王能证是事复有天眼诸菩萨等为欲利益无量众生修行大乘具六度者亦能证知复有十方诸佛世尊利众生者亦能证我为八字故舍于身命罗刹复言汝若如是能舍身者谛听谛听当为汝说其余半偈善男子我于尔时闻是事已心中欢喜即解己身所著鹿皮为此罗刹敷置法座白言和尚愿坐此座我即于前义手长跪而作是言唯愿和尚善为我说其余半偈令得具足罗刹即说。

　生灭灭已　寂灭为乐

　　尔时罗刹说是偈已复作是言菩萨摩诃萨汝今已闻具足偈义汝之所愿为悉满足若必欲利诸众生者时施我身善男子我于尔时深思此义然后处处若石若壁若𣗳若道书写此偈即便更系所著衣裳恐其死后身体露现即上高树尔时树神复问我言善哉仁者欲作何事善男子我时答言我欲舍身以报偈价树神问言如是偈者何所利益我时答言如是偈句乃是过去未来现在诸佛所说开空法道我为此法弃舍身命不为利养名闻财宝转轮圣王四大天王释提桓因大梵天王人天中乐为欲利益一切众生故舍此身善男子我舍身时复作是言愿令一切悭惜之人悉来见我舍离此身若有少施起贡高者亦令得见我为一偈舍此身命如弃草木菩萨尔时说是语已寻即放身自投树下未至地时虚空之中出种种声其声乃至阿迦尼吒天尔时罗刹还复释身即于空中接取菩萨安置平地尔时释提桓因及诸天人大梵天王稽首顶礼菩萨足下赞言善哉善哉真是菩萨能大利益无量众生欲于无明黑暗之中然大法炬由我爱惜如来大法故相娆恼唯愿听我忏悔罪咎汝于未来必定成就阿耨多罗三藐三菩提愿见济度尔时释提桓因及诸天众礼菩萨足于是辞去忽然不现善男子如我往昔为半偈故舍弃此身以是因缘便得超越足十二劫在弥勒前成阿耨多罗三藐三菩提善男子我得如是无量功德皆由供养如来正法汝今亦尔发于阿耨多罗三藐三菩提心则已超过无量无边恒河沙等诸菩萨上善男子是名菩萨住于大乘大般涅槃修于圣行。

　　善男子云何菩萨摩诃萨梵行善男子菩萨摩诃萨住于大乘大般涅槃住七善法得具梵行何等为七一者知法二者知义三者知时四者知足五者知自六者知众七者知尊卑善男子云何知法菩萨摩诃萨知十二部经能作论义分别广说是名知法善男子云何知义菩萨摩诃萨若于一切文字语言广知其义是名知义云何知时菩萨善知如是时中任修寂静如是时中任修精进如是时中任修舍定如是时中任供养佛如是时中任供养师如是时中任修布施持戒忍辱精进禅定具足般若波罗密是名知时云何知足菩萨摩诃萨知足者所谓饮食衣药行住坐卧睡寤语默是名知足云何自知是菩萨自知我有如是信如是戒如是多闻如是舍如是慧如是去来如是正念如是善行如是问如是答是名自知云何知众是菩萨知如是等是刹利众婆罗门众居士众沙门众应于是众如是行来如是坐起如是说法如是问答是名知众云何知人尊卑人有二种一者信二者不信菩萨当知信者是善其不信者不名为善善男子是名菩萨摩诃萨住于大乘大涅槃经住七善法菩萨住是七善法已得具梵行复次善男子复有梵行谓慈悲喜舍夫修慈者能断贪欲修悲心者能断瞋恚修喜心者能断不乐修舍心者能断贪欲瞋恚善男子四无量心成就甚难何以故久于过去无量劫中多习烦恼未修善法是故不能于一日中调伏其心又如家犬不畏于人山林野鹿见人怖走瞋恚难去如守家狗慈心易失如彼野鹿是故此心难可调伏。

　　初住菩萨修大慈时于一阐提心无差别不见其过故不生瞋以是义故得名大慈善男子为诸众生除无利益是名大慈欲与众生无量利乐是名大悲于诸众生心生欢喜是名大喜无所拥护名为大舍若不见我法相己身见一切法平等无二是名大舍自舍己乐施与他人是名大舍善男子唯四无量能令菩萨增长具足六波罗密其余诸行不必能尔菩萨摩诃萨先得世间四无量心然后乃发阿耨多罗三藐三菩提心次第方得出世间者善男子因世无量得出世无量以是义故名大无量迦叶菩萨白佛言世尊除无利益与利乐者实无所为如是思惟即是虚观无有实利。

　　善男子夫修慈者实非妄想谛是真实若是声闻缘觉之慈是名虚妄诸佛菩萨真实不虚云何知耶善男子菩萨摩诃萨修行如是大涅槃者观土为金观金为土地作水相水作地相水作火相火作水相地作风相风作地相随意成就无有虚妄观实众生为非众生观非众生为实众生悉随意成无有虚妄善男子当知菩萨四无量心是实思惟非不真实。

　　善男子能为善者名实思惟实思惟者即名为慈慈即如来慈即大乘大乘即慈慈即如来善男子慈即菩提道菩提道即如来如来即慈善男子慈即大梵大梵即慈慈即如来善男子慈者即是众生佛性如是佛性久为烦恼之所覆蔽故令众生不得睹见佛性即慈慈即如来善男子慈即大空大空即慈慈即是常常即是法法即是僧僧即是慈慈即如来善男子菩萨摩诃萨住于大乘大般涅槃修如是慈虽复安住眠睡之中而不睡眠勤精进故虽常觉寤亦无觉寤以无眠故于睡眠中诸天虽护亦无护者不行恶故眠不恶梦无有不善离睡眠故命终之后虽生梵天亦无所生得自在故善男子夫修慈者能得成就如是无量无边功德我说是慈有无量门所谓神通善男子如提婆达教阿阇世欲害如来阿阇世王即放护财狂醉之象欲令害我及诸弟子尔时王舍大城之中一切人民同时举声啼哭号泣作如是言怪哉如来今日灭没如何正觉一旦散坏善男子我于尔时为欲降伏护财象故即入慈定舒手示之即于五指出五师子是象见已其心怖畏举身投地敬礼我足善男子我于尔时手五指头实无师子乃是修慈善根力故令彼调伏。

　　复次善男子此南天竺有一大城名首波罗于是城中有一长者名曰卢至我时欲度彼长者故从王舍城至彼城邑彼众尼犍闻我欲至首波罗城即作是念沙门瞿昙若至此者此诸人民便舍我等更不供给诸尼犍辈各各分散告彼城人沙门瞿昙今欲来此于此人民大不利益彼人闻已即怀怖畏白言大师我等今者当作何计尼犍答言沙门瞿昙性好丛林流泉清水汝等便可相与出城诸有之处斫伐令尽莫使有遗流泉井池悉置粪秽坚闭城门各严器仗我等亦当作种种术令彼瞿昙复道还去彼诸人民一一施行善男子我于尔时至彼城邑见是事已寻生怜愍慈心向之所有𣗳木还生如本河池井泉清净盈满变其城壁为绀琉璃门自开辟无能制者所严器仗变成杂华卢至长者而为上首与其人民俱共相随往至佛所我即为说种种法要令彼诸人一切皆发阿耨多罗三藐三菩提心善男子我于尔时实不化作种种树木清净流水盈满河池变其本城为绀琉璃开其城门器仗为华善男子当知皆是慈善根力能令彼人见如是事。

　　复次善男子琉璃太子以愚痴故多害释种耶劓耳鼻断截手足推之坑堑彼时诸人身受苦恼作如是言南无佛陀南无佛陀我于尔时在竹林中闻其音声即起慈心诸人尔时见我来至迦毗罗城以水洗疮以药敷之苦痛寻除耳鼻手足还复如本我时即为略说法要悉令俱发阿耨多罗三藐三菩提心善男子如来尔时实不往至迦毗罗城以水洗疮敷药止苦当知皆是慈善根力令彼诸人见如是事悲喜之心亦复如是善男子以是义故菩萨摩诃萨修慈思惟即是真实非虚妄也夫无量者不可思议菩萨所行不可思议复次善男子菩萨摩诃萨修慈悲喜已得住极爱一子之地云何是地名曰极爱复名一子善男子譬如父母见子安隐心大欢喜菩萨摩诃萨住是地中视诸众生同于一子见修善者生大欢喜是故此地名曰极爱。

　　御录经海一滴卷之十五

　　音释

　　搀

　　(初衔切插入声)。

　　坼

　　(耻格切音䇿)。

　　岚

　　(卢含切音蓝)。

　　刵

　　(而至切音二截耳也)。

　　劓

　　(以智切音异截鼻也)。
乾隆藏第 164 册 No. 1669 御录经海一滴


　　御录经海一滴卷之十六　　　　　机六

　　大般涅槃经之四

　　迦叶菩萨白佛言世尊若诸菩萨修慈悲喜得一子地者修舍心时复得何地佛言善哉善哉善男子汝善知时知我欲说汝则咨问菩萨摩诃萨修舍心时则得住于空平等地如须菩提善男子菩萨摩诃萨住空平等地则不见有父母兄弟姊妹儿息亲族知识怨憎中人乃至不见阴界诸入众生寿命譬如虚空无有父母兄弟妻子乃至无有众生寿命菩萨见一切诸法亦复如是其心平等如彼虚空善能修习诸法空故善男子空者所谓内空外空内外空有为空无为空无始空性空无所有空第一义空空空大空。

　　善男子云何菩萨摩诃萨观于大空言大空者谓般若波罗密是名大空菩萨摩诃萨得如是空门则得住于虚空等地善男子菩萨摩诃萨住是地已于一切法中无有滞碍系缚拘执心无迷闷以是义故名虚空等地譬如虚空于可爱色不生贪着不爱色中不生瞋恚菩萨摩诃萨住是地中亦复如是于好恶色心无贪恚譬如虚空广大无对悉能容受一切诸物菩萨摩诃萨住是地中亦复如是广大无对悉能容受一切诸法以是义故复得名为虚空等地。

　　善男子菩萨摩诃萨能如是知得四无碍法无碍义无碍辞无碍乐说无碍法无碍者菩萨摩诃萨虽知诸法而不取着义无碍者虽知诸义而亦不着辞无碍者虽知名字亦不取着乐说无碍者虽知乐说如是最上而亦不着若取著者不名菩萨迦叶菩萨白佛言世尊若不取着则不知法若知法者则是取着若知不着则无所知云何如来说言知法而不取着佛言善男子夫取著者不名无碍无所取着乃名无碍若无无碍不名菩萨当知是人名为凡夫一切凡夫取著于色乃至着识以着色故则生贪心生贪心故为色系缚乃至为识之所系缚以系缚故则不得免生老病死忧悲大苦一切烦恼是故取著名为凡夫善男子菩萨摩诃萨已于无量阿僧祇劫知见法相以知见故则知其义而于色中不生系着乃至识中亦复如是说系著者名为魔缚若不著者则脱魔缚有系著者为魔所缚无系著者魔不能缚以是义故菩萨摩诃萨而无所著。

　　善男子菩萨摩诃萨于无量无边阿僧祇劫修行世谛以修行故知法无碍复于无量阿僧祇劫修第一义谛故得义无碍亦于无量阿僧祇劫修习毗伽罗论故得辞无碍亦于无量阿僧祇劫修习说世论故得乐说无碍善男子声闻缘觉若有得是四无碍者无有是处。

　　善男子譬如恒河有无量水辛头大河水亦无量博义大河水亦无量悉陀大河水亦无量阿耨达池水亦无量大海之中水亦无量如是诸水虽同无量然其多少其实不等声闻缘觉及诸菩萨四无碍智亦复如是若说等者无有是处善男子声闻之人或有得一或有得二若具足四无有是处迦叶菩萨白佛言世尊菩萨知见得四无碍者菩萨知见则无所得若使菩萨心有得者则非菩萨名为凡夫云何如来说言菩萨而有所得佛言善男子善哉善哉我将欲说而汝复问善男子菩萨摩诃萨实无所得无所得者名四无碍若有得者则名为碍有障碍者名四颠倒菩萨摩诃萨无四倒故故得无碍是故菩萨名无所得。

　　善男子如来普为诸众生故虽知诸法说言不知虽见诸法说言不见有相之法说言无相无相之法说言有相实有无常说言有常实有有常说言无常乐我净等亦复如是三乘之法说言一乘一乘之法随宜说三略相说广广相说略善男子如来虽作是说终无虚妄随宜方便则为说之善男子一切世谛若于如来即是第一义谛何以故诸佛世尊为第一义故说于世谛亦令众生得第一义谛若使众生不得如是第一义者诸佛终不宣说世谛善男子如来有时演说世谛众生谓佛说第一义谛有时演说第一义谛众生谓佛说于世谛是则诸佛甚深境界非是声闻缘觉所知善男子菩萨常得第一义谛云何难言无所得也迦叶复言世尊第一义谛亦名为道亦名菩提亦名涅槃若有菩萨言有得道菩提涅槃即是无常何以故法若常者则不可得犹如虚空谁有得者世尊如世间物本无今有名为无常道亦如是道若可得则名无常法若常者无得无生犹如佛性无得无生世尊夫道者非色非不色不长不短非高非下非生非灭非赤非白非青非黄非有非无云何如来说言可得菩提涅槃亦复如是佛言如是如是善男子道有二种一者常二者无常菩提涅槃亦尔外道道者名为无常内道道者名之为常声闻缘觉所有菩提名为无常菩萨诸佛所有菩提名之为常外解脱者名为无常内解脱者名之为常善男子道与菩提及以涅槃悉名为常一切众生常为无量烦恼所覆无慧眼故不能得见而诸众生为欲见故修戒定慧以修行故见道菩提及以涅槃是名菩萨得道菩提及涅槃也道之性相实不生灭以是义故不可捉持善男子道者虽无色像可见称量可知而实有用如众生心虽是非色非长非短非粗非细非缚非解非是见法而亦是有以是义故我为须达说言长者心为城主若不护心则不护身口若护心者则护身口以不善护是身口故令诸众生到三恶趣护身口者则令众生得人天涅槃得名真实其不得者名不真实善男子道与菩提及以涅槃亦复如是亦有亦常如其无者云何能断一切烦恼以其有故一切菩萨了了知见善男子见有二种一相貌见二了了见云何相貌见如远见烟名为见火实不见火虽不见火亦非虚妄如见华叶便言见根虽不见根亦非虚妄如人遥见篱间牛角便言见牛虽不见牛亦非虚妄如见女人怀妊便言见欲虽不见欲亦非虚妄如见树生华便言见水虽不见水亦非虚妄如见身业及以口业便言见心虽不见心亦非虚妄是名相貌见云何了了见如眼见色善男子如人眼根清净不坏自观掌中阿摩勒果菩萨摩诃萨了了见道菩提涅槃亦复如是虽如是见初无见相善男子以是因缘我于往昔告舍利弗一切世间若有沙门若婆罗门若天若魔若梵若人之所不知不见不觉唯有如来悉知见觉及诸菩萨亦复如是舍利弗若诸世间所知见觉我与菩萨亦知见觉世间众生之所不知不见不觉亦不自知不知见觉世间众生所知见觉便自说言我知见觉舍利弗如来一切悉知见觉亦不自言我知见觉一切菩萨亦复如是何以故若使如来作知见觉相当知是则非佛世尊名为凡夫菩萨亦尔世间所知见觉菩萨摩诃萨于如是事亦知见觉菩萨如是知见觉已若言不知不见不觉是为虚妄虚妄之法则为是罪以是罪故堕于地狱善男子若男若女若沙门若婆罗门说言无道菩提涅槃当知是辈名一阐提魔之眷属名为谤法名谤诸佛。

　　善男子如来终不起诸法相如来不着一切诸法如来身行无有动摇如来已到大般涅槃如来虽为一切众生演说诸法实无所说犹如婴儿言语未了虽复有语实亦无语如来亦尔语未了者即是诸佛秘密之言如彼婴儿啼哭之时父母即以杨树黄叶而语之言莫啼莫啼我与汝金婴儿见已生真金想便止不啼然此杨叶实非金也若有众生厌生死时如来则为说于二乘然实无有二乘之实以二乘故知生死过见涅槃乐以是见故则能自知有断不断有真不真有修不修有得不得善男子如彼婴儿于非金中而生金想如来亦尔于不净中而说为净如来以得第一义故则无虚妄。

　　时大众中忽然之顷有大光明非青见青非黄见黄非赤见赤非白见白非色见色非明见明非见而见大众遇斯光已身心快乐尔时世尊问文殊师利言文殊师利何因缘故是大众中有此光明文殊师利言世尊如是光明名为智慧智慧者即是常住常住之法无有因缘云何佛问何因缘故有是光明是光明者名大涅槃大涅槃者则名常住常住之法不从因缘云何佛问何因缘故有是光明是光明者即是如来如来者即是常住常住之法不从因缘云何如来问于因缘光明者名大慈大悲大慈大悲者名为常住常住之法不从因缘云何如来问于因缘光明者即是念佛念佛者是名常住常住之法不从因缘云何如来问于因缘世尊亦有因缘因灭无明则得炽然阿耨多罗三藐三菩提灯佛言文殊师利汝今莫入诸法甚深第一义谛应以世谛而解说之文殊师利言世尊于此东方过二十恒河沙等世界有佛世界名曰不动其佛号曰满月光明如来告琉璃光菩萨言善男子西方去此二十恒河沙佛土彼有世界名曰娑婆彼中有佛号释迦牟尼如来大悲纯厚愍众生故于拘施那城娑罗双树间为诸大众敷演大涅槃经汝可速往自当得闻世尊彼琉璃光菩萨闻是事已与八万四千菩萨摩诃萨欲来至此故先现瑞以此因缘有此光明是名因缘亦非因缘尔时琉璃光菩萨与八万四千诸大菩萨俱来至此娑罗双树间头面礼足合掌恭敬白佛言世尊云何菩萨摩诃萨有能修行大涅槃经闻所不闻尔时如来赞言善哉善哉善男子汝今所有疑网毒箭我为大医能善㧞出汝于佛性若未明了我有慧炬能为照明汝今欲度生死大河我能为汝作大船师汝于我所生父母想我亦于汝生赤子心汝心今者贪正法宝值我多有能相惠施谛听谛听善思念之善男子有不闻闻有不闻不闻有闻不闻有闻闻善男子如不生生不生不生生不生生生如不到到不到不到到不到到到世尊云何不生生善男子安住世谛初出胎时是名不生生云何不生不生善男子是大涅槃无有生相是名不生不生云何名生不生善男子世谛死时是名生不生云何生生善男子一切凡夫是名生生何以故生生不断故一切有漏念念生故是名生生四住菩萨名生不生何以故生自在故是名生不生善男子是名内法云何外法未生生未生未生生未生生生善男子譬如种子未生芽时得四大和合人功作业然后乃生是名未生生云何未生未生譬如败种及未遇缘如是等辈名未生未生云何生未生如芽生已则不增长是名生未生云何生生如芽增长若生不生则无增长如是一切有漏是名外法生生琉璃光菩萨白佛言世尊有漏之法若有生者为是常耶是无常乎生若是常有漏之法则无有生生若无常则有漏是常世尊若生能自生生无自性若能生他以何因缘不生无漏世尊若未生时有生者云何于今乃名为生若未生时无生者何故不说虚空为生佛言善哉善哉善男子不生生不可说生生亦不可说生不生亦不可说不生不生亦不可说生亦不可说不生亦不可说有因缘故亦可得说云何不生生不可说不生名为生云何可说何以故以其生故云何生生不可说生生故生生生故不生亦不可说云何生不生不可说生即名为生生不自生故不可说云何不生不生不可说不生者名为涅槃涅槃不生故不可说何以故以修道得故云何生亦不可说以生无故云何不生不可说以有得故云何有因缘故亦可得说十因缘法为生作因以是义故亦可得说善男子汝今莫入甚深空定何以故大众钝故善男子有为之法生亦是常以住无常生亦无常住亦是常以生生故住亦无常异亦是常以法无常异亦无常坏亦是常以本无今有故坏亦无常善男子以性故生住异坏皆悉是常念念灭故不可说常是大涅槃能断灭故故名无常善男子有漏之法未生之时已有生性故生能生无漏之法本无生性是故生不能生如火有本性遇缘则发眼有见性因色因明因心故见众生生法亦复如是由本有性遇业因缘父母和合则便有生尔时琉璃光菩萨及八万四千菩萨摩诃萨闻是法已恭敬合掌而白佛言世尊我蒙如来殷勤教诲因大涅槃始得悟解闻所不闻亦令八万四千菩萨深解诸法不生生等。

　　尔时世尊告光明遍照高贵德王菩萨摩诃萨涅槃之体非本无今有若涅槃体本无今有者则非无漏常住之法有佛无佛性相常住以诸众生烦恼覆故不见涅槃便谓为无菩萨摩诃萨以戒定慧勤修其心断烦恼已便得见之当知涅槃是常住法非本无今有是故为常善男子如暗室中井种种七宝人亦知有暗故不见有智之人善知方便然大明灯持往照了悉得见之是人于此终不生念水及七宝本无今有涅槃亦尔本自有之非适今也烦恼暗故众生不见大智如来以善方便然智慧灯令诸菩萨得见涅槃常乐我净是故智者于此涅槃不应说言本无今有以是义故涅槃是常恒不变易是以无量阿僧祗劫修习善法以自庄严然后乃见善男子譬如地下有八味水一切众生而不能得有智之人施功穿掘则便得之涅槃亦尔譬如盲人不见日月良医疗之则便得见而是日月非是本无今有涅槃亦尔先自有之非适今也如人有罪系之囹圄久乃得出还家得见父母兄弟妻子眷属涅槃亦尔若言因缘故涅槃之法应无常者是义不然何以故因有五种一者生因二者和合因三者住因四者增长因五者远因涅槃之体非是如是五因所成云何当言是无常耶复次善男子复有二因一者作因二者了因如陶师轮绳是名作因如灯烛等照暗中物是名了因善男子大涅槃者不从作因而有唯从了因了因者所谓三十七助道法六波罗密是名了因善男子布施者是涅槃因非大涅槃因檀波罗密乃得名为大涅槃因三十七品是涅槃因非大涅槃因无量阿僧祇助菩提法乃得名为大涅槃因。

　　如来于此拘施那城娑罗双树间示现入于般涅槃常乐我净故断三漏故三漏者欲界一切烦恼除无明是名欲漏色无色界一切烦恼除无明是名有漏三界无明名无明漏如来永断是故非漏复次一切凡夫不见有漏云何凡夫不见有漏一切凡夫于未来世悉有疑心未来世中当得身耶不得身耶过去世中身本有耶为本无耶现在世中是身有耶是身无耶若有我者是色耶非色耶色非色耶非色非非色耶想耶非想耶想非想耶非想非非想耶是身属他耶不属他耶属不属耶非属非不属耶有命无身耶有身无命耶有身有命耶无身无命耶身之与命有常耶无常耶常无常耶非常非无常耶身之与命自在作耶时节作耶无因作耶世性作耶微尘作耶法非法作耶士夫作耶烦恼作耶父母作耶我住心耶住眼中耶遍满身中耶从何来耶去何至耶谁生耶谁死耶我于过去是婆罗门姓耶是刹利姓耶是毗舍姓耶是首陀姓耶当于未来得何姓耶我此身者过去之时是男身耶是女身耶畜生身耶若我杀生当有罪耶当无罪耶乃至饮酒当有罪耶当无罪耶我自作耶为他作耶我受报耶身受报耶如是疑见无量烦恼覆众生心因是疑见生六种心决定有我决定无我我见我我见无我无我见我我作我受我知是名邪见如来永拔如是无量见漏根本是故非漏善男子菩萨摩诃萨于大涅槃修圣行者亦得永断如是诸漏善男子凡夫不能善摄五根则有三漏为恶所牵至不善处譬如恶马其性狠悷能令乘者至险恶处善男子凡夫之人不摄五根驰骋五尘譬如牧牛不善守护犯人苗稼善男子若能善守此五根者则能摄心若能摄心则摄五根若得闻是大涅槃经则得智慧得智慧故则得专念五根若散念则能止何以故是念慧故菩萨摩诃萨有念慧者不见我相不见我所相不见众生及所受用见一切法同法性相一切凡夫见有众生故起烦恼菩萨摩诃萨修大涅槃有念慧故于诸众生不生贪着善男子譬如画师以众杂彩画作众像若男若女若牛若马凡夫无智见之则生男女等相画师了知无有男女菩萨摩诃萨亦复如是于法异相观于一相终不生于众生之相何以故有念慧故复次菩萨摩诃萨观诸众生为色香味触因缘故从昔无数无量劫来常受苦恼一一众生一劫之中所积身骨如王舍城毗富罗山所饮乳汁如四海水抟此大地犹如枣等易可穷极生死难尽一切众生欲因缘故受苦无量菩萨以是生死行苦故不失念慧善男子譬如世间有诸大众满二十五里王敕一臣持一油钵经由中过莫令倾覆若弃一滴当断汝命复遣一人拔刀在后随而怖之臣受王教尽心坚持经历尔所大众之中虽见可意五邪欲等心常念言我若放逸着彼邪欲当弃所持命不全济是人以是怖因缘故乃至不弃一滴之油菩萨摩诃萨亦复如是于生死中不失念慧以不失故虽见五欲心不贪着善男子是大涅槃经若有众生一经耳者却后七劫不堕恶道若有书写读诵解说思惟其义必得阿耨多罗三藐三菩提当知是人真我弟子善受我教是我所见我之所念是人谛知我不涅槃随如是人所住之处若城邑聚落山林旷野房舍田宅楼阁殿堂我亦在中常住不移我于是人常作受施或作比丘比丘尼优婆塞优婆夷婆罗门梵志贫穷乞人云何当令是人得知如来受其所施之物善男子是人或于夜卧梦中梦见佛像或见天像沙门之像国王圣王师子王像莲花形像优昙华像或见大山或见大海水或见日月或见白象及白马像或见父母得华得果尔时当知即是如来受其所施寤已喜乐寻得种种所须之物心不念恶乐修善法善男子是大涅槃悉能成就如是无量阿僧祇等不可思议无边功德。

　　善男子菩萨摩诃萨自观其身如病如疮如痈如怨如箭入体是大苦聚悉是一切善恶根本是身虽复不净如是菩萨犹故瞻视将养何以故非为贪身为善法故为于涅槃不为生死为菩提道不为有道为于一乘不为二乘为法轮王不为转轮王善男子菩萨摩诃萨常当护身何以故若不护身命则不全命若不全则不能得书写是经受持读诵为他广说思惟其义是故菩萨应善护身以是义故菩萨得离一切恶漏善男子如欲渡者应善护筏临路之人善护良马田夫种植善护粪秽如为瘥毒善护毒蛇如人为财护旃陀罗为坏贼故将护健儿亦如寒人爱护于火如癞病者求于毒药菩萨摩诃萨亦复如是虽见是身无量不净具足充满为欲受持大涅槃经故犹好将护不令乏少菩萨摩诃萨观于恶象及恶知识等无有二何以故俱坏身故菩萨摩诃萨于恶象等心无怖惧于恶知识生畏惧心何以故是恶象等唯能坏身不能坏心恶知识者二俱坏故是恶象等唯坏一身恶知识者坏无量善身无量善心是恶象等唯能破坏不净臭身恶知识者能坏净身及以净心是恶象等能坏肉身恶知识者坏于法身为恶象杀不至三恶为恶友杀必至三恶是恶象等但为身怨恶知识者为善法怨是故菩萨常当远离诸恶知识如是等漏凡夫不离是故生漏菩萨离之则不生漏况于如来是故非漏。

　　复次善男子菩萨摩诃萨修大涅槃微妙经典得他心智异于声闻缘觉所得云何为异声闻缘觉以一念智知人心时则不能知地狱畜生饿鬼天心菩萨不尔于一念中遍知六趣众生之心善男子菩萨摩诃萨修大涅槃成就具足功德有十事何等为十一者根深难可倾拔二者于自身生决定想三者不观福田及非福田四者修净佛土五者灭除有余六者断除业缘七者修清净身八者了知诸缘九者离诸怨敌十者断除二边云何根深难可倾拔所言根者名不放逸所谓阿耨多罗三藐三菩提根一切诸佛诸善根本皆由不放逸不放逸故诸余善根转转增长云何于身作决定想于自身所生决定心我今此身于未来世定当为阿耨多罗三藐三菩提器云何菩萨不观福田及非福田菩萨摩诃萨悉观一切无量众生无非福田以修集故不见众生持戒破戒施者受者及施果报是故得名持戒正见云何名为净佛国土菩萨摩诃萨修大涅槃微妙经典以此善根愿与一切众生共之于未来世成佛之时世界众生悉得受持摩诃般若波罗密云何菩萨摩诃萨灭除有余有余有三一者烦恼余报二者余业三者余有云何余报谓习近烦恼堕于恶道从恶道出或生人中贫穷乞丐为人轻贱菩萨摩诃萨以能修集大涅槃故悉得断除云何余业谓一切凡夫业一切声闻业须陀洹人受七有业斯陀含人受二有业阿那含人受色有业是名余业如是余业菩萨摩诃萨悉得断除云何余有阿罗汉得阿罗汉果辟支佛得辟支佛果无业无结而转二果是名余有菩萨摩诃萨修集大乘大涅槃经故得灭除云何菩萨修清净身善男子譬如妙好金银盂器盛之净水中表俱净菩萨摩诃萨其身清净亦复如是以身净故疾得阿耨多罗三藐三菩提以是义故菩萨摩诃萨修于净身云何菩萨善知诸缘菩萨摩诃萨不见色相不见色缘不见色体不见色生不见色灭不见一相不见异相不见见者不见相貌不见受者何以故了因缘故如色一切法亦如是是名菩萨了知诸缘云何菩萨离诸怨敌一切烦恼是菩萨怨敌菩萨摩诃萨常远离故是名菩萨坏诸怨敌五住菩萨视诸烦恼不名为怨所以者何因烦恼故菩萨有生以有生故故能展转教化众生以是义故不名为怨云何菩萨远离二边菩萨常离二十五有及爱烦恼是名远离二边尔时光明遍照菩萨言如佛所说若有菩萨修大涅槃悉作如是十事功德如来何故唯修九事不修净土佛言善男子我于往昔亦常具修如是十事一切菩萨及诸如来无有不修是十事者若使世界不净充满诸佛世尊于中出者无有是处善男子汝今莫谓诸佛出于不净世界当知是心不善狭劣汝今当知我实不出阎浮提界譬如有人说言此界独有日月他方世界无有日月如是之言无有义理若有菩萨发如是言此佛世界秽恶不净他方佛土清净严丽亦复如是善男子西方去此娑婆世界度四十二恒河沙等诸佛国土彼有世界名曰无胜彼土何故名曰无胜其土所有严丽之事悉皆平等无有差别犹如西方安乐世界亦如东方满月世界我于彼土出现于世为化众生故于此土阎浮提中现转法轮非但我身独于此中现转法轮一切诸佛亦于此中而转法轮以是义故诸佛世尊非不修行如是十事善男子慈氏菩萨以誓愿故当来之世令此世界清净庄严以是义故一切诸佛所有世界无不严净。

　　复次善男子一切善法无不因于思惟而得何以故有人虽于无量无边阿僧祇劫专心听法若不思惟终不能得阿耨多罗三藐三菩提以是义故思惟因缘则得近于大般涅槃若有众生信佛法僧无有变易而生恭敬当知皆是系念思惟因缘力故因得断除一切烦恼如法修行善男子云何如法修行见一切法空无所有无常无乐无我无净以是见故宁舍身命不犯禁戒是名菩萨如法修行复次云何如法修行修有二种一者真实二者不实不实者不知涅槃佛性如来法僧实相虚空等相是名不实云何真实能知涅槃佛性如来法僧实相虚空等相是名真实菩萨摩诃萨修大涅槃微妙经典不见虚空何以故佛及菩萨虽有五眼所不见故唯有慧眼乃能见之慧眼所见无法可见故名为见若是无物名虚空者如是虚空乃名为实以是实故则名常无以常无故无乐我净善男子空名无法无法名空譬如世间无物名空虚空之性亦复如是无所有故名为虚空众生之性与虚空性俱无实性何以故如人说言除灭有物然后作空而是虚空实不可作何以故无所有故以无有故当知无空是虚空性若可作者则名无常若无常者不名虚空善男子如世间人说言虚空无色无碍常不变易是故世称虚空之性为第五大而是虚空实无有性以光明故故名虚空实无虚空犹如世谛实无其性为众生故说有世谛涅槃之体亦复如是无有住处直是诸佛断烦恼处故名涅槃涅槃即是常乐我净涅槃虽乐非是受乐乃是上妙寂灭之乐诸佛如来有二种乐一寂灭乐二觉知乐实相之体有三种乐一者受乐二者寂灭乐三觉知乐佛性一乐以当见故得阿耨多罗三藐三菩提时名菩提乐。

　　善男子断烦恼者不名涅槃不生烦恼乃名涅槃所有智慧于法无碍是为如来如来身心智慧遍满无量无边阿僧祇土无所障碍是名虚空如来常住无有变易名曰实相以是义故如来实不毕竟涅槃是名菩萨修大涅槃微妙经典善男子菩萨摩诃萨修大涅槃心善解脱慧善解脱云何菩萨心善解脱贪恚痴心永断灭故是名菩萨心善解脱云何菩萨慧善解脱菩萨摩诃萨于一切法知无障碍是名菩萨慧善解脱。

　　御录经海一滴卷之十六

　　音释

　　瘥

　　(楚懈切差去声病瘳也)。

　　丐

　　(居大切音盖取也)。

　　驰骋

　　(上陈知切音篪下五郢切称上声驰骋走也)。
乾隆藏第 164 册 No. 1669 御录经海一滴


　　御录经海一滴卷之十七　　　　　机七

　　大般涅槃经之五

　　尔时光明遍照高贵德王菩萨言世尊如佛所说心解脱者是义不然何以故心本无系所以者何是心本性不为贪欲瞋恚愚痴诸结所系若本无系云何而言心善解脱世尊若心本性不为贪结之所系者何等因缘而能得系如人𤚲角本无乳相虽加功力乳无由出𤚲乳之者不得如是加功虽少乳则多出心亦如是本无贪者今云何有若本无贪后方有者诸佛菩萨本无贪相今悉应有世尊譬如石女本无子相虽加功力无量因缘子不可得心亦如是本无贪相虽造众缘贪无由生云何贪结能系于心当知贪心二理各异设复有之何能污心世尊譬如有人安橛于空终不得住安贪于心亦复如是世尊若心无贪名解脱者诸佛菩萨何故不拔虚空中刺世尊如过去灯不能灭暗未来世灯亦不灭暗现在世灯复不灭暗何以故明之与暗二不并故心亦如是云何而言心得解脱世尊贪亦是有若贪无者见女相时不应生贪若因女相而得生者当知是贪真实而有以有贪故堕三恶道世尊譬如有人见画女像亦复生贪以生贪故得种种罪若本无贪云何见画而生于贪若心无贪云何如来说言菩萨心得解脱若心有贪云何见相然后方生不见相者则不生也我今现见有恶果报当知有贪瞋恚愚痴亦复如是世尊譬如众生有身无我而诸凡夫横计我想虽有我想不堕三恶云何贪者于无女相而起女想堕三恶道世尊譬如钻木而生于火然是火性众缘中无以何因缘而得生耶世尊贪亦如是色中无贪香味触法亦复无贪云何于色香味触法生于贪耶若众缘中悉无贪者云何众生独生于贪诸佛菩萨而不生耶世尊心亦不定若心定者无有贪欲瞋恚愚痴若不定者云何而言心得解脱贪亦不定若不定者云何因之生三恶趣贪者境界二俱不定何以故俱缘一色或生于贪或生于瞋或生愚痴是故贪者及与境界二俱不定若俱不定何故如来说言菩萨修大涅槃心得解脱。

　　尔时世尊告光明遍照高贵德王菩萨言善哉善哉善男子心亦不为贪结所系亦非不系非是解脱非不解脱非有非无非现在非过去非未来何以故善男子一切诸法无自性故善男子有诸外道作如是言因缘和合则有果生若众缘中本无生性而能生者虚空不生亦应生果虚空不生非是因故以众缘中本有果性是故合集而得生果所以者何如提婆达欲造墙壁则取泥土不取彩色欲造画像则集彩色不取草木作衣取缕不取泥木作舍取泥不取缕綖以人取故当知是中各能生果以生果故当知因中必先有性若无性者一物之中应当出生一切诸物若是可取可作可出当知是中必先有果若无果者人则不取不作不出惟有虚空无取无作故能出生一切万物以有因故如尼拘陀子生尼拘陀树乳有醍醐缕中有布泥中有瓶善男子一切凡夫无明所盲作是定说色有着义心有贪性复言凡夫心有贪性亦解脱性遇贪因缘心则生贪若遇解脱心则解脱虽作此说是义不然有诸凡夫复作是言一切因中悉无有果因有二种一者微细二者粗大细即是常粗则无常从微细因转成粗因从此粗因转复成果粗无常故果亦无常善男子有诸凡夫复作是言心亦无因贪亦无因以时节故则生贪心如是等辈以不能知心因缘故轮回六趣具受生死譬如枷犬系之于柱终日绕柱不能得离一切凡夫亦复如是被无明枷系生死柱绕二十五有不能得离何以故一切凡夫唯观于果不观因缘如犬逐块不逐于人以不观故从非想退还三恶趣善男子诸佛菩萨终不定说因中有果因中无果及有无果非有非无果若言因中先定有果及定无果定有无果定非有非无果当知是等皆魔伴党系属于魔即是爱人如是爱人不能永断生死系缚不知心相及以贪相善男子诸佛菩萨显示中道何以故虽说诸法非有非无而不决定所以者何因眼因色因明因心因念识则得生是识决定不在眼中色中明中心中念中亦非中间非有非无从缘生故名之为有无自性故名之为无是故如来说言诸法非有非无善男子诸佛菩萨终不定说心有净性及不净性净不净心无住处故从缘生贪故说非无本无贪性故说非有善男子从因缘故心则生贪从因缘故心则解脱善男子是心不与贪结和合亦复不与瞋痴和合譬如日月虽为烟尘云雾之所覆蔽令诸众生不能得见而日月之性终不与彼群翳和合心亦如是以因缘故生于贪结众生虽说心与贪合而是心性实不与合若是贪心即是贪性若是不贪即不贪性不贪之心不能为贪贪结之心不能不贪善男子以是义故贪欲之结不能污心诸佛菩萨永破贪结是故说言心得解脱一切众生从因缘故生于贪结从因缘故心得解脱善男子譬如雪山悬峻之处人与猕猴俱不能行或复有处猕猴能行人不能行或复有处人与猕猴二俱能行善男子人与猕猴能行处者如诸猎师纯以黐胶置之案上用捕猕猴猕猴痴故往手触之触已粘手欲脱手故以脚蹋之脚复随着欲脱脚故以口啮之口复粘著于是五处悉无得脱于是猎师以杖贯之负还归家雪山险处喻佛菩萨所得正道猕猴者喻诸凡夫猎师者喻魔波旬黐胶者喻贪欲结人与猕猴俱不能行者喻诸凡夫魔王波旬俱不能行猕猴能行人不能者喻诸外道有智慧者诸恶魔等虽以五欲不能系缚人与猕猴俱能行者一切凡夫及魔波旬常处生死不能修行凡夫之人五欲所缚令魔波旬自在将去如彼猎师黐捕猕猴担负归家善男子一切众生若能自住于己境界则得安乐若至他界则遇恶魔受诸苦恼自境界者谓四念处他境界者谓五欲也云何名为系属于魔有诸众生无常见常常见无常苦见于乐乐见于苦不净见净净见不净无我见我我见无我非实解脱横见解脱真实解脱见非解脱如是之人名系属魔系属魔者心不清净复次善男子若见诸法真实是有总别定相当知是人若见色时便作色相乃至见识亦作识相见男男相见女女相见日日相见月月相见岁岁相见阴阴相见入入相见界界相如是见者名系属魔系属魔者心不清净复次善男子若见我是色色中有我我中有色色属于我乃至见我是识识中有我我中有识识属于我如是见者系属于魔非我弟子。

　　高贵德王菩萨白佛言世尊佛说一阐提谓断善根是义不然何以故不断佛性故如是佛性理不可断云何佛说断诸善根。

　　佛言善男子如汝所言若一阐提有佛性者云何不遮地狱之罪善男子一阐提中无有佛性譬如有王闻箜篌音其声清妙心即耽着即告大臣如是妙音从何处出大臣答言从箜篌出王言持是声来尔时大臣即持箜篌置于王前王语箜篌出声出声不闻箜篌声出尔时大王即断其弦取其皮木悉皆析裂推求其声了不能得即瞋大臣云何如是妄言大臣白王夫取声者法不如是应以众缘善巧方便声乃出耳众生佛性亦复如是无有住处以善方便故得可见以可见故得阿耨多罗三藐三菩提一阐提辈不见佛性云何能遮三恶道罪善男子若一阐提信有佛性当知是人不至三恶是亦不名一阐提也。

　　善男子若有沙门及婆罗门见一切法性不空者当知是人非是沙门非婆罗门不得修集般若波罗密不得入于大般涅槃不得现见诸佛菩萨是魔眷属善男子一切诸法性本自空亦因菩萨修集空故见诸法空如一切法性无常故灭能灭之若非无常灭不能灭有为之法有生相故生能生之有灭相故灭能灭之以修空故见一切法性皆空寂高贵德王菩萨复作是言世尊若空三昧唯见空者空是无法为何所见佛言善男子是空三昧见不空法能令空寂然非颠倒贪是有性非是空性贪若是空众生不应以是因缘堕于地狱若堕地狱云何贪性当是空耶善男子色性是有何等色性所谓颠倒以颠倒故众生生贪若是色性非颠倒者云何能令众生生贪以生贪故当知色性非不是有以是义故修空三昧非颠倒也善男子一切菩萨住九地者见法有性以是见故不见佛性若见佛性则不复见一切法性以修如是空三昧故不见法性以不见故则见佛性诸佛菩萨有二种说一者有性二者无性为众生故说有法性为诸贤圣说无法性为不空者见法空故修空三昧令得见空无法性者亦修空故空善男子汝言见空空是无法为何所见者菩萨摩诃萨实无所见无所见者即无所有无所有者即一切法菩萨摩诃萨修大涅槃于一切法悉无所见若有见者不见佛性不能修集般若波罗密不得入于大般涅槃是故菩萨见一切法性无所有善男子菩萨不但因见三昧而见空也般若波罗密亦空禅波罗密亦空毗梨耶波罗密亦空羼提波罗密亦空尸罗波罗密亦空檀波罗密亦空色亦空眼亦空识亦空如来亦空大般涅槃亦空是故菩萨见一切法皆悉是空世尊何等众生于是经中不生恭敬佛言善男子我涅槃后有声闻弟子愚痴破戒喜生斗诤舍十二部经读诵种种外道典籍文颂手笔受畜一切不净之物言是佛听如是之人以好栴檀贸易凡木以金易鍮石以甘露味易于恶毒放舍十善行十恶法向诸白衣苦自誉赞言得无漏共坐谈论言涅槃经者非佛所说邪见所造诸佛毕竟入于涅槃是经言佛常乐我净不入涅槃是经不在十二部数即是魔说非是佛说善男子如是之人虽我弟子不能信顺是涅槃经善男子当尔之时若有众生信此经典乃至半句当知是人真我弟子因如是信即见佛性入于涅槃尔时光明遍照高贵德王菩萨白佛言世尊善哉善哉如来今日善能开示大涅槃经。

　　尔时会中有一菩萨名师子吼前礼佛足长跪合掌而白佛言世尊我欲请问唯愿如来大慈听许尔时佛告诸大众言诸善男子汝等今当于是菩萨深生恭敬尊重赞叹是人已于过去诸佛深种善根福德成就故于我前欲师子吼如师子王自知身力牙齿锋铓四足据地安住岩穴振尾出声若有能具如是诸相当知是则能师子吼真师子王晨朝出穴频申欠呿四向顾望发声震吼一切禽兽闻师子吼水性之属潜没深渊陆行之类藏伏窟穴飞者堕落香象怖走如彼野干虽逐师子至于百年终不能作师子吼也若师子子始满三年则能哮吼如师子王尔时世尊告师子吼菩萨言善男子汝若欲问今可随意师子吼菩萨白佛言世尊云何为佛性以何义故名为佛性何故复名常乐我净若一切众生有佛性者何故不见一切众生所有佛性十住菩萨住何等法不了了见佛住何等法而了了见十住菩萨以何等眼不了了见佛以何眼而了了见佛言善男子善哉善哉若有人能为法咨启则为具足二种庄严一者智慧二者福德若有菩萨具足如是二庄严者则知佛性及名为佛性乃至能知十住菩萨以何眼见诸佛世尊以何眼见福德庄严者有为有漏有有果报有碍非常慧庄严者无为无漏无有果报无碍常住师子吼菩萨言世尊若有菩萨具足如是二庄严者则不应问一种二种所以者何一切诸法无一二种一种二种者是凡夫相佛言善男子若有菩萨无二种庄严则不能知一种二种若有菩萨具二庄严则能解知一种二种若言诸法无一二者是义不然何以故若无一二云何得说一切诸法无一无二善男子若言一二是凡夫相是乃名为十住菩萨非凡夫也善男子汝问云何为佛性者佛性者名第一义空第一义空名为智慧所言空者不见空与不空智者见空及与不空常与无常苦之与乐我与无我见一切空不见不空不名中道乃至见一切无我不见我者不名中道中道者名为佛性以是义故佛性常恒无有变易无明覆故令诸众生不能得见声闻缘觉见一切空不见不空乃至见一切无我不见于我以是义故不得第一义空不得第一义空故不行中道无中道故不见佛性汝问以何义故名为佛性者佛性即是菩提中道种子善男子众生起见凡有二种一者常见二者断见如是二见不名中道无常无断乃名中道无常无断即是观照十二因缘智如是观智是名佛性二乘之人虽观因缘未能渡十二因缘河犹如兔马何以故不见佛性故善男子是观十二因缘智慧即是阿耨多罗三藐三菩提种子以是义故十二因缘名为佛性佛性者有因有因因有果有果果有因者即十二因缘因因者即是智慧有果者即是阿耨多罗三藐三菩提果果者即是无上大般涅槃善男子譬如无明为因诸行为果行因识果以是义故彼无明体亦因亦因因识亦果亦果果佛性亦尔以是义故十二因缘不出不灭不常不断非一非二不来不去非因非果善男子是因非果如佛性是果非因如大涅槃是因是果如十二因缘所生之法非因非果名为佛性非因果故常恒无变以是义故我经中说十二因缘其义甚深无知无见不可思惟乃是诸佛菩萨境界非诸声闻缘觉所及以何义故甚深甚深众生业行不常不断而得果报虽念念灭而无所失虽无作者而有作业虽无受者而有果报受者虽灭果不败亡无有虑知和合而有一切众生虽与十二因缘共行而不见知不见知故无有始终十住菩萨唯见其终不见其始诸佛世尊见始见终以是义故诸佛了了得见佛性善男子一切众生不能见于十二因缘是故轮转如蚕作茧自生自死一切众生亦复如是不见佛性故自造结业流转生死犹如拍鞠善男子是故我于诸经中说若有人见十二缘者即是见法见法者即是见佛佛者即是佛性何以故一切诸佛以此为性师子吼菩萨白佛言世尊若佛与佛性无差别者一切众生何用修道佛言善男子如汝所问是义不然佛与佛性虽无差别然诸众生悉未具足以是义故我于此经而说是偈。

　　本有今无　本无今有　三世有法
　　无有是处

　　善男子有者凡有三种一未来有二现在有三过去有一切众生未来之世当有阿耨多罗三藐三菩提是名佛性一切众生现在悉有烦恼诸结是故现在无有三十二相八十种好一切众生过去之世有断烦恼是故现在得见佛性以是义故我常宣说一切众生悉有佛性乃至一阐提等亦有佛性善男子譬如有人家有乳酪有人问言汝有酥耶答言我有酪实非酥以巧方便定当得故故言有酥众生亦尔悉皆有心凡有心者定当得成阿耨多罗三藐三菩提一切众生烦恼覆故不能得见十住菩萨虽见一乘不知如来是常住法以是故言十地菩萨虽见佛性而不明了善男子是佛性者实非我也为众生故说名为我善男子如来有因缘故说无我为我真实无我虽作是说无有虚妄善男子有因缘故说我为无我而实有我为世界故虽说无我而无虚妄佛性无我如来说我以是常故如来是我而说无我得自在故善男子若有人见一切诸法无常无我无乐无净见非一切法亦无常无我无乐无净如是之人不见佛性一切者名为生死非一切者名为三宝声闻缘觉见一切法无常无我无乐无净非一切法亦见无常无我无乐无净以是义故不见佛性十住菩萨见一切法无常无我无乐无净非一切法分见常乐我净以是义故十分之中得见一分诸佛世尊无常无我无乐无净非一切法见常乐我净以是义故见于佛性如观掌中阿摩勒果。

　　善男子如汝所问十住菩萨以何眼故虽见佛性而不了了诸佛世尊以何眼故见于佛性而得了了善男子慧眼见故不得明了佛眼见故故得明了为菩提行故则不了了若无行故则得了了住十住故虽见不了不住不去故得了了菩萨摩诃萨智慧因故见不了了诸佛世尊断因果故见则了了一切觉者名为佛性十住菩萨不得名为一切觉故是故虽见而不明了善男子见有二种一者眼见二者闻见诸佛世尊眼见佛性如于掌中观阿摩勒果十住菩萨闻见佛性故不了了十住菩萨唯能自知定得阿耨多罗三藐三菩提而不能知一切众生悉有佛性。

　　师子吼菩萨言世尊如佛所说一切众生悉有佛性如乳中有酪金刚力士诸佛佛性如净醍醐云何如来说言佛性非内非外佛言善男子我亦不说乳中有酪酪从乳生故言有酪世尊一切生法各有时节善男子乳时无酪亦无生酥熟酥醍醐一切众生亦谓是乳是故我言乳中无酪如其有者何故不得二种名字如人二能言金铁师善男子因有二种一者正因二者缘因正因者如乳生酪缘因者如暖酵等从乳生故故言乳中而有酪性世尊如佛所说有二因者正因缘因众生佛性为是何因善男子众生佛性亦二种因正因者谓诸众生缘因者谓六波罗密世尊如佛所说我今定知乳有酪性何以故我见世间求酪之人唯取于乳终不取水是故当知乳有酪性善男子是义不然何以故譬如有人有笔纸墨和合成字而是纸中本无有字以本无故假缘而成若本有者何须众缘譬如青黄合成绿色当知是二本无缘性若本有者何须合成譬如众生因食得命而此食中实无有命若本有命未食之时食应是命善男子一切诸法本无有性因缘故生因缘故灭若诸众生内有佛性者一切众生应有佛身如我今也众生佛性不破不坏不牵不捉不系不缚如众生中所有虚空一切众生悉有虚空无𦊱碍故各不自见有此虚空若使众生无虚空者则无去来行住坐卧不生不长以是义故我经中说一切众生有虚空界虚空界者是名虚空众生佛性亦复如是十住菩萨少能见之如金刚珠善男子众生佛性诸佛境界非是声闻缘觉所知一切众生不见佛性是故常为烦恼系缚流转生死见佛性故诸结烦恼所不能系解脱生死得大涅槃师子吼言世尊一切众生有佛性性如乳中酪若乳无酪性云何佛说有二种因一者正因二者缘因佛言善男子若使乳中定有酪性者何须缘因世尊以有性故故须缘因何以故欲明见故缘因者即是了因世尊譬如闇中先有诸物为欲见故以灯照了若本无者灯何所照是故虽先有性要假了因然后得见以是义故定知乳中先有酪性善男子一切众生有佛性者何故修集无量功德我见世人本无禁戒禅定智慧者从师受已渐渐增益若言师教是了因者当师教时受者未有戒定智慧若是了者应了未有云何乃了戒定智慧令得增益世尊若了因无者云何得名有乳有酪善男子如世人言有乳酪者以定得故是故得名有乳有酪佛性亦尔有众生有佛性以当见故师子吼言世尊过去已灭未来未到云何名有若言当有名为有者是义不然云何说言一切众生悉有佛性佛言善男子过去名有譬如种橘芽生子灭芽亦甘甜乃至生果味亦如是熟已乃酢善男子而是酢味子芽乃至生果悉无随本熟时形色相貌则生酢味而是酢味本无今有虽本无今有非不因本如是本子虽复过去故得名有以是义故过去名有云何复名未来为有譬如有人种植胡麻有人问言何故种此答言有油实未有油胡麻熟已收子熬蒸捣压然后乃得出油当知是人非虚妄也以是义故名未来有云何复名过去有耶善男子譬如有人私屏骂王经历年岁王乃闻之闻已即问何故见骂答言大王我不骂也何以故骂者已灭王言骂者我身二俱存在云何言灭以是因缘丧失身命善男子是二实无而果不灭是名过去有云何复名未来有耶譬如有人往陶师所问有瓶不答言有瓶而是陶师实未有瓶以有泥故故言有瓶当知是人非妄语也乳中有酪众生佛性亦复如是欲见佛性应当观察时节形色是故我说一切众生悉有佛性实不虚妄师子吼言世尊菩萨摩诃萨一心趣向阿耨多罗三藐三菩提大慈大悲见生老死烦恼过患观大涅槃无生老死烦恼诸过信于三宝及业果报受持禁戒如是等法名为佛性若离是法有佛性者何须是法而作因缘世尊若使众生从本已来无菩提心亦无阿耨多罗三藐三菩提心后方有者众生佛性亦应如是本无后有以是义故一切众生应无佛性佛言善哉善哉善男子汝已久知佛性之义为众生故作如是问一切众生实有佛性汝言众生若有佛性不应而有初发心者善男子心非佛性何以故心是无常佛性常故此菩提心实非佛性何以故一阐提等断于善根堕地狱故若菩提心是佛性者一阐提辈则不得名一阐提也菩提之心亦不得名为常也是故定知菩提之心实非佛性善男子众生佛性不名为佛以诸功德因缘和合得见佛性然后成佛汝言众生悉有佛性何故不见者是义不然何以故以诸因缘未和合故善男子以是义故我说二因正因缘因正因者名为佛性缘因者发菩提心以二因缘得阿耨多罗三藐三菩提善男子当知有六法坏菩提心何等为六一者吝法二者于诸众生起不善心三者亲近恶友四者不勤精进五者自大憍慢六者营务世业如是六法则能破坏菩提之心善男子复有五法退菩提心何等为五一者乐在外道出家二者不修大慈之心三者好求法师过罪四者常乐处在生死五者不善受持读诵书写解说十二部经是名五法退菩提心复有二法退菩提心何者为二一者贪乐五欲二者不能恭敬尊重三宝以如是等众因缘故退菩提心云何复名不退之心有人闻佛能度众生生老病死不从师咨自然修集以是因缘发菩提心作是誓愿愿我常得亲近诸佛及佛弟子具五善根不生憍慢复愿常闻十二部经受持读诵书写解说宁当少闻多解义味不愿多闻于义不了愿作心师不师于心身口意业不与恶交能施一切众生安乐身戒心慧不动如山为欲受持无上正法于身命财不生悭吝不净之物不为福业正命自活心无邪谄受恩常念小恩大报善知世中所有事艺善解众生方俗之言读诵书写十二部经不生懈怠懒惰之心若诸众生不乐听闻方便引接令彼乐闻父母师长深生恭敬怨憎之中生大慈心常修六念空三昧门十二因缘生灭等观佛说禁戒坚固护持终不生于毁犯之想修习菩萨难行苦行其心欢喜不生悔恨不为果报而集因缘于现在乐不生贪着善男子若有能发如是愿者是名菩萨终不退失菩提之心能见如来明了佛性能调众生度脱生死善能护持无上正法能得具足六波罗密。

　　御录经海一滴卷之十七

　　音释

　　𤚲

　　(居候切音遘取牛乳也)。

　　黐胶

　　(上抽知切音痴下居肴切音交黐胶所以黏鸟也)。

　　酵

　　(居效切音教酒酵也)。
乾隆藏第 164 册 No. 1669 御录经海一滴


　　御录经海一滴卷之十八　　　　　机八

　　大般涅槃经之六

　　师子吼菩萨白佛言世尊无相定者名大涅槃是故涅槃名为无相以何因缘名为无相佛言善男子若有比丘时时修习三种相者则断诸相时时修习三昧定相时时修习智慧之相时时修习舍相是名三相师子吼言世尊云何名为定慧舍相佛言善男子若取色相不能观色常无常相是名三昧若能观色常无常相是名慧相三昧慧等观一切法是名舍相如善御驾驷迟疾得所迟疾得所故名舍相菩萨亦尔若三昧多者则修习慧若慧多者则修习三昧三昧慧等则名为舍善男子十住菩萨智慧力多三昧力少是故不得明见佛性声闻缘觉三昧力多智慧力少以是因缘不见佛性诸佛世尊定慧等故明见佛性了了无碍如观掌中庵摩勒果见佛性者名为舍相奢摩他者名为能灭能灭一切烦恼结故又奢摩他者名曰能调名曰寂静名曰远离名曰能清以是义故故名定相毗婆舍那名为正见亦名了见名为能见名曰遍见名次第见名别相见是名为慧忧毕义者名曰平等亦名不诤又名不观亦名不行是名为舍善男子为三事故修奢摩他何等为三一不放逸故二庄严大智故三得自在故复为三事故修毗婆舍那何等为三一为观生死恶果报故二为欲增长诸善根故三为破一切诸烦恼故世尊如经中说若毗婆舍那能破烦恼何故复修奢摩他耶佛言善男子汝言毗婆舍那破烦恼者是义不然何以故有智慧时则无烦恼有烦恼时则无智慧云何而言毗婆舍那能破烦恼善男子譬如明时无暗暗时无明若有说言明能破暗无有是处善男子谁有智慧谁有烦恼而言智慧能破烦恼如其无者则无所破善男子若言智慧能破烦恼为到故破不到故破若不到破者凡夫众生则应能破若到故破者初念应破若初念不破后亦不破若初到便破是则不到云何说言智慧能破若言到与不到而能破者是义不然如地坚性火热性水湿性风动性而地坚性乃至风动性非因缘作其性自尔如四大性烦恼亦尔性自是断若是断者云何而言智慧能断以是义故毗婆舍那决定不能破诸烦恼善男子如盐性咸令异物咸蜜本性甘令异物甘水本性湿令异物湿智慧性灭令法灭者是义不然何以故若法无灭云何智慧强能令灭若言盐咸令异物咸慧灭亦尔令异法灭者是亦不然何以故智慧之性念念灭故若念念灭云何而言能灭他法以是义故智慧之性不破烦恼善男子一切诸法有二种灭一性灭二毕竟灭若性灭者云何而言智慧能灭善男子一切诸法性若自空谁能令生谁能令灭异生异灭无造作者善男子若修习定则得如是正知正见以是义故我经中说若有比丘修习定者能见五阴出灭之相若不修定世间之事尚不能了况于出世若无定者平处颠坠若有修习三昧定者则大利益乃至阿耨多罗三藐三菩提菩萨摩诃萨具足二法能大利益如拔坚木先以手动后则易出菩萨定慧亦复如是先以定动后以智拔如浣垢衣先以灰汁后以清水衣则鲜洁如先读诵后则解义如先平地然后下种先从师受后思惟义菩萨摩诃萨修是二法常摄其心不令放逸不为利养行于非法客尘烦恼所不能污不为诸邪异见所惑常能远离诸恶觉观不久成就阿耨多罗三藐三菩提善男子定相者名空三昧慧相者名无愿三昧舍相者名无相三昧若有菩萨摩诃萨善知定时慧时舍时及知非时是名菩萨摩诃萨行菩提道善男子菩萨摩诃萨因于受乐生大憍慢或因说法而生憍慢或因精勤而生憍慢或因世间善法功德而生憍慢或因豪贵恭敬而生憍慢当知尔时不宜修智宜应修定是名菩萨知时非时若有菩萨勤修精进未得利益涅槃之乐以不得故生于悔心以钝根故不能调伏五情诸根诸垢烦恼势力盛故自疑戒律有羸损故当知尔时不宜修定宜应修智是名菩萨知时非时善男子若有菩萨定慧二法不平等者当知尔时不宜修舍二法若等则宜修之是名菩萨知时非时善男子若有菩萨修习定慧起烦恼者当知尔时不宜修舍宜应读诵书写解说十二部经念佛念法念僧念戒念天念舍是名修舍善男子若有菩萨修习如是三法相者以是因缘得无相涅槃。

　　善男子应观戒是一切善法梯磴亦是一切善法根本如地一切树木所生之本如天帝释所立胜幢戒能永断一切恶业及三恶道能疗恶病犹如药树戒是生死险道资粮戒是摧结恶贼铠仗戒是灭结毒蛇良咒戒是度恶业行桥梁若有不能如是观者名不修戒善男子又应观心轻躁动转难捉难调驰骋奔逸如大恶象念念迅速如彼电光躁扰不住犹如猕猴如幻如炎乃是一切诸恶根本若有不能如是观者名不修心菩萨摩诃萨修心修戒因缘得定慧均等无相三昧。

　　师子吼菩萨言世尊若一切众生有佛性者即当定得阿耨多罗三藐三菩提何须修习三昧道耶佛言有佛无佛法界常住若言佛性住众生中者善男子常法无住若有住处即是无常如十二因缘无定住处若有住处十二因缘不得名常如来法身亦无住处法界法入法阴虚空悉无住处佛性亦尔都无住处譬如四大力虽均等有坚有热有湿有动有重有轻有赤有白有黄有黑而是四大亦无有业异法界故各不相似佛性亦尔异法界故时至则现善男子一切众生不退佛性故名之为有阿毗跋致故以当有故决定得故定当见故是故名为一切众生悉有佛性譬如有王告一大臣汝牵一象以示盲者时彼众盲各以手触即唤众盲各各问言汝见象耶众盲各言我已得见其触牙者即言象形如芦菔根其触耳者言象如箕其触头者言象如石其触鼻者言象如杵其触脚者言象如木臼其触脊者言象如床其触腹者言象如瓮其触尾者言象如绳善男子如彼众盲不说象体亦非不说若是众相悉非象者离是之外更无别象善男子王喻如来正遍知臣喻方等大涅槃经象喻佛性盲喻一切无明众生是诸众生闻佛说已或作是言色是佛性何以故是色虽灭次第相续是故获得无上如来三十二相如来色常如来色者常不断故譬如真金质虽迁变色常不异或时作钏作钗作盘然其黄色初无改易众生佛性亦复如是质虽无常而色是常以是故说色为佛性或有说言受是佛性何以故受因缘故获得如来真实之乐如来受者谓毕竟受第一义受众生受性虽复无常然其次第相续不断是故获得如来常受譬如有人姓憍师迦人虽无常而姓是常经千万世无有改易众生佛性亦复如是以是故说受为佛性又有说言想是佛性何以故想因缘故获得如来真实之想如来想者名无想想无想想者非众生想非男女想亦非色受想行识想非想断想众生之想虽复无常以想次第相续不断故得如来常恒之想譬如众生十二因缘众生虽灭而因缘常众生佛性亦复如是以是故说想为佛性又有说言行为佛性何以故行名寿命寿因缘故获得如来常住寿命众生寿命虽复无常而寿次第相续不断故得如来真实常寿譬如十二部经听者说者虽复无常而是经典常存不变众生佛性亦复如是以是故说行为佛性又有说言识为佛性何以故识因缘故获得如来平等之心众生意识虽复无常而识次第相续不断故得如来真实常心如火热性火虽无常热非无常众生佛性亦复如是以是故说识为佛性又有说言离阴有我我是佛性何以故我因缘故获得如来八自在我有诸外道说言去来见闻悲喜语说为我如是我相虽复无常而如来我真实是常善男子如阴入界虽复无常而名是常众生佛性亦复如是善男子如彼盲人各各说象虽不得实非不说象说佛性者亦复如是非即六法不离六法是故我说众生佛性非色不离色乃至非我不离我有诸外道虽说有我而实无我众生我者即是五阴离阴之外更无别我譬如茎叶须台合为莲华离是之外更无别华譬如墙壁草木和合名之为舍离是之外更无别舍如佉陀罗树波罗奢树尼拘陀树郁昙钵树和合为林离是之外更无别林譬如车象马步和合为军离是之外更无别军譬如五色杂线和合为绮离是之外更无别绮如四姓和合名为大众离是之外更无别众众生我者亦复如是离五阴外更无别我善男子如来常住则名为我如来法身无边无碍不生不灭得八自在是名为我众生真实无如是我及以我所但以必定当得毕竟第一义空故名佛性善男子我若说色是佛性者众生闻已则生邪倒以邪倒故命终则生阿鼻地狱如来说法为断地狱是故不说色是佛性乃至说识亦复如是善男子若诸众生了佛性者则不须修道十住菩萨修八圣道少见佛性况不修者而得见耶如文殊师利诸菩萨等已无量世修习圣道了知佛性云何声闻辟支佛等能知佛性若诸众生欲得了了知佛性者应当一心受持读诵书写解说供养恭敬尊重赞叹是涅槃经见有受持乃至赞叹如是经者应当以好房舍衣服饮食卧具医药而供给之兼复赞叹礼拜问讯善男子若有已于过去无量无边世中亲近供养无量诸佛深种善根然后乃得闻是经名善男子佛性不可思议佛法僧宝亦不可思议一切众生悉有佛性而不能知是亦不可思议如来常乐我净之法亦不可思议一切众生能信如是大涅槃经亦不可思议。

　　师子吼言世尊如来得八自在何因缘故不化生耶佛言善男子劫初众生皆悉化生当尔之时佛不出世善男子若有众生遇病苦时须医须药劫初之时众生化生虽有烦恼其病未发是故如来不出其世善男子一切众生父作子业子作父业如来世尊若受化身则无父母若无父母云何能令一切众生作诸善业是故如来不受化身善男子佛正法中有二种护一者内二者外内护者所谓禁戒外护者族亲眷属若佛如来受化身者则无外护是故如来不受化身善男子有人恃姓而生憍慢如来为破如是慢故生在贵姓不受化身善男子如来世尊有真父母父名净饭母名摩耶而诸众生犹言是幻云何当受化生之身若受化身云何得有碎身舍利如来为益众生福德故碎其身而令供养是故如来不受化身一切诸佛悉无化生云何独令我受化身尔时师子吼菩萨合掌长跪右膝着地以偈赞佛。

　如来无量功德聚　我今不能广宣说
　今为众生演一分　唯愿哀愍听我说
　众生无明闇中行　具受无边百种苦
　世尊能令远离之　是故世称为大悲
　众生往返生死绳　放逸迷荒无安乐
　如来能施众安乐　是故永断生死绳
　如来为众修苦行　成就具足满六度
　心处邪风不倾动　是故能胜世大士
　众生常欲得安乐　而不知修安乐因
　如来能教令修习　犹如慈父爱一子
　佛见众生烦恼患　心苦如母念病子
　常思离病诸方便　是故此身系属他
　不为三世所摄持　无有名字及假号
　觉知涅槃甚深义　是故称佛为大觉
　有河洄澓没众生　无明所盲不知出
　如来自度能度彼　是故称佛大船师
　能知一切诸因果　亦复通达尽灭道
　常施众生病苦药　是故世称大医王
　如来世尊破邪道　开示众生正真路
　行是道者得安乐　是故称佛为导师
　成就具足戒定慧　亦以此法教众生
　以法施时无妒吝　是故称佛无缘悲
　如来世尊无怨亲　是故其心常平等
　我师子吼赞大悲　能吼无量师子吼

　　迦叶菩萨白佛言世尊一阐提辈以何因缘无有善法佛言善男子一阐提辈断善根故众生悉有信等五根而一阐提辈永断灭故以是义故杀害蚁子犹得杀罪杀一阐提无有杀罪世尊一阐提者终无善法是故名为一阐提耶佛言如是如是世尊一切众生有三种善所谓过去未来现在一阐提辈亦不能断未来善法云何说言断诸善法名一阐提耶善男子断有二种一者现在灭二者现在障于未来一阐提辈具是二断是故我言断诸善根譬如有人没圊厕中唯有一发毛头未没虽复一发毛头未没而一毛头不能胜身一阐提辈亦复如是虽未来世当有善根而不能救地狱之苦未来之世虽可救拔现在之世无如之何是故名为不可救济以佛性因缘则可得救佛性者非过去非未来非现在是故佛性不可得断如朽败子不能生芽一阐提辈亦复如是世尊一阐提辈不断佛性佛性亦善云何说言断一切善善男子若诸众生现在世中有佛性者则不得名一阐提也如世间中众生我性佛性是常三世不摄三世若摄名为无常佛性未来以当见故故言众生悉有佛性以是义故十住菩萨具足庄严乃得少见世尊佛性者常犹如虚空何故如来说言未来如来若言一阐提辈无善法者一阐提辈于其同学同师父母亲族妻子岂当不生爱念心耶如其生者非是善乎佛言善哉善哉善男子快发斯问佛性者犹如虚空非过去非未来非现在一切众生有三种身所谓过去未来现在众生未来具足庄严清净之身得见佛性是故我言佛性未来善男子我为众生或时说因为果或时说果为因是故经中说命为食见色为触未来身净故说佛性世尊如佛所说义如是者何故说言一切众生悉有佛性善男子众生佛性虽现在无不可言无如虚空性虽无现在不得言无一切众生虽复无常而是佛性常住无变是故我于此经中说众生佛性非内非外犹如虚空非内非外如其虚空有内外者虚空不名为一为常亦不得言一切处有虚空虽复非内非外而诸众生悉皆有之众生佛性亦复如是如汝所言一阐提辈有善法者是义不然何以故一阐提辈若有身业口业意业取业求业施业解业如是等业悉是邪业何以故不求因果故如诃梨勒果根茎枝叶华实悉苦一阐提业亦复如是善男子如来具足知诸根力是故善能分别众生上中下根能知是人转下作中能知是人转中作上能知是人转上作中能知是人转中作下是故当知众生根性无有决定以无定故或断善根断已还生若诸众生根性定者终不先断断已复生亦不应说一阐提辈堕于地狱寿命一劫善男子是故如来说一切法无有定相。

　　迦叶菩萨白佛言世尊如来具足是知根力是故能知一切众生上中下根利钝差别知现在世众生诸根亦知未来众生诸根如是众生于佛灭后作如是说如来毕竟入于涅槃或不毕竟入于涅槃或说有我或说无我或有中阴或无中阴或说有退或说无退或言如来身是有为或言如来身是无为或有说言十二因缘是有为法或说因缘是无为法或说心是有常或说心是无常或有说言受五欲乐能障圣道或说不遮或说是第一法唯是欲界或说三界或说布施唯是意业或有说言即是五阴或有说言有三无为或有说言无三无为或说佛性即众生有或说佛性离众生有或有说言犯四重禁作五逆罪一阐提等皆有佛性或说言无或有说言有十方佛或有说言无十方佛如其如来具足成就知根力者何故今日不决定说佛告迦叶菩萨善男子如是之义非眼识知乃至非意识知乃是智慧之所能知若有智者我于是人终不作二是亦谓我不作二说于无智者作不定说而是无智亦复谓我作不定说善男子如来所有一切善行悉为调伏诸众生故譬如医王所有医方悉为疗治一切病苦如来世尊为国土故为时节故为他语故为度人故为众根故于一法中作二种说于一名法说无量名于一义中说无量名于无量义说无量名善男子若如是义作定说者则不得称我为如来具知根力有智之人当知香象所负非驴所胜一切众生所行无量是故如来种种为说无量之法何以故众生多有诸烦恼故若使如来说于一行不名如来具足成就知诸根力是故我于余经中说五种众生不应还为说五种法为不信者不赞正信为毁禁者不赞持戒为悭贪者不赞布施为懈怠者不赞多闻为愚痴者不赞智慧何以故智者若为是五种人说此五事当知说者不得具足知诸根力亦不得名怜愍众生何以故是五种人闻是事已生不信心恶心瞋心以是因缘于无量世受苦果报是故不名怜愍众生具知根力是故我先于余经中告舍利弗汝慎勿为利根之人广说法语钝根之人略说法也舍利弗言世尊我但为怜愍故说非是具足根力故说善男子广略说法是佛境界非诸声闻缘觉所知善男子佛涅槃后诸弟子等各异说者是人皆以颠倒因缘不得正见是故不能自利利他善男子是诸众生非唯一性一行一根一种国土一善知识是故如来为彼种种宣说法要以是因缘十方三世诸佛如来为众生故开示演说十二部经善男子如来说是十二部经非为自利但为利他是故如来第五力者名为解力是故如来深知是人现在能断善根是人后世当断善根是人现在能得解脱是人后世能得解脱是故如来名无上力士若言如来毕竟涅槃不毕竟涅槃是人不解如来意故作如是说。

　　善男子菩萨二种一者实义二者假名假名菩萨闻我当入涅槃皆生退心而作是言如其如来无常不住我等何为为是事故无量世中受大苦恼如来世尊成就具足无量功德尚不能坏如是死魔况我等辈当能坏耶善男子是故我为如是菩萨而作是言如来常住无有变易我诸弟子闻是说已不解我意定言如来终不毕竟入于涅槃善男子有诸众生生于断见作如是言一切众生身灭之后善恶之业无有受者我为是人作如是言善恶果报实有受者云何知有过去之世拘施那竭有王名曰善见作童子时经八万四千岁作太子时八万四千岁及登王位亦八万四千岁于独处坐作是思惟众生薄福寿命短促常有四怨而随逐之不自觉知犹故放逸是故我当出家修道断绝四怨生老病死即敕有司于其城外作七宝堂时善见王将一使人独往堂上复经八万四千年中修习慈心是慈因缘于后八万四千世中次第得作转轮圣王三十世中作释提桓因无量世中作诸小王善男子尔时善见岂异人乎即我身是善男子我诸弟子闻是说已不解我意唱言如来定说有我及有我所又我一时为诸众生说言我者即是性也所谓内外因缘十二因缘众生五阴心界世间功德业行自在天世即名为我我诸弟子闻是说已不解我意唱言如来定说有我善男子复有异时有一比丘来至我所作如是言世尊云何名我谁是我耶何缘故我我时即为比丘说言比丘无我我所眼者即是本无今有已有还无其生之时无所从来及其灭时亦无所至虽有业果无有作者无有舍阴及受阴者如汝所问云何我者我即期也谁是我者即是业也何缘我者即是爱也比丘譬如二手相拍声出其中我亦如是众生业爱三因缘故名之为我比丘一切众生色不是我我中无色色中无我乃至识亦如是比丘诸外道辈虽说有我终不离阴若说离阴别有我者无有是处一切众生行如幻化热时之焰比丘五阴皆是无常无乐无我无净善男子尔时多有无量比丘观此五阴无我我所得阿罗汉果善男子我诸弟子闻是说已不解我意唱言如来定说无我善男子我于经中复作是言三事和合得受是身一父二母三者中阴是三和合得受是身或时复说阿那含人现般涅槃或于中阴入般涅槃或复说言中阴身根具足明了皆因往业如净醍醐我或时说弊恶众生所受中阴如世间中粗涩氀褐纯善众生所受中阴如波罗奈所出白㲲我诸弟子闻是说已不解我意唱言如来说有中阴我复说言无色众生无有中阴善男子我诸弟子闻是说已不解我意唱言佛说定无中阴善男子我于经中复说有退何以故因于无量懈怠懒惰诸比丘等不修道故说退五种一者乐于多事二者乐说世事三者乐于睡眠四者乐近在家五者乐多游行以是因缘令比丘退说退因缘复有二种一内二外阿罗汉人虽离内因不离外因以外因缘故则生烦恼生烦恼故则便退失我诸弟子闻是说已不解我意唱言如来定说有退善男子经中复说譬如焦炭不还为木亦如瓶坏更无瓶用烦恼亦尔阿罗汉断终不还生善男子我诸弟子闻是说已不解我意唱言如来定说无退善男子我经中说一切众生作善恶业舍身之时四大于此即时散坏纯善业者心即上行纯恶业者心即下行善男子我诸弟子闻是说已不解我意唱言如来说心定常善男子我于一时为频婆娑罗王而作是言大王当知色是无常何以故从无常因而得生故是色若从无常因生智者云何说言是常若色是常不应坏灭生诸苦恼今见是色散灭破坏是故当知色是无常乃至识亦如是善男子我诸弟子闻是说已不解我意唱言如来说心定断善男子我经中说我诸弟子受诸香华金银宝物妻子奴婢八不净物获得正道得正道已亦不舍离我诸弟子闻是说已不解我意定言如来说受五欲不妨圣道又我一时复作是说在家之人得正道者无有是处善男子我诸弟子闻是说已不解我意唱言如来说受五欲定遮正道。

　　善男子我经中说佛性具有六事一常二实三真四善五净六可见我诸弟子闻是说已不解我意唱言佛说众生佛性离众生有善男子我又说言众生佛性犹如虚空虚空者非过去非未来非现在非内非外非是色声香味触摄佛性亦尔我诸弟子闻是说已不解我意唱言佛说众生佛性离众生有善男子我又复说众生佛性犹如贫女宅中藏宝力士额上金刚宝珠转轮圣王甘露之泉我诸弟子闻是说已不解我意唱言佛说众生佛性离众生有善男子我又复说犯四重禁一阐提人谤方等经作五逆罪皆有佛性如是众生都无善法佛性是善我诸弟子闻是说已不解我意唱言佛说众生佛性离众生有善男子我于处处经中说言一人出世多人利益一国土中二转轮王一世界中二佛出世无有是处我诸弟子闻是说已不解我意唱言佛说无十方佛我亦于诸大乘经中说有十方佛善男子如是诤讼是佛境界非诸声闻缘觉所知若人于是生疑心者犹能摧坏无量烦恼如须弥山若于是中生决定者是名执着迦叶菩萨白佛言世尊云何执着佛言善男子如是之人若从他闻若自寻经若他故教于所著事不能放舍是名执着世尊如是执着为是善耶是不善耶善男子如是执着不名为善何以故不能摧坏诸疑网故世尊如是人者本是不疑云何说言不坏疑网善男子夫不疑者即是疑也世尊若有人谓须陀洹人不堕三恶是人亦当名著名疑善男子是可名定不得名疑如人先见牛与水牛后遥见牛便生疑想彼是牛耶是水牛耶一切众生先见二物后便生疑何以故心不了故我亦不说须陀洹人有堕三恶不堕三恶是人何故生于疑心迦叶言世尊如佛所说要先见已然后疑者有人未见二种物时亦复生疑何等是耶善男子所谓涅槃世尊譬如有人路遇浊水然未曾见而亦生疑如是水者深耶浅耶是人未见云何生疑善男子夫涅槃者即是断苦非涅槃者即是苦也一切众生见有二种见苦非苦苦非苦者即是饥渴寒热瞋喜病瘦安隐老壮生死系缚解脱恩爱别离怨憎聚会众生见已即便生疑当有毕竟远离如是苦恼事不是故众生于涅槃中而生疑也汝意若谓是人先来未见浊水云何疑者是义不然何以故是人先于余处见已是故于此未曾到处而复生疑世尊是人先见深浅处时已不生疑于今何故而复生疑佛言善男子本未行故所以生疑是故我言不了故疑迦叶菩萨复白佛言世尊如佛所说疑即是着着即是疑为是谁耶善男子断善根者世尊何等人辈云断善根善男子若有聪明黠慧利根能善分别远离善友不听正法不善思惟不如法住如是之人能断善根善男子断善根者非是下劣愚钝之人世尊如是之人何时当能还生善根佛言善男子是人二时还生善根初入地狱出地狱时。

　　迦叶菩萨白佛言世尊如佛所说云何名因亦是过去现在未来果亦过去现在未来非是过去现在未来佛言善男子五阴二种一者因二者果是因五阴是过去现在未来是果五阴亦是过去现在未来亦非过去现在未来善男子一切无明烦恼等结悉是佛性何以故佛性因故从无明行及诸烦恼得善五阴是名佛性从善五阴乃至获得阿耨多罗三藐三菩提是故我于经中先说众生佛性如杂血乳血者即是无明行等一切烦恼乳者即是善五阴也是故我说从诸烦恼及善五阴得阿耨多罗三藐三菩提如众生身皆从精血而得成就佛性亦尔须陀洹人斯陀含人断少烦恼佛性如乳阿那含人佛性如酪阿罗汉人犹如生酥从辟支佛至十住菩萨犹如熟酥如来佛性犹如醍醐善男子现在烦恼为作障故令诸众生不得睹见世尊若言五阴是佛性者云何说言众生佛性非内非外善男子众生不解即是中道我为众生得开解故说言佛性非内非外众生佛性非内六入非外六入内外合故名为中道是故如来宣说佛性即是中道非内非外故名中道云何名为非内非外善男子或言佛性即是外道何以故菩萨摩诃萨于无量劫在外道中断诸烦恼调伏其心教化众生然后乃得阿耨多罗三藐三菩提是以佛性即是外道或言佛性即是内道何以故菩萨虽于无量劫中修习外道若离内道则不能得阿耨多罗三藐三菩提是以佛性即是内道是故如来遮此二边说言佛性非内非外亦名内外是名中道复次善男子或言佛性即是如来金刚之身三十二相八十种好何以故不虚诳故或言佛性即是十力四无所畏大慈大悲及三念处首楞严等一切三昧何以故因是三昧生金刚身三十二相八十种好故是故如来遮此二边说言佛性非内非外亦名内外是名中道复次善男子或有说言佛性即是内善思惟何以故离善思惟则不能得阿耨多罗三藐三菩提故是故佛性即是内善思惟复有说言佛性是外谓檀波罗密从檀波罗密得阿耨多罗三藐三菩提是以说言檀波罗密即是佛性或有说言佛性是内谓五波罗密离是五事当知则无佛性因果是以说言五波罗密即是佛性是故如来遮此二边说言佛性非内非外亦内亦外是名中道复次善男子或有说言佛性在内譬如力士额上宝珠何以故常乐我净如宝珠故是以说言佛性在内或有说言佛性在外如贫女宝藏何以故方便见故佛性亦尔在众生外以方便故而得见之是故如来遮此二边说言佛性非内非外亦内亦外是名中道善男子众生佛性非有非无所以者何佛性虽有非如虚空何以故世间虚空虽以无量善巧方便不可得见佛性可见是故虽有非如虚空佛性虽无不同兔角何以故龟毛兔角虽以无量善巧方便不可得生佛性可生是故虽无不同兔角是故佛性非有非无亦有亦无云何名有一切悉有是诸众生不断不灭犹如灯焰乃至得阿耨多罗三藐三菩提是故名有云何名无一切众生现在未有一切佛法常乐我净是故名无有无合故即是中道是故佛说众生佛性非有非无善男子如有人问是种子中有果无耶应定答言亦有亦无何以故离子之外不能生果是故名有子未出芽是故名无以是义故亦有亦无所以者何时节有异其体是一众生佛性亦复如是若言众生中别有佛性者是义不然何以故众生即佛性佛性即众生直以时异有净不净若有说言乳中有酪是名执着若言无酪是名虚妄离是二事应定说言亦有亦无何故名有从乳生酪因即是乳果即是酪是名为有云何名无色味各异服用不同善男子若言乳中有酪性者乳即是酪酪即是乳其性是一何因缘故乳在先出酪不先生若有因缘一切世人何故不说若无因缘何故酪不先出若酪不先出谁作次第乳酪生酥熟酥醍醐是故知酪先无今有若先无今有是无常法善男子若有说言乳有酪性能生于酪水无酪性故不生酪是义不然何以故水草亦有乳酪之性所以者何因于水草则生乳酪若乳中定有酪性水草无者是名虚妄何以故心不等故故名虚妄若言乳中定有酪者酪中亦应定有乳性何因缘故乳中出酪酪不出乳若无因缘当知是酪本无今有是故智者应言乳中非有酪性非无酪性善男子是故如来于是经中说如是言一切众生定有佛性是名为着若无佛性是名虚妄智者应说众生佛性亦有亦无善男子四事和合生于眼识何等为四眼色明欲是眼识性非眼非色非明非欲从和合故便得出生如是眼识本无今有已有还无是故当知无有本性乳中酪性亦复如是若有说言水无酪性故不出酪是故乳中定有酪性是义不然何以故一切诸法异因异果亦非一因生一切果非一切果从一因生善男子如从四事生于眼识不可复说从此四事应生耳识是故我于是经中说因生故法有因灭故法无善男子如我所说十二部经或随自意说或随他意说或随自他意说我常宣说一切众生悉有佛性是名随自意说一切众生不断不灭乃至得阿耨多罗三藐三菩提亦名随自意说如我所说十住菩萨少见佛性是名随他意说一切众生悉有佛性烦恼覆故不能得见我说如是汝说亦尔是名随自他意说善男子如来或时为一法故说无量法如经中说一切梵行因善知识一切梵行因虽无量说善知识则已摄尽如我所说一切恶行邪见为因一切恶行因虽无量若说邪见则已摄尽或说阿耨多罗三藐三菩提信心为因是菩提因虽复无量若说信心则已摄尽如来虽说无量诸法以为佛性然不离于阴入界也善男子如来说法为众生故有七种语一者因语二者果语三者因果语四者喻语五者不应说语六者世流布语七者如意语。

　　善男子信有二种一者信正二者信邪言有因有果有佛法僧是名信正言无因果三宝性异是名信邪若人虽信佛法僧宝不信三宝同一性相虽信因果不信得者是人名为信不具足信不具足故所受禁戒亦不具足戒有二种一者作戒二者无作戒是人虽具作戒不具无作戒是故名为戒不具足信戒不具故所修多闻亦不具足如来所说十二部经唯信六部不信六部是故名为闻不具足是人不具如是三事所修智慧亦不具足如经说言如来即是解脱解脱即是如来如来即是涅槃涅槃即是解脱于是义中不能分别是故名为智不具足若自知见不具足故求近善友乐咨未闻闻已乐受受已乐善思惟善思惟已能如法住云何为住常乐睹见善光明故若佛出世若不出世终不造恶是名为住世尊复说偈曰。

　若人善能分别义　至心求于沙门果
　若能诃责一切有　是人名为如法住
　若能供养无量佛　则能无量世修道
　若受世乐不放逸　是人名为如法住
　亲近善友听正法　内善思惟如法住
　乐见光明修习道　获得解脱安隐住

　　御录经海一滴卷之十八

　　音释

　　芦菔

　　(上龙都切音卢下步黑切音匐芦菔药名)。

　　氀

　　(凌如切音闾毛布也)。
乾隆藏第 164 册 No. 1669 御录经海一滴


　　御录经海一滴卷之十九　　　　　机九

　　大般涅槃经之七

　　迦叶菩萨复白佛言世尊如佛所说众生佛性犹如虚空云何名为如虚空耶佛言善男子虚空之性非过去非未来非现在佛性亦尔善男子虚空非过去何以故无现在故法若现在可说过去以无现在故无过去亦无现在何以故无未来故法若未来可说现在以无未来故无现在亦无未来何以故无现在过去故若有现在过去则有未来以无过去现在故则无未来以是义故虚空之性非三世摄善男子以虚空无故无有三世不以有故无三世也如虚空华非是有故无有三世虚空亦尔非是有故无有三世善男子无物者即是虚空佛性亦尔善男子虚空无故非三世摄佛性常故非三世摄善男子如来已得阿耨多罗三藐三菩提所有佛性一切佛法常无变易以是义故无有三世犹如虚空善男子如世间中无𦊱碍处名为虚空如来得阿耨多罗三藐三菩提已于一切佛法无有𦊱碍故言佛性犹如虚空世尊如来佛性涅槃非三世摄而名为有虚空亦非三世所摄何故不得名为有耶佛言善男子为非涅槃名为涅槃为非如来名为如来为非佛性名为佛性云何名为非涅槃耶所谓一切烦恼有为之法为破如是有为烦恼是名涅槃非如来者谓一阐提至辟支佛为破如是一阐提等至辟支佛是名如来非佛性者所谓一切墙壁瓦石无情之物离如是等无情之物是名佛性善男子一切世间无非虚空对于虚空世尊世间亦无非四大对而犹得名四大是有虚空无对何故不得名之为有佛言善男子若言涅槃非三世摄虚空亦尔者是义不然何以故涅槃是有可见可证是色足迹章句是有是相是缘是归依处寂静光明安隐彼岸是故得名非三世摄虚空之性无如是法是故名无若有离于如是等法更有法者应三世摄虚空若同是有法者不得非是三世所摄善男子如世人说虚空名为无色无对不可睹见若无色无对不可见者即心数法虚空若同心数法者不得不是三世所摄若三世摄即是四阴是故离四阴已无有虚空复次善男子诸外道言夫虚空者即是光明若是光明即是色法虚空若尔是色法者即是无常是无常故三世所摄云何外道说非三世若三世摄则非虚空若三世摄云何言常善男子若复说言夫虚空者不离三法一者空二者实三者空实若言空是当知虚空是无常法何以故实处无故若言实是当知虚空亦是无常何以故空处无故若空实是当知虚空亦是无常何以故二处无故是故虚空名之为无善男子如说虚空是可作法如说去树去舍而作虚空平作虚空覆于虚空上于虚空画虚空色如大海水是故虚空是可作法一切作法皆是无常犹如瓦瓶虚空若尔应是无常善男子世间人说一切法中无𦊱碍处名虚空者是无碍处于一切法为具足有为分有耶若具足有当知余处则无虚空若分有者则是彼此可数之法若是可数当知无常善男子若有人说虚空无碍与有并合又复说言虚空在物如器中果二俱不然何以故若言并合则有三种一异业共合如飞鸟集树二共业合如两羊相触三已合共合如二双指合在一处若言异业共合异则有二一是物业二虚空业若空业合物空则无常若物业合空物则不遍如其不遍是亦无常若言虚空是常其性不动与动物合者是义不然何以故虚空若常物不应常物若无常空亦无常若言虚空亦常无常无有是处若共业合是义不然何以故虚空名遍若与业合业亦应遍若有遍者应一切遍若一切遍应一切合不应说有合与不合若言已合共合如二双指合是义不然何以故先无有合后方合故先无后有是无常法是故不得说言虚空已合共合如世间法先无后有是物无常虚空若尔亦应无常若言虚空在物如器中果是义不然何以故如是虚空先无器时在何处住若有住处虚空则多如其多者云何言常言一言遍若使虚空离空有住有物亦应离虚空住是故当知无有虚空善男子若有说言指住之处名为虚空当知虚空是无常法何以故指有四方若有四方当知虚空亦有四方一切常法都无方所以有方故虚空无常若是无常不离五阴要离五阴是无所有善男子有法若从因缘住者当知是法名为无常善男子譬如一切众生树木因地而住地无常故因地之物次第无常善男子如地因水水无常故地亦无常如水因风风无常故水亦无常风依虚空空无常故风亦无常若无常者云何说言虚空是常遍一切处虚空无故非是过去未来现在亦如兔角是无物故非是过去未来现在是故我说佛性常故非三世摄虚空无故非三世摄善男子我终不与世间共诤何以故智者说有我亦说有智者说无我亦说无世尊菩萨摩诃萨具足几法不与世诤不为世法之所沾污佛言善男子菩萨摩诃萨具足十法不与世诤不为世法之所沾污何等为十一者信心二者有戒三者亲近善友四者内善思惟五者具足精进六者具足正念七者具足智慧八者具足正语九者乐于正法十者怜愍众生善男子菩萨具足如是十法不与世诤不为世法之所沾污如优钵罗华善男子凡夫之色从烦恼生是故智说色是无常苦空无我如来色者远离烦恼是故说是常恒无变。

　　善男子烦恼三种所谓欲漏有漏无明漏智者应当观是三漏所有罪过所以者何知罪过已则能远离善男子有智之人又复当观一切漏因何以故若但观漏不观漏因则不能断诸烦恼何以故智者观漏从是因生我今断因漏则不生如彼医师先断病因病则不生智者先断烦恼因者亦复如是有智之人次观果报知从善因生于善果知从恶因生于恶果观果报已远离恶因次复应观烦恼轻重先离重者轻者自去善男子知烦恼烦恼因烦恼果报烦恼轻重为断烦恼修行道者即是如来以是因缘如来色常乃至识常善男子不知烦恼烦恼因烦恼果报烦恼轻重不能修道即是凡夫是故凡夫色是无常受想行识悉是无常善男子世间智者一切圣人菩萨诸佛说是二义我亦如是说是二义是故我说不与世间智者共诤不为世法之所沾污迦叶菩萨白佛言世尊众生一身云何能起种种烦恼佛言善男子如一器中有种种子得水雨已各各自生众生亦尔身虽是一爱因缘故而能生长种种烦恼世尊智者云何观于果报善男子智者当观诸漏因缘能生地狱饿鬼畜生是漏因缘亦得人天身皆是无常苦空无我是身器中得三种苦三种无常是漏因缘智者当观我既受得如是之身不应生起如是烦恼受诸恶果迦叶菩萨言世尊有无漏果若言智者断诸果报无漏果报在断中不诸得道人有无漏果如其智者求无漏果云何佛说一切智者应断果报如其断者今诸圣人云何得有善男子如来或时因中说果果中说因如世间人说泥即是瓶缕即是衣是名因中说果果中说因者牛即是水草人即是食我亦如是因中说果先于经中作是说言我从心身至梵天边是名因中说果果中说因此六入者名过去业是名果中说因善男子一切圣人真实无有无漏果报一切圣人修道果报更不生漏是故名为无漏果报善男子有智之人如是观时则得永灭烦恼果报善男子智者观已为断如是烦恼果报修习圣道圣道者即空无相愿修是道已能灭一切烦恼果报善男子犹如世间从子生果是果有能与子作因有不能者有能作者是名果子若不能作唯得名果不得名子一切众生亦复如是皆有二种一者有烦恼果是烦恼因二者有烦恼果非烦恼因是烦恼果非烦恼因是则名为清净梵行善男子众生观受知是一切漏之近因所谓内外漏受因缘故不能断绝一切诸漏亦不能出三界牢狱众生因受着我我所生于心倒想倒见倒是故众生先当观受如是受者为一切爱而作近因是故智者欲断爱者当先观受既观受已复当更观如是受者何因缘生若因缘生如是因缘复从何生若无因生无因何故不生无受复观是受皆从缘合而生因缘者即是爱也分别何等受能作爱因何等爱能作受因善男子众生若能如是深观爱因受因则便能断我及我所善男子若人能作如是等观则应分别爱之与受在何处灭即见爱受有少灭处当知亦应有毕竟灭尔时即于解脱生信心生信心已是解脱处何由而得知从八正道即便修习善男子若有众生能如是观虽从烦恼而得果报而是果报更不复为烦恼作因是则名为清净梵行世尊若以因此烦恼之想生于倒想一切圣人实有倒想而无烦恼是义云何佛言善男子云何圣人而有倒想世尊一切圣人牛作牛想亦说是牛马作马想亦说是马男女大小舍宅车乘去来亦尔是名倒想善男子一切凡夫有二种想一者世流布想二者着想一切圣人唯有世流布想无有着想一切凡夫恶觉观故于世流布生于着想一切圣人善觉观故于世流布不生着想是故凡夫名为倒想圣人虽知不名倒想。

　　迦叶菩萨白佛言世尊云何名为清净梵行佛言善男子一切法是世尊如来说一切法为清净梵行悉是何等一切法耶佛言善哉善哉善男子如是微妙大涅槃经乃是一切善法宝藏譬如大海是众宝藏是涅槃经亦复如是即是一切字义秘藏善男子如须弥山众药根本是经亦尔即是菩萨戒之根本善男子譬如虚空是一切物之所住处是经亦尔即是一切善法住处善男子譬如猛风无能系缚一切菩萨行是经者亦复如是不为一切烦恼恶法之所系缚善男子譬如金刚无能坏者是经亦尔虽有外道恶邪之人不能破坏善男子是经能为诸菩萨等作法光明如世日月能破诸闇善男子是经能为病苦众生作大良药如雪山药王能治众病善男子是经即是大无畏王能坏一切烦恼恶魔如师子王降伏众兽善男子是经能住一切善法如世间地能住众物善男子是经即是刚利智斧能伐一切烦恼大树即是一切诸天之眼即是一切人之正道善男子是故此经摄一切法此经虽摄一切诸法我说梵行即是三十七助道之法善男子若离如是三十七品终不能得声闻正果乃至阿耨多罗三藐三菩提果不见佛性及佛性果以是因缘梵行即是三十七品善男子三十七品根本是欲善欲即是初发道心乃至阿耨多罗三藐三菩提之根本也是故我说欲为根本世尊如来先于此经中说一切善法不放逸为本今乃说欲是义云何佛言善男子若言生因善欲是也若言了因不放逸是如世间说一切果者子为其因或复有说子为生因地为了因是义亦尔世尊如来先于余经中说三十七品佛是根本是义云何善男子如来先说众生初知三十七品佛是根本若自证得欲为根本。

　　善男子虽因修习三十七品获得四禅神通安乐不名为实若坏烦恼证解脱时乃名为实是三十七品发心修道虽得世乐及出世乐四沙门果及以解脱不名毕竟若能断除三十七品所行之事是名毕竟毕竟者即大涅槃复次善男子善爱念心即是欲也因善爱念亲近善友因近善友能善思惟因善思惟能生长道因生长道得二解脱除断爱故心得解脱断无明故慧得解脱是名为实毕竟者即是阿耨多罗三藐三菩提果。

　　尔时世尊告憍陈如色是无常因灭是色获得解脱常住之色受想行识亦是无常因灭是识获得解脱常住之识憍陈如色即是苦因灭是色获得解脱安乐之色受想行识亦复如是憍陈如色即是空因灭空色获得解脱非空之色受想行识亦复如是憍陈如色是无我因灭是色获得解脱真我之色受想行识亦复如是憍陈如色非寂静因灭是色获得涅槃寂静之色受想行识亦复如是若有人能如是知者是名沙门名婆罗门具足沙门婆罗门法若离佛法无有沙门及婆罗门亦无沙门婆罗门法一切外道虚假诈称都无实行虽复作想言有是二实无是处何以故若无沙门婆罗门法云何而言有沙门婆罗门我常于此大众之中作师子吼汝等亦当在大众中作师子吼尔时外道有无量人闻是语已心生瞋恚。

　　外道众中有婆罗门名阇提首那作如是言瞿昙汝说涅槃是常法耶如是如是大婆罗门婆罗门言瞿昙若说涅槃常者是义不然何以故世间之法从子生果相续不断如从泥出瓶从缕得衣瞿昙常说修无常想获得涅槃因是无常果云何常瞿昙又说解脱欲贪即是涅槃解脱色贪及无色贪即是涅槃灭无明等一切烦恼即是涅槃从欲乃至无明烦恼皆是无常因是无常所得涅槃亦应无常瞿昙又说从因故生天从因故地狱从因得解脱是故诸法皆从因生若从因生故得解脱者云何言常瞿昙亦说色从缘生故名无常受想行识亦复如是如是解脱若是色者当知无常受想行识亦复如是若离五阴有解脱者当知解脱即是虚空若是虚空不得说言从因缘生何以故是常是一遍一切处瞿昙亦说从因生者即是苦也若是苦者云何复说解脱是乐瞿昙又说无常即苦苦即无我若是无常苦无我者即是不净一切从因所生诸法皆无常苦无我不净云何复说涅槃即是常乐我净若瞿昙说亦常无常亦苦亦乐亦我无我亦净不净如是岂非是二语耶我亦曾从先旧智人闻说是语佛若出世言则无二瞿昙今者说于二语复言佛即我身是也是义云何佛言婆罗门如汝所说我今问汝随汝意答婆罗门言善哉瞿昙佛言婆罗门汝性常耶是无常乎婆罗门言我性是常婆罗门是性能作一切内外法之因也如是瞿昙佛言婆罗门云何作因瞿昙从性生大从大生慢从慢生十六法所谓地水火风空五知根眼耳鼻舌身五业根手脚口声男女二根心平等根是十六法从五法生色声香味触是二十一法根本有三一者染二者粗三者黑染者名爱粗者名瞋黑名无明瞿昙是二十五法皆因性生婆罗门是大等法常无常耶瞿昙我法性常大等诸法悉是无常婆罗门如汝法中因常果无常然我法中因虽无常果是常者有何等过婆罗门汝等法中有二因不答言有佛言云何有二婆罗门言一者生因二者了因佛言云何生因云何了因婆罗门言生因者如泥出瓶了因者如灯照物佛言是二种因因性是一若是一者可令生因作于了因可令了因作生因不不也瞿昙佛言若使生因不作了因了因不作生因可得说言是因相不婆罗门言虽有相作故不因相婆罗门了因所了即同了不不也瞿昙佛言我法虽从无常获得涅槃而非无常婆罗门从了因得故常乐我净从生因得故无常无乐无我无净是故如来所说有二如是二语无有二也是故如来名无二语如汝所说曾从先旧智人边闻佛出于世无有二语是言善哉一切十方三世诸佛所说无差是故说言佛无二语云何无差有同说有无同说无故名一义婆罗门如来世尊虽名二语为了一语故云何二语了于一语如眼色二语生识一语乃至意法亦复如是婆罗门言瞿昙善能分别如是语义我今未解所出二语了于一语尔时世尊即为宣说四真谛法婆罗门言苦谛者亦二亦一乃至道谛亦二亦一婆罗门言世尊我已知已佛言善男子云何知已婆罗门言世尊苦谛一切凡夫二是圣人一乃至道谛亦复如是佛言善哉已解婆罗门言世尊我今闻法已得正见今当归依佛法僧宝唯愿大慈听我出家时憍陈如受佛敕旨为其剃发阇提首那有二种落一者须发二者烦恼即于坐处得阿罗汉果。

　　复有梵志姓婆私吒复作是言瞿昙所说涅槃常耶如是梵志婆私吒言瞿昙将不说无烦恼为涅槃耶如是梵志婆私吒言瞿昙世间四种名之为无一者未出之法名之为无如瓶未出泥时名为无瓶二者已灭之法名之为无如瓶坏已名为无瓶三者异相互无名之为无如牛中无马马中无牛四者毕竟无故名之为无如龟毛兔角瞿昙若以除烦恼已名涅槃者涅槃即无若是无者云何言有常乐我净佛言善男子如是涅槃非是先无同泥时瓶亦非灭无同瓶坏已亦非毕竟无如龟毛兔角同于异无善男子如汝所言虽牛中无马不可说言牛亦是无虽马中无牛亦不可说马亦是无涅槃亦尔烦恼中无涅槃涅槃中无烦恼是故名为异相互无婆私吒言瞿昙若以异无为涅槃者夫异无者无常乐我净瞿昙云何说言涅槃常乐我净佛言善男子如汝所说是异无者有三种无牛马悉是先无后有是名先无已有还无是名坏无异相无者如汝所说善男子是三种无涅槃中无是故涅槃常乐我净如世病人一者热病二者风病三者冷病是三种病三药能治酥能治热油能治风蜜能治冷是三种药能治如是三种恶病善男子风中无油油中无风酥蜜亦然是故能治一切众生亦复如是有三种病一者贪二者瞋三者痴如是三病有三种药不净观者能为贪药慈心观者能为瞋药观因缘智能为痴药善男子为除贪故作非贪观为除瞋故作非瞋观为除痴故作非痴观三种病中无三种药三种药中无三种病善男子三种病中无三药故无常无我无乐无净三种药中无三种病是故得称常乐我净婆私吒言世尊如来为我说常无常云何为常云何无常佛言善男子色是无常解脱色常乃至识是无常解脱识常善男子若有善男子善女人能观色乃至识是无常者当知是人获得常法婆私吒言世尊我今已知常无常法佛言善男子汝云何知常无常法婆私吒言世尊我今知我色是无常得解脱常乃至识亦如是佛言善男子汝今善哉已报是身告憍陈如是婆私吒已证阿罗汉果汝可施其三衣钵器时憍陈如如佛所敕施其衣钵时婆私吒受衣钵已作如是言大德憍陈如我今因是弊恶之身得善果报惟愿大德为我屈意至世尊所具宣我心我既恶人触犯如来称瞿昙姓惟愿为我忏悔此罪我亦不能久住毒身今入涅槃时憍陈如即往佛所白婆私吒说佛言憍陈如婆私吒比丘已于过去无量佛所成就善根今受我语如法而住如法住故获得正果汝等应当供养其身尔时憍陈如从佛闻已还其身所而设供养时婆私吒于焚身时作种种神足。

　　诸外道辈见是事已高声唱言是婆私吒已得瞿昙沙门咒术是人不久复当胜彼瞿昙沙门尔时众中复有梵志名曰先尼复作是言瞿昙有我耶如来默然瞿昙无我耶如来默然第二第三亦如是问佛皆默然先尼言瞿昙若一切众生有我遍一切处是一作者瞿昙何故默然不答佛言先尼汝说是我遍一切处耶先尼答言瞿昙不但我说一切智人亦如是说佛言善男子若我周遍一切处者应当五道一时受报若有五道一时受报汝等梵志何因缘故不造众恶为遮地狱修诸善法为受天身先尼言瞿昙我法中我则有二种一作身我二者常身我为作身我修离恶法不入地狱修诸善法生于天上佛言善男子如汝所说我遍一切处如是我者若作身中当知无常若作身无云何言遍瞿昙我所立我亦在作中亦是常法瞿昙如人失火烧舍宅时其主出去不可说言舍宅被烧主亦被烧我法亦尔而此作身虽是无常当无常时我则出去是故我我亦遍亦常佛言善男子如汝说我亦遍亦常是义不然何以故遍有二种一者常二者无常复有二种一色二无色是故若言一切有者亦常亦无常亦色亦无色若言舍主得出不名无常是义不然何以故舍不名主主不名舍异烧异出故得如是我则不尔何以故我即是色色即是我无色即我我即无色云何而言色无常时我则得出善男子汝意若谓一切众生同一我者如是则违世出世法何以故世间法名父子母女若我是一父即是子子即是父母即是女女即是母怨即是亲亲即是怨此即是彼彼即是此是故若说一切众生同一我者是即违背世出世法先尼言我亦不说一切众生同于一我乃说一人各有一我佛言善男子若言一人各有一我是为多我是义不然何以故如汝先说我遍一切若遍一切一切众生业根应同天得见时佛亦得见若天得见非佛得见者不应说我遍一切处若不遍者是则无常先尼言瞿昙譬如一室有百千灯炷虽有异明则无差灯炷别异喻法非法其明无差喻众生我佛言善男子汝说灯明以喻我者是义不然何以故室异灯异是灯光明亦在炷边亦遍室中汝所言我若如是者法非法边俱应有我若法非法无有我者不得说言遍一切处若俱有者何得复以炷明为喻善男子汝意若谓炷之与明真实别异何因缘故炷增明盛炷枯明灭是故不应以法非法喻于灯炷光明无差喻于我也何以故法非法我三事即一善男子汝意若谓我是作者是义不然何以故若我作者何因缘故自作苦事然今众生实有受苦是故当知我非作者若言是苦非我所作不从因生一切诸法亦当如是不从因生何因缘故说我作耶善男子众生苦乐实从因缘如是苦乐能作忧喜忧时无喜喜时无忧或喜或忧智人云何说是常耶善男子汝说我常若是常者云何说有十时别异善男子若我作者是我亦有盛时衰时众生亦有盛时衰时若我尔者云何是常善男子汝意若谓离眼有见是义不然何以故若离眼已别有见者何须此眼乃至身根亦复如是汝意若谓我虽能见要因眼见是亦不然何以故如有人言须曼那华能烧大村云何能烧因火能烧汝立我见亦复如是先尼言瞿昙如人执镰则能刈草我因五根见闻至触亦复如是善男子镰人各异是故执镰能有所作离根之外更无别我云何说言我因诸根能有所作善男子汝意若谓执镰能刈我亦如是我有手耶为无手乎若有手者何不自执若无手者云何说言我是作者善男子能刈草者即是镰也非我非人若我人能何故因镰善男子人有二业一则执草二则执镰是镰唯有能断之功众生见法亦复如是眼能见色从和合生若从因缘和合见者智人云何说言有我善男子汝意若谓身作我受是义不然何以故世间不见天得作业佛得受果若言不是身作我非因受汝等何故从于因缘求解脱耶汝先是身非因缘生得解脱已亦应非因而更生身如身一切烦恼亦应如是先尼言瞿昙我有二种一者有知二者无知无知之我能得于身有知之我能舍离身犹如坏瓶既被烧已失于本色更不复生智者烦恼亦复如是既灭坏已终不更生佛言善男子所言知者智能知耶我能知乎若智能知何故说言我是知耶若我知者何故方便更求于智汝意若谓我因智知同华喻坏善男子譬如刺树性自能刺不得说言树执刺刺智亦如是智自能知云何说言我执智知善男子如汝法中我得解脱无知我得知我得耶若无知得当知犹故具足烦恼若知得者当知已有五情诸根何以故离根之外别更无知若具诸根云何复名得解脱耶若言是我其性清净离于五根云何说言遍五道有以何因缘为解脱故修诸善法譬如有人㧞虚空刺汝亦如是我若清净云何复言断诸烦恼汝意若谓不从因缘获得解脱一切畜生何故不得先尼言瞿昙若无我者谁能忆念佛告先尼若有我者何缘复忘善男子若念是我者何因缘故念于恶念念所不念不念所念先尼复言瞿昙若无我者谁见谁闻佛言善男子内有六入外有六尘内外和合生六种识是六种识因缘得名譬如一火因木得故名为木火因草得故名为草火众生意识亦复如是因眼因色因明因欲名为眼识若是因缘和合故生智不应说见即是我乃至触即是我善男子是故我说眼识乃至意识一切诸法即是幻也云何如幻本无今有已有还无凡夫不能思惟分别如是事故说言有我及有我所我作我受先尼言如瞿昙说无我我所何缘复说常乐我净佛言善男子我亦不说内外六入及六意识常乐我净我乃宣说灭内外入所生六识名之为常以是常故名之为我有常我故名之为乐常我乐故名之为净先尼言世尊唯愿大慈为我宣说我当云何获得如是常乐我净佛言善男子一切世间从本已来具足大慢能增长慢亦复造作慢因慢业是故今者受慢果报不能远离一切烦恼得常乐我净若诸众生欲得远离一切烦恼先当离慢先尼言世尊如是如是诚如圣教我今已离如是大慢是故诚心启请求法云何当得常乐我净佛言善男子谛听谛听吾当为汝分别解说善男子若能非自非他非众生者远离慢法先尼言世尊我已知解得正法眼佛言善男子汝云何言知已解已得正法眼世尊所言色者非自非他非诸众生乃至识亦复如是我如是观得正法眼世尊我今甚乐出家修道愿见听许佛言善来比丘即时具足清净梵行证阿罗汉果。

　　外道众中复有梵志姓迦叶氏复作是言瞿昙身即是命身异命异如来默然第二第三亦复如是梵志复言瞿昙若人舍身未得后身于其中间岂可不名身异命异若是异者瞿昙何故默然不答佛言善男子我说身命皆从因缘非不因缘如身命一切法亦如是瞿昙我见世间有法不从因缘如大火焚烧榛木风吹绝焰堕在余处是岂不名无因缘耶佛言善男子我说是火亦从因生非不从因瞿昙绝焰去时不因薪炭云何而言因于因缘佛言善男子虽无薪炭因风而去风因缘故其焰不灭瞿昙若人舍身未得后身中间寿命谁为因缘佛言梵志无明与爱而为因缘是无明爱二因缘故寿命得住善男子有因缘故身即是命命即是身有因缘故身异命异智者不应一向而说身异命异梵志言世尊唯愿为我分别解说令我了了得知因果佛言梵志因即五阴果亦五阴善男子若有众生不然火者是则无烟梵志言世尊我已知已我已解已佛言善男子汝云何知汝云何解世尊火即烦恼若有众生不作烦恼是人则无烦恼果报世尊我已正见唯愿慈矜听我出家尔时世尊告憍陈如听是梵志出家受戒经五日已得阿罗汉果。

　　外道众中复有梵志名曰富那复作是言瞿昙汝见世间是常法已说言常耶如是义者实耶虚耶常无常亦常无常非常非无常有边无边亦有边无边非有边非无边是身是命身异命异如来灭后如去不如去亦如去不如去非如去非不如去佛言富那我不说世间常虚实无常亦常无常非常非无常有边无边亦有边无边非有边非无边是身是命身异命异如来灭后如去不如去非如去非不如去富那复言瞿昙今者见何罪过不作是说佛言富那若有人说世间是常唯此为实余妄语者是名为见见所见处是名见行是名见业是名见着是名见缚是名见苦是名见取是名见怖是名见热是名见缠富那凡夫之人为见所缠不能远离生老病死回流六趣受无量苦乃至非如去非不如去亦复如是富那我见是见有如是过是故不着不为人说瞿昙若见如是罪过不着不说瞿昙今者何见何着何所宣说佛言善男子夫见著者名生死法如来已离生死法故是故不着善男子如来名为能见能说不名为着瞿昙云何能见云何能说佛言善男子我能明见苦集灭道分别宣说如是四谛我见如是故能远离一切见一切爱一切流一切慢是故我具清净梵行无上寂静获得常身是身亦非东西南北富那言瞿昙何因缘故常身非是东西南北佛言善男子我今问汝随汝意答善男子如于汝前然大火聚当其然时汝知然不如是瞿昙是火灭时汝知灭不如是瞿昙当那若有人问汝前火聚然从何来灭何所至当云何答瞿昙若有问者我当答言是火生时赖于众缘本缘已尽新缘未至是火则灭若复有问是火灭已至何方面复云何答瞿昙我当答言缘尽故灭不至方所善男子如来亦尔若有无常色乃至无常识因爱故然然者即受二十五有是故然时可说是火东西南北现在爱灭二十五有果报不然以不然故不可说有东西南北善男子如来已灭无常之色至无常识是故身常身若是常不得说有东西南北富那言请说一喻唯愿听采佛言善哉善哉随意说之世尊如大村外有娑罗林中有一树先林而生足一百年是时林主灌之以水随时修治其树陈朽皮肤枝叶悉皆脱落唯真实在如来亦尔所有陈故悉已除尽唯有一切真实法在世尊我今甚乐出家修道佛言善来比丘说是语已即时出家漏尽证得阿罗汉果。

　　御录经海一滴卷之十九

　　音释

　　榛

　　(责辛切音臻树高丈许子如小栗)。

　　镰

　　(方盐切音廉锲也)。
乾隆藏第 164 册 No. 1669 御录经海一滴


　　御录经海一滴卷之二十　　　　　机十

　　大般涅槃经之八

　　尔时世尊告憍陈如言阿难比丘今为所在憍陈如言世尊阿难比丘在娑罗林外去此大会十二由旬而为六万四千亿魔之所娆乱是诸魔众悉自变身为如来像宣说一切诸法阿难比丘八魔𦊰故而作是念此诸佛说各各不同我于今者当受谁语世尊阿难今者极受大苦虽念如来无能救者以是因缘不来至此尔时文殊师利菩萨白佛言世尊此大众中有诸菩萨亦能受持无量诸佛十二部经何忧不能受持如是大涅槃典何因缘故问憍陈如阿难所在尔时世尊告文殊师利谛听谛听文殊师利阿难事我二十余年具足八种不可思议何等为八一者事我已来二十余年初不随我受别请食二者事我已来初不受我陈故衣服三者自事我来至我所时终不非时四者自事我来随我入出诸王刹利豪贵大姓见诸女人及天龙女不生欲心五者自事我来持我所说十二部经一经于耳曾不再问如写瓶水置之一瓶六者自事我来虽未获得知他心智常知如来所入诸定七者自事我来而能了知如是众生到如来所现在能得四沙门果有得人身有得天身八者自事我来如来所有秘密之教悉能了知善男子阿难比丘具足如是八不思议是故我称阿难比丘为多闻藏善男子阿难比丘具足八法能具足持十二部经何等为八一者信根坚固二者其心质直三者身无病苦四者常勤精进五者具足念心六者心无憍慢七者成就定意八者具足从闻生智善男子如汝所说此大众中虽有无量无边菩萨是诸菩萨皆有重任所谓大慈大悲如是慈悲之因缘故各各匆务调伏眷属庄严自身以是因缘我涅槃后不能宣通十二部经是故我今顾问阿难为何所在欲令受持是涅槃经文殊师利阿难比丘今在他处去此会外十二由旬而为多魔之所恼乱汝可往彼𤼵大声言一切诸魔谛听谛听如来今说大陀罗尼一切天龙乾闼婆阿修罗迦楼罗紧那罗摩㬋罗伽人与非人山神树神河神海神舍宅神等闻是持名无不恭敬受持之者是陀罗尼十恒河沙诸佛世尊所共宣说若欲受持应受五事一者梵行二者断肉三者断酒四者断辛五者乐在寂静受五事已至心信受读诵书写是陀罗尼当知是人则得超越七十七亿弊恶之身尔时世尊即便说之。

　　阿摩隶　毗磨隶　涅磨隶　瞢伽隶　醯磨罗若竭捭　三曼那跋提　娑婆陀　娑檀尼　波罗磨他　娑檀尼　摩那斯　阿拙啼　毗罗祇　庵摩赖𡊨　婆岚弥　婆岚摩　莎隶当泥富那　摩奴赖绨

　　尔时文殊师利从佛受是陀罗尼已至阿难所在魔众中作如是言诸魔眷属谛听我说所从佛受陀罗尼咒魔王闻是陀罗尼已悉𤼵阿耨多罗三藐三菩提心舍于魔业即放阿难文殊师利与阿难俱来至佛所阿难见佛至心礼敬却住一面佛告阿难是娑罗林外有一梵志名须跋陀其年极老已百二十虽得五通未舍憍慢获得非想非非想定生一切智起涅槃想汝可往彼语须跋陀言如来出世如优昙华于今中夜当般涅槃若有所作当及时作莫于后日而生悔心阿难汝之所说彼定信受何以故汝曾往昔五百世中作须跋陀子其人爱心习犹未尽以是因缘信受汝语尔时阿难敬受佛敕往须跋陀所作是言已须跋陀言善哉阿难我今当往至如来所时须跋陀到已问讯作如是言一切众生受苦乐报皆随往日本业因缘是故若有持戒精进受身心苦能坏本业本业既尽众苦尽灭众苦尽灭即得涅槃。

　　我已先调伏心佛言善男子汝今云何能先调心须跋陀言世尊我先思惟欲是无常无乐无净观色即是常乐我净作是观已欲界结断获得色处是故名为先调伏心次复观色色是无常如痈如疮如毒如箭见无色常清净寂静如是观已色界结尽得无色处是故名为先调伏心次复观想即是无常痈疮毒箭如是观已获得非想非非想处是非想非非想即一切智寂静清净无有堕坠常恒不变是故我能调伏其心佛言善男子汝云何能调伏心耶汝今所得非想非非想定犹名为想涅槃无想汝云何言获得涅槃善男子汝已先能诃责粗想今者云何爱着细想不知诃责如是非想非非想处故名为想如痈如疮如毒如箭善男子汝师郁头蓝弗利根聪明尚不能断如是非想非非想处受于恶身况其余者世尊云何能断一切诸有佛言善男子若观实相是人能断一切诸有须跋陀言世尊云何名为实相善男子无相之相名为实相世尊云何名为无相之相善男子一切法无自相他相及自他相无无因相无作相无受相无作者相无受者相无法非法相无男女相无士夫相无微尘相无时节相无为自相无为他相无为自他相无有相无无相无生相无生者相无因相无因因相无果相无果果相无昼夜相无明暗相无见相无见者相无闻相无闻者相无觉知相无觉知者相无菩提相无得菩提者相无业相无业主相无烦恼相无烦恼主相善男子如是等相随所灭处名真实相善男子一切诸法皆是虚假随其灭处是名为实是名实相是名法界名毕竟智名第一义谛名第一义空善男子是相法界毕竟智第一义谛第一义空下智观故得声闻菩提中智观故得缘觉菩提上智观故得无上菩提。

　　尔时须跋陀罗从佛闻说大般涅槃甚深妙法而得法眼见法清净于是须跋陀罗欢喜踊跃欣庆无量即时须发自落而作沙门法性智水灌注心源无复缚着漏尽意解得罗汉果即前佛所瞻仰尊颜头面礼足悲喜交流深自悔责恨我毒身久劫已来常相欺惑令我长没无明邪见沦溺三界外道法中今大喜庆蒙如来恩得入正法累劫碎躯未能报此须臾之恩说是语已悲泣流泪复白佛言世尊我年老迈余命无几未脱众苦行苦迁逼唯愿世尊少住教诫哀愍救护莫般涅槃尔时世尊默然不许须跋陀罗不果所请愁忧热恼高声唱曰苦哉苦哉世间空虚世间空虚哀哉哀哉众生福尽正慧眼灭于如来前举身投地忙乱浊心昏迷闷绝久乃苏醒涕泪哽咽而白佛言世尊我今不忍见于如来入般涅槃中心痛切难任裁抑我自何能与此坏器毒身共住唯愿世尊后当涅槃于是时顷即入涅槃尔时不可说不可说无数亿恒河沙诸大菩萨比丘比丘尼一切世间天人阿修罗等知佛必欲涅槃同声唱言苦哉苦哉如何正觉一旦舍离无主无归无依无趣思慕恋爱悲感号泣互相执手捶胸闷绝迷失诸方哀恸三千大千世界尔时世尊出八种声普告大众莫大号哭犹如婴儿各相裁抑勿自乱心汝等于此行苦生死大海勤修净心莫失念慧疾求正智速出诸有三界受身苦轮无际无明郎主恩爱魔王役使身心䇿为僮仆遍缘境界造生死业贪恚狂痴念念伤害无量劫来常受苦恼何有智者不反斯源汝等当知我旷劫来已入大寂无阴界入永断诸有金刚宝藏常乐我净我今于此显难思议现方便力入大涅槃示同世法欲令众生知身如电生恋慕心生死暴河漂流速疾诸行轮转法应如是如来涅槃甚深甚深不可思议乃是诸佛菩萨境界非诸声闻缘觉所知佛复告诸大众是须跋陀罗已曾供养恒河沙佛于诸佛所深种善根以大愿力常在尼干外道法中出家修行以方便慧诱进邪见失道众生令入正智须跋陀罗乘本愿力今得遇我最后涅槃得闻正法既得果已复入涅槃自我得道度阿若憍陈如最后涅槃度须跋陀罗吾事究竟无复施为设我久住无异今也尔时世尊说是语已即歔长欢唱言善哉善哉须跋陀罗为报佛恩汝等大众应当供养其尸安立塔庙须跋陀罗当焚尸时即于火中放大光明现十八变尔时无量大众及诸外道邪见众生𤼵菩提心得入正见是时大众悲感伤悼收取舍利起塔供养。

　　尔时佛告阿难普及大众吾灭度后汝等四众当勤护持我大涅槃我于无量万亿阿僧祇劫修此难得大涅槃法今已显说汝等当知此大涅槃乃是十方三世一切诸佛金刚宝藏常乐我净周圆无缺一切诸佛于此涅槃而般涅槃最后究竟理极无遗诸佛于此放舍身命故名涅槃汝等欲得决定真报佛恩疾得菩提诸佛摩顶世世所生不失正念十方诸佛常现其前昼夜守护令一切众得出世法当勤修习此涅槃典佛复告阿难吾未成佛示入郁头蓝弗外道法中修学四禅八定受行其教吾成佛来毁訾其法渐渐诱进最后须跋陀罗皆入佛道如来以大智炬烧邪见幢如干草叶投大火焰阿难今我亲戚诸释种子吾甚忧念我涅槃后汝当精勤以善教诫我诸眷属授与妙法深心诲诱勿得调戏放逸散心入诸境界受行邪法未脱三界世间痛苦早求出离于此五浊爱欲之中应生忧畏无救护想一失人身难可追复毕此一形常须警察无常大鬼情求难脱怜愍众生莫相杀害乃至蠢动应施无畏身业清净常生妙土口业清净离诸过恶莫食肉莫饮酒调伏心蛇令入道果深思行业善恶之报如影随形三世因果循环不失此生空过后悔无追涅槃时至示教如是尔时阿难闻佛语已身心颤动情识忙然悲哽呜咽哀不自胜。

　　尔时天人一切大众悲哀流泪不能自裁尔时世尊普告四众佛般涅槃汝等天人莫大愁恼何以故佛虽涅槃而有舍利常存供养复有无上法宝修多罗藏毗那耶藏摩达摩藏以是因缘三宝四谛常住于世能令众生深心归依何以故供养舍利即是佛宝见佛即见法身见法身即见贤圣见贤圣故即见四谛见四谛故即见涅槃是故当知三宝常住无有变易能为世间作归依故佛复告诸大众汝等莫大愁苦我今于此垂欲涅槃若戒若归若常无常三宝四谛六波罗密十二因缘有所疑者当速𤼵问为究竟问佛涅槃后无复疑悔三回告众尔时四众无𤼵问者何以故一切四众已于戒归三宝四谛通达晓了无有疑故尔时世尊知诸四众无复余疑叹言善哉善哉汝等四众已能通达三宝四谛无有疑也犹如净水洗荡身垢汝等当勤精进早得出离莫生愁恼迷闷乱心尔时世尊于师子座以真金手却身所著僧伽梨衣显出紫磨黄金师子胸臆普示大众告言汝等一切天人大众应当深心看我紫磨黄金色身尔时四众一切瞻仰世尊以黄金身示大众已即放无量无边百千万亿大涅槃光普照十方一切世界日月所照无复光明放是光已复告大众当知如来为汝等故累劫勤苦截身手足尽修一切难行苦行大悲本愿于此五浊成阿耨多罗三藐三菩提得此金刚不坏紫磨色身具足三十二相八十种好无量光明普照一切见形遇光无不解脱佛复告诸大众佛出世难如优昙华希有难见汝等大众最后遇我为于此身不生空过我以本誓愿力生此秽土化缘周毕今欲涅槃汝等以至诚心看我紫磨黄金色身汝当修习如是清净之业于未来世得此果报尔时世尊如是三反殷勤三告以真金身示诸大众即从七宝师子大床上升虚空高一多罗树一反告言我欲涅槃汝等大众看我紫磨黄金色身如是展转高七多罗树七反告言我欲涅槃如是三反上升虚空高七多罗树三反从空中下坐师子床如是殷勤二十四反告诸大众我欲涅槃汝等深心看我金刚坚固不坏紫磨黄金无畏色身如优昙华难可值遇汝等大众应当深心瞻仰为是最后见于如来自此见已无复再睹汝等大众瞻仰令足无复后悔佛复告诸大众我涅槃后汝等大众应广修行早出三有勿复懈怠散心放逸尔时一切世界天人四众遇涅槃光瞻仰佛者一切三涂八难世间人天所有烦恼四重五逆极恶罪咎永灭无余皆得解脱尔时世尊显出紫磨黄金色身殷勤相告示大众已还举僧伽梨衣如常所披。

　　佛复告诸大众我今时至说是语已即入诸禅尔时世尊如是逆顺入诸禅已普告大众我以甚深般若遍观三界一切六道诸山大海大地含生如是三界根本性离毕竟寂灭同虚空相无名无识永断诸有本来平等无高下想无见无闻无觉无知不可系缚不可解脱无众生无寿命不生不起不尽不灭非世间非非世间涅槃生死皆不可得二际平等等诸法故闲居静住无所施为究竟安置必不可得从无住法法性施为断一切相一无所有法相如是其知是者名出世人是事不知名生死始汝等大众应断无明灭生死始复告大众我以摩诃般若遍观三界有情无情一切人法悉皆究竟无系缚者无解脱者无主无依不可摄持不出三界不入诸有本来清净无垢无烦恼与虚空等不平等非不平等尽诸动念思想心息如是法相名大涅槃真见此法名为解脱凡夫不知名曰无明作是语已复入超禅从初禅出乃至入灭尽定从灭尽出乃至入初禅如是逆顺入超禅已复告大众我以佛眼遍观三界一切诸法无明本际性本解脱于十方求了不能得根本无故所因枝叶皆悉解脱无明解脱故乃至老死皆得解脱以是因缘我今安住常寂灭光名大涅槃尔时世尊娑罗林下寝卧宝床于其中夜入第四禅寂然无声于是时顷便般涅槃其娑罗双树即时惨然变白犹如白鹤尔时阿难心苦迷闷都不觉知不识如来已入涅槃未入涅槃尔时楼豆以清冷水洒阿难面扶之令起以善方便而慰喻之语阿难言哀哉哀哉痛苦奈何奈何莫大愁毒热恼乱心如来化缘周毕一切人天无能留者苦哉苦哉奈何奈何阿难佛虽涅槃而有舍利无上法宝常住于世能为众生而作归依我与汝等当勤精进以佛法宝授与众生令脱众苦报如来恩尔时阿难闻慰喻已渐得醒悟哽咽流泪悲不自胜其拘施那城娑罗林间纵广十二由旬天人大众皆悉遍满尖头针锋受无量众间无空缺不相障蔽尔时无数亿菩萨一切大众一时昏迷闷绝躄地苦毒入心隘声不出如是异类殊音一切大众哀声普震一切世界。

　　尔时阿难闷绝渐醒举手拍头捶胸哽咽悲泣流泪哀不自胜长跪佛前以偈悲叹。

　我昔与佛誓愿力　幸共同生释种中
　如来得成正觉道　我为侍者二十载
　深心敬养情不足　一旦见弃入涅槃
　痛哉哀哉荼毒苦　无极长夜痛切心
　我身未脱诸有网　无明之㲉未出离
　世尊慧觜未啄破　如何见舍疾涅槃
　我如初生之婴儿　失母不久必当死
　世尊如何见放舍　独出三界受安乐
　我今忏悔于世尊　侍佛已来二十年
　四威仪中多懈惰　不能悦可大圣心
　愿正觉尊大慈悲　施我甘露令安乐
　我愿穷尽未来际　常觐世尊为侍者
　唯愿世尊大慈光　一切世界摄受我
　痛哉痛哉不可说　呜咽何能陈圣恩

　　尔时无数亿恒河沙菩萨一切世间天人大众互相执手悲泣流泪哀不自胜各相裁抑即皆自办无数微妙香华宝盖宝幢宝幡璎珞遍满虚空投如来前悲哀供养尔时欲界六天色界无色界诸天一切供养倍胜于前。

　　敬请如来入金棺已尔时拘施城内一切士女期请如来圣棺入城自伸供养尔时世尊大悲普覆令诸世间得平等心得福无异于娑罗林即自举棺升虚空中高一多罗树尔时帝释及诸天众即持七宝大盖四柱宝台四面庄严七宝璎珞垂虚空中覆佛圣棺无数香华幢幡璎珞音乐微妙杂彩空中供养尔时世尊大圣金棺于娑罗林虚空之中徐徐乘空从拘施城西门而入东门而出入城南门从北门出乘空左绕还从拘施西门而入尔时七宝圣棺当入城时一切大众悲号哽咽各持无数宝幢幡盖香华璎珞至茶毗所悲哀供养佛初成道恒河北岸一树栴檀随佛而生大如车轮高七多罗树香气普熏供养如来其香树神与树俱生常取此香供养于佛佛入涅槃此一檀树即随佛灭枝叶俱落神亦随死有诸异神取此香树送茶毗所悲哀供养其地乃是三世诸佛茶毗之处大觉世尊乘本愿力亦于是处茶毗尔时一切大众哀泣盈目各持七宝香炬一时大哭茶毗香楼哀震大千一切世界复以香华遍满供养是时宝炬至香楼所自然殄灭尔时世尊大悲普润待迦叶众来至乃然时大迦叶与五百弟子在耆阇崛山去拘施城五十由旬身心寂然入于三昧于正受中倏尔心惊举身颤栗从定中出见诸山地皆大震动即知如来已入涅槃告诸弟子我佛大师入般涅槃时经七日已入棺中苦哉苦哉迦叶以敬佛故不敢飞空往如来所即将弟子寻路疾行至拘施城北门而入迦叶前进遥见佛棺将诸弟子一时礼拜号哭哽咽闷绝躄地昏浊乱心良久乃醒尔时如来大悲平等为迦叶故棺自然开显出三十二相八十种好真金紫磨坚固色身迦叶与诸弟子见已闷绝躄地喑咽悲哽良久乃苏烧香散华哀泣供养供养已讫棺门即闭。

　　世尊大悲即现二足千辐轮相出于棺外回示迦叶从千辐轮放千光明遍照十方一切世界尔时迦叶与诸弟子见佛足已哀号哽咽右绕七匝复礼佛足悲哀哭泣声震世界说偈哀叹。

　如来究竟大悲心　平等慈光无二照
　众生有感无不应　示我二足千辐轮
　我今深心归命礼　千辐轮相二足尊
　千辐轮中放千光　遍照十方普佛刹
　我今归依头面礼　千辐轮相长光照
　众生遇光皆解脱　三涂八难皆离苦
　我复归依头面礼　轮光普救诸恶趣
　世尊往昔无数劫　为我等故修苦行
　今证得此金刚体　足下由放千光明
　悲哀稽首归命礼　安于众生千辐轮
　佛修众德为一切　修道树日降四魔
　四魔降已伏外道　众生因此得正见
　稽首归依头面礼　众生正见光明足
　佛为一切真慈父　足光平等度众生
　我复归依头面礼　平等离苦轮足光
　我遇千辐光明足　悲喜交流哀切心
　我复悲哀头面礼　有感千辐轮光明
　稽首归依轮足光　乘究竟乘出三界
　敬礼天人归依足　轮光普照三有苦
　众生未得脱苦门　皆悉归命轮光足
　我等轮回未出离　如何轮足见放舍
　哀哉哀哉诸众生　长夜莫睹轮足光
　悔过世尊大慈悲　示我千辐轮光足
　哀哉今遇轮光相　自此当何复再睹

　　尔时迦叶与诸弟子说是偈已大觉世尊千辐轮相金刚双足还自入棺封闭如故尔时如来以大悲力从心胸中火踊棺外渐渐茶毗经于七日焚妙香楼尔乃方尽尔时城内士女天人大众于七日间悲号哭泣哀声不断各以所持供养不歇分布舍利起塔供养。

　　御录经海一滴卷之二十

　　音释

　　𦊰

　　(古犬切涓上声罟也)。

　　𡉬

　　(陈知切音池)。

　　歔

　　(休居切音虚)。

　　颤

　　(之𥊳切音战四支寒掉也)。

　　御制大般涅槃经跋

　　大般涅槃经四十卷释迦牟尼佛如来世尊在拘施那城娑罗双树间将入涅槃时酬诸菩萨所问是为四十九年转大法轮最后垂示究竟指归惟谭不思议真性解脱法门直指无上上决定第一义谛乃诸经中之转轮圣王法宝中之金刚摩尼一入全真真外无法虽三藏十二分并是本师金口圣典其中皆有了义真诠然如来世尊为众生故随顺世间种种音声应时及节方便开示虽一音演出七语成无量法门而以九部经等喻为半字唯大乘经典乃为满字若然则满字经典中亦尚隐有半字此涅槃经唯一绝待如来法界犹彼醍醐尚不杂于酥酪何况于乳譬如虚空为一切物之所住处是经亦尔为一切妙义之所住处譬如四大和合而成万物其中若无空大则四大亦不能成是经亦尔为一切善法之空大诚为无相无名之宝海非文非字之义天最尊最胜之法幢难议难思之圣药也夫五通仙人声闻辟支佛等并能于寿命中修短自在如来于一切法得大自在力岂不能住寿亿劫万劫而乃同于凡夫八旬之寿入般涅槃何欤盖业识幻躯出生我我所想才有此岸即无彼岸虽得圣果而于此有[糸*系]毫许未能净尽解脱便为生死之所流转既未达彼岸尚㳂此岸饶经八万劫终竟落空亡不能常住于无所住清净觉海如来为众生故不肯示现辟支佛五通仙等于寿命中随意自住以致后学弟子起于法爱落我我所故现舍头目脑髓入般涅槃欲俾百亿万人天众生悟此业识幻躯犹同毒树虽以如来紫磨黄金色身三十二相八十种好慈善根力具足神通尚非常住之身所以如来弃之犹弃敝屣随顺化缘毫无执吝此如来亲身示现一切世界无常无乐无我无净此岸本无唯此大海之中缘起沤生缘灭沤散如来化身有老病死同于凡夫之寿明示诸行无常是生灭法也虽然如来真身非人天身非恐怖身非杂食身是身非身非身大身无量亿劫坚牢不坏等如虚空无有形貌同无生性非断非常一切人中天上地及虚空诸有寿命悉入如来寿命海中于诸寿中最为第一人若了证定不于如来世尊生灭尽想是故如来于般涅槃时佛口亲宣佛是常法不变易法有常有乐有我有净令诸弟子离四颠倒一心精进如来法身无老病死寿不可尽入般涅槃而非般涅槃明示生灭灭已寂灭为乐也入涅槃时又为天人众生增广福田为菩萨圣众垂示法要分身千百起舍利塔布列阎浮提界分明提持千万亿劫如佛住世举光明拳耀人心目为众生故粉碎虚空此我佛最后檀波罗密於戏我佛如来世尊诚为恩覃无尽上至十地菩萨下至六道众生之大医王大慈悲父矣朕阅斯经尊重顶礼悲欣交集如是涅槃秘藏本应具录全文缘从他经之例录其四分之一盖因卷帙繁多难以备录非有别义也经云遇是佛法宝城不应取于虚伪之物如彼商主遇真宝城取诸瓦砾而便还家又永明云此非诵文法师凑其智海闇证禅伯了此慧灯唯除真见性人一乘道种方能悟入了彻无疑此经有超劫之功获顿成之力虽在生死常入涅槃恒处尘劳长居净刹现具肉眼而开慧眼之光明匪易凡心便同佛心之知见烦恼客尘不待断而自灭菩提妙果弗假修而自成乃至等冤亲和诤论齐凡圣泯自他一去来印同异融延促混中边世出世间不可称不可量不可说不可说之力莫过大慈悲父末后之垂范者当来佛子咸共勉旃朕愿与同此无上上甘露妙味焉。

　　雍正十三年乙卯四月初八日
