乾隆藏第 158 册 No. 1652 明觉聪禅师语录


　　明觉聪禅师语录卷第一　　　　貌一

　　嗣法门人寂空编

　　敕书

　　皇帝敕谕朕惟迦文启教妙觉之理独隆法相归空菩提之心最上慧舟匪隔泽雨无偏显究竟以开氓参真常而济俗渐积胜业咸由浅以及深澡练精明要藉微而为着制行务期于证道先除五欲之萌皈诚必本于明心用释六情之网脱遗尘境瞻企法门克衍宗传斯称开士咨尔禅僧性聪戒律清严规模淳朴迹超俗外恒持不染之心理寄忘言了悟无生之旨游方无住演法有年朕万机之余间观释典念含生昧觉多因自失其本明果定慧齐修亦可各还其固有然必求诸漏俱尽始堪进悟夫宗乘抑能知五蕴皆空方可皈依于法宝闻尔久参觉性堪表梵群于是引至禁林召开觉路尔则钦承朕命克广善因不兢不浮无荣无虑直宣正义𠃔弗滞于迷途弘阐清䂓信无惭于福地全护珠之念惟在精勤探舍筏之微渐空执着法性昭其本具妙心示以归源实冀空凡惟希登岸诚可以悟真如之谛而迈次第之禅者也是用封尔为明觉禅师锡之敕印於戏务期解脱永乘不退之轮益懋修行不关有缘之果荷兹新谕勉尔后图钦哉。

　　　　敕　　命
顺治拾陆年　月　　　日
　　之　　宝

　　表

　　谢恩表

　　奏为恭谢天恩事窃(臣)自幼参方云水随分松槚自甘原无过分之想尤幸
天朝之擢屡蒙
皇睿惠庇迎住万善殿提唱宗猷每愧行疏识浅拙朴慵材有负
圣明之至意振恢颓纲铭骨顶踵难报仁慈之万一不意泽雨无涯直擢僧伦表帅
褒封明觉禅师锡之
敕印感荷恩洪古佛来世绍隆法化除其望阙谢恩之外惟以朝夕顶焚祝延
圣躬万寿永继义农日月恒扇汤禹仁风则天下朝宗乐业焉不胜惶悚待命之至。

　　进五灯表

　　奏为请
钦定正宗释典
俞旨入藏颁行以彰禅德以扬法化事(臣)窃以
朝廷之治必用礼乐正教为经而佛祖之道亦藉语言文字以显故政者致治之本而文者载道之器人臻于道国臻于治相须而成相助为理自古及今未之或废者也(臣)草野微贱遭逢
圣明仁慈广博三宝聿隆德化荡平四隅归向真所称佛心
天子有道
圣人(臣某)何幸荷承隆遇万善殿得觐
龙光延寿寺瀳蒙
鸿泽敕印赐号有加无已说法开戒至再至三
圣德如天念㳙涘之莫报
皇恩若鉴敬刍荛以前陈(臣某)窃有进焉(臣)师祖现住浙江嘉兴府石门县福严禅寺(臣僧)通容者达磨四十一世之嫡裔临济三十一代之正传也生长八闽受腊六十有七历居十刹阐法二十余年德业过人道风秀世所虑法门凋敝释典混淆于辛卯年编辑五灯严统一书类遵宋普济禅师五灯会元旧本列宋元明
大清近代禅宗其中一二传疑悉依大藏佛祖通载兼传世诸书旁搜确证言言根据订定无误凡二十五卷盖此书之名严统者缘佛祖传流既远时代浸遥五代绪分千灯续焰未免宗支混滥法谱誵讹立说唱教者乃似是而或非后学参求者遂传虚而失实(臣)师祖所以痛心扼腕不惮艰劬勒成此书详核考正字字无谬十年心血两眼冰霜天地鬼神实式临之释典之有严统亦犹儒教之有正史关系世道人心者匪浅以鲜正宜为世模范典型百代会事机不偶湮没名山原本已恭呈
睿览外仍将前集二十五卷并解惑篇一册敬进
御前伏祈
呈上钦定部集
敕谕入藏颁行庶俾正宗藉以久传道统因而广播法门幸甚世道幸甚(臣某)无任战栗待命之至为此具本谨奏以闻。

　　辞表

　　奏为请
旨回闽祀亲以扫师塔事窃(臣某)自云游学道负笈参方焚膏继昼演教累年虽霟属法门而宗旨渊源尚未入室有负于师授者良多幸
皇上丰隆古佛济世慈航提佛法之颓纲救宗门之衰弊诚于佛祖增光缁流有赖焉(臣某)屡受浩荡之
洪恩叨赐过誉之禅号优沐过深感愧靡极兹所请者(臣某)第离乡以来亲墓久旷不理师塔荒芜未扫亲师之恩旲天罔极时切忧心寸念未报况今年已半百衰老残躯时尝抱恙倘一时永决终天之恨何日得已也仰恳
皇仁垂𠃔准锡南归理亲墓扫师塔潜山养拙俾得以朝夕焚香祝万寿于无疆祈
太后慈体而康泰则国祚绵绵于不替矣(臣)曷胜悚息待命之至。

　　序

　　盖闻槃水方圆原无定象景标直枉确有因缘审夫针芥相投非关卿法我法筌蹄顿释宁辨前言后言随物而施移时即逝如梦中之朋俦畛域同榻异征似行边之寒暑晦明殊情类感聚聋而鼓谁证声闻叩喑所尝自喻甘苦若谓顽铜质限曷贵炉锤或当糠秕眼迷攸资披洗窃怪争鸣喙喙朝四暮三小知闲闲甲可乙否恃弄猢狲伎俩异别构狮经虎律选场赖具龙象神通直掀翻狐涎犴啸妖窟惟明觉和尚掉普济航伸兜罗手觉弘五衍识洞三玄名宿遍参处处根寻着已疑团旦豁逌逌不傍他人悟树藤之随来斩除枝蔓味砂米之尽去啸破虚空因而长庆传宗龙拂与宝幢并竖锦山演教蒲团将猊座增辉我闼八荒以南锡而北卓神栖三昧于东度示西来笑口头禅纷纭棒喝应人间世㨗答鼓桴唤醒群蒙半字皆含满义结成心印大音自是希声阐大藏之遗籍小子之述万川月映拨者一轮百里雷惊振焉亿汇试问望洋海若畴能截断众流请看闻樨堂中至此猛寻各鼻。

　　赐进士出身光禄大夫太子太保礼部尚书前通议大夫礼部左侍郎兼内翰林国史院大学士胡世安沐手拜撰

　　序

　　憨璞禅师来京奉
召入内苑万善殿时蒙
清问诸禅众亦咸得与之参证久之侍者录问答之语成帙(简)获读之𢥠然作而叹曰盛哉禅宗之道适符我
皇上化导天下之至意也我
皇上学贯天人道合精一礼乐政刑灿然备举复于万几之暇旁究宗教时示一语圆明普现无非欲觉悟群伦偕登善道乃禅宗之要倡明佛教于一念不生一法不立万象昭融即证菩提其接引众生出离苦海悯人拯世亦复如是则禅师之语录不信乎为化导之资乎而世之论者恒以迦文之法幻化为宗天地万物且不有何有于语言文字之繁虽然夫人之性无物不有无物不空诚不可岐而为二苟如所云性外果有余物耶矧性之在人无论知愚原不尽昧非赖开引之神机欲其豁然自悟是犹索过风于前林觅往梦于既寤不可得也故致鱼者必资之筌求兔者必资之蹄执筌以为鱼据蹄以为兔固为不可欲离筌而取鱼舍蹄而搏兔亦乌能哉然而演西来大意使人因言证悟悟因言入言入悟空盖亦难矣若夫不能于杀活之机纵横自如则拘滞一隅动辄有碍矣不能圆满充足覃及诸方则气索神沮无以及来学之锋矣即骋词树义拈缀有痕求其混融无迹云流天空究亦不能也有若师者博综妙谛不即语言不离语言所谓真正语不着有无语雷轰电拂语如大医王制药随证而愈疾俾读斯录者从所证入小而迁善远罪大而明心见性诚可谓灵承我
皇上化导天下之至意弘昭普觉立教度人之盛者矣猗欤休哉若(简)略无知识妄绘虚空尚望师之有以破除瘴碍也。

　　顺治十六年季春资政大夫礼部尚书宛平王崇简薰沭撰

　　序

　　楞严经云但有言说都无实义然则一千七百则公案皆历代祖师言说也皆无实义也古来心心相印者又何以有语也金刚经云是真语者实语者如语者不诳语者不异语者然则三藏十二部皆诸佛菩萨之真语实语也如语不诳语不异语也今日振扬宗风者又何必无语也若作无语会曹溪一滴不闻声若作有语会少室堂前偏饶舌呜呼语而无语无语而语如是理会得来可以读憨璞禅师语录矣师绍济宗之嫡传为天童密老人之法裔雷音久震于南土狮吼忽移于
凤城良以憨师自恒沙亿劫中夙植德本今亲遇转轮
圣王如来召至上林万善殿集众唱酬因缘水乳恭承
天语宣问抉尽佛病祖病魔病憨师一味承当全具佛药祖药魔药于是机境相酬
天子嘉焉赐号明觉禅师兹当结制期满拈提盈帙横着竖着拂子遍地风光直提倒提拄杖普天震动谓之语而无语可也谓之无语而语可也有一门外老者窥而叹叹而为之作颂曰。

百痴血嗣济宗赤帜平平实实洞达明悉洒洒落落末后一着感通
帝座究未说破春到花开事理兼该乾坤灿烂吾道一贯莺鸣燕语祖风扬举刬尽誵讹海不扬波噫门外老者为谁云栖弟子大周也

　　顺治十六年岁次己亥暮春太傅兼太子太师吏部尚书加一级内翰林秘书院中极殿大学士古吴金之俊薰沐谨序

　　序

　　夫㧞俗超劫达士乃能镜其原味道阐宗至人方克穷其旨破六尘而无漏窥一乘而无上妙智常圆名言斯绝所谓顺鼓天倪动合冥悟者矣若乃非闻非说光映壁而无光即物即心月因指而岂月实己灵之莫负宁他圣之可求雪山老子别示家风广额屠儿顿超本分贫人得宝笑富室之皆空远客归家何程途之有在是岂区区凡劣汲汲声闻所能窥其门兴造其玄同也哉恭荷
皇上以尧舜而普古佛之心即禹汤而示菩萨之行征师万善殿召对称
旨敕印赐号明觉诚国朝之盛典
圣世之洪恩也而明觉禅师者天童嫡脉临济英枝直指人心独步了然之岸深明宗旨尝疏无碍之源示法流则严以红炉不容片羽引白衣则示以方便独露真常提掇真空铺扬等觉加以戒行精䖍慈悲广普兹将说法语录慨付流传诚五门六度之航真十地八禅之炬开华严之秘同时大众如盲如聋雪滹水之冤伎死禅和如麻似粟岂非嵩山之只履未西而曹溪之滴水常存者欤(漺)素无才识兼乏证入曩蒙棒喝无异南车承委序文实深汗悚惟愿为天为人为地合元化以无垠无佛无法无僧识宝轮之常转聊将辞绠贯彼意珠故赞叹作礼而为是言。

　　赐进士出身分守江宁镇江道布政使司布政司左参政法弟子杜漺沐手谨序

　　序

　　人生而静天之性也如大月轮光辉普照非空非有无圣无凡教中目之为如来藏相宗目之为大圆镜宗门目之为正法眼自情生智隔想变体殊而危微之界形焉圣凡之念别焉善恶之机动焉非有大圣者起而觉之从冥入冥日用不知亦安所底止乎然而觉之非有他也扬声止响不知声是响根厌动求静谁识静为动本有圣人者出作之君师或示现于儒则先觉觉后或示现于佛则自觉觉他或示现于道则致虚守静而要以明善复初发归未发不失其真醇而葆全其美种而已但人根有利钝缘有生熟不得已而导之以参究教之以操履如是有工夫有作用有证悟有授受究之经世不舍一法实际不受一尘岂真有如是事哉是故论设施而方便多门论理性而归源无二在孔子则目击道存指掌意喻在释迦则拈花示众教外别传在老子则无名天地始有名万物母斯三教同也在临济为三玄三要在曹洞为五位君臣在云门为一字关在沩仰为圆相暗机在法眼为华严六相斯五宗同也岂非千百圣贤各出机用其以发明性善之理肇开心学之秘若有合乎我
皇上道通天地学贯古今固已继危微精一之传矣万几之暇博综宗教每拈一语辄洞极根源有非唐宗问答宋世玉音之所能及而憨璞禅师得
赐紫谈玄焉盖禅师滹水之正传天童之法裔道眼圆明梵行修洁其说法于万善殿也金毛据地不落廉纤掣电之机不容拟议有古广慧琏东林总之风间持其语录以示(荣)字字透关言言破的有如年来又得真消息报道杨岐正脉通者故为论其旨趣与吾儒合者如此善平唐人之碑大鉴也日始以性善终以性善不假耘锄本其静矣呜呼其有旨也夫其有旨也夫。

　　顺治十六年季春朔日中宪大夫内翰林国史院侍讲学士楚黄曹本荣薰沐拜序

　　目录卷第一敕书表(三)序(五)卷第二北京皇城内万善殿语录燕京顺天府愍忠禅寺语录卷第三燕京顺大府愍忠禅寺语录卷第四燕京顺天府愍忠禅寺语录浙江杭州府临安县观音禅寺语录卷第五再住观音禅寺语录杭州府余杭县法喜禅寺语录卷第六杭州府钱塘县广福禅院语录燕京顺天府海会禅寺语录卷第七燕京顺天府海会禅寺语录卷第八燕京顺天府延寿禅寺语录福建邵武府安国禅寺语录卷第九福建邵武府安国禅寺语录示众卷第十示众小参卷第十一小参拈古卷第十二拈古卷第十三颂古卷第十四问答机缘卷第十五法语偈卷第十六偈卷第十七偈启书问卷第十八书问疏引赞卷第十九赞佛事行实序卷第二十文歌塔铭䟦

　　目录终

　　明觉聪禅师语录卷第一

　　音释

　　氓

　　(眉庚切音萌民也)。

　　企

　　(去冀切音器举踵而望也)。

　　聿

　　(以律切云入声遂也)。

　　畛

　　(止忍切音轸田间道也)。

　　逌

　　(于求切音由与攸同)。
乾隆藏第 158 册 No. 1652 明觉聪禅师语录


　　明觉聪禅师语录卷第二　　　　貌二

　　嗣法门人方醒编

　　北京皇城内万善殿语录

　　顺治十五年师在延寿寺应禅期于九月十八日蒙
圣驾临寺延师住万善殿十月初一日入内奉
旨于十五日启期结制是日
御驾亲临命钦差官李昌祚同僧录司执香迎请。

　　上堂师至法座前云者师子座从上佛祖共登人天瞻仰今日山僧荷蒙
圣恩命升此座敢借威光提持向上一路去也喝一喝遂升座拈香云此瓣香虚空包不住大地载不起拈来爇向炉中端为祝延
今上皇帝万岁万安伏愿垂衣致治拱手来朝此瓣香根盘亘古叶覆今时奉为
昭圣慈寿恭简安懿章庆皇太后伏愿顿悟心花速证道果此瓣香坤仪㧞萃淑德超伦奉为
三宫皇后贵妃伏愿紫微长照于深宫玉叶恒敷于上苑此瓣香棒头取证永劫不㤀爇向炉中端为现住云间明𤼵禅院百痴元老和尚以酬法乳之恩遂敛衣敷座云无影林中潜玉兔眉锋裂破三玄门突出哪吒一只手大家扶起破沙盆众中还有共相证据者么僧问尧风永扇舜日重辉万善安禅请师祝赞师云边邦宁靖归王化万姓讴歌乐太平进云万善堂中增瑞气一人有庆等乾坤师云也须知恩始得问海宝千般必求如意镇海明珠如何取得师云不入惊人浪难逢称意鱼进云某甲不与么道师云料汝伎俩有尽进云一念不生全体现六根才动被云遮师云若与么道早涉周遮了也进云龙得水时添意气虎逢山势长威狞师云也是个倚墙靠壁汉问大开炉鞲烹佛炼祖如何是烹佛炼祖之作略师云拶出眼睛穿却鼻孔进云恁么则骨格天然就不假起䂓模师云也须勘过始得乃云炉鞲洪开圣凡路绝钳锤密运铁石心寒劈禅宗之骨髓裂教网之葛藤一句全提千差截断皇宫兜率此界他方随处建立法幢阐扬的旨如月普印于沧江似雷洪鸣于空谷直得百草头上转四谛法轮一毛孔中现百千楼阁尧风荡荡舜日熙熙四海清宁兆民乐业不是神通妙用亦非法尔如然毕竟承谁恩力竖起拂子云天高群象正海阔百川朝。

　　上堂僧问圣德洪开选佛场巍然古佛放毫光单传直指无回互洞彻玄宗振祖纲超群一句即不问临济宾主请师分师云六耳不同谋进云狮子游行无伴侣凤凰栖处绝籓篱如何是宾中主师云猛然踏着来时路进云江城梅报千秋节冈石松号万载春如何是主中宾师云入山特访白云人进云朝阳孕彩天光爽夕魄腾辉海印开如何是宾中宾师云穷途路上愁杀人进云手握吹毛全正令胸藏日月任横行如何是主中主师随声便打僧一喝师又打问观音菩萨从闻思修入三摩地未审与禅宗是同是别师云水急鱼行涩山高鸟不栖进云离四句绝百非请师直指西来意师云蟭螟踏断眉棱骨进云某甲不恁么道师云汝试道看进云没踪迹处莫藏身师云如何是汝藏身处僧喝师云丑拙已露了也乃云凡行脚须具行脚眼参方要识参方句如行舟者识水之浅深御车者知地之高下游山必须到顶参禅志图了悟莫守寒岩困于途辙直下坐断报化佛头说甚威音那畔也无今也无古卓尔孤明也无圣也无凡凝然一体透声透色应化去来无迹无踪遍游南北卷也置于毫端放也充乎法界平等如如性相不二斯是诸佛之慧命诸祖之法眼还会么千年破漆桶特地意分明复举唐庄宗皇帝问兴化和尚朕在中原收得一宝只是无人酬价兴化云借陛下宝看帝以两手捧幞头安膝上兴化云君王之宝谁敢酬价师云庄宗作家君王兴化明眼宗师酬价当时道风千古以正眼观之可以刮盲人之翳膜作佛祖之龟鉴复喝一喝下座。

　　上堂僧问金刚经中有五眼如何是肉眼师云隔窗不见外进云如何是天眼师云丝毫无𦊱碍随处任方圆进云如何是慧眼师云截断生死根进云如何是法眼师云看破佛祖肝胆进云如何是佛眼师云作四生之慧炬僧伫思师云瞎乃云破雪梅花带笑颜律回燮理斗芳妍玄冥戢兆端倪露漏泄威音那畔边诸人若会得始信世界未分早有佛性亘古灵明历劫纯净在圣不资在凡不减三世诸佛以此成道度生诸大菩萨以此修证菩提声闻缘觉以此断惑证真历代祖师以此悟道作人天梯航一切众生以此𤼵心求无上道所谓过去诸如来斯门以成就现在诸菩萨今各入圆明未来修学者当依如是说既依如是说今日万善开方便门示真实相且如何是真实相是法住法位世间相常住。

　　上堂僧问达磨西来一字无全凭心地用工夫又道过去心不可得毕竟如何用工师云任你摸索不着进云如何是现在心不可得师云筑碎汝鼻孔进云如何是未来心不可得师云岂容易与你道破进云既三心不可得即今大众参个甚么师云疑杀天下人僧一喝师便棒问鼻端想现吽字法一切恶者能破坏且道破坏个甚么师云哪吒手里黑漆钵进云微妙金刚三摩地即得如应法成就且道成就个甚么师云金刚脚下三尺土进云谢和尚答话师便打乃举起拄杖云缦天布网欲罗冲汉金鹏以拄杖作钓势云四海垂钩意图扬波锦鲤所以知识唱导意不在言竖拂敲床提持正令德山见僧便棒掀翻灵𧉮旧宅临济见僧便喝震碎鬼窟魔山假使言前荐得犹是认影迷头句下翻身早涉程途万里更于参究大似丙丁求火直下承当秪恐不是玉是玉也大奇万善恁么道莫谓压良为贱只解把住不解放行虽然如是三十年后此话大行。

　　腊八上堂僧问瞿昙未离兜率已降皇宫未出母胎度人已毕因何今夜又睹明星悟道师云但有路可上更高人也行进云秪如未悟已前是如何师云眼横鼻直进云及乎悟后又如何师云无风起浪进云大小瞿昙向者里一场败阙师云过在甚么处进云怜儿不觉丑师云错会不少乃云今日腊月初八尽谓释迦成道时节殊不知成佛已来于今十劫故此未离兜率已降皇宫未出母胎度人已毕既度人已毕又何须今夜睹明星而悟道诸大德若透得者重关棙子始知如来常在家舍不离途中常在途中不离家舍去来无以象动静不以心不起本座遍坐道场法法真如尘尘宝所无一法不是遮那身无一物不是遮那境无边香水海摄入毛孔中百亿须弥卢总在脚跟下圆宗普应妙用该通为总陀罗尼号大自在佛正当今日庆赞一句作么生道自有一双穷相手拨转如来正法轮。

　　上堂僧问把断要津即不问六通意旨请师分师云我这里一窍也无进云如何是天眼通师云矮子入场看傀儡倒骑驴子上高楼进云如何是天耳通师云若将耳听终难会眼里问声方始知进云如何是他心通师云隔垣听音响遐迩俱可闻进云如何是宿命通师云如人饮水冷暖自知进云如何是神境通师云王索仙陀婆一呼知三事进云如何是漏尽通师云庞公箍篱龙牙木杓进云把住放行皆在我收来抛去更繇谁师云也是美泥团汉乃云天寒地冻衲子毛孔卓竖暖室商量便落无计瞌睡所以雪窦道长松之下块石枕头者般汉正好唤起来顶𩕳三千脑后八百若是皮下有血者聊闻举着通身汗流故山僧今日拨转船头与诸人别处相见去也蓦竖拄杖云木上座适才游遍恒河沙国土上至三十三天下至水轮空际一念回头坐在诸人眉𥈤上扬声大叫曰南赡部洲人𤼵火带累东胜神洲人失城甚生怖畏幸遇文殊菩萨云汝等俱是痴众生何必生大恐怖叫唤驰走但能息心妄想三毒业火自然断灭便乃合掌云我等获遇大士指入解脱之门甚生难遭之想从今已后永不退屈遂卓拄杖云木上座与汝作证明。

　　元旦上堂拈香云此一瓣香德超尧舜道迈义轩爇向炉中端为祝严
今上皇帝圣躬万岁万安伏愿圣恩广大恒为万乘之尊道眼圆明永作千秋之鉴此瓣香奉为
昭圣慈寿恭简安懿章庆皇太后伏愿摩耶再世瑶天永锡遐龄龙女重生金躯常乐我净拈香毕僧问佛祖家风旧人间岁月新千年桃核里原是旧时仁如何是新年头佛法师云穿婆衫子拜婆年进云新年佛法蒙师指祝圣一句作么生师云金阙仙官呼万岁寰中黔首庆升平进云某甲不恁么道师云任汝卜度僧呈坐具云全凭者个无私力仰祝皇图亿万春师云也是重说偈言乃云岁庚新正初一百事随心大吉两班龙象森森祝
圣寿同太极齐天一统山河四海兆民安逸佛法流布乾坤万姓咸沾利益人天景仰乐修崇共证般若波罗密复举僧问明教嵩新年头还有佛法也无嵩云无僧云为甚么新年头无佛法嵩云张公吃酒李公醉僧云老老大大龙头𧉮尾嵩云明教今日失利师云万善或有人问新年头还有佛法也无但云有如何是新年头佛法大虫舌上打秋千无尾猢狲倒上树。

　　元宵上堂僧问驱耕夺食即不问如何是夺人不夺境师云林中鸟语新野径人踪灭进云如何是夺境不夺人师云落花随水去渔父拾将来进云如何是人境两俱夺师云把断要津不通凡圣进云如何是人境俱不夺师云白云何处去明月落谁家进云料拣已蒙师指示上元佳节是如何师云家家门前火把子进云慧灯剔起乾坤朗天下人人乐太平师云得风流处且风流乃云法身无形能现众象圣智常寂能应万机即是当人妙明真心转成四智如迅雷震于长空似杲日照于幽谷所谓大圆镜智流出东方阿閦如来平等性智流出南方宝生如来妙观察智流出西方无量寿如来成所作智流出北方成就如来即自一心流出燃灯古佛今夜放白毫相光照天照地有情无情均沾利益皆赖
当今圣主无为之化所谓国政天心顺官清民自安村歌社酒共享升平柳巷花街齐歌有道此际万善如何施设安禅乐道无他事一盏清茶也醉人复举代宗皇帝问忠国师百年后所须何物忠云与老僧作个无缝塔帝云请师塔样忠默然良久云会么帝云不会忠云吾有付法弟子耽源诏问之帝后诏问源云湘之南潭之北中有黄金充一国无影树下合同船琉璃殿上无知识师云代宗帝明眼作家问着便知落处故请塔样尽谓国师默然处呈出塔样了也殊不知被代宗蓦面一拶直得粉碎无处摸索纵饶耽源到来亦是将南作北镂玉雕沙毕竟如何以拂子打圆相云一念不生处团圞样转新
圣寿上堂拈香毕僧问仙鹤到金城筹添万寿亭某甲特上来请师庆遐龄师云天长地久日月恒明进云桃熟三千历芝香九万春师云华封三祝瑞霭九垓进云一轮杲日无私照万物咸沾大地春师云不劳重赞叹乃云绍隆圣位心契真宗不言而化天下归崇菩萨降示神霄独为万邦真主尊中之尊圣中之圣道超日月德冠乾坤驾智海布津梁竖法幢为龟鉴作苍生之慈父振佛法之颓纲体证金刚三昧顿超尘劫大千所谓过量大人具足菩萨万行栴檀林里修无上菩提选佛场中辨衲僧正眼毕竟得何三昧直登华藏玄门顿游毗卢性海。

　　解制上堂僧问菩提本无树不离法身中法身即不问解制请师通师云兔角杖挑五湖月芒鞋踏破万山云进云本来无法可说和尚今日因甚又惑乱人心师云却被阇黎带累进云一滴曹溪流不尽法轮常转度迷津师云话头也不顾僧一喝师云错乃云收起缦天网任他龙象奔腾划破地牢关放出牯牛蹴踏是则是切莫犯人苗稼不见南泉道拟放溪东去未免饮国王水草拟放溪西去亦未免饮国王水草不如随分纳些些且道纳些是个甚么金刚圈栗棘蓬铁蒺藜干屎橛一一嚼得破一一透得明不妨掉臂而去虽然如是正当九旬功满解制一句作么生道针锋影里骑大鹏撞破虚空一轮月。

　　回海会寺谢恩上堂拈香毕师云佛祖机关衲僧巴鼻有时放开有时捏聚捏聚也佛祖髑髅粉碎放开也大悲手眼全彰众中还有么僧问祖印高提出九重乾坤是处演真宗帝道遐昌即不问回山祝圣请师通师云恩逾邱山重须弥芥子轻进云皇风浩荡佛日增明如何是到家一句师云龙骧兼凤舞瑞气满园林进云恁么则万里江山归有道十方云集贺师回师云轻轻蹑足龙门过惹得清风动地来进云谢和尚答话师云切莫草草进云瞒他一点不得师云且莫诈明头乃云法不孤起仗境方生水到渠成月来即印所谓圣人无二道真谛俗谛以圆融圣人无二心世出世间常安乐德配禹汤光腾泉石山僧每惭鄙拙无补法门幸遇
圣君引入禁林肇开觉路深荷殊恩封号锡印佛法尤赖于兴隆济宗从斯而丕振正当谢恩一句作么生道良久云恩深无可语怀抱自分明。

　　上堂僧问优波离尊者持戒第一迦叶尊者头陀第一舍利弗尊者智慧第一恁么则成三如何归一师云但是宿生承愿力当来定是超群人进云某甲不与么道师云一任钻龟打瓦进云腰缠十万贯骑鹤上杨州师云太富贵生进云五百人善知识话头也不识师云今日山僧失利问昨日朝君即不问万善同归意若何师云是圣是凡同在此进云五凤楼前听玉漏途中一句又如何师云踏破澄潭月清光满四维进云到家一句又作么生师云放下兔角杖踢脱铁草鞋进云人归大国方知贵水到潇湘一样清师云龙门无异客云外一间僧乃云佛法无多子海口莫能宣法性遍虚空摩醯鉴不出所以是法非思量分别之所能解超诸尘累不落今时当体全空廓无边际直使阳和运转梅花破玉喷天香雪尽春回柳色摇金含露冷道人行处万境悄然一句全提亡锋结舌且如何道得转身句刹竿头上仰莲心复举宋仁宗皇帝见僧看经问云卿看甚么经僧云护国仁王经帝云既是朕经为什么在卿手里其僧无对师云仁宗皇帝探竿在手到处验人者僧只解看经未具看经眼在所谓贪看天上月失却手中桡当时仁宗皇帝若问山僧但对云与陛下流通有此祗对可谓手眼分明头正尾正以免后人检点。

　　上堂僧问鼓音才震猊座高登人天普集即不问达磨面壁请师通师云瞌睡未了进云九年冷坐无人识五叶花开遍地香师云枝枝撑出珊瑚月进云自从四七分枝后宇宙洪开选佛场如何是选佛场师云龙象交参圣凡共集进云煆炼五湖衲子勘验四海英灵如何是英灵子师云戴角擎头穿海岳龙睛鹘眼辨诸方进云双手劈开生𣦸路翻身直上九重天师云一句随他去千山走衲僧乃云春日融和性天廓朗山光明媚道体全彰刬草灌花皆见性敲钟伐鼓总明心扫地焚香浑身无非乐土和南礼拜终日不离道场一一与诸人𤼵向上机头头揭示入门路若从观音门入者鸦鸣鹊噪竹韵松风若从普贤门入者风柯月渚烟嶂云林若从文殊门入者荆棘林中下脚易月明帘外转身难若从弥勒门入者手把猪头口诵净戒趁出淫房未还酒债总是菩萨入理之门也虽然今日诸人毕竟从那一门而入竖起拂子云识得者个一生参学事毕。

　　上堂灵云桃花保福丛竹龙潭纸灯百丈笑哭者队汉不是成家便破屋失却熨斗拾得榾柮平地栽蒺䔧心中含三毒佛祖生冤家当头谁敢触驴腮马颔得人憎戴角披毛入地狱喝一喝。

　　燕京顺天府愍忠禅寺语录

　　顺治十六年九月二十日师在海会寺受诏入内苑万善殿复奉
旨住愍忠启建禅期于十月初四日进院至
山门云无量妙义百千法门诸人到者里又从那一门而入以拄杖一卓云八字打开无障无碍正令既行佛祖不会喝一喝便入至
佛殿以手指中佛云如何是佛一口针三尺线又指左边佛云如何是佛棕榈叶长夜义头又指右边佛云如何是佛粪扫堆头添𡏖𡒁者三佛既山僧与诸人道破且道真佛即今在甚么处所谓真佛不露影取舍不见形大虫眉上唱歌曲自是聋人不解听。

　　伽蓝堂灵山嘱付永作金汤相扶到底铁心石肠。

　　祖师堂达磨九年面壁无可不可不遇神光一场懡㦬虽然如是且面壁意在于何鹭鸶滩上立意在深潭里。

　　据室当轩按剑唬鬼唬神不下禅床用心不臧愍忠即不然未跨门阃时好与三十棒何谓据此室行此令卓拄杖三下便坐。

　　结制上堂师至法座前云以法空为座灯笼笑咍咍法王登演处提持向上机大众如何是向上机亚竖摩醯三只眼箭锋相拄莫能窥喝一喝遂升座拈香云此瓣香自从旷劫熏修到底灵根不昧拈来有据有繇散去为祥为瑞爇向炉中端为祝延
今上皇帝万岁万安伏愿龙图现瑞凤鸟来仪此瓣香金枝永茂玉叶长春爇向炉中奉为
昭圣慈寿恭简安懿章庆皇太后伏愿寿等虚空心同日月此瓣香奉为
三宫皇后贵妃伏愿法筵龙象呼三祝玉阙金星照九重此瓣香奉为
皇室宗枝王公驸马侯伯勋资伏愿永作岩廊柱石恒为佛法金汤此瓣香奉为
满朝文武诸位尊官伏愿忠简
帝心恩沾黎庶此瓣香昔年饭里咬破砂直至如今饱不饥爇向炉中供养百痴元老和尚以酬法乳遂摄衣敷座僧问赵州昔日少谦光不下禅床接赵王争似吾师多意气披衣说法为升堂且道是同是别师云一般清意味料得少人知进云恁么则但见皇风成一片不知何处有封疆师云不劳重说偈言问奉旨名蓝扬祖道全提三印振纲宗凡圣交参即不问结制一句请师通师云把断咽喉进云且道其中还有优劣也无师云人人鼻孔辽天进云恁么则苦𤓰连根苦甜瓜彻蒂甜师云上座自生分别进云龙归大海波涛静凤到苍梧气象新师云不是汝安身处僧一喝师云犹作主宰在乃云今辰荷蒙
大护法世界主请升此座全提慧剑扫清犴迹狐踪大启红炉煆炼精金美玉直令个个顶门具眼人人脚底无私庶不愧龙天方称
圣意岂不绰绰然有余裕哉且开堂祝圣一句又作么生道但愿尧天风雨顺天下英才入彀中复举僧问投子禅师如何是一大事因缘子云尹司空与我开堂师云投子恁么答话善对来机看孔着楔愍忠今日或有人问如何是一大事因缘亦对他道
皇上与我开堂若有个英灵汉道和尚恁么答话大似矮子看戏随人上下是则是要见投子则易要见山僧则难。

　　明觉聪禅师语录卷第二

　　音释

　　燮

　　(俗燮字)。

　　划

　　(霍国切音画剖也)。

　　骧

　　(息良切音湘马低昂腾跃也)。

　　彀

　　(居候切音姤矢持满也)。
乾隆藏第 158 册 No. 1652 明觉聪禅师语录


　　明觉聪禅师语录卷第三　　　　貌三

　　嗣法门人海屋编

　　燕京顺天府愍忠禅寺语录

　　举法如为首座上堂僧问唱演宗乘须敏手维持大法赖鸿才唱演宗乘即不问维持大法事如何师云妙舞不须夸遍拍三台犹藉大家催进云恁么则大家团圞头共唱无生曲师云你试唱看进云木人把板云中拍石女含笙水底吹师云金风吹玉管那个是知音进云一种没弦琴惟师弹得妙师云子期今已去进云威音那畔真消息今日堂中尽举扬师云唱高和寡乃云由基矢不发则已若发必要一箭定江山良驹不行则已若行必须一日走千里圣人不言则已若言必为天下法今则建立法幢须用久参作家通方达士施大钳锤奋大机用可以开人天眼目可以作四生梯航夺食驱耕为龟为鉴助扬法化表帅丛林所谓意气相投同声相应如何是同声相应处金地遥招手江陵暗点头。

　　上堂僧问升堂说法龙天喜恶辣钳锤虎皱眉棒喝交驰即不问愍忠佛法意如何师云一个秤锤重七斤进云戒定无二意总共证无生师云到头明月归西去水出高原总到渠进云恁么则太平天子贵国靖万民安师云一任赞叹进云杲日当空照乾坤更有谁师云莫向棺材里瞠眼僧喝师云得缩头处且缩头乃云正法眼藏涅槃妙心灵丹一粒点铁成金竖起拂子云且道者个还受点化也无然则心本是佛佛本是心所以人人佩面菱花古镜随类感应普现群机各据其位各谋其政若干得之生万物若坤得之育万物若雷得之为震若水得之为坎若火得之为离若土得之为艮若风得之为巽若金得之为兑若圣人得之独为天下之主德化兆民若知识得之方为人天之师利泽四生正谓有情无情皆共一体三身四智已圆门五眼六通俱解脱常光湛寂体如如即是如来大圆觉大众如何是大圆觉喝一喝。

　　上堂僧问敕下洪开选佛场人天瞻仰法中王君臣道合融三际宾主历然肃万方宾主历然即不问君臣道合事如何师云混元一气象景福万年春进云万里沾恩去也师云至化难逃问三玄三要事难分得意忘言道易亲一句明明该万象重阳九日菊花新明明万象即不问如何是第一玄师云须弥顶上仰青天进云如何是第二玄师云蟭螟𥈤上打秋千进云如何是第三玄师云荐取分明在目前进云如何是第一要师云一条拄杖两头𠿕进云如何是第二要师云句里呈机不为妙进云如何是第三要师云踏着秤锤开口笑进云三玄三要蒙师指格外玄谭作么生师云汝合取口好进云雨过青山秀云开万里天师云汝正好吃棒乃云露拄踏破澄潭月六月纷纷降大雪惊醒昆仑擎铁叉错打泥牛脑出血个中消息少人知神仙秘诀不肯说世尊默默本无言可恨头陀俱漏泄且道漏泄个甚么对一说倒一说金刚脑后三斤铁复举甘贽居士到南泉设斋请南泉念供养泉念云白牯狸奴摩诃般若波罗蜜士拂袖便去斋后南泉问典座甘贽居士在否座云彼时便去泉便打破锅师云虽是南泉据令而行也是奈船不何打破戽斗今日居士来愍忠设斋也不请山僧念供养也不用打破锅不见道他人坐处我不坐他人行处我不行不是与人难共住大都缁素要分明。

　　上堂僧问铁壁银山寂寞场到来龙象绝商量其中若有英灵子踢倒红炉见法王众中还有不受人瞒者么师云手指空时天地转回头石马出笼纱进云果然点额成龙去策马金鞭万里归师云阵云横海上㧞剑搅龙门进云恁么则春色满园关不住一枝红杏出墙来师云闲言语乃云北风凛冽滴水滴冻佛法大有只是牙痛诸人若作佛法会张公吃酒李公醉若作世谛会罗公照镜呈丑拙要去天下觅医人苏州有常州有月大三十日月小二十九太阳门下打三更明月堂前正当午普化曾摇镇州铃演祖惯打瓦子鼓更问佛法意如何无毛大虫原是虎大众还委悉么适才山僧说此无义话诸人难信难入复拈拂子云上来无限良因殊胜功德散周沙界和南圣众遂作女人拜下座。

　　华严会众善信请上堂僧问奉旨开堂扬舜德传戒兴禅报佛恩如何是禅门中事师云一个棘蓬蓦面掷进云降龙钵解虎锡不是等闲虚受持如何是律部中事师云不嫌鹅护雪惟喜蜡人冰进云参禅见性守律明心本是一理如何又道禅律相违师云布衣虽是暖争比锦皮羔进云如何得禅律不相违去师云眉毛厮结鼻孔通同进云禅律二门即且止因斋庆赞意如何师云信受奉行功无浪施进云恁么则端坐受供养施主常安乐师云知汝是个贪嘴禅和问达磨西来不立文字因甚又有楞伽经四卷师云口甜心里苦进云依经解义三世佛冤离经一字即同魔说去此二途请师指示师云万年峰顶一株松进云诸法从本来常自寂灭相未审还假修证也无师云个事圆成本无亏欠进云祗如梁武帝问达磨云朕一生修寺斋僧有何功德磨云实无功德意旨如何师云大似吃李子只向赤边咬进云今日缁素设斋供众未审当来得何果报师云须弥顶上戴花冠进云恁么则不须更问新春意但看风和百草青师云来年更有新条令乃云水寒龙退骨月出兔怀胎殿𧢲吞鸱吻铁锯舞三台此四句中有主有宾有照有用若会得此意者高超物表独步丹霄如或未谙且看量水打碓贵图现成略说些葛藤以塞来命竖起拂子云重重华藏世界重重华藏香水海百亿毗卢楼阁百亿日月须弥一一香光庄严一一宝盖珠网总在拂子头上尘尘混入刹刹圆融独坐菩提树下不起正觉场中集菩萨如云会人天若雨普贤为长子文殊作次男主伴交参广说众义一乘圆教五性归宗淘法执而证偏空了真诠而证实相一念普观无量劫三身圆现于华台所以法门广大尊特威严有眼难睹遮那身有耳不闻华藏教令人难信难入故善财童子南询五十三人度烟水经福城登妙峰然后归见弥勒大士顷刻圆成今日华严会上特请升座山僧聊说一部华严大似一会俨然诸上善人俱会一处若信者同登华藏玄门若诵者共入毗卢性海复举僧问五祖演和尚一大藏教未审切个什么字演云钵啰娘师云五祖老汉恁么道将八十一卷华严经尽情切出了也虽然婆心太切要且无人领会。

　　冬至上堂僧问玄酒味方淡大音声正希一阳初动处万物未生时如何是一阳初动处师云君子道长小人道消进云云净家家月霜凝𣗳𣗳花师云玄风初发动万物已生芽进云野老不知尧舜德冬冬打鼓祭江神师云也是辜恩负义汉问阴消阳复即不问今朝冬至是如何师云文武齐修清德政今朝天子拜南郊进云祗如阴尽阳回枯木花开又作么生师云春到人间草木知进云恁么则意气不从天地得英雄岂逐四时催师云灵苗秀巧剪春风乃云为宗匠者要具打破虚空钳锤有据甸英风韬略方可格外生擒言前辨的截断生死机关塞定鬼门活路直令藏窜无地计较难施进前无路退后无门猛力当头一锥管教丧身失命所谓绝后再苏欺汝不得政当今日天地交泰一阳发生土块翻身石竹抽笋冰河发𦦨铁𣗳开花万灵咸仰于韶光百物皆沾于雨露阴消阳复且止还有一片无阴阳地不受点化诸人还委悉么旷劫已来无变易洞然劫火不相侵。

　　上堂僧问钦命传来出九重皇期三刹阐宗风异香匝地昙花现曹溪一派永流通如何是万善禅师云寰中天子垂衣化棒喝交驰格外传进云饭罢浓茶煎吃了池边石上数游鱼如何是广济禅师云一条白棒拄青天进云有人若问西来意破裤无裆十数年如何是愍忠禅师云一片金砖油里煎进云钵底龙吟雾杖头虎啸风且道三禅是同是别师云一把柳[糸*系]收不得和烟撘在玉栏杆进云恁么则春色无高下花枝有短长师云任汝缁素问如何是先照后用师云寰中天子敕塞外将军令如何是先用后照师云马陵道上死庞㳙如何是照用同时师云棒喝齐施如何是照用不同时师云今日天晴昨日雨进云某甲即不然师云一任汝𨁝跳进云蛟龙若出银河窟管取长江水逆流师便棒乃云皇天无私惟德是辅道备十方顿超今古体之则神普应天中如丽日用之则大风行塞外卷征云所谓圣人之心则为天下人之心则天下人之心咸归圣人之道由是君臣道合父子相亲于今不化而自善焉不治而自遵焉道乃贤圣之基德为天下之本故感龙天拥护圣体康宁佛日光临皇图固砺祗如今日龙象交参咸受
御供以何报答夜半石人穿铁裤起来一跨拜一步。

　　上堂僧问虚空为鼓须弥为椎轻轻击动佛祖攒眉且道是甚么人境界师云胡张三黑李四进云一脚踢倒阎浮𣗳震动虚空大地摇师云若无㧞山力乌骓不易骑进云炎炎六月火生冰夜半日轮当午照师震威一喝进云也是虚空里钉橛师便打问昔日赵州访一庵主云有么有么主竖起拳州云水浅不是泊船处意旨如何师云御街不许夜人行进云赵州又访一庵主云有么有么主亦竖起拳州却赞叹礼拜又且如何师云官不容针私通车马进云一般竖拳为甚么肯一个不肯一个师云有纵有夺进云忽有人问和尚有么有么又如何师云与他三十棒进云若不同床睡焉知被底穿师云明三暗九进云恁么则透网金鳞破浪去回途石马出笼纱师云堕也堕也乃云混元未兆实相全彰何劳立主立宾分玄分妙果然明眼作家自有包天机略掀翻脚下铁昆仑迥脱目前胶盆子抽却云门顾鉴不容临济料拣勘破沩仰圆机不立曹洞五位穿却法眼六相打破黄龙三关若具超宗异目方可照用同时拶开赤肉团边放出无毛铁鹞若乃坐途守辙犹如病鸟栖芦法战停机亦是困鱼止泺如斯之人以何救济遂卓拄杖云打破牢关出阴界优游天地一间人。

　　上堂僧问明知生本不生之理因甚被生死轮转师云一念不生全体现六根才动被云遮进云逢花须插戴遇酒饮三㮎文殊被庵遮女一问为甚默然无对师云不是知音不与谈进云文殊默然和尚答话且道是同是别师云上中下七三七念一进云一枝无孔笛颠倒两头吹师云者是山僧惯得其便问龙蛇混杂凡圣交参透网金鳞翻身便去时如何师云寒蝉虽脱壳终是抱枯枝进云一拳拳倒黄鹤楼一踢踢翻鹦鹉洲又作么生师云看君不是金牙作争解弯弓射尉迟进云袖里金锤光灿烂吹毛宝剑逼人寒师云𢚩须倒退三千里僧一喝师便棒进云自从劈破威音界万紫千红总是春师云且莫诈明头乃云佛祖本源衲僧命脉唤作如如乌玄鹄白不落宫商离魍魉宅大用现前天然超格众中还有身负须弥胸藏日月者么可继瞿昙千载金灯堪扶临济三玄的旨手提宝镜照破六趣之幽冥顶具神机劈开三途之桎梏鬼界魔窟化作功德之林酒肆鱼行原是维摩丈室所谓头头是弥勒处处观世音诸人还要与观音相见么以拂子一拂便下座。

　　上堂僧问大道无相湛寂如如常在目前当人不委请师指示师云峰高不长无根草林壑幽深却隐云进云若能皮肤脱落尽孤高气格迥凡尘师云金龟撞破壁蚯蚓展泥沙进云月船不犯东西岸须信篙人用意良师云弄潮须得弄潮人问如何是眼盖乾坤句师云杲日当空明宇宙临机谁是出头人进云如何是截断众流句师云船子虚空舞鲤鱼上刹竿进云如何是随波逐浪句师云看取棚头美傀儡牵抽全藉里头人进云龙得水时添意气虎逢山势长威狞师云借人帽子赴人席乃云波斯跳上珊瑚树跛鳖空中把月吞蜗𧢲蜒蚰穿海岳无端撞倒铁昆仑此语唤作如来禅也得唤作祖师禅也得若作祖师禅会壁上安灯盏堂前置酒台问来打三盏何处得愁来若作如来禅会夜梦不祥门书唵囕半夜醒来依旧平坦诸人谛信得去不用𦘚蛇添足若是依稀鼻孔仿佛眼睛你辈茄子瓠子好似朝菌不知晦朔蟪蛄不知春秋不知月闰之大小米价之高低近来京城太平皇风浩荡百姓讴歌将一文钱买得三个大烧饼吃得饱𪖙𪖙地夜来不睡花毡席晓向街前唱哩啰大众且道唱个甚么三个孩儿抱花鼓莫来拦我毬门路。

　　上堂僧问前百丈道不落因果为甚么便堕野狐身师云秤锤原是铁进云后百丈云不昧因果为甚么便脱野狐身师云一双红杏换消梨进云不落不昧又作么生师云总是野狐身进云恁么则鸳鸯绣出从君看不把金针度与人师云耕夫制玉漏不是行家作进云泥牛饮尽澄潭月石女加鞭不转头师云引不上乃云木毬在手当阳抛出验龙𧉮铁笛随身到处逢场歌一曲通方达士敲唱俱随克壮徽猷挥戈佛日磨砻智剑吞吐栗蓬至于炼石补天敏手割城夺壁机谋敲猛虎口里牙取毒龙头上角若能如是方称济下儿孙堪据曲录木床以为唱导之首毕竟唱个甚么擂铁鼓撞金钟报道杨岐正脉通复举陆亘大夫谓南泉云弟子家中有一瓶瓶中养一鹅今鹅长成欲要出瓶不得打破瓶亦不得损却鹅如何得出南泉呼大夫亘应诺泉云出也师云南泉钩锥在手惯用得便大夫虽被他一钓便上管教瓶里鹅未知落处山僧恁么提掇不是扶强欺弱要且泾渭分明。

　　腊八上堂僧问世尊夜半睹明星而悟道也是眼中着屑和尚今日鸣钟鼓以升堂那堪雪上加霜且道其中还有悟也无师云不因今日事争识卖𤓰客进云当门不用裁荆棘后代儿孙惹着衣师云也是熟处难忘进云毗婆尸佛早留心直至如今不得妙师云山冷春和笋出土一池碧水照人寒进云明眼宗师天然犹在师云涂污山僧了也进云某甲罪过师云彼此作家进云相随来也师云低声低声问雪山苦行六年多夜睹明星事转讹说法度生即不问未悟已前事若何师云若不入水争见长人进云既悟已后又作么生师云明眼人落井进云清净本然无一事眼中着屑祸门开师云不睹云中雁焉知沙塞寒进云威音那畔无消息锦上铺花几万层师云惟有韩公文灿烂不妨再转念篇章进云祖祢不了生前事殃及儿孙终日忙师云不因筵前酒席过那知今日面惭红进云超群须是英灵汉敌胜还他狮子貌师云也须吃棒始得僧一喝师云鼓粥饭气乃云一佛出世千圣赞扬一花现瑞五叶流芳法化流通于大千随机普度于震旦所以佛说一切法为度一切心我无一切心何用一切法只因众生心病转多佛乃设下诸品妙药殊不知后学执药成病摘叶寻枝故世尊在灵山会上临末梢头拈花示众格外提持不立文字教外别传要令人人悟佛知见慧性开廓契证实相玄宗通达真空妙理教人立地成佛谓之㨗径一乘之法既然如是瞿昙今夜睹明星悟道又悟个什么良久云梦里惺惺有弥勒觉后空空无释迦。

　　立春上堂僧问腊尽寒犹在心空性不空若明参学事大地鼓春风如何是逢春一句师云鸟啼无影树花发不萌枝进云万里阳和动千家喜气新师云须信壶中别有天乃云无阴阳地律初回无影枝头花始发今值春王之首三阳开泰之辰风光扇野畅人怀负酒携琴游郭外若论衲僧分上自有本地风光普天匝地不被寒暑推迁不属生死交谢直饶虚空粉碎大地平沉不曾动着脚跟下一[糸*系]头毗岚风起劫火洞然亦未曾坏着脚跟下一毫毛不见道大火所烧时我此土安隐。

　　岁旦上堂僧问元正启祚景物重新祝圣一句请师举扬师云祝融峰顶万年松进云恁么则三足临霄汉重轮贯紫微师云五凤楼前彩凤舞九龙亭上现龙图进云为报寰中百川水来朝此地莫东归师云但得雪消去自然春到来问江山千古秀花木四时新如何是迎新句师云户纳祯祥书戬谷街前童子舞桃神进云如何是国泰民安句师云一人有庆兆民赖之进云如何是风调雨顺句师云鼓腹作村歌击壤游花市进云恁么则法轮常转无今古佛日增辉劫外春师云与汝没交涉乃云运转鸿钧之始新颁凤历之初皇风浩荡于乾坤旭日雍熙于御宇所以天和地利物阜时康万象含春花卉敷茂莺鸣御苑瑞霭皇图风以调雨以顺禾登九穗麦秀二岐官以庆民以欢文致升平武偃干戈苍生鼓腹于寰中佛法弘扬于世外又蒙圣典启建禅期有烦大众同登宝殿仰祝无疆毕竟如何祝赞遂起身拈香云
圣躬万岁万万岁。

　　元宵上堂僧问年来不觉又元宵雨雪飘飘度野桥正恁么时如何是转身句师云八角磨盘空里走进云水到渠成龙退骨月穿潭底水无痕如何是出身句师云拽转天关并地轴任凭摆手出通津进云藏身处兮没踪踪没踪迹处不藏身如何是入身句师云灵龟曳尾自取丧身之兆进云地暖阳回花烂熳牧童鼓掌笑春风如何是脱洒风流句师云人在忙中皆错过太平无事酒颠人进云恁么则动容扬古路不堕悄然机师云早已堕了也僧便喝师云错乃云宫阙鳌山照紫微太平气象乐怡怡生歌动地连天震火𣗳煌煌搅雪飞今日升座贵图应个时节一机普应上下无差如月当空遍照十方刹土似灯朗耀能破天地昏衢法法圆现于心宗处处光辉已解脱动静无踪收放有据妙运灵虚性朗常光无定相圆成寂照体虚究察本真空不假修证了本无生且道还有向上事也无陕府灌铁牛嘉州打大象。

　　解制上堂僧问慈云布四海法雨润九洲海宇声名震皇恩何以酬师云一言道不尽进云尧风荡荡千邦定舜日辉辉万国宁师云万古莫能移进云国朝谋烈无双士翰苑文章第一家师云君使臣以礼臣事君以忠进云天共白云晓水和明月流今日解制又作么生师云杖头送出千山去一钵资身四海游进云一言妙法传天下万里江山永太平师云庶民有赖乃拈拂子打○相云结也从此结以拂子划破○相云解也从此解所谓此根若解先得人空一根既返源六根成解脱若证人空者有佛处不得住无佛处急走过明眼衲僧直须勘破三千里外绝誵讹狮子摆坏黄金锁喝一喝复云三月期完十方云散法喜禅悦肩挑步担叨蒙
佛心天子建立无上法幢启大罏鞲祖风奕振且政当今日解制谢恩一句又作么生道圣制周隆今已解紫微长照寿无疆。

　　上堂普天之下率土之民总不出吾
皇化育之中所谓圣人有道天下归焉然则泽加四海乐彻九重日应万机之暇深究宗门的旨欲俾正法流通故命愍忠结制又令律门而信禅门脱敝衣而着珍服虽则门庭有别正眼观来归源无二何谓参禅贵见性持律但束身是则是且道身性相去多少心地含诸种灵苗遍处生。

　　上堂僧问如何是和尚家风师云黑漆钵盂口向天进云如何是宰官家风师云玉笏朝天去进云如何是居士家风师云清斋念佛来进云如何是衲僧家风师云渴饮曹溪水饥吞栗棘蓬乃云十五日已前兔未生角鼠不生牙十五日已后土广人稀相逢者少正当十五日竖穷三际横遍十方若作佛法会观音头上顶弥陀不作佛法会波斯手里失巴鼻若能顶门具眼不被人惑任他说胡张三黑李四大者大法身小者小法身死猫头金刚圈东头买贵西头卖贱衲子几多错过伊可怜当面莫能荐荐不荐火箭飞来射汝面掷下拄杖云穿过髑髅。

　　上堂僧问向上宗乘即不问临济四喝请师分师云倚天长剑逼人寒进云如何是金刚王宝剑师云截断天下人舌头进云如何是踞地狮子师震威一喝进云如何是探竿影草师云你没鼻孔汉进云如何是一喝不作一喝用师云有时恁么有时不恁么进云四喝已蒙师指示全提正令是如何师云触着脑门裂僧喝师便棒乃云空劫露柱不异今日识得三拈却七若是恁么正好○○○○拈却三识得一若不恁么也须○○○○○诸人还识得落处么不见道家中无物野老愁祖意教意都不立夜来白鼠闹啾啾楖栗剿除无处避错手打翻瓮里油泼得堂前黑漆漆石女醒来伸手摸无位真人笑聒聒夜梦不祥睡不安早起门前书大吉以拄杖卓云𢚩𢚩如律令喝一喝。

　　明觉聪禅师语录卷第三

　　音释

　　𠿕

　　(苦吊切音窍不安妥也)。

　　吻

　　(武粉切音刎口唇边曰吻)。

　　泺

　　(弼各切音薄陂泽也)。

　　桎梏

　　(上职日切音质足械也下古禄切音谷手械也)。

　　蜒蚰

　　(上夷然切音延下于求切音尤蜒蚰虫名)。

　　戬

　　(子浅切音剪福祥也)。
乾隆藏第 158 册 No. 1652 明觉聪禅师语录


　　明觉聪禅师语录卷第四　　　　貌四

　　嗣法门人海屋编

　　燕京顺天府愍忠禅寺语录

　　侍御何公请上堂僧问三教本来无异路曹源一派满乾坤曹源一派即不问五家宗旨请师分师云屈指从头数逐一问将来进云晴空轰霹雳大地悉皆闻如何是临济宗师云敲骨取髓痛下针锥进云红旗光闪烁一镞破三关如何是云门宗师云大洋海底火烧脚倒骑铁马上须弥进云线去针来处君臣道合时如何是曹洞宗师云夜半正明天晓不露进云理事元无碍法法总归真如何是沩仰宗师云圆机密意水乳相投进云青山常独露觌面绝无踪如何是法眼宗师云不许夜行投明早到进云五家宗派蒙师指不昧正因事若何师云个事古今明似镜进云恁么则佛法本无多虽慧不能了师云罕遇作家进云和尚莫压良为贱师云山僧罪过乃云大道体宽若太虚本性圆明如古镜万物本闲心泯自静到者里直饶德山棒也须拱手临济喝合取唇皮有问有答便涉言诠谈妙谈玄污人心地大藏小藏鬼神茶饭更有般食人糟粕汉将古人公案穿凿卜度名为提唱更相付嘱以讹传讹瞎却人天眼埋没祖师心良可悲也若是出格禅流必不堕他臭糟瓮里自有跨海神机别立生涯愍忠恁么道将三百六十骨节八万四千毛孔搓作一团抛向诸人目前了也各自理会只如今日台旆临筵合作么生只将补衮调羹手拨转如来正法轮。

　　上堂三尺龙泉手里提千魔百怪胆魂飞真饶铁额铜头者失却顶𩕳第一机若论第一机释迦摸索不着弥勒手提不起迦叶𥁞力觑不破天下知识说不出愍忠不惜唇皮总为诸人揭露了也且道揭露出甚么门前古树全彰古佛法身绀殿祥云悉是遮那境界牛栏马厩清净伽蓝罏炭镬汤极乐国土捶门打户共演真常伐鼓敲钟并归圆觉所以头头无碍道处处启圆通𨵙然无寄不落泥洹毕竟如何履践露柱穿靴水上立石人火里踢纸毬。

　　上堂寂寥非内无影树下鹧鸪啼宽廓非外匣里青𧉮狮子吼若作佛法会不是祖师心若作世谛会亦非涉露布所谓参学者要识宾主句如闹市贾容辨取异宝奇珍采骊珠不忌九洄之渊求美璞无惮三袭之险具此奔流度刃之机丽日光天之目一任横三竖四卷舒自繇棒雨喝䨓了无干涉如何是独脱底人不住中流与两岸随缘在处独称尊。

　　上堂维那出众作女人拜近前三步义手而立师拈拄杖作揖势进云宾主历然师云我者里不容者死尸那一喝师便棒那又喝师云棒上不成龙问释迦应世即不问如何是无相法身师云泥猪癞狗进云如何是圆满报身师云麒麟身上生纹彩进云如何是千百亿化身师云驴事未了马事又来进云三身已蒙师指示透网金鳞作么生师云与你烧尾始得乃云泥人手中拂子跳上三十三天穿过帝释鼻孔撩他发性把虚空一掴直得粉碎带累无神通菩萨无处安身赤裸裸地诸人若信山僧提持不枉到愍忠请扬宗旨如其未会山僧不妨再揭示一番竖起拂子云瞿昙出世为一大事因缘无非谈者个达磨东土来直指人心见性无非指者个天下知识行棒行喝无非要人会者个庞公有男不婚有女不嫁大家团圞头共说无生话亦是说者个祇如诸人还知落处么迎宾与送客千圣也同躔。

　　上堂檀信骤然至修斋布津梁发起诚心意临时请上堂傍通一线道大藏钵啰娘竖起拂子云者一大藏教圆满修多罗尽从这个演出若与声闻说四谛法知苦断集慕灭修道若与独觉说顿渐法令他破其法执当体全空若与菩萨说一乘法令他圆满菩提归无所得若与修罗说无为法令他息其嗔心修证善慧若与地狱说十善法令他发菩提心超出苦海若与人天说般若法令他顿悟真空获无生忍大众拂子有此妙用得无碍辩才为甚么诸人用他不着口似磉盘且道过在甚么处只因妄习迷真性失却顶上玉髻珠。

　　上堂百千妙义不离心源无量法门咸归方寸若能一念廓开便信本心是佛深达实相了最上乘妙性发光亘古圆明不昧法身无相寂灭所以不动道场游化诸国应刹尘于瞬息洞海岳于毫端能使难思教海指掌而念念湛然无尽真宗目睹而心心契合弘张教网捞捷五性三乘顿赴玄机拨开千圣五眼所以随处作主遇缘即宗全机收放又作么生纵夺灵符佛祖印扑碎哪吒第一机。

　　浙江杭州府临安县观音禅寺语录

　　入院上堂云当轩按剑善舞者稀格外提持为寻知己众中还有知己么僧问观音院里观音阁势至楼前势至台若是两忘声色者观音那里出头来出头且止请问和尚今日作么生师云把断要津不通凡圣进云松风归野壑法雨润寰区师云点着山僧痛处进云讴歌道路踊跃眉端去也师云野老不知尧舜德冬冬打鼓祭江神乃云建法幢立宗旨门庭草故选佛场开阃外施机域中石裂杀活星驰劈破三要三玄掀翻佛祖窠臼有时恁么塞汝咽喉有时不恁么放汝出气有时恁么不恁么高高峰顶立深深海底行透过那边随机展演南赡部洲打鼓北俱卢洲上堂一剑定乾坤一言安天下共享升平之乐以助无为之化岂不美哉政当今日开堂祝圣一句作么生道澧霸龙图祯紫殿荆蓝凤舞庆玄宸复举三圣云逢人即不出出则便为人兴化云逢人即出出则不为人师云三圣兴化虽然一门出入争奈驴马不同途一人放行惊群摇岳鬼哭神号一人把住佛祖不容壁立万仞扶竖临济正法眼藏还他二尊宿若论正令全提不如锦山一级地何谓一朝权在手便把令来行喝一喝。

　　当晚小参拈拄杖卓云鞭起水牯牛耕翻祖翁地犁耙已上肩业债难逃避要作临济儿孙直须向异类中行擎头戴角气岸如王一拳拳倒黄鹤楼一趯趯翻鹦鹉洲方可扶宗荷教撑门立户秉佛祖钳锤启大罏鞲有时一棒不作一棒用纵中有夺夺中有纵有时一喝不作一喝行冬行春令腊月鸣雷敲骨取髓痛下针锥遂卓拄杖云是汝诸人还觉得脑门热么喝一喝立两序上堂檐流不溢海独掌不浪鸣丛室欲轮奂全凭众弟兄今既股肱法门如众星拱北恂恂穆穆东西两序悉听指挥兵随印转将逐符行佐赞丛林光扬祖道烹金琢玉拔楔抽钉呼牛作马指鹿为羊人法双忘能所俱泯到恁么田地乃可据佛祖位为人天师奋金刚杵现自在身随处作主左右逢原还有同声相应同气相求者么龙飞攫雾千山动虎啸生风万里寒。

　　佛诞上堂僧问拏云攫雾即不问旧店新开意若何师云新出红炉金弹子簉破阇𥠖铁面门僧喝师云再喝看僧又喝师云放汝三十棒乃云世尊初生一盲引众盲相牵入火坑一手指天迥出威音已前一手指地切莫迷头认影天上天下个个眉毛长八尺惟吾独尊口是祸门殊不知大似灵龟曳尾自取丧身之兆刚被云门一棒打杀与狗子吃贵图天下太平至今横尸露骨腥风遍野无有一人与他雪屈锦山今日路见不平将三千余年公案翻招与黄面老子雪屈去也便下座以拄杖打散。

　　孤朗禅德荐师请上堂蓦拈拄杖左边卓云直下是右边卓云不是竖起拄杖云是与不是粗言及细语皆归第一义掷下拄杖云谛听谛听若论第一义三世诸佛通身是口说不着历代祖师通身是眼觑不破锦山不惜两片唇皮放开一线与诸人道不坏金刚体无念即纯真灵机活鱍鱍坐断涅槃城所谓处生死流骊珠独耀于沧海踞涅槃岸桂轮孤朗于碧天故生也全身现死也全身现若会个中意彻见娘生面大众若见娘生面便知朗公令师去处若知生死去处以此酬恩无恩不酬以此报德无德不报毕竟荐拔一句如何道佛祖位中留不住浮幢王刹现全身。

　　上堂今朝四月十有五农家种田忙碌碌公子折巾罢玩游闺妇养蚕日辛苦惟有风流和尚酒肆逡巡朝游天台暮归南岳倏念之间便回僧堂遇着憍陈如拦胸扭住问云上座适才到甚么处游戏来向伊道未有常行而不住未有常住而不行道了被憍陈如当心一拳依旧骑佛殿出山门去也鼓掌呵呵大笑下座。

　　祈晴上堂久雨不晴浸烂瞿昙鼻孔长天杲日摊眼衲僧眉毛以拂子一拂云拨开云雾始见青天直饶万里不挂片云青天皎皎地也须吃棒始得大众且道过在甚么处试道看如无山僧自道去也击香几云一击虚空成粉碎扶桑涌出日轮红。

　　荐亡请上堂死死生生没了歇所造从前皆业因一念回光俱顿释便证无生契本真者是李氏孺人一生受用事得大自在处所以处生死不经生死罗笼罹疾病不被苦痛相逼幻境非真离幻即觉真觉非咎体性昭然慧镜孤明照破心城夜梦灵源湛寂顿开脑后神光不涉玄微体无去住如月在天普印千江之水似声传谷和鸣五乐之音腾腾任运密密卷舒迥出生死关顿超识暗海一任三界遨游速往九莲净域以拂子一拂云弹指廓开云外路目前无碍即菩提。

　　大悲诞日上堂十方诸国土无刹不现身月印千江波底明寻声常救苦非是耳根听池边蛙鼓语𨵙𨵙深谈实相溪山林薮尽作琴声瑶池现瑞放大光明所谓百草头上荐取老僧闹市丛中识得天子到者里把得住识得主不妨显擒虎之机发掣电之用直饶临济德山也立下风正当庆赞一句作么生道以拂子作献势云将此身心奉尘刹是则名为报佛恩复举云门云闻声悟道见色明心遂抬手云观音菩萨将钱买糊饼放下手却是馒头师云云门恁么说话大似好肉剜疮自讨受屈一生不得快活锦山即不然教伊不得动着动着三十棒。

　　端午上堂僧问超宗异目即不问第一义谛是如何师云万里望崖州进云义谛已蒙师指示端阳一句作么生师云不须门上画蜘蛛僧呈坐具云还有者个么师云认着依然犹不是僧喝师便打乃云今朝五月端午日钟馗手里把铁笔朱雀玄武作祟殃家家门首书大吉赤口白舌尽消除摩诃般若波罗密或有个出格者道长老与么说话俗气不除是则固是锦山门下一点也用他不着何谓人人有个护身符子入水不漂入火不烧三头六臂难近身天魔鬼怪莫能测且应时及节一句又作么生道盘中𧢲黍腻人齿不饮雄黄酒更高。

　　上堂僧问向上宗乘即不问锦山胜境是如何师云十锦亭前下马台进云从来是教院今改作禅林且道是同是别师云同则总同别则总别进云恁么则者一片地多少人得道也师云铁蚁放卵进云狮吼象嗷登宝座龙吟虎啸出天台师云闲言语乃云有佛处不得住十锦亭中莫驻憩无佛处𢚩走过踢翻玲珑岩直透九仙洞有时钱王山顶嘲风美月有时竹林桥畔捞鱼捷虾是汝诸人向甚处摸索山僧脚跟底回首撞见观音菩萨在闹市里悬羊头卖狗肉山僧问他作甚么见伊眼目定动口里喃喃便拦腮一掴钻入诸人眉毛缝里去也还委悉么掷下拄杖云良哉观世音全身入荒草。

　　师诞日上堂僧问乾坤千古寿日月四时新海屋添筹处蟠桃九熟春今辰师诞即不问如何是蟠桃九熟春师云咬着粉碎进云和尚既为知识因甚三熟三偷师云莫谤山僧好进云者个是和尚事如何推在学人分上师云如何是你分上事僧便喝师云与你没交涉乃云翠竹吟风青松筛月若作境会寒山饶舌所以道人人有个生缘处一假风光耀古今圆同太虚[糸*系]毫不减现坚密身亘尘沙劫父母未生前脚跟破纸缠父母既生后鼻孔俱漏逗诸兄弟且道漏逗个甚么以拂子打[○@丫]相云任从沧海变终不与君通。

　　上堂僧问龙骧虎骤拂雕鞍朝扣秦关暮入韩行到水穷山尽处请师直指出长安师云就地撮将黄叶去入山推出白云来进云正恁么时还有落处也无师云动容扬古路不堕悄然机进云如何是悄然机师便打进云和尚不施痛棒教学人如何进退师云汝且领出去乃云绿槐影茂蝉鸣西陆怨斜阳白藕花香风透南窗醒客梦浮𤓰沈李凉簟冰屏红粉佳人浑身受用风流公子脱体全彰大众锦山恁么说话且道是佛意是祖意向者两途觑得破红炉腾焰冷如冰冻得乌鸦白似雪脱或未然六月初一最炎热炙得白鹄黑如漆不见道寒时寒杀阇黎热时热杀阇黎伏惟顺时保爱。

　　田头园头请上堂僧问历祖相传即不问锦山说法是如何师云教伊彻骨彻髓去进云今日龙象交参阿谁证明师卓拄杖进云某甲礼拜去也师云恰遇着个跛鳖子乃云禾镰未动诸贤十圣罔知金钁才拈六臂三头莫测提起也珠回玉转放下也合水和泥高处平低低处补足打成一片不借渠力转身有路不犯锋铓放去收来超方越格所谓得之于心应之于手保福签𤓰丛林龟鉴地藏种田衲僧家风打开解脱门一任铜牙铁嘴咬嚼且收功一句如何道脱却蓑衣闲卧月无为鼓腹唱村歌。

　　立秋上堂火云流野遍空烧竹簟清凉暑渐消无位真人止白汗金风黄叶战空飘犀牛扇手懒摇客听砧声思寂寥大地咸知秋信到谁将生死挂眉梢以拄杖一卓喝一喝。

　　邑侯刘公到寺上堂昨夜梦飞熊晓庭喜鹊噪早得好消息必定文星到既文星到聆音大野泉石腾辉仁风开宝地之华惠露洒祇园之草股肱王室城堑丛林拨转如来正法轮不负灵山亲付嘱今日台旆临筵一句作么生道崇基叠秀春雷动雨过锦山插汉青。

　　上堂昨日新秋今朝上堂井桐叶落雨过初凉祖师顶门一着活卓卓地铁匙挑不起不涉寒暑推迁衲僧正法眼明历历底刀斧劈不开不属移新换旧万象莫能藏覆诸圣无以拟伦牛𧢲不用有兔𧢲不用无鹤颈不用长凫颈不用短迥今古绝罗笼直饶德山将大地束为一棒打他不着临济将海口把为一喝枉费心机祇如不涉功勋底人如何话会上士游山水中人坐竹床。

　　七夕上堂僧问启户容吞空界月撑舟刺破水中天嫦娥会问牛郎女乞巧𤓰期熟未然生熟即不问如何是自家底𤓰种师云踏着秤锤硬似铁进云恁么则离窠脱臼去也师云黯黑石牛儿超然不出户进云绽破顶𩕳寒夜月归来七夕趁穿针师云切莫错认定盘星乃云金风玉露滴梧桐秋水溶溶湛碧空此日人间皆乞巧牛郎织女喜相逢诸兄弟相逢且止且道合谈何事良久云少年一假风流事祗许佳人独自知喝一喝。

　　中元上堂十五日已前千眼觑不见千手摸不着十五日已后推不向前约不退后正当十五日现成公案好与三十棒因甚如斯三世诸佛亦如是历代祖师亦如是天下知识亦如是锦山亦如是还有不恁么者么不见道刚刀虽利不斩无罪之人复偈云秋光已度中元节大地幽冥今日决弹指圆成八万门镬汤罏炭尽消灭喝一喝。

　　祈雨上堂日晒龙鳞岩谷灵泉绝㳙滴地分龟背禾头菜甲尽干枯若要雨似盆倾必须风云际会拈起拄杖云拄杖子化为龙王四方行雨去也虽然如是但欠雷鸣遂卓云一声霹雳喧天地甘雨霶𩃱万物生。

　　中秋上堂中秋月上元灯光明一片无失无增既无失无增因甚月头月尾大地黑漫漫正当十五夜皓魄当空挂清光满太虚大众还委悉么如未锦山与你注破缺时圆相有脚头原在肚皮下圆时缺相无舌头吞缩在口里且应时及节一句作么生道人人尽望今宵月谁信房中失却灯师至龙涛山上堂横空布铁网打凤罗龙坐石垂纶竿求鳌钓鲤还有冲浪锦鳞么。

　　僧问苍松挂月苍松外翠竹吟风翠竹边簉破上头关棙子龙涛山顶浪滔天浪滔天即不问如何是勺水兴波师云阵云横海上拔剑搅龙门进云恁么则澍甘露法雨灭除烦恼焰也师云也要风雷相送进云某甲大出小遇师云莫认苕帚柄唤作赤斑蛇乃云山顶洪涛浪拍天龙王常在护金仙山僧到此宏宗旨拄杖挑来个个圆不见古德云若余一法不成法身若欠一法不成法身若有一法不成法身若无一法不成法身竖起拂子云向者里倜傥得分明便会云门干屎橛洞山麻三斤杨岐三脚驴本师破米筛开眼也着闭眼也着舒卷纵横出没自在且全机独脱意作么生不落圣凡无位次无修无证自然尊。

　　上堂僧问千峰叠翠云如画万壑鸣琴水似雷我既不随声色去何妨声色逐人来如何是不即不离句师云我者里一屙便了进云祗恐不是玉师云你具甚么眼便恁么道僧拟议师便喝僧亦喝师便打乃云无手之人打铁鼓禅床惊起虚空舞扬声大叫听者稀报道金刚烂如土噫者尿床鬼子是甚么语话以两手拍膝云谁人知此意令我忆南泉。

　　上堂大座当轩红炉烈焰拟议进前火星迸面还有不惧者么僧问锦山狮窟龙象交参今日开炉鋾铸凡圣如何是鋾铸凡圣一句师云拶出眼中黑瞳子进云人人自有本地风光何须借此钳锤师云一番煆炼一番新进云如此则痛棒难酬去也师云知恩者少乃云锦山院里今朝大启炉鞲钱粮不丰不敢侵用常住柴炭聪上座自有个方便权将大地为罏日月为炭煆炼凡圣天魔外道罗刹夜义三头六臂总在里许同寒同热同明同暗同生同死同得同证更须知有不在里许者诸人还委悉么如未且待明年正月半与你道破举慈朗首座上堂千里同风喜见招天伦意气道相交助扬法化超今古临济宗纲不寂寥所谓烹金琢玉贵乎作家拔楔抽钉应须好手秉金刚宝剑断衲僧命根飏下栗棘蓬塞破虚空口苟非格外人马行格外事大众如何是格外底事竖起拂子云不因同床睡焉知被底穿。

　　上堂古德道结制七日了也水牯牛作么生又古德道结制七日了也拄杖子作么生锦山道结制七日了也露柱怀胎作么生出来抵对看莫非一喝是么莫非打个圆相是么莫非展两手是么莫非吐舌示之是么莫非作女人拜是么诸昆仲若到诸方呈此见解即得若是锦山门下一总没交涉何谓要从本分中道得一言相契山僧拄杖子两手分付脱或踌蹰且归堂吃茶去。

　　谢邑侯刘公上堂僧问宗风大播龙象临筵学人进前乞师垂示师云吸干沧海水珊瑚吐蕊新进云恁么则祇园增瑞气台星耀紫宸师云调羹好手忠简帝心进云大颠叩齿韩公知归和尚今日与刘公如何相见师云相见又无事不来还忆君乃云月挂锦山万民瞻仰春来花县众卉芬芳所谓堂堂正体坐断报化佛头朗朗秦镜照破诬人肝胆片言折狱只手调羹坐微尘里现坚密身于一毫端行不言令元是过量人方行过量事大众过量人已见过量事已闻政当酬谢一句作么生道了无一物堪相敬展意全凭一瓣香。

　　中期上堂结制限三月如今将半过门庭清泠淡罕得见檀那馒头䭔子多时别水饭蒿汤当纯陀诸兄弟且守清贫所以君子食无求饱居无求安就有道而正焉可谓好学也虽然门风清淡且喜佛法未曾寂寞昨夜三更金刚走入殿里与帝释论佛法争之不已惊醒山僧拽拄杖到殿里问你是甚么人夜半在此相闹金刚云我与帝释论日面佛月面佛帝释云月宫日宫有人成佛者故号此名也金刚云佛之一字悉是虚名殊相劣形皆为幻色山僧听毕与他判断一人把住牢关一人鱼眼当珍珠各人三十棒大众锦山今日举似还有佛法也无或有英灵汉出来道和尚恁么为人也是普州人送贼是则是山僧亦赏汝三十棒。

　　冬节上堂竖起拂子云释迦得者个谓之教外别传达磨得者个谓之直指人心衲僧得者个谓之大机大用所以德山入门便棒临济入门便喝归宗斩蛇石巩架箭者一队无意智汉向无阴阳地绝后再苏星飞电卷冰河发焰枯木生花虽然如是政当今日阴阳交泰意作么生阴向鼻端灭阳从眼里生。

　　戒子请上堂僧问戒性定圆明无碍清净慧如何是戒师云弑佛弑祖进云如何是定师云自东自西进云如何是慧师云定水滔天进云如何是得戒底事师云脚跟下荐取进云谢师指示师云转见不堪乃云昨日沙弥子今朝大比丘弹指登圣位毗卢顶上游所谓戒者如金刚王宝剑亦如百千日月宝剑者能杀生死魔五阴魔烦恼魔故处生死而不染在佛祖位莫能留处处圆明处处解脱日月者照破无明惑愚痴惑恩爱惑入鱼行酒肆没交涉百花林里不沾身念念纯真念念无退大众锦山虽与么道若唤作戒入地狱如箭射不唤作戒高沙弥亲见药山。

　　腊八上堂腊月朔风砭骨冷枯梅吐玉占琼林霜天午夜明星现烁瞎瞿昙双眼睛尽谓释迦老子今夜睹明星悟道成等正觉坐微尘里转大法轮若恁么会穿铁草鞋行脚未有了日在不恁么会又错过释迦老子竖起拂子云大众明星现也还见么掷下拂子云铁牛不吃栏边草好女不着嫁时衣。

　　元旦上堂僧问岁更今日历人是旧年人如何是旧年人师云眉毛依旧额上横乃云新年头旧年毕村家田舍门书大吉僧家排行浑如鹓立仰祝
圣君寿同太极辇道清尘边疆绝敌龙图现瑞彩凤呈祥人人击壤讴歌个个鼓腹乐业祗如林下衲僧毕竟将何报答宝罏沉水焚金殿一句无私利有情。

　　春日上堂我手何似佛手挽回寒谷芳春我脚何似驴脚踏断东风脊骨阳回大地气转鸿钧溪边杨柳暗露文殊眼睛岩畔梅花廓开普贤鼻孔苟能会得头头是道法法全身脱或未然触目是境不见道莫守寒岩异草青坐定白云宗不妙。

　　竹庵西堂嗣法上堂三百余年寂祖道锦城方我破天荒掀翻海岳求知己喜遇铜头忤逆郎山僧担子全分付岩窦云窝深隐藏美则美矣饮水也要贵地脉不见道打面还他州土麦唱歌须是帝乡人卓拄杖一下。

　　元宵上堂空界无尘玉一团夜深光浸逼人寒燃灯古佛入阛阓敲锣普请大家看且道看个甚么蓦竖拂子云画楼舞袖醉春风火树银花满市红谁信自家屋里事庭前露柱挂灯笼。

　　解制上堂春暖发天机黄鹂出翠微雪消堤柳绽香薄岭梅稀远道携孤策轻寒卷衲衣九旬同聚首期满各分飞从上古规有结必有解有解必有结拶破无底篮放出鱼龙鳖成龙者云腾致雨四海兴波为蛇者窜草深藏怕人见面虽然如是各具一种神通三昧三十年后也解为祥为瑞为妖为孽去也莫怪渠侬多意气他家曾踏上头关。

　　进退两序上堂竹木蓊郁凤鸟争栖河海渊深鱼龙聚止所以流通正法眼藏贵乎瞎驴承当扶起门前刹竿必仗弟兄努力所谓先进于礼乐野人也后进于礼乐君子也如钟在𥲤高低普应前后无差丛林藉此森严法道自然攸久且大功不宰毕竟如何但愿东风齐着力一时吹入我门来。

　　上堂春风荡荡春草萋萋黄鹂下翠柳白鹭过青溪临济不会佛法大意枉吃三顿棒云门不会当头句错折一只脚带累后代儿孙兔头上觅角卓拄杖云错错将谓耆婆有妙方原是善财手中药。

　　佛涅槃日上堂名园花笑绣谷莺啼迅雷震地虚空皱眉瞿昙老人一生化导已毕速往常光乐土既然如斯因甚又道若谓如来灭度非佛弟子若谓如来不灭度亦非佛弟子大众向这两途觑得破识得他安身立命处自然不被生死流转脱或未能总在生死海内出没。

　　佛诞日上堂悉达未降皇宫已前四海肃清山是山水是水无是无非男女各安其业已降皇宫之后便诳谑闾阊是非𨦟起诱引男女奔南走北觅佛觅祖所以一猱吠实千猱吠卢卞和刖却足黄帝觅骊珠大似灵龟曳尾自取丧身之兆锦山要且不落他圈缋何故知他心行亏多少同门出入不同廛。

　　送法衣至上堂剪红霞裁白㲲条条水路片片金光罗纹结角不露锋铓线去针来浑然合相展开没遮拦披来无背向提起衣召大众云大庾岭头提不起因甚拈来里大千密潜鸡足山为甚已传锦山手且道者假风光阿谁致得自从踏断曹溪路受用通身烂熳红。

　　退院上堂飏下青原鈯斧抛却秘魔木叉不听锦城画角惟闻啼鸟落花佛法禅道拈向一边火种刀耕衲僧本分无位真人洒洒落落自由自在且临行一句作么生道以拄杖架肩云楖栗横担不顾人直入千峰万峰去。

　　明觉聪禅师语录卷第四

　　音释

　　𨶑

　　(倾入声寂静貌)。

　　攫

　　(匡入声爪持也扑取也)。

　　簉

　　(初救切篘去声冲也)。

　　馗

　　(渠为切音逵人名也)。

　　𥲤

　　(渠上声钟架也)。

　　[(桑-木+(疊-畾))*毛]

　　(徒协切音牒细毛布也)。
乾隆藏第 158 册 No. 1652 明觉聪禅师语录


　　明觉聪禅师语录卷第五　　　　貌五

　　嗣法门人海淳编

　　再住锦山观音禅寺语录

　　进院上堂抛砖引玉价重连城点铁成金克家之子众中莫有克家之子么僧问昨夜苕溪春水发梅香探步迎云活一段风光笑转新乞师指示无篙筏既是无篙又作么生撑师云拄杖在我手进云曲曲水湾湾溪连环九锁如何去师云但看把艄人进云流入沧溟正杳然渔郎来问如何道师云白云深处老僧家进云钓尽狞龙风正顺满船空载月明归师云好个消息乃云豹隐大山将有年口生白醭懒谈禅无端又被风吹出舌动云雷震大千所谓法无定相居必有方道不虚行遇缘即应再礼耶舒相好整顿佛祖徽猷提起无文宝印印破百匝千重放出陕府铁牛触杀南山白额临济老秃奴未是白拈贼大丈夫儿超释迦越弥勒切莫称郑称杨点胸点肋须知更有向上一路始得正当为众竭力毕竟作么生道云门一曲重新唱扶起门前旧刹竿复举法灯和尚云本欲居山藏拙养病过时祇缘先师有个未了公案出来与他了却时有僧问如何是未了底公案灯便打云祖祢不了殃及儿孙僧云过在甚么处灯云过在殃及你处师云山僧鄙志如斯只思崖壑潜身亦为本师有个现成公案未了今日对人天众前举似且如何是现成公案锦包特石化为壁焦尾青桐太古音。

　　腊八上堂蓦拈拄杖云一二三四五五四三二一识得一参学毕踏翻无底船穿靴水上立脱却臭肉汗布衫莫向糊饼里呷汁可笑瞿昙夜睹明星悟道大似判官手里拾得铁笔连忙走入闹蓝中便道金刚般若波罗密以拄杖一划云锦山忍俊不禁为他划断烂葛藤亦免后代儿孙将郑州梨唤作漳州橘且聪上座有甚么长处便恁么道摘破香囊薰大唐昭阳殿宇生春色。

　　上堂迦叶悭阿难富灵云见桃花香严击竹悟者般澹话知他是有祖师意是无祖师意锦山一向风头稍硬不入他华屋不履他门途独宿孤峰目睹云汉松石为枕蒲草作榻有时临浒看瀑有时耕月锄云大众且道山僧与么为人还会祖师西来意也无侬家不管兴亡事尽日和云占洞庭。

　　立两序上堂建大法幢击大法鼓𣒰檀林里狮子游行玛瑙阶前象王蹴蹋同扶临济纲宗共展衲僧巴鼻且衲僧巴鼻作么生展一棒掀翻沧海去直超佛祖上头关。

　　春日上堂僧问新春百物尽萌芽不意梅花蚤到家未审衲僧分上还有循环也无师云花簇簇锦簇簇进云恁么则堂堂独坐千峰顶卓卓分明万古春师云虎啸风生进云有意气时添意气不风流处也风流师云好个庆快衲僧乃云天地容颜丽江山气象新发从今日白人是旧时人冰解银壶活波斯便转身阳和无硬地骅骝踏软尘五陵公子闺阁佳人携琴载酒睇盻而歌曰胜日寻芳泗水滨无边光景一时新等闲识得东风面万紫千红总是春有个英俊衲僧道长老者话是古诗为甚今日作佛法用但向他道自从踏断来时路拍拍拈来总是歌。

　　安维那知客侍者上堂云门一曲腊月念五锦山移向念四吹唱贵乎拍拍相随着着是令手提轮槌万人丛里敌胜三头六臂潜形八面哪吒乞命任他魔佛到来具大眼目分辩泾渭雪窦打破茶钟惊起木马疾如闪电走得通身白汗流犀牛扇子扇一扇飏下大千尘刹中觅则知君不可见见不见清寥寥无瑕玷摊向人前任展转。

　　岁旦上堂僧问金轮影动遍界流辉玉阙令行大千草偃政当恁么时未审承谁恩力师云木马嘶风万里惊进云可谓一人有庆兆民赖之师云尧风永扇万年春进云应时纳佑理自常然祝圣一句又且如何师云祥云缭绕拥金阙进云某甲即不然师云汝又作么生僧举坐具云只将者个为标格仰祝吾皇亿万春师云重说偈言乃云三百六旬之首二十四气之初斩新条令拄杖开封佛祖到来也立下风龙象蹴踏必敬必恭伏惟大众万福襄扶正法流通政当今辰祝圣一句作么生道阊阖九重仙乐奏瑶池三祝等乾坤。

　　元宵上堂今夜灯明古佛放白毫相光遍照大千世界释迦弥勒在光影里横尸倒卧等觉妙觉在光影里头出头没文殊普贤在光影里转身不得天下衲僧在光影里觅佛觅祖乃至四生六道蠢动含灵在光影里张牙努目锦山恁么告报诸人还信得及么若也信得功不浪施若也不信三十年后赵婆沽醋。

　　佛诞日上堂未离兜率十影神驹追不及已降皇宫黄梅时节动薰风未出母胎无端特地自活埋度人已竟人从陈州来不得许州信大众既是不得信因甚么年年初度驴粪烧香马尿茶金盆恶水蓦头浇酬恩打杀非常事也是奴儿见婢骄是则是锦山不图酬恩报德自有别行一路窥籓不入据鼎不尝直向悉达未降皇宫已前当头坐断不重诸圣不重己灵何谓佛之一字吾不喜闻或有个英灵汉道和尚恁么提唱大似掩耳偷铃山僧许伊具衲僧眼。

　　还山上堂无边刹海自他不隔于毫端十世古今始终不离于当处蓦拈拄杖云木上座驾只铁船游四天下文殊把舵普贤摇橹直至西瞿耶尼打坐北郁单越赴斋在中途忽遇一阵狂风暴雨东海龙王轰个霹雳云散天霁连忙回到山门遇着金刚云我快活我快活任汝到处去来不如我者里木上座云者里是甚么所在金刚无语懡㦬而退以拄杖卓一卓喝一喝。

　　上堂语不到处诸佛难下口机不离位刺脑入胶盆明眼汉没窠臼弥纶三界捞捷四生高超物表明格外机裂破无为之乡锄尽性田之草透过威音那边理事无碍圆同太虚无欠无余拈起也大地黑漫漫放下也目前平坦坦全提一句意又作么生当头坐断铁牛颈惊走波斯落楚乡喝一喝。

　　中秋上堂僧问惊风括地透衣寒月到中秋分外圆银宇光辉人尽望马师拈示更无端如何是今宵团圆底意师云斩却月中桂清光满太虚僧拟议师便喝乃云万机不到处寒光荡荡地口说不到处金风飒飒地手提不起处玉露滴滴地稳密田地处秋水湛湛地所以神光不昧万古徽猷含刹海于龟毛之中移乾坤于兔角之上山头鼓浪井底扬尘新罗国里打三更太阳门下正当午中秋请上堂寺里擂钟鼓普请今夜看同去游月府还有来玩赏者么一年一度中秋夜蹉过佳期不再来复举马师父子玩月师云三人证龟成鳖祖云正恁么时是如何师云无孔铁锤当面掷西堂云正好供养师云两手捧不起百丈云正好修行师云好事不如无南泉拂袖便行师云未免铁蛇绕脚祖云惟有普愿独超格外师云虽有格外机且无祖师意马师父子虽排一盘棋势完全却被山僧花劈了也诸人委悉么机前明的旨句后削千差。

　　重阳上堂乃云秋风开竹户分明独露本来人落叶响空阶惊起法身藏北斗夜半醒来没处寻擎头戴角空中走天魔弗识来繇声闻莫知去就八臂哪吒把捉不住千眼大悲觑他不破若是明眼道流自合知机识变随机普应万物齐彰有此韬略不妨登高坐石看断云与野鹤俱飞游倦倚松听竹韵和雨声共乱东篱舒菊庆赏清杯叙己交游谈玄谈妙设若万机休罢千圣不携意作么生无事间来门首望马拖车过响咿哑。

　　杭州府余杭县法喜禅寺语录

　　顺治庚寅年师受众绅衿居士等谓于八月初一日进院至。

　　山门云闹市门头通方阃域不可思议象龙直八毕竟与阿谁相见喝一喝。

　　佛殿云门打杀德山折殿简点将来各见一面新长老到者里合作么生到即不点伽蓝堂弘宗在我护教由你赤胆圆心相扶到底遂以手插香。

　　祖师堂无角铁牛眠少室蓦地看来只是你昔年若解把住封疆佛法不到今日正当佛法委付不肖且道放行是把住是。

　　方丈者一片地乃是驱耕夺食之场𤊳佛炼祖之所你有一丈还你一丈你有一尺还你一尺其中若有作家便请单刀直入有么有么便据坐。

　　当日孝廉何朴庵居士等请上堂师至法座前拈众绅衿请启云雷音震忉利文光动天府句句截千差言言洞肺腑大众听宣切莫莽卤拈僧会司请启云同中有异异中有同磨铜削玉体露金风如何是体露金风底句以手度帖云丹桂香飘秋正浓宣毕以拄杖指法座云大宝华王露头露面早为诸人说法了也更要山僧第二杓恶水泼还委悉么其或未能不免画蛇添足去也遂升座拈香云此瓣香道超日月德逾乾坤爇向炉中端为祝延
今上皇帝圣寿万安伏愿社稷休征边圉宁靖此瓣香锦绣丛中流出箭锋影里拈来奉为本县文资武烈诸位尊官并护法绅衿居士等伏愿常为觉海金汤永作彤庭玉柱此瓣香名不得状不得突出难辨欲避无从爇向炉中专申供养现住金粟本师百痴元大和尚用酬法乳之恩遂摄衣就坐师云啮镞之机陷虎威将军立处十分危不容眨眼扬眉看敌胜还他狮子儿众中还有狮子儿么出来哮吼看僧问苕水磨铜千顷绿佳山抹黛一痕青自古法王无法说为谁说法为谁听师云自古轮王全意气不彰宝印自然尊进云虽然如是争奈落在第二头师云渠侬得自繇进云恁么则龙骧虎骤风云际会去也师云十方同聚会个个学无为进云天共白云晓水和明月流师云切忌随波逐浪乃云全机提唱曲为今时独踞高峰宗风扫地蓦拈拄杖云新法喜和泥合水去也我为法王于法自在杀活临时高超物表谁知业债难逃无端被人推上曲录木床口里水漉漉地说性说心说玄说妙虽然如是若说着一字当堕拔舌犁耕所以承言者丧滞句者迷直令鹍鹏变化点铁成金海岳夷平移星转斗有恁么驱耕手段方可撑门拄户为法为人揄扬祖道正当今日开堂新行条令一句作么生道拈起镆鎁光灿烂铜头铁额也攒眉复举宝寿开堂三圣推出一僧寿便打圣云恁么为人非但瞎却者僧眼瞎却镇州一城人眼去在寿便归方丈师云宝寿劈太华之手三圣擒猛虎之机二老虽竿木随身逢场作戏一时足可观光若谓扶临济正宗太远在何谓只见波涛涌未见海龙宫。

　　当晚小参若论此事如无毛鹞子辽空不留其迹直得星攒碧落月浸丹邱山青水寒风恬浪静者个说话犹坐在洁白地上未到县崖撒手在新法喜不作者般去就要且大家委悉山僧昔在天台通玄寺一日饭里咬着一粒沙向威音未开口已前和声嚼碎七零八落清滴滴白寥寥去来不以象动静不以心有时十字纵横有时壁立万仞有时扬眉瞬目有时簸土飏尘山僧分上尽情吐露了也汝等诸人分上又作么生良久云莫怪相逢太多事光阴似箭急相催。

　　立头首执事上堂僧问如何是和尚家风师云拄杖箬笠进云如何是古佛重光师云尧眉八彩舜目重瞳乃云虎豹威雄全归牙爪之力凤龙飞舞必藉羽翼之功巧匠墨绳裁长补短良工好手绣锦铺花虽是俊俏英灵岐嶷神颖方能担荷宗乘扶持法社自然水乳相投意气相接上下肃如内外安贴正当竭力之际如何指陈妙手不须夸遍拍三台犹藉大家催。

　　重阳孝廉何朴庵严子参请上堂大凡参禅向上一着如今日众绅衿登高相似必须到顶若不到顶焉知宇宙寥廓秋毫为大东鲁为小既然到此合作么生转身进前则千寻瀑布退后则万仞县崖左边荆棘参天右边毒蛇拦路到者里转得身生死不能罗笼爱欲不被牵缠挺出风尘之表直超玄妙之机有句无句龟毛穿却者边那边超然不涉若是倚墙靠壁汉大似瞎驴系铁橛朝打三千暮打八百有甚么过虽然如是莫道法喜压良为贱掷拄杖下座。

　　结制上堂洪炉大座自今开龙象憧憧奋迅来瓶钵此时俱放下莫将山水挂心怀诸人既到此有三件事与诸人议定一者生时不肯坐死了不肯卧二者不得觅佛觅祖指东画西三者不得动着法地若动着一切不安但二六时中平坦去无是无非无人无我因缘到来春雷震动直得百草头上现出金毛狮子一毫端上突出无位真人照用同时人境俱夺历古磨今辉天鉴地若是随群逐队汉东边浪荡西边游戏他日阎王老子打算饭钱将何抵对莫道山僧无警策事到头来悔已迟。

　　上堂僧问向上宗乘即不问如何是铁馒头师云塞断汝咽喉进云恁么则无米饭阿谁能吃师云无面目汉进云未审还有不从口食者么师云有进云如何是不从口食者师云从鼻孔里食进云莫道迩来多澹泊云门胡饼赵州茶师云谢汝供养乃云雪峰毬云门普发机须是千钧弩李广将军射石头错认南山白额虎寒山抚掌笑呵呵金牛饭桶堂前舞何谓今日因斋庆赞供养十方诸佛生欢喜心乃合掌赞叹云善哉无上士供养极如意大宝妙庄严功德不思议羙则羙矣有个深沙神道我自从吃饭不曾咬着一粒米自从穿衣不曾挂着一寸[糸*系]虽然恁么且道他还具眼也无不见道有念尽为烦恼魔无心未合祖师意。

　　大佛开光上堂法身无相体遍虚空报身有形光腾丈六容仪挺特貌目慈严见者皈依闻者赞叹乃至童子戏聚沙为佛塔皆以成佛道何况蔡居士发大胜心重妆圣像今日又请山僧升座举扬般若为佛开正知见洞明十虚毫发无间所以妆报身而证法身信宗乘而悟般若亘古今而不昧显幽暗而常明无行不圆无果不满正当今日为佛开光一句作么生道以拂子向佛点云点开碧眼无遮障洞见十方尘刹中复举赵州云金佛不度炉木佛不度火泥佛不度水真佛内里坐师云赵州老汉拟他别有长处元来坐在窠臼里大似顽蛇恋窟无有透脱之路法喜设使若有恁么见解斩为三假。

　　上堂佛祖枢机宗门关要无言童子暗嗟吁无脚仙人劈面跳我若据令行你便高山看纸鹞我若平坦去你便入海捞虾蟹我若十字纵横你便花街柳巷观听大众且道此人还是神通妙用法尔如然有人缁素得分明许汝亲见法喜。

　　冬至上堂冬节以前混元剖判万有参分冬节以后晷运密移阴消阳复正当冬节日万卉回春意日添一线长寒梅香破玉石笋暗抽条若论衲僧分上脚跟底硬剥剥地金刀剪不碎玉斧劈不开一任寒暑迁流生死交谢何曾动着一[糸*系]毫复举慈明圆祖冬日挂榜僧堂前作此字<PIC>L158p0071_01.gif</PIC><PIC>L158p0071_02.gif</PIC>其下注云若人识得不离四威仪中首座顾谓众云和尚今日放参明闻而笑之师云法喜有人识得此意大开东阁安排明窗设或未然山僧不惜唇皮与诸人注破慈明向洁净地上打叠了也写出篆文鸟字不落时机鬼神莫能测天魔觑不破大众还委悉么一般清意味料得少人知。

　　请化士上堂扶持祖道必赖高人化导檀那还须上士入廛垂手应运无方打毡拍板唱无腔曲自然到处合调达者知音为众竭力远涉程途一句作么生道抢榆寻食非凤毛胆气包天入虎穴。

　　因雪上堂冯夷剪破澄潭练飞作天花掩画图夜深庭际堆三尺未审有人立也无山僧记得古人有言下雪有三种僧一者蒙头打坐二者吮笔吟诗三者围炉说食我法喜门下幸无此辈三餐粟米饭一桶没盐羹苦乐同受发明向上宗猷亦有古人之风不见杨岐和尚云杨岐乍住屋壁疏满床尽撒雪珍珠缩却项暗嗟吁翻忆古人树下居又我本师云屋不在广无碍即居众不在多相安即住所以一言以为天下法剪除衲子膏肓令人安心向道正当恁么时还有立雪咨参者么雪后始知松柏操事难方见丈夫心。

　　上堂僧问如何是海底泥牛衔月走师云看取脚下进云如何是岩前石虎抱儿眠师云通身无影象进云如何是铁蛇钻入金刚眼师云髑髅粉碎进云如何是昆仑骑象鹭鸶牵进云佳人引月上楼台僧喝师便棒进云恁么则袖里金锤光灿烂吹毛宝剑逼人寒师云惜取眉毛好僧又喝师云退过一边乃云君子一言必须至理相打趯拳必须倒你参禅之人必须参到无参处疑到无疑处山穷水尽处紧把牢关毫无走作向一念未生已前直下坐断根泯情忘死生路绝到与么田地释迦老子是个撑粪船汉达磨祖师是一枚白拈贼天下善知识是个涂毒鼓三藏十二部是判官簿一千七百则公案亦是腐草堆山僧如斯告报诸人还信得及么不枉山僧到寺已承檀信请扬正法顶门若具摩醯眼识破根源没甚奇。

　　腊八剃度上堂僧问世尊夜睹明星悟道如何是悟道一句师云坤维步步起腥风进云霜风彻骨寒处处梅花发师云入眼即成劳进云金屑虽贵入眼成翳何物入眼而不成翳师云琉璃殿上莫㞘沸乃云慧刀割断爱罗网圆顶缁袍德不孤要识如来成道日彼既丈夫我丈夫汝未出家时心心慕道念念离尘既出家已秉佛律仪登佛阶梯若是伶俐汉闻者般话便能领略则不用埋头雪岭六载勤劳夜睹明星方成正觉果能恁么不负出家之志且今日瞿昙成道得度一句作么生道金刀削尽娘生发便是牟尼佛子孙。

　　元旦上堂僧问昨日残年即不问今朝新岁意如何师云十八佳人爱巧妆进云如何是新年人师云剔起眉毛看两眼乌崒嵂进云如何是旧年人师云自携瓶去沽村酒却着衫来作主人乃云昨日腊已去今朝春又来佛法无定期岂容人安排既无安排毕竟如何蓦拈拄杖云山僧以此祝
圣圣寿无疆以此赞官僚必享千钟禄以此愿檀护共证佛菩提以此说佛法我法妙难思以此庆新年万物咸皆泰所谓在天而天在人而人居方而方居圆而圆智周万物以无劳形充八极而无患者是衲僧分上事如何是新年头佛法可笑憧憧贺岁客借婆衫子拜婆年。

　　元宵上堂始贺年初一今朝又上元华堂歌击鼓灯月耀乾坤正当灯月交辉之际光境未忘之时见是何物直饶光境俱忘复是何物大众向者两途觑得破灯明古佛不须别处寻讨今夜花衢柳巷动地放光俾一切见者闻者手舞足蹈是事且止祇如衲僧分上又作么生自从劈破华山后万年流水不知春。

　　解制上堂心不是佛智不是道破纸包屎橛囫囵嚼不破所以道人贫智短马瘦毛长牛角不用有马角不用无大者大法身小者小法身日应千差事同一体打开布袋口分袂各天涯石女夜来吹觱篥无影草里惊出蛇虽然如是若要变化去山僧更助汝一阵风雷相送遂卓拄杖云几多头角成龙去蚯蚓依旧钻泥沙喝一喝。

　　佛涅槃日上堂愁雨洒斑竹春山啼鹧鸪瞿昙末后事金椁示双趺骑驴下地走穿鞋赤脚归平生尽用腕头力脚跟线断追不及无处觅千古令人思不息作哀声下座。

　　佛诞日新城县圆明庵完万佛忏请上堂僧问未离兜率已降皇宫未出母胎度人已毕请问和尚为甚么今日又降生师云为人须为切杀人必见血进云恁么则大地瞻仰去也师云速礼三拜进云遍身现尘刹何处不风流师云与阇黎分上毫无干涉乃云清净法身金沙滩头马郎妇圆满报身纹生锦绣玉麒麟千百亿化身牛头没兮马头回今辰悉达降诞九龙吐水沐浴金躯大众且道者三身浴那一身以拂子划卅云若向者里倜傥分明已知三世诸佛共个鼻孔出气即一为三即三为一总在生死关头接物应机是则是更须知有一人不受教化造无间业不重诸圣不重己灵朝打三千暮打八百终日声色里卧且道此人还受忏悔也无大胆驾头冲突过小胆哀告诉所繇。

　　辞众上堂法无定相乌鸡彻夜泼天飞道不虚行象驾不游于兔径去去来来合自繇旋天转地机如箭明明历历绝囊藏觅则知君不可见蚊虫眉上打秋千夜叉头上全体现杖挑日月出苕溪路逢衲子随勘验大众路逢达道人且与他说个甚么峰前叠翠如螺髻江上杨花似蝶飞。

　　明觉聪禅师语录卷第五

　　音释

　　咿

　　(于宜切音伊声也)。

　　肓

　　(呼光切音荒心上鬲也)。

　　圉

　　(偶许切音语垂也)。

　　㞘

　　(都木切臀也)。
乾隆藏第 158 册 No. 1652 明觉聪禅师语录


　　明觉聪禅师语录卷第六　　　　貌六

　　嗣法门人明德编

　　杭州府钱塘县广福禅院语录

　　顺治甲午年师受护法来坤宇居士等请于九月二十日入院。

　　上堂拈护法请启云威音王已前一句子诸佛嚼不破历祖拈不出包罗天地囊括古今兹日被大护法毫端点出光射丛林脱或未谙且听下面注脚维那宣毕以拄杖指法座云师子座无畏说拶破泥牛迸出血鲤鱼𨁝跳上青天直踏崚嶒向上关伟勋划策看谋略喝一喝遂升座拈香云此一瓣香恩垂八表德被万方𤑔向炉中端为祝延
今上皇帝圣寿万安伏愿舜日长明航海而贡珠珍尧天不夜击壤以欢三祝此一瓣香奉为本省诸位尊官并本山护法居士等伏愿同明大道共证无生此一瓣香得之于心应之于手𤑔向炉中供养先住金粟现住云间明发禅院百痴元老和尚以酬法乳之恩遂敛衣敷坐白椎竟师云若论第一义丝毫不犯犹涉尘在直下彻去还有迹在纵饶尘迹两忘正好吃棒众中还有不涉尘迹者么问答不录乃云凉风扇野白露垂林井梧落叶篱菊舒金若会世谛语言资生业等皆顺正法其或未会新广福不惜眉毛露些面目去也若论向上事灼然䪺在目前孤迥迥地硬剥剥地仰之弥高钻之弥坚迎之不见其首视之不见其形我若把住你便扬眉瞬目头如五岳口似县河我若放行你便海月桥下捷虾玉池山上游戏入佛入魔得大自在山僧恁么提唱诸人还识得落处么你若神通妙用会去便落神通妙用彀中你若向上一路会去便落向上一路彀中你若体用双彰会去便落体用双彰彀中你若总不恁么会去便落总不恁么彀中毕竟合作么生山花不借栽培力自有春风管带伊。

　　立两序上堂刹竿扶起龙象交参股肱丛室买石得云饶提唱宗乘移花兼蝶至和气蔚然礼仪周备如斯则法门丕振矣政当今日符到奉行一句作么生道印破三玄光宇宙风䂓八表悉瞻依。

　　举化南首座上堂秉临济三玄戈甲破云门一字机关惯取骊龙颔下珠能夺猛虎口中食山僧数年已来亲入虎穴已得虎子况今毛羽全彰爪牙齐具合作么生驱遣当阳放出便惊人拟议便遭他毒口。

　　因雪上堂彤云密布白玉高堆山阴乘兴空劳千里奔驰少室咨参枉受一场寒苦广福门下无立雪咨参人亦无乘兴拨棹者喜见祯祥时清道泰东邻樵子击壤讴歌西舍田翁鼓腹乐业林下衲僧不用波挈既然如斯山僧吟诗预庆丰年帝释散琼花乾坤尽一色本是文殊普贤唤作寒山拾得太阳[(冰-水+〡)*ㄆ]拾归来依旧露出白泽众中还有和得者么良久云折脚禅床安且坐衲被蒙头耐岁寒。

　　执事持钵回上堂风车腹兮簸箕口吞却山河与北斗手持漆钵乘空行触着毫端如雷吼且道吼个甚么金刚脚下崖崩压倒五蕴山头四十里许你辈茄子瓠子谁识东皋米贵西埠柴荒月𨳝大小冬菜生虫泼天门户极难撑持幸得诸人曲垂方便广播真风虎穴龙宫沿门亲叩倾箱倒廪满载骊珠既然得意回山广福打毡拍板唱个杜拗山歌略表勋劳以两手拍云泥人舞石女吟头戴华阳巾一顶逍遥坐抚没弦琴尿床鬼子呵呵笑火炉立地侧耳听虽然如是大似贫儿思旧债。

　　上堂寒山扫地拾得烧香布袋打鼓丰干宣扬广福坐在冷地里看他现出三头六臂擎山持杵脚踏火轮乘空而走者队汉直饶神通广大法力难量不消山僧弹指一下瓦解冰消何谓敕下传闻六国清野老讴歌乐太平。

　　腊八上堂僧问昔日世尊睹明星悟道未审和尚见个甚么悟道师云自小出家从已老不曾着得眼中花进云鸳鸯绣出从君看不把金针度与人师云知音者少乃云从天降下则贫寒夜半逾城往雪山六载炼成金刚钻欲卖与人入阓阛美则美矣大似抛却甜桃𣗳寻山摘醋梨眼睛饿出火脱空成道时所以尽大地人信瞿昙睹明星悟道惟山僧敢谓玄沙道底或有个出格汉道既是尽大地人信因甚么和尚不信不见道长舌妇人言莫听丈夫各自立主张复举古德云腊月吃鸡羹才疑祸便生溪边杨柳影不碍钓舟行又我本师道腊八吃香糜禅和乐有余浑身都暖热不怕雪风吹师云二老宗乘举唱体用无差施设门庭其理不二虽是应时及节话却是馊饭残羹养者般汉有甚么用处广福傥理不傥亲那容贪嘴禅和在这里啜糟哺醨便拽拄杖下座一时趁散。

　　上堂周居士问学人未见和尚时有些疑着而今相见合作么生师云与汝三顿条令进云并却咽喉唇吻道将一句来师云山僧今日牙痛与你道不得进云承和尚有言禅非意想道不属知去此二途请师速道师云一句顿超千圣外松萝不与月轮齐乃云腊月十有五打起盐官鼓侧耳听莫莽卤当阳拈起利吹毛发机须用千钧弩可谓禅非意想道不属知明之者点头弄影昧之者摸壁扶篱若能觑破脱体无依如戴𧢲虎摇岳惊群壮士伸臂不借他力所以有句非宗旨无言绝圣凡到者里山僧祗得口挂壁上幸今摩诘远来只得旁通一线向枯木上糁花虚空里钉橛若是伶俐汉闻广福恁么道终不在老鼠窠里锢鏴死坐冷灰更须透脱生佛已前卷舒自在毕竟如何行持串锦老鱼怀就市飘飘一叶浪头行。

　　上堂上元节届挂灯毬村社笙歌庆赏优大抵僧家清淡好不搽脂粉也风流有般汉道野僧家有甚么风流处裙无腰裤无口头上青灰三五斗是则是谁识渠侬意可夸寻常披领破袈裟睡余不管兴亡事缓步携筇看落花。

　　师寓泰邮弥陀庵佛成道日文学黄居士等请上堂师云一念无为十方坐断放开一线敲唱俱随众中还有酬唱者么僧问法王宣令众盈门龙象交参礼世尊夜悟明星即不问临济料拣请师分师云裂破古今分明直指进云玉女丹泉起西湖雪浪春如何是夺人不夺境师云人面不知何处去桃花依旧笑春风进云梅占群芳首神山瑞气灵如何是夺境不夺人师云有时携杖孤峰顶划断山云不放高进云耿庙神灯照西湖水上行如何是人境两俱夺师云远道绝行人大地无寸土进云甓社湖珠耀寒光射斗牛如何是人境俱不夺师云春赏文游台上望锦帆几片下扬州进云料拣已蒙师指示如今佛法嘱何人师云横身当宇宙一句定纲宗进云学人分上又作么生师打云正好吃棒乃云不登宝位顿弃金城独坐雪山芦芽穿膝朔风凛凛严霜冽冽夜静一天星皎洁烁破瞿昙铁面门却是眼中已着屑蓦竖拂子召大众云还委悉么今朝释迦老子睹明星悟道在拂子头上放大光明惊天动地转大法轮叹言善哉一切众生皆具如来智慧德相只因妄想执着不能证得尔等诸人谛信得及头顶天脚履地圆陀陀光烁烁竖穷三际横遍十方猿猴古镜露柱怀胎千年无影𣗳今时没底靴总是诸人智慧德相若唤作智慧德相即迷头认影毕竟如何觑破星前光影子威音那畔绝商量。

　　佛诞日上堂僧问世尊初生九龙吐水灌沐金躯即不问初生意旨是如何师云新出猫儿强似虎搅动乾坤惊杀人进云初生意旨蒙师指即今说法是如何师云杲日正当空乃云如来乘愿下天来应世金轮出祸胎指地指天开大口无端平地起风雷虽有跨龙鼓浪之雄擒虎㧞山之勇谁知只解慎初不解护末一条性命又落在云门手里一棒打杀与狗子吃可谓重赏之下必有勇夫今承众信敦请山僧揄扬正法庆赞圣诞且道山僧庆赞底是云门打杀底是若道云门是孤负山僧舌头拖地若道山僧是又孤负云门毕竟合作么生石女唤回三界梦木人坐断六门机中秋上堂对一说倒一说黑如漆白如雪崚嶒孤卓透玲珑一条脊梁硬似铁有时踏着软如绵攒簇得来眉毛结会作玄宗佛印心羞杀瞿昙面门热通身手眼杀活机掉棒虚空打落月银汉无声转玉盘亘古灵明无间缺大众既是无间缺两仪未判之先一点灵光落在甚么处还委悉么不见道真金元混泥沙内荆璞由来韫石中。

　　上堂无云峰顶彻涌空劫金乌枯木堂前暗消刚骨红影达者深入阃奥作家格外权𢖍无孔笛横吹倒吹破甑子七零八落寒山拾得不知名丰干尚且难摸索掷下拂子云诸人切莫乱卜度。

　　上堂祖师言教如涂毒鼓击着丧身失命衲僧机筈似箭锋相拄撩着穿过髑髅有此机用方为作家宗匠与人剪除爱网㧞断疑根俾他贫者得大宝珠富者赤骨𩪸地锐脱见闻光吞万象气绝诸尘机超空劫之前心包宇宙之外收卷也大地无寸土纵横也逼塞太虚空万法全彰毫发无间铲断千差了然无碍到者田地释迦也无插嘴处德山棒喝诳婴儿。

　　上堂黄龙三关跛驴脚踏断赵州家略彴佛手展开向上机旷劫已来者一着人人出处有生缘洞明弹指超无学殊不知诸人生缘处上与诸佛同条下与含生共体居圣而圣处凡而凡对万物而异其形立三纲以美其德包罗天地法界全彰所以个事惟佛与佛乃能究尽诸法实相者话犹是如来禅若论祖师禅别有一路不见道行到水穷山尽处须知别有一壶天。

　　上堂僧问九重先唱导三觉独为尊太白家风旧曹源气象新如何是临济宗师云青天白日起雷霆进云如何是云门宗师云夺鼓搀旗天地震进云如何是沩仰宗师云虚空里画簸箕进云如何是曹洞宗师云黑狗烂银蹄进云如何是法眼宗师云贼身已露了也进云恁么则春色无高下花枝有短长师云莫将闲学解埋没祖师心乃云言前的旨顶上真机大则包含无边法界细则蟭螟眼里藏身出没卷舒直下顿超情见孤明壁立翻身坐破漆桶如龙得水似虎靠山拈龟毛拂穿却衲僧鼻孔用兔𧢲杖擉瞎达磨眼睛有此机用可以弘范三界赈济四生且当处湛然又作么生铁蛇钻不破佛眼觑无门。

　　岁旦上堂佛法无新旧人有老少颜俭生节孝义道出大丰年育生万物运转三阳玄机戢于朕兆法性充乎太虚昭昭耳目之间晃晃色尘之外若能转物即同如来至此不圣而圣不尊而尊更说甚么真如菩提涅槃妙心正法眼藏狗子佛性总是热碗鸣声然虽如是政当祝圣一句作么生道齐天一统归王化万国咸临贺圣朝师寓泰邮弥陀庵大悲诞日上堂乃拈拄杖召大众云观音降生了也还见么离色求观非正见以拄杖击香几云说法了也还闻么离声求听非真闻以两手托起拄杖云观音菩萨将钱买糊饼放下却是馒头诸人会得此意么设或未能山僧为汝下个注脚三丈大光钱买个油糊饼吃得饱膨脝夜来捉虱蚤睡时不顾失却鼻天早起来拾得口两耳卓朔笑咍咍踏着秤锤翻筋斗搂搜头夜半走十字街头大哮吼且道吼个甚么大悲菩萨高沙城里县羊卖狗掷下拄杖云觌面不逢下坡快走。

　　上堂僧问当轩毒鼓即不问如何是句到意不到师云有头无尾进云如何是意到句不到师云舌头不得力进云如何是意句俱到师云坐断乾坤进云如何是意句俱不到师云也是个藞苴汉进云有意看山山转好无心合道道相应师云如何是你无心处僧一喝师云却有心在乃云体会大道至理玄深佛口莫能宣达磨觑不破于中寂而常照觉妄归真照而常寂觉真断妄直令正眼廓开突露无见顶相珠回玉转体用现前掷大千于方外卷沙界于毫端毒药醍醐搅成一片黄金瓦砾搓作一团散作山河大地春总成华藏香水海重重摄入无非菩提道场刹刹圆融尽是遮那佛事且如何是向上一路蝼蚁负铁上须弥蚯蚓抹过新罗国。

　　端午上堂佳节欣逢五月午黑脸钟馗骑艾虎手提蒲剑利如风小鬼闻之皆舌吐𧢲黍高堆奠屈原江村是处龙舟舞胜似衲僧峻㨗机翻身上下力须努欲出沉沦用此心切须到岸入宝所或有来者请上船观音把舵山僧摇橹蓦拈拄杖作摇橹势云啰哩嗹啰哩嗹便下座。

　　上堂僧问向上宗乘即不问临济照用请师宣师云一棒一条痕进云如何是先照后用师云假鸡声韵难瞒我不肯糊涂放过关进云如何是先用后照师云寰中天子敕塞外将军令进云如何是照用同时师云顶门三千脑后八百进云如何是照用不同时师云有时把住有时放行进云照用蒙师指透关意若何师云汝吃得山僧棒也未僧喝师云放过一着乃云三春倏过九夏已来桃花凋卸李花正开黄鹂上翠柳白鹭立青苔分明西祖意入眼即成埃此话人中有境境中有人头头非外物一一本来心所以无边刹海自他不隔于纤毫十世古今始终不离于当念若乃廓开耳目于心怀扫荡无明于性窟人境双泯是非杳忘可以驾慈航观断岸超三界度众生舒卷自繇得大无畏毕竟有何主宰便恁么提㧞于人锦标若在手岂怕浪[山/(險-(人*人)+(烈-列))]巇卓拄杖下座。

　　上堂佛法言诠尽属时人功干祖师玄妙悉涉圣解凡情故见不能超诸色相语不能达本归真稍有丝毫碍胸障蔽自己悟门直令我执荡尽人法双忘摩醯手眼顿开直透玄关锢鏴方可以显大机用运大钳锤煆炼凡圣众中还有不受人钳锤者么除却黄龙头𧢲外其余尽是赤斑蛇。

　　上堂即心即佛夜叉头上火车轮非心非佛脑后突出辽天鹘拟听寂无声好手难摸索触着震动虚空放下填沟塞壑个事只在目前莫将言语卜度既非言语卜度毕竟意作么生啼得血流无用处不如缄口过残春。

　　大悲诞日上堂普门机花市螟蛉夜放光尘刹身金谷黄鹂鸣翠柳慈心广应劈开螃蛤见形容说法无私入佛入魔常自在可谓头头妙用处处真机汝等诸人要与大悲菩萨相见么画阁绣庭鸟啼花笑如斯领略顿入圆通山僧与么告报还信得及么祇在目前常显现奚须天竺洛伽山。

　　上堂二十年前说法惯说脱空话拈出无义语塞断人咽喉二十年后说法真语者实语者不诳语者使他即能领会何谓二十年前无老婆心二十年后有老婆心山僧与么为人诸人还信得及么不见道真金自有真金价终不和沙卖与人。

　　都察院容庵冯居士请上堂当轩按剑唬得西河狮子掷腾毒鼓震天惊起南山鳖鼻鼓舞上至三十三天下至水轮空际遇着巡海夜叉正打瞌睡穿过他鼻孔忽然打个喷嚏将谓无明火发撺潜蟭螟眼里诸人还委悉么山僧尽力提掇个事只是罕遇知音今日幸有明眼居士在座下举着必知落处何谓也皆因久参尊宿深明向上常扣玄关曾游法海繇是夙植善根所以今时敏㨗为皇家之柱石作法门之标帜格外提持为寻知己且如何是知己事露柱怀胎知娩意灯笼着裤破[毯-炎+藍]𣯶。

　　燕京顺天府海会寺语录

　　顺治丙申年师在高邮州弥陀庵受京都宰官居士等请于五月进院至。

　　山门云尽大地是个解脱门因甚把手拽不入以拄杖一划云象龙归海会云水尽朝宗。

　　大殿佛身无为不堕诸数坐断十方全身独露以目顾左右云普。

　　伽蓝堂铺金买地秉烛有天摧邪辅正神力无偏山僧今到此酬汝一炉烟。

　　祖师堂西天东土皆已悬羊卖狗知他是圣是凡到底无人识你咄。

　　方丈狮子窟栴檀林当阳踞坐威德惊人若是野干徒张口鸣个中还有狮子儿么出来哮吼看喝一喝便据坐。

　　结制上堂师至法座前拈请启云觌面分付不待文词一句投机目前了彻若能委悉即知摩诘与佛鼻孔通同或有所疑烦与维那道破令四众咸知宣毕以拄杖指法座云曲录木床十分险峻今日山僧不顾危亡直向其间全提正令遂升座拈香云此瓣香旷劫培根价倍三千之重当今现瑞位超九五之尊𤑔向炉中端为祝延
今上皇帝万岁万安伏愿龙纶远播含日月之光华凤诏遐宣布唐虞之风化此瓣香光腾牛斗威镇山河𤑔向罏中奉为满朝经文纬武宰辅尊官及本寺护法居士伏愿共证厥中之道同登不二之门此瓣香不从鹫岭拾得亦非少室拈来自因航海梯山参几员知识末梢遇着一个恶辣阿师遭他毒手汗衫从此卸下今日不敢囊藏𤑔向炉中供养云间明发堂上百痴元老和尚以酬法乳之恩遂敛衣敷座师云兔𧢲拶开空界月龟毛钓取碧潭龙从来作略超今古独坐当轩振祖风众中还有成褫者么僧问海会新开炉鞲未审如何煆炼凡圣师云灵丹一粒点铁成金进云恁么则红炉上一点雪也师云也须照顾眉毛僧喝师便打云火箭射汝顶门也不知问丹凤呈祥瑞金毛降帝都法王登宝座祝圣事如何师云岩松长拥翠进云丽日光明殿逍遥兜率宫如何是主中主师云坐断牢关绝无朕迹进云文光彰祖道翰墨洒林香如何是主中宾师云且看闹市往来人进云妙道安天下功勋报国家如何是宾中主师云白云飞出岫明月一轮高进云参罢全无事归来休问程如何是宾中宾师云相识满天下知心能几人进云宾主言无异问答理周全师云知音知后更谁知进云人天众前焉敢造次师云止止不须说我法妙难思乃云法幢初建条令始行龙归海会凤舞圆庭𡨋契本有不昧正因了无亏欠洞达圆明历万古而不朽运四序以常新展则弥纶宇宙[(冰-水+〡)*ㄆ]则包纳乾坤既然如是因甚么又画地为罏重经煆炼喝一喝云换骨洗肠重整顿通身是口也须参复举苏东坡参玉泉禅师问官人高姓坡云姓秤玉云是甚么秤坡云称天下长老底秤玉便喝云且道者一喝重多少坡无语师召大众云者里合下得甚么语良久云玉泉舌头拖地东坡眉毛厮结如是批判莫谓山僧饶舌。

　　上堂僧问秘密如来藏敷扬义理玄提持向上事本不在言诠如何是向上句师云玉筋撑虎口进云某甲会也师云作么作么进云三脚锦鱼礼金刚师云错会不少问临济三顿棒挑翻海底灯大千齑粉碎烈焰转腾腾海底金灯即不问四大部洲人何处安身立命师云刍狗吠时明月上木鸡啼处夜光寒僧喝师便棒进云真是个老贼师云却被阇𥠖看破乃云海会无边际须乘般若舟一篙撑到岸归家即便休既是到家便可入佛国土成就众生闇中为炬烛险处作津梁花街柳巷现圣示凡炉炭护汤应机接物譬如即今有三种病人来合作么生接他喑哑者来教伊说又说不得瞽者来擎拳竖拂他又不见聋者来将言句接他又不闻玄沙恁么道通身手眼莫能医海会则不然自有权巧接他直使个个瞥地知归喑哑者指他观鼻端白瞽目者教念聪明王咒聋聩者蓦头便棒管教直下领会祗如今日檀信设斋供养此三种人有何利益不见道端坐受供养施主常安乐。

　　工部节慎库郝良弼居士请上堂僧问海宇名扬振祖纲法筵大启象龙骧灵山会上拈花事四众凭师为举扬师云木马嘶时天地转进云今日居士设斋如何庆赞师云斩新日月特地乾坤进云超群须是英灵汉胜敌还他狮子儿师云也须吃棒始得傅明哲居士问向上一路千圣不传未审和尚作么生师云不是容易道将来进云恁么则古佛再来传心印师云山僧从来无一法与人进云岂无现在老庞公师便喝乃云建大法幢击大法鼓演大法义必仗有力英才全身担荷撑门拄户辅扬祖道如龙得水似虎靠山光彩林泉壮伟家风今日郝公因为监院表帅丛林请演宗乘令汝等知有向上事心佛众生三无差别若能一念回光冷地里忽然退步踏着镇州一个大萝卜头临济四宾主云门干屎橛洞山麻三斤杨岐铁酸𨢝总在里许一会百会一了百了佛祖欺汝不得方可每日携筇江上望数株松柏倚斜阳诸山请上堂僧问天性弥寰宇当阳宝镜悬一毛吞巨海洞彻见根源西天三大士说法度何人师云打破虚空全无靶柄进云承师点出摩醯眼觑破三千及大千师云如何是摩醯眼僧竖拳师云弄精䰟汉乃云唱起德山歌打动禾山鼓观音为船主势至便摇撸何谓今日诸山禅德设斋迎请菩萨子到海会应供虽堂前不曾作舞犹胜金牛三步但有一问有一人终日吃饭不道饱有一人终日不吃饭不道饥如此二人那个合受供养若是明眼作家举着便知落处虽然如是且道衲子寻常在什么处行履复云从教千圣莫能知。

　　明觉聪禅师语录卷第六

　　音释

　　埠

　　(同步舶船埠头水濒也)。

　　醨

　　(邻溪切音离薄酒也)。

　　簸

　　(波上声扬米去糠也)。

　　箸

　　(治据切音住匙箸也)。
乾隆藏第 158 册 No. 1652 明觉聪禅师语录


　　明觉聪禅师语录卷第七　　　　貌七

　　嗣法门人德正编

　　燕京顺天府海会寺语录

　　上堂僧问天地玄黄一盏灯日月盈昃照分明男效才良匡佛祖孝当竭力作么生师云踏着上头关棙子一毫端上便翻身僧呈坐具云全凭者个为标格不落凡情亘古今师云戴冠碧兔立庭柏鼓翅乌龟飞上天进云将此身心奉尘刹是则名为报佛恩师云如何是汝知恩处进云父慈子孝师云心身奉道有几人乃云炉鞲之所多钝铁良医之门足病夫卖纸三年欠鬼钱做酒一生少酒债海会开个生药铺不卖甘草甜人嘴单卖个金刚眼睛但有人来辨他邪正剪除膏肓使伊做个脱洒道人平生庆快有般汉不受人针锥痛劄可叹胡人饮乳返怪良医复举临济四喝一喝金刚王宝剑师云光铓射斗寒一喝踞地狮子师云触着毫端如雷哮吼一喝探竿影草师云问汝福州橄榄还我汉地生姜一喝不作一喝用师云有时纵夺有时不纵夺大众海会举此四喝若会此意任汝诸人开眼闭眼总喝得脱或未谙不可胡喝乱喝不见兴化道直饶喝得山僧上三十三天扑下地待我苏醒起来向汝道未在何谓龙蛇易辨衲子难瞒。

　　腊八日司吏院丞院王公请上堂乃云逾城夜半出皇宫玉马骢骢上雪峰六年冷坐芦穿膝一衲遮寒麻麦充顿舍金轮剃须发修真达道证圆通霜天夜静明星现烁破瞿昙碧眼瞳今日释迦得道良辰诸人还会得悟底道理么如或不荐海会略露个消息竖起拂子云者个是瞿昙亲悟底成等正觉菩萨悟者个入佛国土教化众生圣人悟者个道冠古今德配天地宰官悟者个顿入不二门获证金刚体衲僧悟者个权𢖍佛祖龟鉴古今且道此时丞院临寺请升此座还悟者个也无以拂子一拂云男儿自有冲霄志不向如来行处行。

　　中期上堂今朝冬月初一罗㬋计孛星正在衲僧顶𩕳上作祟欲眠不得眠欲坐不得坐昼夜不得安然毕竟以何治之山僧昔年行脚学得个符咒诀法今日为汝诸人袪遣去若能拶出一身白汗方乃庆快平生以拄杖卓云是大明咒是大神咒是无上咒是无等等咒又以拄杖向空五点云金木水火土甲乙丙丁午灵符贴堂前床下安些土复卓拄杖云袪遣已竟虽然如是汝等诸人切忌动着若动着即祸生莫怪海会无手段各自珍重。

　　上堂顶𩕳具眼辨䧟虎之机肘后灵符拨千钧之弩把住也眉锋藏雪刃放开也舌上起殷雷震碎野狐窟劈开荆棘林放出九尾毒虫咬杀南山白额吓得须弥起舞海水奔腾深沙神发怒把东海龙王一掴万𣲖声消云散天清风和月朗见山是山见水是水且道还有过也无不见道直饶不见一法犹是半提若要全提更须吃棒始得复有一偈举似大众施者不易拈将来龙象端居受饱斋若到心空及第处四恩总报福无涯。

　　送法衣至请上堂僧问大庾岭头提不起曹溪至此不相传今日海会又作么生师云通身受用添光彩进云彤霞灿灿拨动金针如何是无相福田衣师云团圞无缝𦉑四面绝玲珑进云世尊道今付无法时法法何曾法和尚如何折合师云明破即不堪僧便喝师云莫乱吠问昔时金襕今日袈裟且道是同是别师云阑干虽共倚山色不同观进云如何是袈裟的体师云要搭便搭进云如何是袈裟的用师便打僧礼拜师乃云吴绫蜀锦出自天然玉线金针良工制就依佛条例遵佛式仪彤霞片片映水红金光晃晃灿日赤团圞无向背方正透玲珑展开也缦天盖地披起也竖教扶宗表里洞彻内外端严所以发心造者感得紫金光聚福慧圆明披此衣者天龙见之密护鬼神闻之钦崇从上诸圣授手相传续佛慧命如是功德不以世求且山僧披衣升座合作么生海神知贵不知价留与人间光照夜。

　　岁旦上堂僧问天清地宁万物咸新世安道泰人乐升平请师登宝座祝圣意如何师云金枝挺秀玉叶芬芳进云金炉不断千年火玉殿长明万岁灯师云照烛无高下流光遍界辉进云法轮常转无今古佛日增辉宇宙春师云阿谁不仰此玄风乃云龙章肇化育之初凤历推建寅之朔三阳渐暖万象含春士庶咸安时亨道泰国无饥馑之忧市有鼓腹之欢以此佛日光新法幢永固曹溪正脉衍𣲖流芳少室单传古今不坠拨转最上真机廓开无相面目且人天景仰万国朝元毕竟如何祝圣祇将薰陆为三祝国祚绵绵日月长。

　　冯内翰请上堂僧问升座鸣钟鼓日轮正当午官现维摩身狮子堂前舞内翰临筵即不问请师说法度迷津师云铁牛踏破千江月石虎吼生万里风进云忽遇顶天立地人来和尚作么生接师云三顿乌藤全正令进云恁么则打面还他州土麦唱歌须是帝乡人师云汝试唱看僧便喝师云不堪谛听问官清民安真难得法轮常转是如何师以拂子绕香炉云苏噜苏噜娑婆诃进云大洋海底打鼓须弥顶上敲钟且道甚么人得闻师云铁甲乌龟火里坐昆仑着履水中行乃竖起拂子云者个是第一义放下拂子云落在第二义了也若向第一义会去何待山僧说黄道白腋下剜襟不见首山道第一句荐得与佛祖为师第二句荐得与人天为师第三句荐得自救不了海会若是咬住牙关捩转鼻孔法堂前草深一丈事不获已今日内翰设供莫负诚衷况兹晨是人日古者道天和人也和仁风动海宇法雨润山河般若灵苗秀心空及第归头头皆合道克证六波罗春风开竹户坐看白云窝阿呵呵了然无别事静处娑婆诃。

　　上堂僧问提起虚空粉碎放下海晏河清向上一路即不问瑞雪腾空事若何师云六花撩乱剪春风进云恁么则银花铺遍长安道处处笙歌乐太平师云锦上添花又一重进云也少他不得师云狼藉不少乃云雨雪纷纷正月天时当檀信种良田心源慧水滋苗稼觉苑花开结果圆今承众信破雪到寺特为监院设斋恭请山僧敷扬正法精进熏修念念发向上心时时求无上道所以大力量人能行此事诸人可知礼也祗如本监院为众竭力一句作么生道赤骨棱棱扶法社恒常为众道心坚复举云门拈糊饼示众云祗者个供养两浙人不供养北人师云大小云门将常住糊饼私做人情祗供两浙人乡情犹在海会即不然者糊饼祗供养北人不供两浙人何谓舍近而趋远不如当地得货当地便脱岂不美哉大众还甘山僧恁么道否心不负人面无惭色。

　　上元解制上堂僧问物有本末事有终始曹洞君臣即不问云门三句请师指示师云酒逢知己饮诗向会人吟进云心融妙理虚空小道契真如法界宽如何是函盖乾坤句师云你大我小不见边表进云天上有星皆拱北人间无水不朝东如何是截断众流句师云一念无为十方坐断进云落花有意随流水流水无情恋落花如何是随波逐浪句师云昨日长安市上过倒骑驴子上高楼进云三句已蒙师指示今朝解制事如何师云一条楖栗游山海紧帩芒鞋上五台进云恁么则眼底迢迢皆客路草鞋今夜脱谁家师云入门须具眼也要辨端倪乃云划地为牢理伏君子蒲鞭示耻法治小人汝等诸人未到海会已前人人鼻孔辽天及到海会已后个个眉毛厮结欲去不得去欲住不得住弗能自繇自在今则禅那定出九旬已终放开一线路头任汝诸人大舒逸兴玩赏花灯绣巷锦街春云拥钿兰台画阁香透珠帘人天普集共乐丰年政当今日解制未审诸人向甚处去紧帩芒鞋随路去不知今夜脱谁家。

　　素斋匡居士请上堂僧问法道匡扶赖素斋灵山嘱付未忘怀了明无位真人旨管教凡胎入圣胎今日匡公寿诞请师何以祝赞师云道果非遥菩提树茂进云某甲不恁么道师云汝又作么生进云一句无私功德乳寿山福海耸须弥师云何须雪上加霜乃云白䓻花开豁达文殊鼻孔黄金菊绽独露达磨眼睛明明西祖意头头古佛机通方作家始解证明即知匡公深信宗乘宿植般若方能穷究的旨廓开顶门正眼荡尽圣解凡情福慧圆满寿同太极如日丽天似月印海随处作主遇缘即宗且福寿全超意作么生善人多吉庆天然德不孤。

　　内翰冯胎仙为乃翁太师华诞请上堂僧问绵延𤓰瓞寿算无疆文星临座请师赞扬师云鹤住千年松龟现三山水进云玉笏斑衣同庆祝金鱼紫绶享遐龄师云若明道一贯心空及第归乃云浩荡玄机水底金乌天上鲤峥嵘法性包罗太极没遮拦所以天地同根万物共体会万物为己者其惟圣人乎故此维摩现宰官身不昧正因正见今为太翁华诞之辰敦请升座阐扬祖道山僧无甚奇言妙句即将渠家受用底事借来略申祝意天开良日瑞色弥空庭前彩衣戏舞堂上奎璧联辉乔木芬芳兰桂毓秀固为圣域儒匠永作皇家柱石且道以何修证到此地位莫怪从前多意气他家曾谒圣明君。

　　结夏上堂僧问恢宏祖道喜逢人七尺乌藤正令行是圣是凡同此际一回煆炼一回新师云逼得乌龟钻破壁进云辣手惯曾烹佛祖红炉常运大钳锤师便打进云棒头指出衣中宝贫富都教得意归师云卖金不遇买金人乃云寂灭场纤毫无系实相道没可把捉若能一念顿开便见诸佛出世针锋头上现法王身芥子孔中含佛国土千峰顶上骂祖呵佛十字街头指鹿为马诸人未到恁么田地正好解下腰包高挂钵囊九旬安居圆觉伽蓝大家相聚吃茎齑亦免傍人话笑堕复云西天结制以蜡人为验圆悟远祖云我此结制以眉毛为验海会结制以拄杖为验且道与古人是同是别喝一喝掷下拄杖。

　　举耕月首座上堂南山竹为矢其性固刚邠州铁为刀其本固砺方可成其器用于是建门庭振纲宗秉钳锤佩祖印须得英灵俊子法门白眉竭力荷负志展洪机剪霜花于翠竹驱云雾于青山摘却肘后灵符劈破虚空脊骨具此奔流作略乃能扶起沙盆大众且如何是破沙盆脱或未谙诣首座寮请问。

　　清明上堂三脚床下黑老鼠衔却铁牛尖尾巴昆仑倒骑佛殿脊无手仙人擎木叉露柱弹筝歌雪曲石女堂前夜撒沙张公吃酒李公醉我也怕吃赵州茶诸人若会得此意即哑却山僧口如弗荐取且听山僧杂据品弄三月清明柳翠堤杜鹃血泪染花枝断烟寒食取榆火忠烈还他介子推𥿄钱挂冢随云绕杯酒淋茔追远思香骨化作蝼蚁穴云鬟乱结蜘蛛丝过去百骸俱溃散眼前生死事如何𢚩会取莫蹉跎门前叠叠添新冢半是去年来哭人。

　　内苑万善殿别山禅师请上堂高隐禁林里修斋出九重玄机相契合密运启真风法印方提起魔妖远遁踪了知出世事心豁证圆通诸人若会圆通处撮山河大地为自己法身将自己法身作山河大地于此事上也合理上也合若事上合去翠竹黄花古佛心尘尘刹刹本来人能缘大小诸色相触目周遮遍界真若理上合去十方国土一毛吞正体堂堂迥绝伦纯净光生无染污纵横到处独为尊海会一向风䂓严肃不露一机今因别山公敬出内苑请敷正法诱出许多葛藤说事说理谈玄谈妙大似灵龟行陆地手脚俱露祗如不露锋铓处又作么生𦏰羊挂角无踪迹猎犬从教没处寻。

　　佛诞上堂僧问金刚般若义无尽四相皆空请师通师云本来无一物进云如何是无我相师云无明袋子进云如何是无人相师云古墓坛前石仲人进云如何是无众生相师云泥猪癞狗进云如何是无寿者相师云空中阳焰水上浮沤进云亲蒙师指示海众悉皆闻师云与汝没交涉乃云向上机末后句生铁秤锤活活锯一手抬起一手搦敲打虚空鸣嚗嚗祗林剑普化铎虽然拈出显家风究竟返成不的确若不识玄旨徒劳下注脚更参三十年钻破乌龟壳复召众云今日檀那设斋为佛庆诞且我衲僧分上以何报答不见道呵佛骂祖。

　　解夏上堂破天关掀地轴裂知见网透灵蛇窟正是衲僧转身处净裸裸赤洒洒虚空包不住铁匙挑不起孤巍巍静悄悄不被生死罗笼岂落凡情圣解恁么参禅稍有衲子气分然今解制临行山僧分付诸人须要顶门具正眼莫向人家齑瓮淹杀师五旬请上堂正眼顿开便见本来面目一念归真了取无生实相动静无寄出没周旋有时捏聚也细如粒米掷破太虚有时放行也巨如须弥该通凡圣于此体用双行趯翻魔垒阴界无彼无此非古非今不妨拈粟柄作禾茎移短寿作长年然孔子云五十而知天命山僧今亦五十却自不知本命元辰何谓如此自从劈破威音界随他颠倒趁风流。

　　师诞上堂明日正生辰一生是穷汉身裸无衣穿肚饥无麦饭富贵陡然来海会寺庆诞未审有何德诸公欢喜赞口甜心内苦尝把佛祖谤祗好贬向无生国打鼓普请大家看诸人若识得山僧安身处不离当处即是菩提道场出入安居无非寂静圆觉生本不生灭本非灭觅之不见其形用之雷轰电掣祗如不落凡圣机一句作么生道妙体本来无住相个中那许有踪繇。

　　御商人冯居士庆师诞请上堂竹韵松涛衲僧巴鼻莺鸣燕语摩诘家风明明向上机玲珑心印头头祖师意破落砂盆所以闹市丛中识得天子百草头上荐取老僧一处洞明千差透脱独露真常坐断殊辙诸人直下承当得去如贾客得宝如渡得船累生受用居士今日与山僧庆诞毕竟以何酬答人人获证金刚体个个寿算等虚空机前一句超调御肘后灵符振祖风吼林剃度上堂亲近山僧已数载童真入道会玄机今朝圆顶为僧相体挂如来无垢衣出家者贵图了生死学道者必要明心性世出世间辟开觉路他方此界作大医王若能如是不负出家以此报答佛祖以此报答国王以此报答父母以此报答檀那常居正道入圣超凡自利利他均沾利益如何是顿超底人玄机独露超三际白棒全提振五宗。

　　㫰藏经上堂乃云声前一句铁牛嚼不破末后一着力士挽不回所以一念无为十方坐断直下打开宝藏一切修多罗了义从此流出故云人人本具个个融通若凡若圣体智同观若俗若僧性相平等诸人向此领荷得去不枉檀信请扬个事诵此经者圆成佛果㫰此经者契证菩提祗如[(冰-水+〡)*ㄆ]因结果合作么生佛种从缘修了义觉苑常开菡萏花。

　　师至上方山兜率寺请上堂觅佛觅祖拨火寻沤见性明心开眼说梦有知机识变作家么良久乃云莫言三界好风光兜率名蓝即上方开辟无人弘至道合山𦒿众请宣扬山僧既到此山推托不得况山僧原是山中人只好说些山中话以塞来命云山泼黛俨然清净法身虬柏流阴毕露西来祖意松风宣般若山鸟弄真如崎岖崖窦宛然洞府仙居锦绣山川犹似兰台古画毗卢顶上正好撒手便行接引梯头𢚩须努力向上若到上方兜率别是一样乾坤常有高人遁迹于此所以称为胜地也山僧虽借此山胜境举似诸人似诸人莫作境话会若能根境一致理事圆融就里别有格外生机摘星台上石女夜半织出锦绣鸳鸯云水洞前木人三更耕翻空劫田地旋天韬略掀岳洪机棒头敲出玉麒麟喝下须弥翻觔斗到者里文殊普贤只得合掌攒眉临济德山管教退身有分且如何道得转身句金翅鸟王飞宇宙篱边燕雀闹啾啾复举仰山和尚梦至兜率内院说法见第一位尊者说法竟白云今当第二座说法仰山起身白椎云摩诃衍法离四句绝百非谛听谛听便下座次日举似沩山山云子入圣位了也大众仰山昔日梦至兜率院说法山僧今日亲到兜率院说法且道是同是别阑干虽共倚山色不同观。

　　御庄头刘隆庵保安请上堂僧问白云升满座爽气拥禅堂少室真消息请师为举扬师云夜半枕上骂弥陀进云谢师指示师云借人文契卖人田乃云湛水连天碧玉露滴芙蓉𧉨吟催夜织桂发喷秋风法法普贤榻头头宝藏珍根境须会合佛法无两般诸人若信得及有情无情皆等如来之妙体是相非相悉是遮那之真身刘居士既从今日忏悔之后了脱幻相空花铲断病根妄蒂慧果发茂顿契无生毕竟以何修证发愿诚心皈佛道菩提增长病魔消。

　　结制上堂秋风萧瑟动园林玉桂清香绽熳金物物全彰西祖意何用安心更觅心众中还有作家者么出来证据看僧问昔赵州向南方行脚今和尚至北地开堂且道是同是别师云天高寒地厚暖进云祗如火炉头有个宾主句至今无人举着又作么生师云人天众前赖汝举唱进云恁么则掬水月在手弄花香满衣师云攀花原是攀花手弄潮还得弄潮人进云果然瞒和尚不得师云败阙不少乃云风剪琼林观音处处出现月印澄潭寒山法法明心若谓即心即佛认驴鞍桥作阿爷下颔若谓非心非佛大似掘地觅䒶苟能正眼顿开透生死关脱知见缚岂肯如矮子看戏随人颉颃也哉兹今海会大开赤冶煆炼铜头铁额直使个个脚跟底纯钢打就生铁铸成若有闻山僧恁么道撩衣便行犹较些子或乃钝置阿师未免火星迸面大众照顾眉毛火星来也遂拽拄杖下座一齐趁下法堂。

　　上堂僧问儒释道三教为甚么缺一不可师云鹅王择乳素非鸭类进云人生天地体性相同为甚贵贱不等师云春色无高下花枝有短长进云八万四千法门为甚么参禅第一师云千圣也从恁么来进云头头指出无生路一机透过万重关师云须是其人始得乃云优婆到海会临时请上堂逼拶额汗出无法可商量只得聊借拂子说些陈烂葛藤竖起拂子云者个上与十方诸佛同一道故下与一切众生共一悲仰人人本具个个灵通祗因妄想迷真以致见不越色闻不越声若能一念回光即同本觉透脱祖师关顿超轮回海复举庞婆到鹿门寺办供维那请宣疏回向婆将梳子插髻后云回向已竟便去师云庞婆甚生标格足可观光临机虽有出身之路未免落在维那圈缋里今日众信女至海会设斋维那请宣疏回向合作么生抵对但云上来无限良因赞诵已毕且与庞婆将梳子插髻后相去多少。

　　应请期完回寺海子提督孟公请上堂去时火伞正张天今日归来霜降前法社已虚三个月阶前苔砌草芊芊东皋才脱肩犁耙西陌犁绳又上肩耕破虚空水底月踏翻沧海共桑田峥嵘头角过云汉鼻孔辽天不受穿业债不知何日脱常时着力痛加鞭今朝回寺法筵龙象蹴踏祗园依旧光新又承护法设斋致请升座唯冀永为玉柱恒作金汤更有受诏一偈举似大众昨受九重亲垂诏曾言今日到皇宫旌幢簇拥来相速应制上林阐济宗大众如何是临济宗喝一喝。

　　海子总理陈公请上堂无阴阳地灵苗秀发空劫田园野老勤耕踏翻生死海打破铁围关直得无神通菩萨朝游南岳暮归五台不起本座遍坐道场毕竟如何履践黑漆屏风书卍字分付田公窦八娘
赐紫回寺谢恩上堂僧问昨日吾师下九天袈裟犹惹御炉烟满堂龙象皆欢悦文旆如云拥法筵政当斯时如何祝圣师云道超尧舜德迈羲轩进云恁么则北阙圣人垂德泽西天佛祖现慈光师云且喜两彩一赛乃云九重传旨若星飞遂向帘前阐祖机至理自能通
帝座不期赐紫沐恩归所谓因缘时至其理自彰风云际会水到渠成幸逢
尧舜之君共沐成汤之化且道山僧荷兹莫大殊恩毕竟将何酬酢蓦竖拂子云全凭这个扶皇化大地咸闻击壤声遂击拂子下座。

　　上元秦邮万缘馆请上堂僧问五叶流芳即不问一华现瑞是如何师云灵苗独秀千峰上春到花开遍地香进云歌馆楼台春正永家家庆赏玩花灯师云路从平处险人向静中忙进云铁树鳌山同月皎长空星斗焕文章师云与汝没交涉乃云今日元宵节鳌山灯皎洁通夜不关门歌声海宇彻兹承万缘馆众信请山僧在微尘里转大法轮阐扬个事于十字街头炊庐陵米饭供十方凡圣一任肚阔肠宽总使水充草足解作如斯之因皆由宿植般若顿令功超十地道越三贤然虽如是设有个没鼻孔汉来索无米饭不湿𦎟啜汝等诸人又作么生排遣于此倜傥得去不妨入廛垂手迎宾送客头头妙运处处枢机随缘不变顿越尘寰且政当今夜灯月文辉一句又作么生道香雾缥空玉镜皎人间火树庆丰年。

　　打幽冥钟上堂僧问为指迷津下碧山祗因亲透赵州关千里持来呈旧面何日毛锥脱颖还毛锥脱颖即不问向上宗乘请指南师云开了口合不得进云如何是合了口开不得师云开口即错进云恁么则符到奉行去也师云祗许得一半进云觅火和烟得担泉带月归师云也是拖泥带水汉乃云建大法幢处天鼓自然鸣洪钟震大地是处一齐闻所谓诸佛闻知放大光明拔济群品菩萨闻知不起于座转大法轮声闻闻知知苦断集慕灭修道人天闻知豁明心地福慧圆明地狱闻知发菩提心出幽冥苦所以打幽冥钟者有此殊胜功德悉皆利益何况又请山僧举扬正法获闻宗乘当来必定成等正觉且如何是顿超底人出门踏断娘生路左右逢原总是渠。

　　解制上堂僧问九旬把住绝行踪佛祖前来总不容今日牢关俱打彻转身一句请师通师云当阳[(冰-水+〡)*ㄆ]起缦天网无毛铁鹞任他飞进云空手来时空手去横行直撞赤条条师云撞出头来也是迟进云恁么则万仞崖前亲撒手千峰顶上现全身师云也须照顾脚下乃竖起拄杖云者个是历祖䂓范知识钳锤拈起也杀活纵横放下也乾坤卓破金刚触之脑碎天魔见之䰟飞所以芭蕉和尚云你有拄杖子与你拄杖子你无拄杖子夺却你拄杖子大众既有拄杖子因甚与你拄杖子你无拄杖子因甚夺却你拄杖子诸人试道看若道得恰当山僧两手分付任汝横行海上独步丹霄众下语不契遂拈拄杖云寻常依旧靠床角拄地撑天振祖风喝一喝。

　　辞院上堂自到京都首创宗辟开榛路起家风六年打扫荒凉寺零落翻成释梵宫今日功成辞院也当堂交与众檀翁何谓如此我若进一步坐断天下人舌头我今退一步任他鱼鳖睁眼睛若乃坐守百尺竿头何似守株待兔不见道莫守寒岩异草青坐定白云宗不妙既然如斯如何是转身句拄杖横担两日月芒鞋踏破万山云。

　　明觉聪禅师语录卷第七

　　音释

　　橄榄

　　(上古坎切音感下鲁敢切音览果名)。

　　罅

　　(虚讶切去声裂也孔呼也)。

　　㫰

　　(即宕切音浪晒㫰也)。

　　黛

　　(徒耐切音代青黛似空青而色深也)。

　　虬

　　(渠尤切音求龙无角者也)。
乾隆藏第 158 册 No. 1652 明觉聪禅师语录


　　明觉聪禅师语录卷第八　　　　貌八

　　嗣法门人法玺编

　　燕京顺天府延寿禅寺语录

　　顺治十五年师在海会寺受固山额真金公暨本寺监院海平等请六月十八日进院至。

　　山门云八万四千解脱门门门有路归圆觉既到圆觉诸人合作么生入以拄杖就地一划云拨转天关向上路大家携手入门来。

　　大殿金佛不度炉一番煆炼一番新木佛不度火红炉焰里冷如冰泥佛不度水水里红尘山上鲤者三尊佛却被山僧勘破了也更有真佛在甚么处以拄杖指云聻遂展具三拜。

　　伽蓝堂山门内外事全赖汝匡扶流通正法眼今古作良模神目无私如电掣纲宗鼎鼐建皇都。

　　祖师堂达磨道不识狭路相逢难躲避六祖道不会无钱难作好儿郎者队没鼻孔汉东头买贵西头卖贱检点将来祖祢不了殃及儿孙喝一喝。

　　据室释迦掩室于陀国维摩杜口于毗城若是祖师门下未称全提在延寿即不然验龙蛇煆佛祖平地掘井险路折桥移岳塞壑截鹤续凫入三毒海践荆棘林何谓如此不入虎穴争得虎子遂据坐。

　　即日上堂师至法座前拈护法请启云佛祖言句大藏小藏尽在里许诸人还委悉么如其未也今烦维那道破令众咸知宣毕以拄杖指法座云以法空为座柔和忍辱衣我今登演处阐提向上机且如何是向上机徐行踏断流水声纵观写出飞禽迹遂升座拈香云此瓣香根盘大地叶覆须弥𤑔向炉中端为祝延
皇帝陛下万寿万安伏愿道眼为中天日月慈仁作大地春风者瓣香奉为满朝文武合国公勋并本寺护法居士伏愿不忘灵山记莂恒为法苑干城者瓣香亘尘劫而不朽历今古以常新𤑔向炉中供养本师百痴元老和尚以酬法乳师云观其风捕其影超其形拔其萃早落第二义了也众中有会得第一义者么僧问水到渠成就腾蛟起凤台风云咸际会延寿法门开如何是入门句师云坐断十方不通凡圣进云如何是门里句师云客从远方来遗我方寸璧进云如何是当门句师云横身当宇宙谁是出头人进云如何是出门句师云草鞋狞似虎拄杖活如龙进云如何是门外句师云举头望四野坐看白云飞进云门门大道通消息今朝祝圣意如何师云垂衣至化拱手来朝进云恁么则皇风清八极佛日丽三千师云一言安天下万国乐尧年乃云赤帝权衡白牯黧牛炙出汁南薰微动灯笼露柱顿生凉绿树蝉鸣巧奏无生新雪曲青松月挂独露圆明古佛心海会今日到来又是一番风景嵯峨殿阁苍翠乔林一一与诸人发向上机直得兵随印转将逐符行崖崩石裂电掣星流眨上眉毛早已错过拟寻个事掘地觅天若是上根者闻延寿恁么道掩耳便行许他是个英灵衲子然虽如是政当今日开堂提唱个甚么泥牛吼处三冬雪木马嘶时九夏秋。

　　结制海防厅白公请上堂僧问毗卢境界即不问如何是夺人不夺境师云幽谷山高鸟绝迹白云萝月到窗前进云如何是夺境不夺人师云松云锁径青苔滑禅客从何到寺来进云如何是人境两俱夺师云占人田产谋人性命进云如何是人境俱不夺师云龙起一潭冰鹤飞千里雪进云料拣已蒙师指示今朝结制是如何师云无事披枷锁进云更有一人不受钳锤又作么生师云垂钓四海罕遇金鳞僧便喝师云一钓便上乃云具大机显大用智勇双兼突出人头此是至人而已若论衲僧分上拈向一边智勇是非端倪文彩悟门障蔽心王六贼之首意识群妖之氛若能剿尽寂然无寄六国安然八方肃靖奚用三月结制九旬安居未能到此境界者今日炎气沾襟薰风袭袂日长夜短正好安居放下觅佛觅祖心参禅悟道心但闻板响吃饭止静归堂若果恁么去管教枯木花开更有一事延寿分付诸人二六时中出入佛殿前有片三角砖不得踏着若踏着即祸生何谓三煞在此方虽吉亦是㐫切忌切忌。

　　中元请上堂一尘起大地收一叶落天下秋所以男子入定女子身中起女子入定男子身中起皆是普贤色身三昧尘尘无𦊱碍法法总圆通接物应机入廛垂手兹逢中元令节地官赦罪之辰檀信𧆛请升座敷扬法化救倒悬之厄解地狱之冤到此闻法者悉发菩提心速令离苦趣得生极乐天大众延寿今日与幽冥说法且道还来受化也无不见道有缘千里来宝所无缘不到法王家
圣驾同诸王贝勒大臣幸延寿寺迎师住万善殿上堂云从龙风从虎野老讴歌乐神空奏诸人会么所谓龙行一步百草皆春虎啸一声千山失色今日叨蒙
佛心天子同王公大人亲莅法座深信宗乘剔起鹫岭千载金灯开阐临济三玄的旨皇风浩荡于佛刹恩泽溢流于乾坤所以天不言四序行焉地不言万物生焉圣人不言天下归仁世尊不言鹫岭拈花达磨不言嵩山面壁临济不言见人便喝德山不言逢人便棒者队汉虽有斩钉截铁之手且无通上彻下之机山僧到者里无处潜身只得丹霄独步且如何是丹霄独步底意承恩顾召光泉石首唱宗乘入九重。

　　上堂秀如问昨日夜叉心今朝菩萨面菩萨与夜叉不隔一条线如何是夜叉心师云即是秀如进云如何是菩萨面师云亦是秀如进云恁么则四海浪平龙睡稳九天云静鹤飞高师云放你三十棒进云机前一句又作么生师云截断汝舌头进云与么道话作两橛师云仁者自生分别问抬头不见天低头不见地是何面目师云裙带石榴香乃云秋水澄空金风扇野直使百草头作狮子吼一毫端上立纲宗明明诸佛出身处头头衲子向上机展开微尘国土便见十方如来何须向外觅佛觅祖犹若未也不妨再听揭示金刚宝剑倚长天一道寒光炫大千生死两途俱截断超凡直与佛齐肩。

　　上堂檀信挥金请升座本来无法可宣扬若无法可说尤辜负檀信躬临若有法可说好似大嚼对屠门挑水河头卖事不获已且借木上座稍行方便以塞来命蓦拈拄杖云三世诸佛不知有水清鱼现不吞钩抛钓渔翁徒下手白牯黧奴却知有西瞿耶人种田北郁单人驱犊天明起来失却牛十字街头问膑卜更拟若寻他老鼠钻牛角毕竟作么生转身以拄杖击香几云击破虚空成粉碎蛇头攧落鬼神惊。

　　上堂僧问灵山演教即不问如何是佛师云华山土地最灵验进云如何是禅师云十硕芝麻油里煎进云如何是经师云黄绢幼妇外孙齑臼进云恁么则贝叶真诠收不得一枝瑞草目前分师云话作两橛乃云佛殿阶前狗尿天分明空劫月堂前金刚踢倒须弥座打破空王鼻半边诸人若作如来禅会瞬目扬眉指示伊谈玄谈妙落思惟那堪升座法如是却笑𧏙螂抱粪泥若作祖师禅会狗子尾巴书卍字野狐窟里梵王宫丑妇扮作千金女穷儿偏作富家翁毕竟如何是超格底人掀翻海岳求知己相逢把手上高台。

　　上堂僧问羊头车子推明月无底船儿载晓风一句顿超情识外道无南北与西东向上一路千圣不传且道不传个甚么师云山僧无者旧公文进云鲸吞海水尽露出珊瑚枝师云如何是露出底意僧一喝师云邯郸学唐步进云金凤不栖无影树峰峦才动海云遮师云𢚩须高着眼乃云父母未生前脱壳乌龟飞上天父母已生后无角铁牛鼻漏逗明明目前彰历历无渗漏推不向前约不退后用其枢机也驱耕夫之牛夺饥人之食卷其[糸*系]纶也乾坤震动海水奔腾吓得三脚金蟾跳过东海触碎龙王鼻孔血染黄河搅得星昏日暗电掣雷轰驱逐黄头大将六甲神丁无处藏身虽然如是任他通天伎俩不消山僧一唾管教瓦解冰消全身放下且道放下处意作么生入水不动波入林不动草。

　　银山古佛崖耕月首座请上堂无量妙义百千法门恒沙三昧总归心源古德恁么道不能令人离窠脱臼大用现前延寿即不然拈起拄杖云穿却瞿昙鼻孔筑碎达磨眼睛卓拄杖云打破银山铁壁惊起古佛翻身有此格外钳锤方为人天师范可以为人抽钉拔楔可以为人起死回生政当恁么时不露锋铓一句作么生道三寸舌头安国剑一机顿赴削凡情。

　　上堂九月二十五唱起德山歌打动盐官鼓雪峰辊木毬石巩驾弓弩天龙竖指头看取玄沙虎劝诸人莫莽卤临机圣箭疾如风劈面来时谁敢阻拶起眉毛若拟议铁牛蓦地过陕府直荐取莫回互倾湫倒岳一齐来管教诸人头角露喝一喝。

　　上堂僧问如何是金刚不坏体师云硬似绵团软似铁进云恁么则还属寒暑推迁也无师云寒则通身寒热则通身热进云与么随他去也师云何妨随处逞风流乃云杀人刀活人剑佛祖闻之惊胆战忆昔卞和三献玉刖却双足心不变衲僧行脚如初心终须彻见娘生面诸人会得娘生面么不见道棕榈叶长夜叉头芍药花开菩萨面。

　　上堂莺鸣掷柳善财入观音之门云布锦堂寒山卧普贤之榻所谓人中有境境中有人设若人境俱夺又作么生弓指阵前争日月血流垓下绝龙蛇。

　　上堂僧问本参一句即不问向上一事是如何师云八十公公辊绣毬真诚不是小儿戏进云如何是向下事师云井底捞月掘地觅天进云如何是本分事师云清晨一钵粥晚吃一茎齑问西来祖意即不问如何是延寿禅师云打破虚空没半边进云如何是村里禅师云空手把锄开旱田进云如何是市里禅师云闹市丛中抛碌砖进云恁么则虚空打破也师云你唤甚么作虚空进云千江有水千江月万里无云万里天师云却是迷头认影乃竖起拂子云者是第一义放下拂子云者是第二义若向第一义会三世诸佛口挂壁上历代祖师亡锋结舌天下善知识无插嘴处山僧合了口开不得若向第二义会三世诸佛谈玄谈妙历代祖师说心说性古今善知识虚空剜窟宠聪上座好似新妇长裙拖泥走事不获已死马且作活马医布慈云洒甘露接群迷渡苦海大众祇如苦海作么生渡良久云一脚踏翻情识海不须修道证菩提。

　　解制上堂金菊篱边醉玉梅花渐开因缘时会合衲子笑咍咍打开关棙子任凭自去来既然聚首三月岂无一言分付今朝。

　　解制临行诸人切须照顾莫堕在人家糟瓮里淹杀所谓有佛处不得住无佛处𢚩走过明眼作家直下看破不看破无牢漆桶甘自堕更有赠别一偈举似诸人九旬功满思归隐圣驾亲迎入禁城谁谓五云天路远今朝直向上头行。

　　福建邵武府安国禅寺语录

　　顺治庚子年师请
旨回闽至辛丑夏归书林天王寺扫塔祀亲毕受邵武邑侯甸方胡公暨绅衿等请于九月十九日进院。

　　当日上堂拈香毕师云若论第一义一椎之下早落言诠更若踌蹰何啻刻舟求剑众中还有未开口已前会得者么僧问七事随身即不问一言安国请师宣师云帷幄运筹行正令将军塞外绝烟尘进云还许放开一线龙象云臻么师云十方同聚会个个学无为进云恁么则共乐升平去也师云一人打鼓一人唱和乃云几年拽耙与拖犁辞阙惟思隐建溪自笑老来无定力因风吹又到樵西所谓法王大宝不思而至建立门庭绍隆佛种古樵古风复振安国安民太平法雨洒祗园法鼓震大地忆昔黄简肃公之子请大慧杲禅师建法幢于斯自后无人继续宗风寥寂法席久虚兹承合郡檀那敦请山僧主持大开赤冶煆凡入圣不妨眠云卧月带水拖泥横吹少林铁笛倒撑华亭铁船鞭起沩山牯牛放出子湖毒狗顺行也摘杨花于铺锦逆行也拔龟毛于虚空千圣不同躔万法不为侣祗如今日安国开堂一句作么生道四海浪平龙睡稳九天云静鹤飞高复举宋参政郭功甫参白云端和尚端问云牛驯乎郭云牛驯久矣端便叱郭拱手而立端云牛在山中水足草足牛出山去东触西触师云白云问有本据郭公答有来由简点将来也是无头角牛若是有头角者待他一喝便作牛触势非惟头正尾正抑使白云无处藏身山僧恁么批判还契古人意也无不因同床睡焉知被底穿靖藩居士请上堂道本无言理无异说别展玄机为人拔楔诸人不会山僧直说软似绵团硬如生铁一念坐断铁牛颈上迸出点血别别别鲤鱼𨁝跳上天庭撞破虚空一轮月诸人若会其中意山僧到此也饶舌犹其未然安国不妨再说兹今三韩上士久向佛乘严持香花恭迎山僧升座敷扬佛祖心宗开凿人天眼目亲聆妙法同归觉海祗如位转功勋一句作么生道了然慧性超法界不萌枝上结果圆。

　　上堂僧问普天匝地一灵光遍界分明不覆藏收放施为如是妙其中端的绝商量既绝商量和尚如何举似大众师云奇怪石头形似虎火烧松树势如龙进云恁么则大人作略超方便万福骈臻庆有余师云了然超亿劫莫向句中求乃云法身无相因翠竹以发机般若无知对黄花而显理虽知性相本然如月普天似风响谷临机应变纵夺超群开临济三玄戈甲撒兴化帐里珍珠踢起杨岐三脚驴灭却汾阳异目宗有此据鼎跨灶手眼方乃独步圆霄随处布缦天网打凤罗龙四海垂钩求鳌钓鲤虽然如是吃水也要贵地脉兹承黄居士在此为法竭力护持安国所以累生感德相千古护祗林且道修证功勋意作么生佛种从缘根性敏菩提即是道枢机。

　　进新方丈上堂乃云头顶天脚踏地据此室行此令施大钳锤因邪打正佛祖到来也须乞命若是狮子儿方入狮子窟哮吼惊天声播大野于此风云际会龙象交参以十笏禅房安八万狮座横按七尺之藤深谈不二之法且如何是不二法佛子住此地是则佛受用经行及坐卧常在于其中。

　　师归天王寺扫塔书林众绅衿请上堂僧问万善堂中扬祖道九重殿里锡金章今朝奉
旨归山也格外宗风请举扬师便棒进云也是惯得其便师云骊珠掌上握到处自流辉乃云山僧髫年入此寺锐志脱白作沙弥抛却甜桃树寻山摘醋梨打失半边鼻拾得两茎眉幸遇
圣明主三诏入禁帏
驾临万善殿相对谈玄机觉花重现瑞四众悉瞻依辞阙还桑梓昔人今已非承恩弘济道泉石有余辉然虽如是今日者假因缘皆因檀信冒暑登山请扬临济宗旨诸人要会临济宗旨眨上眉毛早已错过了也所以棒头点出金刚眼喝下须弥倒卓空有时一喝转凡成圣有时一喝三日耳聋有时一喝宾主历然更有一喝不落凡圣之机诸人还委悉么摘叶寻枝我不能直截根源佛祖印。

　　上堂僧问临济灭却正法眼意旨如何师云古今龟鉴进云三圣便喝又作么生师云大难承当进云既是灭却又承当甚么师云循言者丧逐句者迷僧喝师云旱地吹沙乃云洪才大辨一字玄关顿超情量不历僧祗顶露神光弥纶法界去住寂静运用全真须知翠竹依稀能缘般若色相白云淡泞悉彰法印灵机诸人若信山僧指示头头契合本天然何须向外摸篱壁师至书林仙庵众文学请上堂居士问还乡曲子不落五音韵出青霄请师举唱师云石人把板云中拍木女含笙水底吹进云如何是毗岚偃岳而常静师云八风吹不动进云如何是江河竞注而不流师云把断要津进云如何是野马飘鼓而不动师云眉毛𥈤上起崚𡾓进云如何是日月历天而不周师云灯笼脚下任腾踏进云不迁既蒙师指示本分宗风事若何师云露柱横抽骨灯笼皱断眉进云恁么则高提祖印光寰宇大阐洪音唱楚歌师云𣗳杪断云归野壑秋深寒露滴金盘士礼拜云采汲不虚施师云罕遇知音乃云秋空雁语共唱圆音静夜猿啼全彰大义普贤榻金波觉海毗卢境水月道场诸人若悟无生冥契圣境心随万境转转处实能幽随流认得性无喜亦无忧至此一道平怀泯然自静事理无碍性相圆融将山河大地为自己将自己作山河大地所谓若能转物即同如来人人本具德相个个不无菩提但有闻法者无一不成佛良久云佛殿阶前狗尿天屋后牛栏正觉场。

　　师到顺昌地藏院请上堂僧问昔日世尊升座天雨四花今朝和尚升座有何祥瑞师云杲日正当空进云即今四众临筵如何是和尚普利一句师云一雨普润百草萌芽进云且喜大众证明师云自肯始得乃云竿木随身逢场作戏神锋在握到处生光捩转虚空铁面皮击碎那吒脊梁骨有此超方作略始能妙应群机直使恒沙国土共转根本法轮无量法门咸归三昧正觉所以诸上善人俱会一处皆因畴昔灵山授记人人本心是佛个个妙性圆明诸人直下承当去奚须更乞地藏菩萨救度死生纵饶十殿阎君低头拱手牛头马面呼来扫地烧香小鬼判官亦遣捧茶洗脚岂有罪过者哉如其未然有寒暑以促君寿有鬼神以妒尔福诸人既到者里未发心者当已发心未信道者当已信道顿超生死涅槃速证菩提彼岸大众更有一人不落凡圣窠臼还委悉么泰山庙里守炉神。

　　顺昌普庆寺道旧请上堂僧问圣箭高拈出九重十方禅海尽朝宗师今赐紫还桑梓端的如何振祖风师便喝进云恁么则祖印重光宗风永振师云玉笛横吹三界外倒骑铁马五云中进云打面还他州土麦唱歌须是帝乡人师云赖上座证明乃云普庆云臻法喜开一溪流水绕华台昔吾行脚从斯去今日依然到寺来既然到寺又承振公特请升座高提无文宝印若论祖师心印状似铁牛之机去即印住住即印破拈起也雷轰地震放下也鬼神莫测直得心光𦦨朗浩荡圆明照破生死根株裂破见闻疑网有时恁么尽大地人亡锋结舌有时不恁么放汝诸人出气总不恁么青天白日也须吃棒何谓若不施大钳锤总是秦时𨍏轹钻设有超佛越祖底到来合作么生接待烹雪煮茶同话旧水边林下好闲行。

　　师到漳州开元寺腊八传戒请上堂僧问瞿昙夜半睹明星饿眼生花惑乱人今日请师登此座一番提起一番新祗如未睹明星时如何师云秤锤虽旧铁煆炼愈光新进云睹后如何师云落七落八进云坚持戒律如霜雪固守威仪若准绳清净行者因甚么不入涅槃师云他家自有通霄路进云朝携锡杖穿花巷暮搭伽𥠖过酒家破戒比丘因甚么不堕地狱师云何处不称尊进云戒法已蒙师指示向上宗乘事若何师云且领三十棒进云自从一见吾师后始信宗门别有传师云龙蛇易辨衲子难瞒乃云道不虚行遇缘即应风云际会选佛场开此选佛场乃唐时罗汉琛禅师肇建山僧因业风所吹寄锡于此蒙诲谦公请传毗尼净戒值释迦成道良辰众戒德𧆛请升座敷扬法化况此山溯来宗风凛凛法幢巍巍碧玉流辉紫芝现瑞可谓栴檀林里栴檀树师子窟中师子儿众中莫有师子儿么若能腾踏哮吼动地惊天便乃超出佛祖一头地不须受戒而戒体自精严不须持戒而戒念自坚砺不须证戒而戒性自圆明所谓清净行者不入涅槃破戒比丘不堕地狱丹霞掩耳而去高沙弥不往江宁讵不是越格师子者哉正当今日瞿昙夜睹明星悟道未审悟个甚么诸人还委悉么面皱只因陪笑得腰驼原为打躬多。

　　明发先师忌日上堂化导缘已毕只履竟翛然白云影未散倏忽又周年呜呼法树摧残法灯暗灭法鼓绝响法桥倾折佛祖闻之眉皱天魔见之心悦曾遭屈抑恨难忘一瓣栴檀聊可雪大众且道还来鉴格也无不见道宝月当空圆圣智三千刹海悉光辉。

　　信官李振华同室人周氏男士龙为大殿上梁请上堂台山此日驾金梁檀信遥临请上堂翊赞宗猷培般若了明心地证真常宝幡悬挂光明殿福慧庄严不可量解作如是之因必夙植德本故于斯时超群拔萃智海渊深心悟三玄之旨胸藏五车之书拨转向上玄机全凭擎天好乎所以信手拈将来物物是药信口说将去头头是道折栴檀而片片皆香碎琼枝而寸寸是玉如斯过量人方行过量事大众毕竟意作么生踞虎头兮攀龙角万里青霄飞一鹗。

　　圣果剃度请上堂天性灵根向道深身心已久护丛林今朝圆顶披缁服毕竟还须究此心万缘解脱无遮障顿悟菩提圣果因如此出家真道者光宗耀祖出头人既若出头且道如何施设扑破虚空无朕迹佛祖闻风心胆惊。

　　开炉上堂僧问展开坐具包乾象抖櫢袈裟裹太虚今日启炉即不问安国安民作么生师云四海歌尧德万方乐舜年进云如何是安国境师云万松洲上月一斗峰头云进云如何是安国人师云眉间藏日月袖里纳乾坤进云恁么则昔日南阳今朝安国师云任汝支分乃云吹砂赴火冷热趋奔昆仑砍额殿角相论遂拈起拂子吹云者火种头自灵山传至于今灯灯相续祖祖联芳溯来瓜瓞不断安国今日开炉不假灵峰火种不费檀信柴炭山僧自有安排将大千世界为红炉百亿星辰作兽炭南赡部洲东胜神洲西瞿耶尼北郁单越中央毗卢佛作大匠师陶铸圣凡直使个个焦头烂额成佛作祖去所以寒则普天匝地寒热则普天匝地热未审诸人向甚么处回避若也知回避以免火星迸面设或伫思抟量火星来也且照顾眉毛以拄杖打下法堂。

　　靖藩信童程服生为建佛殿请上堂僧问鼎新宝殿轮奂家风大阐宗乘则固是即今一句请师通师云好手应须夸遍拍三台总是大家催进云檀那齐出手共建选佛场毕竟获何功德师云风行草偃水到渠成进云四海圣凡归安国十方云水拥狮王且作么生接待师云一盘栗𣗥蓬进云恁么则代代传灯录𣲖衍亘古长师云宗风扇大地玉叶荫乾坤乃云贤于插茎草须达布黄金大家齐出手相共建丛林服生程善士夙植般若因刹竿解扶起功德越常寻萱亲垂白发勋业注圆庭期悟无生旨嘉声亘古今政当上梁之际且道如何指陈跨海大材必大用盖天盖地遍风光。

　　郭超凡纪信吾居士等请上堂僧问建法幢立宗旨是甚么人师云没鼻孔汉进云台山新变豹狐兔尽潜踪师云方称好手进云祗如今日设斋庆赞一句又作么生师云端坐受供养施主常安乐僧礼拜乃云打开不二门已入如来地今现居士身曾受灵山记一任尘劳堆里盖色骑声名利场中和泥合水出入自由丝毫不犯荡荡乎弥满八极巍巍乎体遍十方湛含宝月之真空顿超情识之见网靡踪靡迹无去无来千圣不知名万灵咸瞻仰优昙花茂菩提果香毕竟如何修证晨朝礼拜干屎橛夜来枕上骂弥陀。

　　明觉聪禅师语录卷第八

　　音释

　　氛

　　(符分切音汾气也)。

　　莅

　　(与莅同临也)。

　　炫

　　(荧绢切音眩耀光也)。

　　翊

　　(逸职切音弋辅也)。

　　瓞

　　(杜结切音绖㼎蔓也)。
乾隆藏第 158 册 No. 1652 明觉聪禅师语录


　　明觉聪禅师语录卷第九　　　　貌九

　　嗣法门人法玺编

　　福建邵武府安国禅寺语录

　　总镇马兰谷为女保安请上堂僧问雕弓弯似月宝剑凛如霜如何是镇台财施一句师云今日放衙来宝所进云旌旗遮日月铠甲耀山川如何是和尚法施一句师云一棒揭开千圣眼不容拟议落凡情进云祇如兵随印转将逐符行如何是机前一句师云把断要津不通凡圣乃云春风入户喜天开梦觉云中燕入怀月里婵娟临下界空花结彩自飞来所谓为怜三岁子不惜两茎眉然而镇台今日敦请山僧升座宏扬正法祈佛力法力僧力锡福延龄信佛者禄位高迁信法者贵子联芳信僧者合衙吉庆所以信乃道源功德母长养一切诸善根一念迥超空劫外心花顿悟果圆成且如何是果圆成底人金鱼玉珮调羹手拨转如来正法轮。

　　师寓福省罗山法海寺上堂大道体宽银鱼眼里藏夜市法性磊落苍蝇脚上系昆仑所谓道在目前不须碎啄凡圣同源德相具足历劫湛圆动念即错错错错麒麟只有一只角复举僧问岩头奯禅师如何是尘中主山云铜沙锣里满盛油师云者僧问端舍父逃逝岩头答话泽壑藏舟不曾指出尘中主使伊直下瞥地去即今有人问山僧如何是尘中主但向他道十字街头石敢当。

　　德庵金居士请上堂僧问山花烂熳香流远天气晴阴乱鸟鸣只道春归无觅处谁知转向此中来如何是来的消息师云春风匝地绕进云春夏秋冬随改变若能转物即如来毕竟作么生转师云打破空王殿独露本来人进云自是不归归便得五湖烟景有谁争师云闲杀阇黎乃云东君司令布谷催耕鞭起泥牛掀翻大地然后可以培植灵苗且道灵苗作么生培植祗如金居士昔在榕城皈依山僧便能持斋研道今又远来安国请法岂不是培植灵苗者哉灵苗既植自然觉花现瑞奕叶流芳所以初祖道吾本来兹土传法度迷情一花开五叶结果自然成蓦竖拂子云花开也以拂子打○相云果结也且道法作么生传复以拂子击香几云塞却耳门亲听取嘉声千古播坤维。

　　明发先师忌日拈香云昔年遭毒手今日恨难休几番曾入室败阙当风流者汉平生口吞佛祖眼盖乾坤做尽伎俩令人凑泊不得虚空剜窟宠平地栽蒺藜千圣莫能近百怪尽惊惧大众非是不肖不解隐藏扬他过咎祗因痛恨难消故此今日当阳显露虽然如是也是其父攘羊而子证之。

　　雪红西堂嗣法上堂僧问挑来重担足千钧得遇英灵始放肩自此台山宗派远一灯分出万千灯今日续焰联芳意作么生师云大众瞻仰有分进云可谓千军犹易得须知一将甚难求师云万人丛里夺高标进云将来出世为师表佛祖从教立下风师云大用现前不存轨则乃云机前一句子千圣不知名历祖咬不破顶𩕳一着子虚空包不住大地载不起祖翁一片地大悲千眼觑不见天下衲子构不着圆陀陀光灼灼若唤作佛手又是驴脚唤作正法眼却是破木杓台山今日将大千世界尽情花劈了也又拈来搓作一团抛在九郎田畔诸人还知落处么如若不荐幸有克家子付与荷担着。

　　解制上堂圣制功方满九旬期已终栗蓬屎橛撒向虚空踢翻佛祖炉鞲推倒大地禅床放行四海衲僧任他横担日月紧帩草鞋西游华山北往五台吟风咏月任性优游然虽如是或在前途遇着明眼阿师问如何是安国禅汝等诸人作么生道良久云个事目前不透脱眉毛碍着自眼睛。

　　因事回山过香严寺请上堂道布乾坤赈济三有法垂樵水遍润大千一尘含法界事理无殊途所以眉毛𥈤上建立空王宝所露柱脚底生铁铸就金刚一任八面风来魔魅侵他不得何谓明来明打暗来暗打虚空来连架打四方八面来旋风打纵使三头六臂到此俱立下风兹今奉
旨还山偶过香刹檀信倾诚请扬法化入此门来莫存知解若能透脱向上一路管教生死顿绝是非永忘祗如今日与诸人相逢合谈何事狮子吼时芳草绿象王行处绝狐踪。

　　因事奉
旨还山上堂蜀犬见日则吠夏虫难以语冰皆由见闻不广便有许多参差所谓是非毁誉之场疑则群咻而久则论定然后抚松柏而称知己也以正眼观来大似浮云遮白日萤火烧须弥纵使伎俩用尽毫无干涉况荷
尧天重垂雨露林泉增色魔外潜踪且回寺酬恩一句又作么生道遂拈香云惟将者瓣栴檀木仰祝
皇图亿万春师诞日请上堂僧问祥云弥安国瑞气拥台山翘诚臻庆祝请乞示无生师云坐观青松猿探月间行白日鬼挑灯僧以手打圆相云未审者个寿量有多少师拈拄杖云与木上座同年进云祗如今日还受庆祝也无师云好事不厌繁进云如是则鹤鸣松顶月鸡唱劫前春师云无生雪曲谁能和进云好音在耳人皆耸水到渠成共一家师云难得到恁么时节乃云老汉庚星有几何但看空王那一步无手巡官掌上轮屈指算来六九数裸体无衣寿莫量迥脱根尘涉露布今承众信请上堂凡圣同临庆初度大似担水卖河头争奈诸人都不顾顾不顾𢚩回互由基神箭惯穿杨拟欲翻身堕险路坐断无角铁牛机了取无生当体悟大众既了取无生又悟个甚么若不会待台山点头即向汝诸人道。

　　师寓秦邮放生庵为荐
先皇帝上堂拈香云此瓣香在于教体目之如来藏在于禅体目之佛祖心印在于圣体目之尊而无上贵莫能侔𤑔向炉中专为酬荐
大行先皇帝伏愿迥脱根尘速证乐邦无量寿了明心地该通华藏释迦文僧问英明圣君最尊法道因甚么归西太速师云长安虽好不是久居进云天上天下惟我独尊即今在甚么处安身师云曾骑玉马离宫阙已握金鞭入紫微进云恁么则处处称尊人不识和尚何以荐君王师云顿超直入如来地进云不是苦心人不知师云幸汝证明问开辟山河首创
清朝基业撒手归西请师何以荐㧞师云金莲地涌安身处宝盖天垂极乐宫进云仗承妙法开迷径了性无为向上宗师云不是英灵士到此也茫然进云恁么则从今趯倒阎浮树十方世界任纵横师云目前无𦊱碍随处任逍遥进云正好通身受用师云前途更有最高峰乃云舜日正当天浮云忽遮蔽大地尽悲号草木皆含涕所谓圣君辞世天地惨然庶民无以恃怙缁侣将何依倚呜呼凤鸟不至河不出图吾不复梦见周公矣虽然去圣时遥而德政布于天下合国为臣者尽忠尽孝玉柱擎天四海为民者思之仰之安居乐业有情无情均沾恩泽忆昔山僧进京时
皇上始信宗门三顾而三召特眷优隆朝夕
驾幸参禅问道谓山僧首创宗门肇开觉路及至山僧请假回闽
圣君忽离宫阙位传受于金枝化道中华已毕速返无量佛刹然则今辰顶礼千佛宝忏用答罔极之恩美则美矣再劳僧众同到
金灵座前拈香祭奠伏惟尚飨。

　　示众

　　入内万善殿应制临行示众拙讷慵质祗堪山谷潜形德鲜樗材何动
天子降诏既然到此觌面承当叨逢
圣明之世幸值照临之庇所以天下有道菩萨降示大地无私宝位绵延皇风与宗风共扇佛日同舜日齐辉乾坤永泰法海弥隆纲宗建立全赖护法匡扶学道禅流安享国王水土政当应制临行一句作么生道天上有星皆拱北人间无水不朝东。

　　示众面目未露名相未分离相离名无踪无迹直下觑得破释迦老子达磨大师任汝呼唤驱遣若向鬼窟里寻声捕影依稀鼻孔仿佛眼睛吃棒未有了日在。

　　示众跛鳖骑牛入露柱磉磐跳上松萝树翻身扑落折驴腰爬起惺惺脚立地没巴鼻步步坤维超祖意且如何是超祖意大众试道看良久云若道不得锦山不肯辜负诸人去也以拄杖一时趁散。

　　示众有一物光秃秃也无头亦无足不动道场遍游诸国敌生死军破烦恼贼千圣不同躔万法不为侣终日如愚不愤不发且道此人还会佛法也无蚯蚓吃盐泥尾巴长屈曲。

　　示众锦山有个独脚虎关诸兄弟还有过得者么把将公验来与你证据看一僧出众便打师一掌师云公验已见如何是堂奥中事僧便喝师云未见主在僧拟喝师连棒趁退。

　　示众举法华经云大通智胜佛十劫坐道场佛法不现前不得成佛道瞿昙老汉恁么说话大似波斯失却册若论佛法甚处不现前烧香扫地合掌低头运水搬柴拈匙展钵出门便见佛殿入门便见僧堂处处大用神通事事圆明解脱无非是当人受用处锦山与么指示还有过人处也无琅𪻱玉管缠秋树飒飒金风动野苹。

　　示众达磨面壁不死偷心神光立雪埋没己灵卢能壁上倩人书偈已露贼赃南岳磨砖作镜赤土涂牛你马祖一喝用心不臧黄檗三顿棒太平奸贼临济灭却正法眼欲隐弥露云门顾鉴鹞子过新罗德山末后句暗骗明瞒雪峰辊毬特地狼藉者一队老古锥牙如铁橛口似血盆能纵能夺能杀能活犹如戴角虎摇岳惊群今日被法喜一时捉败了也还有与他雪屈者么出来相见如无且看聪上座与他雪屈一上以拄杖打散。

　　示众蓦拈拄杖云者个上拄天下拄地汝等诸人因甚么摸索不着殊不知常在手里拈起也文殊普贤无容身地放行也释迦弥勒脑碎胆裂祗如不拈不放意又作么生有时卓向千峰上划断山云不放高喝一喝。

　　示众夫参禅者须要参活句不要参死句如何是参活句句刬意意刬句意句交驰切莫隐讳如何是参死句不发生机如人抱桥柱洗脚死活不知诸兄弟参禅人直要具大眼目若是金鍮莫分奴郎不辨颟颟顸顸今朝入一丛林明日出一保社恁么行脚那有了日。

　　示众举傅大士云空手把锄头风前捉蜉蝣步行骑水牛楼上看打楼人从桥上过撞着破灶堕桥流水不流滩头踢纸毬傅大士恁么为人不能良贾深藏若虚君子可笑贼身已露被人觑破非是好手诸人还知他落处么其或未然莫道此间山势险前头犹有最高峰。

　　因事示众楚人失弓汉人拾得让之有余争之不得若杜耳目于胎彀掩玄象于霄外而责宫商之异以辨玄素之殊蓦拈拄杖一划云向者里透得过万机顿赴而不挠其神千难对殊而不干其虑动若行云止犹谷神其或未能鹬蚌相持俱落渔人之手。

　　示众一法通万法通铁壁银山无𦊱碍眉毛鼻孔已通同普贤骑六牙白象入你眼里游戏三昧是汝诸人还不知醒以手拍膝云看看依旧出大殿去也便起身。

　　示众如来禅祖师禅大树大皮裹小树小皮缠祖师心地印搭在九郎田诸兄弟九郎田即不问且如何是心地印良久云狗子尾巴书卍字野狐窟宅梵王宫。

　　寓秦邮弥陀庵除夕示众自到高沙住小庵柴门破落冷云堂扫除旧壁神符彩更立新条振祖纲淑气逼人老岁月时光催鸟报春芳到头生死无繇敌白首空欢一世忙。

　　示众一划长二划短虚空包不住大地载不起骑马上须弥一日行千里震威一喝云看看走入诸人眉𥈤缝里去也还在者里打瞌睡喝一喝。

　　示众一见便见一会便会石马出笼纱露柱骑鳖背掷下拄杖云盏子扑落地碟子成七块华山土地笑咍咍嘉州石佛胆惊碎。

　　示众十五日已前达磨面壁觑不破十五日已后刘海钓蟾罕得其遇正当十五日突出夜叉身便现菩萨面千里闻其名不如亲见面见不见眨上眉毛错过伊山门走入伽蓝殿掷下拄杖云荐。

　　示众寒梅苞裂喷清香诱引狂蜂上下忙争奈禅流不识意空教猎犬觅𦏰羊以拄杖卓云𦏰羊在者里猎犬即今在什么处一僧出众作猎犬势将师脚抱住师劈脊一棒云莫咬老僧僧便喝师良久云还有猎犬么出来看既无山僧放出一只咬杀群羊去也以拄杖一齐趁散。

　　因雪狮子示众六花搏聚全无雕琢之痕一色精明宛有奔腾之势大雄踞地威猛惊人𤓰牙辊弄明月皮毛披挂绿云虽不哮吼中天早布声名大野举头霄汉百兽闻风逃潜骨格超伦一气能吞佛祖直饶哪吒到来那敢当头觑着何谓横身当宇宙一句定纲宗喝一喝。

　　示众今时学道者不会渊源旨趣何也只因有几种病自己不知海会今日一一说破有等工夫做到语言道断寂灭场地不肯更进前一步撒手翻身只是堕在死水里有等得些光影门头便认着惺惺灵灵以为了当殊不知正是认贼为子是非之端生死之根有等有时冷冰冰有时热闹闹所以心有间断念不相关有得有失尚且话头不能打成一片岂了得大事耶有等不肯真参实悟好览尧典舜谟寻章摘句筑得满肚皮到处与人逞弄两片驴唇忽然撞着明眼阿师一拶不知落处如死羊相似眼睛乌𠷈𠷈地真可怜悯有等在丛林中其道不能成先成膏肓病我慢山高驳贬尊宿扬己之德发人之过事事要顺自意头头要趁己心稍有一言不投便要起单而去视丛林如驿舍讪法门似灯灭如斯学道天堂未就地狱先成大众海会举此参禅者数种病处若是有道高流决不落在其中自然迥出常流是非永忘习气消殒寒暑不能迁饥饿不能动富贵不能移在稠人之中埋头五年十年必成大器如狮子儿哮吼一声惊群动众不比泛泛之流自起自倒却被明眼人傍观一场笑具。

　　因事示众有一人头尖五岳口阔四溟气宇如王吞佛啖祖终日是非里坐是非里卧若透脱得迥出人一头地若透脱不得布袋里老鸦虽活如死明眼汉二六时中壁立万仞不倚一物离文字相离言语相离心意识凡圣路绝若到者个田地无是无非无梦无想远离颠倒究竟涅槃得大安乐毕竟如何是独脱底人数声清磬是非外一个闲人天地间。

　　示众道从心生学由志向持律防非参禅向上凡学道之人有此四件事挟抱于怀时时正念日日精严学无剪爪之工安有游玩之日那管东家杓柄长西家杓柄短自生卜度能所对待故有种种差别之殊每每起颠倒之见不能静而绝虑也以拄杖一卓云向者里摆脱得开全身放得下截断生死根株掀翻是非窠臼平坦坦地孤巍巍地随缘不变不变随缘到此始知空界事浮生穿凿没相干。

　　示众潦水澄清全彰大圆镜象草鞋趯脱露出衲僧脚跟所谓脚跟底硬紏紏地干剥剥地金刀剪不破彩笔画难成诸圣不知名三贤莫能辨在天为干在地为坤在水为坎在火为离在凡名凡在圣名圣虽然各居其位不落位次明眼衲僧不必叮嘱是则是说时容易会时难多买朱砂画月看欲识个中消息子一枝梅倚玉栏干。

　　示众佛祖鼻孔中安置百千世界衲僧眉缝里能藏百亿须弥通上彻下截断众流捏聚放开随机应用未审宾头卢尊者有何神通妙用一日应供四天下驾慈航度众生与人解粘去缚不涉见闻觉知是则虽是陕府铁牛吞却嘉州大像意作么生良久云无端无端。

　　示众日面佛月面佛眼里突出辽天鹘有相身中无相身豁达古今无二路诸兄弟既无二路因甚么被明眼人问着不知去就目前如铁壁相似且道过在于何皆因平昔不肯死心用工真参实究东边浪荡西边打哄弗以本分为正务生死为正因却被世利所转妄心所牵一场热病临身如何摆脱到头悔之晚矣莫怪海会不道各自努力。

　　示众若论此事譬如𡏖𡒁堆头一颗明珠眼亲手快者得之眼钝手缓者祗好傍观所以道䀗眼时百千日万象不能逃影质明明祗在眼睛前眨上眉毛觑不及觑不及糊饼里觅甚么汁。

　　示众今日鬼谷子卖卦有买者出来与汝判断吉㐫看一僧云和尚未启口时作么生判断师云汝家父母双亡心不痛泪僧云父母俱在师云请大众为汝举哀僧礼拜师云苦苦一僧云今日是学人生日师云你破家荡产还知么僧云知师云还我主人公来僧云向者里礼拜和尚师打云放过即不可一僧云前三三与后三三请和尚断看师云五鬼临身铁蛇绕脚僧云一串穿却师云祸患临身难躲避僧云路从平处险人向静中忙师云果然被他缠住脚跟了也乃云今日向十字街头卖卦并无一文钱入手不免捶破卦盘去也以拄杖一卓归方丈。

　　示众大道寂寥本无言说理事分明不循途辙虽在目前犹未亲切要见本人就窠打劫透色透声绝踪绝迹到此休歇场地万法如如将画大地为自己将自己作尽大地四大海水[(冰-水+〡)*ㄆ]贮八万四千毛孔里华藏世界总不出衲僧一緉破草鞋所以一为无量无量为一头头妙用法法全真且道如何是全真处良久云干屎橛。

　　示众以拄杖地上打○相云三世诸佛出不得者个历代祖师出不得者个天下善知识出不得者个未审诸人出得者个也未试道看一僧将袖向圆相里一拂师云即今在内在外僧无语师便打云若出得口吞佛祖眼盖乾坤若出不得布袋盛老鸦虽活如死。

　　示众无角泥牛穿海岳蚯蚓抹过新罗国分付禅流具眼看急须荐取莫失却一机截断路千差了然弹指超无学。

　　示众掷下拄杖云铁蛇横古路一马生三寅意旨如何有人道得恰好安国拄杖子分付众无对良久云诸人道不得山僧[(冰-水+〡)*ㄆ]起自用去也问侍者云你道得么者无对师打云城门失火殃及池鱼。

　　示众万法归一拗曲作直石人驱耕日落不息催趱野妇连忙夜织织得一领青州布衫当作寻常破席摊向街头卖与人无人酬价真可惜众中还有作家者请出酬价看一僧云看破不值半文钱师云可惜许一僧云前三三后三三师打云赏你一棒。

　　示众拈起拄杖云者一假事人人开口道着步步踏着本自圆成不欠[糸*系]匆若道着似虎威狞头上戴角若踏着机疾如风辽天俊鹘赤洒洒干嚗嚗非是千年没底靴亦非今时破盏橐白牡丹红芍药一度春风一度开花开花落成萧索诸行无常一切空即是如来大圆觉。

　　示众山僧昨夜三文大光钱在黑暗天娶个功德女闻时富贵见后贫穷裤无裆裙无口头上青灰三五斗屎橛拈来破𥿄包横拖布袋花街走痛饮清源酒一杯醉倒长街大哮吼一假风流乐自然汉地不管秦不[(冰-水+〡)*ㄆ]既是汉地不管秦又不[(冰-水+〡)*ㄆ]即今在甚么处安身诸人试道看维那出众将坐具搭肩上云分明在目前师云认着依前犹不是师便归方丈。

　　示众有一人头戴箬笠身负衣包有一人寸[糸*系]不挂跣足裸形且道此二人那个天然气概异目超宗若拣点得出倒卧荆棘林游戏天魔界若检点不出锦衣公子贵破衲道人闲。

　　示众热热热红炉焰里冷如铁寒寒寒大洋海底火烧山若透两重关棙子总饶毒药也闲闲。

　　示众高揖释迦不拜弥勒衲子寻常超宗越格不落凡圣机岂涉语言默若能打破两重关[(冰-水+〡)*ㄆ]下临济白拈贼众中有单刀直入者么请出相见一僧问如何是白拈贼师云切须藏锋露刃僧便喝师打云贼赃已露了也还有道得者么如无关羽来劫寨也以拄杖一齐打散。

　　示众举僧问云门如何是诸佛出身处门云东山水上行圆悟和尚云或问天宁如何是诸佛出身处但云薰风自南来殿阁生微凉愍忠即不然或有人问如何是诸佛出身处但道古涧寒泉彻地涌𢚩须着眼看来源大众还委悉么若会得自己出身处便会得诸佛出身处若也不会等待当来问弥勒。

　　示众山僧行脚二十年并未得个入头甚生惭愧上天无路入地无门请众中有下得辣手者将山僧打杀良久云有么有么如无山僧打杀阇𥠖去也以拄杖一齐打散出堂对达一维那云适才山僧做一上甚险巇几乎入地狱如箭射达震威一喝师便打维那随后进方丈云和尚为什么不小心师云也是舍命陪君子。

　　示众昨夜三更狂风起吹折门前一株松一生受用烧不尽富与时人自不同拈起拄杖一吹云自从灵山传至此灯灯续焰到吾宗且道如何是吾宗喝一喝。

　　示众山僧未行脚时是个可怜生及乎行脚后依旧是个可怜生及至得个休歇处亦是个可怜生者三个可怜生且道那个合受人天供养大众试道看若道得恰好者山僧拄杖子两手分付一僧云原来只是旧时人不改旧时行履处一僧云烁然不异昔年事显露当阳称独尊一僧云百年三万六千朝返覆原来是者汉一僧云国无二王家无二主一僧云羞惭遍大地不改旧时颜师云大众下几语颇恰争奈今朝日辰不吉且待来日遂卓拄杖归方丈。

　　示众寒风砭骨眉毛厮如结霜冻银河脚跟冷似铁若是伶利作家觑破红炉一点雪若也踌躇瓮里明明失却鳖以拄杖卓云切切火蛇𨁝跳上金阙筑碎帝释鼻孔发下南司判官八棱铁棒痛打不彻遂卓柱杖云心头闷闷如火热。

　　示众参禅人须猛烈当下相承犹是钝铁更问如何脑门着楔瞥不瞥含元殿里问长安谁信壶中别有月踏着本地自风光全身放下便休歇且如何是休歇处达磨胡子唇齿缺喝一喝。

　　示众大凡参禅学道贵乎皮下有血猛烈性燥如斯气概盖与寻常泛泛者不同孤迥迥地峭巍巍地讵肯和光滥俗混世同尘识情顿舍于世间身心弃置于方外不求富贵之乐岂愁淡薄之苦寒衣兼夏着纸被御隆冬一瓢一衲云水家风一笠一履行脚受用去来如野鹤起止似浮云昔日山僧离闽参学时带一双布袜穿有十余年千衲百补以后出世开堂犹恋恋弗忍弃之只愁己躬大事不明那有闲工化檀信做件皮毛盖体诸兄弟若要明己躬大事求出世因直须万缘放下了不干怀每日抱住一个话头不可作有无句语穿凿不可作解会穿凿不可作佛法穿凿不可向情识上卜度单明向上一路抖擞精神勇猛提撕疑到无疑处追到无追处直须追到桃源路绝别见一天不见丝毫过患不见动静二相到此田地更须紧把上头关不容丝毫走作如生死冤家相敌向一念未生前直下坐断彻底无依通身洒落庆快无疑方称一员了事道人一任登山玩水自性逍遥歌馆楼台随缘放旷到处作主遇缘即宗可以作大地医王可以作人天轨范可以作险路津梁可以作幽冥慧炬如斯学道不负诸圣己灵不枉缅离桑梓从上乃佛乃祖大善知识无非是个性燥汉皮下有血气者故寻师择友求决生死炊㸑负舂搬柴运水亲觐十年二十年总是单明此事若不苦中苦焉为人上人近来有般[毯-炎+畏][毯-炎+畏]𣯧𣯧汉不思行脚学道参问知识只在家中学做两句臭诗撞着瞎眼阿师闻他声名自上他门户不辨清白便将冬𤓰印子印证叫他出头为人贪人供养受人礼拜十指尖尖不沾滴水文质彬彬虚装体势问着佛法信口乱统人我贡高是非妒忌不存己德揭扬人过无常卒至业识忙忙有何了期故古德云未听经文先坐讲未曾行脚便开堂分付诸方参学者莫教地狱苦时长看此话与后人做生死牌岂不兢兢业业者乎如此出家埋没己灵虚消信施马能得出轮回珍重。

　　示众山僧昔日行脚到天台拾得一道驱邪辅正灵课今日对众举扬诸人家里或有魔魅作祟夜梦不祥者出来剖露与你决断吉㐫免生灾惑以拄杖卓云一二三四五甲乙丙丁午空劫已前事不离花甲子复卓拄杖云有㐫报㐫无㐫报吉请出道看一僧云和尚属艮某甲属干上三下三名为大畜爻象既成吉㐫已判即不问未判一句请师道师云至尊元九五德相自天然良久云还有问卜者么既然无[(冰-水+〡)*ㄆ]起卦盘来日再卜所以有利无利不离行市卓拄杖起身。

　　示众奋狮子全威拈倚天长剑不容纤毫拟议谁敢触犯当头若是上根者闻此话如虎插翅自有吞佛啖祖气概若劣根者闻此话若犬夹尾奔南走北逃去大众此二种人若到愍忠门下如何相待到来总与三十棒不见道宁教天下人辜负我我不辜负天下人。

　　明觉聪禅师语录卷第九

　　音释

　　铠

　　(丁亥切音恺甲也)。

　　爬

　　(蒲巴切音琶搔也)。

　　鹬

　　(允律切音聿知天将雨鸟也)。

　　橐

　　(他各切音拓囊也)。
乾隆藏第 158 册 No. 1652 明觉聪禅师语录


　　明觉聪禅师语录卷第十　　　　貌十

　　嗣法门人成秀编

　　示众

　　示众今朝正月十有八衲僧脚下热火发烧得眉毛已焦枯石女堂前把墨泼同门出入不相知唤作张三却李八喝一喝。

　　示众诸大德若论参禅者件事如老鼠咬生铁相似没你下口处没你钻研处没你承当处没你栖泊处拟欲构之转见转远若欲放之灼然目前如银山铁壁仰之弥高钻之弥坚约不进前推不向后诸人到者里作么生转身吐气若欲转身吐气直教无手足人拳踢相应猛力一推纵饶银山铁壁也须粉碎大众愍忠恁么道还知落处么若知落处正好吃山僧痛棒如其未荐三十棒等待别时来。

　　示众举杜顺和尚云怀州牛吃禾益州马腹胀天下觅医人炙猪左膊上此颂羙则羙矣祇是不经人检点若被明眼人觑破不值一緉破草鞋诸人委悉么犹其未能万善为汝注破殊不知这老汉口甜心苦句里藏锋眼观东南意在西北明眼作家自合超格且如何是超格底意一僧便喝师云好一喝只是无主僧又喝师云汝连两喝主落在甚么处僧拟对师连棒趁下堂。

　　示众道旷虚玄体无向背触之不得视之眼聩以拄杖卓云盏子扑落地碟子成七块大众既是盏子扑落地因甚碟子成七块一僧云鹁鸠树上啼意在麻畬里师云意旨如何僧云祗许老胡知不许老胡会师便喝僧礼拜师劈脊一棒。

　　示众若谓诸佛出身处蟭螟眼里辊绣毬若谓衲僧出身处从天降下则贫寒从地涌出则富贵若谓衲僧行履处无中有路透荆林还他好手若也透不过亦还他好手何谓虎瘦雄心在人贫志气高。

　　示众马祖升堂苏噜苏噜百丈卷席悉唎悉唎若作佛法会全无巴鼻不作佛法会大似失利诸人向者里的当得去任汝拈龟毛拂穿却衲僧鼻孔将兔角杖煆炼圣凡剔摩诃衍之骨髓锄断性田之妄根发向上真机迥脱樊笼一道逍遥门门解脱且如何是解脱门泥牛吼破三更梦木人坐断六门机。

　　示众凡知识枢机三贤罔措十圣难明匆平白地上拈起一丝头直使法地震动窠臼掀翻于无事中生事无句中显句真心无相顿超万行妙性本空不着一尘贫者济他骊珠受用富者令伊彻骨贫穷赤洒洒净裸裸智月皎于太虚慧镜澄于碧海包罗万法[(冰-水+〡)*ㄆ]摄毫端诚能如是则与千圣同躔共个鼻孔出气若乃随群逐队菜囊饭袋汉妄心牵引何时了辜负灵台一点光。

　　示众参禅学道先须发起信心信心若固志气超群纵有一切魔魅所挠必不退堕矣所以信门深远法城坚牢成就一切菩提殊不知信心原是当人灵源种智成佛作祖慧命衲僧悟道根由皆从信心所成岂不见神光参达磨断臂求法立雪乞示为法云躯今古标榜此是第一个信心也六祖参黄梅五祖每日作务坠石春碓劳其身心苦其筋骨此是第二个信心也临济问黄檗佛法大意连吃三顿痛棒不生退屈此是第三个信心也仰山参沩山不明此事发心牧牛三年常受风霜寒苦此是第四个信心也雪峰九上洞山三到投子尝职饭头为众竭力此是第五个信心也疏山闻大沩一语便卖被单而作程费千里䟦涉咨请指示此是第六个信心也慈明结伴参汾阳更衣入兵队不顾危亡此是第七个信心也天童密老人参幻有和尚亲上燕京三次不惮路险艰辛力创禅门崛起临济正宗此是第八个信心也山僧举此数员尊宿以晓诸人从上乃佛乃祖皆从信心而成无上之道所谓信乃道源功德母长养一切诸善根今日参禅者颇多鲜有悟者何也祗因用心不切依稀鼻孔仿佛眼睛虽在堂中趺坐其话头暂时弗觉被掉举忽然掉过西便向西边境界上作活计忽然掉过东便向东边境界上作活计于此错过光阴埋没己灵辜负诸圣若求其悟者鲜矣诸人若为生死事大放下诸缘离心意识单提一个话头疑来疑去参到无参处追到无追处紧紧把定牢关毫无走作就将娘生鼻孔直下扭破如冷灰里豆爆彻底翻身故云绝后再苏佛祖欺汝不得诸人若信山僧此言如此参究去若不悟道佛法不灵验山僧成大妄语自甘拔舌与诸人无分。

　　示众佛法无人说虽慧不能了或时闹哄哄或时静悄悄诸兄弟若向静悄悄处安身如驽马伏枥羁蹄望绝崖而跪足正是堕在毒海此谓膏肓禅病也若是具眼道流正在闹哄哄处别立一机瞬目视伊行即打坐即锥长剑倚天外直骑千里驹毕竟如何保任不萌草解藏香象无底篮能盛活蛇。

　　小参

　　万善殿结制小参僧问祥云生满座瑞气拥禅堂少室真消息请师直举扬师云今晚小参进云昔日药山小参不点灯今日和尚因甚又点灯师云驴马不同途进云德山小参不答话和尚答话又作么生师云一个栗篷当面掷进云恁么则男儿自有冲天志不向古人行处行师云料汝跳不出僧一喝师便棒问云从龙风从虎圣人作而万物睹本来无一物且道睹个甚么师云踏着秤锤硬似铁进云恁么则又有也师云也少他不得进云迥古轮王全意气不彰宝印自然尊师云祗好瞻仰近他不得僧一喝师云向你道近他不得又恶发作么进云和尚也须照顾师便打僧又喝师亦打乃云大道无外绝尘缘而独立妙性无形寄森罗而显相含融法界普应无差湛尔坚凝寂然常照剖开缠内之心珠截断尘中之见网塞破毒险蕴坑趯翻生死魔窟若能恁么方可入禅入道创发菩提心栽培灵苗蒂时时发现亘万古而常新历历无私应十方而通畅万机顿歇即入圆宗廓尔无垠了达实相大众明日荷蒙
圣恩洪开炉鞲陶铸圣凡人人各为死生大事个个悟无上菩提果然如是
皇恩佛恩一时报答且报答一句作么生道葵萼丹心向日倾虔诚披露焚香祝。

　　晚参一老一不老死蛇头上惊出草拶破江西马簸箕倾出骊珠一栲栳真得通身白汗流贴肉汗衫卸却好诸人做工夫到此田地却是个好消息如人家穷子相似荡尽田园家产上无片瓦盖头下无卓锥之地全无活计迥出胶盆智[門@夕]远水孤峰性寂寒潭皎月一机普摄万𩔗齐彰体湛灵明本无来去一句全提迥超物格且如何是独超底意鸟啼花里千般语月上峰头一色明。

　　晚参蓦竖拂子云三世诸佛也参者个历代祖师也参者个天下知识也参者个万善堂内也参者个诸人朝夕参底若唤作心心本无相了即无生性本真空体无涯际绝两边泯前后一道清虚冥然通贯若不唤作心骑声盖色越古腾今一段光明盖天盖地弥满十虚笼罩万𩔗有情无情真如平等诸人于此信得及功超远劫果证菩提若明此事更无余事更有般汉好似瞎驴趁大队随人高低游山玩水正是业识𢗅𢗅出入丛林虚消信施弗忖己过弗修自德问着佛法口似磉盆人我贡高势雄海岳如斯出家滥厕僧伦有何补于法门者哉莫怪山僧太多事见人落井岂傍观。

　　晚参僧问三世诸佛向火焰里转大法轮还端的有也无师云有进云毕竟如何师云同生同死进云恁么则野花香满径幽鸟不知春师云不是这时节乃云灯笼沿壁上高台玉兔走入盘篮去新罗国人吃铁鞭北郁单人丧家具诸人会得此意即哑却山僧口换却汝眼睛若是超方作家举着便知落处自合穷则变变则通横三竖四坐一走七白似雪黑如漆触着威震雷霆进步无门可入谁知古路坦然平懊恨诸人信不及山僧为汝聊通线不须簸扬尘土觅眼上眉毛本现成白绰花冠黄头吉非是超群衲僧个事大难委悉喝一喝。

　　晚参云大抵操道者贵乎彻明根本莫向枝叶上攀求体会不假于言诠研趣岂在乎形迹宽廓非外绵密非内荡荡乎仰之杳然八极巍巍乎视之充塞四维其象也莫能推其玄其微也莫能测其奥然探江海异于行潦者深广也登泰山别于丘陵者高大也岂小知小见而能测度妙道者哉盖道也者人能弘道非道弘人若舍近而趋远贪小而弃大如剖蚌蛤之腹而求明月之珠入荆棘之林而求凤雏之𡖉此必难获也若是愚蒙劣根之人断佛种性不能续其佛祖慧命盖自拘于小节而奚成乎大法器者耶殊不知至道无难惟嫌拣择但莫憎爱洞然明白三祖恁么道肝胆肺腑尽情披露了也诸人委悉么此事今生若不会等待当来问弥勒。

　　晚参云神锋原不费磨砻朝暮提持在手中铁壁银山俱劈破顶门迸出一轮红凡参禅者必要猛烈性燥提起话头一咬便断方与本分稍有相应不见唐时李驸马云学道须是铁汉把手心头便判直取无上菩提一切是非莫官尚且他为官长终日红尘扰攘王事鞅掌具此力量迥脱樊笼何况为释子乎今时修道不了者祗因一翳初起华影骈空瞥念才兴森罗满目则有世界峥嵘乾坤凹凸贪爱之所缠名利之所缚纵有功德法财变成鸩毒所以楞严经云妙性圆明离诸色相本来无有世界众生由心生故种种法生其心若灭种种法灭乃至生灭灭已寂灭为乐至此千差万别扫归大圆觉海四大五蕴辊作宝月琉璃无明窟里突出金毛狮子爱欲河中化作上味醍醐法无难易转变由人至宝内怀终不他求灵珠在握应须自庆处繁而不乱履险而常安若阐斯宗须明妙旨其或未也机关不是韩光作莫把胸襟作等闲。

　　晚参一僧出众云某甲死了开口不得师云大众打鼓送亡僧去其僧便喝师云且喜不曾断命还救得活其僧无语归众乃云者僧死了开口不得果然绝后再苏机用超宗越格好手还他将相才擒下临济白拈贼。

　　对灵小参八十余年幻梦中千般活计一场空今朝撒手归西去生若修因死有功盖谓魏氏平生持斋念佛积德累功治家有道教子有方可谓女中丈夫若论大道本来不分男女相亦无生死迁流明明绝渗漏历历不囊藏超声越色离见离闻超生死证菩提出轮回趋乐土此谓出世之道也今日孝子时大纪请山僧对灵指示超㧞慈亲欲报劬劳以酬罔极如斯孝道酬恩报德尽矣政当荐㧞一句作么生道一念顿超烦恼海即心即佛不须疑。

　　除夕小参僧问严冬万卉皆凋落为甚梅花独占春师云因缘时至其理自彰进云争奈一年将尽夜万里未归人师云过在阿谁进云腊随一夜去春逐五更来师云往往来来有甚了期僧便喝师云三十棒自领去乃云溪河冰结玉玲珑野衲围炉烧叶红拾得龟毛补旧衲蒙头打坐御寒冬这话却似山僧昔年住山家风只有二七衲子同为伴侣黄齑淡饭粗布麻衣钁头随身草鞋绊脚日出而作日入而息夏栽紫芋春种葫芦山中活计受用为常一种平怀泯然自静也无客送亦无客迎也不送岁亦不迎春所谓山中无历日寒尽不知年山僧虽不能过于古人亦自守其本分也今日叨蒙
陛下洪恩开选佛场使其一切衲子安心向道顿悟无生况住此琉璃殿宇坐受如意供膳汝等诸人须要知恩报恩知德报德虽然如是道眼若明金易化三心不了水难消大众今日三十夜到来人人有一件大事还委悉么有一头水牯牛过牕棂头角四蹄都过了惟有尾巴过不得且道过在甚么处良久云参。

　　立春小参举新丰和尚云井底熢尘生高山起白浪石女生得儿龟毛长数丈若欲学菩提应须看榜样师云万善不似新丰虚空里藏影白日下点灯直令他学菩提者如推门落臼井底熢尘生高山起白浪石女岂生儿龟毛不能长若欲学菩提何须看此样何谓也祗要一念证真功超累劫三心若了道越僧祗如寒谷逢春阳回万象直使日暖花开普现色身三昧鸟啼松韵共转根本法轮银河开冻锦鳞𨁝跳上天土块翻身蚯蚓蓦过东海所以头头惟心妙用法法当体全真囊括百亿日月藏于眉缝之中提掇四海乾坤置于掌握之内斯乃法尔如是道性超然理合真空而遍周体应万机而无间灵源湛寂根境圆通歌馆楼台尽是真如宝所花街酒肆悉皆菩提道场不舍一法即如来是则名为观自在正当春元之始令行之初毕竟如何卓拄杖云击碎泥牛天地转芒人耕种劫空田。

　　结制小参僧问还丹一粒点铁成金至理一言转凡成圣转凡成圣即不问如何是我手何似佛手师云一任汝颠倒进云百年三万六千朝返覆元来是者汉如何是我脚何似驴脚师云踏断赵州略彴进云参商虽两地明月共一家如何是人人有个生缘处师云山僧是福建白水杜拗蛮进云恁么则古皇未兆前威音那畔事师云如何是威音那畔事僧一喝师打云未梦见在乃云滹沱正脉已秋残太白枝能耐岁寒幸遇吾
皇功德主芳䂓复振于名蓝今日十方聚会四海同参个个擎头戴角口吞佛祖人人倒岳倾湫眼盖乾坤目机铢两举一明三猛烈英灵踢脱窠臼不涉见闻露出佛手且如何是佛手以拄杖一卓云五九四十九。

　　晚参云顶𩕳具眼辩生死之去来腰佩灵锋任杀活之纵横直令天魔胆丧顿使外道归降咸入总持法门共证圆通觉海所谓凡夫具圣人法即是圣人心若悟者事同一家若迷者万别千差虽然如是诸人要会向上事但从万别千差里荐取葛藤窝里荐取是非堆里荐取无明窟里荐取烦恼焰里荐取屎窖坑里荐取于此荐得永劫不忘。

　　晚参云句刬意羊头车子不停住意刬句生铁秤锤活活锯意句交驰须着力全机顿赴绝廉纤所谓向上一事千圣不传要人亲到家乡识得闺阁中物于此不疑千圣舌头亦不瞒顸自己不见高亭参德山隔江招手亭便领悟即返高亭住持更不别参又大梅参马祖问如何是佛祖云即心即佛梅当下领旨便隐大梅山二十年后出世诸兄弟若要承当大事皆因夙生有大根基故为法门英杰回天夺化之机跨灶冲楼之勇有比超卓方可作宗门中种草若是懦夫寒灰之志焉敢入大炉鞲如铅汞落炉相似见火便流有何用哉今愍忠门下稍有几个英灵汉子若能保任三十年后也会呵佛骂祖去也何谓不见道吾不敢欺于汝等汝等皆当作佛。

　　晚参云大悟无道大富无粮大地无草大海无鱼有人透得四转语无禅可参无道可学一任声色里坐声色里卧有时孤迥迥也得有时俊悄悄也得有时逢场作戏也得有时歌馆春台也得如其未也不可狐尾续貂裘楚鸡冒彩凤正谓参学人具眼目看破生死本是空何须更问孙膑卜。

　　晚参僧问愍忠升堂即不问古镜未磨是如何师云光吞万象进云磨后是如何师云迥脱诸尘进云磨已未磨是如何师云黑漆漆地进云一念不生全体现六根才动被云遮师云你又被他转却乃云佛祖心印拶破百匝千重仰山铁锹铲断殊途异辙不践娘生旧时路岂落凡圣去来机孤光烜赫纵横卷舒上无攀仰下绝己躬直饶秘魔杈下死枉用心机子湖狗取人心肝虚张大口德山棒如雨点大似掉棒打月临济喝似雷轰亦如峰头过浪到者里天魔拱手外道罔知若是顶门别具哪吒眼必有吞佛啖祖气概旋天转地机关猛虎颔下解铃苍鹰爪下夺食如是超作稍有衲僧气分若莅法战之场惊怕危亡者只好倒卸枪甲缩颈傍观有分如此之流真可怜悯何谓不信自心元是佛纵然千圣莫能医。

　　因雪小参六花现瑞腾空斗战五花魁一色虚明点径玲珑诸色净猎人捕兽无路牧童归道失村银树几株山中樵子富贵玉蓑一领溪边渔叟风流乌盆变作白盆绀殿化为碧殿玛瑙阶前铺白毡珊瑚枝上堆玉屑物物全彰净法身头头尽是普贤境正当恁么时且黑白未分一点落在甚么处妙性纵横沙界外大悲千眼莫能窥。

　　小参屈指光阴早已过灵台一点未揩磨到头不识归家路换却人身争奈何𢚩荐取莫蹉跎东廊打倒西廊壁[(冰-水+〡)*ㄆ]拾眉毛劫转多凡学道者学出世之道须惜光阴如寸金明此大事犹丧考妣所以大修行人无有剪爪之功岂肯弃本逐末耶或登山则思药山观夜月笑声百里共相闻或渡水则思洞山睹影悟道会得渠我是一家或观月则思马祖示诸人唯有南泉超物外或看云则思忠国师示唐肃宗钉钉着悬挂着或修行则思香严击竹声无端打失一只眼或倚松则思古人树下居单瓢破衲度寒暑或坐石则思仰山间打坐沩山勘验有转身盖行脚者一动一静一机一境鸟啼花落风动水流皆是入道之门发露之机若乃见道者则忘其缘境未见道者则被缘境所障若能根境俱忘光吞万象迥绝诸尘根境如如是名了道。

　　晚参云腊月二十二空王殿露柱拈来仔细看衲僧闲家具所谓千年田八百主且道此人修何行业居何国土上无片瓦盖头下无卓锥之地天堂留不住地狱讵能拘不织而衣不耕而食吃官酒卧官街当处死当处埋还用修证也无不见善财童子参无厌足王正参见时其王将此罪人百般加害苦楚或劓其鼻者或挑其眼者或割其耳者或截其手者或断其足者乃至炮烙烧身洋铜灌口将此罪人治毕方见善财相执手云我已得无碍三昧陀罗尼门是则虽是不到心空及第处举心𡚶念业随身。

　　除夕小参僧问心如皎月连天净性似寒潭彻底清一句迥超千圣外何须见性与明心如何是明心师云镜虽打破光体犹存进云如何是见性师云明明历历黑黑漆漆进云心性相去几何师云昨日夜叉心今朝菩萨面进云心性已蒙师指示年穷岁毕是如何师云处处神前烧夜𥿄声声爆竹送残年进云恁么则城上已吹新岁角牕前犹点旧年灯师云不须更说偈言乃云一年三百六十日普天之下已除夕我为禅寂老光阴人为名利惊宠辱逗到今宵总是空不想无常生死逼若向生死划骷髅一生参学事已毕诸兄弟今日除夕节届无可与诸人分岁昔日贤和尚烹一头露地白牛与禅和共享后来经官动府皮角纳官结案现在愍忠即不然幸有
俞旨诫杀耕牛山僧固不敢私烹勉强支吾常住自有穷计较管教诸公今夜乐欣欣何谓渴饮曹溪水饥吞栗棘蓬夜来烧默炭炙得暖烘烘大家团圞头唱个杜拗山歌和气蔼然便乃超出古人一头地伏惟大众归堂吃茶。

　　立夏小参至道无难惟嫌拣择但莫憎爱洞然明白三祖恁么道早是拣择了也者拄杖子只接上上机不接中下之机雪峰恁么道亦是拣择了也十方世界中惟有一乘法无二亦无三释迦老子恁么道也是拣择了也争如海会门下饥则进食寒则添衣无禅可参无佛法可学便是一员无事道人此际薰风南来户牖打开时观庭前文果花散步郊外望麦秀火云骤集奇峰野鸟时喧古树芙蕖将放出水玉梅已熟垂金可以适意畅心怀倦时昼寝南牕下海会恁么行履还是有拣择耶无拣择耶不见道但有一丝头便是一丝头。

　　告香小参云火焰那容蚊蚋泊剑锋宁许赤挨身众中若有擎天手夺鼓搀旗正令新智不到处三世诸佛难下口名质未兴千眼大悲莫能辨祗因一念忽生花开世界便有生死之流凡圣之立因果差殊明暗相夺昧却本来真常故受种种颠倒名利之所牵爱网之所缚皆因旷劫已来习蕴八识田中必须操智慧剑披忍辱铠断生死根破无明壳诚能有此力量稍有参学气分诸兄弟明日结制安禅早晨大众告香躬对佛前洗心发愿务要超生死关悟佛知见如斯决志自有出头时节若是借衣求食者枉劳辛苦许多般有何利益者哉伏惟大众裁听。

　　重阳小参师云善迹迹者莫能迹善言言者莫能言去此二途别有生机者么僧问如何是跳出金毛狮子师云吓杀天下人僧一喝师便打乃云今朝九月九不吃赵州茶痛饮茱萸酒八十公公穿绣鞋老来不觉自家丑不风流处且风流今日登高各出手或有会吟诗者出来吟一首应个时节犹其未能且听延寿举似新妇骑驴阿家牵婆婆空手执铁鞭三人游到婆伽国回来依旧在堂前圣僧问云汝适才到甚么处来答云朝游婆伽国暮游七金山圣僧云且道他方境界与此方是同是别答云处处黄花开遍地也有白衣送酒来寓秦邮放生庵王春元请对灵小参师云善战者便请单刀直入若是拟议顶门着箭众中有善战者么一僧便喝师云顶门早已着箭了也进云天上天下亡者独尊师云也好与他三十棒僧礼拜云谢和尚赏罚分明师云痛棒也有人吃乃云六十余年幻梦中惟持仁义素门风生前若肯修功业福本良田在己躬临行撒手归何处自在逍遥极乐宫所谓如是因如是缘如是报如是果故此去来无𦊱碍动静以常安迥今古绝罗笼一任生死去来明知生不被生之所迁死不被死之所流脱或未能山僧权设个四教门示真实相直令王开翁顿入如来常光妙喜世界一喝云此是渐教令他已信十善回因向果又一喝云此是通教令他顿超生死速证涅槃又一喝云此是顿教令他了悟本性迥越三祇又一喝云此是圆教令他圆满菩提归无所得既无所得无修无证无生无灭有语是谤无语是默踏着本地好风光直下顿超生死宅然而今日孝子王懋德恭请山僧对灵开导尊翁且道还有指示也无越格倒拈苕帚柄倾肠倒腹为阿谁。

　　师过洪州华藏院请小参溯来祖席在江西常忆宝峰马簸箕偶尔到来请升座正值闽公庆诞时蓦拈拄杖云棒头指出金刚眼掇转须弥作寿山遂卓云诸人看看木老人骑山门出佛殿和泥合水去也穿却庞公鼻孔一口吸尽西江故解道男也不婚女也不嫁大家团圞头共说无生话诸人要见庞公面目么山僧为汝指出日面佛月面佛也无头亦无足头头合道契无生从来寿量又多福且道福寿有多少喝一喝。

　　小参以拂子打○相云三世诸佛出不得者绻缋历代祖师出不得者绻缋天下知识出不得者绻缋四海衲僧出不得者绻缋以拂子划破圆相云三世佛不在里许历代祖不在里许天下知识不在里许四海衲僧不在里许毕竟在甚么处安身诸人若荐得全身在里许全身不在里许须知竖穷三际横遍十方出没卷舒无朕无迹迥脱根境遍界难藏既是难藏诸人还知山僧践履处么莫道诸人不知纵使千眼大悲亦觑山僧跟脚不破便归方丈。

　　小参参禅办道具有宿根僧相难得佛法难闻故释迦云止止不须说我法妙难思诸增上慢者闻必不敬信虽然婆心甚切苦口呵责瞿昙老人你也怪伊不信不得何谓也若要会个中事大似蟭螟吞白额蚊蚋叮铁牛无处下口若要舍之推之不去崚嶒万仞若欲觅之视之无形渺无边际若要用之胸藏日月身佩须弥烁迦罗眼看不破八臂哪吒提不起殊不知觑不破处光吞万象充塞太虚提不起处机用超群杀活自在山僧尽力提掇尽情吐露若是英灵禅流一闻便领眼里无筋汉正好拽来推水磨。

　　明觉聪禅师语录卷第十

　　音释

　　聩

　　(归谓切音贵目无精也)。

　　躔

　　(呈延切音廛践也)。

　　蛮

　　(谟还切音獌南夷也)。

　　蕴

　　(委粉切音缊积也)。
乾隆藏第 158 册 No. 1652 明觉聪禅师语录


　　明觉聪禅师语录卷第十一　　　辨一

　　嗣法门人音𩒺编

　　小参

　　晚参拈拄杖卓云打破威音空界突出无位真人舒卷有纵有夺湛圆无去无来包罗万法寝削千差不落枢机染污不得此是诸佛之慧命衲僧之正眼既是正眼因甚问拄杖不识拄杖问露柱不识露柱问水牯牛不识水牯牛且道过在甚么处不见道不透目前机眉毛遮着眼。

　　扫塔拈香云慈风布大野慧日耀天明百骸俱溃散一物镇长灵恭惟我法天师翁名震建邑德被书林受戒鹅湖精严无犯辞世三十余载不肖行脚二十余年于今奉
旨回寺祭扫虽然无可供养略表殷勤只将本分家风云门饼金牛饭赵州茶曹山酒欲酬脱白之恩伏冀师翁常寂光中鉴格大众且道他还来受供养也无良久云空山不见人但闻人语响。

　　冬至小参僧问大海无鱼是如何师云水急难栖泊进云大地无草是如何师云实际理地不受一尘进云大富无粮是如何师云亲到宝山空手回进云大悟无道是如何师云悟后依旧可怜生进云恁么则水到渠成去也师云汝见甚么道理进云和尚证明师云从来不肯涂污人乃云冬至月尾卖牛买被冬至月头卖被买牛所谓有利无利不离行市放过一着落在第二更进百尺竿头蚯蚓拟吞鳖鼻掷下拂子云切须仔细。

　　语石西堂嗣法小参拈起拄杖云者个上拄天下拄地铁骨棱棱衲僧巴鼻要作临济儿孙直须得大机大用具大手眼方堪续佛慧命且如何是大手眼纵夺临机风疾快破沙盆子赖汝扶卓拄杖归方丈。

　　圆戒小参戒定慧圆明犹如缨络珠灵光常透脱任运遍寰区迥绝诸尘象破生死昏衢所谓衲僧家个个头戴天脚踏地因甚么茶堂里捧茶神十个有五双𣴭然不知往往蹉过若识得安身立命处杀佛杀祖也是戒喜怒哀乐也是戒恶口骂詈也是戒无戒不圆无行不[備-用+冉]虽然如是更有一人终日吃官酒卧官街当处死当处埋且道他还受戒也无良久云参。

　　小参举岩头和尚云三文大光钱娶个黑老婆头鬔松耳卓朔整日不梳头长年赤双脚只解捞虾捷蚬要且不会生男育女大小岩头到老方知丑自把家里事向外播扬却被人觑破始知一生㷀独老无恃怙锦山亦三文钱娶个黑老婆日也不拘夜也不管有时闹阓寰中舞唱有时花街柳巷拍手并无一人识得渠且道是凡是圣良久云径山有天目无喝一喝。

　　小参举龙牙云学道如钻火逢烟未可休直待金星现归家始到头神鼎諲云学道如钻火逢烟即便休莫待金星现烧脚又烧头师云龙牙一生参学未了直下咬断犹是钝汉神鼎一生埋没自己未到家乡正在半途锦山忍俊不禁也要露些面目与后昆检点学道如钻火金星莫认好彻见本来人头头俱靠倒喝一喝。

　　小参德山小参不答话早已净地上撒粪了也自屎不觉臭药山小参不点灯长安风月贯今昔那个男儿摸壁行赵州小参要人答话意欲垂竿钓鲸谁知虾蟹也无者三个老古锥虽是门庭各别纵夺不同检点将来争如锦山今夜小参乃作家常茶饭供养诸人只要自肯咬嚼倘或咬着一粒永不忘饥不见道不因紫陌花开早那得黄鹂下翠岑。

　　晚参一七打二七生铁秤锤呷出汁踏着辘轳便转身失却眉毛拈得鼻得之者碔砆化为连城失之者俊鹞翻成跛鳖竖起拂子云得也得者个失也失者个明眼衲僧直须勘破不勘破上牢漆桶甘自堕喝一喝。

　　晚参袖头打领腋下剜襟诸方各称好手锦山不作者般去就自有临机通变死马且作活马医夺却猛虎口中食捋断骊龙颔下须南头买贵北头卖贱明眼衲僧闻名不如亲见若也见火里纸人开笑面。

　　除夕小参佛法世法有利无利结角罗纹总在今日北禅和尚烹宰露地白牛虽与诸方斗富未免动府经官东村王老夜化纸钱虽是打发穷神野鬼未免特地狼籍锦山固守清贫随家丰俭有也不悭无也不借祗将庐陵米饭无根菜云门饼清原酒大家吃了醉醺醺地打毡拍板唱无腔曲谁管你胡张三黑李四是即是更有一件大事诸人还委悉么老鼠尾巴系铁锤未审今夜过得门阃也未参。

　　小参雨洗桃花净风吹柳絮飞分明西祖意头头向上机蓦竖拂子云诸人不会玄宗旨趣唤作拂子也不得即心即佛也不得非心非佛也不得破沙盆也不得南山鳖鼻也不得疏山曹家女也不得杨岐金刚圈也不得放下拂子云诸人向者里泾渭分明唤作拂子也得即心即佛也得非心非佛也得破沙盆也得南山鳖鼻也得疏山曹家女也得杨岐金刚圈也得锦山虽与么道诸人各须具眼始得如其未能晴天路上须防雨船到波心切忌风。

　　晚参夫为知识者自有旋天转地敏手顶门别具摩醯眼夺却德山棒哑却临济喝放下俱胝指抛却秘魔权拗折石巩箭不畜子湖狗既然都用他不着或有出格底衲僧来合作么生接他但向伊道荡溺器复举同安丕和尚因僧问如何是和尚家风安云金鸡抱子离霄汉玉兔怀胎入紫微僧云忽遇客来将何接待安云金果早朝猿摘去玉华晚后凤衔来师云臣朝金阙不触龙颜隐讳藏锋转身有路惟明洞宗偏正还他同安老人始得若论向上全提犹未悟在。

　　晚参要扣玄关有节操极慷慨者斩得钉截得铁硬剥剥地始得若是畏刀避箭之徒看即有分古德恁么道大有为人处启发后昆悟繇虽然婆心甚切大似以强凌弱法喜不肯埋没人何谓良将之门无弱兵炉鞲之所无钝铁个个具通天手眼人人控佛祖大机灭却三玄戈甲掀翻无位真人诸方好手罗笼不住铁牛之机挽不回头意气超群迥绝诸相虽然如是三十年后清平渡水。

　　腊八晚参六载活埋在雪山顶巢芦膝默心参抬头忽悟星前旨便卖猫头入闹蓝黄面老人才荐得些儿光影便解夸口欺人一切众生皆具如来智慧德相但以妄想执着不能证得虽然据款结案说话殊不知自己䧟在泥涂直至如今无出身之路或有傍不甘者心愤愤口悱悱闻山僧恁么道便问和尚还出得他圈缋也无良久云误入他家弦管席不贪杯酒面惭红。

　　除夕小参山僧福薄住法喜赤手艰难尽力撑三百六旬今已过明朝四序自嘉亨记得旧年贫未是贫今年贫始是贫旧年贫有卓锥之地今年贫锥也无谁想逗来逗去逗到年穷岁毕厨空库乏磨盘云封法喜宁可俭守不去倚他门户贪奢贵借虚妆体面且喜留得达磨一只眼睛尖斗量不尽一副舌头三丈长穷厮炒饿厮煎大家受用过残年既然如斯不可寂寥山僧唱个万年欢聊助诸人逸兴乐清贫乐清贫岁寒忍耐过明年贺太平爆竹惊山鬼梅花报晓春穷旅归家不到者今宵愁杀路中人。

　　师过武林㞾巄庵请小参当轩毒鼓从君击欲展家风似不能众中有能者出来露个消息看如无山僧未免摇唇鼓舌去也泥龙饮尽江千水露出珊瑚新吐蕊遍界纯清绝点尘好手铁匙挑不起所谓挑不起处刀劈不破水浸不湿历然分明约不向前推不向后有时恁么千圣不出头有时不恁么万灵咸瞻仰坐断佛祖玄关万象莫能藏覆全机活卓迥脱见闻体用双彰星驰电掣到者田地临济喝诳呼小儿德山棒太平奸贼祇如不涉言诠一句作么生道水流黄药归何处牛背寒鸦过远村。

　　晚参我有一句子含藏天地囊括古今纵横八面孤峻三玄千眼大悲觑不破八臂哪吒提不起猛利汉直下咬破无遮无障七零八落好个清平世界野老清谈恬然自得田家浊酒乐以忘忧牧牛任放桃花谷跃马从教芳草邱。

　　除夕小参今夜腊月念九放出哪吒辣手剿断佛祖葛藤劈破精灵窠臼陈年历日最灵袪遣衲僧病疚翻转崚嶒铁面皮胜如学念聪明咒妙法差别识根源山门露柱笑点首果然恁么高蹈祖域四海横行其或未然汝等诸人今夜大有事在复举僧问古德如何是年穷岁毕事德云城上已吹新岁角窗前犹点旧年灯锦山即不然或有人问如何是年穷岁毕事但道处处笙歌酣岁酒家家银烛对春风。

　　求解释小参丁丁卓卓佛手驴脚头长项短没髭须妙性圆明光闪烁锋铓触着吼如雷似虎威狞头戴角以拂子划[○@川]云若向里许透脱精明通身是个金刚体宿𠎝冤业一时消殄所以法身清净本离垢染灵光湛寂迥脱根尘任他寒暑迁流不涉苦痛随他生死去就不落涅槃今日山僧与汝忏悔已竟大众宁湛禅人求解释如何是解释一句剑为不平离宝匣药因救病出金瓶。

　　请两序持钵小参雍雍肃肃整仪行佛手展开驴脚伸水国烟村风景好莫论难易富豪贫所以出窟狮儿便能哮吼无毛铁鹞志解凌空俯仰折旋入不二门格外提持为寻知己直令鼻孔拽转要伊自己承当打开悭囊倾出珠玑若有超方作略庶使山门光表六和安逸政当奉重勋劳一句作么生道辅翊丛林恒鼎鼐食轮先转法轮行。

　　晚参无尾猢狲炉边坐三脚鲤鱼上刹竿石虎空中吞皓月无手仙人打破关既是无手仙人作么生打破关诸人会得此意山僧入地狱如箭射若检点不出阇𥠖独坐古瑶台夜来手执火天明失却牛有般汉闻广福恁么道便眼目定动寻牛殊不知武林城里太平近来无贼鲁连谈笑之功郭泰人伦之度果然谛信得去不被山僧舌头热瞒若是踌躇问取虚空始出尘。

　　除夕小参爆竹一声声禅和侧耳听翦除闲枝叶露出碧眼睛且如何是碧眼睛竖起拳云科头箕踞长松下白眼看他世上人。

　　春日小参阴阳未兆燮理调元不萌枝头暗浮春色天和人畅流动村歌致令闺阁佳人脚跟活动鸿门俊士携酒寻芳参学高流光阴莫废苟能揭开正眼见青山非是青山见绿水非是绿水勾芒太岁管田畴之丰年杖击彩牛应乾坤之气候者话还属建化门头若论奔流度刃之机犹欠一筹在毕竟如何是全提且看广福春行冬令去也拽拄杖下座一齐打散。

　　为都监对灵小参计较一拳成活业而今撒手便归家昔年入室棒头下解道临机不借他遂以拂子对灵点云若向者里见得透脱便可泛只无底铁船打起盐官鼓唱起云门曲观音把柁势至摇橹漂出生死海而陟觉岸趋乐土之玄猷直证无生法忍兹承玉坡上座请山僧住持锦山勋劳数载辅翼宗风为法忘躯无诸难色生也传家创业持法谨以尊严死也垂世光明流辉照于泉石高蹑前踪望隆彩焕少慰衷怀无可祭奠今日山僧将此一毫胜利白雪一瓯赤心半寸略表其辅赞法社之劳大众政当之际且渠是生耶死耶竖起拂子云半幅锦山真面目鳞松虬柏共青青复举道吾与渐源至檀越家吊丧源拊棺云生耶死耶吾云生也不道死也不道源云为甚么不道吾云不道不道回至中途源云和尚不与某甲道即打去吾云打即任打道即不道源便打师云渐源自恨枝无叶莫怨太阳偏道吾祗解闭门造车不会开门合辙当时若是锦山必不被打待他问生耶死耶但召阇黎一声他应诺即今生也死也若是个伶俐汉向此瞥地管教知恩有在。

　　晚参目前无法常在目前拟则波斯走大唐取则兔角眼里生若是出格衲僧自合知机识变直下击碎精灵窟踢翻情识海纵饶德山棒临济喝到者里也无用处海会长老说黄道白也是贵买贱卖是则虽是也要两彩一赛。

　　晚参向上玄机了无向背大悲千手摸索不会诸兄弟若会得海会亡锋结舌有分在若是不会为汝当头指示竖拂子云明明在耳目之间晃晃超声尘之外拈起也禅床震动唬得须弥落水放下也逼塞虚空团圞无缝𦉑不拈不放坐断释迦脊梁骨筑瞎临济正法眼果然恁么直饶天下知识舌如剑刃口似悬河横说竖说瞒汝不得若是摸壁扶篱汉吃棒未有了日在莫怪海会不道。

　　结制小参大凡学道之人先须立大志发大愿根固猛烈孤卓标奇直下掀翻祖师关截断生死根蒂续佛慧命开凿人天眼目斯乃大丈夫能行此事也若是劣根种草信之不及望崖而退今诸兄弟既到海会来个个英灵俊俏磊落超群切莫唐丧光阴埋没己灵各须努励莫生退屈之心剔起眉毛咬住牙关七尺单前刻明己躬大事参要真参悟须实悟莫认光影门头彷仿佛彿见神见鬼便为大事了当撞着明眼阿师顶门上一拶自不知去处何矧生死到来敌对未免打入鬼山窟里遇着牛头阿旁罗刹夜叉作么生躲避那时悔之不及真可怜悯也大众此事莫看作等闲容易不见赵州云老僧三十年不杂用心除却二时粥饭尚且古人行脚有此榜样岂似如今禅流行脚闻那边知识有因缘有斋䞋欲去亲觐者边知识无因缘门庭冷似冰便舍而去大似星中拣月沙里披金如此行脚总是个菜腹饭袋挑脚汉今朝过东明日过西若要会佛法驴年未梦见在若是真正学道高流一人所在也要到十分淡薄亦不嫌祗贵他道眼明白佛法精通到他门庭恒上方丈见长老更与他脚跟下一锥若是明眼宗师便知有此事解下腰包放下顶笠与他同住同苦同乐搬柴运水负舂执役寒暑莫能迁饥饿不求饱如此立志参禅若不悟道山僧成诳语罪实招过𠎝孟冬严寒各宜努力珍重。

　　周祥小参大梦谁知觉灵机不昧源悬崖撒手去倏尔是周年所以诸行无常是生灭法生灭灭已寂灭为乐既到寂灭田地山僧无法可说无人可度聊借拂子神通展演一上竖起拂子向南方一点云宝生佛在者里向东方一点云阿閦佛在者里向西方一点云弥陀佛在者里向北方一点云成就佛在者里中央一点云毗卢佛在者里向下方一点云体恒上座在者里既体公在者里十方诸佛为证明山僧今日权做个应赴长老念一道真言为伊超荐去也南无三满多没哆喃黑的嘿密栗拶娑婆诃喝一喝云若不喝住只管念去做个流俗阿师不顾傍观者哂大众山僧恁么提唱还有荐㧞也无一句了然超百亿管教直下契无生。

　　因禅人有省小参至道无难惟嫌拣择因缘到来昧汝不得山僧布个缦天网子贵乎罗龙打凤殊不知网个虿尾毒虫头尖五岳口似血盆吞佛啖祖他日也会为妖为怪魔魅人家去也大众海会今夜举似诸人切莫笑怪喝一喝。

　　扫笑岩祖师塔师提起坐具左边一拂右边一拂遂叉手进前三步趺跪合掌拈香作献势起身作女人拜云空劫已前一片地三蛇九鼠卧岩扉冤仇忤逆抛家散儿在家中父外归不是远孙为注破几人卜啄乱钻龟。

　　立春日小参僧问和风𩖼𩖼冻河开锦鲤翻身跃九垓大地迎春催腊去三阳开泰喜鸿来如何是春师云莫待晓风发林花报早春进云恁么则水向石边流出冷风从花里过来香师云汝心犹涉境在进云明眼人难瞒师云要参三十年乃云拨尘觅佛用心大错寻言逐句障塞悟门离色离声别求正见舍父逃逝所以无明山上荐取本来面目屎窖堆里透脱向上法身若能恁么去随缘放荡自性逍遥步琴台攀花折柳游林苑弄月吟风时节到来送腊迎春意作么生门庭日暖雪镕去枯木萌芽始见春。

　　解制小参僧问春回冰解银壶活梅绽枝头月正圆奕叶相承应有据赵州茶话请师传师云蛊毒之家水莫尝进云恁么则滔滔不断曹溪水密密灯传鼻祖光师云烹金琢玉须好手捉虎擒龙将相才进云海会龙吟云雾起金台凤舞庆元辰师云人天瞻仰乐怡怡进云分明触处天机现悟此心空及第归师云今朝十五夜畅杀子平生乃云诸兄弟旧冬到海会来人人怀出生死心个个举成佛念不畏风霜寒苦早起夜眠逗来逗去逗到罗纹结角受用不尽如龙得水似虎靠山有意气时添意气不风流处也风流不妨登山涉水或到前途有人问汝海会有何言句接人若能对得不枉海会经冬过夏倘有人问着口似磉盘舌如匾担辄不得离海会寺里废寝忘餐东卜西卜有时卜着未可定也六月六晾藏经小参佛法流通大善哉马驼十万里程来今朝晒㫰生真信顿悟无生出苦埃遂竖拂子向空点𠁼召大众云今日众善信请海会举扬个事若向个里荐得打开自己大光明藏百千三昧无量法门一切圆满修多罗尽从个里流出不须向外驰求寻枝摘叶如狂蜂逐香猎狗觅𦏰羊迹有甚了期殊不知人人自有一段光明盖天盖地亘沙劫而不磨历众缘而不朽在圣不资一毫在凡不减一缕祗因迷真逐妄背觉合尘故此性中相知用中相背业识𢗅𢗅无本可据若能一念相应便同本觉妙契真常一证便证一得便得永无退失且道得个甚么以两手展开云试玉须经火求珠不离泥。

　　小参诸兄弟山僧昔年参禅参到无参处无佛法会处无妄想处正合动静二相了然不生只好唤作寂静场地无生法忍若论衲僧放身命处犹在半途未到家乡在直须掀翻赤肉团拶破铁面孔突出焦尾大虫机如倒岳倾湫用似雷轰石裂直似金翅鸟王鼓四海水驱攫龙吞才具超方手眼一任天下横行若是苴藞汉菽麦不辨玉石不分见人道是随他道是见人道非随他道非何异缘木求鱼去之弥远刻舟求剑何其太愚如此行脚参禅参到弥勒下生只是个长行粥饭汉何有了日。

　　结制小参南方十月十五结制北方八月中秋开炉南方结制衲子闻之趋风而来犹如聚抱蜂王北方开炉衲子闻之则聆涂毒鼓攒眉而去真可叹也兹者海会明日开炉何也盖谓天气襟分不同凛冽寒侵尚早山僧记得唐诗云送君九月交河北雪里题诗泪满衣故汾阳昭祖结制冬夜放参祗因严寒衲子难忍所以略施方便若论生死分上那管寒暑相凌饥𩛞相逼不见神光见达磨立雪咨参浮山远参叶县和尚临晚不安单冷水浇身不容地坐毫无怪惮之心看他古人为法忘躯逆境甘受争似如今禅客只爱蜜糖搽嘴顺他纵意而行只好参顺境禅不能参逆境禅稍有微风吹动荏苒人间炎威鼓腹嚗嚗而去不能自作主张如何敌得生死得大安隐内无动摇外不奔逸身心一如身外无余对境千殊而不挠其神包罗万有而不干其虑恬然潇洒平坦孤危一任七纵八横坐一走七机用现前高超物表说甚岑大虫玄沙虎秘魔杈祗林剑到来也要退身三步何谓镆鎁常在握谁敢当头窥。

　　晚参今朝七打毕拶碎银铁壁盲龟开口笑跛鳖额出汁若有恁么者出来通消息僧问世尊拈花意旨如何师云明人不做暗事进云迦叶微笑意又作么生师云车不横推理无曲断进云和尚也须具眼始得师云早已看破了也乃云话头追到无追处水尽山穷志莫移谁识个中无肯路还须更上一层梯若到恁么田地祗好向前不可退后如上阵将帅相似听其锣鼓号令之声马蹄痒簇簇地全身挨入不顾危亡杀入重围搀旗夺鼓然后自有出身之路不涉伤锋犯手如斯参禅稍有相应处若是怕刀畏箭之徒落前退后非是谋士勇夫若拟封爵挂印未有分在何谓智勇三军可夺帅还他大胆出头人。

　　对灵小参传居士问晏公即今在甚么处安身立命师云急水滩头踢毬子士云恁么则清风密密谈般若明月悠悠却落西师云者是晏公去处如何是汝安身处士便喝师云漏逗了也乃云阛阓丛中离色求真非正见红尘堆里全彰古佛妙心宗绣巷锦街朱紫钿环非色相鱼行酒肆头头触目是菩提今海会举此四法乃是晏公平昔所参底事法法契合本怀步步踏着实地于此临机妙用到头不昧主公不被爱欲所缠踢翻生死窠臼独握灵蛇宝珠常游不昧空界以此罪花凋灭觉花常开以拂子指棺云晏居士山僧与么开导还知落处么平昔受用底还作得主么于此不忘寂灭光中常自在即是如来大圆觉。

　　解制小参释迦出世破家荡产达磨东来拗直作曲知识指示太煞无端衲子参禅自投罗网山僧一向把住去独坐孤峰目视云汉宗风扫地而尽事不获已今日放开一线路头与诸人通个消息至道无难惟嫌拣择凫颈本长鸦色本黑离相离名通身洁白个事圆成体用超格且如何是超格底意诸人若委悉不枉到海会三月结制九旬安居功不浪施其或未能明日打开门户去莫道山僧辜负人。

　　拈古

　　世尊因自恣日文殊三处度夏一月在龙宫一月在长者家一月在妓女家期毕归来迦叶欲白椎𢷤出才拈椎乃见百千万亿文殊迦叶尽其神力椎不能举世尊遂问迦叶汝拟𢷤那个文殊迦叶无对。

　　拈云文殊三处度夏不安本分好与三十棒迦叶欲𢷤伊当面错过亦好与三十棒世尊当断不断返招其乱也好与三十棒锦山恁么批判且道具甚么手眼不见道剑为不平离宝匣药因救病出金瓶。

　　城东老母与佛同生而不欲见佛见佛来即便回避虽然如是回顾东西总皆是佛遂以手掩面于十指端总皆是佛。

　　拈云婆子眼空四海傍若无人宛有丈夫气概是则固是将手掩面不欲见佛殊不知此处无银三十两不见道夹路桃花风雨后马蹄无处避残红。

　　阿难问迦叶师兄世尊传金襕袈裟外别传个甚么迦叶召阿难难应诺迦叶云倒却门前刹竿着。

　　拈云阿难扶起迦叶推倒两个无孔铁锤就中有个恰好且道那个恰好以手摇云明破则不堪。

　　惠忠国师因西天大耳三藏到京云得他心通肃宗帝命国师试验三藏才见忠乃礼拜立于右忠问汝得他心通耶藏云不敢忠云汝道老僧即今在甚么处藏云和尚是一国之师何得去西川看竞渡忠良久再问汝道老僧即今在甚么处藏云和尚是一国之师何得向天津桥上看弄猢狲忠第三次问藏良久罔知去处忠叱云这野狐精他心通在甚么处三藏无对。

　　拈云精金不炼争见光辉至宝不酬孰辩真伪所以忠国师顶𩕳七纵八横毫发能辩三藏具烁迦罗眼觌面难瞒当时只解慎初不解护末待他第三问便一喝云情知你向鬼窟里作活计设使忠国师有通天机略也须忍气吞声。

　　云门问洞山近离甚处山云查渡门云夏在甚么处山云湖南报慈门云几时离彼中山云今年八月念五门云放你三十棒次日洞山往问昨蒙和尚放某甲三十棒未审过在甚么处门云饭袋子江西湖南便恁么去洞山大悟。

　　拈云云门车不横推理无曲断洞山被人轻轻一拶便乃从空放下敢问诸人且道放下处意作么生入林不动草入水不动波阿呵呵野狐俱屏迹狮子奋金毛。

　　明觉聪禅师语录卷第十一

　　音释

　　碔砆

　　(上罔甫切音武下甫无切音肤碔砆石次玉也)。

　　唬

　　(虚讶切音赫啼声也)。

　　虿

　　(丑迈切音慸螫虫)。
乾隆藏第 158 册 No. 1652 明觉聪禅师语录


　　明觉聪禅师语录卷第十二　　　辨一

　　嗣法门人海鲸编

　　拈古

　　云门因僧问如何是超佛越祖之谈门云糊饼后妙喜云云门直是好一枚糊饼要且无超佛越祖之谈底道理。

　　拈云妙喜只知其一不知其二殊不知云门一枚糊饼具临济玄要宾主洞山君臣偏正乃至百千法门无量妙义总不出者枚糊饼诸人还委悉么苟或未然且向糊饼里咬嚼。

　　文殊普贤夜半起佛见法见被世尊贬向铁围山。

　　拈云世尊为三界之师争奈无大人器量若是锦山一任他起六十二见终不动着他一毫何谓无明实性即佛性幻化空身即法身。

　　赵州与文远侍者论义斗劣不斗胜胜者输糊饼远云请和尚立义州云我是一头驴远云某甲是驴胃州云我是驴粪远云我是粪中虫州云汝在彼中作甚么远云我在彼中过夏州云把将糊饼来。

　　拈云赵州与文远大似村童斗百草有甚奇特赵州虽然赢得个糊饼也是乞儿贪小利。

　　岩头初参德山入门便问是凡是圣山便喝头礼拜后洞山闻云若不是奯公大难承当头闻云洞山老汉不识好恶错下名言我当时一手抬一手搦。

　　拈云德山杀人不眨眼气宇大于王岩头是煆过精金应无变色洞山恶语伤人痛如刀割三老任是作家未免遭人贬驳若到法喜门下总束作一坑埋却何故杀人可恕无理难容。

　　覆盆庵主因僧从山下哭上主闭却庵门僧于门上画一圆相了只于门外立主从庵后出却于山下哭上僧喝云犹作者个去就主便捶胸云可惜先师一场埋没僧云苦苦主云庵主今日被人瞒也。

　　拈云者僧却有孟德之才且无孔明之见覆盆颇有韩信之计惜无蒯通之明我当时见者僧从山下哭上但问云上座丧父母耶见伊眼目定动连棒趁下山亦免临济一宗寂寥在。

　　杨岐因慈明和尚忌日至真前以两手捏拳向头上作角势次以坐具画一画复打一圆相方乃烧香次作女人拜首座云休捏怪岐云首座作么生座云和尚捏怪岐云兔子吃牛奶。

　　拈云杨岐亲觐慈明三十载窃些残羹馊饭忌日伎俩俱露将此供养报德酬恩美则美矣争奈首座忍俊不禁虽然直不藏曲也是其父攘羊而子证之。

　　五祖演一日升座顾众云八十翁翁辊绣毬便下座宗泰欣然出众云和尚试辊看演打杖鼓势操蜀音唱绵州歌云豆子山打瓦鼓扬平山撒白雨白雨下取龙女织得绢二丈五一半属罗江一半属玄武泰闻大悟便掩祖口云只消唱到者里演大笑。

　　拈云可笑演祖不改旧乡谈操蜀音打蜀鼓知他是佛意是祖意宗泰无端好听曲调不觉浑身堕在声色里了当平生直至而今转身不得诸人还肯锦山恁么道么喝一喝。

　　金州操因请米和尚斋不排坐位米才到乃展坐具作礼操下禅床米遂就操位而坐操却席地而坐斋罢米便去侍者云和尚受一切人钦仰今日坐位却被人夺却操云三日后若来即受救在米果三日后来云前日遭贼。

　　拈云金州用萧曹之计张陷虎之机米和尚贪他羊羔不觉浑身堕阱法喜若作米和尚见不排坐位但云和尚用心不臧见伊拟议便把操位掇退非惟自有出身路抑且塞断金州口。

　　鼓山晏示众云鼓山门下不得咳𠻳时有僧咳𠻳一声鼓云作什么僧云伤风晏云伤风即得。

　　拈云大小鼓山把断要津不通凡圣则不无争奈轻轻被人拶着却又龙头蛇尾而今莫有为鼓山作主底么。

　　芙蓉楷因僧问胡家曲调不堕五音韵出青霄请师吹唱楷云木鸡啼子夜铁凤叫天明僧云恁么则一句曲含千古韵满堂云水尽知音楷云无舌儿童能继和僧云作家宗师人天眼目楷云禁取两片皮。

　　拈云大凡提唱宗乘要明旨趣还他芙蓉作家可谓答这僧话当头不犯善避来锋足称赏矣若论具衲僧牙爪猛虎口里夺食毒龙颔下解铃手假犹欠一筹在。

　　枣树因僧辞乃问云若到诸方有人问老僧此间法道作么生对僧云待他问即道𣗳云何处有无口底佛僧云祇这也还难𣗳竖起拂子云还见么僧云何处有无眼底佛𣗳云祇这也还难僧绕禅床一匝而出𣗳云善能祇对僧便喝𣗳云老僧不识子僧云要识作么𣗳敲床三下。

　　拈云枣𣗳平白地上拈起一[糸*系]头直使须弥摇动海水沸腾者僧惯经汹浪善识风帆拨转船头别行一路锦山不肯坐观成败拔剑相助搅动沧溟与彼鱼龙知有性命大众且道是助主家助宾家具择法眼者试辩看。

　　南泉坐次一僧问讯叉手而立泉云太俗生僧合掌泉云太僧生僧无语。

　　拈云叉手合掌左边半斤右边八两纵饶直下翻身也是野狐伎俩。

　　麻谷问临济大悲千眼阿那个是正眼济云大悲千手眼阿那个是正眼速道速道谷拽济下禅床谷却坐济云不审谷便喝济拽谷下禅床济便坐谷出去济归方丈。

　　拈云击节扣关冲楼跨灶一挨一拶机夺超群还他二老好手若论大悲正眼驴年未梦见在。

　　祇林和尚每叱文殊普贤皆为精魅常持木剑自谓降魔才见僧来参便云魔来也以剑挥归方丈如是十二年后置剑无言僧问十二年前为甚降魔林云贼不打贫儿家僧云十二年后因甚不降魔林云贼不打贫儿家。

　　拈云铜头铁额望风远避鹘眼龙睛无处摸索叱佛祖如奴婢降魔魅远遁潜还他祇林敏手格调甚高虽十二年用剑刃上事要求知己并无半个徒劳用尽腕头力卖金不遇买金人。

　　德山因僧来相看便近前作扑势山云你恁么无礼合吃山僧手中棒僧拂袖便行山云饶汝与么也祇得一半僧转身便喝山打云须是我打你始得僧云诸方有明眼人在山云汝天然有眼僧以手劈开胸云猫山云黄河三千年一度清。

　　拈云狮子击象金翅搏龙行脚若无超方眼入门不识宾主句安敢到他炉鞲之所殊不知者僧是煆过底精金羙璞不受人钳锤虽然德山亲入虎穴争奈不得虎子。

　　幽溪因僧问大用现前不存轨则时如何溪绕禅床一匝而坐僧欲进语溪遂与一踏僧归位立溪云汝与么我不与么汝不与么我却与么僧拟再进语溪又与一踏云三十年后吾道大行。

　　拈云者僧参禅卤莽学识颟顸虽然设个问端不妨孤峻只解恁么来不会恁么去若是个汉不消一踏瓦解冰消管教幽溪口哑去在。

　　南泉因赵州问明头合暗头合泉便归方丈州云老汉被我一问直得无言可对首座云莫道和尚无言好州便一掌云合是堂头老汉吃。

　　拈云赵州一问平地上𣯫𣯫南泉归方丈死水不藏龙首座虽路见不平争奈失钱遭罪或有人问安国明头合暗头合但云当堂不正坐那赴两头机且道与南泉归方丈是同是别。

　　夹山因僧问如何是相似句山云荷叶团团团似镜菱角尖尖尖似锥僧云学人不会山云风吹柳絮毛毬走雨打梨花夹蝶飞。

　　拈云夹山答者僧话不妨攒花簇锦巧妙尖新要且不曾答出相似句聪上座忍俊不禁也要露些面目与诸方检责如何是相似句奇怪石头形似虎火烧松𣗳势如龙学人不会海坛马子如驴大圆山彩凤似楚鸡。

　　百丈问黄檗甚处来檗云大雄山下采菌来丈云还见大虫么檗便作虎声丈拈斧作砍势檗遂与一掌丈吟吟而笑便归升堂谓众云大雄山下有一大虫汝等诸人也须要看百丈今日亲遭一口。

　　拈云作家相见机如掣电眼似流星验人有险崖之句全提有拔山之威黄檗若无百丈争见汗马功高百丈若无黄檗那知历代功臣虽然父子相知水乳相合检点将来未免伤锋犯手。

　　夹山示众云我二十年住山未尝举着宗门中事有僧问承和尚有言二十年住山未尝举着宗门中事否山云是僧便掀倒禅床山休去明日普请掘一坑令侍者请昨日问话僧来山云老僧二十年只说无义语今请上座打杀老僧埋向坑中便请上座若不打杀老僧上座自打杀埋此坑中始得僧束装行李潜去。

　　拈云善迹者谓迹之所莫能迹善言者谓言之所莫能言若据山僧检点将来夹山大似灵龟曳尾自取丧身之兆者僧亲入虎穴敲牙弄爪赏他大胆有般不识好恶汉谓渠不会转身句怕夹山打杀便束装潜去谁不知头正尾正可谓高山放纸鹞远望落前村。

　　乌臼因玄绍二上座参臼问二禅伯发足甚么处玄云江西臼拈棒便打玄云久知和尚有此机要臼云你既不会后面个僧祇对看绍近前臼便打情知你同坑无异土。

　　拈云者僧擎头戴角破浪冲关倒岳倾湫危亡不顾却有些衲僧气概乌臼虽行阃外威权检点将来性命却落在者僧手里具择法眼者试辨看。

　　赵州因访茱萸到法堂上从东过西从西过东萸云作甚么州云探水萸云我者里一滴也无探个甚么州以拄杖靠壁便出法堂。

　　拈云者二老汉同门出入宿世冤家一人把住封疆不通消息一人直上峰顶暗透重关四面悬崖转身有路虽然如是祇如赵州拄杖靠壁便去意作么生贼是小人智过君子。

　　临济侍德山次山云今日困济云者老汉寐语作么山便打济掀倒禅床。

　　拈云德山有吞吐天地之气打破虚空底钳锤临济有包藏宇宙之机揭翻海岳底威力二俱作家有纵有夺不是沙场经战久揭天犪鼓丧红尘。

　　古寺和尚因丹霞参经宿明早粥熟行者祇盛一钵与和尚又盛一钵自己吃殊不顾丹霞霞亦自盛粥吃者云五更侵早起更有夜行人霞谓古寺何不训诲行者得与么无理寺云净地上不要点污人家男女霞云几不合问过老汉。

　　拈云古寺门深似海峻若丘山非是作家难入阃奥所以欲观其人先观所使更有超师之作丹霞智剑过人机锋敏㨗到者里却被行者钝置一上当时若是聪上座也不消叫古寺教诲行者但云某甲今日失却一只眼直教古寺行者疑着三十年。

　　石头问长髭甚处来长云岭南来头云大庾岭头一铺功德成就也未长云成就久矣犹欠点眼在头云莫要点眼么长云便请头垂下一足长礼拜头云子见甚么道理便礼拜长云如红炉一点雪。

　　拈云长髭好不丈夫人人鼻孔辽天个个舌头拖地可惜一铺功德被人点污了也当时若是出格道流待他垂下一足便掀倒禅床不为分外若是如何若何未免落他圈缋。

　　南关道吾或执木剑横在肩头作舞僧问手中剑甚处得来吾遂掷于地僧却置吾手中吾云甚处得来僧无对吾云容汝三日下一转语僧亦无对吾拈剑肩上作舞云恁么始得后云峰悦拈云邪法难扶。

　　拈云大众将今视古宗师横拈倒弄或擎叉或弄蛇或辊毬或放狗各具一种神通三昧收放自繇因甚道吾手提木剑作舞云峰唤作邪法难扶还是肯他语不肯他语。

　　巴陵鉴因云门举雪峰云闭却门达磨来也意作么生鉴云筑着和尚鼻孔门云阿修罗王恶发把须弥山一掴𨁝跳上天报帝释为甚么却向日本国里藏身鉴云莫恁么心行好门云汝道筑着又作么生。

　　拈云云门惯用白拈手假或时藏身处没踪迹或时没踪迹处已藏身自合知机识变殊不知却被巴陵觑破贼身已露大众且道巴陵具甚么眼是贼识贼。

　　明招有疾国泰深来问候侍者通报云深师叔来招令请深才入方丈招便呵㖿呵㖿深师叔救取老僧深云和尚有甚么病招举头一觑云咦眼子乌𠷈𠷈地依前是旧时深上座乃转身面壁。

　　拈云诸方尽谓明招是独眼龙权衡佛祖龟鉴宗乘尚且一疾不能自作主张却被国泰一拶惭惶面壁迄今转身不得且道面壁意作么生酒逢知己千杯少话不投机半句多。

　　雪峰在洞山作饭头淘米次山问淘沙去米淘米去沙峰云沙米一齐去山云大众吃个什么峰遂将盆覆却山云据子因缘合在德山。

　　拈云洞山垂[糸*系]千尺意在深潭雪峰不贪香饵味可谓碧潭龙当时若会石女停机夜色向午木人转路月影移央于此君臣道合父子投机必为他家种草谁知龙驹不困盐车下鹏鸟扶摇鼓域中。

　　金牛和尚因临济来乃横按拄杖方丈前坐济遂拊掌三下归堂牛却下人事了便问宾主相见各有轨仪上座何得无理济云道甚么牛拟开口济便打一坐具牛作倒势济又打一坐具牛云今日不着便遂归方丈。

　　拈云大众看者两员战将射雕绝技脱兔奇谋羽檄交驰纵夺可羡一人有生杀之权一人善布阵之法虽然阵势已圆未免得失机括。

　　未山尼因灌溪参问如何是末山尼云不露顶溪云如何是末山主尼云非男女相溪喝云何不变去尼云不是神不是鬼变个甚么。

　　拈云直下便喝震动须弥烟菟戴角何不变去是法住法位世间相常住简约而精明神通而莫测落霞孤鹜齐飞秋水长天一色。

　　性空和尚因僧来参空乃展手示之僧近前复退后空云父母俱亡略不惭颜僧呵呵大笑空云少间与阇黎举哀其僧乃打筋斗而出空云苍天苍天。

　　拈云者汉平地上布偃月龙蛇阵要擒豪杰英才谁不知者僧解剑刃上转身弓弦上走马不能收入彀中其知善战者矣大众这则公案少有人拈提安国今日特为诸人揭露去也掷下拂子云超群须是英灵汉敌胜还须狮子儿。

　　夹山问月轮子甚处人月云闽中人山云还识老僧么月云和尚还识某甲么山云不然子且还老僧草鞋钱老僧然后还江陵米价月云与么不识和尚未审江陵米作么生价山云善能哮吼。

　　拈云夹山善能琢玉镂金攒花铺锦月轮步步登高着着有路机峻敏㨗互夺互存谓是作家若到海会门下棒打折也未放过伊何故为人须为彻杀人要见血。

　　南泉示众云今时人须向异类中行始得赵州便问异即不问如何是类泉以手托地州遂与一踏踏倒却向涅槃堂云悔悔泉令侍者问悔个甚么州云悔不更与两踏。

　　拈云南泉惯唱无腔曲赵州善打毡拍板虽然曲调甚高未免一场巇险广福即不然或有人问如何是类但以两手捏拳作角势放在额上且与南泉以手托地是同是别。

　　灵云问僧甚处去僧云雪峰去灵云我有一书寄雪峰僧云便请灵脱履抛向前僧便去雪峰问甚处来僧云灵云峰云和尚安否僧云有信相寄道了脱履抛向面前峰休去。

　　拈云灵云寄书相识满天下知心能几人谁不知雪峰祇有受璧之心且无割城之意当时若是安国见僧脱出履抛向面前劈脊便棒何谓重赏之下必有勇夫。

　　仰山一日因沩山和尚以手相交过各拨三下却竖一指仰亦以两手相交过各拨三下却向胸前竖一指覆一手以目视瞻沩山休去。

　　拈云圆机体用密旨无差暗去明投明来暗合虽则父子经文纬武射策全施检点将来大似靴里动指。

　　黄檗一日普请锄茶园檗后至临济问讯按钁而立檗曰莫是困耶济云才钁地何言困檗举拄杖便打济按杖推倒黄檗檗呼维那拽起我来那扶起曰和尚争容得这风颠汉无礼檗却打维那济自钁此云诸方火葬我这里活埋。

　　拈云黄檗大似阿修罗王身披铠甲气涌波腾背负须弥手擎日月横行四天下谁敢当头视伊善则善矣祗如黄檗被临济推倒因甚却打维那不见道做客莫在后事官莫向前。

　　南泉山下有一庵主人谓南泉和尚近日出世你何不去参见主曰非但南泉出世直饶千佛出世我亦不去泉闻乃令赵州去勘州去便设拜主不顾州从西过东从东过西主亦不顾州云草贼大败遂拽下帘子便归举似南泉泉云我从来疑着者汉次日泉与沙弥携茶一瓶盏三只到庵掷向地上曰昨日底昨日底主云昨日底是甚么泉于沙弥背上拍一下曰赚我来赚我来拂袖便行。

　　拈云者捏死蛇头汉只可无佛处称尊不能向异类中行当时若具衲僧手眼奔流度刃之机见赵州设拜便震威一喝待他眼目定动直推出庵门岂不俊哉所谓当断不断返招其乱。

　　赵州到黄檗檗见来便闭方丈门州乃把火于法堂内叫曰救火救火檗开门捉住曰道道州曰贼过后张弓。

　　拈云两个漆桶擦痒一擦便骨出。

　　慈明和尚或时方丈内安一盆水劄一口剑下面着一緉草鞋膝上横按拄杖入门便指拟议便打。

　　拈云作家宗匠惯用格外之机不落时人窠臼可谓超宗异目海会当时若见一脚趯翻待伊打便接杖云盲枷瞎棒打某甲不得管教懡㦬归方丈。

　　赵州到临济后架洗脚济便问如何是祖师西来意州云恰遇山僧洗脚济近前作听势州云会即便会㗖啄作么济便归方丈州云三十年行脚今日错为人下注脚。

　　拈云临济具通天手眼有验龙蛇之机赵州独蹈大方有跨海之勇二俱作家一纵一夺不犯锋铓各有出身之路如何是出身之路坐断十方犹点额密移一步看飞龙。

　　马祖因庞居士问不昧本来人请师高着眼祖直下觑士云一种没弦琴唯师弹得妙祖直上觑士礼拜祖归方丈士随后云弄巧成拙。

　　拈云庞公机锋峻㨗海口舌枪马师眼似流星曲垂提奖酬唱宗乘还他二老若会不昧本来人总是一队黑漆桶。

　　王延彬太尉因到昭庆煎茶次朗上座与明昭禅师把铫忽翻却茶铫尉见问朗茶炉下是什么朗云捧炉神尉云既是捧炉神因甚么翻却茶铫朗云事官千日失在一时尉拂袖便行昭云朗上座吃却昭庆饭了却向外边打野榸朗云上座作么生昭云非人得其便。

　　拈云太尉拈出倚天长剑逼人毛骨悚然朗上座有舌战群儒之才善退围兵之法明昭更用搀旗夺鼓英雄奔流度刃机略虽然各有出身之计未免总被太尉看破。

　　罗山闲在大庾岭住庵时有僧辞去疏山闲云我有一信附与疏山得么僧近前云便请闲以手挃头上却展手云还奈何么僧无对后到疏山堂内举一僧云诸人还会么众无对僧云天下人不奈大庾岭何。

　　拈云烽火连三月家书抵万金罗山欲附鸿音疏山大似寄人不的当被渠到处揭露与明眼人识破以致家丑外扬。

　　丹霞因过一院值凝寒于殿中见木佛乃取烧火向院主遇见呵责云何得烧我木佛霞以拄杖拨灰云吾烧取舍利主云木佛何有舍利霞云既无舍利更请两尊烧院主自后眉毛堕落。

　　拈云丹霞烧木佛也是小儿伎俩院主眉毛堕落因祸得福虽然如是祇如丹霞拄杖拨灰觅舍利还有也无不见道有智人前不得说梦。

　　灌溪初参临济济扭住溪云领也济托开云且放你一顿溪后示众云我见临济和尚无言语直至如今饱不饥。

　　拈云临济大似金翅鸟王直取龙吞检点将来也是虎头蛇尾当时见灌溪云领也再征之汝领个什么待他拟议连棒趁出直使知恩有地。

　　赵州在南泉时井楼上车水见南泉过乃抱定柱悬一足云相救相救泉遂以梯上打云一二三四五州便具威仪上方丈适来谢和尚相救。

　　拈云赵州家富饭饱弄箸南泉救人就窠打劫虽父子敲唱俱随未免傍观者丑。

　　明觉聪禅师语录卷第十二

　　音释

　　蒯

　　(苦夬切音快姓汉有蒯通)。

　　卤

　　(郎古切音鲁卤莽轻脱苟且也)。

　　颟

　　(谟官切音瞒颟顸大面也)。

　　㹛

　　(渠追切音逵牛名)。

　　髭

　　(津私切咨口上毛曰髭)。

　　烟

　　(音乌楚人谓虎为烟菟)。

　　巇

　　(虚宜切音希山相对而危险也)。
乾隆藏第 158 册 No. 1652 明觉聪禅师语录


　　明觉聪禅师语录卷第十三　　　辨三

　　嗣法门人戒弘编

　　颂古

　　世尊初生下乃以一手指天一手指地周行七步目顾四方云天上天下惟吾独尊。

　混沌乾坤总一灵全身里许未彰形生时子母同啐啄突出祸胎便唬人

　　世尊一日升座大众集定文殊白椎云谛观法王法法王法如是世尊便下座。

　啮镞之机犹是钝那堪升座法如斯座中若有江南客休向樽前唱鹧鸪

　　世尊灵山会上有一女子于佛前入定佛敕文殊出之文殊绕女子三匝鸣指一下乃托至梵天尽其神力而不能出世尊曰假使百千文殊亦出此女子定不得下界有罔明菩萨能出此定须臾从地涌出佛敕令出罔明却至女子前鸣指一下女子从定而出。

　大定廓无门了无相动静平等如虚空因邪却打正瞿昙女子壁立万仞处漏泄阳春文殊罔明大洋海底头出头没咄咄揭开正眼观将来总是一场干打哄

　　罽宾国王秉剑至狮子尊者前问曰师得蕴空否祖曰已得蕴空王曰离生死否祖曰已离生死王曰既离生死可施我头祖曰身非我有何吝于头王即挥剑断尊者头白乳涌高数丈王之右臂旋亦堕地七日而终。

　不即不离何蕴空罽宾犹问起惊风乞头施我便挥刃血染秋霜树叶红头已落臂旋堕牵牛下水先湿脚一身还了一身休万里云天飞一鹗

　　达磨初见梁武帝帝问曰如何是圣谛第一义磨云廓然无圣帝曰对朕者谁磨云不识帝不契。

　廓然无圣空谷声应动容不堕悄然机狂人寻头因照镜忠言截舌逆耳不听从此蓦渡江面壁提祖印分皮分髓大誵讹展转事从叮嘱起咄

　　洞山和尚因僧问如何是衲僧孔窍山云十八女儿不系裙。

　衲僧孔窍难摸索任汝唤他破木杓十八女儿不系裙头戴花冠赤双脚

　　云门因僧问如何是一代时教门云对一说。

　对一说子规树上多饶舌懊恨空山啼不休却把春风轻漏泄花溶溶云曳曳添得普贤眼中屑

　　云门因僧问如何是目前机门云倒一说。

　倒一说贵买朱砂画明月非是目前机亦非玄妙诀黑似漆白如雪烁迦罗眼莫能别

　　高沙弥住庵后一日归来省药山值雨山曰你来也高曰是山云可煞湿高云不打者个鼓笛云岩云皮也无打什么鼓道吾云鼓也无打什么皮药山云今日大好一场曲调。

　三个孩儿打花鼓一边唱了一边舞胡笳曲调虽分明识者听来不合谱

　　岩头因沙汰鄂州作渡子两岸各挂一板有人过渡打板一下头乃舞棹迎之一日因婆子抱一孩儿来问呈桡舞棹即不问且道婆子手中儿甚处得来头便打婆云婆生七子六个不遇知音祇者个也不消得便抛向水中。

　野艇泛沧浪云寒树色苍澄渊施桂棹问者绝商量灵机发枢也狞龙活捉啐啄同时也真风度籥婆子脱体卖风流龙蛇阵上看谋略

　　楞严经云见见之时见非是见见犹离见见不能及。

　王公春戏跃青骢手握金鞭望海东村酒野花偏媚客归来无限意无穷

　　台山路上有一婆子僧问台山路向甚处去婆云蓦直去僧才行婆云好个阿师便恁么去后有僧举似赵州州云待我为你勘破遂往问台山路向甚处去婆云蓦直去州才行婆云好个阿师便恁么去州归举似大众我为你勘破婆子了也。

　古佛当时只赵州恼乱丛林卒未休眼光烁破四天下机关迥别孰同俦树高枝大招风雨虎踞当途惹戈矛勘破老婆无伎俩如今四海水平流

　　南泉因东西两堂争猫儿泉乃提起云大众道得即救取道不得即斩却也众无对泉遂斩之晚赵州外归泉举似州州乃脱草鞋安头上而去泉云子若在即救得猫儿。

　善施社稷之权能用定乱之剑万人丛里验龙蛇大用之机如掣电斩却猫儿血流沙草鞋头带隔天涯当时有具同时眼一箭红心定不差

　　报慈屿赞龙牙真云日出连山月圆当户不是无身不欲全露牙一日在帐里坐僧问不是无身不欲全露请师全露牙拨开帐云还见么僧云不见牙云不带将眼来屿后闻乃云龙牙只道得一半。

　偏中有正正中偏黑狗银蹄乌半边帐幔揭开全体现更无回互绝廉纤

　　赵州问僧发足甚处僧云雪峰州云雪峰有何言句示人僧云寻常道尽十方世界是沙门一只眼尔等诸人向甚处屙州云阇黎若回寄个锹子去。

　一举四十九穷汉露家丑赵州寄铁锹不知谁下手

　　昔有古德斋时不赴堂侍者请赴堂德云我今日庄上吃油糍饱云和尚未曾出入德云汝去问庄主者方出门忽见庄主归谢和尚庄上吃油糍。

　未动脚跟天下遍被人拶着露头面分明举似更狐疑且喜庄头通一线

　　临济将示寂谓众曰吾去后不得灭却正法眼藏三圣出云争敢灭却和尚正法眼藏济云已后有人问汝向他道甚么圣便喝济云谁知吾正法眼藏向者瞎驴边灭却。

　长安风月古如今可笑安心病更深临济正眼瞎驴灭玉斧惯将祖道平金鸡啄破琉璃壳猛虎插翅出山林克家之子自超卓别有生涯立祖庭

　　麻谷持锡到章敬绕禅床三匝振锡一下叉手而立敬云是是谷便去次到南泉绕禅床三匝振锡一下叉手而立泉云不是不是谷云章敬道是和尚为甚么道不是泉云章敬是汝不是此是风力所转终成败坏。

　麻谷参访验作家是与不是辩正邪放行也推车合辙把住也别有生涯金锡振兮全体用卓然立兮机独迥到处春社唱神歌好手手巾呈好手

　　一喝金刚王宝剑。

　三尺龙泉光灿胆佛来魔来一齐斩辽空一镞破三关万里江山悉平坦

　　一喝踞地狮子。

　金毛踞地无窠臼奋迅惊群谁敢御哮吼顿破野狐心远远逃潜无觅处

　　一喝探竿影草。

　探竿衡鉴已随身拈出人前辩伪真非是超宗异目者莫将鱼目当珠珍

　　一喝不作一喝用。

　一喝不作喝商量大用全提振祖纲是圣是凡俱点额奚须较论短和长

　　曹洞五位君臣。

　正中偏月浸银河冷淡天三更玉女垂帘睡晓来照镜自羞颜

　偏中正空王殿上曾宣令谁敢当头触圣颜三下鸣鞭肃寂静

　正中来挂印雷霆上筑台挥㦸能招回落日金梁跨海非凡材

　兼中至烟菟已有食牛志天生骨气力威雄独踞当途距爪利

　兼中到阊阖九重旗拥道经文纬武早排班岂容暗里来投到

　　夺人不夺境。

　风击天高鸟绝踪深山幽谷鲜人逢夜来明月千峰白荒草闲花满径红

　　夺境不夺人。

　牢关据住击难开略许闲人任往来塞外将军行正令狼烟扫尽掣旗回

　　人境两俱夺。

　弓指阵前争日月血流垓下定乾坤兴亡不管浑闲事土旷人稀莫可论

　　人境俱不夺。

　夜静松邀月到家一棚花影漾袈裟僧繇好手难描画谁识山中景况佳

　　岩头昔在鄂州撑渡时遇僧去雪峰托僧传语云我近日将三文钱买得一个黑老婆逐日捞虾捷蚬且与么过时僧至雪峰举岩头前话峰乃下禅床云穷鬼子穷鬼子道我快活不彻。

　风流和尚是岩头娶个老婆黑似漆灰头土面聪明王捷虾捞蚬度残日绿柳溪头唱哩啰夜宿芦花当草席自扬家丑传雪峰惟有同条谙此意

　　赵州因僧问狗子还有佛性也无州云无僧云上至诸佛下及蝼蚁皆有佛性狗子因甚却无州云为伊有业识在。

　赵州狗子无佛性七杀金星在命宫搅得一家不和睦错拳打杀阿家翁

　　云盖安因僧问如何是狮子子安云善能哮吼僧抚掌云好手好手安云青天白日却被鬼迷僧作掀禅床势安便打僧云驴事未了马事到来安云灼然作家僧拂袖出去安云将瓯盛水拟比大洋。

　金毛狮子善哮吼惊起须弥空里走北斗七星颠倒颠普化法堂翻筋斗掣电机直下扫烈烈轰轰云盖老

　　临济问黄檗如何是佛法的的大意檗便打如是三问皆被打遂辞檗至大愚于大愚言下大悟。

　太岁当头坐命宫灵符虽遣亦逢凶崚嶒铁面轻翻转便自操戈灭祖宗

　　普化常入市振铎云明头来明头打暗头来暗头打四方八面来旋风打虚空来连架打一日临济令僧捉住云或遇不明不暗来时如何化拓开云明日大悲院里有斋僧回举似临济济云我从来疑着这汉。

　全机超卓杀活纵横大用现前不存轨则临济老察秋毫坐断山云不放高惯能相敌巨灵手退身一步是良谟

　　泉大道访慈明明问片云横谷口游人何处来泉云夜来何处火烧出古人坟明云未在更道泉遂作虎声明以坐具打一下泉推明就位明亦作虎声泉云我参七十余员善知识今日始遇作家。

　水将杖探金将火试宾主互换显全机大用天旋无忌讳区区投璞鉴知音价增十倍必须贵一拶一捺露风䂓剑阁翻身超前轨

　　长沙因僧问本来身还成佛否沙云你道大唐天子还刈茅割稻否僧云成佛又是何人沙云是你成佛知不知。

　本身是佛须勘破雪上加霜曾险堕大唐天子第一人岂去刈茅与割稻金毛踏倒玉栏干堪笑瞎驴推水磨

　　五祖演禅师谢监收上堂人之性命第一须是○欲得成此○先须防于○若是真○人○○。

　一二三四五六圈拈起龟毛一串穿血溅梵天舌堕地依然搭在九郎田

　　涅槃经云清净行者不入涅槃破戒比丘不入地狱。

　涅槃地狱两无著一个瞎驴三只脚常游花馆乐欣欣葡萄美酒恋贪着不忘却手中把个破木杓

　　龙牙遁初参翠微问如何是祖师西来意微云与我过禅板来遁才过微接得便打遁云打即任打要且无祖意又参临济亦如是济令过蒲团遁才过济接得便打遁云打即任打要且无祖意遁住后有僧问和尚当年问二尊宿祖意明也未遁云明即明已要且无祖意。

　龙牙祖意问师家禅板蒲团对不差鹘眼龙睛须辨的纵横杀活较些些一勘过二勘过佛祖机关曾明破忠臣至死不改言提奖钦贤道远播

　　雪峰示众云南山有一条鳖鼻蛇汝等诸人切须仔细看长庆云今日堂中大有人丧身失命僧举似玄沙沙云须是棱兄始得僧云和尚作么生沙云用南山作么云门以拄杖撺向峰前作怕势。

　雪峰抛出险崖句诱引群儿弄鳖鼻自有灵机展变通各出手眼提祖印死蛇弄活好惊人没齿咬人无药治五湖衲子知不知珍重参方须仔细

　　维摩居士问文殊何等是菩萨入不二法门殊云如我识者于一切法无言说无识无示离诸问答是为入不二法门于是文殊问维摩言我等各自说已仁者当说何等是菩萨入不二法门维摩默然。

　打鼓弄琵琶相逢两会家不二法门旨黑豆未生芽秋水澄空兮练色霜月皎汉兮无瑕绝踪迹没周遮八面团圞无缝𦉑摩醯三眼难鉴他

　　归宗刬草次有座主来参偶见一蛇过宗遂锄断主云久响归宗元来是个粗行沙门宗云你粗我粗主云如何是祖宗竖起锄头主云如何是细宗作斩蛇势主云与么则依而行之宗云依而行之且置你甚处见我斩蛇主无对。

　归宗老删荒草金锄挥去斩痴顽大用玄机如电扫净妙法身全体彰岸头生死即慈航姹女已归霄汉去呆郎犹自守空房

　　径山䇿谒云岩游禅师取道云居值雪遂留月余一日闻板声豁然大悟及造云岩游遥见指云者汉甚处见神见鬼来䇿云云居闻板声来游云闻后如何䇿云打破虚空全无把柄游云向上事未在䇿云东家暗坐西家厮骂游云崭然超出佛祖他日起家一麟足矣。

　月漾漾云悠悠默然冷地唱凉州旱地忽闻雷电扫惊醒红炉卧铁牛归云来兮贼赃露远投璞兮辨真伪鹅王择乳素非鸭类

　　俞道婆凡见僧来便云我儿僧拟议便掩却门佛灯和尚往勘之婆见如前唤灯云爷在甚么处婆转身拜露柱灯便蹋倒云将谓有多少奇特便出婆起身云儿儿且来识你则个灯不顾。

　经纶学富眼盖乾坤诱得群子远涉闺门雷惊掣电也蛰起出户鹏搏击海也搅乱星昏一曲离骚归去后清风江上少人论

　　赵州因僧问万法归一一归何处州云我在青州做领布衫重七斤。

　万法归一归何处生铁秤锤活活锯虚空背上刮龟毛裂破脑门血溅地赤骨𩪸绝忌讳𣰦𣯶布衫重七斤觅他来处提不起咄

　　黄龙南垂语云钟楼上念赞床脚下种菜时如何黄檗胜云猛虎当路踞。

　钟楼上唱无腔赞床脚下种无根菜丛林跳出没牙虫毒尾九条摊世界

　　古德垂语云一亩之地三蛇九鼠。

　李靖三兄生九子用中相背性相知更听轮王宣密令一顿赴动各行持

　　洛浦参夹山不礼拜乃当面叉手而立山云鸡栖凤巢非其同类出去洛云自远趋风乞师一接山云目前无阇黎此间无老僧洛便喝山云住住且莫草草匆匆云月是同溪山各异截断天下人舌头则不无阇黎争教无舌人下语洛伫思山便打。

　济称华美夺魁标赤稍金鳞尾未烧妙握乾坤司造化冰肌碎玉鉴衡雕夹山老武钤韬截断舌头安国法机离正位体全超

　　同安问僧近离甚处僧云东州安云双涧孤松烟青月白那个是上座主人公僧云始届同安便遭此问安云记剑刻舟破珠求影岂不是阇黎境界吃茶去僧云那个是同安正主安云途中驹子不胜骅骝僧礼拜安云诬人打令舞拍全无。

　松烟幕幕涧水滟滟虎笑岩吹觱声龙吟洞昏云掩遇贵则贵遇贱则贱互夺互存各逞一见一段风流笑转新突出日面与月面

　　雪峰在德山作饭头一日饭迟方晒饭巾次见德山托钵至法堂前峰问钟未鸣鼓未响托钵向甚处去山便归方丈峰举似岩头岩云大小德山未会末后句山闻令侍者唤头来问汝不肯老僧那岩密启其意山休去至明日升堂果与寻常不同岩至僧堂前抚掌大笑云且喜老汉会末后句天下人不奈伊何虽然如是只得三年活。

　冰寒在水青出于蓝德山父子半痴半憨末后句子觌面相瞒临机变通也指鹿为马密启其意也不落言诠岩头老汉智过李𣆀咦可怜钝踬栖芦鸟金毛踢倒玉栏杆

　　风穴上堂云若立一尘国家兴盛野老颦蹙不立一尘家国丧亡野老安贴于此明得阇黎无分全是老僧于此不明老僧即是阇黎阇黎与老僧亦能悟却天下人亦能迷却天下人要识阇黎么左边一拍云者里是要识老僧么右边一拍云者里是。

　夷齐廉洁遁高冈徒说辞金还赵王清白门庭风化度名超道业两难忘

　　明招一日去保宁于路逢见保宁长老明便问兄是道伴中人自点鼻云者个阂塞我不可彻与我拈却少时得么宁云和尚有来多少时招云噫洎赚我踏却一緉草鞋便转国泰代云非但某甲诸佛亦不奈何招云因什么以己防人。

　狭路相逢遇作家探竿影草验龙蛇根尘拈却灵通窍肯诺全机迥绝遮山瘦松而有秀蚌吐珠而无瑕莫轻忽弄爪牙虎口鹊儿难夺他

　　圆悟勤夜参远瞎堂出问净裸裸空无一物赤骨律贫无一文户破家亡乞师赈济悟云七珍八宝一时拏远云祸不入慎家之门悟云机不离位堕在毒海远便喝悟以拄杖击禅床云吃得棒也未远又喝悟连两喝远便礼拜。

　破户萧条一物无荡然靡寄绝亲疏穷途指出衣中宝病者夺他肘后符入深穴捋虎须肆横一喝太心粗傍敲正打全杀活迷云破处太阳孤

　　日容和尚因奯上座参抚掌三下云猛虎当轩谁是敌者奯云俊鹞冲天阿谁捉得日云彼此难当奯云且休未断者公案日将拄杖舞归方丈奯无语日云死却者汉也。

　二鼠侵藤是谁得力夺角冲关彼此得失展拓也超山川之奇峻纵夺也夺河汉之清洁鼻孔正眼端的九苞彩凤舞丹霄钝鸟篱边寻啄食

　　云门因僧问如何是法身向上事门云向上事与你道即不难作么生会法身僧云请和尚鉴门云鉴即且置作么生会法身僧云与么与么门云者个是长连床学来底我且问汝法身还解吃饭么僧无语。

　水净于螺碧风光满目青云收天际外桂魄一轮明鹤住雪巢兮一色虎啸山崖兮两声明眼衲子觑破坦平阃外权衡行正令了无面背露全身

　　洞山初因僧问如何是佛山云麻三斤。

　麻三斤一秤称恰好钩头意分明莫向言中讨本是郑州梨唤作青州枣不识大哥妻东村王大嫂

　　云门上堂云乾坤之内宇宙之间中有一宝秘在形山拈灯笼向佛殿里将三门来灯笼上作么生自代云逐物意移又云云起雷兴。

　死蛇头上出荒草露出珊瑚日杲杲黑漆昆仑下沧溟簸土扬尘没处讨西舍白萧公东邻黄大嫂分明只在九郎家眨眼已过长安道

　　僧问九峰虔如何是头峰云开眼不觉晓僧云如何是尾峰云不坐万年床僧云有头无尾时如何峰云终是不尊贵僧云有尾无头时如何峰云虽饱无力僧云直得头尾相称时如何峰云儿孙得力室内不知。

　有头无尾在半途无头有尾生惭愧出入行藏自家知超机限量绝伦配高着眼切须会圆陀陀无向背金针玉线孔相投绣出鸳鸯成一对

　　沩山示众云老僧百年后向山下作一头水牯牛左胁书五字云沩山僧某甲此时唤作沩山僧又是水牯牛唤作水牯牛又是沩山僧唤作什么即得。

　溪山易改禀性难移猫儿唾洗脸鸡澡弄沙池漳州橘红原非火勘破沩山老作家

　　同光帝谓兴化云寡人收得中原一宝只是无人酬价化云借陛下宝看帝以两手引幞头膝上化云君王之宝谁敢酬价。

　明眼君王久蕴珍等闲拈出示知音最尊最贵谁酬价挂向街头卖至今

　　邓隐峰一日推车次马祖展脚在路上坐峰云请师收足祖云已展不缩峰云已进不退乃推车碾损祖脚祖归法堂执斧子曰适来碾损老僧脚底出来峰便出于祖前引颈祖乃置斧。

　路逢剑客须呈剑大用之机全体现据令当仁不让师临危险处岂惊战

　　南泉住庵时有一僧到庵泉向伊道我上山去作务待斋时做饭自吃了送一分来少时其僧自做饭吃了一时打破家事就床卧泉待不见来便归庵见僧卧泉就伊边卧僧便起去泉住后曰我住庵时有个灵利道者直至如今不见。

　自家勾贼养家里目识锱铢难辨伊大胆还他须鉴赏搀旗夺鼓丈夫儿家罄空物件破归来看见同床卧撩衣去后更思君也是贫儿思旧货

　　黄檗在南泉首座一日捧钵向南泉位上坐泉入堂见乃曰长老甚么年行道檗云威音王已前泉云犹是王老师儿孙在下去檗便过第二位坐。

　天睿神机卓尔超万人丛里夺高标直饶迥出威音外未免平途跌一交

　　仰山参古提和尚古云去汝无佛性山又手近前三步应诺古笑云子甚处得此三昧来山云我从耽源处得名沩山处得地古云莫是沩山的子么山云世谛即不无佛法即不敢仰山却问古和尚从甚处得此三昧来古云我从章敬处得此三昧仰山云不可思议来者难为凑泊。

　宾验主主验宾如珠盘辊越光新拶着通身是手眼唱愈高和愈精据住也吞声削迹放开也照用同行日旋三昧灵通处胸藏六合发天真

　　睦州问座主讲甚么经主云涅槃经州云问一段义得么主云得州以脚踢空吹一吹云是什么义主云经中无此义州云脱空谩语汉五百力士揭石义却道无。

　灵锋宝剑验龙蛇击碎骊珠光透波谁识睦州孤峻处葛藤特地越增多

　　普融藏主入五祖演室次祖举问倩女离魂话且道那个是真的藏主有契遂呈偈曰二女合为一媳妇机轮截断无回互从来往返绝踪繇行人莫问来时路祖印可。

　一念未生全体现异身妄见各分离去时自有通人爱回合生缘是旧妻

　　台山秘魔岩和尚尝持木叉每见僧来礼拜即叉却颈曰那个魔魅教汝出家那个魔魅教汝行脚道得也义下死道不得也义下死速道速道学徒鲜有对者。

　倾湫倒岳赴来机杀活全提不眨眉虽是躬能入虎穴徒劳不得虎儿儿

　　兴化奖因僧问四方八面来时如何奖云打中间底僧礼拜奖云昨日赴个村斋中途遇一阵卒风暴雨却向古庙里躲得过。

　四方八面迥藏身簸土扬尘没处寻投入鬼家宜躲避三更惊起夜叉神

　　达磨面壁。

　玉女深居把绣针织成蜀锦重千金拈来摊向街头卖不遇知音枉费心

　　昔有婆子供养一庵主经二十年余常令二八女送饭给侍一日令女子抱定云正恁么时如何主云枯木倚寒岩三冬无暖气女子归举似婆婆云我二十年秪供养得个俗汉遂遣去烧却庵。

　鱼呴相濡湛碧涵虚珠沉渊媚剑埋丘墟夜半有力负之而趋柳惠黜国夺璧相如异目全提能纵夺一时烧却播江湖

　　临济示众云有一无位真人常在汝等面门出入初心未证据者看看时有僧问如何是无位真人济下禅床擒住僧拟议济托开云无位真人是甚么干屎橛。

　云无心而出岫水无情而自流尊而无上贵莫能侔妙其间也随处作主用如是也杀活自繇贼赃刚被人觑破漠漠穷途有许愁

　　雪峰示众云望州亭与诸人相见了也乌石岭与诸人相见了也僧堂前与诸人相见了也后保福举问鹅湖僧堂前则且置什么是望州亭乌石岭相见鹅湖骤步归方丈保福便入僧堂。

　望州与乌石相见不相识一根拄杖两人扶象骨条路同出入骤归方丈入僧堂无毛鹞子趁不及

　　云岩晟问尼僧汝爷在否尼云在晟云年多少尼云年十八晟云汝有个爷年不十八汝还知么尼云莫是恁么来者否晟云犹是儿孙。

　接机应物是儿孙祖父从来不出门无相身中常独露空王殿里镇乾坤

　　霍山景通初参仰山山闭目坐霍云如是如是西天二十八祖亦如是中华六祖亦如是和尚亦如是景通亦如是语讫向右边翘一足而立仰山起来打四藤杖霍因此自称集云峰下四藤条天下大禅佛。

　把住乡关信不通何言佛祖一家风炊香别甑随人作取领补襟要巧工高山不住鸟死水岂藏龙雷轰电掣倾湫疾试看拏云跃九重

　　明觉聪禅师语录卷第十三

　　音释

　　罅

　　(呼讶切音吓裂也)。

　　崭

　　(士减切音劖山高峻貌)。

　　钤

　　(其淹切音钳矛其柄谓之钤)。

　　呴

　　(吁句切音煦鱼相呴以湿又吐沫也)。
乾隆藏第 158 册 No. 1652 明觉聪禅师语录


　　明觉聪禅师语录卷第十四　　　辨四

　　嗣法门人戒受编

　　问答机缘


　　上问如何是佛法大意师云自世尊睹明星悟道说法四十九载末后拈花示众唯有迦叶微笑世尊云吾有正法眼藏教外别传嘱付与汝汝当流布勿令断绝展转相传西天二十八祖至达磨大师到东土流传六祖祖所付二人一名南岳让和尚一名青原思和尚让下流传枝派四宗一名临济宗一名沩仰宗一名云门宗一名法眼宗思下流传一宗名为曹洞宗自宋后三宗无传惟临济曹洞二宗并行于世至今灯灯相续祖祖联芳勿得学者混乱法门是名来源佛法大意。


　　上问梁武帝问达磨大师如何是圣谛第一义磨云廓然无圣意旨如何师云妙性圆明体自空寂不假名相真空无形。


　　上问南泉斩猫意旨如何师云大用现前不存轨则
上云既为知识皆以慈心为甚斩却猫师云南泉行正令勘验衲僧使他荐取己躬下事故知识临机作用为人抽钉拔楔也。


　　上问赵州头戴草鞋意作么生师云好手手中呈好手入水便见是长人狸奴头角依然在迥出天然意气夸。


　　上问如何是悟道师云明心见性
上云如何是明心见性师云单提一个话头塞断情识异路内心不奔外尘不染看一念未生已前直下坐断透脱玄关便与佛祖无别是为明心见性见性成佛。


　　上问如何是参禅话头师云或有参即心即佛或有参心不是佛智不是道或有参如何是佛麻三斤者是从上祖师公案名为关棙子也。


　　上问有不参话头悟道者么师云不参话头悟道者颇多皆因宿植般若灵根或触着一机一境发明此事原是大根器者一闻便悟若是钝根之人未免参究。


　　上问朕要学佛法从甚么处学起师云从
陛下问处学起
上云如何是问处学起师云但看开口动念处发起信心即是成佛之本源世出世间之妙道也。


　　上问自古治天下皆以祖祖相传日对万机不得闲暇如今好要佛法从谁而传师云
陛下乃是金轮王转世天性根敏不化而自善不学而自明所以天下至尊也。


　　上问世间修行从何而修即得道果师云修行无二路方便有多门欲修人天快乐三坛等施六度齐修此属人天小果若修出世间道建大法幢请转法轮务要参禅见性即成道果。


　　上问朕治天下事毕或有间时参禅还悟道否师云但办肯心必不相赚上等利根一闻千悟。


　　上问参禅做工夫参甚么话头好师云参个万法归一一归何处。


　　上问日对万机还参得禅么师云若会得日对万机底人落处即是禅即是道所谓道在目前不须别处寻讨。


　　上问如何是万法归一一归何处师云龙归大海波涛静凤到苍梧气象新。


　　上问万法归一一归万法可是道否师云山河无碍融三际刹海收归一指端。


　　上问万法归于一心时时持守不应世事可以谓了道否师云道广无涯逢人不尽。


　　上问参禅工夫何处入门师云即向开口动舌处会穿衣吃饭处会一念未起时会猛力提撕直下坐断一了百当胸怀无碍所以灵光独耀迥脱根尘事理无二即如如佛。


　　上问悟道之人随所去来不被物转是否师云百花林里过一叶不沾衣。


　　上问悟后之人还复迷否师云譬喻木烧成灰灰能成木耶。


　　上命师问翰林曹本荣一亩之地三蛇九鼠意旨如何曹云象王行处绝狐踪师云祇道得一半曹伫思师云祇如绝狐踪处还有向上事也无曹云龙袖拂开全体现师云正好通身受用曹云谢师指示师云也是杓卜听虚声师又问日里僧驼像夜里像驼僧意旨如何曹云有智主人二俱不受师颔之。


　　上命王熙曹本荣二翰林到万善殿问师王云有一问特请和尚指示师云山僧今日不答话王伫思曹云虽然不答话其语如雷师云莫错听好山僧亦有一问夫子之道忠恕而已矣请问二公如何是忠恕之道试道看二公无对。

　　王翰林问悟道之人还落轮回也无师云我者里佛尚不可得唤甚么作轮回王云参禅一切人可以参得么师云若论个事在圣不增在凡不减王云者个事毕竟如何师云如铁橛子相似。


　　上命画工传师真悬殿上
驾到顾云者个若是老和尚一棒打杀师云未审
陛下向甚么处下手
上便转身出方丈少顷差近侍李公云适才
圣上道者个若是老和尚一棒打杀师云山僧惭愧一日奏辞
上归海会寺
上差李公到殿
上云和尚有什么物件留一两样在宫里供养以见和尚如故师云贫道固穷并无一物惟有一条拄杖是贫道亲受用底进
陛下大振佛祖家风也
上一见大悦。


　　上问观音菩萨从闻思修入三摩地且道与禅宗是同是别师云两段不同收归上科。


　　上问临济在黄檗吃三顿棒意旨如何师云
陛下磨砻三尺剑太平寰宇斩痴顽
上云既在黄檗吃棒因甚么大愚处悟道师云若无大愚谁识黄檗。


　　上问如何是超佛越祖底道理师云王登宝位野老讴歌
上云者就是超佛越祖底道理师云王法与佛法无二。

　　易斋冯侍郎问自古圣贤还达真正理也无师云朝笏不因遮脸笑衮袍岂是野人穿。

　　冯云门里出身易身里出门难是如何师云今日大出小遇。

　　师问胎仙冯翰林孔子云不在其位不谋其政且道不在甚么位冯无语师云公既道不得何不问山僧冯云请和尚道师云本来无𦊱碍随处自称尊冯信服之。

　　冯翰林问师如何是宗旨师指香炉云一片栴檀炉内烧林云者个就是宗旨师云认着依然犹不是。

　　僧参问如何是主中宾师云有人问我住山意一把钁头是生涯僧云如何是宾中主师云白云飞出岫青嶂倚空高僧云如何是主中主师云横按镆鎁全正令太平寰宇斩痴顽僧云如何是宾中宾师云情知汝是行脚汉僧云除此主宾之外还有向上事也无师便打僧一喝师云汝祇得恁么。

　　有一僧到海会举耕月首座住银山有垂语问学者既是银山诸人到者里因甚么用他不着无人答得此话师代云闻时富贵见后贫穷。

　　罗秀才参师问秀才通那一经才云易经师云易经有八卦是否才云是师拈拄杖地上一划一卓云者是那一卦试道看才罔措师云雷火丰卦也不识才礼拜。

　　僧问临济三玄即不问汾阳五句请师分师云破句问将来进云如何是入门句师云放下腰包高挂钵囊进云如何是门里句师云独坐万年床悠然忘岁月进云如何是当门句师云师子当轩踞谁敢正眼看进云如何是出门句师云举头红日近回首白云低进云如何是门外句师云极目寥寥山海外不知何处是家乡僧便喝师云任汝喝得老僧犹是门外汉。

　　罗汉琛禅师因二僧作礼琛云俱错僧无对师举问云响侍者那里是二僧错处试道看响下数语师不肯云恁么见解参禅不了云踌度师云汝要承当佛法切须仔细云出方丈到僧堂前忽然疑团顿释。

　　居士问如何是灯王佛师云了角女子头白如[糸*系]。

　　因雪师问耕月尽大地是雪因甚么孤峰不白月云玉出昆岗师肯之。

　　师问化南十方无壁落四面亦无门有人问汝作么生答化云无毛鹞子泼天飞师云前途三军围绕如何敌对化云金鼓先鸣单刀直入师云祇如万里无寸草处又作么生化云我为法王于法自在师云也好与三十棒。

　　师一日与竹庵西堂过长桥问古人问赵州如何是赵州桥州云度驴度马意作么生竹云某甲不恁么道师云汝试道看竹云度佛度祖师云与么道大有人笑汝在竹云和尚作么生师云要行便行要住便住竹云和尚即得师云汝分上又如何竹云不妨随和尚脚跟转师云因甚不打自招竹云师资道中不为分外师便行云随我来。

　　师住锦山岁毕设斋供金粟百和尚因未传得真师乃打圆相云有人下得一转语恰当许汝亲见本师面目竹西堂云南山起云北山下雨维那云春色满园关不住一枝红杏出墙来侍者云薰风自南来殿阁生微凉师云此处无银三十两。

　　一僧将高峰示众偈着语呈上方丈师不肯云汝逐句问来我为答僧云如何是海底泥牛衔月走师云鬼持千里钞林下道人悲僧云如何是岩前石虎抱儿眠师云猿猴探水月𦺫𦿆拾花针僧云如何是铁蛇钻入金刚眼师云纸褁大虫眼着楔僧云如何是昆仑骑象鹭鹚牵师云家无小使不成君子且住者话是古人分中事如何是你分上事僧拟对师便掌。

　　师问竹庵德山末后句汝作么生会竹云平生肝胆向人倾相见犹如不相识师颔之。

　　师问云响临济正法眼灭却瞎驴边你作么生会响云动容扬古路不墯悄然机师云三圣便喝又如何响云大用现前师云三圣便礼拜临济还是肯他不肯他响拂袖便行师云饶汝恁么去早吃山僧三十棒了也。

　　僧问罪从心起将心忏因甚么又向佛前求解释师云要他作证明。

　　僧问如何是祖师西来意师云三脚虾蟆上露柱。

　　僧参师问三人同行必有我师那个为得我师者试道看僧罔措师云同坑无异土化南问师藏身处没踪迹没踪迹处莫藏身意作么生师云人面不知何处去桃花依旧笑春风师征云汝作么生会化云只在此山中云深不知处。

　　翰林孺子俞居士问求和尚开示参禅师云旱地好种麦士云不会师云北地少雨多风。

　　僧问如何是法身师云一朵梨花带雪开僧繇好手难描画僧云如何是透法身句师云龟毛击碎虚空骨。

　　师住庵时有二僧驼一尊佛至庵作礼云日势稍晚某甲借一宿得么师云我有一问汝道得与你宿若道不得便去古人道释迦弥勒犹是他奴汝是丈夫驼他作么其僧罔措。

　　僧问如何是日面佛月面佛师云左手翻云右手雨。

　　师问化南无手臂汉把住天下人假使没影子的人来作么生把捉化云泽广藏山理能伏豹。

　　僧问临危不变在什么处安身师云在汝脚跟底。

　　僧问如何是奇特事师云碓嘴生花。

　　师同耕月首座路行因过溪唤俗人撑竹筏度之师云为知识者要度俗人因甚么唤俗人度座云家无小使不成君子师云汝吃了饭只是与人争闲气座云和尚作么生师云好事让他人。

　　师问僧那里来僧云五台师云还见文殊么僧云见师云且道他鼻孔是横是直僧无语师云者妄语汉何曾从五台来。

　　司礼监太监曹居士问南泉斩猫意旨如何师云城中失火殃及池鱼。

　　翰林方月江参师问孔子云君子思不出其位未审思不出甚么位士以手拍香几师云佛法不是者个道理士便喝师云念居士初参且放过一着士云和尚莫向人道弟子来求佛法师云情知居士不是者心事。

　　僧问如何是向上一路师云盲子夜半上楼梯僧云学人不会师云有时踏得著有时踏不着。

　　僧问如何是佛师云一口针三尺线。

　　侍者捧一钟水度与师师云作甚么者云与和尚漱口师云山僧不曾念佛漱口作么者无对。

　　方翰林早晨入卧室见师才起方云五更清早起更有夜行人师云山寺日高僧未起算来名利不如闲方鼓掌笑云点着弟子痛处。

　　师问邹贡士尔去做官将何治民士云宽师云恁么做官兆民无主也士罔措方翰林云邹居士答不得者话乞师代一语师云片言可以折狱也。

　　一日方翰林辞师云弟子今日回家师云居士回家切莫谤山僧士云不敢师云汝作么生士云逢人但恁么举师云却被汝谤了也士无语。

　　僧问世尊有密语迦叶不覆藏意旨如何师云其父攘羊而子证之。

　　师问众僧鱼从鹭鹚脚下过为甚么却不知众下语不契自代云暂时不在如同死人。

　　师问吼侍者如何是斩钉截铁句吼云一刀两断师云如何是你棒下转身句吼云脚下无[糸*系]任往还师云早被葛藤缠住了吼云且莫涂污学人师休去。

　　曹翰林问和尚还爱财色否师云觅之不可得士云既为善知识因甚么爱财色师云夜夜抱渠眠朝朝共他起。

　　方翰林问如何是诸佛机师云一马生三寅方云如何是目前机师云横三竖四。

　　师问大众有一人剑刃上走马钵盂里安身诸人作么生会弘赞侍者云放去则弥六合收来潜藏密机师云如何是收放底意弘云大用现前师云汝试大用现前看弘拟对师连棒趁退。

　　居士问心本无心捉心不定未审过在甚么处师以偈答之瓮里捉泥鳅执心返成病去来莫管他只要断他命。

　　师入堂问大众如何是咬猪狗底手假试出来看众停思师云既无且看山僧咬几只去也以拄杖一齐趁散归方丈。

　　师问印心如来坚密身一切尘中现如何是坚密身印云风吹不动水洒不湿师肯之。

　　銮仪卫顾居士问昔有僧问古德如何是衲僧活计古云耳里种田弟子看者一句话疑来久矣请师直指师云全体是用全用是体士云不会师云掘地觅天士信服礼拜。

　　方翰林寄来三问心经云无眼耳鼻舌身意既是无眼人将甚么读书答云空谷传声虚堂习听又云一毫端上辩龙蛇。

　　僧问既无舌人将甚么吃饭师云但取钩头意莫认定盘星又云他家自有通人爱。

　　僧问四大本空五蕴非有某甲现在身病眼花敢问和尚病从何来花是甚么师云事从叮嘱起展转见誵讹又云皆从妄想生。

　　高侍郎问青州布衫重七斤意旨如何师云提起通身毛骨寒。

　　僧问如何是大用现前师云火车头上舞麒麟。

　　僧问承和尚有言轮椎一声震佛祖尽来参既是佛祖更参个甚么师云三更犹自可午后始愁人。

　　师一日上堂二僧齐出问讯师云一对无孔铁锤那个轻那个重二僧齐喝师云一人能夺不能纵一人能纵不能夺。

　　高侍郎问南泉斩猫是斩耶不斩耶师云若作佛法会即斩却若作世法会即不斩耕首座问万法是心光诸缘惟性晓本无迷悟人只要今日了既无迷悟人了个甚么师云到江吴地尽隔岸越山多。

　　居士问经云父少而子老举世所不信此理如何师云山僧威音王已前行道了也。

　　师问罡风侍者悬羊头卖狗肉汝作么生会者云明修栈道暗度陈仓师云恁么道犹较些子。

　　师问易斋冯侍郎经中云父少而子老举世所不信此意如何士云子归就父师云祇道得一半。

　　僧问如何是露地白牛师云大地莫能载。

　　师问紫莱侍者如何是正法眼者云破灯笼师云南泉斩猫意旨如何者云王令已行谁人敢逭师云赵州头戴草鞋意作么生者云子绍父业。

　　师问僧如何是诸佛出身处僧云井底虾蟆天上飞师云世尊拈花意旨如何僧云人人有分师云既是人人有分为甚么八万人天罔措僧云九重深密处灼然人不知师打云前言不顾后语。

　　师问罡风灵云见桃花是如何罡云打失鼻孔师云玄沙道谛当甚谛当敢保老兄未彻在意作么生罡云滴泪斩丁公。

　　僧问空王脊骨为甚么咬不断师云不是猛烈汉。

　　师问自如维那世尊升座文殊白椎世尊便下座意作么生那云坐断十方不通凡圣师便喝那礼拜。

　　僧问如何是诸佛出身处师云胡地抽冬笋僧云某甲不会师云北地鲜有南方颇多。

　　师问雪红侍者婆子烧庵意旨如何者云可怜不遇攀花手狼籍枝头多少香师云庵主过在甚么处被婆子烧却庵者云钝鸟迷旧巢。

　　耕首座进方丈师云作甚么座云礼拜和尚师云山僧今日不在方丈里应檀那供去了座云为甚么当面讳却师云山僧今日失利座云和尚惯得其便师休去。

　　师问僧日里僧驼像夜里像驼僧意旨如何僧云观音头上顶弥陀[遞-虎+(土/巾)]相恭敬师肯之。

　　僧问如何是一尘入正受师云如骇鸡犀枕僧云如何是一尘三昧起师云松子绽开摩醯眼梨花心露佛全身。

　　一日班首进方丈师问如何是空劫已前事诸子下语看首座云炎炎六月一片雪西堂云无毛鹞子泼空飞后堂云乌龟向火碓嘴生花堂主云没底铁船水上浮师下两语无影草里飞蜻蜓又云千年雪里埋死尸。

　　僧参师拈拄杖一划云向者里道一句看僧云忽然迷雾散露出本来人师云如何是本来人僧云百鸟枝头鸣呖呖师云日里浩浩汝作么生会僧云运水搬柴师打云赏汝一棒。

　　师问湛云如何是金刚王宝剑湛云遍界血淋淋师云如何是踞地狮子湛云百兽尽潜踪师云如何是探竿影草湛云一点瞒他不得师云如何是向上事湛云须弥顶上日轮红师打云也不可放过。

　　僧问世尊夜睹明星悟道未审和尚见个甚么悟道师云山僧恼恨行脚二十年未曾参见知识。

　　师问都察院容庵冯居士人人脚跟下有条通天大路因甚么行不出户坐不当堂士云别无回互师云者话是寻常事如何是格外句士云横吞万象气绝诸尘师云恁么道又争得士云和尚意作么生师云任从沧海变终不与君通。

　　冯察院问师有一则陈烂葛藤请师直答师云有甚么疑处问将来士问有句无句如藤倚树意旨如何师云刀斧劈不开士云如何是树倒藤枯句归何处师云目前无一法士云沩山呵呵大笑意作么生师云识破贼赃。

　　师问妙运侍者兴化摈维那你作么生会者云咬牙封雍齿滴泪斩丁公师云大颠摈首座又作么生者云韩公平地遭活埋师云祇如国师打侍者还是赏他罚他者云将头不猛带累三军师云汝分上事又作么生者云且礼拜和尚师打云不得放过。

　　师问雪红动容扬古路不堕悄然机如何是悄然机雪云遍界不曾藏师云遍界不曾藏即且止汝即今在甚么处安身雪一喝师便棒。

　　师问福缘汝福有多少福云一秤提不起尖斗量不尽师云汝有许多痴福。

　　僧问止止不须说我法妙难思如何是妙法师云十年谈不尽更有好商量僧云某甲不恁么道师云汝又作么生僧作吹笛势师云如虫御木僧云举头天外看谁是我般人师便打。

　　师问吼林心不是佛智不是道毕竟是个甚么林云多年陈菜根师云本来无一物唤甚么作菜根林云鬼神觑不破师云汝作么生会林云觌面相承师云觑着即瞎林便喝师便棒。

　　师卓拄杖问初闻汝还闻么僧云亲亲切切师云如何是汝亲切处僧云无枝无叶师云还我主人公来僧云贴体金刚师打云百杂碎了也。

　　僧问三世诸佛因甚么不知有师云家贫无活计僧云黧奴白牯为甚么却知有师云富贵有良谋。

　　师问雪红西堂圆霞烧木佛因甚么院主眉须堕落堂云桑树上着箭谷树上出汁迦毗卢国僧到海会参师问几时到东土僧云不知师拈起扇子云者个唤作甚么僧以手摇云就是者个物师云唤作物则触不唤作物则背毕竟唤作甚么僧罔措又问高隐那里僧以手指胸云在者里师云祇如死了烧了向甚么处安身僧云随路去师喝云无主孤魂。

　　僧问牛头未见四祖是如何师云气宇如王僧云见后是如何师云尽法无民僧云见与未见是如何师云本来无向背。

　　师问僧南赡部洲人打鼓北郁单越人上堂汝作么生会僧云高丽人打铁迸破脚指头师云阿谁证盟僧云木上座师云他还具眼也无僧云相见犹如不相识师云大似瞎。

　　满州榜眼折中直问世人死后本性还灭耶不灭耶师云世人本性犹如太虚不迁不变当体全真士云为甚么又有生死师云人虽有生死其性不殒亘古灵明毫无亏欠士乃信服。

　　师问僧空劫田地阿谁耕种僧云赤脚波斯师肯之。

　　吼林侍者棒下有省呈偈云几番坐得冷湫湫水尽山穷不肯休今日愍忠棒下转顶门迸出大鼻头师看偈毕问如何是转身句林便拂袖转身师云者是学来底亲切道句看林云撒手悬崖下翻身宇宙中师云如何是大鼻头林云圆陀陀光灼灼师云如何是汝放身命处林云全身独露师云法身无相独露个甚么林云视之不见听之不闻师云莫向无事甲里躲跟林便出方丈。

　　师垂语问大众人人脚跟下有条通天大路为甚么行不出户坐不当堂过在甚么处有人下语恰好者山僧赏银一锭众下语不契自如维那下语云虽饱无力师晚上堂云维那下一语颇恰山僧意赏银一锭那出众礼拜师抛出一只履那云美食不中饱人餐师云今日卖宝遇着瞎波斯便归方丈。

　　子濂杜兵宪问大颠摈首座意作么生师云脚踏鸿门两扇开士当下领旨。

　　师问杜兵宪灵云见桃花悟道玄沙闻云谛当甚谛当敢保老兄未彻在意旨如何杜云满面依旧是尘埃师云赵州道我在青州做领布衫重七斤意旨如何杜云压杀担板汉师肯之。

　　师问天鼓侍者高揖释迦不拜弥勒是如何天数日无语一日云天无二日国无二主师颔之。

　　师问宝印侍者不露锋铓道一句看者云透脱长安师云那边事作么生者云脚底不沾泥师云如何是向上一路者一喝师便打。

　　迦毗卢国僧到罗山法海寺参师问那里发足僧云西天师云西天是极乐世界因甚么到东土堪苦之地僧云特来见和尚师云佛前见佛后见僧云佛即是和尚和尚即是佛师云汝作者个见解非是西天僧其僧无对。

　　僧问如何是大悟无道师云闻时富贵见后贫穷僧云如何是大海无鱼师云水清难藏影𢚩处不留踪僧云如何是大地无草师云本来无一物不受半点尘僧云如何是大富无粮师云从门入者不是家珍僧礼拜云谢师答话师云知音者少。

　　黄秀才问婆子烧庵是如何师云贼是小人智过君子才云祇如烧却庵还是好心是不好心师云车不横推理无曲断才云婆子道三十年只供养一个俗汉意作么生师云拏贼要赃。

　　师澡浴时常遇一僧擦背师云吾常受汝恭敬无可酬答待山僧向后去作头驴被汝骑僧云大师是修行人作者个说话师云者瞎汉话头也不识。

　　僧问盏子扑落地碟子成七片意旨如何师云北斗不藏身骑牛出佛殿。

　　僧问如何是明眼人师云沙里无油不点灯僧云某甲眼与和尚眼是同是别师云横抱婴儿拟彰皇简僧云狮子窟中无异兽象王行处绝狐踪师云鸡栖凤巢非同其类僧喝师云草里叫作么。

　　师一日到马太监家使者通报海会和尚来马云请和尚进来拜佛师云山僧从来不拜佛马云和尚为甚么不拜佛师云佛与我是生冤家。

　　吴秀才参问弟子特来求和尚开示师竖起拂子向空一点云会么士云不会师云孔门弟子无人识碧眼胡僧笑点头。

　　师问雪红西堂如何是日面佛月面佛堂云一点水墨两处成龙。

　　师问僧如何是狗子有佛性僧云青天白日起愁云师云如何是狗子无佛性僧云东海波涛彻底清师云祗如狗子有佛性无佛性是同是别僧云白鹭下田千点雪黄鹂上树一枝花师云者话明那一边事僧无语师便打。

　　晚参以拄杖地上打个圆相里许写个佛字师云诸人不得向里许踏着若踏着入地狱如箭射大众相视伫思师云诸人大似癞马系枯椿在者里觅什么草料以拄杖一齐打散。

　　明觉聪禅师语录卷第十四
乾隆藏第 158 册 No. 1652 明觉聪禅师语录


　　明觉聪禅师语录卷第十五　　　辨五

　　嗣法门人戒恒编

　　法语

　　皇太后请话头参禅一日工夫紧切忽然境相现前
上命近侍李国柱至万善殿求开示师云参禅做工夫要久习禅观纯寂光生凡无始习气酝藉心田悉令销殒方能般若真性现前经云静极光通达寂照涵虚空却来观世间犹若梦中事若在定中所见境相正谓心存佛国冥现圣境虽云善境皆是幻相不可认为真也只因话头看不清楚向意识上卜度以致殊胜境现若内心不起外息诸缘心如墙壁可以入道凡所有相皆是虚妄切莫随他所转若作圣解即被境惑不作圣解名善境界只要本参上看得精明追究落处如握金刚宝剑相似佛魔到来一齐剿绝直使赤骨𩪸地毫无系念即得安乐自在岂可捏目生花而作实相会耶。

　　又云凡在禅那之时见有诸相发现皆从自心上起非关外境相优要求作佛想或作圣解想或求妙悟想愿见好像想皆缘意识昏散故现殊相种种经云妙性圆明离诸色相本然清净不染垢尘诸缘所牵体寂坚凝灵明虚照纯清绝虑本自如如若见诸相非相即见如来但于工夫中或坐久劳倦昏沉散乱暂失管待本参却被掉举扯东过西瞥起境相急须放下话头便起身经行精神爽𨦣纵然一切境相现前则瓦解冰消矣据本参话头如何是佛麻三斤切不可着在佛上作活计若着佛之一字即被佛境所惑古德云佛之一字吾不喜闻斯之谓也但顶𩕳具只正眼直下看破根尘任他现千般伎俩我之不采无穷所谓见怪不怪其怪自坏从上佛祖垂示一个无义味话头与人参究铲断一切支离不作佛法僧求单提向上一路参要真参悟须实悟若能顿破疑团方到休歇田地千了百当道果圆成。


　　上问禅意教意佛门一理何以又有不同师云禅教虽是一理其顿渐不同耳若论教意包罗万象囊括古今名相差殊文义深远若不明自心于文字上钻研如人入海算沙何有了日能于释迦未开口已前荐得一大藏教总是拭疮故纸其或未然必须因言显理以理明心所谓渐修也若夫禅意令人单提向上一路不落凡情圣解穷参极究洞明本性了了常知头头亲证不被声色驱驰直超玄妙异路离名绝相心契真如慧性圆明即心即佛是故达磨西来不立文字直指人心见性成佛所谓顿证也果能到与么地则灵明湛寂真照无边万象莫能逃其质十方刹海悉包融高低普应平等虚空法法真如头头解脱故谓人人具有如来智慧德相是名为心见性成佛教意禅意总归一理理事圆融根境无碍举目是道动念即乖若明宗旨即明教义但顿渐不同耳。


　　上问心经云无眼耳鼻舌身意无色声香味触法则观自在菩萨必去尽根尘矣而大学之在明明德又有云心不在焉视而不见听而不闻食而不知其味者则儒释工夫果有异欤无异欤佛经云圆明妙心者纯粹至善者也而清净经云夫人神好清而心扰之夫心一而已何以所见有不同欤抑释与道之修证固有异欤约而言之佛法广大宜无不包而三教言心议论不同如此抑各有旨归迥不相合欤言语虽殊究竟则一欤凡此疑义其分析明白务归一是毋徒云三教作一理儱侗之谈也师答云夫心经谓无眼耳鼻舌身意者乃菩萨亲证之地非凡夫境界也菩萨既到彼岸已证真常空诸色相不但去其根尘则万法皆空矣故云无眼耳鼻舌身意若执于无则落断见而实有所见若执于有则落常见而实无所见不有不无名为真见如浮云过空不留其迹耳而大学之在明明德者乃吾人做工夫入门之初步然人之心本来清净但被习俗染污了故加操琢之功去明他如古镜重磨见其本光即如教中所谓佛与众生本来无异迷即众生悟即是佛但迷悟不同耳若能去尽私欲人皆可以为尧舜也又云心不在焉视而不见听而不闻食而不知其味正是工夫究竟边事而心为一身之主在眼曰视在耳曰闻在舌曰味须要时时觉察稍有懈怠则昏昧矣所以正心乃修身之本修身乃治世之道与释氏出世之道大略不同耳经中所谓圆明妙心者而心本圆满灵明玄妙而佛无行不圆无理不明也而清净经云夫人神好清而心扰之然道教所重者精气神而神本来清净被妄心扰乱不能证无为之道非所正之心及圆明妙心也所以工夫各有不同耳若论本元大道会万物为自己者其唯圣人乎何有三教之分耶但后世奉之者不同耳合而言之儒教曰正心诚意止于至善释教曰明心见性到于彼岸道教曰虚其心存其神游于无何有之乡三教虽功行不同及其到家则一也。


　　上问三教本同后世奉之者有异尔如迦文老子孔子其人虽异其性岂有殊哉犹之释典中有禅有教有律人遵一法互相抵牾此特末法比丘然则耳溯之释迦立教之初岂不同出于一心之法耶亦如禅宗又有五灯虽宗旨容或不同然临济曹洞诸师亦岂能外一心之法耶经云一切治生产业皆与实相不相违背斯盖凡圣同源无二无别况三教圣人所立之法而有二乎据答云儒释之道功行不同释教与道教顿渐不同是特言其工夫之差别至于心性本原的然相同处尚未发明且谓释与道顿渐不同然佛法亦有顿渐岂佛法亦有不同耶故此再询畅其所欲言毋拘牵文义反晦真旨也师云前蒙
陛下所问儒释道三教之理是同欤是异欤结句又云毋徒云三教一理作儱侗之谈所以依问而答详细剖之今云三教不同道无异舛其性岂有殊哉故曰心佛众生三无差别乃至蠢动含灵皆有佛性仁慈体净圆同太虚德相具足而真性讵有差别耶若论当人本有一着子威音那畔空劫已前名质未兴面目未分本无凡圣之名亦非男女之别无有异端之说亦无生死之苦一道平怀性相平等上无佛道可成下无众生可度所谓佛之名字悉是虚名劣相殊形皆为幻色天地同根万物一体岂有三教之分别者耶若欲论心性本原的然亲切处直饶三世诸佛口挂壁上历代祖师启齿不得何谓也但有言说都无实义那更容说心说性分别理事者也皆因一念妄生发挥诸相便有凡圣之别三教之分故立种种差殊名相耳祗如心性本原的然相同处意作么生千峰势倒岳边止万派声归海上消。


　　上问诸佛心法不落有无别有向上一路所以非言语可传而超凡入圣也然神秀偈云身似菩提树心如明镜台时时勤拂拭勿使惹尘埃此就有而言也而六祖云菩提本无树明镜亦非台本来无一物何处惹尘埃此就无而言也夫有无乃对待之法不出四谛何以神秀不见性而六祖遂得传法欤抑六祖之言别有妙义不在语言之中者欤其据理而谈毋作机锋语也师答云夫向上一路千圣不传故云不重先师道德只重先师不与我说破此事要人真参实悟自到悬崖之上尽力一推如虚空扑落地相似绝后再苏方乃自肯承当胸中无物所碍脚跟下洒洒落落毫无所系才是亲切受用处所谓不起纤毫修学心无相光中常自在故六祖云本来无一物何处惹尘埃他毕竟空其五蕴到寂灭之乡无见闻之地靡一法可当情方可谓之无也祗如神秀偈云时时勤拂拭勿使惹尘埃当时五祖见他偈云后人依此偈而修亦得证果虽五祖有言证据一时方便之说未免后人谓神秀是个知解宗徒语言未曾道断犹涉功勋边事斯谓见地各有不同耳盖谓宗门中事贵乎法眼精明得其体用机如掣电㨗似锋铓若千钧之弩撩着便射直透铁壁银山眨上眉毛早已错过岂容文字语言在意识上抟量者哉。

　　示慧庵佟部院

　　凡参禅学道贵乎智穷性海学透心源纵有世缘繁冗自然夷坦轻涉矣若欲契悟无生必须发大信根况居士宿植德本福慧具足者哉但此一事当知人人本具正眼个个圆明佛心只因迷真逐妄背觉合尘不能亲证耳故达磨西来救度迷情垂示㨗径直指人心见性成佛不须断妄而证真常不除烦恼而契妙道若离金矿别处求金则愈远矣但向二六时中抱住一个话头如铁橛子相似顿在目前时时追究默默提撕只向本参上追将去直须追到无追处更要紧把话头逢人不得换手将娘生鼻孔尽力一扭如在梦中从空放下方识自己安身处与佛祖共个鼻孔而贵贱同一灵源昔张无尽杨大年李遵勖庞蕴公皆是宰官居士悟道为法门柱础何尝离却世事而别求耶所谓圣人求心不求佛愚人求佛不求心然修道者原为治其心其心若了彻岂外有禅可参耶山僧每见居士向道心切敬到愍忠请话头参究故书工夫警策一篇以开心地若能依此参去自然顿契玄旨耳。

　　示念庵傅居士

　　鹫岭拈花少室单传溯来佛祖联芳流通正法格外提持为寻知己故此显大机用揭露本地风光秉大钳锤雕琢精金美璞有斯跨灶手假方为济下儿孙可绍佛祖心印可以杀活纵夺始谓超宗异目者也自山野到海会开法居士便亲觐数载请益宗门中事洞明向上机关棒喝的旨便能领略故书法语嘱之尔当珍敬保任嘱嘱。

　　示都察院容庵冯居士

　　佛祖心印剔透玲珑当阳直截扫迹屏踪擉瞎达磨正眼抛下杨岐棘蓬直使当人赤骨𩪸地脱洒洒玉转珠回孤寥寥神锋露刃即此契证海印三昧名为正法眼藏昔释迦悟道无非悟者正法眼藏乃至说法四十九年无非说者正法眼藏末后付嘱迦叶无非付者正法眼藏厥后传至临济远祖开展三玄戈甲立创四位主宾提唱宗乘奕叶相继迄今传至山僧绵延不断矣吾自卓锡海会首创宗风罕遇知音惟居士初参山野于延寿知有向上次于愍忠而再扣深究宗旨繇此机缘水乳相投特付如意一柄以表法门敬信尔当保任竭力荷之。

　　示中使国柱李居士

　　祖师云诸佛非我道谁是最道者父母非我亲谁是最亲者所以参禅学道不须别处寻讨但二六时中向穿衣吃饭处会行住坐卧处会于此平常心即是道无憎爱心即是道不须截根盘之固执钻骨髓之沉痾顶𩕳具摩醯正眼冷地里忽然觑破始信从前枉用工分明大道在己躬即心即佛原无二六月寒冰一点红山野锡将南指特来恳求开示谨书法语一篇以如晨昏觌面但依吾言行去管教顿契无生。

　　示青藜耿抚台

　　佛云但一念发菩提心者而成正觉慧根发茂即契般若之宗定水衍流洗净法田之垢盖此参禅一事乃超凡入圣之法门了生脱死之㨗径繇是乃佛乃祖尽从者一门而修是圣是凡皆依者一门而证经云过去诸如来斯门已成就现在诸菩萨今各入圆明未来参学者当依如是说自瞿昙悟得涅槃妙心开此法门离文字相离语言相了心意识凡圣路绝迄至于今宗风绵绵不断矣苐居士要求无上菩提必须从禅门而参究单提一个话头历历顿在目前不须除却无明烦恼就向里许钻研荐取忽然拶破疑团如桶嚗箍相似脱体无依通身洒落方可契证妙道矣若不入九洄之渊焉得骊龙之珠所以百千妙义总在心源古云迷时法华转悟时转法华但辨肯心必不相赚。

　　示子濂杜兵宪

　　从上鼻祖宗风凛凛古今不坠衲子灵符神光焰焰永劫不磨所谓佛佛授手祖祖印心释迦老子临末梢头将正法眼藏涅槃妙心付嘱摩诃迦叶则使后人秉持法门续佛慧命须是其人方付担荷吾知居士久参法席常扣禅关洞明玄旨眼目精明曾将公案相勘答几语颇恰山僧意是以特差专使送拂子一柄以表法门敬信至嘱。

　　示许氏陈氏如大如丈二优婆夷

　　欲修出世之道当生正信要契成佛之因具大灵根无论男女贵贱皆具智慧德相今观世人多属迷轮苦趣只因贪爱深重本有妙明真性皆被染习障蔽致使生死漂流不息也据汝所参话头本来面目但做工夫时将本参着实提起顿在目前挨来挨去看来看去毕竟是个甚么道理见无所见闻无所闻万缘顿歇绝无门路方到吾人受用亲切所在就蓦地向里追寻追到理穷计尽扭住本来面目尽力直下拶碎从兹话头放下任性逍遥紫罗帐里撒出珍珠碧纱窗前绣出鸳鸯若能如斯佛祖欺汝不得昔赵州和尚路逢一婆子便问向甚处去婆云偷赵州笋去州云忽遇着赵州又作么生婆便掌你看上古有此女流具超方机用尔等既知学佛妙道岂有男女之分耶但依如此参去必定悟道可期那时通个消息山僧为汝证明。

　　示月江方太史

　　今时宰官信宗门中事者颇多然被文字蕴积心田障蔽悟门法眼不明或出言吐语尽属理路意识故此机不离位见不超色如何洞彻灵府深会玄宗皆因执此为病也所谓性上有情心上有尘情尘播弄生死不停又云非礼勿视非礼勿听治世之法尚且示人离见离闻闭目澄心坐断识情羁锁何况学无上妙道者哉若欲出生死证菩提修般若证法身稍有元字脚溺在胸中永塞悟门岂能契无生法忍耶。

　　示彦东高侍郎

　　古德云向上一路千圣不传须具正眼细推穷究如何是不传底道理若谓佛法无所传达磨来东土传法度迷情若谓佛法有所传又违先圣云我宗无语句亦无一法与人而居士向者两途觑得破赤肉团上挨得转身弗随言句所转不被心识所迷自知眼目端的纵夺自繇始知佛祖命脉与我相同矧居士乃是上根利器之士岂有不明者耶山野与尔乍晤便相确信宗乘即请话头参究更乞法语开示以为入道指南然学禅者贵乎真参实悟全凭克勤之功磨砻智剑截断疑根揭开顶门正眼塞断识海形山才与自己本分相应从此所得所证与佛同圆种智若向古人言句里搜寻穿凿欲求心地豁通决无此理也昔日裴休不须见黄檗郭功辅岂用参白云不见古德云直饶言前荐得犹是滞壳迷封纵然句下精通未免触途狂见直使尽底扫除自然彻见本来面目。

　　示云响首座

　　佛祖心印人天眼目衲僧枢机驱耕夺食汝既担荷法门为临济儿孙须具打破虚空钳锤炼石补天妙术猛虎头上㧞角毒龙颔下抢珠秉滹沱金刚宝剑撒兴化帐里珍珠方可施设门庭勘验龙蛇昔年山僧请本师像题云一肩重担足千钧分付锦山聪长老承此鼎石之言谨佩奉行刻骨不忘感师之德遵师之训虽住八大名蓝阐法二十余载凡居丈室兢兢业业无有片时懈怠偷安犹恐失错乖其祖风乃为法门中之罪人也岂不愧于心哉汝今既为法门种草当杰力任事为法为人庶使吾道不坠矣。

　　示珂月书记闭关

　　汝觐山僧数载吾常观其所由察其所行可谓学道心切也于今职满辞归划地为关以悟为则特书法语一篇以为入道㨗径欲明己躬大事须要全身放下一切尘缘尽情扫却单明向上事透脱祖师关努励精勤直翻阃域心如墙壁方可入道向壁立万仞处诸佛说不到处历祖提不起处鬼神觑不破处蓦然透彻大事了明那时打破关房再到安国好领山僧痛棒方会临济在黄檗吃棒底道理始不负吾意矣嘱嘱。

　　示超凡郭居士

　　三祇炼性万劫修真欲超凡入圣与佛相侔者惟参禅是最上一乘然居士今欲参禅须将一个话头如把铁笤帚相似顿将习气障无明窟情识海生死魔烦恼贼五蕴山尽情扫净管教㘞地一声连话头俱销殒纯寂光生无诸垢染方可得之于心应之于手然令习气障镕成上味醍醐无明窟化作功德宝藏情识海转为般若福田生死魔反作金刚力士烦恼贼自为三昧神通五蕴山转成五眼镜智随我体用听我指呼若果如是始不负山僧之饶舌也珍重。

　　答彦东高侍郎

　　师因与高侍郎冯翰林赴次斋张居士席高侍郎当席上问云一切有为法寂灭觉无知秋来花自落树上鹧鸪啼弟子看者四句偈世间万物本性俱灭而今现有山河大地草木丛林从何而生一切种汇从何而有请问和尚开我疑惑不要作禅机问答亦不要作格外句相酬平实所论也师云居士若信宗乘请问山僧若信教典请问慧如法主慧默然无对师少顷云据居士所论之言所见之事世间万物俱已断灭一切种类再不复生如斯分别以作断常之见矣所见有者便执有所见无者便执无皆因见处有渗漏未会根境圆融将此生灭忖量故有展转差殊不见经云水鸟山林皆悉念佛念法念僧黄花翠竹总是真如绿水青山无非佛性居士还谛信否还会得此意否又经云生灭灭已寂灭为乐法身独露不须啐啄若能到此田地灵光显耀迥脱根尘理事不二即如如佛无取舍相无修证义本自圆成毫无亏欠包罗天地超越古今如斯体会始得慎勿随境生解而作如是知见耶。

　　偈

　　送无文首座之福建

春山青春水碧淑气人和畅丽日出门拄杖活如龙脚上清风生八极雷启蛰户跃天庭深林虎啸岩吹觱闽山月冷瘴烟多大都光景我曾识夜来客伴野猿啼空山流水咽危石延津交剑化狞龙象骨峰前有鳖鼻生擒活捉要英灵竿木逢场而作戏无文铁印向空抛大用全提格调高越格超宗机展演人天眼目辩秋毫杀人剑活人刀倚天照雪利吹毛触着骷髅如粉碎杰出丛林是尔曹

　　　　　　又

阿难合掌迦叶擎拳若问意旨左右逢原本是同条共一贯承辅法门将有年相辞分袂归闽去豹隐高林乳石泉磊磊落落兮风崇稽古肃肃雍雍兮道峻弥坚垦烟搬石兮生涯活计批云切月兮用不费钱磨砻临济吹毛剑拈出人天难躲闪杀活全机手眼亲惊走山门入佛殿大树垂阴覆庇人今古超然正法眼

　　示湛如禅人

湛湛心源如镜明胡来汉现任纵横龟毛击碎珊瑚月八臂哪吒空里行在顶𩕳直便会体露金风绝忌讳非是如来祖师禅亦非锦缝无文印叶落归根无口言拗却洞山无星秤君不见鹤颈续兮眼栽眉凫颈截兮自生悲现成公案莫拟议盖色骑声迥绝伊动着无毛鹞飞去急须荐取莫迟迟若非夺食驱耕手千里乌骓不易骑

　　示友云禅人

云为友月作伴修竹幽居秦水岸潇洒丰神迈俗伦温柔可羡人慷慨气岸轩昂也劈生死关破尘出经也千差直截鲤化为龙也岂止泺溟鲲变为鹏也展翮云汉等闲挨落一轮秋玉宇银河雾卷收触目光前如荐得胶盆跳出自优游

　　示惟道罗文学

参禅须是性燥汉把手心头直便判谛信猛然恁么行真参实悟不相赚仲尼之道行忠恕锦山白棒逢人举劈破中心作两边𥥛出穷相一只手彻底掀翻见本源一口吸尽西江水庞公何曾见马师洗面摸着自鼻孔无句与你空摇舌有句与你眼中屑试问毗耶瞥不瞥正体堂堂不覆藏锦山多口从头说

　　送怀壁禅人行脚

古者送人相赠璧我今送你只赠言拄杖拨开云里月芒鞋踏破水中天与么去时头戴角一脚踢翻沧海岳目机铢两要分明识辨黄龙跛驴脚舒展横拈格外提大海长鲸活鱍鱍

　　示刘文学

孔子平生不识字锦山从来不会禅若契两途端的意鸟鸡啼破五更天南斗六北斗七文殊堂里万菩萨选佛选官应选心必造心空机顿发求官贵在选官人选佛皆从自心求圣凡名相总虚妄拟欲求之不自繇若是祖师门下客丈夫气迥出常流

　　示冶匠黄明格

金佛不度炉泥佛不度水木佛不度火真佛内里坐坐即打行即唾动静施为撞着磕着不是干屎橛亦非破灶堕顶门具眼辨端倪切莫偷闲轻放过

　　示君玉陈居士

参个话头如觅宝研穷密密入荒草莫谓难寻已罢休扬尘簸土急须讨河里失钱河里捷莫向街头问膑卜蓦然寻着笑颜开原来只在自家屋亲到宝山得意回看来毕竟是何物非是铁牛之机亦非辽天俊鹘廓达摩醯正眼睛不疑百丈笑与哭果然是玉也大奇达磨任你呼为仆咄咄

　　送德安知客之徽州

金菊开时九月间禅人别我下层峦殷勤送汝聊无赠珍重途中善护看耳里着得大海水眼里着得须弥山若会其中个消息牛头移向马头安草店蛩鸣夜不寐忆昔疏山卖布单芒鞋踏去惊风起竹杖挑来云月寒气雄浩浩丰神峻大山峰顶珠辊盘相维法社升平乐破阵句子万年欢

　　示一庵张居士

一即三三即一拈起龟毛穿却鼻急须拨转上头关大用现前机峻疾鹘眼龙睛也难窥拟议之时落八七汝闻一喝背汗流领略其中个消息虽识眉毛额上横如今更好加努力切莫抱株待兔来认着依稀当了毕剑阁虽危若转身大法以明成法器

　　送澄彻法孙归汾阳修昭祖塔

春风吹发杖头花此去汾阳道路赊跨得西河金狮子当门莫缩利𤓰牙晦迹单丁三五载沿门乞食守灵塔孤高气宇确坚持修葺功成良愿满若与三文还匠工诱得大𢈔舌叨呾累他脱落两茎眉腊月莲花也希罕非是法门石柱础㮎酒片肉打发去惟有慈明具眼人看破昭翁肝胆肺十智同真汾阳宗汝承励振旧家风千年余有道寥落续起汾阳正脉通

　　明觉聪禅师语录卷第十五

　　音释

　　𩪸

　　(狼敌切音历骨病)。

　　洄

　　(胡隈切音回逆流而上也)。

　　侔

　　(莫候切音谋齐等也)。

　　觱

　　(壁吉切音必羌人所吹以惊马者)。

　　葺

　　(七入切音缉修补也)。
乾隆藏第 158 册 No. 1652 明觉聪禅师语录


　　明觉聪禅师语录卷第十六　　　辨六

　　嗣法门人戒恒编

　　偈

　　送天申禅师之金粟

玄风摇宝铎危露滴金盘玉兔天中皓今宵谁共看去去踏断溪山泬佛祖机关都漏泄针锋影里骑大鹏等闲挨落天边月九九奇峰尽点头千僧井鱼跳上阙大藏灵官一夜书赵州一转更亲切教外别传举知音楖栗横拈蓦头楔

　　送韵峰禅师之闽

西风飒飒白云飞塞雁跹蹁向南归扶筇高举难留住空忆金山泉石辉与我同条不共辙作家好手抽钉楔龙象奔腾气昂昂踢倒三山秋水月大地寒光一片明达磨眼睛已漏泄南山鳖鼻好惊人咬杀大虫非关舌

　　与竹庵西堂

本色道人坚守操研心肯綮不放过终日如愚铁脊禅佛祖机关曾明破入室勘验每投机从上相承心印心临济儿孙贵直截全提大用扫狐疑宽时私通车马窄时官不容针等闲到处莫狼籍珍重牙爪贵深密

　　送徒弘赞行脚

山僧送汝去参方若到丛林听举扬学道先须忘我慢见人有礼莫轻狂逐队观山并玩水空过老来头𩯭霜不明大事枉行脚将何凭据敌阎王一人所在也须到切莫匆匆忽略过德峤挟复上法堂再振威仪见祐老词锋何等气超群古人行脚有好样彼既丈夫尔丈夫不学鹪鹩小树呼佛祖机关急打破后生可畏作良模

　　示翠山侍者

望湖山兮青且翠对清溪兮湛且碧漪漪纹兮可瞻之荡荡澄兮可饮汲侍余数载意勤勤古策风高无等匹三唤三呼露肝肠步步亲随相辅弼出入左右不离原五叶千灯望汝续

　　示耕月副寺

不是心不是佛硬似绵团软似骨本无向背绝囊藏问来不识是何物珍重汝今仔细看参学直须具眼目纵然辨得甚分明盲龟依旧入空谷直勘破莫放过透脱威音那畔前臭鹘汗衫都卸却赤洒洒光剥剥顶𩕳撼动黄金铎佛法不从被颟顸操手坚持细敲磕不是一番寒彻骨争得梅花香扑鼻

　　示天锡禅人

祖师心地印衲僧正法眼显焕露真机到即不须点识得最绵密睡时失却口起来摸着鼻不坐佛祖窠穿靴水上立骑马上须弥俊鹞趁不及仔细着眼看灯笼入铁壁会得其中意大事已了毕不枉南方请我来相扶法道赖汝力参禅向上要英灵如鹰见兔便生擒良繇可惊人可畏气概超群努力行

　　示显吾王居士

在家必达出家必达文殊堂里万菩萨朝夕同眠同起时动静施为常省察临机日用痛加锥生死魔军必锤杀魔军杀尽心坦然风标独立澄光彩堂堂一物没亲疏赵州东壁挂葫芦夜来伸手忽摸着出格男儿是丈夫显吾居士一门善须效庞公证道乎

　　示心光禅人

心光焰焰智水溶溶光前绝后异目超宗把住也猛虎当路踞放行也翻身活似龙从前伎俩都掀却空拳平地达纲宗

　　示洞玄知藏

以字不成八字不是豁开顶𩕳全彰心印亘古神光圆明镜智迥脱根尘能所不立万仞轩昂消声削迹拨转一机孤明历历无言处演言绝路处明禅流出大藏教渐通义顿圆衲僧正法眼本不涉廉纤百千妙义都翻却佛法明明在汝边

　　示罡风侍者

盐官索扇子头角甚分明鸟窠吹布毛直下便领旨发明向上机千圣岂可拟骨格磊落兮操道为圣卓荣轩昂兮身佩祖印机用现前兮衲僧巴鼻后生可畏兮为法壮志大辨若讷兮纵横来去透脱玄关兮根源有据腾踏当前个骏驹赤梢鲤鱼鼓溟水

　　示悟本西堂

山不在高有仙则名水不在深有龙则灵屋不在饰有贤则兴承当此事须是其人临济儿孙肆喝雷霆联芳挺秀奕叶相承超兮俊兮箭锋相拄纵兮夺兮杀活临时朦𦡫辨色泾渭分明岐路逢人莫乱举必须珍重密潜形

　　送慈吉后堂之盘山住静

神京东北有名山多有高人隐此间宝积道风千古震摇铃普化也非凡秀水环山清供足苍松偃径白云间林泉盘𪋤多嘉果四季鲜花好景观尔去居时休贪乐佛法时时细敲磕牙𤓰深藏莫露锋作家相见同啐啄吹毛用了急须磨切忌莫留元字脚身佩无文宝印彰等闲莫乱认初学大梅隐山三十年为衣荷叶寻常着又不见赵州住院二十年一个破床三只脚守分安贫养圣胎不赉书去告檀越汝看古人恁么行至今道风播天下

　　与耕月首座

金鹏不展翅展则云天万里去巨鲲不变化变则沧海波涛起展变本无有劣优壮志摩霄腾汉外汝觐山僧十有年相从辅弼苦心坚勘问孤峰雪不白解言玉出昆岗前机括相投从此契千斤担子脱汝肩珍重临机莫造次要辨诸方五味禅从上宗乘无语句当阳抛出金刚圈塞破虚空佛祖口杀活全提阃外权摩醯正眼亲端的明明灭向瞎驴边

　　示澄寰何太监

向上一路千圣不传要亲自到得兔忘筌机不离位语不出缠行也禅坐也禅话头精采绝廉纤追到青天轰霹雳冷灰豆爆见根源裂破娘生铁面孔透脱临济要三玄若会己躬端的处再来海会吃粗拳

　　送慧高禅师住雁宕山

秋月明秋水清白云片片衬君行兔角杖头开正眼龟毛拂子示英灵君不见昔有南山白额虎今出通玄英邵武等闲踢出三脚驴纵横踏断千江水惊起鲤鱼飞上天触发帝释倾盆雨讵诺尊者攒眉愁坐看龙湫喷峰头天然佳景剪刀石溯来名地隐高流一片闲闲古寺址好建法幢立宗旨翻却三玄四主宾乌藤敲出虚空髓生擒活捉玉麒麟妙用临机须好手

　　送尔复后堂旋南闭关

海会相送意自恬金台聚首已经年法门须赖为藩障龙象丛中首领贤气宇昂昂自超卓洪机敏㨗迥寥廓此时别去正秋凉暑退炎威三伏缩玉燕翩翩归北塞天鹅翼翼度南郭法战诸方老古锥三玄戈甲展韬略程途参倦暂休心归闭禅关资养学且将水牯加饱喂头角养成穿海岳无须关锁一线通万里云天飞劲鹗

　　赠佛头庵位中禅德出关

挂锡金峰下韬光𨦣志坚养成头角峻气宇涨山川佛头直坐断露布绝廉纤若透机前句须明法身边识得者般事打开铁壁禅放出无毛鹞展翮摩青天出关寄藤溪乞我示赠言后生真可畏他日继灯传

　　送尼𦙌待者游五台

盐官索问犀牛扇头角分明全体露此时宜用足清凉道上须当勤保护途行不必问台婆目前直去是平路俯仰峰峦月半腰六月山深积雪冻清凉石是文殊床现出娑罗花树香常放兜罗光五色云中示现跨狮王化作老僧问文喜玻璃盏子拈举扬金刚窟兮银世界劫火洞然常不坏游观胜迹古今存妙德台山恒捏怪若到其间具眼看任他魔佛俱捉败不见文喜打文殊今古作家谁比赛

　　送遁机法侄住青林

湛湛银盘秋水清金风吹发桂香林山峦瑞霭增辉色地杰灵光有主人白云离谷来途接黄叶为钱衬尔程好将鈯斧随身去开辟芳䂓振祖庭豹入青林深遁迹攫云启户惊雷鸣操卓凌霄超众象岂学鹪鹩小树停溟壑大光玄化度超宗异目指鉴顾探竿影草验诸方吾侄英伟瞌睡虎祖道腾腾耀古今雪峰一脉独流布

　　御制书赐赋谢

龙腹深藏二酉书却怜愚昧赠盈车学能济世为师表悟到无文笑蠹鱼万卷本来原具足一尘不立自空虚焚香捧读犹怀璧欲报涓埃愧未如

　　敕愍忠寺开堂

辞阙承恩到愍忠横拈白棒阐宗风十方龙象如云集夹道幡幢映日红但向此间求妙悟更从何处演真空好将大地为炉鞲凡圣同归化域中

　　万善殿开堂时有白鸦常飞来殿上傍有群鸟相随皆呼为瑞鸟今古希有之事赋此志之

世罕传闻有白鸦时清赤羽亦无瑕诏予禁苑扬宗旨何处灵禽现瑞华风暖呼群来玉殿雪寒寻食啄梅花岂同鹙鹭落荒浦素质超群足可嘉

　　和行壁薛侍郎韵

大道原无隐樨香共子闻红炉三尺雪青嶂万重云法印空诸相禅机不落文心恬境亦静一念断纷纭

　　登乾元山

胜地近城郭清幽迥出尘登犹轻世界仰可摘星辰烟散群峦秀湖平一镜新晓钟开万户谁是梦回人

　　再参本师和尚

病骨难忘针拶处不辞险道扣柴门已知长庆家风别自是杨岐正脉尊喝似雷轰山岳震机犹电掣地天昏棒头意旨亲蒙领受乳爷娘方是恩

　　挽大云得戒和尚

法海慈航普运悲却来末世整威仪坚持戒品如冰雪不动心源若镜池金锡罢拈空挂壁铁盂不应竟生丝化缘已毕归直际草木无情也泪垂

　　赠息斋金太傅

撑天拄地栋梁材况复乘云上九垓青史留题犹羡矣黄麻曾赐亦奇哉虽居高阁缘心净看破浮云道眼开燮理调羹扶圣化清明昭著总元裁

　　答秋潭李孝廉

道在当人动用中无为无念即真宗玄机啐啄疾如鹞白棒纵横活似龙一滴曹源流海宇三玄济脉起家风相投针芥知音者竭力维持赖尔躬

　　寄礼部天[裾-((厂-一)*古)+(〡*又)]陈居士

身致云霄岂等闲却来海会扣玄关知音原不在弦上立愿还期出世间选佛选官何足道越凡越圣亦非艰高风令我长相忆皎月当空如晤颜

　　赠海子总理振宇陈太监

文华星斗蘸湖光海宇扶风理总纲信道归心辅法社施仁清政立朝堂门前绿柳莺长啭户外甘棠花正香般若灵苗培植已且看时至自芬芳

　　答易斋冯侍郎韵

相逢却不是先年一念回头越昔贤万事只如风过树此心犹似月当天碧桃灿焰凝霞彩红杏流阴带露妍铁壁银山俱透过放开两眼阅三千

　　送元复严孝廉之富春

匣里寒光射斗星苎袍林下道风清了无佛法与君说剪得山云赠子行秋桂飘香迎驿路晚风归雁落春城投机千古难忘意弗忍区区折柳亭

　　赠际甫刘邑侯

昔日鹫峰记莂来如今示现履金阶琴堂凤舞仁风洽柱国龙纶济世才麦秀两岐甘雨润禾登九穗享春台须知更有通天窍直㧞惊群上九垓

　　赠汉阳知县睿生曲居士

传得文星之楚西清风满道动旌旗霜飞六月严威凛折狱片言决佞词裴榻高悬遗古迹潘花再插续芳䂓世人相赠金唯最山野囊空只赠诗

　　题朴庵何孝廉屿渊亭

箕踞溪山择木阴还同君子淡其心流觞曲水添人兴坐月催诗助客吟怪石留云千种态苍林啼鸟百般音怡然乐道眼空世海印高悬韬迹深

　　送潜初赵秀才赴试

春日雷鸣鱼戴角冰河解冻跃天垓词锋秀丽辉龙目笔阵纵横起蛰雷玉斧随身游法海金𢖍授手占文魁莫忘雪岭密遗事酬唱新章酒一㮎

　　慰一生应通政还乡事亲

德政忠心锡彩纶能疏宠位秩荣绅挂冠林下全名节退食山中得侍亲别业𢖍门容膝隐驱耕农里乐清贫声光匝地干牛斗素志无能越比伦

　　赠銮仪卫春雨雷居士

春风吹玉树夏雨滴花心山色和烟拂泉声杂鸟吟聚谭三月暮共坐五更深不负灵峰嘱垂光护法林

　　礼笑岩祖塔

祖虽已去剩浮图落落声光洽帝都三尺毒蛇藏洞穴一灵妙性迥寰区风吹薝卜香天地月绕窀楼照法躯遍界儿孙从此出人人瞻礼德何孤

　　礼德韶国师塔

道备九重天瞻之在目前幻躯潜马鬣窣堵点牛眠乱石凭云护残碑被土湮瞻依增恸感祖道是谁传

　　赠别山禅师

负笈曾闻参少室昔人已去更安心本无世念居岩谷得晤天颜住禁林提唱宗乘施法雨弘扬教义动雷音我因诏对非缘小又遇高禅意转深

　　送印心堂主之天童

上林花柳正芳菲赉诏南行出帝畿指日到山奉圣谕乘风策马逐云飞松阴夹径寒侵面山色连天翠滴衣因有其人扬祖道恩垂泉石尽生辉

　　寄林瑞庵匡练禅师

我住廛中君住山子承父业自耕刚弢潜不发繇基矢起止须防赵老关千朵奇峰衘月冷一溪碧水照人寒瑞云望断空劳眼祇见银蟾去复还

　　示化南首座

一句投机似印空翻身剑阁活如龙操持临济玄戈甲灭却汾阳异目宗铁橛齿且藏锋骨格超群意气雄解道观音买糊饼伸手原来缩手中

　　示印心书记

万机𥨊削处截断众奔流击节冥符合临机啐啄投心融吞众象气格迥诸俦拈起吹毛剑纵横得自繇

　　送吼林徒行脚

行脚之人非等闲要明大事志须坚跨门要辨主宾句退步拟议吃痛拳莫作篱边兔守穴直腾汉外鹤冲天灵云已见桃花后他日吾宗赖尔传

腰包顶笠走诸方拨草瞻风见法王顶具神机千圣眼心通旨趣五宗纲家离糟瓮游狮窟书报寺焚付井塘学道如斯不退屈管教相续祖灯光

　　耳根圆通

文殊具眼选圆通较量诸根证不同惟有耳闻通实相元非身触岂明宗当阳领喝开心印把断关津绝圣踪彼土法轮种种别此方教体在聆功

　　露地白牛

本然清净绝纤尘遍界堂堂白牯身两角触翻沧海月四蹄踏破碧郊春灵明历劫原无相妙性超方没比伦异号彰名随别类风流意气乐天真

　　大佛顶相

无相髻珠如日耀巍巍坐断涅槃因无边菩萨莫能睹有念凡夫未见真大地含容载不起虚空充塞却难伦三祇修证功圆满顶放毫光遍刹尘

　　七处征心

佛审阿难七处心穷诸玄辨已相呈不容妙体存知解岂落枢机妄影真掣破重重秘密网显扬历历本来人经行谁动谁能静内外中间绝点尘

　　八还辨见

佛问阿难何所见八还见处本非真指出缘尘已破妄莫将鱼目当珠珍都卢刹海归毛孔廓落乾坤露法身根境识三虚捏怪圆明妙性绝疏亲

　　因事有感

道不行时觐者稀似儿喂饭哭相违千军易得秦为砾一将难求汉用机堪笑捕鱼惊雪浪何如抛钓隐岩扉故园留得梧桐树自有丹山彩凤归

　　行脚自警

海岳崩枯劫火然任从销殒志弥坚黄金难买光阴住白发偏催岁月迁选胜观山非我意超方涉水觐高贤必须彻见娘生面步步清风透碧天

　　过南海礼观音

大海无风浪湃天慈航高驾普陀颠婆心到处开幽系手眼通身破爱缠杨柳水洒滋九界洛伽光放照三千此方的旨从闻得顿入三摩契本然

　　题百鸟朝凤鸡冠花

天生一朵贵为王罗列群英朝上方常听窗前风力𨷖频呼篱外雨声狂偏知晓露通身润犹喜秋红满髻妆既有羽仪全盛德五更何不报天光

　　海会方丈前有文官果树枝𠏉久枯丙申夏予进院至秋花复盛开咸谓瑞应赋之

觉苑文官果树枯灵根顿发叶扶苏枝头半露梓童眼𠏉底全彰古佛躯海会堂前呈瑞气皇都市上献良图秋来万卉皆零落独羡奇花灿烂敷

　　住锦山时见一断竹插于盆内枝叶复生以为异事赋此

宝地长竿㧞萃奇无根断节插生枝色翻锦水拟龙化翠拥苕川引凤栖千古虚心堪羡尔一林坚节可钦伊苍森挺立培三径奕叶流芳无尽时

　　知梦

如驴觑井井中金梦构醒来空手寻槐国已知长日月黄梁顿觉弃书琴春花蜂采愁风落秋树蝉鸣避露侵正眼揭开观世界三千刹海冷沉沉

　　露地白牛牧人懒放

遍界难藏白牯身分明头角露天真非收非放随他意微束微拘亦懒巡不犯人家闲水草何妨国土逐风尘牧童垂手休相觅脱却蓑衣卧月明

　　龙吟枯骨异响难闻

金锁骷髅明月晒谁知个里有龙吟若将耳听成虚妄返复眼闻会异音无嗅无闻净裸裸离名离相最灵灵瞿昙敲问生何处绝后再苏越古今

　　木马嘶风何人道听

无缰木马出笼纱万里平郊看晚霞大耳闻声能辨别玄沙敲铁验知他风吹石臼团团月雨打银灯朵朵花一切韵音皆妙唱何人会听解归家

　　夜明帘外古镜徒辉

山月邀松帘外归徒劳古镜挂柴扉圆明湛寂清幽室暗闭除蒙脱垢衣水底有天银世界潭中无物玉轮飞忽来卷起见天下始信风光自发辉

　　没底船子无漏坚固

没底船子不漏针断篙无手足人撑放行把住观风景舞棹停桡问主宾死水栖时空世界古帆高挂见天心从来不载他人物空去空来一叶轻

　　向道莫去归去背父

从来旷劫未曾迷切莫贪求绕外驰向道逃时已背父归来面目自惭儿古今共住忘家舍昼夜不眠读典诗日月循环无定准无心逐物岂迁移

　　青山白云无根却住

白云隐隐在林岑无去无来住古今体应风䂓悉应遍浮沉碧落散难寻海纳𢚩湍虚月影山含不动净云深若有思惟皆妄念非心合道是禅心

　　灵苗瑞草野父愁耘

混沌未分先有性无阴阳地发灵苗不从雨露春风长讵涉秋冬霜雪凋奚须野父愁耘秀闲放耕牛荒草郊定水滋原深得力枝枝撑出月高标

　　宗镜录华严十种无碍

　　一理事无碍

妙理含虚法界中刹竿头上播真风珠光交网毗卢顶智剑摧魔人我空翠竹森然明祖意青山廓彻露心宗融通根境原非二离却求真枉用功

　　二成坏无碍

洞然海岳已相摧武帝开池得劫灰世界坚牢返成坏天人得相复还衰心随万境从他变性彻三空法眼开国土流离今古有循环巩固又零颓

　　三广狭无碍

小中现大从心应大隐小时方寸盈一念廓开通实相三身圆满证宗乘沧溟吞纳百川注世界撮来粒米轻妙性虚空平等法圣凡体共证无生

　　四一多无碍

一性圆明体遍周十方世界一毛收心融妙理摄多种道契玄机截众流鼷鼠能降狂醉象鲋鱼吞却巨洋舟揭开正眼观尘刹收放纵横得自繇

　　五相即无碍

万象森罗现性中世间种𩔗悉相同星辰日月从明暗大地山河触处通清净本然谁起灭灵莹觉破自心空目前色法普贤境百草头颠即是宗

　　六微细无碍

微尘分析入真空极目凌虚意莫穷水尽鲸吞石现出珠穿蚁度密思通藕丝牵象承渠力芥子藏山孔窍中一点灵光今古耀头头道契总圆融

　　七隐显无碍

随机应现度迷津或现罗刹菩萨身脱卸珍衣披垢服横拖布袋入寰尘云笼明月光圆满雪覆青山顶露新顺逆皆从方便接入廛垂手总归真

　　八重现无碍

香海浮幢华藏界一花一叶一如来大圆镜智涵诸象随现刹尘坐宝台竹色入帘风美影月光归室地无埃头头妙用皆真体物物全彰契本怀

　　九主伴无碍

千丈卢身莲眼绀广含妙义不思谈普贤菩萨为高子妙德比丘作次男龙腾江海云从翼虎啸山林风出岩举目明三谁主伴法身充满作指南

　　十三世无碍

目前物物斩光新亘古腾腾非昔今当体廓开天地静灵机透脱劫空沉春花灿烂秋凋落日月循环宇宙明大道本来无更变随他去就不迁心

　　过采石矶吊李太白

沧茫舟泛锦帆飞风信经时过钓矶忆昔先生捉月处至今名邈尚流辉当时浪说骑鲸去到此犹言乘醉归欲识渠侬真面目迹遗江汉有神扉

　　咏漳州开元寺优昙花

漳水无端系客槎闲中相对有昙花清香匝地蜂难近绿叶邀风秋易赊昔日已开天竺国而今犹绽法王家灵枝自是超凡品岂与群芳𨷖丽华

　　明觉聪禅师语录卷第十六

　　音释

　　鹪

　　(兹消切音焦鹪鹩小鸟也)。

　　蠹

　　(都故切音妒木中虫也)。

　　穗

　　(徐醉切音遂禾成秀也)。

　　弢

　　(他刀切音叨弓衣也)。

　　鼷

　　(胡鸡切音奚小鼠也)。

　　沌

　　(徒本切音囤混沌元气未分也)。
乾隆藏第 158 册 No. 1652 明觉聪禅师语录


　　明觉聪禅师语录卷第十七　　　辨七

　　嗣法门人戒修编

　　偈

　　山居四首

自笑行踪野鹤如乃寻青嶂结茅庐深锄僻地堪栽竹宽缚疏篱好种蔬心路绝时休觅道玄关透脱胜看书有人来问居山意尽把家私说向渠

住山真趣道高标犹胜陶公懒折腰旋拾龟毛缝破衲谩裁兔角挂单瓢古今空住忘宾主南北无邻有鹿樵月照萝龛清独坐一炉柏子案头烧

青嶂绿萝并古松三间茅屋白云封砂锅垒石煮新月𥿄帐疏窗御晚风无事心怀常洒落有为鬼计被罗笼浮生多少奇男子开眼堂堂失主公

构个茅庵远市尘四围松竹自为邻提篮深坞搜笾笋持钁开园种野芹荷叶云衣堪御冷松花月饼早尝新城隍那及居山好得意安然道亦亲

　　船居

杖笠飘飘出帝都买将小艇置瓶盂柳堤邀月陪诗兴花浦停桡听鹧鸪晦迹一身轻似叶忘名四海乐如凫世间万事俱休问船子中峰可共途

　　皇太后赐御果赋谢

忽承名果惠空斋对此深惭汗满腮上品却非人世有异香端的自天来

　　万善殿建水陆道场买鸟放生遂成口占

灵禽业重难逃避飞海腾空尽网来幸遇
圣恩功德普此番放去脱轮回

　　送别山禅师之锦忠山

同住禁林将有年而今分袂意茫然老来辞阙思幽隐拄杖挑云入锦巅

　　示禹工王居士

治水疏通得禹工曹源一滴泼天空若能启口都吸尽始信庞公鼻孔同

　　示念观邵知县

有念归无念即空观心寂照却迷踪一机拨着火星现迸破虚空涌日红

　　示见素徐居士

见处超然独露身素心无系迥根尘灵源彻底明如镜海印重光山色新

　　示涵初沈居士

涵虚湛寂性圆明学佛如初一念成金骨天然非铸就顿超生死劫空城

　　示济川何居士

振济川流铁壁通要知灵脉湛源泓若能吸尽西江水扶起庞公古道风

　　示厚庵曹翰林

无位真人在目前临机造次莫茫然若知向上出身路佛法无多不值钱

　　示钦天监正长公杨居士

文华伟象长英公天地根生与尔同向此灵莹算得彻直超三际契真宗

　　赠愍忠普润律师

灵源法雨润无私普利群机洽帝都净戒宏传为范则精严无犯德何孤

　　赠秋潭李孝廉

久扣禅门佛祖关几番来问用心参吾宗赖汝相扶起秋桂清辉映碧潭

　　驾幸海会见方丈前葵花盛开以手抚之索咏

迥出尘埃品自殊众芳林里却如孤圆心唯向日边转感得天风着意扶

　　谢易斋冯侍郎惠禅衣

禅衣惠我过隆冬竹榻蒙头御雪风年老畏寒真受用坐来不觉五更钟

　　游银山邓隐峰道场寓古佛崖度暑偶成

昨住皇宫碧玉殿今居崖洞白云窝消融万虑全无事每日间闲打睡多

承恩三诏住琼殿争似山居石洞房别是一番风景趣粗衣淡饭味偏长

　　示尼体真心道人

正体圆明本性空六门出入任西东何妨妙运搬柴水只要当人识主公

　　示尼阔玄慧道人

火炉古镜阔无多公案两重急透过坐卧经行常管待玄关踢脱出娑婆

　　示尼六瑞祥道人

自家一座紫莲台触着锋芒眼豁开六念门头都打脱浑身即是古如来

　　寿青藜耿都宪

庭前丹桂正芬芳况有台星在画堂闲把青藜着青史蟠桃九熟待君尝

　　赠御马监正奇吾王居士

忠直仁慈是道场宿承记莂作金汤高沙别业今虽隐尚有清名布大方

　　志祯辅李居士割股燃臂保母

难兄难弟越寻常竭力殷勤事北堂割股燃身何足道直须亲见本爷娘

　　赠福缘一足禅师

继济英风棒喝亲挥开天地绝纤尘维扬一足关难过犹胜马驹踏杀人

　　游庐山东林寺

经游莲社古岩阿极目庐峰峻秀多亲到远公送客处相传三笑虎溪过

　　与吼林鲸侍者

大法明时万法明从来千圣共途行临机眼目须端的济上英风可继承

　　示季子钱知县

万法归一归何处石女三更绣露柱默地时时着眼看毫端觑破超调御

　　示兰谷马总镇

果是灵峰记莂人而今断不昧前因吹毛宝剑轻提起大地山河一斩新

　　寄耕月屋首座

老年晦迹在书林日望都门绝雁音一句无私遥致嘱时危切莫下青岑

　　寄佟部院冯侍郎

遥望京师路八千想来学道更心坚数年已别参商阔一偈驰来问众贤

　　寄秋潭李孝廉

智剑洪机大辨才通身手眼揭天开单提一句相分付倒岳倾湫劈面来

　　与宝印初闻二上座

个事洞明本现前临机大用扫廉纤顶门一句相分付他日吾宗赖与传

　　安国家风偈

一钵千家饭一盘淡苦齑若吃同此住不吃任东西

　　示明寿程信童

丹桂根原在月中一枝今已映帘红童真若也能明道寿比河沙算莫穷

　　石机禅人在俗时割股供养求度以偈示之

出家两字岂常寻学佛应须苦行深为法忘躯虽可证还期究取本来心

　　与秋潭普现李孝廉

圆明普现彻心宗奕叶相承继济风棒喝临机全体用当阳纵夺据天中

　　与雪红维那

同吃茎齑已数年桶箍嚗处见青天将来唱道为纲领杀活临机贵现前

　　示宝印侍者

职侍巾瓶有数年逢原左右学心坚三呼三应元无事祗要当人识本源

　　寄锦封史邑侯

祥云垂殿拥仙官匣里龙光射斗寒况欲调羹真敏手沙盆共掇竟无难

　　锦山八景潮音松籁

碧潭虚湛印金盆碎玉清音濯兔魂天籁松涛堪好听危楼静夜似篪埙

　　锦岫溪声

锦岫珠林古画屏山晴鸟语悦人心溪声咽石风清耳昼夜铿锵不断音

　　功臣塔影

七级浮屠耸碧空盘层星月绕西东团团孤影千山现卓立功臣山锦封

　　石镜朝云

宝镜当空试眼看盈虚名邈讵相瞒云开独露大圆象今古光辉夺夜寒

　　门松夜月

门径乔松垂翠阴夜来月影乱筛金鹤翻珠露衲衣冷紫绶秦封华盖钦

　　劈岭樵歌

铁壁银山雷劈破中流月映水光茫渔樵对答歌声彻隔岸村烟送夕阳

　　长桥远筏

长虹高驾两崖边波底游龙影跃然远筏急流施好手一篙撑破水中天

　　古木归鸦

紫陌乔林缀翠香流阴殿角荫炎凉灵鸦远哺归投宿日落峰头带月翔

　　游金山寺

金山拥翠压群峰名震江南古道风独踞中流分两岸千山万派尽朝宗

　　示宏赞侍者

索汝犀牛破扇子要明去处眼如瞽湛然虚寂体如如动着蟭螟吞石虎

　　寿慧明上座六旬

慧眼圆明展大机金刚正体破群迷从来不落花甲子戒德巍巍佛祖齐

　　火爆

重重𥿄褁肛藏烟触着无明火喷天㘞地一声全体碎恍如雷响震山川

　　化米

驴腮马嘴吞诸方鼻孔辽天绝覆藏一日三思无别念束腰篾解要檀郎

　　送紫莱侍者参方

智辨龙蛇展大机莫存知解涉离微掀翻海岳辽空去击水鹏抟遍界飞

　　示人念佛生老病死苦五首

润腠佼肤血气充移山煮海壮豪雄此生不念弥陀佛业债随身死苦空

一生创业受波奔老觉多情爱子孙自把弥陀如子想必生净域品为尊

贪心恣意染沉疴受苦无人替汝何若念弥陀如不退直超苦海出娑婆

蜗名蝇利算无穷教念弥陀不得工一息不来随业去分赃冤债鬼西东

人生五浊苦千般谩把琵琶月下弹时想弥陀精进念顿超尘刹乐邦安

　　金刚经五眼

能观诸法相所瞩对前尘触处知分析隔窗不见人

毛头轻拨转心空天眼通举目观尘刹乾坤掌握中

慧目明如镜观诸法性空能明佛祖病寂照契心宗

顶𩕳正法眼异目顿超宗觑破千差旨慧命永流通

佛眼超三际了明最上乘髻珠如日耀普照利群生

　　答渊堂禅师

栴檀林里懒优游疏拙何堪与世俦两手扶犁深过膝铁牛耕破万峰头

　　募造大殿

金梁跨海非常木拄地撑天必大材报道东君如有意一齐吹入我门来

　　示顶相关主

向上玄机不二门直须透脱始超伦脚跟历落无丝系佛祖从教一口吞

　　示普悦瑆侍者

单提一句问知音白棒当头直指心撒手悬崖归去也路逢活虎要生擒

　　与易斋冯翰林

大根猛利直超群异目明宗孰比伦智辨英才匡佛祖气雄刹海一毛吞

　　游天台华顶智者大师求经台

华峰顶上有经台此日登临曙色开遥忆昔人功行重至今石不上莓苔

　　天台石梁桥

一虹雄跨两山巅万仞凌空挂玉帘五百高流桥上过脚跟底下绝尘纤

　　召对有感

上林降旨凤衔来自愧何缘到九垓如此疏慵何所重圣明端不弃樗材

　　拄杖

一条楖栗撑天地扫尽邪魔野干踪涉水登山兼赖汝钳锤衲子悟心宗

　　赠国柱李近侍

佐佛如同常辅国忠心在简道心坚全身已作擎天柱杰立时时在御前

　　示竹书王提督

翠竹森森即佛心能持节操是高人若明至理无生意了却凡心始出尘

　　示悟本上座

实究真参是上乘直须顿悟本来人丈夫若负出家志大海金鳞被陆沉

　　示可航禅人

参禅好似咬生铁咬去咬来要念切拶破蟭螟铜眼睛泥牛颈上迸出血

　　寄一庵张居士

机契超然迥绝依宗风深究自心归初参相见竹公也四喝承当便𤼵挥

　　与开莲侍者

临济纲宗正脉长后生可畏便承当全提铁面轻翻转白棒一条灭祖殃

　　示律己书记

点不加文任所之还须踏倒自无疑威音那畔能明了始信宗门也大奇

　　示少林箕朴上座

佛祖机缘作指南百千公案令人参莫将祖意乱分解剖露圆成落二三

　　和丰干三生歌

三应凡身性不迷投胎出世自家知不题诗句石头上谁识牧童即是伊

　　示圣果知藏

承当护法大丈夫须明心地作良图今朝分付吾徒也珍重保持德不孤

　　募造亘信和尚塔

无缝塔样越尖新好手僧繇画不成若有作家知此意玉楼安隐法王身

　　与念庵傅居士

入哲超群大丈夫明心见性绝疑狐全机杀活巨灵手临济宗风赖尔扶

　　启

　　贺径山费老和尚六帙启

　　伏以岗陵㧞萃薰风时令荐蟠桃华岳呈祥灵鹤衔筹增海屋恭惟座下派衍曹水活锦鳞以轮波瑞庆钟轩感金星而诞命旌幢崇竖摧折魔军法震洪音绍隆多子(某)纬萧末品拾艾幽人企遏云以连阴叨余光于邻烛伏愿瑶池庆祝寿同赵老雪眉道德尊崇宗传达磨心印疑龙闪而雾集睇狮窟以云奔匪敢赴筵不成雅献庶大含弘之量有微恳意之诚伏冀尊慈均祈涵鉴。

　　贺本师百和尚五旬启

　　伏以莲花碧沼薰风袭袭动天香雷震晴空梅雨霏霏滋法界萨多云集宝座烟缥慈风扫荡于邪风慧日烁开于晦日恭惟座下道化三千棒头敲碎虚空骨名喧四海脚尖踢出瞎驴儿欣逢大帙愧未莅筵遐瞻懋德之祥光惟愿筹添之上祝(某)微躯荏苒鄙质疏庸勤怀寸意虚酬深惭藜羹未献伏愿灵椿益老道眼愈明宝航古柏崇芳法体神坚亘秀暗迷为慧炬险隘作津梁道帙巩固于名蓝法鼓声闻于上国临启頫腮不胜遥瞻。

　　答众护法启

　　伏以灵山斗望鹿园玉树再敷春选佛场开龙图绀殿重稽巘全凭麟阁英才荷宗竖教妙在鸿都俊喆作堑维藩恭惟台下智谭雀孔学识豹文既而外现宰官身子韶深领大慧之妙道须知内秘菩萨行子瞻钜佐佛印之法门承锡珠韬荷委鼎命(某)墙面奚用灰心易寒但知业债难逃两角穿云耕野水良由公案未了一条兔杖敲清风伏愿金门瑞霭常拥佛日耀乾坤奎璧联辉冀散潘花卫鹫岭琼基壮丽大开狮象之行林壑尤深多集龙蛇之变法筵永固道帙维新谨此致酬仰祈鉴亮。

　　复临安刘邑侯启

　　伏以造化青天晓日丽龙章之藻灵明苍狗春风来凤阁之庥口角雷鸣震裂文殊鼻孔眼睛电掣烁破仲尼心肝治世嘉言𠃔皆正法恭惟台下政题垣府德洽神与紫泥函帝里之珂声赤鸟飞金城之月色念祖道之寥旷荷玉音以雅临(某)忝最后学愧识先贤𣰦𣯶破袈裟久潜云谷黑漆曲拄杖常靠床头幸蒙知己投诚敢不如命伏愿鼎羹在手拨转如来正法轮玉带随身请解锦山镇泉石头头共庆物物咸新肃此布忱统祈垂鉴。

　　辞临安众绅衿启

　　伏以佛门护法全凭只手擎天孔道持𢖍独赖倾心砥柱恭惟台下屏翰纲宗璠玙器宇名齐东箭之声功并南金之励初自尺缄驰衲扶起砂盆不惜两道眉毛振扬金铎(某)山林自适岩谷家风辜负明光敬辞法席草鞋绊跷栖迟流水落花布衲蒙头啸咏白云黄叶爰申薄札感吁初衷遍报高贤曲陈微意他日相见别峰不殊锦水承恩孤岸崚嶒犹望作堑(某)不胜酬谢之至。

　　复余杭众绅衿启

　　伏以昭象璇𢖍胸运仲尼日月天然智敏通达佛祖徽猷口吸西江眼空东鲁骑金鳌腾霄汉游狮窟护禅林恭惟台下颖跃龙庭英飞凤穴鼎鼐砂盆同掇股𣍱刹竿共扶幸佳章之雅召蒙台驾以亲临(某)樗材匪用终愧白额大虫智囊弗聪敢效赤梢飞鲤意欲岩阿藏拙只思耕种度时奈为法喜䖍诚岂挂草鞋不赴伏愿文星垂照光映林泉手弹没弦琴贵遇庞公而会听口吹无孔笛喜逢郭辅以𢋫鸣祗树重新祖庭增彩肃函附谢统冀鉴原。

　　复众护法启

　　伏以紫府名先攀香风之玉桂祖庭秋晚赖屏翰以鼎新慕贯时之贞英戢晞阳之厚德禅河共泛宝所同登恭惟门下声名摩诘身腾尘刹寰中伯仲给孤金布栴檀林里驰书远达为法翘勤(某)性慵疏拙惟图崖壑看云德鲜行微意在溪山卧月因见投诚笃切讵违法席荒墟拄杖横敲已愧德山老汉热喝领略敢匹临济小厮伏愿心空及第顿超不二法门觉苑花开直证一乘妙果法幢永固丕振宗风狮窟绕围常演雪曲不尽寅衷均祈丙鉴。

　　复邵武胡邑侯启

　　伏以翰墨流芳遍洒祗园舒瑞色德音布野普被樵水现祯图壸道民瞻仕林文宪恭惟台下琴堂折狱威凛六月飞霜花县行春乐同千家𥠖庶(某)奉
圣旨而归梓幸遇郭公以再来一介鄙躯雅蒙鼎笺垂召赴单条楖栗尤赖摩诘振家风伏冀道眼圆明识破威音个事心花顿悟妙契鼻祖真宗铁笛同吹砂盆共掇荷蒙曷胜肃启奉酬。

　　书问

　　请天童木老人

　　道峥海岳德峻坤维佛法扬万亿国中宗风播大千界内旌幢高竖法鼓遐聆直令凡圣钦崇所以人天景慕羡为法灯大烛世间者也然今佛心
天子久修梵行慧性敏㨗时以万几之暇体究禅宗之理曾会棒喝之机密契幽微之旨繇能笃信于佛乘始阐宗风于禁苑所行者圣人之道也所肄者圣人之教也宽让恕礼以待人慈惠抚循而顾念每以
驾幸万善殿咨询当代禅郢无不揄扬推奖道德然和尚名传丹阙风扇彤庭是以特遣钦差赍诏诣山惟冀不吝洪慈慨然飞锡莫负圣明之诚心有失宗门之正信遐玄昭著速莅金筵仰企云光肃端躬候。

　　复福严费老人

　　门庭高峻道德积乎渊微模范森严名誉播夫阃野钳锤大振人人于棒下翻身罏鞲洪开个个于机前见性阐初传之妙谛挽象季之狂澜光逾先人恩垂后裔(某)行微慧浅多惭无益于法门识陋见疏深愧有辜于师长自甘随缘去住乃携杖履天涯畴知听业牵缠得挂钵囊北地久疏视问时深临履之思远阻山河惟切岗陵之祝谅以法腊年高自获戬谷之休无烦葵藿之望者也(某)叨蒙老人福荫屡承
朝廷恩渥前岁之事已悉闻于江南客秋九月
驾临延寿寺面召入内万善殿结冬激扬宗旨延斯制解
敕号赐印殊遇种种所有问对暇时业已悉诸宸听先密老人语录井五灯严统奏进
皇上谓此书盛益于世
敕御书房装成四套以俟入藏深知临济家风非真狮子儿莫擅入门阃所以屡请知识参对不缘江风有恙老人早被遇矣谨复。

　　上明𤼵本师百老人

　　乙未年受燕京檀护请住海会寺破落门户𠢔撑今此法席颇成时有南方衲子来彼每询慈履兴居法灯照世令天下仰慕桔槔不胜之喜也客冬荷
上诏入内庭问对赐紫皆赖和尚之威光帡幪之德泽虽今法门奕耀祖风恢振实愧无补于法门溯来彼方学者好讲习公案穿凿语句续衍宗谱以为流传心印嗟乎多有不信教外别传真参实悟故法道诚难行化矣今子苍公旋南省觐敬肃慈烛。

　　答易斋冯侍郎

　　适接手教启函采览当知宿有般若之缘以致今时参究之切据言向上一事忽然透彻极读来偈词锋婉雅吐句惊人知居士见处平实匪落情识异路靡被声色所埋但宗门中事非比牛迹功深鹪鹩抢树必须克志深入玄奥方得大机大用如万派汹澜倒岳若大鹏鼓海擒龙不容拟议直截横吞果能到此阶级庶使知恩有地惟希保任谨复。

　　与子濂杜兵宪

　　既受吾法当遵佛行善自护持操卓精明不被法执所障顿超见闻觉知控佛祖钳锤任他倾湫倒岳而来自有出身之路直截断凡圣窠臼开凿人天眼目可谓作家手假故从上鸿儒随处现菩萨身恒与知识游禅河泛法海竿木随身师资唱导由斯扶扬祖道光贲法门矣余不既赘伏惟采听。

　　慰一生应通政致仕

　　朝内宰相山中衲子推忆崇古之风遽荷殊常之眷精锐灵莹动静神逸外弘五典之教内究一乘之理迥出尘寰深明妙道不汲汲于荣名不戚戚乎禄位疏仿陈情赋成归去解组丹陛回侍慈帏而名节独立忠孝两全高超物外孰能为焉谨裁拙句一律少申世外之交不尽尘思伏冀鉴存。

　　明觉聪禅师语录卷第十七

　　音释

　　籁

　　(落盖切音赖凡孔窍机括皆曰籁)。

　　佼

　　(古巧切音搅好也)。

　　樗

　　(丑居切音摅恶木也)。

　　宥

　　(爰救切音又宽也)。

　　頫

　　(匪父切音甫低头也)。

　　庥

　　(虚尤切音休庇荫也)。

　　吁

　　(俞戍切音预呼也)。

　　肄

　　(以智切音易习也)。
乾隆藏第 158 册 No. 1652 明觉聪禅师语录


　　明觉聪禅师语录卷第十八　　　辨八

　　嗣法居士明哲编

　　书问

　　与息斋金太师

　　昨承台舆幸山叨沾晤叙如获猛风干苏之谈以得骤雨湿薪之喻顿令延想䇿勤俯询始知深养道德福祉绥安加以智鉴洞明神机密运顿证不二之门深入五宗之海盖不忘畴昔灵峰之记莂也兹海会者溯本袈裟之院几为纵马之场自山野卓锡以来修葺少成藂席皆十方信施脂膏四海衲子血汗今寺旧僧井檀护合意愿作宗门祖庭改为接众丛林故山野不请玉带镇山门但丐琳篇护精舍伏祈光放笔端永垂真珉不朽耳。

　　候天[裾-((厂-一)*古)+(〡*又)]陈礼部

　　时惟岁暮梅玉流香每逢朔风吹面明月穿窗恍乎台旆之临辱也山野自请
旨南旋旅寄秦邮计在闽回故不能亲慰起居特遣侍僧驰候少舒积悃之怀临楮莫禁神预弗备。

　　答汾阳朱太史

　　素闻朗识际天弘襟盖世瞻注神摇于霞洞企慕色映于风桥而以忠孝至仁克己去私惟明德之本者也客秋蒙台教下颁招山野协修祖塔几欲䇿杖造汾时应制禁林未遂此行耳苐昭祖窣堵乃前朝敕建当时必有慧眼针石其地以为阖郡福址迩闻孟浪之谈有障贵府风水矧斯塔至今已历六朝观夫汾阳邦居稠簇麟凤蔚生道无损乎地脉溯不碍于古讵碍于今耶谅居士为国鸿儒璇机洞鉴必不以荒唐之言而毁千古之圣迹惟冀俯垂奖饰鸠首恢建若能一土篑成则天下知识合掌遥赞矣山僧即当奏假扫塔至谒崇潭诸余面罄以复。

　　与慧庵佟部院

　　社稷元臣朝纲伟器善调玉烛之枢机援救涸鱼之𦌐厄海岱奇而毓秀冰霜历以神完恢复功猷舆情实洽能逃潜于密机甘退食于抱瓮懒揖赋归三径问道精修一乘辅翼金汤深信禅教性根宿敏顿情觉俗为真忠简帝心自愧青钱益念所谓选官为贵名望斗山选佛至尊道超河海溯来官长治政修心遍参知识见道明宗须经敏手然处尘寰不与诸尘作对所以随流认得性无喜亦无忧即世出世间之妙道也屡承枉顾愧领厚惠敬通素缄不及面致伏惟电悉曷任光荣。

　　答汾阳众绅衿

　　鸿都俊逸文星辉映于丹衢麟阁英才奎璧光通于碧汉抑能倾信禅教拨开尘网悟心宗弘赞法门建树风幡光祖道因秉夙愿佐弼金汤为怜正法之颓零诚念宗风之寥落盖不忘灵山之嘱者也兹澄彻法孙缘在贵郡修理昭祖窣堵全凭摩诘维持聚沙以成宝塔插草而建琼楼始终不异万德功全山野虽未睹光华肝膈久注声名正在悬思之间忽得台笺之召即当趋命从公时以皇期未解尚俟因缘䇿杖当前谨勒寸书统祈丙鉴以复。

　　答𨍏轹严居士

　　仲名在北河舟中得捧翰教深知门下风䂓杰立佐翊法门玄机疾利恢振宗纲顿令魔垒冰消庶使祖风不坠矣又承颁赐语录并魔吞普持诸书焚香启读肺腑洞然言言剖露私弊句句铲绝邪踪而垂手提㧞处令人凑泊不得所谓格外之人方用格外之机诚为法门之标帜也前侍僧回称颂门下一露三吐哺一沐三握发然于十笏室中尝容八万狮座诲人无倦接物有方遂令福严正脉流通踵接芳尘而慧叶远荫矣不胜钦羡谨谢。

　　　　　　又

　　久聆道范未觏尊颜虽云别峰相见鄙膺歉抱又何息哉客冬汶兄至樵咨询四大调和兴居安乐道行挺特法眼精明固作人天之筏喻以为烛世之慧炬所以法门全仗大力量人破邪救弊振颓宗纲庶俾祖道亘千古而不磨矣兹命小徒往燕道经秀水恭肃荒函少申瞻候惟冀照亮弗备。

　　答易斋冯吏部

　　每忆高仪神驰注念忽接手书少慰渴怀苐居士当朝冢宰区宇上客能以学道为重不被名利所汩常推出世之因顿破尘羁之网虽在治世之中恒为受用加以俯循时宜不狥利弊可效原宪素风而垂范后世者也适来着语颇恰山僧意然虽如是更要进步上头关从上鸿儒宗匠舌头不尔欺也。

　　与秋潭李孝廉

　　昔到海会相见时便能言句相投道义契合往来亲扣将有年矣山野尝与提持个事激发宗乘即会世尊拈花教外别传之旨可谓如龙得水似虎靠山然剖竹垂仁维持纲纪道风远播显焕宗猷方可为人天眼目作四生梯航故从上鸿儒多为宗门柱础所以佛道儒道共为一家禅门教门统为一理如斯智眼圆明普应无差信手棒将来扫断凡情圣解随口喝将去不落见闻觉知可谓作家宗郢矣更有一偈嘱之以表后人敬信自当保任。

　　答子濂杜兵宪

　　前接来书见其言句颇有进益之功但学道贵乎正信所谓人能弘道非道弘人必须根器敏利方能洞契玄旨廓开向上机截断知见网念念无染法法解脱不被佛祖言句换却眼睛自己脚跟始稳当矣据居士省发偈末句云睡眠坐卧在长安虽会根境一如寂然不动感而遂通神机冥合三际体空犹未是放身命处切莫坐守幽闲更须深入阃奥透过末后牢关方到不疑之地然后任从咳唾掉臂总是西来祖意惟冀留神保任以复。

　　复汾阳祖塔院主澄彻法孙

　　去夏专使驰书至海会得知吾孙创业艰辛凡为一切胜事多有魔障所挠必须坚持固守方可篑土成山客岁老僧曾有书与朱太史使其保障法门必不以为却今春𡩋公莅任汉中路顺山右省城老僧面托令其转致抚台白公竭力佐翊克成胜因第塔宜为低小弗可拘旧址高广度其时世所行功干亦易就矣值鸿羽便特咨尔知之。

　　答月江方翰林

　　适来问头但未知居士是何心术故意难问耶探问耶或相信得及来问耶若论佛法吾与盘桓许久稍有相为处何待今日置个问端答得的当开汝迷云愿为终身弟子者哉已前相见机缘彼此相投岂不具眼耶伏惟珍裁弗悉。

　　侯武夷寿宗禅师

　　暌违道范渴慕芳规每瞻风采于词垣素惭萍梗于参阔有稽候悃未遂鄙私得便鸿翔聊将问慰足下独宿孤峰惟抱擎天之志身游大野实起济道之风扫却三玄纵横机超物外空诸万有坐断报化佛头名占夷岭之尊道震崇潭之重春云翠泼山川瑞草香浮岩壑雪烹龙团浪翻蟹眼吾兄卓锡于此日用乐道无穷行跻南阳之俦坐置高庵之理素有鄙志欲躐高踪未知六六峰头三三水畔尚容予杖笠之寄乎弗罄遐思谨此以慰。

　　疏

　　重修观音寺疏

　　条令初行法堂前草深一丈象龙乍至佛殿角风折半边八面玲珑十方通畅安卫简静必须帐合绳床打坐参禅尤恐霰翻满屋苟遇作手折壁补篱不用神通插草成刹长连床上任凭噇饱横眠不下单前以接善根大器经行磕碎露柱问讯撞倒陈如若有一人发真归元管取檀那悉皆获福。

　　重修极乐寺大殿疏

　　琼宫梵宇将为荆棘铜驼宝相金容几受风吹日炙门窗七零八落薜萝缘柱色苍苍罗汉东倒西歪明月穿帘影寂寂虽凭僧行修恢犹仗檀那协助换旧添新移花兼蝶至抛砖弄瓦买石得云饶伫看殿阁耸丹霄况有云霞护碧径香烟袅白继佛祖以千秋烛影摇红祝
皇王而万岁早脱娑婆同登极乐。

　　募造静室疏

　　既离尘世竟无地可栖身卜得山林拟卓锡以养道争奈空拳赤手全无片瓦根椽障两蔽风犹赖铺金插草开山掘土宜寻铁额铜头将挥郢匠之斤预选邓林之木构成兰若石头乱磊折脚铛锄尽荆蓁墙脚自种无根菜不用三条束腰[篾-戍+伐]每餐一钵烂浮沤衲僧如斯住山佛祖欺汝不得。

　　化米疏

　　阛阓门头云水接踵无定数通津要路象龙踢踏竟成群推倒饭床粒粒仰山血汗打开仓库颗颗庐陵脂膏须从笔下施来现成盘中受用凡圣饱参檀那获益。

　　募知浴疏

　　清净法身脓滴滴地蕴藏妙性发湛湛光古灵擦背好个殿堂德韶澡身摸着鼻孔庶使通身白汗流出实际红尘不染直饶证离垢时还归檀信福力。

　　化茶疏

　　龙图异品还他春谷众芳尊雀舌味佳战退炎天三伏暑玉碗绿浮蟹眼铜瓶白泛雪花入门不问主宾请坐和盘托出莫论新旧到来礼度如常款待院主不须拟议檀那直下承当特报知音毋吝出手。

　　重修海会寺疏

　　海会者象龙交参圣凡共集之选佛场也坐燕都之城南踞海子之门北创自神庙颓于熹代盖而岁积年深诸楹𥧲渍绀殿风吹零落宝垣雨打倾溃朝宿野云夜藏村月薜萝绕柱云封法鼓暮沉沉蛛网牵窗烟单经钟晓寂寂雕梁画栋翻为燕垒雀巢宝树琼台竟作棘林蔓地刹竿毁久已无衲子辨风幡法座犹存况有作家施棒喝今则重兴梵刹全凭插草贤于恢复祇园犹赖布金长者宗风永播佛日恒明人人福慧圆成个个菩提果茂。

　　重修石门寺疏

　　锦邑山川始从天目发脉金溪渊水犹接石门溯流峰峦峻峭龙象栖迟宋代开基殿阁直干霄汉清朝颓朽圣贤潦倒尘堆法堂草莽落残星门壁疏斜邀冷月晨昏礼诵雨雪飘湿禅衣坐卧经行松风每侵殿角(某)仅发诚心愿充修葺既要功成香刹必须仰叩毗耶移柱换梁要择良工好手修墙补壁还他巧妙机关犹恐独力难成敬请大家出手。

　　重兴弥陀庵疏

　　高沙城境地接维扬隘口关津舟通帝阙乃江淮之要路水陆之通衢故创祇园于甓社辟荒地于文台雪浪珠光媚川照于泳府神山爽气春色绣于芳丘既遇希奇胜地当营广大道场虽有卓锥之地惭无片瓦以盖应仿杨岐之缩颈诚为衲子之安居欲思丛席顿成招贤纳众然必功归檀信福报无涯。

　　重修上方山大悲庵疏

　　古燕名山上方圣迹为首菩萨度世大悲显化最尊今夏忽遇汹涛冲颓绀宇墙壁倾崩金像风敲雨打禅房破落衲衣露冷云侵欲思祇舍复新须凭檀信领略普愿杰力匡扶大家必定成佛。

　　化油疏

　　内放光明所以辉天鉴地外凭好手固能打凤罗龙投子觅知音拶着通身汗流出锦山化善士福从减口种将来明月松轩清虚四壁玉浮砌琉璃宝殿灿烂一堂金妙容果能放大光明定是燃灯古佛。

　　化盐疏

　　营馐美味不如马祖家风赤梢锦鳞淹杀夹山瓮里调羹虽然好手生熟未免盐梅五祖二硕休粮锦山一碗淡菜惟冀檀那匪吝自然衲子饱参任从千般不离此味。

　　募迁杨岐庵疏

　　锦封麟阁钟鸣鼎食豪家佛舍祇园晨昏祝赞檀信林泉简静龙象晏安欲将宝殿更移抛砖弄瓦卜得山川秀丽凤舞龙翻求珠不离波须仗作家好手试玉虽经火全凭巨匠轮椎盖箬笠于佛头位登九王插茎草于梵刹福等三千打开解脱门顿证菩提果。

　　募造天水禅师塔疏

　　牛眠圹穸银盘盛雪影遮藏马鬣封埏玉兔笼云身正露开山凿石须请公输徒子入海采珠必叩给孤长者疏山造塔带累匠人脱落眉院主成工引得罗山笑破口烟霞生背面石楼人玩杏花天星月绕檐楹山舍鸟啼松影动者里藏身处没踪迹没踪迹处莫藏身折合终归玉井栏廓达虚明碧眼鉴。

　　募毡帽疏

　　蜀地生锦牛女对月织机虚鲁邑产裘良匠赶绒成玉顶若思古仪章甫须乞今时毗耶凛冽严寒小子[毯-炎+畏]𣯧缩项短发堆雪老僧整式加冠谩道礼乐有殊从来儒释无别云毡和暖好过残冬。

　　开义井疏

　　武林江渚麟阁兰台几万家玉池石边绀宇风幡数十寺广福内填旧井山门旁开新泉掘泥抬石须凭铁铸金刚布帛挥珍全赖豪门善士揭开万斛泉源普润十方枯槁如斯善利岂小补云乎哉。

　　重修银山法华寺疏

　　神京之北区有银山铁壁乃名迹也其山峻秀顿落群峰云擎怪石飞势争奇尚有佳景碣石存焉琼山嶂丽俨然水墨屏风古佛崖幽宛若神仙洞府松蟠龙状半遮风雨半遮庵说法台悬鸟语泉声皆般若白银峰光射斗牛佛顶峰青连霄汉乃邓隐峰之开创盖感屡朝之敕建迄今年代既久尽遭风雨凋残殿宇倾斜廊庑圮毁山僧到此目睹心伤鸠集本山老幼僧行欲其共勷恢复奈何工费浩繁未免仰祈大檀打开宝藏伏愿倾出骊珠祇园整丽宗风再扇功德无量。

　　开元寺募斋僧疏

　　夫龙蟠胜地凤舞名川漳水绕一刹之钟灵琼基夺群峰之秀气苐开元寺者漳郡首刹闽海名蓝唐盛世之敕赐罗汉琛之开创宝殿嵬峨晓钟开万户法堂磊落雷音醒群迷稽古联灯续焰迩来异俗移风将佛殿作公堂改僧房为俗舍佛地凌圮僧行希鲜良可叹也予昔因事寓此有年曾请升堂而说法传戒以利生今得六牙禅师恢弘济道振佛纪纲普集十方贤圣广延四海英灵只因㷀力难伸仰凭檀那出手打开解脱门倾出庐陵米满堂龙象饱安然无漏福田靡可比。

　　募面做斋化盏饭疏

　　万顷陇垂云黄金秀浪一旋磨洒雪白兜罗绵若要飞面施来须从檀度倾出辄募豪门盏饭例分信施馒头满盘托出珠玑积福深如沧海恩归有地果报无涯。

　　引

　　锦山斋单引

龙骧虎骤满堂意气峥嵘铁额铜头赤手掀翻巴鼻心空及第何妨日享千金钵盂虽餐未尝咬着粒米铁酸饀百味具足木查羹一顿搬来所谓瞎驴噇饱横眠知恩有地金牛作舞庆赞以报檀那若会斯意不虚应供

　　法喜斋单引

香积国里维摩本有家风南泉山中甘贽亲曾设饡菩萨子洗光嘴唇铁馒头木䭔子䩵得肚皮饱𪖙𪖙狮子儿捋下脸皮心空佛眼空祖安居破席睡闲闲果能如是万两黄金也合消设或未然一滴清泉却难饮

　　海会斋单引

五台山上云蒸饭四海倾翻水煮羹试请檀那齐出手掇来海会供禅僧

　　广福斋单引

名山浙水船来陆来广福门开人到马到若要草料喂足必须摩耶揭藏开库欲谙庐陵米价全凭甘贽倒廪倾仓俊俏僧噇饱从他倒睡英灵子肩包任尔横行竖拂敲床直使偷心歇去扬眉瞬目总教撒手知归豁达及第心空展转报君多福

　　施茶引

千佛出世说法辄多八福良田施茶第一金瓯关要人马颉颃不停白鹿通津舟车往来无息时当初夏炯炯赤帝狩天序维九旬荡荡薰风匝地全凭有力檀那止渴望梅必仗真心道人入廛垂手大开赵州铺一滴战退睡魔军非比卢同茶七碗能醒昏沉梦玉瓯沉蟹眼勿疑弓影盏中蛇铁铛煮瀑泉可信浪花锅底雪舌端了味明祖意唇皮打湿会禅机

　　赞

　　栴檀瑞像(在燕京鹫峰寺)

佛升天宫为母说法优阗思慕请刻三匝四八妙像绣端严惟有梵音雕不得佛下忉天鹫岭来见像摩顶授记哉待吾灭度千年后尔往震旦化金台自唐显化到云间又住金陵航海去大元时自住皇宫顷出九重愍忠寓后选名蓝住鹫峰如今脚跟方稳据闻名便发菩提心见者皈依超苦类随所住处度群迷自去自来无伴侣我因受请住海会雷轰瑞像鹫峰寺怀香诚意以翘勤合掌皈依赞不已

　　瞿昙出山相

夜逾雪山兮漆桶自堕面貌如柴兮两眼铃大裸饰饿𩛞兮脱空成道连忙走入闹蓝莫怪云门一棒何谓如斯不合教坏人家男女

　　多宝佛塔

过去劫中多宝佛全身塔里涌祇林亲分半座如来坐听法三周赞世尊风振幡铃云阁响珠悬龛室雨花纷入廛垂手原无二诱出穷儿火宅门

　　弥勒佛

天上无弥勒地下无弥勒桃花渡口趁风流刚被时人唤作贼双眼湛湛秋水波张口呵呵乾坤窄乌藤布袋一肩挑临济白拈偷不得摊向街头与人看里许屎橛臭萝卜

身居兜率示现明州入廛垂手逐类随流放下破布袋心空恒自在不自在当来下生度人债

澡身忽唤蒋摩诃擦出眼睛惊恐多若是作家知捏怪一拳打倒也懡㦬

　　观音(秋月禅人请)

妙性空圆身现尘刹四不思议无畏说法云冉冉风戛戛紫竹林中独坐时一轮秋月照禅榻

声不离色色不离声鸟啼花落大士圆音见闻㧞苦妙相难睹求男得男求女得女四不思议或慈或怒如月在天无处不普示作庄王女大地众生母(送子)

五浊世中现女身呆郎被赚念莲经黄金锁骨无人识只见沙滩夜月新(马郎妇)

三十二应随类现大悲誓愿度迷津啖开螃蛤露慈体示化人王显圣真(螃蛤相)

竹林独坐不起于身现刹尘相运慈悲心马郎被赚念莲经二十五圣伊首名顿证圆通从耳闻十方击鼓一齐听(李如满居士请)

身现娑婆三界教主慈悲甚深权显为母若遇岩头一拶时管教者个抛落水(达元禅人请送子)

或女或男应现身拖泥带水太婆心篮提锦鲤街头卖不遇知音争得金(鱼篮)(道岸禅人请)

闭目澄心孤岩独坐从闻思修入三摩地刹尘说法十四无畏摄化群机证圆通娑婆教主不退位

慈济圆通门显示真实相从闻入思修普度人无量孤岩独坐竹林中救苦寻声应供养(淡夫禅人请)

　　接引佛

五浊众生难调制刚强累造业心病舍已从人太婆心接上慈航犹不信(古宗禅人请)

　　达磨

西域贵买东震贱卖初对梁皇已自纳败反累儿孙都欠禅债思量彻骨恨难忘抛向嵩山风月晒穷相活计坐九年想是夜来无被盖(月庵禅人请)

开国展旗至魏邦一言不契自惭惶折芦渡水脚跟湿面壁少林露贼赃(悟本西堂请)

的旨单传拗直作曲面对梁皇还云不识因兹渡江嵩山面壁钝置神光断臂立雪咄咄分皮分髓大无端幸自剜疮无伤肉直指单传七错八错令人见性掘地觅天西干来东土南朝隐北边赚杀古今英灵子草鞋踏破脚皮穿(洞玄知藏请)

惯做脱空白拈贼赚人掘地觅青天打头幸遇梁宗匠识破老胡直指传自不会愧无言独隐岩隈坐九年咄钝置人不鲜(印心禅人请)

遁迹嵩山顶寥寥天地宽神光参断臂更要乞心安咦殃及许多英灵子千里参方卖布单(傍有神光)

来传东土心印打头便遇作家萧衍问尔不识折芦渡魏羞嗟(逸云禅人请)

独坐峰头月九年自活埋事从叮嘱起展转见誵讹

　　三教图

者三个没量汉聚头把臂六耳同谋且道说个甚么一个云吾道一贯忠恕而已一个云止止不须说我法妙难量一个云动若行云止犹谷神虽然各说异端据山僧正眼观来总在黑漆桶捉倒未出寻常好与三十棒何谓机不离位堕在毒海

　　韦䭾

佛记楼至屡现童真功勋浩荡正眼分明兜鍪铠甲宝杵随身三洲应化护法护人有道者为翰为屏破法者碎脑碎心永佐三尊侍座侧丛林巩固远维新

　　维摩

唤作金粟如来又是维摩居士鼻孔通同面貌各样忧苦群生诈病床上却被文殊勘破机关从斯放下鬼窟伎俩

　　寒山拾得

蓦路二人作大虫沩山唬得避无从提筇伸问靡言对谓别灵山昧主公

面孔凸凹瘦如柴𧟋缕跷蹊穿木鞋太守到山轻漏泄便呵鼓掌隐寒岩

　　罗汉图

十八瞎驴鼻辽天从来不受人拘牵登山度水随流性业识茫茫不会禅

　　文殊普贤

文殊乃是七佛之师权作世尊长子择拣二十五圆通击时俱听十方鼓

普贤乃为众圣之首唤作瞿昙次男万行功勋超圣位诱引善财遍处参

　　罗汉渡海

者伙自了秃鼠伎神通东触西触玩水游山龙降虎伏应供人间他方此国剿尽六魔三界出没心意泰然浑无拘束浮杯渡海振锡腾空脚跟牢稳不惧黑风泼天白浪屩踏鳌龙莲邦海域示化金容加额睹相瞻礼圆通修证道果妙运无穷若遇黄檗老汉打断脚筋绝踪咄

　　准提

心印圆通或隐或显普现色身三昧神变放出千手眼睛总是神头鬼脸

　　关圣帝

德深沧海义重须弥英风远播忠信不移丹心辅炎汉兮不顾危亡白眼贱吴魏兮视死如归擎天好手越世奇机夫是谓谁伏魔大帝

　　六祖

卖柴出市闻客诵经打失鼻孔拾得眼睛便投祖室负舂坠石说偈倩人书祸事临难避受衣半夜出黄梅法性风幡露消息

　　马祖

坐禅成佛掘地觅天磨砖作镜错用心田牛忘车破风流处马驹踏杀人万千

　　蚬子

朝向溪边捞虾蚬夜投古庙宿钱灰华严勘问西来意便道神台供酒杯

　　黄檗

巍巍堂堂虎骤龙骧神珠在顶其舌如枪临济问佛法大意乌藤打断脊梁古今话𣠽播诸方

　　临济

眼盖乾坤胸藏日月生铁心肝棒打不彻负屈衔冤大愚饶舌翻转千年没底靴奋喝虚空脑后裂欲建黄檗宗旨又道正法眼向瞎驴灭瞥不瞥行人路上眼流血

　　赵州

胸中有毛庭柏无骨神珠光射斗牛寒勘破台山婆眼目不下禅床接赵王侍者通知便万福或问亲见南泉来向道镇州出萝卜

　　杨岐

抛出金刚圈飏下栗𣗥蓬塞却虚空口扫荡滹沱宗八臂哪吒擂铁鼓报道杨岐正脉通

　　明觉聪禅师语录卷第十八

　　音释

　　觏

　　(居候切音姤遇见也)。

　　躐

　　(力涉切廉入声践也逾跨也)。

　　穸

　　(祥亦切音席墓冗幽堂也)。

　　鬣

　　(力涉切音猎马领毛也)。

　　圮

　　(普弭切音痞覆也又毁也)。

　　凸凹

　　(上徒结切音迭高也下于交切音㕭窊也)。

　　屩

　　(讫约切音脚草履也)。
乾隆藏第 158 册 No. 1652 明觉聪禅师语录


　　明觉聪禅师语录卷第十九　　　辨九

　　嗣法居士海眼编

　　赞

　　五祖演

生铁面皮铜眼睛老越健兮瘦有神爱吃无皮铁酸饀喜唱绵州歌太平

　　船子

头无瓦盖屩无地行孤舟如叶泛华亭柳阴垂钓缆春江鲰[魚*聖]徒劳努眼睛获遇金鳞始趁心掀翻船子不留形凛凛高风亘古今

　　懒瓒

不习禅道也不焚香祗贪瞌睡无别思量御辇亲临都弗顾粪火煨芋充饥肠

　　牛头

闻时富贵见后贫穷鸟绝消息山花自红

　　玄沙

洪塘江口钓鱼郎顿舍扁舟云水乡求见雪峰无别示祗教出岭参诸方脚指踢破全机负堕解道二祖不往西天达磨不来东土

　　德山

学海惊澜鳞藻珠浦谈玄瓶泻英名义虎路逢婆子问三心口似磉磐愚钝卤夜侍龙潭扑灭灯便解楖栗扫佛祖既具大手眼杀活之机因甚岩头道不会末后句咦一任天下禅流乱指注

　　普化

鬼脸神头马颔颅脚盘山堂里翻觔斗镇州街上摇金铎四方八面一齐来连架旋风都打却每日诱人到城门一朝脱去空木裰

　　济颠

似痴非痴似颠非颠不重法门佛祖印猖狂饮酒咏诗篇禅心白似雪戒德洁于泉到头依旧天台去收拾眉毛落半边

　　笑岩老和尚

锦衣顿舍甘要为僧参见绝学一顿乌藤倾家荡产铁骨棱棱金台行化祖庭秋零扶起正脉灯续卢能疏通济水流霔枯根瓜瓞绵延遍天下子孙标格气崚嶒

　　密云老和尚

大智得大机大体得大用翻转崚嶒铁面皮一条白棒扫瞿种德山临济出头来自谓当仁原不让

狮头虎背驴腮马颔吸乾龙池水太白起波澜横拈铁棒不容情是圣是凡俱扫荡八臂哪吒闻之皱眉三目摩醯见之胆丧踞六法苑玉京名显剑气干霄金阙光闪平空扶起破砂盆者般恶辣天下鲜

　　费隐老和尚

丰城霜镡光芒直干牛斗荆山美璞声价重于连城浩浩德风昂昂气宇或时说法唤瓮作钟有人问禅指鹿为马棒如电掣惊起凌霄峰倒行喝似雷轰震得东波池𨁝跳何以如斯数珠击破头颅后倾湫倒岳机难凑

　　百痴老和尚

道岳峥嵘德海浩荡斯意谁知我师我赞唤佛祖为米筛视菩萨犹婢奴说法如鲸喷巨浪接人似鹏翥扶遥鸥滩雨过金峰翠处处春山闻鹧鸪

　　八仙图(新字沈居士五旬请)

白石凿凿青松落落寿等虚空福侔岱岳君子务本也鼓腹驱耕知危识变也良温纯朴岁岁春风熟碧桃年年鹤算增满阁庚星垂照锦堂中八仙队里添一仆汝今五十知天命须识先天那一着

　　闻谷大师(养慧禅人请)

风吹锦谷碧桃嫩雨洗香堤翠柳阴苕水光中全体现僧繇好手画难成若道却是伊错认定盘星若道不是伊面目甚分明咄咄平生专念佛坐断六门机是牛欠角是马欠蹄

　　樵云禅师(毓颠禅人请)

德相堂堂性情耿直脱白开元支提创辟道行弥高戒律精洁轨范弘传法门标帜面目俨然真身难觅毓颠禅人乞我题持去焚香高挂壁

　　御马监正奇吾王居士行乐

高沙别业摩诘家风事亲最孝为臣至忠若坐朝堂也不苟阿容若入佛门也信悟真空处世端正至善必恭念佛三昧心获圆通

　　君益尹居士持母行乐请题

淑德坤仪高寿期人生七十古来稀旌门素志无瑕玷教子攻书仿断机持斋向道超尘刹念佛心空净域归训妇有方勤有节满庭兰桂戏斑衣

　　㦸庵居士持先尊仰宗熊翁像请赞

顶具摩醯眼心潜雪刃锋撒手临行句拍掌一笑中谁人能到此除必是仰翁参见多尊宿了明向上宗与我道交心我识坐断死关万法空

　　实心禅德小像

者个模样实心向上淳朴为人处世平常海会参禅朝夕猛烈戒律精严恒修净业五十年来无增无缺鼻孔凹额头凸小处虚空包不住大处针锋尖上现若向丹青认是伊犹如掉棒打明月

　　体惟上座(清可禅人请)

有相身中无相身本来面目甚分明若还纸上寻真迹错过汝师认别人独静坐蓦追寻坐断六门机方许出凡尘

　　彻音知藏(乃徒楷石请)

汝师汝画请吾题行脚单明向上机触听音声若了彻佛祖语言不尔欺

　　漳州开元寺监院诲谦上座像

轩昂德相自天然迥脱森罗体自圆广大慈仁能济众发明心地可齐贤

　　监院修贤画师顶像留广福常住请赞

脚跟历落眉毛拄天为人提掇棒扫廉纤孤巍峭壁铁面无言素无有德名动九天帘前赐紫对
御谈玄尔绘吾像乃修乃贤持去供养广福流传

出家无正因自不识好恶半世逐风尘廿年才行脚听经不识字参禅会不着空费草鞋钱二途俱罔措业风吹我上天台吃饭咬砂声矻剥触翻漆桶便转身破家荡产已零落有人问我禅舌头似木铎略有些儿胜于人驴脚却唤似马脚谓是天童四世孙世间那有者瞎秃

贫无片瓦盖头富有七珍八宝原是顺昌砍柴儿脱白天王作长老八坐道场败阙多有人欢喜有人恼胸中凹凸跷蹊口里说恶道好问法默然半句无惯拈白棒当头扫(宝印侍者请)

者无面目汉被人涂污面门更要乞我自赞败阙处天台通玄落节便宜处锦山寺里拔本法喜祗卖死猫头广福院据款结案兴化罚钱打克宾大难承当解把稳端的如何举似人山僧公案待汝了(耕月维那请)

者延平子南方不住北地而居海会阐法开山独渠德重
帝王亲赐紫归一生呵佛打祖任他骂我瞎驴者般丑状堪画后人难信难扶悟禅悟禅桶箍嚗处承当去他日知恩莫负吾(悟本维那请)

脑无顶盖心中含毒不整威仪被人毁辱在家破家皈佛骂佛推倒嘉州大像惯骑陕府铁犊如此无状人贬向无生国山青青水绿绿有相身中无相身被人强画丑面目或闻者而恶之或近者不敢触许汝大胆心粗惯向虎头拔角临机要眼亲杀活同啐啄高提祖印心当阳莫躲缩(印心书记请)

生长顺昌脱白建阳行脚海上遍参诸方唱导北阙诏入禁阊对
御谈玄敕赐金章奉旨归闽安国开堂禅债未了贼身难藏被汝描邈更乞赞扬持去为标格振临济宗纲(吼林侍者请)

苴藞丑拙样胸藏有三障断灭佛祖心愧受
帝供养三诏住禁林首辟济宗教惯拈铁楖栗劈破玄中要簸弄佛祖机放出无毛鹞任汝举似人何妨天下笑(慈吉后堂请)

[毯-炎+畏]𣯧颓面得人恶被汝描邈乞吾题
皇宫说法我为首万善弘扬佛祖机有人问尔说何法但道藤条直指挥(语石西堂请)

真身寥廓无形相强把丹青绘𥿄上者般无状恶辣僧如何称得大和尚又不会经不会禅争受
帝王家供养(尼阔玄慧上座请)

仁者乐山智者乐水拄杖单瓢风月为侣科头箕踞长松下人来问禅无可语(遁机法侄请)

顶无脑骨眼有神筋入佛魔界恼乱丛林一条白棒不让当人三诏亲宣入禁林敕封明觉大和尚(萧仲俊请)

者汉若似相如何生得者般样者汉不似相如何唤作憨和尚说法如悬河惯把佛祖谤福建山蛮杜拗禅争消藩商善供养(戒善金居士请)

顶𩕳三台骨掌中有肉珠眉毛上挂剑佛祖莫敢窥汝善得觐我胆量过于渠(尼慈善道人请)

老汉五十二全然无本据问禅不答禅错为人指注识我者罪我我无辞焉不识我者罪我我无忌讳奉
旨回闽绘吾像持去好将挂壁上北浪波庄作指南海慈吾徒留供养(海慈禅人请)

者汉全不识好恶随邪逐行脚不依本分行踏断虚空骨独许儿曹谙此音付与传流为后学为法为人力提持收去当阳悬高阁(雪红西堂请)

顶上露宝印掌中有肉珠眼底空佛祖心内含太虚想必无人知此事且许省禅识得渠何谓也不因同床睡焉知被底穿(天鼓知藏请)

　　佛事

　　挂云板

佛祖芳䂓衲僧巴鼻省要处直下分明提起时不用拟议大众果然透得声前句吃粥吃饭许你七穿八穴脱或未然且听号令去也击板云雷震一声喧海岳三脚虾蟆鼓翅飞

　　挂钟板

声前荐得绝誵讹句后承当路转赊声句两岐俱刬却廓开耳目透千差虽然如是政当今日斩新条行新令一句作么生道轮槌一声震佛祖尽来参

托起板云祇者个诸佛骨髓历祖命脉丛林号令天人标格是则固是政当今日把柄落在山僧手里毕竟作么生提持遂击板云符到奉行

新行祖令肇建芳规一椎打彻千古流辉大众毕竟如何是转身句遂击板云震碎虚空全体露昂藏鼻孔自辽天

　　施茶榜

江口通津客艘往来不绝海门要路毂骖驻憩犹多时逢火伞张空炙得浑身汗出欲济诸人之渴其奈独力难成檀信悭囊若破赵州公案重圆无底砂锅煎云翻玉髓穿心磁铫注雪喷琼花倾诚款待鞠躬送迎顿令个个焦腑清凉庶使人人舌端知味通身畅快满口馨香

　　为悟本西堂火悟得本莫愁末悟来本空清风飒飒稍末一机今朝放下且放下处作么生莫谓吾负汝却是汝负吾正法眼藏从教灭依旧江南唱鹧鸪。

　　为闻喜禅人起龛云全身放下独坐寂寥山僧到此请出禅寮何谓不许夜行刚把火直须当道与人看。

　　举火以火炬打○相云者段大事因缘若会者无佛处无生死不会者有佛处有生死闻禅人若能识破两重关三脚鲤鱼上刹竿撒手逍遥极乐国目前大道透长安毕竟路头在甚么处剔起眉毛脚下看。

　　为天目无痕禅人火天目山苕溪水有时行有时止踏翻海月乱波生抬头撞着自家底无痕禅人会么举起火炬云向者里荐取。

　　为月庭维那火以火炬龛前打○相云者个月天上月夜静中庭光皎洁有时缺兮复还圆何似今朝者时节去时掀翻佛祖机生死路头便超越既已超越还要山僧为汝点眼始得掷下火炬云烈焰烜天毫末尽琼葩吐露占春芳。

　　四月八为宁湛禅人火瞿昙老子今日生宁湛禅人今日死生死两途没相干临机射透禾山鼓其或未能山僧为汝拨转一机去也性空真火性火真空汝身患癞直要火攻皮肤脱落尽特地起清风腾腾焰里翻身去铁树开花朵朵红。

　　为无昧禅人火汝从南方来今在北方去不涉两程途是汝安身处虽然如是山僧不许你坐在者里停囚长智急须了却目前关且如何是目前关举起火炬云看便下火。

　　为慧林上座起龛云四十余年住此庵专念弥陀无别参兀坐攒眉休闇想吾今为汝作指南遂以拄杖引之。

　　举火以火炬打○相云慧上座若向者里荐得便了唯心净土本性弥陀截断生死根摆脱痴爱网撒手归净域赤脚出娑婆灯笼喝采露柱讴歌虽然如斯犹是滞壳迷封仍须入大炉鞲脱皮换骨始得慧光圆照体真空任运堂堂迥绝踪一副皮囊无著处殷勤付与丙丁童撺下炬。

　　为满空禅人起龛以拄杖指龛云生时不肯坐死了不肯卧所谓有一人常在家舍不离途中有一人常在途中不离家舍既在家含请出解脱门速往莲池会。

　　举火云一轮皓月满虚空烁破迷云几万重是汝转身得力处临行无碍即真宗满禅人生长辽东死于闽樵驿路中生平戒律精严德动王侯钦重然既如是还须山僧指汝向上且如何是向上事举火炬云燎却面门真见处顿超觉岸上头关。

　　为密因书记火因该果海密证圆音气傲佛祖骨格棱棱行脚未了出入丛林涅槃坐断撤手便行铁笔留下分付何人从兹脱却者皮袋莲花香里现全身遂撺下火炬。

　　为弘兖道人火人能弘道非道弘人戒行严持德被于邻末后一着撒手便行山僧恁么指示还会么设或踟蹰火龙来也撺下炬云烁破面门光宇宙急须照顾两茎眉。

　　为弘满禅人火撞倒石露柱烈焰烜虚空铁牛火里走木马嘶春风踏断来时娘生路笼头卸却出寰中遂撺下火。

　　为体惟禅人起龛云未有常行而不住未有常住而不行悄然独坐暗中室为汝临行拨转身以拄杖一划云向者里去。

　　举火云大道体宽圆同太极皮肤脱尽惟一真实末后一着不须外觅万缘坐断生死事毕虽然如是还得山僧指汝个出路掷下火炬云但看红光腾宇宙烟消火灭白莲生。

　　为云响首座起龛云言中有响响中有言两头坐断迥绝廉纤泥牛踏破澄潭月木马嘶风过海天大众且道路头在甚么处蓦直去。

　　举火云亲觐山僧二十年同甘苦乐几多般养儿待老终身望谁知我送汝归山归去添光彩鸟鸡上阑干打倒殿玉柱直越上头关且如何是上头关掷下炬云剔起眉毛仔细看。

　　为自珍公火自家至宝受用现成从门入者非是家珍恭惟自珍道旧与予交契年深病笃接到台山请医服药调治自知涅槃时到亲嘱山僧茶毗临终自已安然直下撒手便去踢翻三毒海踏倒五蕴山来时赤条条去时无一物无生也无死无祖亦无佛大千沙界海中沤一切圣贤如电拂踏着自家田地稳里许镇州大萝卜掷下火炬云管证福足慧足。

　　为顿锋侍者火职侍巾瓶已有年随从左右道心坚三呼三应知消息举目青山即是禅顿禅人还会么掷下炬云劫火洞然毫末尽脱体风流得自繇。

　　行实

　　众请说行实师云从上知识俱有参历诸方来繇惟山僧难以启口何谓家丑怕外扬无庸说也众固请不已师乃云据山僧生缘是福建延平顺昌县白水墩头连氏子父应招母章氏家世农业一夜母坐于庭前忽见一星坠怀中遂感孕于万历庚戌年五月十八日生屋上有光邻骇火发骤至光散众以为异将满三朝请术推命术者曰令郎非是庸俗之人后必然出人头地年方十五遂舍建阳书林天王寺依法天公出家十八祝发每思州县僧仍世累拘牵志慕教乘遂谒支提山本辉法主习教数年一日自省云终日循行数墨犹入海算沙终不能了其生死辞去本云汝要成龙必归大海山僧径往南海普陀山大云和尚处受具复至武林听经度夏宝寿始遇默渊师开示参禅云迷时法华转悟时转法华冥契此话心中愤然遂𨦣志参禅见永觉大师请话头示山僧万法归一做工夫一年如老鼠咬棺材东咬西咬未咬着一处闻绍兴东山尔密和尚坐不语禅工夫紧慎往彼参山僧问某甲乍入禅门乞师指示密云汝过钱塘江否山僧云曾过密云钱塘江水开示了也山僧云不会密云庭前黄叶落开示了也山僧云叶落后时如何密云青山独露顶山僧作礼云谢师指示一日堂中打坐忽然通身庆快如坐空中是个大光明藏凝然不动至晚白方丈密云此是工夫紧切疑情顿发是你得力处恐怕话头有掉举山僧云话头精采毫无走作密云到菩萨地位方能除其昏昧解制后闻天童密老人道播天下棒喝接人至彼亲觐忽染伤寒大病归延寿堂三个月将危矣作偈云木枕未推三个月灰头土面得人嫌皆因恣性随邪恶致令主公受倒悬夜静空房疑病鬼灯残闻鼠闹惊眠虽然八苦交煎逼自有灵符护肘边至秋方愈出山航海到温州参鱼潭便问古人云如牛驾车车若不行打车是打牛是潭云水阔鱼行浊山僧云牛忘车破是如何潭云好个消息山僧便喝一日山僧上方丈云某工夫参到动静二相了然不生时如何潭云汝死了不得活潭复问薰风自南来殿角生微凉你作么生会山僧拟对潭叱退山僧少顷上方丈云公案会也潭云试道看山僧云薰风连夜池塘起满架蔷薇一院香潭颔之一日看天童七书举妙喜问圆悟和尚昔问五祖树倒藤枯句归何处祖曰相随来也山僧看到者里心中释然适闻古渊和尚住白鹿城法通寺往参命职维那一日入室古问兴化打克宾意旨如何山僧云严父出孝子古云且道他还甘去也无山僧云知恩者少负恩者多古便打山僧便喝。

　　解制后航海拟往金粟至杭闻本师住黄岗太平寺道眼精明克意往参山僧问𦋺宾国王斩师子尊者因甚手臂自堕师云自作自受山僧云还有过也无师云南泉斩猫归宗斩蛇唤作有过得么山僧云今日亲见古人作用也便礼拜师命掌书记一日呈十牛颂师问人在者里牛在甚么处山僧便扭师胸云在者里师云者个是我牛如何是你牛山僧便作牛触势师云好个牛只是欠角在山僧便喝解夏复命为堂中首领一日本师落堂问大众如何是本分事山僧云草本不劳拈出师休去因世沧桑辞师入天台参通玄林野和尚山僧问有问有答便涉言诠无问无答寂寞沉迷去此二途请师速道林云掘地深埋山僧云还许学人修证也无林云无者闲工夫与你说修证话山僧云便恁么去时如何林劈面便掌山僧喝林又掌山僧礼拜林命职维那一日午斋饭里咬着一粒砂忽然一惊其膺顿释会洞山问雪峰淘米公案见他两人面目遂颂呈方丈云砂米尽去无回互觌面倾盆绝正遍鸾凤不栖荆棘树听箫飞去月楼前又见道偈云吃饭之时咬着砂无端弹破半边牙自从识得他家事两个猢狲没尾巴林见颂疑之勘验数次直对无辍服膺三年复闻本师住长庆寺辞林破雪下山作偈云一脚踢翻峰顶去云从龙跃起潭冰山河林沼浑如玉满目春光踏四棱再参本师喜赠一偈云剑㦸鸣秋世欲康买舟先我渡钱塘应知此去云山杳岂料今来草树苍倦策喜同撑破户轮槌烦任震虚堂他时热面轻翻转勿作克宾孝顺郎丁亥冬本师赴金粟请命山僧主长庆戊子夏遣专使送拂子一柄付山僧冬辞师归径山住静己丑春临安邑侯允灿刘公请住锦山观音寺方出世开堂庚寅夏至金粟祝本师四帙请为座元复送法衣源流付山僧与后学表信山僧自行脚十余年吃饭不知是饭穿衣不知是衣及至饭里咬着砂方知饭是米做直是无疑矣咦知我者罪我我无辞焉。

　　序

　　重修三教寺序

　　盖闻世尊显化于西干演教于鹫岭孔子示迹于东鲁周游于列国老子降生于李下遁身于函谷指心性而归源示真常以济俗止止不须说我法妙难思仰之弥高钻之弥坚吾道一以贯之忠恕而已矣无名天地之始有名万物之母名言道体无涯理微莫极然其三教之精微各有旨归苐形质之有异其心性又何殊耶明三即一明一即三统三教为一家援万类归三教其为圣人者乎所以亘古今而钦崇遍寰区以祀奉为圣贤践履之阶级作天人立身之根本也然都西隅三教寺者创于先朝颓于近代殿宇随风摇碧落墙垣逐雨卧苍苔月照虚堂内外经声寂寂尘封古径晨昏钟鼓寥寥是以韦䭾梦感
龙榻旦达
驾即幸此
御览萧然便举恢复暨
辇回宫仍命山僧一言以为协助窃思入海采珠须赖离娄敏手登山伐木必藉邓子良材若要道场重建还须古佛再来欲思丈室更新必得维摩复世恭祈台阁垂光庶使祗园奂彩。

　　重兴安国寺序

　　樵阳胜地安国名蓝青松郁郁全彰古佛之心翠竹萧萧直示西来之意钟韵泉声共响渔歌梵语相参长虹跨两岸之雄古塔露群峰之秀系宋朝黄简肃公之第宅倾心舍为佛地朝夕焚祝以报皇仁故名安国也后肃公之子欲延大慧杲和尚开法杲命嗣子弥光禅师主持有语录存焉奈星移物换鸠借鹊巢缁流一朝萧索殿宇多载颓零兹承檀那再三恳请山野只得勉强住持若欲殿宇弥新全凭护法同伸只手扶起刹竿共布黄金恢成觉苑功无浪施福不唐捐。

　　丛林接待老病规例序

　　原夫释迦设教梦感汉庭达磨传宗法流少室迨至马祖方创丛林辅以百丈鼎立规范无非为天下衲子以病老之居盖老宿居丛林有三等一者行脚高流参访知识或年颓迈休心罢参而归丛林为住持者遵其老宿当安慰也二者一生孤峻徒子竛丁老无恃怙而归丛林为住持者悯其暮景当安慰也三者生同大众逝归普塔为住持者成就道行当安慰也病者在丛林亦有三等一者久住耆宿辅佐丛林为众竭力致染其病二者学道参方或冒寒暑或际饥饱忽然得病三者或因老病衣囊罄空为住持者悯念其故当分衣钵之资以助汤药之需务令调理得安也所以住持者为丛林之主凡事关其心为众劳其力故立养老堂待其老者安居建延寿堂待其病者治养若无斯地而老者病者又何安焉此乃上古淳风今时规例则后昆贤哲莫不以为龟鉴。

　　玉泉禅院斋规序

　　窃闻大智宏范以佐丛林始约礼度不失次序则有主宾赏罚之令无容奸滑私续之心海内贤士闻风而趋焉故有朱英吐合颖之秀紫葩生连理之枝广显无穷之缘普开圆极之照繇是德风之所兴也盖丛林风规者肤腠也道德者正体也肤腠既𡚁其体能不亡乎其先人所制之龟鉴欲使丛室之勿替固为佛祖之墙堑者也然创之者原为招贤纳众接人无倦教化有方故曰法轮未转食轮先转其斯之谓乎先哲所行足为今范旌奖以重其德历试以成其才辅翊丛林主宾互相为用莫各恃其才能翅夺我慢搅𧮂道义即坏风规以致佛祖门庭蔑裂也噫玉泉欲无言耳其可得乎惟冀抱德衲子而体遵庶斯庵之不坠矣。

　　海会共住规约序

　　夫建法幢者敦益在于贤哲也道为丛林之体德乃法苑之基道德兴而众安道德衰而众散如或不遵于轨则故使异端顿起也然国有典型佛有规仪若能举止制守则上下肃如也海会虽曰肇创一时龙象骤然接聚十方凡日用举措出入经务恐有曲直之私则立绳墨之法道义者进奸伪者退忍让为至要恭俭为关钳老者安之少者怀之贪夫可以廉懦夫可以立六和同住五戒各持粒米同餐杯水共饮静六根以修身了三心而证道盖丛林规范不令而行不化而善有过则举举则必惩有过勿悛者藐先圣之规法也但偷心若此岂能学道耶呜呼先圣禁律不诫于贤哲颛训于愚顽者也。

　　安国共住规约序

　　盖闻朝廷有禁谕法门有清规所以条款丛林培植道德也其善学者超凡入圣其庸学者随流逐俗故曰十方同聚会个个学无为此是选佛场心空及第归方能出其类拔其萃可为人天之龟鉴者矣然创天下之丛林为接四海之学者若无规例人法安立每日兴居出入岂无错谬者乎时当季运祖庭秋晚贤者伤心太息佞者肄情放逸以致威仪失序道德浇漓虽近知识心不向道问着佛法口如哑羊见人空腹高心坐谈不落典谟如斯滥入空门虚消信施不愧唐丧光阴便言我是老参欺诳后昆遂使上下不和以致法门壅塞普梆若鸣偷心潜形板响赴斋突出先坐食毕先起去就乖𧢲寮舍聚头喧喧但说人间杂话不忖食从何来靡愧行人辛苦职事见闻责之便起嗔心斗捔稍不如意即欲抽单视丛林如驿舍讪法门为异端如斯行脚天堂未就地狱先成岂能为法器者乎。

　　重眉禅师语录序

　　佛祖源流门庭高峻壁立万仞磊落千层如临济入门便喝德山见人蓦棒纵有身负须弥胸藏雪刃者莫敢近傍觑着讵容望风捕影之徒镂沙雕玉者哉惟喝下承当棒头领略赤骨𩪸地白手掀天方可绍续正宗弘传心印我重眉法兄执侍雪峰亘老人十有余载亲遭痛棒掀翻形山顿明大事旋而南山继席克了未了公案历住隆寿诸刹大显象骨门庭西堂遁机持来语录揭日月之英华负神霄之敏㨗腾踏独步杀活超方标宗纲之赤帜开凿人天正眼裂野狐之邪网劈碎滞壳迷封可谓得之于心应之于手到处白拈名家宿将矣若具一只眼者切莫蹉过法济重和尚。

　　纪梦

　　师住燕之海会时夜寝恍入藏殿见座上有释迦文佛观音文殊列坐两傍师礼拜竟傍有一僧身着青衣眉目秀丽相貌端严向师作礼云大师礼佛师云是僧云大师礼佛当发愿生他化天说法度生师云随处好说法度生为甚教吾发愿生彼僧云大师因缘将至毕竟发愿到彼天师便合掌发愿竟其僧不见归乃觉是梦。

　　明觉聪禅师语录卷第十九

　　音释

　　鲰

　　(于候切音陬小鱼也)。

　　郁

　　(纡勿切氲入声木丛生也)。

　　惩

　　(直陵切音澄㣻也)。

　　悛

　　(逡绿切音诠改也)。
乾隆藏第 158 册 No. 1652 明觉聪禅师语录


　　明觉聪禅师语录卷第二十　　　辨十

　　嗣法居士海眼编

　　文

　　祭始祖父母文

　　澄虚渺渺区宇茫茫一真既显万物齐彰四序判而理阴阳五行定以培纪纲处世之术惟修德以弥长立身之䇿独积善而最祥道超古往德迈今将皆从克念之致尤自表履之庄所以子孙昌𦙌谱族联芳翰墨纵横而露彩才华脱颖以腾光八埏拱顾而层翠四水朝宗以汪洋兹某九代远孙幼离椿萱而脱俗披缁学道以参方绍临济之正传悟菩提之真常声加海内德动
圣王诏至上苑谈玄而赐紫引入禁林说法以开堂号封明觉敕赐金章每抱愧劬劳罔极屡䟽请祭扫还乡今惟簠簋而哀献伏愿宗祖以咸尝於戏先哲久逝兮风化不移桑梓流芳兮德誉布弥兰桂连荫兮品格幽奇辞阙归来兮御香满衣素心一片兮稽颡陈词白雪半瓯兮聊申奠仪惟灵降纳兮祖父同垂倏云四合某不胜悲。

　　礼佛发愿文

　　稽首迦文佛金容耀十方我今得瞻礼福德妙难量(某)等生逢浊世幸值上乘瞻礼相好金容五体投地运想难遭妙德一心鞠恭合掌赞叹洗心忏悔礼佛若无观想额门磕破徒劳礼佛不愿度生自证声闻小果礼佛不露忏悔何以得脱业因礼佛不愿明心当来焉能证果虽知自心是佛见像发心然必恳佛通陈顿破愚惑改革过咎涤除冤𠍴能礼所礼俱空真谛俗谛融会般若灵苗不昧修证了义真宗伏愿仗承三宝皈向一乘生生获遇慈尊世世常闻正法性天廓朗道眼圆明福慧齐彰六根具足三藏玄文朗彻万法皆空四弘誓愿完成先觉后觉同登宝所利己利他共证菩提佛眼昭彰人天景仰礼佛不依吾此文犹如盲龟乱点头。

　　讽华严经发愿回向文

　　稽首毗卢华藏主演扬妙法菩提场我今发愿礼慈尊惟冀当来证佛果(某)等神包天地性赋威音假托父母之遗形仗承师友之教诲灵苗曩劫以栽培中国兹生而遭逢幼入空门得投佛地时闻秘密章句常瞻华藏慈尊句句直㨗性门字字揭开心印慧溢觉天玉露妙湛性海金波智彻三明心通五眼真照十方刹土普利百亿人天敷设法筵宣扬八十一卷玉偈歌演梵呗唱酬四十二字陀罗当知宿有因缘是以获闻妙典伏愿梦寐之际礼诵之时常入菩提道场亲承龙华记莂然后不离华藏法界早证普贤行门福慧庄严圆通奥典愿此殊胜功德回向护法龙天法雨均沾先觉后觉而共证慈光普被若存若亡以同登平等冤亲齐成佛道。

　　念庵傅居士请祭晏公文

　　生能中正死必光明立身克务本源处世温良敦朴观生若寄视死如归临末撒手便行摆脱随缘自在终身受用之句子解道从今不弄两片皮南北东西总莫依提起金刚王宝剑佛魔斩尽绝狐疑盖谓生平谛信宗乘始终正眼不昧拈出灵锋雪刃截断圣解凡情弗被生死之罗笼靡受名利之缠缚诸上善上其可鉴之然晏公与诸公所交者义也所行者仁也所学者无上之道也所修者出世之法也以致锦绣丛中望风而吹额庶令[糸*系]纶队里毛骨以森然蹈其芳辙莫能后奠乎请文于予前其德其风公之犹在至推至辞予之莫免呜呼惊风飒飒兮银露滴衣草木萧萧兮山猿痛悲孤雁影吊兮[扁*遷]翩独飞幼子哀戚兮血泪倾垂道德绵世兮遐迩惜思心香一炷以通冥慧烛两炬而致祭卢陵米饭饱不饥赵州杯茶点素帏仰垂鉴格伏惟尚飨。

　　歌

　　行脚托钵歌

道人家常淡薄不种田园事托钵每晨出谷向前村无虑无忧真快乐穿云林渡烟水拄杖单瓢为伴侣世间无事挂心怀洒落随缘步寰宇到城郭肃恭法袈裟整理横肩搭踽步雁序不伧囊随机化导破悭缚沿门化平等行讵比阿难与空生不分贵贱俱须到一体同观是善人佩慧刀破魔贼真实丈夫曾行得等闲弗是应缘来吾佛当时有轨则夜参禅早晨去随方应供亦无虑饭床踢倒饭堆山衲僧何曾不富贵正命食不失期日用恒规但二时除却二时茶粥饭眼前无事可思惟岩松下石为枕日上三竿睡懒起松风萝月伴我眠细草为毡纸作被拜封侯佐扶主汉晋齐梁空思委拔山煮海握乾坤梦寐黄梁瞬息矣霸七雄歼一旦孰信修真者皮袋惟有轮王夜逾城曾作长行乞士汉浊世间人刚恶三界区区如旅泊穷煎饿炒总无知劳碌身心苦为乐金乌落玉兔起浪死虚生无定止鸟飞毛落道谁修开眼瞠瞠失却底心境空超物外风情花月了无碍歌台酒肆菩提场闹市翠楼观自在

　　破院歌

佛祖门庭将委地绝唱宗乘第一义天魔外道闻生欢恨不顿除令瓦碎古祗圆成桑地画栋倾斜飞颓势佛殿阶前狗尿天大觉场中放牛戏选佛场久沦替败腐榱桁难活计流离寂寞院僧残晨昏钟鼓无人击灯也无香亦息一堂金像尘埋髻栴檀殿上布苔钱二时课诵绝音器法台前生萻𦸝凄凄带雨含烟碧金锄刬动露群蛇撞着归宗难躲避弊𢖍庐雨淋湿椽柱参差倚萝薜风吹雪霰铺满床半藏明月借云宿金线瓦柳叶壁翛然安道审容膝日月为灯照我眠雨打茅窗庭院寂祖庭晚思断臂正脉悬[糸*系]嗟少室无孔铁笛逆风吹寥寥天地几人识漏笊篱破木杓无盖砂锅烹日月头头运用莫能全随缘免去告檀越

　　赠速朽隐士一宿居书院歌

十笏团瓢名宿居禅余与子讲诗书智府洞开人慧目胸茅提钁励挥锄𢖍门低虽小窄大开奖饬延宾客马融缝帐善高谈叨倍礼乐论孔德布衲衣桑纬带身居尘里心超外清轩不用绘雕飞守道安闲谁比赛为释子蹈儒家唤作毗耶又僧伽登佛阶梯秉律戒蓝衫脱去着袈裟小祗园容膝安粗茶淡饭意常欢竹榻幽窗翛然坐竖起脊梁透死关气宇洪大丈夫腾踏当前捋虎须赤手掀翻佛祖臼管教顿悟继马驹深晦迹淡功名为僧正好撑祖庭等闲拔置千峰上莫受声笼被陆沉

　　破衫歌

真道人不图乐穿个布衫破落索不生蚤虱不沾尘无冬无夏随身着亦无减亦无添寒岩冻裂体安然纵使炎蒸终不换祗将者件度残年懒浆洗懒修补不用火浣燎垢土自从者领出青州竖着横披傲佛祖裁不长促不短原非造作与针指人人向外饰籹严谁信珍珠破衣里成得难毁不易破了囫囵真活计有人问我解何宗拈起布毛直指示破衣衫褁身体出入随缘周遮里旷劫已曾穿将来破了如今补不止新不喜旧不弃日当袈裟夜当被世人莫笑我贫寒佛祖家风亦如是日时穿睡时着昼夜惺惺不放脱谁人爱惜破衣衫堪笑紫袍多失却穷释子甘淡薄通身粉碎已零落有人识我破衫风大家同体一般着

　　和宝志公十二时歌

平旦寅梦眼揭开触处真玄妙目前随展手一番提起一番新觑不见坚密身堂堂独露本来人廓达古今无住相荡然无物可相亲

日出卯碌碌异端生计巧孰肯安道守清贫藜羹藿食随缘饱须弥山直靠倒佛祖当头竹篦扫石女腰边佩灵符夺却骊龙颔下宝

食时辰穿衣吃饭是阿谁动静面门常出入从来不悟亦无迷赤裸体绝离披清净法身不染伊声色若离求正道避岩投井实堪悲

禺中巳日到檐前将正午衲僧活计钁头边切莫抱株待守兔拟即差堕鬼窟学道先须求自悟了知罪相本来空凡圣同源无二路

日南午日到中天无回互北斗藏身没影踪坐破无箍黑漆桶越三祗超佛祖不被凡情圣解使灵锋宝剑𦦨光寒妙用纵横常在手

日昳未妙性圆明绝了义现成公案不须参达磨面壁小儿戏头顶天脚履地世出世间无伦比沤灭沤生全体真历劫无明彰古镜

晡时申二六时中杂用心一旦忙忙空过了百年瞬息老光阴急转念蓦追寻痴人唤醒莫酣沉通达一言了义意闻声见色即圆音

日入酉弗觉刹那减一寿巡官掌上密推寻出入行藏无位次也无头亦无足万里云天翔俊鹘昼夜舒光腾古今即是如来大圆觉

黄昏戌穷途旅泊远投室枕子落地惊醒人拈得口来失却鼻昔时人今不异历劫同居无讳忌照镜寻头弃本真痴人向外徒劳觅

入定亥梦寐鬼拖臭皮袋觉后空空无大千一念起邪遭魔怪无位人超三界常在途中不离舍举足动步运腾腾卖花声里观自在

半夜子无梦想时空佛祖死生灵觉没相干万象之中全体露祖师禅不须悟拟议搜寻即迷路绝学无为闲道人胸中不着个元字

鸡鸣丑未了之人莫放手醒来竖起铁脊梁牙关咬断金锁钮无价珠人人有火烧刀割岂能朽圆光寂照体如如顿觉无生亲自受

　　和中峰乐隐词

迥绝罗笼顿悟真宗临济喝眼聩耳聋顿开千眼颖脱三空却善应机善大用善藏锋

问道高峰拨草瞻风超方眼辨主宾中乾坤坐断佛祖无踪唯经入藏禅归海潭潜龙

心了无羁廛市可栖随放荡不落时机圆木为枕破瓮垒扉也不求荣不求乐不求施

云洞石楼竹帘树钩金风扇松月清幽荷衣棕履砂铫瓦瓯但度残年度寒暑度春秋

心空便休生死都勾谷藏拙乐道无求松竹为榻野𤠔伍俦寻常吟风常啸月常歌游

茅屋荆笆山岩桂花馨满室风弄影斜好居崖谷弗求荣华却烹石泉烹月饼烹雨茶

归宗斩蛇体用相加断情识不喜奢华心超物外身处林崖乐有松花有蕨粉有芋茄

甘泉苦齑住山相宜心慕道康乐自娱眠云啸月蹭蹬岩嬉但看落花看流水看鸟飞

妙理难量离相名忘绝对待趺坐绳床廓开鼻孔涤滤心肠也懒看经懒拜佛懒烧香

性绝骄奢意嚣繁华度寒暑百衲袈裟入廛垂手坐白牛车但不喜嗔不喜怒不喜夸

龙象交加英俊爪牙机拨转顿悟心花西访甘舍东谒庞家请保福瓜仰山饭赵州茶

野菜时餐荒草枯删一念断万事靡千韬光林下笑傲人间已眼空佛耳空祖心空闲

住山多艰处世更难绝攀缘无事心间选胜金谷岩壑禅关有一株梅一溪月一亩山

佛法平常心歇颠狂是与非不较短长翻经石案补衲山房有虬柏苍萝月照松风凉

璇兆无穷时候非同好景况山里家风门前水绿屋后花红有春穆兰夏金莲秋玉蓉

鹤发仙翁骑犊村童礼貌疏见人性慵弗言世谛但谈厥中不好栽花好种竹好植松

　　送知见上座归云集庵

知见立知灵龟露角尾拖泥知见无知铁牛不产石麒麟伶俐衲僧知不知为汝道破莫狐疑春光将暮溪柳垂[糸*系]烟花绣谷杜鹃啼集云迤逦观山水大块劳生志弗迟草庵切莫偷闲坐推倒银山黑漆屏超方须用驱龙手捏碎虚空大地平

　　示端典座

漏笊篱破木杓寻常动用莫忘却生味调和变熟香一茎齑菜大家酌后生锐志休辞劳佛法坚心用苦学直须彻见本来人莫把光阴容易错他日净瓶趯倒时超方拔萃为高躅

　　送僧之大明府访玄祖塔

秋水澄清兮秋叶黄白云轻薄兮气渐凉杖头卓破溪中月鞋额冲开岭上霜古渡金风掀箬笠疏林玉露滴衣裳野水连天兮霄汉净草店鸡鸣兮客夜长若到滹沱须卜筑艰辛恢创力开荒锹锄纵横兮觅灵骨浮图湮没兮久沧桑一喝重扶玄要旨四宾主句善敷扬济祖真风今古震垂荫儿孙遍界香

　　送惺如禅人之锦城

银露凉桂魄皎白云黄叶战空飘寒色侵人枯木草眼含紫光兮照破蕴空掌握玄机兮青天电扫孤迥迥兮绝依倚寥落落兮自襁褓窄时宽兮不须量舒时卷兮靡用讨举目抬头便磕着不是佛手非驴脚努目拟时鳖鼻咬大虫汝若会时牙齿原是骨惺禅惺禅若到锦城莫错举扶桑人种陕西田

　　明觉聪禅师塔铭(并序)

　　通议大夫吏部左侍郎前经筵讲官

　　内翰林秘书院侍读学士冯　溥撰

　　粤自圣王御箓苞符启着遂有灵杰挺生为龙为光蔚为景从嗣后西方圣人崛起厥与儒道并隆良有以也钦惟
世祖皇帝天纵英姿神功武略万几之暇雅志禅宗总持三教之全化毓斯民之要幸我憨翁和尚赋性颖异慈惠广被笃生应运适逢其会一时问答机缘不减都俞盛际夫一代钜典史氏载之若兹
帝僧良遘可无笔述以记其颠末哉按师讳性聪字憨璞闽人也俗连姓母章氏庭前夜坐见星入怀感孕后红光盖室师生焉年十有五岁出家天王寺越三岁乃祝发至年二十有五耻州县庸碌僧不足尚慨然动参学之念由是出游诣支提山本辉法主习教数年乃知经论之学非究竟法也辞去主曰汝要成龙须归大海始往南海普陀岩大云和尚处圆具足戒入武林过夏遇默渊师开示宗旨自是顿发疑情锐志参禅矣见永觉大师教从万法归一做工夫迄一年如蚊子咬铁牛直无下嘴处参绍兴东山尔密和尚蓦然有省晚诣方丈白其所得密颔之时天童密老人恢宏济宗缁素云臻师卧病延寿堂几濒于死书偈有八苦煎逼灵符护肘之句是秋抵温州参鱼潭语次潭密加印可为法通古渊和尚首座古问兴化打克宾意旨如何师云严父出孝子古云且道他还廿去也无师云知恩者少负恩者多古便打师一喝解制拟往金粟至杭州闻百痴和尚住黄冈太平寺道迈诸方特往见问罽宾国王斩师子尊者因甚手臂自堕尚云自作自受师云还有过也无尚云南泉斩猫归宗斩蛇唤作有过得么师云今日亲见古人作用也便礼拜遂命掌书记一日呈十牛颂会百和尚意退隐天台参林野和尚问答颇确命职维那因饭中咬着砂大彻洞山雪峰淘米公案其膺顿释作偈有无端弹破牙猢狲没尾巴之句呈方丈林深肯之后百和尚住瓶窑长庆复往瞻依百赠师偈云剑㦸鸣秋世欲康买舟先我渡钱塘应知此去云山杳岂料今来草树苍倦策喜同撑破户轮槌烦任震虚堂他时热面轻翻转勿作克宾孝顺郎丁亥冬百和尚受金粟请留师住长庆戊子夏付师拂子是岁辞归径山住静己丑春临安邑侯刘公请住锦山观音禅寺庚寅夏入金粟祝百和尚再为首座百题自像赞有一肩重担足千钧分付锦山聪长老之句极付法衣源流盖自是师嗣百和尚出世振临济宗矣辛卯余杭都谏严公及诸绅缙请主法喜寺壬辰杭城礼部陈公请主广福院未几仍辞归山二六时中丰俭随缘越三岁以门人化被四方阐扬道法故憨翁和尚名重金门都人绅士削牍礼请丙申渡江住都城南海会禅寺盖而师之道法传闻
帝庭矣先是丁酉秋师感异梦迟明
世祖皇帝驾幸南海子道出寺前止辇命近侍延师出师云山僧疏野愚昧曷以仰瞻天表近侍云
皇上为国为民深重佛法向和尚久矣师即便衲出山门傍立
上出辇顾视久之颇有怡色命归方丈暨回
舆即命近侍问师俗家址藉几岁出家年若干岁何缘挂锡海会师具书委悉回
旨连遣官致问者三次日驾幸海会寺方丈师立门左
上喜逾时而去十月初四日僧录司传旨延师入万善殿命内院大人看方丈安单别山禅师偕僧官陪候次晨
驾至安慰至再至三夜漏五下近侍传云
驾到不用和尚接送不行拜礼
上至方丈赐坐问佛法公案师应机酬对
上喜赐紫衣问答经旬文长载语录中师知
上意欲留久住禁庭奏云臣僧愧领众匡徒海会衲子望臣久矣上鉴师愿力真切遂送回寺戊戌春结制期毕金佟固山等请主延寿禅寺师即奏
闻前事戊戌春结制期毕金佟固山等请主延寿禅寺秋九月
上幸海会问及监院洞玄跪奏其故
上回遣大人近侍之延寿问慰十八日
上亲幸延寿方丈甚喜承
面召请师入内万善殿结制开堂
上乘马屡顾师谢恩二十九日回海会十月初一日僧录司延入赐紫宣海会禅客百人俱入结制旨问道法凡上堂小参不辍既而风扇大都王公大人三院内外向师之切矣
上又问南方尊宿师单名奏起复有大觉弘觉之封己亥春赐银印敕书封明觉师号敕有戒律精严䂓模淳朴迹超俗外恒持不染之心理寄忘言了悟无生之旨引入禁林召开觉路迈次第之禅者等语谓师始创宗纲于禁林独为三觉之首也师素机用杀活纵夺始终一如复奚愧哉住内万善殿八越月四月十五日辞出六月
上幸海会问慰九月诏入敕愍忠寺结制庚子春回海会屡䟽南旋未允秋七月又䟽请八月奉
俞旨准行辛丑入闽祭扫毕邵武邑侯胡公绅衿等请住安国禅寺制解如省成扫费和尚塔过建宁府适地方官奉行查皇戒牒以师敕印䟽闻
今上敕地方官还之回住安国六载修葺颓废一新丙午年十二月初八日戒期圆满知世缘有尽集大众付遗嘱散衣钵十三日午时索笔书偈云今年五十七捏碎娘生鼻一生受用中无得亦无失昨夜两个泥牛斗入海直至如今无消息咦真消息今朝西廊打倒东廊壁收拾傀儡归去来莫教特地成狼藉放笔右胁而逝盖自是来去分明始末声光盖天盖地诚哉如来复世矣师世寿五十有七僧腊三十有九嗣百痴和尚痴嗣费隐和尚隐嗣天童密老人师天童之滴派也迹其生平参大善知识十余人住大刹十数处语录十六卷付法弟子寂空海鲸等二十余人舍利塔瘗于樵川台山安国寺右予惟憨翁和尚道眼精明钳锤老辣且诚朴纯谨大𩔗儒者成己成物行履确实不屑屑取辨口头机锋落世套活计俾天童一灯孤孤迥迥下之化导群迷同臻彼岸上之感通
圣君大转法轮不堕人天小果圣谛不为冤亲平等以彼宠遇恩隆诚堪耀古腾今增辉佛日岂偶然哉予前珥笔禁苑侍从
世祖章皇帝所以悉禅师梗概又采嗣法门人吼林鲸公编辑事实总其行住大略如此是为铭铭曰。

　圣王御世　凤瑞麟祥　道洽德备
　虎骤龙骧　者老古锥　巍巍堂堂
　闽寰降迹　盖室红光　秉金刚剑
　佩扣诸方　志要成龙　谶曰东洋
　梅子既熟　桂树弥昌　金粟担子
　一肩承当　大江南北　十坐道场
　正令全提　如师子王　高竖赤帜
　万指翊从　恢宏祖道　太白家风
　漫天网布　打凤罗龙　法灯遍照
　名为世重　禅学如云　钜卿王公
　钳锤海甸　导利帝乡　天子劝善
　宝敕金章　召开觉路　大启津梁
　赐紫谈禅　三觉始彰　奏准南旋
　锡据樵阳　为霖为雨　乃梯乃航
　风回帆转　界莫囊藏　泥牛海斗
　木马火翔　去留不吝　得失无妨
　天华散彩　佛日辉煌　奠安台山
　入面玲珑　行果圆成　出世功终
　破砂盆碎　正法眼空　一念万年
　奕叶永弘　嗣焰联辉　光烛无穷

　　旹
康熙六年岁次丁未五月朔日

　　明觉聪禅师语录䟦

　　盖闻有王者兴后然有名世者应有名世者应则非常之政出焉
世祖章皇帝起自北徼提一旅而正天统是非兴王者欤明觉聪禅师一布衲耳褒封号而赞助无为是非名世之应者欤故易曰云从龙风从虎圣人作而万物睹是皆关盛衰之嘉运协天人之化导盖千百载而仅一遇之耳
世庙仁慈天纵
睿智生知识空宗大有益于政治故于万机之暇丁酉岁首
召见禅师于万善殿奏对佛法大称
宸衷赐紫伽𥠖回寺未几
驾临海会戊戌岁
驾又亲幸延寿慰问迎住万善殿其冬请示禅䂓于内庭公升狮子宝座弘转最上法轮而诸徒众亦机锋电卷棒喝交加
上亲幸座隅谛聆法味见龙骧虎骤不胜鼓掌称善己亥春制解公即推荐诸方先达蒙
赐明觉师号敕印仍归海会
驾又临顾如前是岁以
太皇太后参究有省
上敕中使传问实际理地公具答之回奏喜甚
太后遣供四方新贡奇果其秋山翁老人
召至京
上复宣入内敕愍忠结冬
驾又临顾而中使驰问络绎迨无虚日庚子春以修笑祖塔事讫归山之䟽凡三上不允至秋始准安闲林下赐赆千金遣大人护送公力辞不受然蒙
皇情惓惓犹不忍离命绘公像请留木楖栗以供宫中为去后之思遂启途岭表嗟乎人臣积勋劳数十载而至宰相或蒙
圣主遣使顾问遂荣奕累代名标青史照映今昔而公屡蒙
朝廷不次之恩四移
圣驾于泉石慰问弥至一播祖意于
宸廷喜溢天颜手䟽报恩见僧中之藏古佛毂推天童惊缁流之有凤麟未盥漱而履满户外一启吻而泽被万方然终抱朴素曾不改山林之风度其言讷其行真其出之也谦而不暴其持之也静而不矜是以一时侯王宰辅见之莫不加额而心折良有以也然予尝考历代之赐号阐法者公之去住萧然小心敬畏大约与宋之大觉怀琏同而以文华表见当世似或逊之如以道眼机缘洞当人之性源实不相上下仁宗宣怀琏而得明心佛旁探释典以俾补万机四十余年号为至治然承平之际易以为力独吾
世祖当龙腾虎变定鼎之初人事傍午而能研玄世外振耀禅宗以明心之学阴翼皇纲自非颖悟独出于寻常万万者乌能为哉
宸衷每忧滇黔之皇泽久阻庚子明年亦蹶首归仁又明年海氛消遁庆云瑞星屡见重译辐至中外大穰文武恪忠四方砥平自非非常政之劫验者欤公归安国七年而终庚戌春其嗣吼林鲸公持禅师语要一十六卷抵三山予得而读之言言截铁向上全提流露胸襟足以愧当世之滥觞笔墨者。

　　靖藩包佐领熊公今之庞老也又有护国朗公向辅车以为善持稿引见熊遂急鸠资以绣梓欲嘉惠后学可谓具眼矣禅师讳性聪字憨璞赐号明觉闽之延顺人也嗣法金粟元元嗣法径山容容嗣法天童悟悟机用岩峭号临济中兴容法眼离明推宗门帝匠元咄嗟璠玙祖苑白眉三代同时唱导诸方咸推尊之今吾憨公又能大其家声遭遇
世祖霈甘泽于岩廊扇宗风于宇内益见其钳锤有自也夫益见其源流有自也夫。

　　康熙九年夹钟月之吉雪峰愚叔行俊谨䟦

　　明觉聪禅师语录卷第二十

　　音释

　　恳

　　(口狠切音垦至诚所求也)。

　　踽

　　(颗羽切音龋䟽行也)。

　　箓

　　(卢谷切音禄籍也帝王兴膺箓受图顺天行诛)。

　　盥

　　(古玩切音贯以盘水沃洗曰盥)。
