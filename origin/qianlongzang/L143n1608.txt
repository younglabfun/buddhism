乾隆藏第 143 册 No. 1608 大藏圣教法宝标目


　　大藏圣教法宝标目序偈　　　　　庭一

　　元清源居士王古撰

归命正遍知　如来妙法藏　十方大菩萨
三尊真圣众　我今于法宝　愿作胜妙缘
若以一毛端　测量太空界　如说须弥顶
是诸天住处　如指海波中　大鱼龙窟宅
广大殊胜处　非一言可尽　然其所标显
举要非妄谬　悯彼不遇者　望涯而自绝
常时对宝所　终身空手过(西域取经亡躯为法末法有安佚懒惰不肯展卷者)
　暂能一经目　即植菩提根(未阅经者获益)
　清信乐法人　未暇遍披阅
昆山取片玊　沧溟采如意　随其所欲见
发函即有得(未遍阅经者获益)　多闻博览人
已知龙藏者　温故检忘误　释然得本明(已遍阅经者获益)
　除彼大阐提　有是种种益
海墨书一义　九旬而演妙　云何以片言
而欲显法要(举广难略)　如来在定时
五百阿罗汉　各各说所解　而皆非佛意
各顺正理故　可依而无罪　我今所撰述
率稽古德语　非我妄臆说　是故应信受
(答举广难)　智者悟筏喻　不著文字相
见月而忘指　入海讥算沙(离相忘筌难)
方便有多门　岂以一废百　种种皆佛事
全来彰妙用(方便无碍答)　以此胜功德
愿常在佛会　一音所演法　历耳永不忘
如海受大雨　亦如水传器　持以利众生
如法界无尽

　　大藏圣教法宝标目序

　　窃以至理辽夐。绝名言而叵测。法身昭应。随语嘿以总持。露妙有之冲玄。通群情之封滞。由是鹿苑鹤林之提唱。谷响传音。线花贝叶之翩翻。云垂布锦。爰有法宝。耀彼摩尼经律论藏。泛性海之波澜。戒定慧学。皎义天之日月。游上林之春。则奇葩异卉纷馥鲜妍。窥王库之宝。则羙玉精金光明洞彻。法宝标目者。清源居士王古所志也。公读经该贯。演义深玄。举教网而目张。览智镜而神会。故兹集要。略尽教条。溥为来机豁开宝藏。流传既久。贝笈未收眼目所存。诚为欠事。即有前松江府僧录广福大师。管主八续。集秘密经文。刊圆藏典。谓此标目。该括详明。谨录藏中。随函披阅。俾已通教理者。睹智灯而合照心之解。未阅圣言者。掬法流而澡惑业之垢。一览之余。全藏义海了。然于心目之间矣。善哉信而解。解而行。行而证。证而极于言语道断。心行处灭。了最上之真空。传法王之心印。灯灯联辉。展转分照。廓法界之疆域。入普贤之愿海。则效报于皇恩佛恩可知矣。若夫弃经废律。岁月耽玩。受圣门之利养。甘面墙之蒙塞。斯文也亦可为惩劝之一端云耳。

　　时大德丙午子月既望江西吉州路报恩寺讲经释克己序

　　大藏圣教法宝标目文前大科分为四段。初总标年代括人法之纪纲二别约岁时分记录之殊异三略明乘藏显古录之梯航四广列名题彰今目之伦序

　　　　　初总标年代括人法之纪纲

　　自后汉孝明皇帝永平十年戊辰。至大元圣世大德十年丙午。凡一千二百四十一年。中间译经。朝代历二十二代。传译之人一百九十四人。所出经律论三藏一千四百四十部。该五千五百八十六卷。经藏大乘经八百九十七部二千九百八十卷小乘经二百九十一部七百一十卷律藏大乘律二十八部五十六卷小乘律六十九部五百单四卷论藏大乘论一百一十七部六百二十八卷小乘论三十八部七百单八卷

　　　　　二别约岁时分记录之殊异

　　自后汉明帝永平十年戊辰。至唐玄宗开元十八年庚午。凡一十九代。六百六十三年。中间传译缁素。总一百七十六人。所出大小乘三藏教文。凡九百六十八部。四千五百单七卷(上开元录所纪)。

　　自唐开元十八年庚午。至德宗贞元五年己巳凡六十年。中间传译三藏八人。大乘经论及念诵法一百二十七部。二百四十二卷(上贞元录所纪)。

　　自唐贞元五年己巳。至宋太宗兴国七年壬午。凡一百九十三年。中间并无译人。其年壬午始建译场。至真宗大中祥符四年辛亥。凡二十九年。中间传译三藏六人。所出三藏教文二百单一部。三百八十四卷(已上祥符录所纪)。

　　自宋仁宗景祐四年丁丑。至今大元圣世至元二十二年乙酉。凡二百五十四年。中间传译三藏四人。所出三藏教文二十部。一百一十五卷。其余前录未编入者经律论等五十五部一百四十一卷。通前七十五部二百五十六卷(依拾遗编入)。

　　　　　三略明乘藏显古录之梯航开元录所纪经律论一千一十六部四千五百三十七卷大乘经五百六十三部二千一百七十三卷(百册三帙)律二十六部五十四卷(五帙)论九十七部五百一十八卷(十五帙)小乘经二百四十部六百十八卷(四十八帙)律五十四部四百四十六卷(四十五帙)论三十六部六百九十八卷(七十二帙)贞元录所纪经论一百二十七部二百四十二卷大乘经一百二十五部二百四十卷(二十三帙)论二部二卷祥符录所纪经律论二百部三百八十四卷大乘经一百四十部二百九十卷(三十帙)律一部一卷论一十一部一十九卷(二帙)小乘经四十四部六十九卷(七帙)律五部五卷(一帙)景祐录所纪经律论十九部一百五十卷大乘经九部一百八卷一十一帙律一部一卷论二部二十八卷(三帙)小乘经六部一十一卷(一帙)律一部一卷弘法入藏录及拾遗编入经律论(七十五部二百五十六卷)大乘经五十七部二百二十一卷(七帙)论六部六十一卷(七帙)大乘经一部十二卷(一帙)律九部五十二卷(五帙)论一部一十卷(一帙)弘法入藏圣贤传记不在其数

　　　　　四广列名题彰今目之伦序(如文)

　　大元续集法宝标目卷第一

　　般若部。总二十一部。七百三十六卷。七十三帙。

　　大般若波罗蜜多经六百卷　【天】字至【柰】字号

　　六十帙。函号依印。经院有本。

　　右佛于天上人间四处十六会说。西域本有二十万偈。此方八部咸在其中。唐三藏法师玄奘取全本于西域。于玉华寺。译成六百卷。般若空宗此焉周尽。初法师将顺众意如罗什所翻除繁去重。于夜梦中有极怖畏事。还依广翻。即见殊胜境界。遂不敢删。依梵本译。庆成之日。般若放光诸天雨华。空中音乐异香芬烈。法师曰。此镇国之典人天大宝。经自记。此方当有乐大乘者国王大臣四部徒众书写受持读诵流布。皆得生天究竟解脱(已上出三藏法师传)开元释教录云。诸经以般若建初者。谓诸佛之母也。

　　般若六度之一数也。五度未与大名。唯此般若圆宗。独称尊大。乃是众妙之渊府。群智之玄宗。万法之本原。众圣之圆极。所以前五但为佐助与般若作其辅翼。唯此独立大名。般若者。此云智慧也(出经音䟽序)。

　　第一会王舍城鹫峰山说第一卷(至第四百卷【天】字至【霜】字号)

　　右四十帙。八十五品。新译此方旧来流传。佛在鹫峰菩萨声闻众集。佛于一一身分放大光明。其光遍照三千大千世界及十方殑伽沙诸佛世界。十方诸佛各遣大菩萨众。持金莲华奉释迦佛。佛知众集。告舍利弗。为诸菩萨众说般若波罗蜜多。舍利弗满慈子与佛问答演说。初会四百卷经中。说一切法五蕴。十二处。十八界。十二缘生。三十七菩提分法。四静虑定。四无色定。八解脱。八胜处。九次第定。十遍处。如来三身。四智。十力。四无畏。四无量心。六神通。十八不共法。三十二相。八十种好。一切功德皆从六波罗蜜生。般若波罗蜜多最大最胜。最为第一更无过者余。五波罗蜜皆摄入此般若波罗蜜中。一切诸法若无般若。不得名为到彼岸故。

　　佛说内空。内六根空故。外空。外六尘空故。内外空。根尘皆空故。空空。一切法空故。大空。十方皆空故。胜义空。涅槃亦空故。有为空。三界皆空故。无为空。无生住异灭故。毕竟空。诸法竟不可得故。无际空。无初中后故。散空。散谓有放有弃有舍可得此由散空。无变异空。无放无弃无舍。本性空。一切法非佛所作。本性空故。自相空。一切法自相皆空。如变碍是色自相领纳是受自相等。共相空。谓一切法如苦。是有漏法。共相无常。是有为法。共相空。无我是一切法共相等。一切法空。谓五蕴十二处十八界。有色无色。有见无见。有对无对。有漏无漏有为无为法皆空故。不可得空。三际不可得故。无性空。无少法可得故。自性空。诸法能和合自性空故。无性自性空。诸法无能和合性。有所和合自性皆空故(五十一)六波罗蜜。三解脱。十力。十八不共。一切智。四果。二乘。十地。究竟涅槃。皆如梦如幻。设更有法胜涅槃者。我亦说为如梦如幻。何以故。幻化梦事与一切法乃至涅槃皆悉无二无二分故(八十二)一切诸佛一切功德。无不皆从此般若波罗蜜多所生故。一切三乘贤圣五果福地乃至人天富乐自在福德吉祥。亦不离此般若波罗蜜多。一切世出世间诸功德善法。若无般若为其先导。如人无眼则无所往。

　　若人受持读诵恭敬供养系念在心而不忘失者。即知是成佛之前相。去佛非远故。如是之人。一切魔怨外道不能恼乱。一切毒药毒蛇恶兽不敢伤害。诸恶鬼神悉皆远。离。水火风灾亦所不及。若入军阵刀箭不中战𨷖得胜。一切灾难无不灭者。

　　则法师序云。大般若经者。希代之绝。唱旷劫之遐津。光被人天括囊真俗。诚入神之奥府。有国之灵镇。旧已译八部才现半珠。今具十六会。乃握全宝。义既天悠辞仍海溢。且为诸分之本。又是前古未传。此初会经四百卷八十五品矣(唐西明寺沙门玄则序则同预奘法师译会三)。

　　第二会四百一至四百七十八卷(【金】字至【昆】字)

　　右则法师序云。舌覆大千身分巨亿。普利六趣震动十方。是使微尘刹土不动而游。恒沙诸佛不谋而证。非般若至赜。孰能致此。同幻花之开落。不灭不生。比梦像之妍媸。无染无净。飙谷投响。则毁誉共销。月池寖色。则物我俱谢。文优理诣感通悟永。此会凡八十五品。七十八卷。即旧大品光赞放光本同译别。然大品之于光赞。词倍丰而加美。此分之于大品。文益具而弥正。攒辉校宝岂不盛欤。旧译阙常啼等品。余意大同。

　　第三会从四百七十九卷至五百(三十七卷【岗】字至【珠】字)

　　右新译三十一品。五十九卷。于旧无涉佛言。若诸菩萨欲疾证得一切智智。应学般若波罗蜜多。欲超声闻独觉等地。欲住菩萨不退转地。欲得殊胜六种神通。欲以一念随喜之心超过一切声闻独觉施戒定慧忍进。欲以一食一香一华一灯一衣一盖一幢一幡供养十方沙界如来。欲满足六波罗蜜。欲得一切如来殊胜功德。欲得如上无量无边殊胜功德。应学般若波罗蜜多(四百七十九此但略出详如本经)。

　　第四会从五百三十八卷至五百五十五卷(【称】【夜】)

　　右第八译。二十九品。一十八卷一切凡夫剖名相之符。保痴爱之宅。所以措怀有着拟议必违。至真反此动寂斯会。以假名般若。授假名菩萨。是持幻法与幻人。故无作亦无得。此晨蜉之语岁。梦蝶之议觉乎。此会一十九品。一十八卷。即旧小品道行新道行明度经。品之为言分也。分有长短。故有小品大品焉。道行即分中之初品。译者取以别经。明度乃智度之异言。即就总目为号。寔由残阙未具。故使名题亦差。今大教克圆。鸿规允布。心术之要。可复道哉(出则法师序)开元释教录云。放光大品新旧译耳。大品为新。放光为旧。

　　第五会十卷　【光】

　　右二十四品。第五百五十六卷。(至五百六十五卷)。佛言。若诸菩萨但闻般若波罗蜜多。尚获无边功德胜利。况深信解如说修行。是诸菩萨近一切智安住真如疾证菩提。若有菩萨说声闻法令三千大千世界一切有情悉皆证得阿罗汉果。所获福聚甚多。若菩萨为诸有情宣说般若。乃至一弹指顷。所获福聚甚多于前(五百六十五流通品)。

　　则法师序曰。夫见生死者三有。着涅槃者二乘。知生死空。斯出三界矣。知涅槃空。斯过二地矣。此会二十四品十卷。旧未传译。是大经略译。览者固当不以抵羽而轻积珍矣。

　　第六会八卷(自第一会至第六会并在鹫峰山说)　【果】

　　右十七品。第五百六十六卷。至五百七十三卷。最胜天王问。佛说。即旧胜天王般若本同译别。此第二译。发明弘旨敞拔幽关。固已法宝骈映义林交积(则法师序)。

　　第七会室罗筏城给孤独园说曼殊室利(分二卷【珍】)

　　右第五百七十四卷。至七十五卷。与旧译文殊般若本同译别。此第三译则法师序曰。即相无睹。真如之壮观。即虑无知种智之默识。既泯修而造修。亦绝学而趣学。状其区别则菩提万流。断其混茫则涅槃一相。一相则不见生死。万流则无非佛法。不坏假名而开实相。法尚不有。何有菩提。尚无菩提。何有证得。此会即旧译文殊般若矣。

　　第八会一卷

　　右一品。那伽室利分。第五百七十六卷与旧译濡首菩萨分卫经本同译别。此第三译则法师序曰。纵观空术澄襟海定。蜃楼切景。知积气以忘跻。鸾镜含姿。悟惟空而辍览。故能自近鉴远由真立俗。识危生之露集。知幻质之泡浮。电倏青气之辉。云空轩盖之影。文约理赡昔秘今传。虽一轴单译。而三复固多重味矣。

　　第九会(第八第九会并在给孤独园)说能断金刚分一卷

　　右第四译。第五百七十七卷。与旧金刚般若本同译别。凡本具云能断金刚般若。欲明菩萨以分别为烦恼。而分别之惑坚类金刚。此经所诠无分别慧乃能除断。故知旧译失上二字。又下文三问阙一九喻阙三。法师具依梵本翻译(出三藏法师传)。

　　则法师序。冲照倬存逸韵遐举。承闲语要。三问杰其标。节理情涂。两如肃其致。穷非想以布想。摄众度以檀度。格虚空而未量。泛声香而不住。忘法身于相好。岂见如来。分刹土于微尘。谁为世界。河沙数非多之多福。山王比非大之大身。法性绝言。谓有说而便谤。菩提离取。知无授而乃成。皆所以拂霭疑津剪萌心。迳广略二本前后五译。无新无故逾炼逾明。经卷所在则为有佛。故受持之迹其验若神。传之物听。具如别录。

　　第十会他化自在天王宫说般若理趣分一卷

　　右一卷。第五百七十八卷。与后译实相般若本同译别般若理趣分者。盖乃核诸会之旨归。绾积篇之宗绪。心凝旨夐义皎词明。言理则理邃寰中。谈趣则趣冲垓表。虽一轴单译。而具该诸分。若不留连此旨咀味斯文。何能指晤遥津搜奇密藏矣(则法师序)。

　　第十一会说施波罗蜜多分(五卷)　【李】

　　右新出。无旧译。从五百七十九卷。至五百八十三。舍利弗言。若菩萨欲证无上菩提。一切行中应先行施。作如是念。我施十方界一切有情。令永解脱恶趣生死。未发无上菩提心者令速发心。已发心者令永不退。已不退者令速圆满一切智智。以布施善根勿招余果。唯证无上菩提。能尽未来利乐一切。如是乃名布施波罗蜜多。普令一切波罗蜜多皆得圆满。若无后心缘一切智回向菩提。虽行布施而非波罗蜜多。亦不能令余所修习波罗蜜多速得圆满。亦不能得一切智智。菩萨知一切法如幻化故。行布施时无实可舍。证正觉时实无所得。如二幻师戏为交易。此中二事俱非实有。佛神力故。令舍利子及大众等。见十方佛刹中诸菩萨广大布施财施法施身命施等。佛言。求大菩提。当如是施。

　　第十二会说戒波罗蜜多分(五卷)

　　右新译。从五百八十四卷。至五百八十八卷。夫欲储净法先涤身器。将越爱流前鸠行楫。戒者切身口而流训则。一言一行斯佛事矣。因动静以研几。则举足下足皆道场矣。诚险道之夷蹬。闇室之凝釭。度疫之仙凡。出苦之神驭也。五卷单译。一如施分(则法师序)。

　　第十三会说忍波罗蜜多分(一卷)

　　右新译。第五百八十九卷佛言。一切法皆如幻化。毕竟性空。毕竟空中无所诤竞。令彼闻已𨷖诤心息。其心平等犹若虚空。不相伺求种种瑕隙。由斯感得大丈夫相所庄严身。一切有情见者欢喜。乃至证得清凉涅槃毕竟安乐。

　　则法师序曰。将夷道梗为坦心怨。播亲亲于蠢徒。辟荡荡于情路。虽毁甚矛箭害穷齑粉。必当内蠲我想外抵人相。目邻虚之有间。投刃曷伤。念机关之无主。触舟奚苦。如大浸稽空而空无溺惧。积洿归泽。而泽无垢忿。况已谢之声毁誉一贯。既迁之色损益同科。不有来损。则摄受之路无从不有往慈。则菩提之行无主。翻为善友更领深恩。闻詈剧丝竹之娱。得捶逾捧戴之悦。太子之二目兼丧。曾靡一心。仙人之七分支解。方酬七觉。百矛集体。百福之相开。万恼萦身。万德之基立。语其大力。则拔山无以喻。谈其无畏。则贾勇弗之论。一轴单译。不其要欤。

　　第十四会说勤波罗蜜多分(一卷)第十一至十四会并在给孤独园

　　右新译。第五百九十卷。惟夫浅溜穿石小滴盈器。钻燧之勤。断干之渐皆积微不已。故在着可观。单卷新译(则法师序)经中详说诸菩萨懈怠精进行相。

　　第十五会鹫峰山说静虑波罗蜜多分(二卷)　【柰】

　　右新译。第五百九十一卷。至九十二卷。夫心之用也大矣哉。动则舛竞聿兴。静则众变几息。大之充法界。细之入邻虚。故海岳寰区。心之影也。形骸耳目。心之候也。生死邅回。心之迷也。菩提昭旷。心之悟也。三界唯此寔曰难调。一处制之斯无不办。沉掉双斥止观两明。故统之则一如。权之则二相。敞之则三脱。依之则四神行之则五印。检之则六念。聚之则七善。流之则八解。阶之则九次。肆之则十遍。其余四念四等之俦。五根五力之类。如泥之在钧。金之在锻。唯所用耳。岂有限哉。故能力味精通神妙挥忽。日月上掩川岳下摇。身遍十方声覃六趣。水火交质金玉易形。殚变化之涂。出思议之表(则法师序)。

　　第十六会竹林园中白鹭池侧说般若波罗蜜多分八卷

　　右新译。五百九十三卷。至第六百佛言。若于般若波罗蜜多甚深法门。受持一句。尚获无量无边功德。况于此大般若经。能具受持转读书写供养流布广为他说。彼所获福不可思议。说此法时。无量无数菩萨得无生法忍。复有无边诸有情类。皆发无上正等觉心。尔时如来记彼决定当证无上菩提。

　　放光般若波罗蜜经二十卷(或三十卷三帙)　【菜】【重】

　　右佛将说法。先入三昧。于一一身分放大光明。遍十方大千世界。众生见光皆得不退。佛出广长舌相。放无量亿百千光。化为千叶金色莲华。上皆有佛坐。一一化佛皆说六波罗蜜。众生闻者皆发大菩提心。此经二十卷。九十品。与前大经同。

　　摩诃般若波罗蜜经四十卷(亦名大品般若经或三十卷四帙)　【芥】【姜】【海】

　　光赞般若波罗蜜经十卷(或十五卷)　【咸】

　　右三经。与大般若第二会同本异译。其光赞般若比于新经。三分将一。至散华品后文并阙。按姚秦僧睿小品序云。斯经正文凡有四种。是佛异时适化广略之说也。其多者云有十万偈。少者六百偈。此之大品即是天竺之中品也。准斯中品。故知与大经第二会同梵文也(龙树菩萨造智度论释大品经)。

　　摩诃般若波罗蜜钞经五卷(一名须菩提品亦名长安品)　【河】

　　右与小品道行经等同本异译。故初题云。摩诃般若波罗蜜经道行品第一。但文不足。三分过二。准道行经。后阙十品。

　　道行般若波罗蜜经十卷(亦名般若道行品或八卷一帙)　【淡】

　　小品般若波罗蜜经十卷(或七卷或八卷一帙)　【鳞】

　　大明度经四卷　【潜】

　　右四经。与大般若第四会同本异译。

　　胜天王般若波罗蜜经七卷

　　右与大般若第六会同本异译。

　　文殊师利所说摩诃般若波罗蜜经二卷　【羽】

　　梁扶南三藏曼陀罗仙译(第一译)。

　　右亦名文殊般若波罗蜜经。初无十重光。后有一行三昧文。言文殊师利童真者。是又编入宝积。在第四十六会。与后经名同。

　　文殊师利所说般若波罗蜜经一同

　　梁扶南三藏僧伽婆罗译(第二译)。

　　右初有十重光。后无一行三昧文。言文殊师利法王子者。是此本稍广。又此二经亦互有广略。与大般若第七会曼殊室利分同本异译。

　　濡首菩萨无上清净分卫经一卷(一名决了诸法如幻化三昧经)此与大般若第八会那伽室利分同本异译新旧相比旧经稍广

　　右文殊菩萨与龙吉祥菩萨等。执应器锡杖入城乞食。舍利子须菩提等问答。说佛性离垢染。故名无上清净。法身无像都无烦劳。无了不了如幻化影响。无心无念无言无说。说是法身清净功德时。有百亿菩萨天人等。得无生忍者。发菩提心者。一生补处者。共叹菩萨功德无量。

　　金刚般若波罗蜜经一卷

　　秦鸠摩罗什译(第一译)。

　　金刚般若波罗蜜经一卷

　　魏菩提留支译(第二译)。

　　金刚般若波罗蜜经一卷

　　陈真谛译(第三译)。

　　能断金刚般若波罗蜜多经一卷

　　唐玄奘译(第四译)。

　　能断金刚般若波罗蜜多经一卷

　　义净译(第五译)。

　　右五经同本异译(三师造论同释此经)解在第九会。

　　实相般若波罗蜜经一卷

　　右与大般若第十会般若理趣分同本异译。西域梵文有广略二本。故实相理趣文意乃同。况大小异佛为诸菩萨说。实谓真实。不虚妄故。相谓体相。自性凝寂故。具真如常寂之义。故名实相。

　　仁王护国般若波罗蜜经二卷(或一卷)

　　右佛为十六国王等说。法欲灭时。一切有情造恶业故。国土灾难竞起。日月星变水火雨雹贼盗饥疫兵戈鬼神等。种种灾异。说救护法。国王眷属百官百姓。皆当受持般若。七难即灭皆得安乐。佛说菩萨行位五忍十五地等法。广如本经。

　　摩诃般若波罗蜜大明咒一卷

　　鸠摩罗什译(出经题第一译)。

　　般若波罗蜜多心经一卷

　　唐玄奘译(第二译)二经同本异译(仁王般若等三经大义虽通大部全本大部中无是支𣲖摄非从彼出)。

　　右二经。于六百卷大般若中此为要略。若受持读诵有殊胜功德。菩提不远。一切魔怨外道毒药蛇兽诸恶鬼神水火军阵刀箭风灾。不能为害。唐三藏法师。到流沙。逢无量鬼神。丑恶凶猛。唯念般若心经。声发即皆散灭(出三藏法师传)。

　　宝积部。总八十二部一百六十九卷(一十七帙)。

　　大宝积经一百二十卷(翔字至文字十二帙)

　　右此经。新旧重单合译。共四十九会。合成一部。历代译者。摘会别翻而不终部帙。唐南印度菩提流支翻译。二十六会三十九卷。并流支新译。二十三会八十一卷。旧译者。止勘同编入共成一部列会如左。

　　第一三律仪会三卷　【翔】

　　右与旧大方广三戒经同本异译。从第一卷至第三卷大迦叶问佛。若诸众生求于佛法力无畏者。摄受何法而修行增长成熟诸如来道。证入菩提得不退转。佛说此经名演说三戒。亦名说菩萨禁戒。亦名集一切佛法。在家出家菩萨修行法门成就退失菩提法。详如本经。

　　第二无边庄严会四卷

　　右从第四至第七卷无边庄严菩萨。为诸菩萨求一切智善巧地者。令得圆满不思议愿。及一生补处所有善根等愿。佛开示如是法门。佛说此经。是无边辩才摄一切义善巧法门。由此能照了一切法断一切疑。

　　第三密迹金刚力士会七卷　【龙】

　　右从第八卷。至第十四卷密迹金刚。说如来身口心三秘密。目连欲穷佛声边际。过西方九十九恒河沙佛土。终不能得其音常近不远。应持菩萨过上方百亿恒河沙佛土。欲见佛顶相亦不能见。楼至如来于贤劫千佛中最后成佛。住寿长远。所度弟子一切圣众等。与九百九十九佛适等无异。不可限量。贤劫诸佛出世时。密迹常持金刚侍卫。其金刚杵掷于虚空复立于地。帝释目连尽其神力。皆不能动。密迹说是不可思议法时。菩萨天人无央数发菩提心。得法眼净无生法忍。诸佛世界六返震动。大光明照十方无量佛土。

　　第四净居天子会二卷

　　右旧译名菩萨说梦经。新改名净居天子会当第十五及十六卷佛说诸菩萨修行。有梦中所见一百八相。

　　第五无量寿如来会二卷(第十一译)

　　右与旧无量清净平等觉大阿弥陀无量寿经等同本异译。当第十七十八卷。无量寿经四十八愿。平等觉经弥陀经皆二十四愿文异理同。与宝积经第五无量寿会同本异译。皆说极乐国胜妙弥陀愿力劝人往生。

　　第六不动如来会二卷(第二译)

　　右与旧阿閦佛国经等同本异译。当第十九卷及二十卷说妙喜世界种种胜妙。不动佛行愿功德。

　　第七被甲庄严会五卷　【师】

　　右新译。从第二十一卷。至第二十五卷佛为无边慧菩萨说菩萨被大甲胄。乘于大乘行于大道。持大法炬放大法光击大法鼓霔大法雨。此大菩提法。为诸众生作大饶益。

　　第八法界体性无分别会二卷

　　右与姚秦童寿所译法界体性经同本异译。当第二十六卷。至二十七卷文殊师利说法界体性无污染净。亦无向得。无解脱者。是心体性空无有实。从妄想起非生住灭。无缚无脱无向无得。是经如佛光明一切普照。

　　第九大乘十法会一卷

　　右与梁众铠所译大乘十法经同本异译。当第二十八卷十法者。一信成就。二行成就。三性成就。四乐菩提心。五乐法。六观正法行。七行法顺法。八舍憍慢。九善解如来秘密之教。记声闻得菩提言。我背痛言我老弊问耆婆医药逐诸外道捔胜金枪马麦提婆宿怨乞食空钵木器合腹谤等。皆是善巧方便。为后世众生利益故。十者心不希求声闻乘独觉乘。行是十法名住大乘。此经能施一切众生慧目。大乘菩萨所当修学。当得菩提。

　　第十文殊师利普门会一卷

　　右与旧普门品经等同本异译。当第二十九卷佛说普入不思议法门。色声香味触法八部三涂贪瞋痴善不善有为无为等。二十八三昧平等法门。若能受持。则为受持八万四千法门。说是经时。七十二万亿那由他诸天一百八十万人等发菩提心。九万二千菩萨得无生忍。天魔忧苦涕泣如中毒箭。众生闻是经。决定得不退转空我境界。

　　第十一出现光明会五卷　【火】

　　右新译。从第三十卷。至第三十四卷月光童子问佛。往昔修何等业得此无量无边种种色光明。佛为说如来因地善根资粮圆满成就相好光明等法门。

　　第十二菩萨藏会二十卷　【帝】【鸟】

　　右从第三十五卷。至第五十四卷三藏法师自西域回。首译出此经经初说。王舍城五百长者问佛。观何等相弃舍家法悟大菩提。佛言。我观世间众生。为十苦所逼。十恼害相憎嫉。入十种恶见稠林。为十种大毒箭所中。十不善道染污缠缚。我以是等故舍家趣无上道。五百长者皆证阿罗汉。次说如来十种不思议法。一者如来身。二者音声。三者智。四者光。五者戒定。六者神通。七者十力。八者四无畏。九者大悲。十者不共佛法。四无量心。六波罗蜜。三十七品法门。四谛。十二缘。四摄等法。檀波罗蜜中说过去善摄受。如来因地为纺绩人。日以一缕微线施佛。愿未来世成等正觉。由此福故。十五拘胝劫不堕恶道。千反为轮王帝释。累劫奉事诸佛致成菩提(第四十一卷)精进波罗蜜中说过去炽然精进。如来因地修行时。于千岁中。不于弹指顷起睡眠及念欲乐心。不起称量饮食咸淡甘苦心。不观授食人面是男是女。于树下坐。不一仰观树相。于千岁中。不曾起念论世间无益之语。起如是妙行修如是道迹。勇猛精进未曾休息(四十七)释迦如来因地作天帝释。于赡部洲大疾疫劫。化大身令病苦众生割截身肉。食已病愈。以愿力故。随割随生。食其肉者。乃无一人堕于恶道。皆住三乘得不退转。有如是力(四十八)如是等微妙法门不可具举。佛言。欲疾证得菩提者。当于如是大菩萨藏微妙法门猛利殷重读诵修习广为他说。此是诸菩萨等圣珍宝藏。当勤修学。如我所证。

　　第十三佛为阿难说处胎会一卷

　　右与旧胞胎经同本异译当第五十五卷。

　　第十四佛说入胎藏会二卷

　　右唐旧译。单本。当第五十六卷。及五十七卷(此入胎藏会本名佛为难陀说出家入胎经在根本说一切有部毗柰耶杂事第十一十二卷三藏义净析出别行)说人受生入胎种种事。本同译别。入胎藏会经初说佛种种方便化难陀离欲出家事。经末说难陀往昔设浴供佛等缘。致金色身具三十相。短佛四指今得证果。事比旧经增多。

　　第十五文殊师利授记会三卷

　　右与文殊师利佛土严净同本异译。从第五十八卷。至第六十卷说菩萨严净佛土种种行愿。及普见如来佛刹种种胜妙功德。西方极乐世界庄严如一滴水。普见佛刹庄严如大海水。寿量众会不可思议。十方无量无边佛刹中一切如来。皆是文殊之所劝教成就。

　　第十六菩萨见实会十六卷　【官】

　　右从第六十一卷。至第七十六卷佛成道已。还迦毗罗城将化父王。时国人迎佛。天龙八部围绕礼敬。佛现神通说法。授诸天人非人及外道等菩提记。佛为净饭王等说六界差别法门(七十三至七十六)地水火风空识界十八界。一切法皆空。诸根如幻境界如梦。此法是一切菩萨之所修行。一切诸佛之所证得。次四转轮王品。说佛往昔为转轮王。七宝具足福力殊胜。与帝释分座。以贪欲故从天堕没。以不放逸故于帝释所亦无贪着。说是经时。净饭王等七万释种得无生忍。佛记皆当往生无量寿佛国后皆成佛。

　　第十七富楼那会三卷

　　右旧译本名菩萨藏经。亦名大悲心经。同本异译。从第七十七卷。至第七十九卷说诸菩萨修行布施精进忍辱多闻修慈修喜等法。致不退转。大悲品说。佛昔因夜闇然两臂照道救失路诸贾客。为大畜身。以血肉施诸众生。乃至一劫。为大力王。以身分割施婆罗门。八万四千岁中为恶魔骂辱。心不瞋恨。亦不言我有何罪。无量百千万世割肉刺血施诸众生。如是种种难行苦行。

　　第十八护国菩萨会二卷　【人】【皇】

　　右当第八十卷。及八十一卷护国菩萨问佛。菩萨修行王等于一切法增长功德。到究竟处而得自在入一切智。佛为说清净无畏喜舍调伏退堕障道系缚等法。说佛昔因为国王王子商主女人。及为鹿马师象龟猿雉兔等。受种种身舍施身命。利益众生求无上道。略说五十余缘。次说无量寿释迦阿閦佛。昔为国王王子。天神供养诸佛本缘。

　　第十九郁伽长者会一卷

　　右与法镜经及郁迦罗越问菩萨行经等同本异译。当第八十二卷说在家种种过患功德。出家菩萨修行功德之法。

　　第二十无尽伏藏会二卷

　　右新译。当第八十三卷。及第八十四卷说菩萨五种伏藏成就殊胜功德速证菩提。

　　第二十一授幻师跋陀罗记会一卷

　　右与旧幻士仁贤经同本异译。当第八十五卷。王舍城中幻士。以幻术变化诸佛及僧供养。心中念悔。欲得灭没所化庄严等。以佛神力。令不灭没七日。佛言。一切诸法如我之身。及大千世界皆如幻化。为跋陀罗说法授记。

　　第二十二大神变会二卷

　　右新译。当第八十六卷及第八十七卷说如来有大神变说法教戒神通等事。后说商主天子授记成佛。

　　第二十三摩诃迦叶会二卷

　　右当第八十八卷及第八十九卷说破戒妄言得果。贪著名利嫉妒瞋害种种罪相教诫切至。

　　第二十四优波罗会一卷

　　右与旧决定毗尼经同本异译。当第九十卷说菩萨声闻戒律持犯开遮轻重尽护不尽护种种差别等法。

　　第二十五发胜志乐会二卷

　　右与旧发觉净心经同本异译。当第九十一卷及九十二卷说初业菩萨业鄣闇钝。好世话睡眠戏论。广营众务。贪着所不应为。忘失正念。行迷惑舍。由昔恶业久堕地狱。故福慧微少。忏罪发愿后当得生弥陀佛国。当舍利养。当观察愦闹世话睡眠营务戏论各有二十种过失。

　　第二十六善臂菩萨会二卷

　　右旧译。当第九十三卷及第九十四卷佛说菩萨当具足六波罗蜜法。

　　第二十七善顺菩萨会一卷

　　右当第九十五卷。此经与过字函须赖经同本异译。解在彼经。

　　第二十八勤授长者会一卷

　　右当第九十六卷佛为五百长者说。发菩提心者。所应学应住应所修行法门。于身命财妻子屋宅饮食车服。一切乐具应无所著。应观此身无量过患。四十四种可厌恶事。长者闻法得无生忍。受成佛记。

　　第二十九优陀延王会一卷

　　右与旧优填王经同本异译。当第九十七卷(新说三经互为广略)佛说耽着女色。欲染过患苦切详悉。

　　第三十妙慧童女会(兼后一卷)

　　右与旧两译须摩提经及流志先译妙慧童女经同本异译。当第九十八卷。从初至半。王舍城长者女名妙慧。年始八岁。问佛。云何得端正身。得富贵身。得眷属不坏。得莲华座。化生佛前。从一佛土至一佛土。处世无怨。所言人信。离鄣清净。能离诸魔。临终诸佛现前。佛为说四十行。童女受成佛记。即变成男子。

　　第三十一恒河上优婆夷会(与前同卷)

　　右当第九十八卷。从半至末。说一切法如。幻化如虚空。心尚不可得。何况心所生法一切法皆无所得。名真修梵行。往昔千佛亦于此处说如是法。

　　第三十二无畏德菩萨会一卷

　　右与阿阇世王女阿术达菩萨经等同本异译。当第九十九卷无畏德年始十二。见声闻不起不迎不问不礼。王问之云。转轮圣王迎小王不。帝释迎余天不。大海神礼河池神不。日月光神礼萤火不。如是等广说二乘与大菩萨人种种差别。与舍利目连迦叶须菩提问答妙法。见佛即转女身。受成佛记。

　　第三十三无垢施菩萨应辩会一卷

　　右与离垢施女经及得无垢女经。同本异译。当第一百卷波斯匿王女。年始八岁。与大声闻迦叶舍利弗等大菩萨文殊观音等问答法要。见佛问法即转女身受成佛记。

　　大圣藏教法宝标目卷第一

　　　　　　音释

　　安佚

　　(佚弋质切安佚不劳也)。

　　撰

　　(雏绾切造也)。

　　臆

　　(于力切胸臆也)。

　　夐

　　(翾正切远也)。

　　笈

　　(渠立切负书箱也)。

　　括

　　(古活切包括也)。

　　掬

　　(居六切两手捧也)。

　　了

　　(力ㄠ切明也)。

　　惩

　　(直陵切戒也)。

　　赜

　　(士革切深也)。

　　媸

　　(赤脂切丑也)。

　　楫

　　(即涉切舟桌也)。

　　蹬

　　(丁邓切陛级也道也)。

　　矛

　　(莫侯切勾兵也)。

　　齑

　　(祖稽切碎也)。

　　覃

　　(徒含切及也)。

　　殚

　　(都寒切极尽也)。

　　捔

　　(古岳切校也)。

　　枪

　　(七羊切槊也)。
乾隆藏第 143 册 No. 1608 大藏圣教法宝标目


　　大藏圣教法宝标目卷第二　　　　庭二

　　元清源居士王古撰

　　第三十四功德宝华敷菩萨会

　　右当第一百一卷。从初至半。说持诵十方现在佛名所得殊胜功德。

　　第三十五善德天子会(与前同卷)

　　右与流志先译文殊师利所说不思议佛境界经同本异译。当第一百一卷。从半至末文殊演说诸佛不思议甚深境界。

　　第三十六善住意天子会四卷

　　右与如幻三昧经及圣善住意经等同本异译。从第一百二卷至第一百五卷文殊放大光明。召集十方诸菩萨众不可计数诸大弟子。入四万三昧。而不能见。善住天子。已曾供养多佛。入深法忍。辩才无碍。文殊与俱见佛问法。是经说甚深法。不施不悭。不戒不犯。不忍不诤。不进不怠。不禅不乱。不智不愚。无凡夫无佛。不因缘不无缘等法门。过去已有七十四亿那由他百千诸佛说此法。弥勒贤劫未来千佛亦尔。又欲度造。逆罪菩萨故。文殊持剑逼佛。佛为说法。诸菩萨得无生法忍。

　　第三十七阿阇世王子会(兼后三卷)

　　右与旧太子刷护太子和休二经同本异译。当第一百六卷。从初至半。刷护和休。王太子名也。问佛何因缘得端正莲华化生。知宿命。相好。智慧三昧。不生八难。生天上得六神通等。佛随问演说王子与俱来五百同友受成佛记。

　　第三十八大乘方便会

　　右与慧上菩萨问大善权经等同本异译。从第一百六卷半至一百八卷尽。慧上菩萨问佛说诸菩萨以一抟食施给一切众生。一香一华供养十方佛。礼敬一佛即礼敬十方佛。如是等种种善权方便法门。以至八相成道示现金枪马麦十余殃事等。皆是如来善权方便教化众生。

　　第三十九贤护长者会二卷

　　右旧译本。名移识经。新故名贤护长者会。从一百九至一百十卷。此二经本同译别。贤护童真问佛。众生有识如宝在箧。不显不知。身谢识迁。如梦迁化。舍此受彼获当来报。受种种身迁转迁灭。往来苦乐等事。又大药王子问佛。识舍于身作何形像。佛为种种譬喻显说。

　　第四十净信童女会(兼后三会同卷)　【文】

　　右当第一百一十一卷。初波斯匿王女问佛。菩萨正修行法得坚固力。安住生死成熟众生。六度四无量五神通。化生诸佛前。转女身。降魔转法轮等。佛为说此经。

　　第四十一弥勒菩萨问八法会

　　右本名弥勒菩萨所问经。与大乘方等要慧经同本异译。当第一百一十一卷中(此八法会有释论五卷其要慧经文少略耳)。说不退转菩萨。降伏魔怨知一切法。于诸世间心不疲倦。速成菩提等。

　　第四十二弥勒菩萨所问会

　　右与旧弥勒菩萨所问本愿经等同本异译。当第一百一十二卷末佛说弥勒以善权方便安乐行昼夜六时礼佛忏悔。劝请诸佛。及愿于来世人民无垢秽奉行十善。时成佛。释迦佛以身命布施。勇猛精进。愿于五浊恶世成佛度生。

　　第四十三普明菩萨会一卷

　　右与摩诃衍宝严佛遗日摩尼宝二经同本异译。当第一百一十二卷(此旧宝积经有释论四卷)。佛说诸菩萨修行求无上菩提增进退失善恶邪正种种行相。及有三十二法得称菩萨。及说菩萨二乘差别。中道观心等种种譬喻。真实沙门像似沙门诸善恶事相。教戒切至种种法义富备微妙。学佛者当常诵读。

　　第四十四宝梁聚会二卷

　　右当第一百一十三卷及一百一十四卷。佛说沙门善恶垢净。梵非梵行。种种事相。营事比丘。于三宝物中所不应作。受诸罪报。住阿兰若乞食受粪扫衣等。教戒精切。此经名选择一切法宝。亦名安住圣种仪式。亦名宝聚。亦名宝藏。

　　第四十五无尽慧菩萨会(兼后二卷)

　　右当第一百一十五卷。初说十波罗蜜。入十地先相等法。

　　第四十六文殊说般若会

　　右与大般若曼殊室利分。及众铠所译文殊般若同本异译。从第一百一十五卷中至一百一十六卷末。解在羽字号文殊所说般若经。

　　第四十七宝髻菩萨会二卷

　　右亦名菩萨净行经。与大集宝髻品及康僧会所出菩萨净行经同本异译。当第一百一十七卷。及一百一十八卷(此宝髻会有释论一卷)。佛说六波罗蜜三十七菩提分法菩萨净行等。

　　第四十八胜鬘夫人会一卷

　　右与旧胜鬘师子吼一乘大方便经等同本异译。当第一百一十九卷胜鬘夫人。波斯匿王末利夫人之女。礼敬赞叹如来真实功德。佛为授记。号普光如来。佛言。此经成就无量无边功德。一切声闻缘觉不能究竟观察知见此经。叹如来真实第一义功德。大受大愿摄受正法。入一乘如来藏法身空义及自性清净心等。义分十五章。断一切疑决定了义。入一乘道。

　　第四十九广博仙人会一卷

　　右与旧毗耶娑经同本异译。当第一百二十卷。毗耶娑五通仙人。领眷属五百仙人。勤修苦行不食而斋。有光明名闻。问佛云何布施死已得福。福在何处。有何形段。佛涅槃已供养塔等。谁为受者。得何福报。佛如所问。为说有三十三种垢染布施不得果报。及说种种上施。若佛现在若已灭后。供养得福无异。复有五种无上施谓佛及僧及说法者及父母。复说生死转识及生诸天欲乐衰相等事。

　　大方广三戒经三卷

　　右与宝积第一三律仪会同本异译。解在宝积第一会。

　　无量清净平等觉经四卷

　　后汉译。

　　阿弥陀三耶三佛萨楼佛檀过度人道经(两卷)

　　吴译。

　　无量寿佛经两卷

　　曹魏译。

　　右三经译文详略小异。本一经也。

　　阿閦佛国经二卷　【乃】

　　右与宝积经第六不动如来会同本异译。解在宝积。

　　文殊佛土严净经二卷

　　右与宝积经第十五文殊授记会本同译别。解在宝积。

　　法镜经二卷(或一卷)第一译郁迦罗越问菩萨行经一卷(或云郁伽长者经或二卷)第四译六译三阙

　　右二经与宝积第十九郁伽长者会同本异译。解在宝积。

　　大乘十法经一卷

　　右与宝积第九大乘十法会同本异译。解在宝积。

　　胞胎经一卷

　　右与宝积第五十五五十六五十七卷胎藏会本同译别。解在宝积。

　　普门品经一卷

　　右与宝积第十文殊师利普门会同本异译。解在宝积。

　　幻士仁贤经一卷(或云仁贤幻士经)　【服】

　　右与宝积第二十一授幻师记会同本异译。解在宝积。

　　决定毗尼经一卷(一名破坏一切心识)

　　右与宝积第二十四优波离会同本异译。解在宝积。

　　发觉净心经二卷

　　右与宝积第二十五发胜志乐会同本异译。解在宝积。

　　优填王经一卷

　　右与宝积第二十九优陀延王会同本异译。解在宝积。

　　须摩提经一卷(亦直云须摩经)

　　须摩提菩萨经一卷

　　右二经。与宝积第三十妙慧童女会。同本异译。解在宝积。

　　阿阇世王女阿术达菩萨经一卷

　　右与宝积第三十二无畏德会同本异译。解在宝积。

　　离垢施女经一卷

　　西晋法护译。

　　得无垢女经一卷(或云无垢女经一名论义辩才法门)第三译　【衣】

　　右二经与宝积第三十三无垢施会同本异译。解在宝积。

　　文殊师利所说不思议佛境界经二卷(第一译)

　　右与宝积第三十五善德天子会同本异译。解在宝积。

　　佛说如幻三昧经二卷

　　圣善住意天子所问经三卷

　　右二经与宝积第三十六善住意会本同译别。解在宝积。

　　太子刷护经

　　太子和休经

　　右二经与宝积第三十七阿阇世王子会本同译别。解在宝积。

　　慧上菩萨问大善权经二卷　【裳】

　　右与宝积第三十八大乘方便会同本异译。解在宝积。

　　大乘显识经二卷(第二唐译)

　　右与宝积第三十九贤护长者会同本异译。解在宝积。

　　大乘方等要慧经一卷

　　右与宝积第四十一弥勒问八法会同本异译。比八法会甚略。解在宝积。

　　弥勒菩萨所问本愿经一卷

　　右与宝积第四十二弥勒所问会同本异译。比后译文不足。解在宝积。

　　佛遗日摩尼宝经一卷(亦名遗日说般若经)

　　摩诃衍宝严经一卷(一名大迦叶品)

　　右二经与宝积第四十三普明菩萨会同本异译。三经互有详略。佛言。此经所在是为天下最妙之塔寺。若从法师闻。当敬法师如佛。若敬法师供养奉持。必得无上道。命终之时要见如来。当得身口意各十种清净。恒沙国土满中七宝。供养恒沙诸佛及弟子众。恒沙劫一切施安。起七宝塔。不如受持读诵此经。余解在宝积。

　　胜鬘师子吼一乘大方便方广经一卷(亦直云胜鬘经)第二译

　　右与宝积第四十八胜鬘夫人会同本异译。解在宝积。

　　毗耶娑问经二卷

　　右一经。与宝积第四十九广博仙人会同本异译。解在宝积。

　　大集部一百四十二卷一十四帙。

　　大方等大集经六十卷　【推】字至【虞】字

　　右佛成正觉十六年。菩萨海众。悉来大集。佛于无缘象王众中。欲宣说菩萨法藏令知诸佛深境界故。于欲色天二界中间。化七宝坊。如大千世界。诸天龙鬼神等。并及十方佛刹诸菩萨众。一时云集。佛说菩萨种种庄严种种光明。十六大悲。坏众生三十二恶业。如来大悲行相因缘。及如来三十二业。真实慧根慧业等法(一至四)宝女所问品(五至六)说实语义语。毗尼十力。四无畏。十八不共法。三十七助菩提分。三十二相业因。三十二障大乘法。三十二速成就大乘法。如是等无量宝聚不眴菩萨品。说一切诸法自在三昧等(第七)海慧菩萨品。说净印三昧。摄取大乘。障碍大乘法(八至十)诸菩萨各各说如是法。住法门海慧。说诸魔业。佛说破坏魔业。调伏波旬(十一)次无言菩萨品(解在发字号)虚空藏菩萨品。说虚空藏功德神通智辩方便行愿等事。一切法与虚空等微妙法门(十二至十九)次说十方诸佛会集宝坊调伏众魔(二十)他方诸佛会中。各有大菩萨众来集。佛为海众说经。四无量品说修慈悲喜舍。净目品说诸菩萨。或作天像鬼修罗八部鸟兽之像。教化众生。阎浮提外有十二辰。属蛇马羊等。修声闻慈。各各一日一夜巡行教化众生(二十二至二十四)宝髻品(二十五至二十六)解在宝积。四十七会菩萨品(二十七至三十)解在罪字函。三十一至三十三。日密分。三十四至四十五。日藏分。与前日密分同本异译(日密分文中稍略此中稍广)十方恒河沙佛世界诸菩萨皆来集会。佛说若住处有五比丘。持法畏罪求解脱道。供养获大功德。侵夺得大罪报。破戒受施及在家人受。侵损僧伽蓝种种物。皆获大恶报。诸佛刹各有大菩萨众来礼敬。佛说陀罗尼种种利益众生等法。星宿品说二十八宿等事。济龙品说诸龙受生受苦受乐业报因缘。受三归依。盲龙即得净眼。热恼饿龙皆得安隐。佛付嘱天龙大力鬼神等。守护国土众生等。四十六至五十七。月藏分。说月藏菩萨与八十亿那由他菩萨。从西方礼敬供养如来。说吉祥咒利益众生。次波旬品说调伏魔事。次说大集十方一切佛土无余诸菩萨百亿三界一切龙天诸部大鬼神等悉集无余。显说甚深佛法。为护世间故。以阎浮提诸国土。付嘱释梵护世诸天一切龙神修罗夜叉鬼神等。各各分布安置护持养育。除障护善令法久住。五十八至六十。说菩萨修行。校量失行不失行甚详。

　　大乘大集地藏十轮经十卷　【陶】

　　大方等十轮经八卷　【唐】

　　右二经同本异译佛说地藏菩萨。已于无量无数大劫五浊恶时无佛世界。成熟有情。具足不可思议殊胜功德。于十方诸佛国土。利益安乐一切有情。除一切病恼忧苦逼切。满一切求愿。有人于一食顷归依供养。诸所求愿速得满足。胜于百劫归依供养诸大菩萨。经说末法恶时人败根如坯器。空见如生盲。五欲如石田不苗。十恶如臭身垢秽。此经灭众生烦恼。令三宝久住。佛言我遗法弟子。下至非器无戒行虽应罚治无令还俗护持我法国王大臣宰官。长寿安乐。获十种功德利益。十轮者。人王治国选用臣僚。抚安民人。教兵御敌。修营事业。给养功艺。赏善罚恶等。有十王轮。法佛轮十种教化众生。断十恶修十善。安立圣道降伏魔怨。令修行人成无上道。

　　大集须弥藏经二卷

　　右如来功德天地藏观音菩萨及诸龙王等。各说神咒护持国土。利益众生。

　　虚空孕菩萨经二卷　【吊】

　　虚空藏菩萨经(此后不开卷数者并是一卷)

　　观虚空藏菩萨经

　　虚空藏菩萨神咒经

　　右四经同本异译。说虚空藏菩萨不可思议功德。能满种种求愿救苦忏罪。密涂治圊厕等法。若见虚空藏天冠如意珠。或珠。印印文有除罪字。或闻空中声唱言罪灭。皆是罪灭相。祷疾病者。或梦得药或见像。或疾病即除。虚空藏或译云虚空库。又为虚空孕。译文不同其义一也。以此而推。触类而长之。则凡于佛说。可以得意而忘言矣。

　　菩萨念佛三昧经五卷

　　右与般舟三昧等经文别。

　　十方等大集菩萨念佛三昧经十卷　【民】

　　右二经同本异译诸天劝请佛说念佛三昧。一切天龙夜叉阿修罗菩萨罗汉人非人等海众大集。不空见菩萨。见大神变妙庄严事。闻佛请法。大弟子目连迦叶舍利弗罗睺罗弥勒菩萨等。说大神通各师子吼。佛说是三昧甚深经典。

　　般舟三昧经三卷　【伐】

　　拔陂菩萨经

　　大方等大集贤护经五卷第七译

　　右三经同本异译(前后七译四译本阙)梵语拔陂此云贤护。说念佛三昧功德。佛言。此经是诸菩萨眼。是菩萨父母。受持随喜获无量无边福德。速成无上菩提。

　　阿差末经七卷(晋曰无尽意)　【罪】

　　无尽意菩萨经六卷

　　右二经同本异译。东方不眴世界现住普贤如来刹土。无尽意菩萨与六十亿菩萨俱来。先现大光明神变。舍利弗问无尽意。说初发心六度四无量六通四无碍智四摄四依三十七助道等法门。一一皆不可尽。说是法时次第有七十那由他又七十六那由他天人。又六十七百千众生发菩提心。七万六千又五百二千菩萨得无生法忍。三万二千菩萨得日灯三昧。十方诸佛皆同赞喜。此八十无尽法悉能含受一切佛法。是诸菩萨不退转印。速能成就无上菩提。

　　大集譬喻王经二卷　【周】

　　右舍利弗问。佛答声闻独觉智慧如一滴水。佛智菩萨智如大海水等。种种譬喻甚广。

　　大哀经八卷

　　右是大集经初陀罗自在王菩萨品异译(卷初至第五卷半)此与大集经互有广略。佛放光明。十方佛刹诸大菩萨来集。佛说无尽法门。戒定光明庄严。大悲哀愍众生。无量劫来教化度脱无有猒倦。如来三十二事业。菩萨八大总持等法。智积菩萨问。何谓智本。何谓慧业。佛为分别解说。十方佛刹六返震动。及记魔波旬。至佛法灭时生大欢喜。堕阿鼻地狱受大苦故。念佛教故心得净信。即于地狱命终生三十三天。复积善根以至涅槃。

　　宝女所问经四卷　【发】

　　右是大集经宝女品异译(出第五卷半后至第七卷)解在大集。

　　无言童子经二卷

　　右是大集经第十二卷无言菩萨品异译同本。童子生不啼泣。乃至八岁无所言说。佛言。此童子是大菩萨。已曾供养无量无边诸佛。得不退转。当成无上道。我今说是大集经典。此童子于此中。当说经法利益无量众生。涌身空中赞佛功德。问答法要。无量众生发菩提心。数十万菩萨得无生忍。金刚齐菩萨与六万亿诸菩萨。从东方佛土来。在释迦佛身内坐莲华台听汝。而于佛身无有逼触。而佛身无增无减无碍。有如是等不可思议法门。

　　自在王菩萨经二卷

　　奋迅王问经二卷

　　右二经同本异译说菩萨四自在法。一戒。二神通。三智。四慧。一切声闻辟支佛之所无有。金刚齐菩萨安住于戒。八万四千诸魔千岁随逐。乃至不见一念心散可得怖恼。魔言。我于千岁求汝心行不能知处。菩萨言。恒河沙劫求之亦不能得。心不在内不在外不在中。如幻化人尚无有心。况心行处。魔等受化皆为弟子。往昔金刚齐即自在王菩萨是也。四自在中。各有如是微妙法门。

　　宝星陀罗尼经十卷

　　佛说陀罗尼。变五百魔女为丈夫身。大集十方佛。现大神变降魔众。说诸神咒祐护一切等事。

　　华严部总二十六部一百八十七卷一十八帙。

　　古华严经六十卷　【汤】字至【道】字

　　右第一晋译。唐译九会。晋经七会。初阙十定品。重会普光故。唯八会唐译。三十九品晋经。三十四品初会中。唯有二品。一世间净眼品。即今世主品。卢舍那品即今现相已下五品。初会阙四兼阙十定故。唯三十四品。余诸品会大同。文有小异。翻梵本三万六千颂。成五十卷或六十卷。唐译益九千颂。通旧总四万五千颂。合成唐本八十卷。按隋译经。三藏崛多云。于阗国东南二千余里。有遮拘迦国王宫。有摩诃般若大集华严三部大经并十万偈。般若经奘法师已取到。全译出六百卷。外大集经若具出可三百卷。华严十万偈。今八十卷才仅半珠。唯愿支那缘熟诸圣加被。大经东传早见全宝。使大法明普照无极。

　　大方广佛华严经八十卷　【垂】字至【首】字

　　右唐译。此经七处九会。说三十九品。八十卷。七处者。人中三天上四。初诸来海会诸菩萨作是思惟。云何是诸佛地。云何是诸佛境界。云何是诸佛神力。诸佛所行。诸佛神通诸佛无所畏。诸佛三昧。诸佛无能摄取。诸佛眼。诸佛耳。诸佛鼻。诸佛舌。诸佛身。诸佛意。诸佛身光。诸佛光明。诸佛声。诸佛智愿。佛世尊开示演说。又诸佛皆说世界海。众生海。佛海。佛波罗蜜海。佛解脱海。佛变化海。佛演说海。佛名号海。佛寿量海。及一切菩萨誓愿海。发趣海。助道海。乘海。行海。出离海。神通海。波罗蜜海。一切菩萨地海。一切菩萨智海。十住十行十回向十藏十地十愿十定十通十顶。为成就一切菩萨故。令如来种性不断故。演说一切诸法故。永断一切疑网故。愿佛亦为我等如是而说。九会所说经。共答此问。详如大䟽。

　　第一会菩提场中。说世主妙严至毗卢遮那品。六品十一卷经。名举果劝乐生信分。谓举扬如来十种法界无尽身云。二十重华藏庄严刹海。依正二报难思之果。劝厉当机。闻而乐欲生其净信。发趣修行如佛证故。第二会普光明殿说十信等。第三会忉利天宫说十住等。第四会夜摩天宫说十行等。第五会兜率陀天宫说十回向等。第六会他化自在天宫说十地等。第七重会普光明殿说十定十通十忍等。从如来名号品至如来出现品。三十一品四十一卷。名修因契果生解分。因谓因行竖该六位。果谓佛果总摄十身。进修契证。令生胜解。欲使一乘圆机。依此所诠。发扬妙智。进趣修行。成六位之圆因。契十身之满果第八普光明殿普贤说离世间一品七卷经二千行法。名托法进修成行分。谓上差别因果。生解既终。今乃寄托前法摄解成行。故随举一行六位顿修。古德颂云。河倾二百问。瓶泻二千酬。一心观性海。万行炳齐修。六位因成满。八相果圆周。是也。第九会。给孤独园。说入法界品二十一卷经。名依人证入成德分。由前大行既具触事造微故。善财依佛菩萨历事知识。随所见闻无不契入。总斯教理不出信解行证。若兼所信所解所行所证。即自真心共成五字。斯乃本末该罗顿渐融摄。皆指一心同归性海耳。此经以入法界缘起普贤行愿为宗。诸佛秘藏如来圆教不思议解脱。顿入佛乘(已上清凉䟽)。

　　华严一乘秘教。亦名不思议解脱经。功用大故感应亦大。一四句偈。地狱众生闻之而脱苦。盥掌滴水。蝼蚁微类。承之而生天。欲学佛心慧了佛境界证佛地位。依此一乘法性海而修行者。不历地位。初发心时便成正觉。悉与三世诸如来等。譬如众流一滴之水。才入海中即名海水。若依大乘。二乘权教备修万行绵历多劫。不如闻是经以少方便疾得菩提。经云。此经不入一切众生二乘人手。唯除菩萨摩诃萨。一切声闻缘觉不闻此经。何况受持。若菩萨亿那由他劫。行六波罗蜜。不闻此经。虽闻不信。是等犹为假名菩萨。若有此经卷地。即是如来塔庙。礼拜供养。彼众生等具足善根。灭烦恼患得贤圣乐。闻此普贤大行海印深定法界体性。方知华严是佛根本教。释氏宗极故。修此感应传广示未闻。出华严感应传。

　　信力入印法门经五卷

　　右上三卷。佛说诸菩萨清净初欢喜地。得大无畏安隐处法。次二卷普贤说诸佛无障碍智。教化众生力自然智。普门现前。无边身一切遍见。无差别。无依止智等法门。末说信毁种种罪福。

　　度诸佛境界智光严经

　　佛华严入如来德智不思议境界经二卷

　　大方广入如来智德不思议经

　　右三经同本异译说如来安坐不动。而普现一切利益众生。

　　大方广佛华严经不思议入佛境界分

　　大方广如来不思议境界经

　　右二经同本异译。普贤说佛出现。乃至涅槃刹土时劫。光明威德等事。皆不可思议及诸菩萨修习法门。

　　大乘金刚髻珠菩萨修行分

　　右说佛于往昔经无量劫承事诸佛修习法门。

　　大方广佛华严经修慈分　【伏】

　　右弥勒问佛。云何少用功力。安乐无倦。而能速证广大佛法。在生死中。不受无量众苦逼迫。于诸佛法速得圆满。佛说应修慈心。为最上功德。速具相好成无上正觉。想念身中有十方诸佛国土。随一切众生所须。与种种安乐。舍离瞋恨怨结平等利益。是修慈人。乃至未能离于分别起我我所见。亦常得六种梵天之福。无始恶业皆得消灭。

　　大方广普贤菩萨所说经

　　庄严菩提心经

　　大方广十地经

　　右三经同本异译信力入印法门等十一经。并与华严分有相似。是眷属摄而非正部。

　　兜沙经

　　右是华严经如来名号品异译。

　　菩萨本业经

　　诸菩萨求佛本业经

　　右二经是华严净行品异译。

　　菩萨十住行道品

　　菩萨十住经

　　右二经是华严菩萨十住品译(新经在第十六卷略无偈)。

　　渐备一切智德经五卷

　　十住经四卷　【戎】

　　右二经是华严十地品异译(天亲菩萨造释论二十二卷)。

　　等目菩萨所问三昧经三卷

　　右是华严十定品异译。

　　显无边佛土功德经

　　右是华严寿量品异译。

　　如来兴显经四卷

　　右是旧华严宝王如来性起品及十忍品异译新经名如来出现品。

　　度世品经六卷　【羌】

　　右是华严离世间品异译。

　　罗摩伽经三卷

　　右是华严入法界品异译(此罗摩伽经比于本品文阙不同于其中间译出少分尔)。

　　大方广佛华严经

　　右续华严经入法界品(或有经本续入大部之中在第五十七卷)。

　　涅槃部总六部五十八卷六帙。

　　大般涅槃经四十卷　【遐】【迩】【壹】【体】

　　右北凉天竺三藏昙无谶第五译。宋文帝元嘉年中达于建业。时有沙门慧严慧观谢灵运。等以谶前经品数疏。简乃依旧泥洹加之品。目文有过。质颇亦改。治结为三十六卷。行于江左。比前经时有小异。虚字函有论一卷。略释大经。又论一卷释本有今无一偈佛言。吾灭度后汝等四众。当勤护持。我大涅槃。我于无量万亿阿僧祇劫。修此难得大涅槃法。今已显说。此是十方三世一切诸佛金刚宝藏。常乐我净周圆无阙。最后究竟理极无遗。诸佛于此放舍身命。故名涅槃。汝等欲疾得菩提。令一切众得出世法。当勤修习此涅槃经(出涅槃后分)。

　　宣律师问天人韦将军曰。诸佛说教。何等偈为般若。何等为华严。何等为法华。何等为涅槃。答曰。但是无相离我我所。即入般若。但是说诸度万行悲智摄益。即入华严。但是授声闻等记作佛。即入法华。但是决择邪正。说一切众生皆有佛性。即入涅槃。如此决择古今未有。味道君子幸愿知音(出灵感传)。

　　大般涅槃经后译茶毗分二卷　【率】

　　右是前大般涅槃经之余。憍陈如品之末。兼说灭度已后茶毗等事。佛言。若佛灭后。一切信心所施佛物。应造佛像。佛衣七宝幡盖香油。宝华除供养佛余不得用。即犯盗佛物罪。若佛现在若涅槃后。有人以七宝堂殿衣服饮食一切乐具。恭敬供养佛像。及舍利如芥子许。乃至尊重赞叹。是二人所得福德。无二无别。无量无边。能令众生离三界苦得涅槃乐。佛欲涅槃以手却衣。显出师子胸臆。上升虚空高七多罗树七返。告言。汝等大众。应当深心看我紫磨黄金色身。汝当修习如是清净之缘。于未来世得此果报。自今见已无复再睹。佛欲涅槃。放大光明。现种种大神变。大圣金棺。力士众人皆莫能举。佛神力故自然乘空。徐行入城西门而出东门。左右绕城七匝。诸人天等各设广大殊胜供养栴檀沉水。积高如山。人天举火皆不能然。待迦叶至金棺自然开。见佛相好紫磨金身。闭棺已复现双足。光照十方。从佛心胸自然火出。分布舍利。满八斛金坛。天上人间起塔供养。

　　大般泥洹经六卷

　　右是大般涅槃经之前分。尽大众问品。同本异译。

　　方等般泥洹经二卷　【宾】

　　四童子三昧经三卷

　　右二经同本异译佛于双树间将入涅槃。诸弟子众皆大哀恋。有四童子。皆大菩萨。从四方佛刹来。现大神通会集供养。与佛阿难问答说法。时无量无边人天菩萨。得道得果得无生忍。佛放大光明。度诸地狱极苦众生皆即生天。乃至成阿罗汉。无央数人天菩萨。皆得道进果。以至立无上正真道。魔波旬恼恨悲泣。今日所度。虽佛寿一劫所度。不能过此。我界遂空。佛言所未度者。如大地土。所度者如𤓰上土耳。及诸佛为罗云说法安慰。佛言。我所应度者皆已度讫。未度者皆已作得度因缘。我所应作皆已作竟。

　　大悲经五卷

　　右说佛将涅槃。诸弟子哀恋。佛安慰阿难等。说正法不灭。迦叶等及佛灭后。有诸大神通智慧威德弟子。流布佛法。汝勿忧愁。次说供养佛舍利如芥子。及作形像塔庙。乃至散一华于空中。若生一念敬信。果报福德不可思议。终当得至涅槃。佛执阿难手付嘱法藏。令广宣流布。令勿隐没。第一卷说大梵天王念言。我能胜他。他不如我。我是智者。三千大千世界中大自在王。造化众生世界等。佛言。非汝所造所化。是业所化。此大千世界是佛土。梵王礼忏悔过。

　　方广大庄严经十二卷

　　右二十七品。说如来于兜率天宫下生处胎。降生示现。童子示书现艺游行出家苦行。降魔成佛。转法轮等。次叙甚详。第十一说十二缘三十二相业。末说人能受持此经有种种胜妙功德。

　　普曜经八卷

　　右二经本同译别文详略有小异尔。

　　大藏圣教法宝标目卷第二

　　　　　　音释

　　鬘

　　(莫班切)。

　　眴

　　(输闰切)。

　　坏

　　(铺杯切未烧瓦器也)。

　　盲

　　(莫耕切目不明也)。

　　盥

　　(古玩切澡于也)。

　　谶

　　(楚赞切)。

　　坛

　　(徒含切甒属甒音武)。
乾隆藏第 143 册 No. 1608 大藏圣教法宝标目


　　大藏圣教法宝标目卷第三　　　　庭三

　　元清源居士王古撰

　　妙法莲华经七卷　【鸣】

　　右佛为一大事因缘故出现于世。为欲令众生开示悟入佛之知见。故说此一乘法。授诸声闻记。如是妙法诸佛时一说之。如优昙华时一现耳。先示化城之权。终与髻珠之秘。虽三车异驾而一雨同滋。皆令自知决定作佛。说是经时。多宝佛塔从地涌出十方诸佛集会证明。六万恒河沙等菩萨。及其眷属。护持流布。持经随喜。有六根清净等无量功德。若夫入旋陀罗尼诸三昧。见灵山法会俨然佛常住不灭。证悟者自知。非思议境界。天亲菩萨论二卷。天台智者证旋陀罗尼三昧九旬谈妙。妙玄文句止观。三大部三十卷。盛行东南。慈恩法师章䟽。广化西北。诵持灵感具有传记。流通震旦无盛此经。

　　法华三昧经

　　右是法华支派。

　　无量义经

　　右是法华前说。

　　萨昙分陀利经

　　右是略出宝塔提婆品中少分。

　　正法华经十卷　【凤】

　　右西晋竺法护译。品义大同。翻文有异。

　　添品法华经八卷　【在】

　　右隋天竺三藏崛多笈多。以秦译有阙文。添药草喻之半。提婆达多品陀罗尼次神力品后。嘱累品在卷终。余诸字句。亦间有改定。

　　维摩诘经三卷

　　右什法师译。维摩诘此云净名。示疾毗耶离城。佛遣声闻诸菩萨问疾。皆辞不任。文殊与八千菩萨大弟子等。来入丈室问答妙法。深谈实相不二法门等。借座灯王。请饭香积。手按大千。室容海众。亦名不思议解脱法门(生肇融𠮉四法师注解天台智者略䟽十卷)。

　　维摩诘经二卷

　　右吴支谦译。

　　说无垢称经六卷　【树】

　　右奘法师译已上三经本同译别。

　　大方等顶王经

　　大乘顶王经

　　善思童子经二卷　【白】

　　右三经同本异译。善思童子维摩诘子也。乳母抱持在重阁上。见佛自涌身空中。投下而住。空中献华问答。说甚深法。佛为授记作佛。

　　大悲分陀利经八卷

　　悲华经十卷　【驹】

　　二经同本异译右说诸佛本愿庄严清净佛土。释迦如来以大悲故。愿出五浊恶世成佛度生。说释迦佛因地布施身命。种种大悲行愿。弥陀阿閦观音势至文殊普贤本所发愿。读诵书写此经。乃至一偈胜十大劫行六波罗蜜。

　　金光明最胜王经十卷　【食】

　　合部金光明经八卷　【场】

　　右前后三译。经同品异。初北凉昙无谶译四卷十八品。次隋僧宝贵合诸译为八卷二十四品。然文皆不足。唐义净译十卷三十一品。比前最备佛说是金光明微妙经典诸经中王。说佛寿长远三身差别。金鼓忏悔。天神护法。大辩才天。大功德天。天王地神。皆同佑卫此妙经法。及供养天神天女。诵咒祈愿种种法门。后说救鱼生天。舍身饲虎。皆成佛因缘。

　　伅真陀罗所问如来三昧经三卷

　　右伅真此言树。谓天伎乐神。即乾达婆王名也。大紧那罗王经与此本同译别。伅徒门反。

　　大树紧那罗王所问经四卷　【化】

　　右二经本同译别。经初天冠菩萨问佛诸菩萨种种法门。佛随问答。说菩萨诸四句法。时大树紧那罗王从香山中与诸大众来礼敬佛。奏诸伎乐须弥等山颇峨涌没。四众八部大迦叶等。惟除不退转菩萨。皆悉起舞不能自持。乐中说偈。八千菩萨得无生忍请佛菩萨于香山供养七夜。佛说净六度方便等诸波罗蜜。一一各三十二法门。六十万余众生发无上正真道心。授王作佛记。又为八千王子说助菩提法。为八万四千夫人婇女说转女身法。及说菩萨成就三十二法。能为法器。及菩萨诸行法。又法施有三十二功德。此经亦名宣说不思议法品。

　　佛升忉利天为母说法经三卷

　　右佛升忉利天度夏安居三月。月天子问诸菩萨种种法门。佛随问答。略如维摩经。佛告目连。勿谓佛独在一阎浮提成道度生。于三千大千世界中示现降胎。现生成佛示灭。略说四方四维等诸佛名号国土。应现种种不同等事。

　　佛说道神足无极变化经四卷

　　右与升忉利天为母说法经本同译别。

　　宝雨经十卷　【被】

　　宝云经七卷　【草】

　　右二经同本异译。除盖障菩萨问佛。云何菩萨得十波罗蜜圆满。云何得等于地水火风空。如日月。如师子。如莲华。调伏寂静广大清净。智慧如海。善巧辩才。令众生欢喜信受。空无相愿。慈悲喜舍。游戏神通。离八难处。住不退转得如来法身金刚身。十二头陀。云何得种种善巧。生清净佛土。乃至云何速证无上菩提。佛各随问为说。问一答十。微妙富备。大略如华严普贤二千酬行法。

　　阿惟越致遮经四卷

　　不退转法轮经四卷　【木】

　　广博严净不退转法轮经六卷

　　右三经本同译别。广略文异说佛出五浊。方便说三乘化导众生。令入一佛乘。他方净土二十那由他劫植众德本。不如忍界从明至食说法化愚。令受三归五戒。况劝人出家广为说法令出三界。佛说信行法行八辈四果辟支佛。皆是不退转菩萨微妙法门。次诸大阿罗汉说密语。我等具足五无间业。谓无明能生生死为母。不正思惟及喜爱为父。坏诸想诸行为破僧。不坏凡夫法灭罗汉想。名杀阿罗汉。灭如来想名出佛身血。知一切法如幻如影如响故。次说众生若闻释迦牟尼佛名者皆于菩提得不退转。况持一华以供养耶。如尼拘陀树种子甚小。渐次长大。至荫五百人。有东方佛刹来三大菩萨。头面礼佛言。我等于此法中无有疑惑。我是如来。我是世尊。我是佛。尔时众会皆作是念。无有二佛并出世间。何缘彼作是说。佛偈云。不住一切法。求寂灭菩提。亦不得菩提。是故名如来。详如本国五百童女。五千尼。五千居士妇。闻法不复受胎为女人。皆生佛国。无量无边不可思议天龙八部人非人等。皆于菩提得不退转。

　　入定不定印经

　　不必定入印经

　　右二经本同译别佛说五种菩萨行。一羊乘行。二象乘行。初二菩萨于正等觉是不决定。于生死海不能救济一切有情。退失无上道。三日月神通乘行。四声闻神通乘行。五如来神通乘行。后三菩萨必定不退无上智道。如来行中广明种种大乘利他行法。大心人之龟鉴也。末说信敬供养瞋恶侵损大乘法人极大罪福。

　　等集众德三昧经二卷　【赖】

　　集一切福德三昧经三卷

　　右二经本同译别。毗舍离城净威力士。自念。我成就大力。阎浮提中无与等者。我当往观佛。何如我也。佛欲降伏。令目连取。佛为童子时与兄弟捔力。射箭着铁围山。佛言。是菩萨父母生力非神通力。若以神力当过无量诸佛世界。佛说人牛象师子力士诸天力诸菩萨力。各各增上十乃当一。以至十十地菩萨力。等一后身菩萨力。至成佛时超百千陪。过于菩萨魔梵人天等。不可喻说。次复较量种种福德。复说成就庄严福德种种法义。复次佛诸菩萨问答。解说此三昧法义。

　　持心梵天所问经四卷

　　右经初说如来种种光明名号功德。次持心梵天问。何谓菩萨志性坚强。言无恼热。德超众生。威仪安详。心不愦乱。开化尘劳。乃至于诸佛法而不退转。佛随所问。广为演说。次明网菩萨梵天文殊大弟子等问答法要。又诸菩萨各随所乐说菩萨法。次梵天大菩萨等受成佛记。末说此经大功德力。

　　思益梵天所问经四卷

　　姚秦什法师译。

　　胜思惟梵天所问经六卷

　　魏菩提流支译右二经与持心梵天所问经同本异译佛放光明照三千大千世界。普及十方无量佛土。东方过七十二恒河沙佛土。国名清洁。佛号日月光如来。有菩萨梵天。名曰思益。白佛。欲诣娑婆世界。佛言。应以十法游于彼土。于毁誉心无增减。于善恶心无分别。于诸愚智等以悲心。于上中下众生之类意常平等。于轻毁供养心无有二。于他阙失不见其过。见种种乘皆是一乘。闻三恶道亦勿惊畏。于诸菩萨生如来想。佛出五浊。生希有想。于此国中百千万劫净修梵行。不如彼土从旦至食无瞋碍心。其福为胜。

　　持人菩萨经四卷　【万】

　　晋译。

　　持世经四卷

　　秦什法师译右二经本同译别。什师所译。文备词顺。持世菩萨问佛。云何菩萨能知诸法实相。亦善分别诸法相。云何得念力转身成就不断念。乃至得无上菩提。佛为随问开示。初品答所问种种法门。次五阴品。次十八性品。次十二入品。次十二因缘品次四念处品。次五根品。次八圣道品。次世间出世间品。次有为无为法品。逐品法义至详至妙。及说过去诸佛本事。此经有种种大功德利益。乃至疾得无上菩提。

　　济诸方等学经

　　大乘方广总持经

　　右二经本同译别。佛说。谤佛法僧人必堕地狱。多劫不能得出。佛说过去劫为法比丘。以恶毒心谤净命比丘。扬其恶行。八十劫中。受地狱苦。又多生堕畜生中。方得人身。常受贫厄。喑哑无舌。法比丘者。则我身是。净命比丘弥陀佛是。由我过去愚痴无智。受苦如是。当知随顺恶友求法师短。讥毁损害。为自伤损。

　　大方广宝箧经二卷　【方】

　　文殊现宝藏经三卷

　　右二经本同译别。说文殊智慧辩才神通威德。游于诸佛国土。现种种殊胜等事东方佛土有第一智慧弟子。住梵天说法。声遍三千大千世界。闻文殊发大音声。惊怖坠落。如旋岚风吹于小鸟。复有佛土。大火灾起世界充满。文殊于彼火中。作莲华网而从中过。火所触和适快乐。声闻神力如小鸟。文殊神力如金翅迅疾。又七日七夜雨不断绝。诸比丘众未得禅定者。饥羸困苦。文殊化一钵食置讲堂上。千二百五十比丘。万二千菩萨皆得饱足。钵无减耗。魔化四万比丘来入会中。亦皆受供。钵食亦无减耗。悉皆降伏。又文殊三月竟夏不现佛边。大迦叶问何所在耶。答云。我在王宫婇女中。及诸淫女小儿中。迦叶念言。何缘此人与清净僧众为腊。即挝揵椎。欲逐出文殊。即见十方不可计数佛边各有文殊。各有迦叶。挝揵椎欲逐出之。佛语迦叶。汝欲逐出何者文殊。迦叶惭愧。欲置揵椎于地尽其神力而不能也。佛令礼文殊乃得堕地。佛言。文殊三月教化城中女人宫中婇女。及童男童女各五百人。及无量人得不退转成道得果。或生天宫。又说三十二德铠法门三万二千天人皆发无上道意。是经亦名文殊所现变化降伏众魔化诸异学。名曰宝藏。

　　证契大乘经二卷

　　大乘同性经二卷

　　右二经本同译别。佛在楞伽山。为罗刹王说众生舍身受身。中阴识神随业轮转。戒律持犯善不善果报种种差别。修行三十七品。至成无上菩提。声闻辟支佛菩萨如来。皆有十地。如诸小河流皆入大海。一切诸法皆悉流入毗卢遮那智藏大海。同一真如清净法性。授罗刹王成佛记。及说过去佛菩萨本缘。

　　深密解脱经五卷　【盖】

　　魏菩提流支译。

　　解深密经五卷

　　唐玄奘译右佛说一切法相。略有三种。一遍计所执相。二依他起相。三圆成实相。遍计所执。谓一切法。名假安立。自性差别。依他谓一切法缘生自性。如无明缘行。乃至集大苦蕴。圆成实相。谓一切法平等真如通达修习。乃至无上菩提。一切诸法皆无自性。无生无灭本来寂静。自性涅槃。如空华。如幻像。如虚空无生无灭。第三卷。弥勒问瑜伽种种义。极于微妙。第四。观世音问十地十一地微细法门。地地殊胜功德。及二愚痴。与所应学法。六波罗蜜因果种种法门。第五卷。文殊问如来法身化身。出现调伏说法威德住持等法门。

　　解节经

　　右如理正闻菩萨。问能解甚深义节。菩萨一切法无二。答说此经。

　　缘生初胜分法本经二卷

　　右序曰。本是一心积为三界。理极实相。筌穷假名。五因七果十有二分缘生之法。总备于此。佛说十二因缘法义微妙众经纲目。摄在兹焉。圣者郁楞伽作论释此经。先立偈三十。后以论释。故亦名三十论。

　　分别缘起初胜法门经二卷

　　右与缘生经同本异译。

　　相续解脱地波罗蜜了义经

　　右与解深密经第四第五卷同本异译。解在彼经。

　　楞伽阿跋多罗宝经四卷

　　宋天竺三藏求那跋陀罗译右佛在南海濒楞伽山顶。昔诸如来皆于此城说自所得圣智证法。非外道邪见及二乘修行境界。我今亦当开示此法。时大慧菩萨致一百八问。佛随所问答。说诸佛正觉性自性第一义心。成就世间出世间上上法。心意识生住灭相等。一百八法。传灯录僧那禅师曰。我初祖兼付楞伽经四卷。谓我师二祖曰。吾观震旦。唯有此经可以印心。仁者依行自得度世。又二祖凡说法竟。乃曰。此经四世之后变成名相。深可悲哉。我今付汝。宜善护持。

　　入楞伽经十卷　【身】

　　三藏真谛译。

　　大乘入楞伽经七卷　【发】

　　实叉难陀译右三经同本异译。初译四卷楞伽。夜叉王城劝请序致及流通等文不足。次流支译十卷。次七卷。则天久视年中译。序云。此经诸佛心量之玄枢。群经理窟之妙键。广喻幽旨。洞明深义。跋陀之译未弘。流支之义多舛。今讨三本之要。诠成七卷之了教。传灯之句不穷。涌泉之义无尽。

　　菩萨行方便境界神通变化经三卷

　　右上卷文殊说六波罗蜜等各各十二功德进修行门。次二卷尼乾子说佛三十二相。三十二大悲行。三十七助道四无畏。十八不共法等。与尼乾子经同而稍略。

　　大萨遮尼乾子所说经十卷　【四】

　　右第一第二卷。佛说一乘菩萨行方便境界奋迅法门。第三尼乾子与八十八千万尼乾子俱游行诸国。为严炽王说十不善业果报(华严十地品第二同)说国王护众生法。说转轮圣王七宝功德。又复有七种次宝。七者。一剑。二海龙王皮。三床。四园。五屋舍。六衣。七足所用宝。次说诸国王治国善恶法行。法行王能救护众生善行政治。用兵爱民等种种事甚详。及说国王布施十五种功德。次说外道聪明智慧各有罪过。第六至第九。说唯佛无诸过失。三十二相。八十种好。三十七品菩提分法。六通四无碍智。十力四无畏。十八不共法等不思议法门。佛言。尼乾子现行外道法。以一切无量种种身。化无量众生发菩提心。所供养佛不可量数。过无量数劫。当得成佛。名实慧幢王。国土胜妙寿法长远。此经是如来秘密藏。纯净妙藏。佛法印藏。三千大千世界众生俱时成佛。有人满足一劫供养礼拜尔所诸佛。所得功德。不如有人受持读诵书写流布此法门。过彼无量无边。

　　大方等无想经六卷　【大】

　　右大云藏菩萨问佛。云何修行得陀罗尼。云何得大海三昧。云何能解诸佛密语。云何得知具足法义。云何得到诸佛大海彼岸。云何如来身不名为血肉筋骨之所成立。若有如是身。云何为空。云何为地狱众生作安乐。云何得佛不可思议等问。佛答所问说此经。佛言。此经诸佛菩萨四百不可思议解脱法门。诸法宝藏神通王三昧等门。此经三名大云密藏菩萨所问。故名大云如来常住。毕竟无有入涅槃者。一切众生皆有佛性。故名大般涅槃。受持读诵断一切想。故名无想。

　　大云轮请雨经二卷

　　大云经请雨品二卷

　　右佛在龙宫。诸大龙王与八十四亿百千那由他龙王等俱来集会。广兴供养。佛为说除灭诸龙一切苦恼。降澍甘雨。诵陀罗尼。念五十四如来名。结坛祈求等法。二经本同译别。佛言。若一七二七日。远至三七日。必降甘雨。除不专念无慈心人及秽浊者。海水潮来尚可盈缩。此言真实决定不虚。

　　诸法无行经二卷　【五】

　　诸法本无经三卷

　　右本同译别。佛与师子游步菩萨文殊等问答。说一切法性。毕竟空寂无根本。无形相。无生灭无依住。入是法门疾得无生法忍。及说文殊与佛往昔因地谤毁说法性寂灭真空菩萨故。人堕大地狱。

　　无极宝三昧经

　　宝如来三昧经二卷

　　右二经本同译别。佛入宝如来三昧。震动十方无极佛刹海众菩萨来会。宝如来菩萨文殊舍利弗等种种问答。

　　慧印三昧经

　　如来智印经

　　右二经本同译别世尊入佛境界三昧。尔时众皆不见如来身心相。佛从三昧起。舍利弗文殊弥勒等问答说是经。

　　大灌顶经十二卷　【常】

　　右卷别各是一经。具列如左。第一卷灌顶七万二千神王护比丘咒经。二卷灌顶十二万神王护比丘尼咒。第三卷灌顶三归五戒带佩护身咒经。第四卷灌顶百结神王护身咒经。第五卷灌顶宫宅神王守镇左右咒经。第六卷灌顶冢墓因缘四方神咒经。说诸佛轮王四方葬法。第七卷灌顶伏魔封印大神咒经。第八卷灌顶摩尼罗亶大神咒经。第九卷灌顶召五方龙摄疫毒神咒经。第十卷灌顶梵天王神䇿经。占卜吉凶。第十一卷灌顶随愿往生十方净土经。或云普广所问品。即是别行随愿往生经。说诵经然灯造幡追福等法。追荐功德七分获一。若自发心获福无量。又说那含长者救父母生天因缘。第十二卷灌顶拔除过罪生死得度经。即是旧药师经。佛游维耶离者。

　　佛说药师如来本愿经　【恭】

　　药师琉璃光如来本愿功德经

　　右二经本同译别。说东方药师佛。本发十二大愿摄受众生。国土庄严如极乐世界。持诵愿求种种如意。及建立道场。放生解结。除病续命等法。与前灌顶经第十二一卷。本同译别。

　　药师琉璃光七佛本愿功德经二卷

　　右佛说东方七佛本因誓愿。国土庄严。种种功德教人持诵求愿。第七即是药师佛与前经本同译别。前略此广。

　　阿阇世王经二卷

　　右本同下后广此略。

　　文殊师利普超三昧经三卷

　　右文殊与诸菩萨问答法义。时诸天子以佛道难成。欲退取二乘灭度。佛为救此等故。放钵于地。下过七十二恒河沙佛土。五百声闻等皆莫能知钵在何处。文殊入普超三昧。不起于座。伸手下取而于钵来。诸佛土菩萨云集。于是退心者。与无量众皆坚发无上道心。阿阇世王为造逆罪故。问文殊诸大菩萨声闻众。乞请决疑。王上金色叠。文殊等诸菩萨皆忽然不现。乃至自不见身。遂悟道。文殊为说法。王断疑见谛。得不起法忍。佛为授记。于未来世当得作佛。号净界如来。

　　放钵经

　　右即普超三昧经中。文殊取钵。化退大心天子等。

　　月灯三昧经十卷　【惟】

　　右月光童子问诸佛行何等行。能为世作光明。得不思议智。云何得说法最上智无边智。具戒定慧净身口意。能知宿命。不处胞胎。得不坏众无碍辩。佛所得诸法相到一切法彼岸。愿为我说。佛为说此月灯正行一切诸法。体性平等。无戏论三昧。解释三百句法门。经中广说诸佛菩萨往昔因地行愿微妙法义。不可具载。

　　月灯三昧经　【鞠】

　　右说三界一切法生灭灭已寂灭为乐等法。皆具六种不可思议。如十八界四谛十二因缘等。一者诸行道识不可思议。二有为道识。三无为道识。四有住道识。五无住道识。六者皆空。不可思议。是为六种。

　　无所希望经

　　象腋经

　　右二经本同译别。佛说菩萨地甚深之法。口诵心思是菩萨藏解。此经者。如大象力。如大龙力。能令菩萨勇猛。故信解此经。是人现致二十种功德。

　　大净法门品经

　　大庄严法门经二卷

　　右二经本同译别。文殊教化胜金色光明德女发菩提心者。即汝身是。女闻法已。宿善根故。即得顺法忍。即能于四众中如法说法。与长者子同见佛受记。下卷说非以剃发染衣戒律等名为出家。能除众生烦恼三毒。起四无量心等。名为出家。问答略如维摩经。

　　如来庄严智慧光明入一切佛境界经二卷

　　右文殊为诸菩萨众。问如来法身不生不灭义。佛为种种喻说。

　　度一切诸佛境界智严经

　　右十方菩萨云集。文殊为请问无生无灭法义。佛说此经。

　　后出弥陀偈经

　　右赞往生净土胜妙。

　　观无量寿佛经

　　右阿阇世王母韦提希夫人幽闭苦恼。愿往生净土。不乐复生浊恶世中。佛为说极乐世界十六观九品往生法门。

　　阿弥陀经

　　什法师译。

　　称赞净土佛摄受经

　　奘法师译右本同译别。并佛说无量寿佛国胜妙庄严。种种功德。劝人念佛往生彼国。

　　观弥勒菩萨上生兜率天经　【养】

　　右佛说兜率天上有微妙宝宫四十九重垣墙宫殿。宝华宝林栏楯。琉璃为渠。皆七宝所成。庄严光明雨华天乐。说妙法音。极妙乐事说不可尽。弥勒于一时中成就五百亿不退转天子。若人能精勤修诸功德。威仪不缺。扫塔涂地。以众名香妙华供养。行众三昧。深入正受。读诵经典。虽不断结。若一念顷受八戒斋系念发愿。即得往生。弥勒于阎浮提岁数五十六亿万岁。尔乃下生。

　　弥勒下生成佛经

　　弥勒大成佛经

　　并什法师译。

　　弥勒下生经

　　法护译。

　　弥勒来时经

　　失译人名右四经本同译别详略异耳佛说弥勒下生时。阎浮提地平净如琉璃镜宝华林树。过于帝释欢喜之园。人有智慧威德。五欲快乐。无九恼苦。寿足八万四千岁。无中天者。皆长一十六丈。唯有三病。饮食便利衰老。人常慈心和顺调伏。无水火刀兵怨贼劫窃。饥馑毒害之难。不闭户。不杀生。不贪众宝。人无远近。皆两得相见。八功德水。异香华果充满。百味具足。佛身三十二丈。胸广十丈。面长五丈。一一相有八万四千好。光照千由旬。日月等光皆不为用。早晨出家是夜成佛。初会龙华树下说法。度九十六亿人成阿罗汉。第二会度九十四亿人。第三会度九十二亿人。皆阿罗汉。诣耆阇山出迦叶定。受释迦衣。迦叶奉衣已。踊身空中。现十八变。说释迦佛十二部经。八十亿人得阿罗汉。弥勒住世及正法住。各六万岁。于四天下各起八万四千塔像法二万岁。

　　大威灯光仙人问疑经

　　第一义法胜经

　　右二经本同译别。仙人问佛。众生流转诸趣。生灭轮回。业相体性义。佛说此经。

　　顺权方便经二卷

　　乐璎珞庄严方便品经

　　右二经本同译别。转女身菩萨。与须菩提舍利弗问答法义。说三十种沙门法。大乘诸行相貌法。有二十无过患利益众生事。故如来乞食。菩萨能随宜机变。顺众生乐欲而调伏之。化令进道。及说菩萨八种璎珞庄严。以自严饰。化度一切众生。得无碍辩。佛说转女身菩萨。方便成熟无量众生。受记成佛。

　　诸法勇王经

　　一切法高王经

　　右二经本同译别。意义与羊字函诸法最上王经本同。解在彼经。

　　六度集经七卷　【岂】

　　右施度二卷。说佛因地。不惜身命国城妻子种种行施因缘。戒度一卷。忍度一卷精进度一卷。禅度一卷。明度一卷。皆杂集众经中事类。佛昔因地戒忍精进定慧种种因缘。

　　菩萨睒子经

　　睒子经

　　右二经本同译别。出六度经第二卷。施度中说菩萨因地孝行死而更生事。

　　太子须大拏经

　　右与六度经。第二卷中须大拏事。本同译别。说佛因地。为国王子施白香象故。被逐入山。复施二子及妃等事。

　　太子慕魄经

　　太子沐魄经

　　右二经本同译异。出六度经第四卷戒度中。说佛因地。为国王子不语十二年。出家修道事。

　　九色鹿经

　　右出六度经第六卷精进度中。说佛因地。为鹿王舍身济人事。

　　大藏圣教法宝标目卷第三

　　　　　　音释

　　诘

　　(苦吉切)。

　　喑哑

　　(喑于金切哑乌下切喑哑疾不能言也)。

　　挝

　　(陟𤓰切击也)。

　　键

　　(巨偃切户钥也)。

　　睒

　　(失冉切)。
乾隆藏第 143 册 No. 1608 大藏圣教法宝标目


　　大藏圣教法宝标目卷第四　　　　庭四

　　元清源居士王古撰

　　无字宝箧经　【敢】

　　离文字普光明藏经

　　遍照光明藏无字法门经

　　右三经本同译别。佛答胜思惟菩萨问。菩萨所应断。除三毒我执懈怠睡眠无明等。应当守护一法。谓己所不欲勿施于人。及如来所证知法。

　　老女人经

　　老母经

　　老母女六英经

　　右三经本同译别。老母问佛。四相五阴六根四大从何所来去至何所。佛为说诸法来无所从去无所至。如两木出火。如鼓出声。如云雨雷电。如画随意从空尽空。万物亦尔。

　　月光童子经

　　申日儿本经

　　德护长者经二卷

　　右三经同本异译。说童子父名申日信奉外道。以火坑毒食试佛。童子谏父。佛为降伏受度事。

　　文殊师利问菩提经

　　伽耶山顶经

　　大乘伽耶山顶经

　　象头山顶精舍经

　　右文殊答净光天子。及诸菩萨问菩提心义菩萨行法。四经本同译别。

　　长者子制经

　　菩萨逝经

　　逝童子经

　　右三经本同译别。说长者子以食与衣奉施如来佛为授记。

　　犊子经

　　乳光佛经

　　右犊子舍乳施佛。佛为授记。后二十劫作佛。二经本同译有详略。

　　无垢贤女经

　　腹中女听经

　　右佛说法无垢女在胎藏中跪听。即示现出生。现大神变事。

　　转女身经

　　右经初如无垢贤女经所译。文义详广。佛说转女身法门。无垢女等皆为男子。

　　无上依经二卷　【毁】

　　右阿难问造高阁。及四事供养施四方僧。与起佛塔。供养舍利。二种福德何者为多。佛言。供养微尘数世界四果辟支佛。不如佛涅槃后取舍利如芥子大。造塔如阿摩罗子大。露槃如枣叶大。此功德甚多于前。若不回向菩提。所获福德。如世界微尘数作诸天王。况转轮王。下卷说如来三十二相八十种好种种胜妙功德因果不可思议。

　　未曾有经

　　甚希有经

　　右二经与前无上依经本同译。别前广后略。

　　希有希有校量功德经

　　最无比经

　　右二经本同译别。佛说供养大千世界诸佛上妙乐具。起塔高广。所获福德。不如起净信心受三归依。受三归依不如一念顷受持十善。受十善不如一昼夜持八戒。受尽形大戒。其福转胜前所获福。百千万分不及其一。

　　大乘百福相经

　　大乘百福庄严相经

　　二经本同译别右佛说一阎浮提众生十善福聚。数满百倍。成一转轮圣王。王四天下自在福。如是百倍。成一天王帝释福聚。又增满百倍。成一第六他化自在天王福。又百千倍成一梵王福。此上渐渐倍增。成大千世界主大梵天福。又无量亿百千倍。成一最后身菩萨福。又无量亿百千倍。成如来一毛孔福。复百千倍。成一随好福。复百千倍。成三十二相中一相福。三十二相福聚。始成如来随类教化一切众生音声福聚。如是威光势力。皆不可思议。及所修因地行愿法门。

　　决定总持经

　　谤佛经

　　右二经说十菩萨谤佛业障。遇佛忏悔灭除。大略同本。真言别。

　　宝积三昧文殊问法身经

　　入法界体性经

　　右二经佛文殊舍利弗问答。本同译别。

　　如来师子吼经

　　大方广师子吼经

　　右佛命胜积菩萨。往北方法上如来所。听大师子吼方广法门。佛问。汝从何来。胜积默然。海众皆疑。三界尊问云何不答。佛现微笑曰。诸佛境界不可思议。当知无说是名真说二经本同译别。

　　前世三转经

　　银色女经

　　右二经本同译别。说佛因地以身布施事。

　　阿阇世王受决经

　　采华违王上佛受决经

　　右二经本同译别。说然灯献华供养世尊。得授佛记。

　　正恭敬经

　　善恭敬经

　　右二经说弟子事师仪范及罪报。

　　称赞大乘功德经

　　妙法决定业障经

　　右二经本同译别。说菩萨不应亲近二乘人。及说大乘名义。

　　大乘四法经

　　菩萨修行四法经

　　右二经。四法。谓宁失身命。不舍菩提心。亲近善友不舍忍辱。依寂静处。二经本同译别。

　　谏王经　【伤】

　　如来示教胜军王经

　　佛为胜光天子说王法经

　　右三经本同译别。佛为胜光王胜军王等。说世间福乐。五欲贵富。自在威势。宫殿园林。亲属臣佐。象马车乘。珍宝服御。种种庄严悉皆无常不可长保。年少会老。强健必病。含血之类要终归死。老病死时良医拱手。迅速不停。随业流转。堕诸恶趣。不可以势力逃避抗拒。唯以正法治国勿行恶法。应愍众生皆如一子。薄赋敛省徭役。赏善罚恶。远离不忠良者。无受佞言。当受忠谏。恭敬三宝。教民为善。能如是龙天欢喜福力延长。国无灾难。寿命增益。名闻十方。后生天上乃至成佛。佛言。我终不说获得世间诸欲乐具名富贵者。得佛正法圣慧财宝积聚受用。乃名圆满真富贵者。

　　大方等修多罗王经

　　转有经

　　右二经本同译别。佛为国王说无常空法。

　　文殊师利巡行经

　　文殊尸利经

　　右二经本同译别。文殊舍利弗问答。文殊说。真如法界众生众不减不增不染不净等。

　　思惟十二因缘经

　　缘起圣道经

　　右二经说佛思十二因缘法本同译别。

　　稻芉经

　　了本生死经

　　右二经本同译。详略别。稻芉经弥勒为舍利弗详说十二缘义。

　　自誓三昧经

　　如来独证自誓三昧经

　　右二经本同译别。说佛出家苦行成道。净居天现证。及迦叶证果。

　　灌佛形像经

　　摩诃刹头经

　　浴像功德经

　　浴像功德经

　　右四经本小有异。译别。说供养舍利及造佛像。以香水灌浴佛像。诸供养中最为殊胜。所获福德无量无边。

　　造佛像福报经

　　作佛形像经

　　右二经本同译别。优填王问造佛形像得何福报。佛说。得种种福报。无量无穷不堕三恶道。不生贫贱家。生天得道乃至菩提。其福甚多。于江河海水出过十倍。

　　龙施女经

　　龙施菩萨本起经

　　右长者女名龙施。见佛发无上道心。楼上舍身即转为男子。佛为授记。本起经本同。更说龙施宿命。为毒蛇闻法舍身。生兜率天下生为长者女。

　　八吉祥经

　　八吉祥咒经

　　八阳经

　　八佛名号经

　　右四经各说八佛菩萨名号持诵功德。本同译别。

　　盂兰盆经

　　报恩奉盆经

　　右二经佛为目连说救母法。并为未来世。为见世及七生父母。祈福拔苦。

　　校量数珠功德经

　　数珠功德经

　　右二经本同译别。文殊说诵掐数珠一遍。铁者得福五倍。赤铜千倍。真珠珊瑚等宝百倍。槵子千倍。莲子万倍。水晶者福万万倍。用菩提子。或但手持。其功德无量无数不可称量。

　　不空罥索神变真言经三十卷　【女】【慕】【贞】

　　右佛在补陀洛山。与九十九亿俱胝大菩萨及天龙八部居。观世音菩萨说是神咒。是一切诸佛菩萨大宝光聚。若造极恶业。应堕阿毗地狱。经无数劫受无间苦。能忏悔持诵。罪悉得灭不堕地狱。唯五逆罪现世轻受病苦。何况净信轻罪受持无不成就。若种种灾厄怖畏恶梦不祥。悉得消灭。有无量殊胜利益。坛场手印。持诵祈愿。咒药治病。降伏摄召诸天种种神变。及求佛菩萨天神龙女药精现身等法。

　　不空罥索陀罗尼自在王咒经三卷　【洁】

　　宝思惟译。

　　不空罥索陀罗尼经

　　李无谄译右二经本同译别。十六品观世音菩萨说除一切业障。集一切福慧。成就一切佛法。满一切求愿。役召降伏除止灾疫。求见观音种种等法。

　　不空罥索咒经

　　隋天竺三藏译。

　　不空罥索神咒心经

　　奘法师译右二经本同译别。说持诵者。获种种殊胜功德。咒药治病除灾灭业。种种求愿等法。本经后序云。此经者。三际种智之格言。十地证真之极趣也。裂四魔之遍罟折六师之邪幢。运诸子之安车。诣道场之夷路者也。印度诸国。咸称为如意神珠。名不空者。谓掷罥取兽。时或索空。兹教动桴罔不玄应。故尔。

　　千眼千臂观世音菩萨陀罗尼神咒经二卷

　　右唐贞观中智通翻译讫。恳祈征应。感现圣证。此陀罗尼能灭罪治病。降伏魔怨。满足一切祈愿。请雨止雨种种殊胜功德。有二十五种印咒法。大身咒九十四句。与大悲心咒本别。

　　千手千眼观世音菩萨姥陀罗尼身经

　　右二经本同译别。观世音说利益一切众生持诵坛印。摄召降伏。除灾增寿。能满种种求愿。日月蚀时咒苏一百八遍。结印印苏食。令人日诵万偈。

　　千手千眼观世音菩萨广大圆满无碍大悲心大陀罗尼经

　　右唐西竺三藏伽梵达磨译。观世音菩萨白佛。我欲众生得安乐除病寿命富饶。灭一切恶业因缘。成一切功德善根。离一切怖畏。满一切所求。说此神咒。若受持者。除灭身中百千万亿劫生死重罪。不受十五种恶死。得十五种善生。及说四十手种种求愿。及治种种病苦等法。

　　观世音菩萨秘密藏如意轮陀罗尼神咒经

　　唐于阗三藏实叉难陀译。

　　观世音菩萨如意摩尼陀罗尼经

　　唐天竺三藏宝思惟译。

　　观自在菩萨如意心陀罗尼经　【男】

　　唐三藏义净译。

　　如意轮陀罗尼经

　　唐三藏菩提流支译右四经本同译别。诵者除灾集福。消罪愈病。五无间业皆得清净。百千种愿悉得如意。降伏鬼神见佛菩萨资具丰足色力安盛。种种咒药护摩等法。

　　文殊师利根本一字陀罗尼经

　　曼殊室利菩萨咒藏中一字咒王经

　　右二经同本异译。佛说此咒守护众生。一切如来秘密心大神咒王。更无过者。有大神力。文殊常来拥护。此咒尚能摄得文殊。况余贤善。能消一切灾障。恶梦怨敌。五逆四重十恶罪业。一切不祥。能成办一切善事。满一切愿。二遍护同伴。三遍护一宅。四遍护一城。五遍护一国。及说咒种种药病等法。

　　十二佛名神咒经

　　称赞如来功德神咒经

　　右二经同本异译。说十方十二佛名。及神咒持诵功德。五千五百佛名经。第一卷十二佛号与此同。

　　孔雀王咒经

　　大金色孔雀王咒经

　　佛说大金色孔雀王咒经

　　孔雀王咒经二卷

　　大孔雀咒王经三卷

　　义净译右五经同本别译。前略后广。佛时一年少比丘析薪。为毒蛇螫。闷绝于地。吐沫翻目。阿难疾走告佛。佛说此咒令往救治。即得消除。此咒于一切恐怖厄难疾病忧恼饥馑囚系。悉得解脱。有大神力。求者皆验。五天诸国南海十洲。无问道俗二乘。皆尊敬读诵。求请蒙福。交报不虚。旧经文阙。致此土未甚流布。义净本。画像坛场軓式具备。利益无边。

　　陀罗尼集经十二卷　【效】【才】

　　右唐永徽年中天竺三藏译。此经本出金刚大道场经。大明咒藏六万偈中之少分也。撮要而译。第一卷佛部上大神力陀罗尼经。释迦佛顶三昧陀罗尼品。种种印坛。求愿降伏等法。第二卷佛部下说诸佛顶印咒等法。药师琉璃光佛。阿弥陀佛印咒。持诵得往生事。及数珠跋折啰功能法相等法。第三般若波罗蜜经心咒印坛等法。第四第五第六卷。观世音印咒坛场诸法。第六卷半后诸大菩萨法会。势至文殊弥勒地藏普贤虚空藏等印咒法。第七第八第九。金刚部大笑火头青面金刚等金刚诸印咒法。第十第十一诸天部。摩利支天功德天。及释梵四王日月星宿诸部神王。各各献佛助成三昧印咒。佐护众生法。第十二卷诸佛大陀罗尼都会道场灌顶普集坛法。

　　诵真言功德力。如日月之光。念佛功德如夜灯之光。若日日供养诵明。兼念佛功德。如须弥之高大海之深。若唯念佛名不兼诵明。如香山之小。阿耨达池之浅。若日日供佛诵明灭罪。如火烧草木。功德不可思议(第三卷末)。

　　十一面观世音神咒经

　　十一面神咒心经

　　右二经与前陀罗尼集经第四卷十一面神咒经同本异译。集经中印法广备此经。观世音说种种持咒求愿殊胜法。

　　摩利支天经

　　右佛说。有天名摩利支。常行日月前。有陀罗尼。能守护人。一切时处。怨贼兵刃。不能加害。种种利益。与前集经第十卷初同本异译。前广此略。

　　咒五首经

　　右奘法师译。一千啭陀罗尼。二六字咒。三七俱胝佛咒。四一切如来随心咒。五观自在随心咒。

　　千啭陀罗尼观世音菩萨咒经

　　右与前集经第五卷初及杂咒。同本异译。

　　六字神咒经

　　右与前集经第六卷中文殊咒。及咒五首同杂咒。

　　七俱胝佛大心准提陀罗尼

　　七俱胝佛母准泥大明陀罗尼

　　右二经同本异译。咒五首。及杂咒中同。说是陀罗尼大胜妙功德种种求愿等法。

　　观自在菩萨随心咒经

　　右观音说是咒。有不可思议威力。多所饶益。怨对恶障巧畏一切皆息。能满种种求愿等法。

　　佛顶尊胜陀罗尼经(杜行顗等译三十五句)　【良】

　　右唐高宗仪凤元年。西域僧佛陀波利。来礼五台。愿见文殊。忽见一老人谓曰。汉地众生多造罪业。唯有佛顶尊胜陀罗尼经。能灭除恶。师可以此经来流传汉土。广利群生。拯济幽明。报诸佛恩。语已忽然不见。僧遂西还。永淳二年取经回至京。高宗诏日照三藏。与司宾寺典客杜行顗。同译此陀罗尼。八十八殑伽沙俱胝百千诸佛同共宣说。为救善住天子七返傍生之苦。为救三涂六道十恶五逆一切众生种种生死危急苦难。夭者增寿。病者脱苦。书高幢上。或窣堵波中。结坛咒土。有种种殊胜功德。众生堕恶趣者。悉得解脱。救拔幽显。最不思议。大历中僧法照。入金刚窟文殊圣寺。见佛陀波利云。

　　佛顶尊胜陀罗尼经(佛陀波利译三十四句)

　　右即前经本。日照译。进高宗秘藏禁中。波利泣请曰。捐命取经本期普济。愿请梵本。帝还之。乃访西明寺僧顺贞同翻。遂有两译。其实一也。

　　最胜佛顶陀罗尼净除业障经(三藏地婆诃罗译三十六句)

　　右亦同前本。而序说善住天子因果等事加详。

　　佛顶最胜陀罗尼经

　　右与前本同译别。僧彦悰序(四十八句)。

　　佛顶尊胜陀罗尼经

　　右义净译五十三句。

　　舍利弗陀罗尼经

　　出生无量门持经

　　无量门微密持经

　　无量门破魔陀罗尼经

　　四经本同译别右佛为十方海会菩萨。说是决定大乘一切功德甚深法藏。能满一切愿。有种种胜妙功德。

　　阿难陀目佉尼呵离陀邻尼经

　　阿难陀目佉尼呵离陀经

　　出生无边门陀罗尼经

　　一向出生菩萨经。

　　四经本同译别右佛说此陀罗尼殊胜秘密微妙法门。能满菩萨一切行大功德藏。阿弥陀佛往昔因地。为国王太子。闻是经已。奉持精进。七千岁中不睡。胁不至席。不念爱欲财宝。不问他事。常独处止意不倾动。复为教化世间人民。令八十亿万那行人皆得阿惟越致。

　　种种杂咒经

　　右集种种神咒。

　　妙臂印幢陀罗尼经

　　胜幢臂印陀罗尼经

　　右二经本同译别。能灭五逆十恶等罪。终不更受诸恶趣生。得种种乐。

　　无崖际总持法门经

　　尊胜菩萨入无量法门陀罗尼经

　　右二经本同译别。说陀罗尼功德利益。及广演法义。

　　金刚上味陀罗尼经

　　金刚场陀罗尼经

　　右二经本同译别。说诸趣十二缘等法。皆陀罗尼门。

　　师子奋迅菩萨所问经

　　华聚陀罗尼经

　　华积陀罗尼经

　　右三经本同译别。说持咒功能保护众生。

　　六字咒王经

　　六字神咒王经

　　右二经本同译别。说灭一切恶毒咒厌延寿解难法。

　　虚空藏问七佛陀罗尼咒经

　　如来方便善巧咒经

　　右二经本同译别。诸佛各各说咒保护众生。消灾除病灭罪延寿。及能令人知宿命事。有种种求愿法。

　　持句神咒经

　　陀邻尼钵经

　　东方最胜灯王如来经

　　右三经本同译别。诸佛菩萨各说神咒利乐众生。有种种求愿法。

　　善法方便陀罗尼经

　　护命法门神咒经

　　金刚秘密善门陀罗尼咒经

　　右三经本同译别。说此咒能保祐众生。有种种持法。

　　无垢净光大陀罗尼经

　　右婆罗门七日当命终堕大地狱。礼佛求救。佛为说此延寿灭罪陀罗尼。令修古佛舍利坏塔。安此陀罗尼于轮撑中供养。得延寿灭罪。有种种仪法。撑塔中柱也造塔当检用。

　　请观世音消伏毒害陀罗尼经

　　右说陀罗尼。能救护一切众生。消伏毒害种种障难。

　　内藏百宝经

　　右说佛方便智。随顺世间诸示现事。

　　温室洗浴众僧经

　　右说洗浴众僧。有大功德福报。

　　须赖经

　　右舍卫国中有极贫者。名曰须赖。方便度人。示现极贫。道力坚固。天帝屡试而不动。须赖得瑞应珠宝。常谓波斯匿王。为极贫者欲施与王。王以为不然求证于佛。佛为说法。授须赖佛记(与宝积经第二十七善顺菩萨会同本异译)。

　　私阿昧经

　　右长者子名也。见佛威光问因地。佛为说此经。

　　菩萨生地经

　　右佛为长者子差摩竭说菩萨行。

　　四不可得经

　　右说四人得五神通。隐身空中海中山石中闹市中。皆欲逃死而不得。

　　梵女首意经

　　右佛为首意女说法授记。

　　成具光明定意经

　　右佛为贵姓子善明。说广修六度等法。有法名成具光明定意。不见十方生死起灭之处。乃至如来皆无见止清净想。亦不止清净想。是为空见无所见。当是时心不在内不处外。不道不俗。不有不无。不起不灭。不于动摇处。是心无根无音响。为空为灭。为都无所有。为应成具光明定意之法。是法无所有。强为其名。后为善明等授如来记。

　　宝网经

　　右佛为宝网童子。说诸佛名号功德。

　　菩萨行五十缘身经

　　右说佛身相好因地功德。

　　菩萨修行经

　　右五百长者发正真道意。问佛当学何法。佛为说此经。

　　诸德福田经

　　右佛说八福田。一者众僧有五净德。名曰福田。为良为美。为无旱丧。供之得福又有七法广施行者得福。即生梵天。一者兴立佛图僧房堂阁。二者园果浴池树木清凉。三者常施医药疗救众病。四者作坚牢船济度人民。五者安设桥梁过度羸弱。六者近道作井渴乏得饮。七者造作圊厕施便利处。是为七事。得梵天福。佛会中阿罗汉比丘比丘尼天帝释等。各各说往昔因缘。道边作小精舍。供给止息僧福报。为帝释轮王。施一呵梨勒果供众僧九十一劫无病瓶酪施豪尊荣贵。施沐浴无病身真金色。一柰奉佛。累劫端正。不生胞胎。施珠璎为天帝释。施圊厕累劫无病无诸秽垢。

　　大方等如来藏经

　　右说众生烦恼身中有如来藏与佛无异。有九譬喻。如华开见佛。蜂去得蜜。槺除成米。金出不净。如贫女妊圣王。如开模出金像。过去常放光明王。佛说是经。诸菩萨众闻者。除文殊观音势至金刚慧四菩萨。余皆已成佛道。末说闻持此经功德。

　　佛语经

　　右龙威德上王菩萨问佛语。非佛语义。佛说此经。

　　金色王经

　　右说佛因地施辟支佛食获福报。

　　演道俗业经

　　右佛为给孤独长者等五百居士。说治家财有三辈。出家修学三乘。疾成佛道。开化众生之法。

　　百佛名经

　　右说持百佛名功德。

　　称扬诸佛功德经三卷　【必】

　　右佛说四方上方诸佛。名号本愿功德。持诵者获福无量。

　　须真天子所问经四卷

　　右佛答须真天子所问菩萨三十二事。又文殊答所问大乘法义。能断一切狐疑。普入诸佛方便慧。

　　摩诃摩耶经二卷(一名佛升忉利天为母说法经)

　　右佛于忉利天宫为母说法。及摩耶夫人所自说偈。佛涅槃已。摩耶从天来下。世尊从金棺起。如师子王奋迅。放千光明与千化佛悉皆合掌向摩耶说偈已。阖棺如故。又名佛临涅槃母子相见经。

　　佛说除灾患经

　　右维邪离国灾患。投佛求救。佛来至已。国人安乐。灾病除愈。复说才明长者家大富饶。㮏女生于华中。及恒河边一切饿鬼种种宿因。

　　孛经

　　右外道谋欲毁佛。杀女埋祇树间七日事露。佛说宿命为国王师。其名曰孛。王后以谗间故。孛辞去。其国遂乱。后王悔过复尊用孛。故国复治。

　　观世音受记经

　　右说观世音次补弥陀佛。其国土庄严超越百千万倍。佛号功德山王如来。得大势菩萨次补观音成佛。号善住功德宝王如来。

　　海龙王经四卷　【改】

　　右海龙王供佛问法。请佛入宫。化作三道宝街。从海边至海底。金银琉璃甚微妙好。如佛昔从忉利天下阎浮提。佛入龙宫化海众生无量无边。佛言犯戒律者。不舍直见。不堕地狱。此类多生龙中。释迦佛法中有九百九十亿居家出家者皆生龙中。佛以一衣遍分龙众。使免金翅鸟怖。佛衣虽一。而亿万龙众受用无尽。及为龙王诸眷属等说法授记。

　　首楞严三昧经三卷

　　右佛说是三昧。非九地已下菩萨及二乘人所知。唯受职菩萨之所能得不以一事一缘一义可知。一切禅定解脱三昧神通无碍智慧无所不摄。如海会百川得此三昧故。一切三昧皆悉随之。故名首楞严会中诸大菩萨证此三昧者。各现种种大自在神变。

　　观普贤行法经

　　右阿难迦叶弥勒问佛。云何众生不失无上菩提之心。云何不断烦恼。不离五欲得净诸根。父母所生眼得见障外事等。佛说是经。说观普贤菩萨身相境界。忏悔灭罪净六根等。得诸佛现前三昧。

　　观药王药上二大菩萨经

　　右说二大菩萨本因行。愿为兄弟同发菩提心。及记当来相次成佛名号。寿量庄严等事。及观念二菩萨灭罪获种种功德。内有五十三佛名忏罪法。

　　不思议光菩萨所说经

　　右舍卫国有弃婴儿。遇佛即能问答说法踊身空中放大光明。证无生忍。受菩提记佛说昔因。于毗婆尸佛法中。以瞋恚詈骂菩萨。生生为淫女子被弃空处。恶业尽故。受善业报。遇佛授记。

　　十住断结经十卷　【得】【能】

　　右说十住菩萨所断所修所证等种种法义(第九卷说中阴生灭甚详)。

　　诸佛要集经二卷

　　右说世尊于东方天王佛土与诸佛会集说法。文殊师利欲往彼土见佛闻法。天王如来神力移立铁围山顶。令讲无极深妙之法。为将来诸菩萨众显大光明。离意女佛前入定。以文殊神力不能出定。佛言。弃阴盖菩萨乃能出此女定。文殊与离意女弃阴盖菩萨等。问答种种要妙法义。

　　未曾有因缘经二卷

　　右说佛子罗云出家。幼少不乐听法。佛为化度说经。上卷说佛往劫为野干。以闻法不修行故堕旁生。为天帝说十善法。八万诸天发菩提心。诸天供养礼敬。死生兜率天。下卷说五女婢昔世因缘。滥受信施累劫受苦偿债等事。

　　菩萨璎珞经十四卷　【莫】【忘】

　　右此经四十五品。佛与诸大菩萨罗汉问答种种法要。会众闻法受度不可胜数。

　　超日明三昧经二卷

　　右佛说此三昧大慧光明利益。能照无形。一切不碍四大。不碍云雾夜闇。不碍铁围故。诸菩萨问答种种法。要日天王王后太子眷属。请佛日宫供养问法。天人受度无量。有长者女。名曰慧施。与五百女人闻法发愿。转为男子。受记却后十劫成佛。及说佛往昔因地。以谤法故历劫堕大地狱。又以解空精进故。得速疾成佛。

　　贤劫经十三卷　【罔】

　　右佛说了一切法本三昧。复详列二千一百诸度无极合八千四百诸度无极。一变为十。乃至八万四千诸三昧门。销除八万四千众垢尘劳。是诸佛道深入无极致一切智。复说贤劫千佛(第六卷)名号父母弟子光明寿量。说法所度。遗法年数。分布舍利及发意因地。

　　大法炬陀罗尼经二十卷　【谈】【彼】

　　右佛说过去无量无边劫放光如来。说此陀罗尼甚深经典。此陀罗尼门。则能总摄诸余经典。出生一切修多罗一切章句。一切分别义。一切诸波罗蜜故名为门。五十二品说种种法门因缘。

　　大威德陀罗尼经二十卷　【短】【靡】

　　右佛为阿难说陀罗尼法本。过去诸佛已说广利益诸天人等故。令众生受安乐故。广说三界诸趣善恶事相种种法。令诸众生增智增念增慧增辩。

　　佛名经十二卷　【恃】【己】

　　右佛说能受持读诵此诸佛菩萨名者。终不堕恶道生天人中常值佛菩萨善知识离诸烦恼至得菩提。

　　过去庄严劫千佛名经

　　见在贤劫千佛名经

　　未来星宿劫千佛名经

　　右佛说闻是佛名。信乐持诵供养赞礼者。胜用十方佛国满中珍宝纯摩尼珠。至梵天百千劫中布施。经中有种种忏悔法。

　　佛所护念经二卷

　　右列十方佛名。初中后无长叙说。

　　五千五百佛名经八卷　【长】

　　右说受持佛名功德及诸陀罗尼。

　　华手经一十卷　【信】

　　右佛与诸大比丘诸菩萨等。夏安居已。三千大千世界。八部云集及他方诸佛会中。一生补处菩萨等各持华奉供佛。说是断众生疑经。知一切众生深心令入法海。说诸菩萨行及净佛国化众生业。成就诸波罗蜜法门。有种种因缘。

　　大方等陀罗尼经四卷　【使】

　　右佛言。我去世后此方等经在阎浮提。如日月照明世间。众生遭恩得见四方。能灭一切大罪业报。身有白癞一心忏悔。若不除差无有是处。此是一切众生之大珍宝。能令众生得究竟乐。四重五逆佛海死尸。依小乘经。如断多罗树毕竟不生。无忏悔处。依大乘经听许洗浣。此经如咒枯生果。如死者还生。如囚闻赦。如病得医。如贫得宝。如行到家。经云。于一劫中教化一切令登补处。格其功德。不及香华供养此经功德。况能依法修行者耶。经中详说修忏行道灭罪增寿善恶梦应种种事相。南岳思禅师七载修行。遂净六根。天台智者。方等三昧行法一卷。说修行此法至详至妙。

　　大方广圆觉经

　　右佛言。此经百千万亿恒河沙诸佛所说。三世如来之所守护。十方菩萨之所归依。十二部经清净眼目。亦名如来决定境界。名为顿教大乘。顿机众生从此开悟。亦摄。渐修一切群品。布施七宝积满大千世界。不如闻此经名及一句义。教百恒河沙众生得罗汉果。不如有人宣说此。经分别半偈。圭峰禅师作大小䟽钞修证仪。裴相作序。盛行于世。

　　僧伽吒经四卷

　　右佛说。闻此法门除五无间罪。于菩提得不退转。一切善法皆得成就。所得功德之聚。如佛世尊。当得寿八十劫。九十五劫自识宿命。六万劫中为转轮王。于现在世。人所敬重。刀毒不伤。妖蛊不中。临终见诸佛安慰之言。汝莫怖畏。将至佛国闻此法门不堕恶道不堕愚痴。不生边地。若人施诸乐具。供养六十二亿恒河沙诸佛闻此法门其福正等。详如本经。

　　力庄严三昧经三卷

　　右佛入力庄严三昧。十万诸佛刹地大震动。诸佛悉皆赞叹。释迦佛勇猛精进。能行难行苦行。有大愿力。于五浊恶世救苦众生。十方佛土闻释迦佛名者。皆得受菩提记。或得声闻果。力庄严者。如来十种力有大威德神变。令三千大千世界成大庄严。详如本经。

　　观佛三昧海经十卷　【可】

　　右说佛身相好光明。观三十二相。有无量殊胜功德。系心入定。逆观顺观。是为念佛三昧。佛示现相好光明时。四众八部了了得见。有业障者。见佛色身犹如灰人。或如聚墨。佛说其宿咎。教以忏悔已皆得明见得果受记(第三卷)观佛心品(第五卷)说诸地狱一切苦相甚详。观佛心者。是大慈也。大慈所缘。缘苦众生。苦众生者。谓三恶道也。第十说观七佛十方佛。及诸佛菩萨。说昔因地。因观佛得道。佛言。此观佛三昧。是一切众生犯罪者药。破戒者护失道者导。盲𡨋者眼。愚痴者慧。黑闇者灯。烦恼贼中是勇猛将。三世诸佛皆说如是念佛三昧。十方诸佛皆由此法成三菩提。

　　大藏圣教法宝标目卷第四

　　　　　　音释

　　抗拒

　　(抗苦浪切拒其吕切抗拒抵御也)。

　　掐

　　(苦洽切爪刺也)。

　　螫

　　(施只切虫行毒也)。

　　顗

　　(鱼岂切)。

　　悰

　　(昨宗切)。

　　㮈

　　(乃代切)。

　　蛊

　　(果五切毒也)。
乾隆藏第 143 册 No. 1608 大藏圣教法宝标目


　　大藏圣教法宝标目卷第五　　　　庭五

　　元清源居士王古撰

　　大方便佛报恩经七卷　【覆】

　　右佛于往昔劫中。孝养父母。乃至舍身命血肉救济父母。为报重恩及求无上菩提。累劫修积难行苦行。种种因缘。第六卷优波离品。详说受三归依及持犯斋戒。种种功德罪报经。末说三十二相因果法。

　　菩萨本行经三卷

　　右说佛因地。为求佛法施舍身命利益众生。供养法师等种种苦行因缘。及五百罗汉各各自说往昔善行。致生天得道因缘。但或扫塔。或散华。或施辟支佛一饭。或献一草盖。或以一偈赞佛等。皆致生天得道无量福报。

　　佛说法集经六卷　【器】

　　右佛与诸大菩萨大弟子等。说广大胜妙法集法门。诸菩萨入何法行。知如来生如来身。如来成真实常住大般涅槃正遍知法空义法。师义不共住法化事法行胜妙果报。六通三明八解脱八胜处。十一切入。十自在十谛九定十力十智六度四念六念等。种种胜妙法义。

　　观察诸法行经四卷

　　右佛说五百三十五菩萨法行。皆由三摩地心观察故。则能了知何等法。应亲近应念修应多作。不应亲近不应念修不应多作等。种种法门。

　　菩萨处胎经一卷　【欲】

　　右佛自兜率天降神入母胎。现处宫殿。为诸方来供养菩萨广说法要。化度无量众。现入六道种种化身。度诸众生。说无尽宝法藏。分别五种非实神通。菩萨得六通慧。复说佛宿命。作日月天子五星二十八宿。及作人天神仙外道。更无量苦行。无过涅槃。可谓真道。说八关斋。是诸佛父母。龙受八关斋戒。金翅鸟不能害。帝释受之。修罗战不能胜。如是等法不可具载。佛涅槃后。贤圣结集最初出经。此为第一。

　　弘道广显三昧经四卷

　　右无热恼龙王。请佛菩萨大弟子等。于阿耨达池宫殿中。半月供养诸佛。愿说菩萨大士应所修行法门。得诸佛法相好具足。得普智心修习道品。文殊迦叶须菩提等问答。末授无热王菩提记。

　　施灯功德经

　　右佛说于佛像经法舍利前。以一灯至多灯供养。照道一阶。或塔一面。或时速灭。或风吹灭。或油炷尽。虽施少灯其福报不可思议无量无边。惟佛能知。非声闻缘觉能了。于现在世得三种净心。临命终时得三种明见四种光明。生天得五种清净。得四种可乐之法。得三业善友清净。于世世中得八种胜法。得八种资粮八种增上之法。广如本经。

　　鸯崛魔罗经四卷　【难】

　　右此唐言指鬘。受外道教杀一千人。取指为鬘以血涂身。而少一人。佛往化度而现其前。说偈问答。即调伏受度指鬘。说摩诃衍。如来藏法说偈阿难释梵护世魔王诸大弟子菩萨等。佛言。菩萨成就四十相者。即非新学菩萨。佛言。鸯崛摩罗。是南方一切世间乐见上大精进佛。文殊是北方欢喜藏摩尼宝积佛。指鬘母及指鬘师。师妇踊身空中说偈。而没不现。佛言。三人皆我所幻化。不可思议。度无量众生。

　　无所有菩萨经四卷

　　右无所有菩萨问佛。菩萨若有染有著有系有犯。如何远离超越成一切智。修习圆满一切功德。佛说此经。令诸菩萨于一切法中无有障碍。有难调伏杀害人者。过去瞋恨谤毁菩萨故。五百生中生生受毒蛇身。害无数众生死入大地狱。最后生刑杀人家。杀人饮血。广造恶业。见佛光明胜妙。发惭愧心自叹恶劣。又闻佛与无所有菩萨问答空法。心智猛利。即得断漏除瞋恚。分别烦恼颠倒。受成佛记。无所有菩萨说法而不现身。以身相胜妙。惟除如来在三界中。无有胜者。诸女人见此菩萨身相闻法。皆变身为男子。

　　明度五十校计经二卷

　　右六波罗蜜等法。能越生死到彼岸故。名明度五十种法行。校比计度于诸法中相应不相应。有罪无罪。烦恼尽未尽。诸相具未具。功德满未满等。

　　中阴经二卷　【量】

　　右中有身具足五阴。在死有后居生有前。二有中间故名中阴。佛具不思议神变力故。教化一切中阴众生断恶修善。七十八亿百千那由他住中阴众生。发菩提心。

　　大法鼓经二卷

　　右佛与迦叶问答上乘义。种种譬喻。化城贫子等喻。如法华经。后说离车童子。降魔护法受记作佛。

　　文殊师利问经二卷

　　右文殊问。世尊答说种种法义。戒品字母品杂问品。问答诸法义。住家过患。出家功德入定。见十方佛及咒华疗治等法。

　　月上女经二卷

　　右维摩居士女也。生时有大光明。故名月上。自说往因。后诣世尊供养。与舍利弗诸菩萨问答法要。转身为男子。佛记后八万亿劫。当得作佛。号月上如来。

　　如来秘密藏经二卷

　　右说菩萨种种行法。

　　大乘密严经三卷　【墨】

　　右有净佛土超出三界殊胜净妙。名曰密严。诸菩萨众皆是智慧神足意生之身。如日月明珠镜中之像。而来住此。诸菩萨问。金刚藏菩萨答。广说微妙不思议法门。

　　占察善恶业报经二卷

　　右地藏菩萨说。上卷以木轮占察三世善恶因果业报。一百八十九种等事。下卷说一切诸法依心为本。广说大乘进趣方便深要法门。说是究竟实义时。十万亿众生发菩提心。九万八千菩萨得无生法忍。佛深赞喜。

　　文殊师利问菩萨署经

　　右佛说诸菩萨所当学诸菩萨所依住法。观行境界藏识等义。

　　莲华面经二卷

　　右如来于入涅槃三月前。入跋提河浴。告阿难言。汝可至心观如来身三十二相。久远乃现难出难见。日月有大威德光明。在佛身边悉蔽不现。释梵诸天王等。常赞叹佛光明殊胜。如来舍利如芥子恭敬供养者。所得功德无量无边。阿僧祇不可数不可说。次说佛付嘱八部天龙夜叉王等护持佛法。佛钵舍利。佛涅槃以后至弥勒佛时。放大光明作大利益等事。

　　大乘造像功德经二卷

　　右佛在天宫安居三月。为母说法。优陀延王渴仰思佛。故发愿造像。毗首羯磨天工巧无匹。变身为匠者。即以是月初八日。弗沙宿合毗婆诃底出现之时。佛初诞生时起作。不日而成。佛于三道宝阶从天而下。两边阶道皆黄金成。中道琉璃。足所践处布以白银。诸天七宝而为间饰。诸天翼从威德炽盛。光明赫奕。如满月在空众星共绕。如旭日初出彩霞纷映。梵王执白盖在右。帝释持白拂侍左。诸天乘空随佛而下。侧塞虚空。音乐妙香。雨华积至于膝半。路四天王献供殊妙。劫初已来所未曾有。佛告优陀延王。汝于我法中初为軓则。更无有人与汝等者。令诸众生得大信利。已获无量福德广大善根。天帝告王。佛在天上赞王造像功德。诸天悉亦随喜。宜自欣庆。佛说。若有人以杂彩缋饰。或金银铜铁铅锡镕铸。或雕刻织绣。或白灰丹土。若泥若木。乃至极小如一指大。获种种福报。功德无量无边。不生边小国土下劣种性不净邪见贫穷之家。生人天中圆满超众。无诸病苦。不为毒药兵仗诸横缘所伤害。不受苦报。及说女人受男身男子受女身。黄门二形不男。边夷受生等因缘。若造佛像皆免。所灭种种罪。所获种种福详如本经。

　　广大宝楼阁善住秘密陀罗尼经三卷

　　右说宝楼阁陀罗尼殊胜功德。种种印咒求愿持诵等法。

　　一字佛顶轮王经五卷

　　右说此诸咒王。是无碍最胜大明咒法。及结界建坛画像供养澡浴诵持轮结印。咒入三摩地证神通。除业障。降伏魔怨。种种求愿殊胜成就等法。

　　大陀罗尼末法中一字心咒经

　　右说此陀罗尼胜妙功德。印画坛场。种种求愿降伏呼召等法。

　　大佛顶如来密因修证了义诸菩萨万行首楞严经十卷　【[糸*系]】

　　右阿难为大幻术摩登伽女咒摄。将毁戒体。世尊顶放百宝光明。光中千叶宝莲。有佛化身坐宣神咒。阿难归来佛所。佛说此经。名大佛顶首楞严王具足万行。十方如来一门超出妙庄严路。七处征心。八还辩见。飞光击触。宝手开合。显真性不动。自心妙明常光现前。性周法界。歇即菩提。不从人得。文殊选择诸圣二十五圆通。以观音从闻入道。为此方真教体。五浊十二类众生受生源因。修三渐次方得除灭。从干慧地修行增进。十信十住十行十回向。四加行十地等妙。二觉五十五位。十因十类。七趣三界。生业因缘。十种禅那。五阴区宇。种种魔事。次说修三摩地。断杀盗淫妄。道场持咒修证功德。佛言。若人以七宝满十方虚空。奉上微尘诸佛承事供养。所得福德。不如以一念将此法门开示末学。若人身具四重十波罗夷。应入阿鼻狱。是人罪障应念消灭。如教行道直成菩提。无复魔业。

　　大毗卢遮那成佛经七卷　【染】

　　右说十佛刹微尘数执金刚神秘密主问佛受持真言曼茶罗坛场印像护摩字轮法义。铃杵供养愿求修证种种法门。

　　苏婆呼童子经三卷

　　右童子请问执金刚菩萨。世间受持真言。不得成就。为法不具耶。为无力耶。有罪耶。为真言字有加减耶。菩萨为说受持真言坛场供养除障分别金刚杵等。成就遮难种种法门。

　　金刚顶念诵经四卷　【诗】

　　右于百千颂中金刚顶大瑜伽教中。略说坛场印咒秘密法门。持诵供养得无量功德。利益圆满一切愿求。尽众生界。救护利乐。

　　苏悉地羯罗供养法经三卷

　　右说严净神室澡浴供具。数珠神线草镮宝座。护身结界诵持求愿法。

　　牟梨曼陀罗咒经

　　右诵持此咒有大功德。自一百八遍至百万遍。各有种种应验。消一切灾病罪障。满一切祈求志愿。结印结界。建坛场护摩炉等。种种法式。

　　七佛十一菩萨陀罗尼经四卷　【赞】

　　右诸佛菩萨释梵龙天星。辰各说神咒。利益众生。灭罪求福。拔苦治病。修道证果。治种种鬼病。受持求愿等法。

　　大吉义神咒经二卷

　　右佛说结咒界法拥护众生。辟却摧伏一切恶毒鬼神罗刹夜叉等。并种种求愿法。诸天龙王各各说降伏恶毒利益众生咒法。

　　文殊法宝藏陀罗尼经

　　右说诸佛菩萨陀罗尼。及印画。持诵种种求愿法。利益众生。不可思议功德。

　　金刚光焰止风雨陀罗尼经

　　右说降伏诸恶毒龙恶风暴雨。保护众生。及苗稼华果等。种种神咒加持法。

　　阿吒婆拘鬼神大将上佛陀罗尼经

　　右说降伏一切恶毒鬼神虫兽。救护诸难。

　　阿弥陀鼓音声王陀罗尼经

　　右说持咒往生净土。十日十夜昼夜六时专念决定见佛。此咒六十余句。

　　大普贤陀罗尼经

　　右说种种治鬼病法。

　　大七宝陀罗尼经

　　六字大陀罗尼经

　　右二经说持咒。能除一切怖畏。安稳利乐。

　　安宅经

　　右说保安家宅。辟除不祥。祈福利人法。

　　摩尼罗亶经

　　右说除治种种鬼病法。

　　玄师颰陀神咒经

　　右说辟除鬼神蛇虫贼劫法。

　　护诸童子陀罗尼经

　　右说保护小儿并求子息法。

　　诸佛心陀罗尼经

　　拔济苦难陀罗尼经

　　八名普密陀罗尼经

　　右三经并说持诵种种功德。

　　持世陀罗尼经

　　右说持诵神咒。贫乏者富。疾病者安。罪障者消除。危惧者安乐。

　　六门陀罗尼经

　　右说持咒六愿利益自他。

　　观音普贤陀罗尼经

　　右说种种求愿持诵功德。

　　智炬陀罗尼经　【羔】

　　右日月宫中诸佛会集同声所说。后有救拔五逆罪。谤正法人。破阿鼻地狱众生。令解脱法。

　　诸佛集会陀罗尼经

　　右说持咒增长寿命消除灾难。

　　随求即得大自在陀罗尼经

　　右共八咒。并说种种求愿书写受持画戴功德。能成就一切善事。常为诸天龙神之所拥护。诸佛菩萨之所忆念。一切罪障灾病恶梦不祥悉得消灭。并说种种灵验救护事。

　　百千印陀罗尼经

　　右说若造一塔。写此经安置塔中。所得功德。如造百千塔等无有异。

　　救面然经

　　右说阿难夜见一面然饿鬼言。却后三日汝当命尽来生我趣若能布施百千恒河沙数饿鬼。并百千婆罗门及仙人等。各令饱足。汝得增寿。我得离苦。佛说此咒令一切饿鬼饱足生天。施食人。具足成就供养百千俱胝恒河沙数如来功德。经末有甘露陀罗尼。令一切饿鬼甘露充足。

　　庄严王陀罗尼咒经

　　右说持咒种种功德。命终决定往生极乐国土。

　　香王菩萨陀罗尼经

　　一切功德庄严王经

　　拔除罪障咒王经

　　善夜经

　　右四经并说。陀罗尼持诵求愿种种殊胜功德。

　　虚空藏菩萨能满一切愿陀罗尼求闻持法经

　　右说持咒结印。画像求愿。于日月蚀时。咒苏。求闻持等法。

　　曼殊室利五字陀罗尼品经

　　右说受持此陀罗尼功德。及种种印咒修行法要。

　　观自在如意轮菩萨瑜伽法要

　　右说种种印咒求愿修行法。

　　佛地经

　　右说摄大觉地五种法。谓清净法界。如来四智。

　　佛垂涅槃教诫经

　　右与虚字函遗教经同本异译。

　　出生菩提心经

　　右迦叶初见佛。佛为说三乘差别菩萨行相。

　　佛印三昧经

　　右说佛入三昧。菩萨声闻不见佛身。说不得般若波罗蜜不得成佛。

　　文殊涅槃经

　　右说文殊现生涅槃德相及观法。

　　异出菩萨本起经

　　右说佛因地现生出家学道成佛。

　　千佛因缘经

　　右说贤劫千佛同一劫中成佛因缘。

　　贤首经

　　右佛为洴沙国王夫人。说十方佛菩萨名。及女人疾得为男子法。

　　月明菩萨经

　　右佛为月明菩萨说施法。及说佛昔为智止太子。以血肉施病比丘事。

　　心明经

　　右梵志妇。施佛饭汁一杓。获授记事。说佛不以七事笑。不以欲。不以瞋。不以痴。不放逸。不利欲。不荣贵。不为富饶笑。授菩萨声闻辟支佛等记。乃笑。光入项入面入肩入脐入膝入足。各各差别。

　　灭十方冥经

　　右说持十方佛名功德。

　　魔逆经

　　右文殊说与念字函文殊悔过经本相类。

　　鹿母经

　　右佛昔因地为鹿母守信就死。

　　德光太子经　【羊】

　　右说菩萨种种行法。次说佛昔因地。舍国王太子位。从佛出家事。

　　大意经

　　右说佛往昔为长者子。入海求珠作大施惠。福报功德事。

　　坚固女经

　　右说坚固女。对佛发无上道心。现大神力受菩提记。

　　商主天子所问经

　　右文殊为商主等诸天子说。诸菩萨入一切智智。达一切法彼岸。速满足六度。于一切智当修行法胜妙法门。

　　诸法最上王经

　　右说比丘云何受施。能为人天福田。佛说菩萨及发菩提心人种种布施。不足为报。与养字函一切法高王经。本同译别。

　　师子庄严王菩萨请问经

　　右说八曼茶罗最胜法门。供养观音弥勒虚空藏普贤执金刚文殊。止诸障地藏八大菩萨。有大功德利益。获大福报乃至降魔成佛。

　　离垢慧菩萨所问礼佛经

　　右说礼十方佛。归依忏悔。随喜回向。发愿种种法门。

　　受持七佛名号经

　　右说持七佛名号功德福报。

　　寂照神变三摩地经

　　右贤护菩萨问种种法。佛说是经。序品如念佛三昧。卷终似文义未毕。

　　佛临涅槃记法住经

　　右佛记涅槃后一千年中。法住盛衰。次第正法灭后。有国王大臣长者居士等。供养恭敬赞叹护持建立佛法。皆是不可思议菩萨愿力。与诸有情作大饶益。

　　差摩婆帝受记经

　　右频婆娑罗王夫人问佛相好因缘。十力四无畏四无碍十八不共法等。佛为说经。授成佛记。

　　不增不减经

　　右佛为舍利弗说法身本际法义。

　　造塔功德经

　　右说造塔。乃至小如庵罗果轮如枣叶以盛舍利或四句偈功德如梵天。

　　右绕佛塔功德经

　　右说旋绕佛塔种种功德。

　　大乘四法经

　　右文殊说大乘种种菩萨修行法门。并种种有障无障善恶梦相。

　　有德女所问大乘经

　　右有德女供养佛问法发愿。佛为授记。

　　大乘流转诸有经

　　右说业识如梦迷惑故转回。

　　法印经

　　右佛为海龙王说四句偈。

　　师子素䭾娑王断肉经

　　右说佛往昔因地舍身利生事。

　　妙色王因缘经

　　右说佛昔因地为国王求无上菩提。天帝下试。舍妻子自身命。求法因缘。

　　般泥洹后灌腊经

　　右说四月八七月十五日。以香汤浴佛。烧香燃灯供养获大福德。

　　八部佛名经

　　右说持八佛功德利益。

　　金刚三昧经二卷　【景】

　　右诸菩萨问佛无生实际一味真实法。佛说此经。后付嘱云。是经能入如来智海。持是经者则于一切经中无所希求。摄诸经要无量义宗。种种心地法门。

　　优婆夷净行法门经二卷

　　右此经说毗舍佉母问佛修学菩提种种行门。修集相好因果功德。乃至如来现生因缘法门。富备非独优婆夷所行也。修行人宜常读诵。

　　投身饿虎起塔因缘经

　　右说佛因地为太子。为饿虎舍身。经舍千身超劫成佛。

　　树提伽经

　　右长者名也。其家富盛过于国王。此经说往昔因事。

　　金刚三昧本性清净不坏不灭经

　　右弥勒问法云地菩萨。云何入金刚三昧。得成无上菩提。佛说此经。

　　师子月佛本生经

　　右佛说婆须蜜多菩萨往昔因缘。于然灯佛灭后。堕弥猴身。见一罗汉坐禅。取袈裟披。擎香炉绕行。供养罗汉。为授三归五戒。由受戒故。命终生兜率天。值遇一生补处菩萨。从是以后值佛无数。今当次补弥勒。号师子月佛。并八万四千金色弥猴亦受佛记。种种因缘。

　　长者法志妻经

　　右长者妻。豪富自恃捶挝奴婢。佛说法教化。即变为男子。佛为授记。

　　萨罗国经

　　右佛教化萨罗国王说法授记。

　　十吉祥经

　　右说十佛名号受持功德。

　　内习六波罗蜜经

　　右说六妙门为六波罗蜜法。

　　慈心因缘不食肉经

　　右说释迦佛因地为白兔王。弥勒为仙人。入山修梵行。暴水七日不得食。兔王舍身火中供养。故超劫成道。

　　长寿王经

　　右说佛因地为国王。行慈爱民弃国舍身事。

　　法常住经

　　右说有佛无佛法常住故。

　　八大人觉经

　　右说诸佛菩萨所觉念八事。谓世间无常。国土危脆。多欲为苦。生死疲劳等事。

　　三品弟子经

　　四辈经

　　右二经本同。皆佛说。弟子在家出家。男女所当禁戒功德。罪业行业胜劣等法。

　　长者女庵提遮师子吼了义经

　　右说有明知生不生相。而为生所留。虽自明现。力未充故。若不见生性。虽有胜辩谈说甚深典籍。即是生灭心。说彼实相如盲辨色。因他语故。说青黄赤白黑。而不能自见。

　　当来变经

　　右佛说法灭时种种恶事。

　　过去佛分卫经

　　右说佛因地见佛出家事。分卫此云乞食。

　　十二头陀经

　　右详说十二头陀行。十二者。一在阿兰若处。二常乞食。三次第乞食。四受乞食法。五节量食。六中后不饮浆。七着弊纳衣。八但三衣。九塳间住。十树下止。十一震地坐。十二但坐不卧。

　　法灭尽经

　　右说当来佛法灭种种事。首楞严般舟三昧经先灭。

　　甚深大回向经

　　右说回向功德福报。

　　天王太子辟罗经

　　右太子自说往修善因果福事。

　　菩萨调伏藏经二十六部五十四卷。

　　按开元释教录云。菩萨净戒唯禁于心。声闻律仪则防身语。故有托缘兴过。聚徒诃结菩萨大人都无此事。佛直为说令使遵行。既无犯制之由。故阙诃结之事。诸大乘经明学处者。摭之于此。为菩萨调伏藏云。

　　菩萨地持经十卷　【行】

　　右说信解行三地。亦摄十地。此诸地能与诸菩萨为所依止处。复能出生一切诸菩萨行故。持者能任摄持诸菩萨行愿诸波罗蜜。故名地持经。中说七地。六是菩萨地。一是菩萨如来共地。一者种性地。二解行地。三净心地。四行迹地。五决定地。六决定行地。七毕竟地。从初发心及修六度万行。六神通菩提分法。及修相好因果等法门。详妙。

　　菩萨善戒经九卷　【维】

　　右佛说诸菩萨修习六度万行。三昧六通。供养三宝。兼利自他。修相好业。三十七助道品。从初发心至究竟地。一切菩萨修学行相法门。又名菩萨藏经。

　　净业障经

　　右比丘无垢光犯戒忧悔。见佛求哀。佛说此经。复为授记未来成佛。复说往昔勇施比丘犯淫杀戒。遇弥勒菩萨说法。得无生忍。勇施今已成佛。号宝月如来。是经能破一切恶业结缚。除一切闇障。

　　优婆塞戒经六卷　【贤】

　　右佛为长者子说是经。广明三归八戒五戒。供养三宝。六波罗蜜。四无量心。三种菩提。修三十二相业等法门。义丰慧广。非惟为在家菩萨修行龟镜。亦出家菩萨之轨范也。趣菩提者。所当精勤修学。

　　梵网经二卷

　　右此经梵本有一百一十二卷六十一品。此是第十菩萨心地一品也。罗什法师参定三乘经论五十余部。惟梵网经最后诵出别书。出此心地一品。什每诵持以为心首。当时三百余人同诵此一品。此经佛说十重四十八轻戒。三世如来同说。三世菩萨之所当学。

　　受十善戒经

　　右佛说受八戒。是诸佛为在家人制出家法。及说十业善恶因果报应等事。

　　菩萨璎珞本业经二卷　【克】

　　右佛略说四十二位贤圣名字因果行相。六入明门。谓十住十行十向十地。无垢地妙觉地明观法门。亦名六坚六忍六慧六观。璎珞者。谓铜宝银金琉璃摩尼水精。如是六位菩萨以百万阿僧祇功德璎珞。严持二种法身。

　　佛藏经四卷

　　右佛说初诸法实相品。说诸法无生无灭无相无为。次念佛品。说念无分别即是念佛。见诸法实相名为见佛。次念法品。次念僧品。第二卷净戒品。说破戒比丘有十忧恼箭。诃叱种种破戒罪相。第三卷净法品。深戒不净说法得大罪报。往古品。净见品。说佛昔因累劫修学。以有所得故。不蒙诸佛授记。是经戒来切至。凡学佛者宜熟观诵。

　　菩萨戒本(出地持戒品中慈氏菩萨说)

　　菩萨戒本(出瑜伽论本地分中弥勒菩萨说)

　　右昙无谶译似唐译而略。

　　菩萨戒羯磨文

　　右奘法师译。

　　菩萨善戒经

　　右说菩萨戒法持犯行相。大略与戒本同。

　　菩萨内戒经　【念】

　　右文殊问佛。初发意菩萨以何功德开化众生。佛说忏罪受戒。十二时戒法。十住功德。

　　优婆塞五戒威仪经

　　右说种种戒法。

　　清净毗尼方广经

　　寂调音所问经

　　文殊师利净律经

　　右三经本同译别。寂调音天子问。文殊答大乘法义菩萨声闻不同行相等种种譬喻。

　　舍利弗悔过经

　　菩萨藏经

　　大乘三聚忏悔经

　　右三经皆舍利弗问佛。忏悔灭罪速得菩提。佛为说灭一切业障忏悔劝请随喜回向等法。校量所获福报。

　　菩萨五法忏悔文

　　右说忏悔。劝请。随喜。回向。发愿。谓之五法。

　　菩萨受斋经

　　右说菩萨斋戒法及受斋日数解斋法。

　　跋陀罗菩萨经

　　右文殊问。跋陀罗菩萨答。悔过发愿劝请回向等法。校量所获福报。

　　文殊悔过经

　　右文殊说菩萨忏悔劝请随喜回向发愿等法。

　　法律三昧经

　　右说学菩萨道退转过失。外学仙人禅定等法。

　　十善业道经

　　右佛在龙宫说十善业因果功德。

　　大智度论一百卷　【作】字至【正】字

　　右龙树菩萨造。释大般若经。富词妙辩理精事广。西域学者无不钦崇。什法师云。余若广译。千卷有余。为秦人识劣十分存一。盖从略也。故至三十八卷才译初品云。

　　十地论十二卷　【空】

　　右天亲菩萨造。释华严经中十地品。

　　大乘宝积经论四卷　【谷】

　　右解释宝积第四十三会。

　　弥勒菩萨所问经论六卷

　　右解宝积经中第四十一会。第五卷解十二支因缘义。甚详。

　　宝髻菩萨四法经论优波提舍

　　右天亲菩萨解释大集经四十七会宝髻菩萨品。优波提舍此名论。

　　佛地经论七卷　【传】

　　右亲光菩提造经。说五法为佛地。一清净法界。二大圆镜智。三平等性智。四妙观察智。五成所作智。经诠此理。论详解释。

　　金刚般若经论三卷

　　右无著菩萨造论释经。

　　能断金刚般若波罗蜜多经论颂

　　右无著菩萨造颂释经。

　　金刚般若波罗蜜多经论三卷　【声】

　　右天亲菩萨造论解经。

　　金刚般若波罗蜜经破取着不坏假名论二卷

　　右功德施菩萨造论释经。

　　能断金刚般若经论三卷

　　右无著菩萨造颂释经。世亲菩萨释义。

　　文殊师利问菩提经论二卷

　　右天亲菩萨造论解经。

　　妙法莲华经优波提舍

　　右天亲菩萨造论略释法华经义。

　　法华经论二卷　【虚】

　　右天亲菩萨造论释经。

　　遗教经论

　　右天亲菩萨造论释经。

　　胜思惟梵天所问经论三卷

　　右天亲菩萨造论释经。

　　三具足经论

　　右天亲造论。三具足者。一施二戒三闻。具摄众行解释三法门事甚详。而经本未译。

　　转法轮经优波提舍

　　右天亲说。佛成道已。为五比丘等及诸天人初转法轮。优波提舍此云义门。

　　涅槃经论

　　涅槃经本有今无偈论

　　右皆天亲造论。略释涅槃义。

　　无量寿经论

　　右天亲作偈。复作论释偈。说极乐国功德庄严。种种胜妙。劝求往生。词简义广理事圆具。

　　大藏圣教法宝标目卷第五

　　　　　　音释

　　缋

　　(胡对切与绘同𦘚也)。

　　铅

　　(与专切黑锡也)。

　　[颳-古+友]

　　(蒲拨切)。
乾隆藏第 143 册 No. 1608 大藏圣教法宝标目


　　大藏圣教法宝标目卷第六　　　　庭六

　　元清源居士王古撰

　　瑜伽师地论一百卷　自【堂】字至【善】字

　　右无著菩萨。咨问弥勒大乘经义。还阎浮提。以己所闻为余人说。多不生信。无著即自发愿。请弥勒夜降阎浮。放大光明广集有缘。诵出十七地经。随所诵出随解其义。经四月夜方竟。虽同在一堂听法。唯无著得近弥勒。余但遥闻。此论奘法师译。梵语瑜伽此云相应。谓一切乘境行果等所有诸法。皆名相应境。谓一切所缘境。此境与心相应。故名相应行。谓一切行此行与理相应。故名行相应果。谓三圣果。此果位中诸功德法。更相符顺。故名果相应。师谓三乘行者。由闻思等。次第习行。如是瑜伽随分满足。展转教人。故名瑜伽师。地谓十七地境界。谓五识相应地。意识相应地。有寻有伺地。无寻有伺地。无寻无伺地(寻谓寻求伺谓伺察或思或慧于境推求粗外名寻即以二种于境审细位名伺旧名觉观出诸经音义)三摩呬多地。非三摩呬多地。有心地。无心地。闻所成地。思所成地。修所成地。声闻地。独觉地。菩萨地。有余依地。无余依地。

　　显扬圣教论二十卷　【庆】【尺】

　　右无著菩萨造。宣说瑜伽师地论中要义。显扬圣教。文约义周使人易晓。区别义类为十一品。错综该罗法义深广。

　　大乘阿毗达磨集论七卷　【璧】

　　右无著菩萨造。解释五蕴十八界六度四摄四无量行四谛三十七菩提分等法义。令后学披览略文知深广妙义。

　　王法正理论

　　右弥勒菩萨造。说出受王问佛言。有诃谏我不真实过失。心不悔恼。有赞我不真实功德。心亦不喜。唯佛能知诸王过失功德真实。愿为我说。佛言。王有九种过失。一不自在。二性暴恶。三猛愤发。四恩惠薄。五受邪佞。六所作不思。七不顾善法。八不知差别。九纵任放逸。无此过失为九功德。又有五种衰损门。五方便门。又有五可爱乐法。王能远离过失修习功德。当获一切利益安乐。

　　瑜伽师地论释

　　右最胜子等诸菩萨造。略释瑜伽师地法义。

　　显扬圣教论颂

　　右无著等造颂十一品释诸法要。

　　大乘杂集阿毗达磨论十六卷　【非】【宝】

　　右安慧菩萨翻释上集论。

　　中论四卷

　　右龙树菩萨造。佛入灭已。论宗纷诤。大士依大般若义。造论以折中。此论无言不。穷无法不。尽会通真俗有无断常之边见。故名曰中论。亦名中观。以观辩于心。论定于口耳。睿法师序云。百论治外以闲邪。中论袪内以流滞。大智释论之渊博。十二门观之精诣。寻斯四者。真若日月。无不朗然鉴彻矣。予玩之味之。不能释手云。

　　般若灯论十五卷　【寸】

　　右龙树菩萨本分别。明菩萨释显深妙法。明佛道因。破迷灭闇。息诸恶见。分别照明。列为二十七品。与中论本同译异。

　　百论二卷

　　右提婆菩萨造。天亲释。肇法师序云。此论以百为名。理致渊玄。统群籍之要。文义婉约。穷制作之美。什法师常所咏味。以为心要。

　　十二门论

　　右龙树造。睿法师序云。十二门者。总众枝之大数。门者。开通无滞之称。穷理尽性实相之折中。道场之要轨也。

　　十八空论

　　右十八空者。一内空。二外空。三内外空。四大空。五空空。六真实空。七有为空。八无为空。九毕竟空。十无前后空。十一不舍离空。十二佛性空。十三自相空。十四一切法空。十五无法空。十六有法空。十七无法有法空。十八不可得空。

　　广百论

　　右圣天菩萨造。释百论法义。

　　广百论十卷　【阴】【是】

　　右圣天菩萨造论。护法菩萨释论。破一切执有滞空之见。妙开中道。使学者了悟真空。故唐奘三藏。于西域法师。随听随译。成此十卷。

　　十住婆沙论十六卷　【竞】【资】

　　右龙树造。大不思议论十万颂释华严经。备传西域。此论十六卷。即是彼论释十地中初之二也。

　　菩提资粮论六卷

　　右龙树菩萨造。说诸菩萨求无上菩提。皆以般若波罗蜜多为母诸佛皆由此出生。故六度万行三十二相出生之业。及种种菩萨之行。微妙法门。词约义广。理圆事备。求一切智者之妙门大路。

　　大乘庄严经论十三卷　【父】

　　右无著菩萨造。解释大乘菩萨从初发心至成一切智。修习证入种种功德法门。天竺三藏云。西域大小乘学。皆以此论为本。于此不通未可弘法。论初说造此论者以五义譬。一如金成器。令信向转彼心故。一如华敷。开示彼故。三如食美膳。得法味故。四如解文字。为令修习更不思故。五如开宝箧。实证得故。

　　大乘庄严经论一十五卷　【君】

　　右马鸣菩萨造。说菩萨修习大乘功德种种法门。

　　顺中论二卷

　　右龙树造。无著菩萨释。破空有二边之执。是般若波罗蜜多初品空义。

　　摄大乘论三卷

　　右无著菩萨造。真谛三藏第一译。收摄一切大乘圣教。法门要义。总集于此。而辩明之。

　　摄大乘论释一十五卷　【曰】【严】

　　右论本三卷。无著造。释论十二卷。世亲菩萨造。解兄论本义。

　　摄大乘论三卷

　　摄大乘论二卷

　　右与前论本同译别。

　　摄大乘论释一十卷　【与】

　　右晋西竺三藏达摩笈多译。

　　摄大乘论释十卷　【敬】

　　右唐玄奘译第三出。已上三论释。本同译别。

　　摄大乘论释十卷　【孝】

　　右无性菩萨释。唐玄奘译。与前三论本同译别。

　　佛性论四卷　【当】

　　右天亲菩萨造。解释佛说一切众生皆有佛性。论十品。说自性十相。为显二义。一显本有不可思议境界。二显依道理修修行可得。三显已能令无量功德圆满究竟。故造斯论。

　　决定藏论三卷

　　右显了大乘全量八识心境分量善恶因果论。述此理决定无移。

　　辩中边颂论

　　右弥勒说执空执有为二边虚妄分别。有于此一都无。此中惟有空等。颂辩中边二义故。

　　中边分别论二卷

　　辩中边论三卷　【竭】

　　唐译第二右世亲菩萨造。释弥勒中边论颂。此论说七义。一相。二障。三真实。四修诸对治五即此修分位。六得果。七无上乘。

　　究竟一乘宝性论四卷

　　右不显造者显示第一义谛佛性体相德用等。

　　大乘成业论

　　业成就论

　　右本同译别。天亲菩萨造。业谓身口意三业。以一切造善造恶。生圣处堕恶道。皆不离三业而得成就。

　　因明正理论本

　　因明正理门论　【力】

　　右陈那菩萨造。本同译别。详略有异。唐译后序云。此论抗辩标宗。摧邪显正。因谈照实明彰显理。入言趣本正以离邪。西方时彦钻仰深深。

　　因明正理门论

　　右大龙菩萨造。释因明论。

　　唯识论

　　右天亲菩萨造本。论序云。此是诸佛甚深境界。非是凡夫二乘所知。此论本末明三种空。一者人无我空。二者因缘法体空。三者真归佛性空。我空者。凡夫妄想。于五阴因缘法中见我为有。实不可得犹如兔角。五阴无常。我亦无常。如是知者名人无我空。因缘法空者。如薪火相待无实。离薪无火离火无薪。见火说假名薪。见薪说假名火。能成所成相待不离。能所亦实无。是名因缘法体空。真如法空者。佛性名第一义空。无世间色相有为法故。非是同于无性法故。以具真如法体。故名不空空。是名真如法空。实无前境界。但众生妄见有外境界。故名唯识。又名破色心论。但破虚妄烦恼结使心。不破佛性清净心也。

　　唯识二十论

　　唯识三十论

　　大乘唯识论

　　右天亲菩萨造。

　　转识论

　　显识论

　　右已上并说三界唯识法义。

　　成唯识宝生论五卷

　　右天亲造三十本颂说唯识义。护法菩萨造论五卷。解释成前三十颂义。亦名二十唯识论释。

　　成唯识论十卷　【忠】

　　右护法安慧菩萨等十师造此论。能成就天亲三十颂论。令义理圆成。故名成唯识论。尽邃理之微。阐法王之奥。为令学者破空有迷谬执。生正解断重障。证真解脱故。

　　大丈夫论二卷　【则】

　　右提婆菩萨造。论云。能成种智果。施因为最大。一切众事具。无不由施成。施是生大道出世之胞胎。救一危难人。胜余一切施。一切善法行悲心施为首。二十九品广说施法。

　　入大乘论二卷

　　右坚意菩萨造。欲为众生遮苦因故。为救偏执邪见颠倒思惟不解实义。不顺佛智。谤正法得大罪报者。如是得生闻思修。乃至具足一切智故。

　　大乘掌珍论二卷

　　右清辩菩萨造。序云。为悲悯世间种种邪见生死笼樊无量忧苦故。欲令学人易证真空。速入法性。故略制此。如掌珍论。

　　大乘起信论

　　右梁真谛第一译。马鸣菩萨撮略百本大乘经宗旨。造此论。为欲令众生除疑舍邪执。起大乘正信。佛种不断故。

　　宝行王正论

　　右说一切国王御国治民善恶功罪。违理顺理苦乐因果。修集相好敬爱正法等。种种法门。

　　大乘五蕴论

　　世亲菩萨造。

　　大乘广五蕴论

　　安慧菩萨造。

　　右说色蕴十五种。受蕴八种。想蕴亦八种。行蕴有七十三法。识蕴亦八种。造善造恶生乐趣苦趣。有无量功能积聚。故名蕴。

　　发菩提心经论二卷　【尽】

　　右说发菩提心因缘功德。天亲造论。广明经义。

　　大乘起信论二卷

　　右唐实叉难陀译。与前真谛所译本同译别。文或有异。序述其详云。大乘明镜莫过于此。

　　三无性论二卷

　　右三无性者。一分别相无自性。二依他生无自性。三真实胜义无自性性。

　　如实论

　　右如无乖异。实非妄倒。义理真实。

　　方便心论

　　右如炼金。须藉炉火人工为其方便。乃可成金。菩萨修行须明达佛理以为方便乃得成道。

　　观所缘缘论

　　右陈那菩萨造。心为能观。缘境为所观。心境非一故言所缘缘。如眼观色境。色是所缘。眼识为能缘等。

　　观所缘论释

　　右护法菩萨造。解释前论。

　　无相思尘论

　　右陈那菩萨造。意识细境。非缘外境。故名无相。识心分别至邻虚位极微细。故名思尘。

　　回诤论　【命】

　　右佛入灭后异见偏执。遂多诤论。龙树造论。回邪归正。一切论义皆能解释。

　　提婆菩萨释楞伽经中外道小乘涅槃论

　　右解释佛说涅槃因果正义。破二十种诸外道邪见异论。

　　提婆菩萨破外道小乘四宗论

　　右破外道论师一切法一异俱不俱四宗义。

　　缘生论

　　右解在此字函缘生经。

　　掌中论

　　右陈那菩萨造。说三界但有假名。实无外境。由妄执故。谓绳为蛇。善观察时绳亦无实体。妄识分别。知相假借。无实可得。知一切法但是假法。

　　壹输卢迦论

　　右龙树造。说一切法自体性空。故无有常。一切佛缘觉声闻。于空法中而得出离。非于诸行断常法中而得解脱。

　　大乘百法明门论

　　右天亲造。一切法略有五种。一心法。略有八种。二心所有法。略有六种遍行有五。别境有五。善有十一烦恼有六。随烦恼有二十。不定有四。三色法。略有十一种。四心不相应法。略有二十四种。无为法略有二种。

　　百字论

　　右提婆造。破我见等一切诸法。各有自相义。

　　手杖论

　　右论。言世间一类有情。为无慧解便生邪执。由此沉沦。为怜悯此等愚蒙。作手杖论。

　　取因假设论

　　右陈那菩萨造。取者执也。因者对果。假者虚妄。设者施设。佛化众生不坏世间。依假施设事而宣法要。使之开悟永断烦恼。

　　六门教授习定论

　　右无著本。天亲释。为欲利益一切有情。令习世出世定速离烦恼得解脱故。说此修习静定法门。佛言。先当依定能尽有漏。求出生死海者。离于正定无别方便。

　　大乘法界无差别论

　　右说众生界不异法身。法身不异众生界。平等解脱一味无别。如日轮为云所覆。而性常清净。

　　十二因缘论

　　右解十二支法义。

　　止观门论颂

　　右世亲菩萨造。七十颂论。修习定慧是入圣妙门。

　　观总相论颂

　　右陈那菩萨造。诸法有总相别相差别。此略颂总相义。

　　解卷论

　　右论云。三界唯以言名为体。由强分别非实有法。为生不颠倒智故造此论。

　　长阿含经二十二卷　【临】【深】

　　右阿含者。秦言法归。盖万行之渊府。总持之林苑。道无不由。法无不在。譬彼巨海百川所归。故以法归为名也。开斥修途所记长远。故以长为目。此经四分。合三十经以为一部。辩邪正如昼夜。昭报应若影响。见远劫如朝夕。视六合犹目前。朗大明于幽室。慧五目于众瞽。不窥户牖而智无不周矣(出肇法师序)。

　　第一卷说七佛本缘寿量眷属法会弟子。降生入胎。出家成道乃至涅槃等缘。第二至第四。说佛将涅槃。游行化度乃至入灭。分布舍利事。第五说佛过去世为大臣舍家学道。次说广化人天事。第六说劫初已来有五种姓。种种转变因缘。次说往昔转轮王福德修行事。第七外道说死后断灭。无善恶报。迦叶意女说法破其蔽惑。第八至十。佛说法教化外道。次舍利弗说一增至十等种种法相义。次大缘经。解十二缘法甚详。次天帝释问佛。佛为说法义。第十一卷。阿㝹夷品。佛为外道梵志说法。次善生经。为长者子六向拜。佛为说贤圣法中礼六方法。第十二卷清净经。世尊说佛制法教授弟子。清净微妙离苦得道。次自欢喜经。舍利弗赞说佛法。无上智慧神通。一切世间无与等者。次大会经。十方诸神天人等皆来集会。礼敬如来。佛为诸众种种结咒。第十三阿摩昼经。外道使弟子观佛。佛为调伏。说外道邪伪佛法真正。佛弟子明行具足。第十四梵动经。佛说甚深微妙大法光明。说诸六十二邪见。第十五种德经。佛说法调伏婆罗门众。次究罗檀头经亦尔。第十六佛不许弟子现神足。次说比丘问诸天四大从何而灭义。天不能答。还复问佛。佛为说法。次说调伏婆罗门等。第十七沙门果经。阿阇世王问佛。佛为说此经。次布咤婆楼经。次露吒经。皆佛说法调伏婆罗门外道等。第十八记说大千中千世界。四洲转轮王等事。题云世记经。第十九说地狱及诸龙金翅等事。第二十说修罗诸天及日月宫事。日月天子生日月宫因缘。第二十一说三灾天修罗战𨷖事。二十二说三中劫。及世本缘劫初等事。

　　中阿含经六十卷　【履】至【清】

　　右此经凡四分。一十八品。第一七法品十经。第二业相应品十一经。第三舍利子相应品十一经。第四未曾有法品十经。第五习相应品十六经。第六王相应品十四经。如是一十八品中。总二百二十二经。别法门浩博。词义广妙。不可具举。内有五十三经。本同译别。皆出中阿含经。具解于后。

　　增一阿含经五十一卷　【似】至【如】

　　右此部经凡有五十品。总四百七十二经。别佛涅槃已。迦叶阿难等结集如来法宝。一代时教分为三分。经律论藏。复以契经分为四假。一名增一。二名中。三名长阿含名璎珞。四杂经在后。增一谓佛告比丘。当修一法。谓念佛乃至念死等。二从二法。三从三法。乃至九十。从一增一。义丰慧广。契经义深。故名含明定。前多说四谛十二缘五阴六入十八界。后出世界成败。佛成道度人。又七佛得道制戒等(出宝唱录云)。

　　杂阿含经五十卷　【松】至【流】

　　右迦叶。阿难与诸大阿罗汉结集三藏。集一切长经为长阿含。从一事至十事。从十事至十一事。为增一杂。比丘比丘尼优婆塞优婆夷诸天杂帝释杂魔杂梵王集为杂阿含。(出四分律第五十四)此部经说事既杂。故无品次诵等差别。自余杂说集为一部。名修多罗。(出五分律第三十)。

　　别译杂阿含经二十卷　【不】【息】

　　右此部经。与前经文虽先后不次。细寻不出前经。此但撮要。故为别部契经开四。增一明人天因果。长阿含破邪见。中阿含明深义。杂阿含明禅定。出天台智者法华文句第一。

　　佛般泥洹经二卷(佛般泥洹下诸经并是四含中别经异译)　【渊】

　　大般涅槃经三卷

　　般泥洹经二卷

　　右三经本同译别。说佛欲舍寿入灭。人天闻法受度。纯陀末后献供。人天礼送。分布舍利乃至略说结集等种种因缘。出长阿含经第二至第四卷。同本异译。

　　人本欲生经

　　右佛为阿难演十二因缘五阴八解脱等法。出长阿含经第十卷与大方便经同本异译。

　　尸迦罗越六向拜经

　　右长者子日拜四方上下。而不知法义。佛为说种种在家善恶诸法。出长阿含第十一卷。

　　梵志阿颰经

　　右梵志自矜种姓豪贵聪辩智慧。佛为说法化度。此经演戒定慧种种法义。出长阿含经第十三卷。与阿摩昼经同本异译。

　　梵网六十二见经

　　右说外道起种种见。唯佛法真正。出长阿含经第十四卷。与梵动经同本异译。

　　寂志果经

　　右阿阇世王问外道六师。不契王意。王来问佛。佛为说沙门受学证果等法。出长阿含经第十七卷。与沙门果经同本异译。

　　起世经十卷　【澄】

　　起世因本经十卷　【取】

　　右隋译二经同本异译。因本经十二品。说四大洲种种事。次转轮王品说轮王出世种种事。地狱品详说种种地狱受一切苦种种事。诸龙金翅鸟品。阿修罗品。四天王品。三十三天品。各说诸趣中种种事。𨷖战品说天修罗战𨷖事。劫住品住世品。说劫成坏事。最胜品说劫住已来日月寒暑立主治民种种事。

　　大楼炭经六卷　【映】

　　右佛说。四洲转轮王。地狱修罗诸龙金翅鸟。诸天阿修罗战𨷖。大小三灾劫。天地初成时种种事(已上三经出长阿含经第十八至二十二卷与记世经同本异译)。

　　长阿含十报法经上下二卷

　　右舍利说种种善不善法。从一法增至十法。聚成无为。出苦灭恼。出长阿含经第九卷。同本异译。

　　中本起经上下二卷

　　右说佛初成道度五拘邻。次化迦叶目连舍利弗瓶沙王波斯匿王等。及给孤独园捺女受化。及食马麦等事(从佛般泥洹下十三经并出长阿含中别经异译)。

　　七知经　【容】

　　右说比丘七法道。谓知法知义。知时知节。自知知众。知人胜。出中阿含经第一卷。与初善法经同本异译。

　　碱水喻经

　　右说众生没溺生死河。四果人得出到彼岸。出中阿含经第一卷。与水喻经同本异译。

　　一切流摄守因经

　　右说断诸有流得度世种种调伏法。出中阿含经第三卷。与漏尽经同本异译。

　　四谛经

　　右佛为诸弟子演苦集灭道法。出中阿含经第七卷。与分别圣谛经同本异译。

　　瞻婆比丘经

　　恒水经

　　右佛欲说戒。目连𢷤黜不净比丘。因说此经。出中阿含经第九卷。与瞻婆经同本异译。

　　本相倚致经

　　缘本致经

　　右二经本同译别。说善恶法皆有依本。出中阿含经第十卷。与本际经同本。

　　顶生王故事经

　　文陀竭王经

　　右二经本同译别。说昔转轮圣王。受大福乐升忉利天。以贪欲堕而死。出中阿含经第十一卷。与四洲经同本。

　　阎罗王五天使者经

　　铁城泥犁经

　　右二经同本异译。说地狱罪报。出中阿含经第十二卷。与天使经同本。

　　古来世时经

　　右说佛因地。供养一辟支佛。十四返人天中尊。及说当来弥勒时世快乐。出中阿含经第十三卷。与说本经同本异译。

　　阿那律八念经

　　右八。谓少欲。知足。隐处。精进。制心。定意。智慧。舍家。出中阿含经第十八卷。与八念经同本异译。

　　离睡经

　　右佛为目连说种种离睡眠盖法。出中阿含经第二十卷。与长老上尊睡眠经同本异译。

　　是法非法经

　　右说贤者法及不贤者法。教戒当行不当行事。出中阿含经第二十一卷。与真人经同本异译。

　　求欲经

　　右四种人。有无求欲。知不知。真如差别。出中阿含经第二十二卷。与秽经同本异译。

　　受岁经

　　右说比丘善恶法。出中阿含经第二十三卷。初与比丘请经同本异译。

　　梵志计水净经

　　右说断结生善处。出中阿含经第二十三卷。与水净梵志经同本异译。

　　苦阴经

　　右出中阿含经第二十五卷。与苦阴经同本异译。

　　苦阴因事经

　　右说念着三毒苦阴等事。二经同本异译。出中阿含经第二十五卷。与苦阴经同本。

　　释摩男本经

　　右说世间苦多乐少。教劝出家学道。

　　乐想经

　　右说计想种种已知未知法。出中阿含经第二十六卷。与想经同本异译。

　　漏分布经

　　右说受想行等本起分布受殃灭尽等。皆以八正道得毕苦。出中阿含经第二十七卷。与达梵行经同本异译。

　　阿耨颰经(晋言依次)

　　右说善恶报差别。出中阿含经第二十七卷。与阿奴波经同本异译。

　　诸法本经

　　右说断受弃欲入正慧得苦际法。出中阿含经第二十八卷。初与诸法本经同本异译。

　　瞿昙弥记果经

　　右弥与阿难请佛。令比丘尼出家戒律事。出中阿含经第二十八卷。与瞿昙弥经同本异译。

　　瞻婆比丘经

　　右出中阿含经第三十九卷。与瞻波经同本异译。

　　伏淫经

　　右说十伏淫法。出中阿含经第三十卷。与行欲经同本异译。

　　魔娆乱经

　　弊魔试目连经

　　右魔娆试目连。目连为说往昔魔娆佛弟子。堕大地狱事。二经本同译别。出中阿含经第三十卷。与降魔经同本。

　　赖吒和罗经

　　右赖吒和罗。长者子也。见佛闻法舍家证果。还为其家及国王说法。王亦得道果。出中阿含经第三十卷。与赖吒和罗经同本异译。

　　善生子经

　　右与渊字函六向拜经本同译别。出中阿含经第三十三卷。与善生经同本异译。

　　数经

　　右婆罗门学数问佛。佛为说法。出中阿含经第三十五卷。与算数目揵连经同本异译。

　　梵志頞罗延问种尊经

　　右婆罗门种。自谓尊大。佛为说此经。出中阿含经第三十七卷。与阿摄和经同本异译。

　　三归五戒慈心猒离功德经

　　右校量种种布施。及三归依行慈等福。

　　须达经

　　右二经同本异译。出中阿含经第三十九卷。与须达哆经同本。

　　佛为黄竹园老婆罗门说学经

　　右佛为婆罗门说。佛坐道场得四禅三明。婆罗门归信。与中阿含经第四十卷黄芦园经。同本异译。

　　梵摩喻经

　　右说梵志见佛相好威神功德。归依三宝遂证道果。出中阿含经第四十一卷。与梵摩经同本异译。

　　尊上经

　　右天问比丘偈义。比丘请佛。佛为说经。出中阿含经第四十三卷。与释中禅室尊经同本异译。

　　鹦鹉经

　　兜调经

　　右婆罗门名也。死为狗还在其家。佛为说宿命并种种因果事。二经本同译别。出中阿含经第四十四卷。与鹦鹉经同本。

　　意经

　　右说比丘问佛。佛为说此经。遂得道果。出中阿含经第四十五卷。与心经同本异译。

　　应法经

　　右说世间四法。现在与后受报苦乐事。出中阿含经第四十五卷。与后受法经同本异译。

　　泥犁经

　　右说恶道苦恼因果报应事。出中阿含经第五十三卷。与痴慧地经同本异译。

　　优陀夷堕舍迦经

　　斋经

　　右说六斋八戒五念功德。二经同本异译。出中阿含经第五十五卷。与持斋经同本佛言。如是奉持八戒五念。为佛法斋。与天参德。灭恶兴善。后生天上。终得泥洹。是以智者自力行出心作福。今十六大国。满中众宝不可称数。不如一日受佛法斋。如比其福者。则十六国为一豆耳。天上广远不可称说。当今人间五十岁。为第一天上一日一夜。第一四天上寿五百岁。彼当人间九百万岁佛法斋者。得生此天上。人间百岁为忉利天上一日一夜。忉利天寿千岁。当人间三千六百万岁。人间二百岁。为盐天上一日一夜。盐天寿二千岁。当人间一亿五千二百万岁。人间四百岁。为兜术天上一日一夜。兜术天寿四千岁。当人间六亿八百万岁。人间八百岁。为不骄乐天上一日一夜。不骄乐天寿八千岁。当人间二十三亿四千万岁。人间千六百岁。为化应天上一日一夜。化应天寿万六千岁。当人间九十二亿一千六百万岁。若人有信有戒有闻有施有智。奉佛法斋。当命尽时。其人精神皆生此六天上。安隐快乐。猗善众多。我少说耳。凡人行善。魂神上天受福无量。

　　佛言。一日一夜持八戒斋。胜以十六大国中珍宝布施。斋戒使人得度。世道以财宝施。不能使人得道。我得佛道本是八戒。若欲速得阿罗汉道疾得佛道。欲生天上。端心一意。一月六斋。一日一夜斋戒。福不可计。譬如海水不可斗量。一月十五日斋亦善。二十日斋亦善。人多忧家事。故与一月六斋。

　　鞞摩肃经

　　右异学谓色妙欲念。佛为说此经。出中阿含经第五十七卷。与鞞摩那修经同本异译。

　　婆罗门子命终爱念不离经

　　右说爱生则有苦忧戚不乐等法。出中阿含经第六十卷。与爱生经同本异译。

　　十支居士八城人经

　　右阿难为八城人等说此经。出中阿含经第六十卷。与八城经同本异译。

　　邪见经

　　右邪命问世间有边无边等义。阿难为说此经。出中阿含经第六十卷。与见经同本异译。

　　箭喻经

　　右摩罗鸠摩罗问佛世间有边无边等义。佛不答。为说此喻。出中阿含经第六十卷。与箭喻经同本异译。

　　普法义经

　　广义法门经

　　右舍利弗说。显示梵行种种离障证果方便广义法门。出中阿含经一品。二经同本异译。七知经下五十三经。并出中阿含中。别经异译。

　　戒德香经

　　右说戒香功德普熏无碍。出增壹阿含经第十三卷地主品。异译。

　　四人出现世间经

　　右说四人先丑后妙。谓生处卑陋而积善生天。先妙后丑。谓生处尊荣。而死堕恶道。先丑后丑。谓生处无福。又复作恶。死入恶道。先妙后妙。谓生处有福。而复积善生天。出增壹阿含经第十八卷四意断品。异译。

　　波斯匿王太后崩尘土坌身经

　　右王苦恼。佛为说法。此名除忧患经。出增壹阿含经第十八卷四意断品。异译。

　　须摩提女经

　　右与辞字函三摩竭经本同译别。出增壹阿含经第二十二卷须陀品。

　　婆罗门避死经

　　右说四婆罗门仙。得五神通。入空入海入山入地。避死不得皆各命终。出增壹阿含经第二十三卷增上品。异译。

　　食施获五福报经

　　右五福。谓富寿。颜色光泽。端正。多力。身安。出增壹阿含经第二十四卷。善聚品异译。

　　频毗娑罗王诣佛供养经

　　右说王供养佛闻法欢喜。婇女等皆得法眼净。出增壹阿含经第二十六卷等见品。异译。

　　长者子六过出家经

　　右说僧伽罗摩弃家事。佛修道证果。出增壹阿含经第二十七卷聚品。异译。

　　大藏圣教法宝标目卷第六

　　　　　　音释

　　错综

　　(错七各切综子宋切)。

　　愤

　　(房吻切懑也)。

　　祛

　　(去鱼切开散也)。

　　咤

　　(陟驾切)。

　　𢷤

　　(必刃切斥也)。
乾隆藏第 143 册 No. 1608 大藏圣教法宝标目


　　大藏圣教法宝标目卷第七　　　　庭七

　　元清源居士王古撰

　　鸯崛摩经

　　鸯崛髻经　【若】

　　右鸯崛髻杀人以指为鬘。佛化令入道。二经同本异译。出增一阿含经第三十一卷力品。

　　力士移山经

　　右佛将涅槃。为五百力士移山。因说此经。校量种种诸力。不及佛神足智慧十种之力。

　　四未曾有法经

　　右说转轮王阿难各有四未曾有法。二经出增一阿含经第二十六卷八难品。异译。

　　舍利弗摩诃目犍连游四衢经

　　右说二大弟子游行诸国。还有众比丘共语大声。佛为调伏说法。出增一阿含经第四十一卷马王品。异译。

　　七佛父母姓字经

　　右说七佛父母国土姓字弟子名氏说法。出增一阿含经第四十五卷不善品。异译。

　　放牛经

　　右说比丘修行如人牧牛。出增一阿含经第四十六卷放牛品。异译。

　　缘起经

　　右说十二缘差别名义略法。出增一阿含经第四十六卷放牛品。异译。

　　十一想思念如来经

　　右说修行念佛十一法。及修慈心十一果报。出增一阿含经第四十八卷礼三宝品初。异译。

　　四泥犁经

　　右说调达等堕大地狱种种苦报事。出增一阿含经第四十八卷礼三宝品。异译。

　　阿那邠邸化七子经

　　右说长者化七子受三归五戒福德胜大。出增一阿含经第四十九卷非常品。异译。

　　大爱道般泥洹经

　　佛母般泥洹经

　　右说佛乳母证果入泥洹。二经同本异译。出增一阿含经第五十卷大爱道般涅槃品。

　　国王不犁先尼十梦经

　　舍卫国王梦见十事经

　　右二经国王梦十事。王大忧怖问佛。为说此经。二经同本异译。出增一阿含经第五十一卷大爱道般涅槃品。

　　阿难同学经

　　右阿难同学比丘不乐修梵行。佛为说法教戒。证阿罗汉从戒德香经下。二十四经。并增一阿含经中。别经异译。

　　五蕴皆空经

　　右说佛为五苾刍说五蕴无我我所。悟空证果。出杂阿含经第二卷。异译。

　　七处三观经

　　右二经杂集世尊所说种种经法。出杂阿含经异译。

　　圣法印经

　　右说空无我法。出杂阿含经第三卷。异译。

　　杂阿含经

　　右出杂阿含经中。异译。

　　五阴譬喻经

　　水沫所漂经

　　右说五阴空。色如聚沫。受如泡。想如野马。行如芭蕉。识如幻。二经本同译别。出杂阿含经第十卷。

　　不自守意经

　　右说六根自守不自守。出杂阿含经第十一卷。异译。

　　满愿子经

　　右说贤者闻法证道。出杂阿含经第十三卷。异译。

　　转法轮经

　　三转法轮经

　　右说三转四谛。合十二事等法。二经本同译别。出阿含经第十五卷。

　　八正道经

　　右说八正道法。出杂阿含经第二十卷。异译。

　　难提释经

　　右说比丘五行六念等法。出杂阿含经第三十卷。

　　马有三相经

　　马有八态譬人经

　　右说马有善恶相。如人有善恶行。二经并出杂阿含经第三十三卷。异译。

　　相应相可经

　　右说善恶人以类相从。出前单卷杂阿含经中。异译。

　　治禅病秘要经

　　右一经初首题云。尊者舍利弗所问事。佛说种种禅观病恼障碍(出说一切有部毗柰耶杂事第三十九卷同本)从五蕴皆空经下一十六经。并出杂阿含中。别经异译。

　　摩登女经　【思】

　　摩登女解形中六事经

　　摩登伽经三卷

　　舍头谏经

　　右四经本同译别。前二经但是后经一品。说摩登女慕阿难欲以为夫。佛为说法受度。及说其本因地。有二十八宿等占候灾祸种种法。

　　鬼问目连经

　　杂藏经

　　饿鬼报应经

　　右三经说饿鬼罪苦本因种种因果事。

　　阿难问事佛吉凶经

　　慢法经

　　阿难分别经

　　右三经本同译别。阿难问佛。事佛有富贵谐和。有衰耗不偶者。报护不同。佛为说此经。

　　五母子经

　　沙弥罗经

　　右说罗汉见宿命为五母作子。五母思子。皆涕泣悲恼欲自杀。罗汉见已。故笑说此经。

　　玉耶女经

　　玉耶经

　　阿遬达经

　　右三经同本异译。说玉耶女嫁给孤独长者子而憍慢无复妇礼。长者请佛为说法教。戒为妇之道。

　　修行本起经二卷

　　太子瑞应本起经二卷　【言】

　　过去现在因果经四卷

　　右并说佛本修因地。降生王宫出家成道。种种所示现事。三经同本异译。

　　法海经

　　海有八德经

　　右二经同本异译。说大海深广。喻佛法难量。

　　四十二章经

　　右汉明帝梦金人身长丈六。项佩日轮光明赫奕。飞在殿前。乃诏郎中蔡愔等十八人。往天竺寻访佛法。永平十年。遂与摩腾同来。帝甚赏接。所将像䭾以白马。因建寺曰白马。译出此经。是汉地经法之祖也。自此释教相继云兴。以大化初传。人未深信。蕴其妙解不即多翻。且撮经要以导时俗。

　　柰女耆域因缘经

　　右柰女者。迦叶佛时供佛一柰。故九十一劫生柰华中。后生耆域号医王。能愈病起死。此经说二人本起因地。

　　罪业应报教化地狱经

　　右信相菩萨问众生受苦之因佛说此经。

　　龙王兄弟经

　　右说目连降伏二大龙王。

　　长者音悦经

　　右说长者先富后贫之本因事。

　　禅秘要经三卷　【辞】

　　右佛说不净观数息法。四大观亦名白骨观。亦名九次第想。亦名杂想观法。所说次第境界甚详。

　　七女经

　　右佛说过去世波罗柰国王有七女。游冢间观死尸。各说无常法偈。帝释来赞喜。问所求愿。七女答。欲得无根无枝无叶树无形无阴阳地。于深山大呼耳不闻响。天不能答。往见迦叶佛。闻法受记后皆作佛。即踊身空中变为男子。

　　八师经

　　右说不杀。不盗。不淫。不妄言绮语。两舌恶口。不饮酒。睹老病死苦。修道离苦。是为八师。

　　越难经

　　右长者名越难。家大豪富。以悭贪故。死为乞妇作子。生盲无目。复至其家。乞而不获打扑几死。佛力使其自知宿命。佛言。富贵不布施与无财者等。

　　所欲致患经

　　右呵色欲过患。劝修道脱苦。

　　阿阇世王问五逆经

　　右佛说阿阇世王以作逆罪命终堕地狱。如拍鞠。从彼命终生天中。二十一劫不趣三恶道。最后成辟支佛。以得无根信故。在黑绳地狱。如人中七日重罪即尽。出萨婆多毗尼明印婆沙第一。

　　五苦章句经

　　右佛言。三界五道生死不绝。有五苦八难。五苦者。一诸天苦寿尽劫衰相现。虽寿大劫要当皆死。二人道苦。虽转轮圣王。不免生老病死。众生未脱三界苦恼灾变。死有万端。三曰畜生苦。四曰饿鬼苦。五曰地狱苦。广如经说。八难地者。三涂三。四边地。五长寿天。六盲聋喑哑。手足残跛。七世智辩聪。学世经典。信邪倒见屠杀畋猎。不信三尊。死入地狱。从冥入冥无有脱时。肆心放意诽谤圣道。八生在佛前佛后。佛言。三恶道是一切众生家。暂得为人为天。如作客日少归家日多。沙门已得出家。如何不能放舍重担。谓着吾我人贪瞋痴慢。专求利养自大轻人。外似如法。不制六情。毁戒犯欲。如此种种皆汝重担。如栴檀香贵于阎浮金。又疗人病服之即愈。一切众生莫不愿得。有人卖之而无买者。佛说经法留在世间。无人视者。如束旃檀卖之而无买者。父母夫妇兄弟知识奴婢有五因缘。一曰怨家。二曰债主。三曰偿债。四曰本愿。五曰真友。给孤独长者家有五福德因缘。一曰时节。不失礼敬。二曰身教。长者起时内外小大无不随者。三曰口言。所作福事皆从其教。四曰一味。衣食平等奴婢亦然。五曰和顺。上下不相违戾。以是五福家中奴婢牛马六畜蜎飞蠕动。死皆生天。门内经声不绝。不与诸恶共作因缘。亦是长者本愿所致。佛言三界五道罪垢苦恼。非天授非人与。亦非鬼神沙门梵志所与。所作罪福如影随形。如响应声。不失毛发。此经教戒切至明备。学者宜数诵读。

　　坚意经

　　右说善恶获报。如种榖得榖等。

　　净饭王般涅槃经

　　右说王临终见佛生净居天。及说葬送王事。

　　进学经

　　右说诸比丘所当进学事。

　　得道梯隥锡杖经

　　右说比丘持锡法门。

　　贫穷老翁经

　　右老翁年二百岁而贫穷饥虚。佛为说其宿因。

　　三摩竭经

　　右三摩竭。给孤独长者女也。女嫁难国王子。国人不闻佛法。三摩竭毁詈外道。请佛说法。佛来弟子。得神通者方得赴请。于是诸大弟子等。各现大神变。往赴此国。见佛闻法受度者八万人。经中说宾头卢以神力赴集。大山随后。孕妇见惊堕胎。佛来不得入灭。待弥勒下生。彼国无大器熟食干绪。虽是佛会中众僧使人。五通已备。佛令干绪。背负万斛大釜。手提百斛大杓。飞空先往。熟食美备。故今千僧大会处主事人。往往画像供养以祈冥祐。

　　萍沙王五愿经

　　右说国王弃位出家。见佛闻法。得阿罗汉果。

　　琉璃王经

　　右说王杀释种生陷地狱。

　　生经五卷

　　右类集五十五经如阿含。总曰生经。别说人天诸趣善生善报。恶生恶报。业生三涂。修罗道证圣果等。种种因缘事相。

　　义足经二卷

　　右类集一十六经。总曰义足。所说种种缘起善恶因果事理。法义具足故。

　　正法念经七十卷　【定】字至【终】字

　　右正法念处法门经七十卷。皆佛说。初十善业道品(一至二)说十业善恶因果苦乐等。次生死品(三至五卷半)说一切世界众生无始已来生死轮转。诸修行人当随顺正法。思惟观察三界诸趣。次第舍漏。舍不善法修行善法。正住正观。地狱品(五卷半至十五)说一百三十六种地狱种种苦报事相。及元造恶业因缘。饿鬼品(十六至十七)说三十六种饿鬼种种苦报。寿命长短增减业行。种类差别。畜生品(十八至二十一)说五道中畜生最多。有三十四亿种类差别。及阿修罗众与天𨷖战甚详。观天品(二十二卷至六十三卷)说诸天光明。身量寿命。饮食服器。宫殿园林。胜妙欲乐放逸。福尽堕灭。随业流转。天界因缘事相种种甚详。天宫有壁镜树镜现诸业果。夜摩天上有六佛塔。有无量胜妙功德。利益天人无量。又说比丘十三障碍法。教戒切至(六十四至七十)若人供养说法师。即为供养现在世尊。以闻法故。憍慢者心得调伏。贪著者信布施。粗䵃者心调柔。愚痴者得智慧。迷因果者得正信。邪见者入正见。杀盗淫得远离。终得涅槃。故说法恩甚为难报。一者母。二者父生身故恩不可报。若令父母住于法中。名少报恩。三者如来。度脱生死无上大师。此恩难报。若于佛法深心。得不坏信。名报佛恩。四者说法师。供养此四种人。得无量福于未来世能得菩提(六十一卷)又闻法有三十二种功德(六十二卷)身念处品(六十四至七十)说内外循身观等种种法。及四部洲众生生死苦乐因果种种事相。此经说三涂诸天事最详最广。天品中说夜摩天王鹅王菩萨孔雀王菩萨。说诸佛教戒天人种种法门。文义富妙。

　　佛本行集经六十卷　【宜】字至【基】字

　　右说佛昔于往昔修因受记。出家苦行成道度生。及诸大比丘得度因缘等事。

　　兴起行经二卷　【籍】

　　右佛与五百罗汉在阿耨大池。说自宿命因缘受报。头痛背痛。掷石受谤。木枪马麦。苦行六年等十事。非父作母作。非王作天作。亦非沙门婆罗门作。自造自受。如来犹不免偿报宿缘。况复愚冥未得道者。偈云。因缘终不灭。亦不着虚空。当护三因缘。莫犯身口意。欲示人宿缘不可逃避。

　　本事经七卷

　　右弟子集记佛说种种法门。一法品二法品三法品。大略如增一阿含经。

　　业报差别经

　　右佛说一切众生系属。依止于业。业有上中下差别不同。寿夭妍丑。疾病多少。威势大小。族姓资生。邪智正智。六道苦乐。贫富不等。因果报复。及礼塔施盖幡铃服器饮食香华靴履灯明等。各各十种功德。词简事备。理趣详妙。

　　大安般守意经二卷　【甚】

　　右说调息守意入禅法。

　　阴持入经二卷

　　右说十八界三十七品等法。

　　处处经

　　右说善恶因果等种种法义。

　　骂意经

　　右说人当制意学道。种种善恶因果事。

　　分别善恶所起经

　　右说五道善恶因果报应。后偈说因果详博。及酒有三十六失。

　　出家因缘经

　　右说优婆塞持犯佛戒善恶果报。

　　阿含正行经

　　右说善恶生死。人当正行修道。

　　十八泥犁经

　　右说地狱种种苦事。

　　法受尘经

　　右说耽着尘染不得无上吉祥之道。

　　禅行法想经

　　右说弹指间修诸禅法。不为愚人虚食人施。

　　长者懊恼三处经

　　右说忉利天人寿终。来生舍卫城。为长者子堕树死。死已生龙中。为金翅鸟吞啖。三处父母一时啼哭。一切生死因缘。如幻如客。

　　犍陀国王经

　　右说事婆罗门不能免生死。唯事佛可以得道。

　　须摩提长者经

　　右说长者丧子苦恼。佛为说无常法。人得受度。

　　阿难四事经

　　右佛说教戒令阿难传持。

　　未生怨经

　　右说瓶沙王子阿阇世王。受调达恶友教作恶逆。

　　四愿经

　　右说四愿不可常保。一谓空爱身命死则委去。二谓财产官禄。三谓亲属知识。四谓不能守意正行淫于五乐。

　　黑氏梵志经

　　右说梵志当堕地狱。见佛得道。

　　猘狗经

　　右说诽谤道师当堕恶道。

　　分别经

　　右说六根尘造十恶业。堕十八地狱。末法比丘多作业等。

　　八关斋经

　　右说受八戒法其福不可称量。

　　阿鸠留经

　　右说小施获大果报。

　　孝子经

　　右说生育恩重。唯化亲闻法得道为孝。

　　五百弟子自说本起经

　　右诸阿罗汉各各自说得果本起种种因。行佛亦自说果报。

　　大迦叶本经

　　右说大迦叶见佛闻法得道。

　　四自侵经

　　右四。谓夙夜不学。老不止淫。得财不施。不受佛言。四者出心。还自苦身。

　　罗云忍辱经

　　右说舍卫国有轻薄者。以沙土著鹙鹭子钵中。及击罗云首流血。夜半命终。入大地狱受大剧苦。佛说其种种苦报。并说忍辱最为大力。说忍功德甚详。

　　佛为年少比丘说正事经

　　右为比丘略说法要。

　　沙曷比丘功德经

　　右沙曷比丘得罗汉果降伏毒龙。

　　时非时经

　　右说十二月时非时法。

　　自爱经

　　右说行善得果。是为自爱。

　　忠心经

　　右大目连以神足移石。国中八归仰。佛为说法。

　　见正经(一名生死变识)

　　右见正者。弟子名也。问佛人死已识神无还。今人皆不知宿命识神所从来。佛为种种喻说。深谈生死轮转流浪变易之理。

　　大鱼事经

　　右喻人贪欲故堕生死。如鱼罹渔捕。

　　阿难七梦经

　　右阿难七梦忧怖问佛。佛为解脱。

　　呵雕阿那含经

　　右说佛子善行功德。不欲令人知。

　　灯指因缘经

　　右说灯指生而指出光明。始终富贫种种因缘事。

　　妇人遇辜经

　　右妇人。夫子父母舅姑皆横死。种种大苦恼。因发狂见佛受度事。

　　四天王经

　　右佛说六斋日。天王太子使者。诸天日月五星。二十八宿下人间伺察善恶。人修五戒六斋等。获福得度。

　　迦叶度贫母经

　　右说大迦叶欲度贫老母。从乞臭米汁饮之。为现神足。母大敬喜。以此福生忉利天。说布施获福无量事。

　　十二品生死经

　　右说四果人下至三涂。善恶生死有十二品。

　　轮转五道罪福报应经

　　右说五道罪福因果报应如影随形事。

　　五无返复经

　　右舍卫国五人。皆得道证。父子耕地蛇啮杀其子。父母姊妻奴。皆说无常苦空法。或者以为不孝慈。问佛。佛说此经。

　　佛大僧大经

　　右二人兄弟也。其一出家证罗汉果。其一以淫杀故堕地狱。弟妇守贞生天。

　　邪祗经

　　右婆罗门先事外道。后从佛受道。复悔还戒。佛为化度证罗汉果。

　　末罗王经

　　右说王国中有大石方数十里。佛以足指挑石。因为说法。九亿人受度。

　　摩达国王经

　　右说王录国人征讨。比丘得罗汉亦见录。为见神足王悔过。见佛闻法。

　　旃陀越国王经

　　右说儿在冢中三年不死。佛说本缘。

　　五恐怖世经

　　右说后世比丘等不修道可恐怖事。

　　弟子死复生经

　　右说弟子死七日复生。说更地狱受苦。归信佛法。佛为说此经。

　　懈怠耕者经

　　右说耕者见佛欲礼敬问法。复念耕种未竟。须后闲时。佛说此懈怠人。已经九十一劫。过六佛不得受度。

　　辩意长者子经

　　右长者子问佛六道善恶因果等事。佛说此经。

　　无垢优婆夷问经

　　右说扫塔圣地香华供养。禅定归戒所得果报。

　　贤者五福德经　【竟】

　　右说说法人得五福德。谓长寿。大富。端正。名誉。聪明。

　　天请问经

　　右天问。佛答种种法义。

　　僧护经

　　右僧护。舍利弗弟子也。所见地狱人五十六种。佛说是等比丘往昔罪业之因受是苦报。教诫严备。佛弟子宜皆观省。

　　护净经

　　右说一比丘堕饿鬼中。坐五百岁前以不清净手触僧食器。以不清净食着僧食中。不持斋者食法会食。六十万世堕饿鬼中。不得挟斋余食归给妻子。设斋会食不得先尝。皆作残食。不如不作。

　　木槵子经

　　右说持三宝名二十万遍生第三天。满百万当得向初果。

　　无上处经

　　右谓三宝为无上处。

　　卢至长者因缘经

　　右卢至富而悭。以高慢为帝释所娆。见佛证果。

　　五王经

　　右诸国王各耽王乐。佛为说八苦。即皆得果。

　　出家功德经

　　右说出家功德及劝障罪福。

　　旃檀树经

　　右说背恩伐树。为树神所杀。

　　頞多和多耆经

　　右说愚人不知施度。

　　普达王经

　　右王礼敬道人。群臣谏王。王为说法。因供佛得果。

　　佛灭后棺敛葬送经

　　右说佛葬仪及佛钵化缘。

　　鬼子母经

　　右说鬼子母食人子佛降化受戒。

　　梵摩难国王经

　　右说王太子出家证阿罗汉。说施当平等。

　　父母恩难报经

　　右说肩负父母经千年。便利背上。不足报生育恩。

　　弥多耶致经

　　右说外道闻佛说二十一事得道。

　　新岁经

　　右说受岁说戒举过。

　　群牛譬喻经

　　右说驴效牛入牛群为抵杀。喻比丘无沙门行。微妙比丘𢷤出界外。

　　九横经

　　右说人有九因缘。命未尽而横死。一者食不安食。二多食过度。三不知时节方宜四食未消而复食。不时消吐五大小便不随时。六犯戒。犯王法。或饥渴捶打惊怖忧死七不随医药教诫。八夜行妄冲冒。九房室过差。或奔车马牛蛇虺水火。逢拔刀人醉人恶人。涅槃经第二十六卷与此同。

　　三十七品经

　　右略说三十七菩提分法。

　　避女恶名欲自杀经

　　右比丘避恶名欲自杀。天神为说法。使忍辱修道证阿罗汉。

　　比丘听施经

　　右听施比丘。不乐道行乐着睡眠佛为说此经。

　　身观经

　　右说幻身种种过患。

　　无常经(一名三启经)

　　八无暇有暇经

　　右八无暇谓三涂。生长寿天。生边地。六根不具。信邪倒见。不值善导。言八难之时无有闲暇可修道业。

　　长爪梵志请问经

　　右婆罗门问佛因果种种法。

　　譬喻经

　　右说怖人堕井。为恶象毒龙四毒蛇等迫逼。喻生死五欲等。

　　略教诫经

　　右说出家人应勤断无咒。

　　疗痔瘘经

　　右有所持咒。疗一十六种。悉皆消落。

　　摩诃僧祇律四十卷　【学】【仕】

　　右摩诃僧祇者。大众也。此根本调伏藏。即大众部毗柰耶也。佛圆寂后。尊者迦叶。集千应真于王舍城竹林石室之所结也。开元释教录云。自摩诃僧祇律已下四十五帙。四百四十六卷。为声闻调伏藏者。经云。胜故秘故。佛独制故。如契经中。诸弟子或诸天说法律。则不尔。一切佛说。有十事利益故。诸佛制戒。一摄僧故。二令僧一心故。三令僧安乐故。四折伏高心故。五有惭愧人得安稳住故。六不信者令得信故。七已信者令增长故。八遮今世恼漏故。九未生诸漏令不生故。十佛法得久住。为诸天人开甘露施门故(出十诵律)。

　　律戒中犯重。曰波罗夷。次曰僧伽婆尸沙此云僧残。次曰波逸提。次曰波罗提提舍尼。次曰突吉罗。皆梵语也。云何名波罗夷。破坏离散名波罗夷。为刀槊所伤绝灭命根。比丘法中断灭不复更生。如人斫头更不还活。为恶所灭。比丘法中更无所成。故名波罗夷。僧残者。如人为他所斫残。有咽喉少在不断。若得好医良药。可得除差。无者不可差也犯僧残。有少可忏悔之理。遇清净大众忏悔。可得罪灭。云何为波逸提。如被斫者少伤其皮不至损命。波逸提伤善处少。波罗提提舍尼者。非故心作犯即忏悔。数犯数悔故。偷兰遮者。欲起大事不成也突吉罗者。此名恶作。此出毗尼母论第七卷。

　　十诵律六十一卷　【摄】【以】

　　右初诵四波罗夷法名异分。若犯一事。非沙门。非释子。失比丘法。故名异分。次僧残不定舍堕堕法。波罗提提舍尼法。众多学法。止诤法。名不异分。若犯是事。故名比丘。故名释子。不失比丘法。故名不异分。初诵一至六。戒淫盗杀等法。二诵七至十三。衣钵等法。三诵十四至二十。戒用虫水。九十波逸提。说罪灭诤等法。四诵二十一至二十八。受具布萨。自恣安居。皮革医药衣等法。五诵二十九至三十三。施衣忏悔驱𢷤故出精苦切依止羯磨等法。三十四卧具。三十五诤事法。六杂诵三十六至四十一。种种制戒。七诵四十二至四十六。尼戒。八诵四十七至五十。增一法。九诵五十四优波离问事。十诵五十五至五十八善诵。五十九说结集事。六十毗尼杂品。

　　波罗夷者名为堕法。名为恶法。名断头法。名非沙门法。不共住者。如先白衣时犯行淫。如针鼻缺不可复用。如人命尽不可复活。如石破不可复合。如断多罗树心不可复生。名非梵行法。懈怠法狗法可恶法。

　　根本说一切有部毗柰耶五十卷　【甘】【益】

　　右武后时义净等译。其序云。佛说律为本。能生诸善法。如树根为本枝干由是生。律能遮毁禁。如堤防暴流。三世诸贤圣远离有为缚。皆以律为本。能至安隐处。若此调伏教安住于世间。即是诸如来正法藏不灭。离此即便无安隐涅槃路。能生众功德。如地载群生不调令善顺。如象马钩䇿。律能防破戒。如城御怨敌律是法中王。诸佛之导首。善道之桥梁。苦海大船筏。险路之善导。直升无畏城。佛及圣弟子。咸依律教住。佛云。我灭后戒是汝导师。仁等应至心善听调伏教(毗柰耶序)述制缘起所应学处凡百余条。末有七佛说戒经偈。

　　根本说一切有部苾刍尼毗柰耶二十卷　【咏】【乐】

　　右佛制尼学处百八十法又。第四第五部众学法。七灭诤法。七佛说戒经偈。与前五十卷毗柰耶事多相涉。而详略有异。

　　毗柰耶杂事四十卷　【殊】【礼】

　　右四十卷中总有八门九十颂。有种种制学处缘法。佛诸弟子胜光等。诸国王及胜鬘行雨夫人。琉璃王诛释子堕地狱。难陀出家证果。目连舍利子入灭。诃利底母爱儿等缘。末数卷记佛降生入涅槃结集等事。

　　一切有部尼陀那五卷　【别】

　　一切有部目得迦五卷

　　右种种制学处。多与前部相涉。而详略有异。

　　五分律三十卷　【尊】【上】

　　右宋景平元年。佛陀什等所译。即化地部毗柰耶藏。佛圆寂后三百年中。从说一切有部之所出也。与十诵律根本毗柰耶多相涉。此律分作五分。分谓部类剂限不同故。第一分十卷波罗夷法。第二分尼波罗夷法。十一至十四。第三分十五至二十二。受戒法衣法药法食法等。第四分第二十三至二十四。灭诤法等。第五分二十五至三十。初破僧法杂法等。

　　四分律六十卷　【和】【妇】

　　右姚秦佛陀耶舍等译。序偈云。众经亿百千。戒为最第一。如王治正法。如医治众病。若有舍戒者。于佛法为死。持戒如护命。守之无毁失。譬如得王印所往无𦊱碍。小毁则不定大毁入三恶。

　　大藏圣教法宝标目卷第七

　　　　　　音释

　　沫

　　(莫割切)。

　　耗

　　(呼到切减也)。

　　蜎

　　(隳缘切小飞也)。

　　蠕

　　(乳充切虫动也)。

　　䵃

　　(古猛切麦也)。

　　猘

　　(居例切狂犬也)。

　　鹙

　　(七由切水鸟也)。

　　抵

　　(丁体切触也)。

　　痔瘘

　　(痔直里切瘘落𠋫切痔瘘后分病也)。
乾隆藏第 143 册 No. 1608 大藏圣教法宝标目


　　大藏圣教法宝标目卷第八　　　　庭八

　　元清源居士王古撰

　　根本说一切有部戒经　【随】

　　十诵比丘戒本

　　五分比丘戒本

　　僧祇律比丘戒本

　　僧祇律比丘尼戒本

　　十诵律比丘尼戒本

　　根本说一切有部苾刍尼戒本

　　右七经同帙。僧律。四波罗夷。十三僧残。二不定。三十舍堕尼萨耆波夜提。九十波夜提。四悔过波罗提提舍尼众学法。七灭诤法。尼律。八波罗夷。十九婆尸沙。一百四十一波夜提。余尼萨耆波夜提。众学灭诤法。数同佛制。半月布萨说戒。即此本也。

　　四分解脱戒本

　　四分戒本

　　四分僧戒本

　　右本同译别。

　　四分比丘尼戒本

　　五分比丘尼戒本

　　右尼律。八波罗夷。十七僧残。三十舍堕。一百七十八堕法。五分。二百一十八悔过众学法。七灭诤法。

　　沙弥十戒经并七十二威仪法

　　沙弥威仪

　　沙弥尼戒文

　　沙弥尼戒经

　　右经题名义自具。

　　舍利弗问经　【外】

　　右佛说涅槃后律。分为五部因缘。舍利弗问佛制律。或开或遮疑义。及八部鬼神何故生于恶道。而见佛闻法等事。

　　根本说一切有部百一羯磨十卷　【受】

　　右梵语羯磨此云时到。亦云办事。谓集僧出家授戒。出白众罪悔过。折伏谏𢷤等法。百一者举其大数。与大律数虽不同。无违妨也。

　　大沙门百一羯磨　【傅】

　　羯磨上下二卷

　　昙无德律部杂羯磨

　　十诵羯磨比丘要用

　　弥沙塞羯磨本

　　四分比丘尼羯磨

　　优波离问佛经

　　右优波离问戒律种种事。

　　四分律删补随机羯磨二卷　【训】

　　右唐宣律师集。

　　四分僧羯磨三卷

　　右唐怀素集。

　　四分尼羯磨三卷

　　右亦怀素集。

　　大爱道比丘尼经二卷　【入】

　　右佛说。比丘尼当受八敬法。复受十戒行十事等。乃受五百具足大戒。佛正法当住千岁。以阿难大爱道累请度尼。故减五百岁。然佛言若女人作沙门。精进持戒不犯毛发。现身化成男子。复说受请受食行路入室出户种种戒法当除灭八十四态法。佛般泥洹后。当有二千比丘尼。末世时有八万比丘尼。奉持是法律。皆得阿罗汉。其余者却后百三十劫。当复奉是法律。得阿罗汉。

　　根本说毗柰杂事摄颂　【入】

　　一切有部毗柰耶尼陀那颂

　　根本说一切有部毗柰耶颂五卷

　　右以少偈颂收戒律广文。总括宏纲使易记忆。西域尊者毗舍佉等造。

　　目连问戒律中五百轻重事经

　　右佛说戒律中罪犯轻重事理精详。

　　迦叶禁戒经

　　右说真沙门持戒行道。不惜寿命。不求供养。有不行沙门法者。不名沙门。如贫人称名大富。如医师不自愈病。如摩尼珠堕不净中。如死人着金银珍宝。

　　佛说戒消灾经

　　右说持归戒人鬼神畏避不敢害犯。

　　佛说犯戒罪轻重经

　　右佛说犯众学戒。九百千岁堕地狱。犯波罗提提舍尼。三亿六十千岁。犯波逸提。二十四亿四十千岁。犯偷兰遮。五十亿六十千岁。犯丘尼诽谤如是毗尼者。非吾弟子。是魔朋侣。世世学道不成。不出三界。

　　优婆塞五戒相经

　　右戒杀盗淫妄语饮酒。可悔不可悔。有罪无罪。僧伽婆尸沙。二百三十亿四十千岁。犯波罗夷。九百二十一亿六十千岁。佛言。若比丘比罪等事理精详。

　　根本萨婆多部律摄十四卷　【奉】【母】

　　右尊者胜友造。于佛戒律中以略显广。明举持犯轻重种种学处。并佛略教。非遮非许。清净不清净等诸所有事。皆明其义。与诸部毗柰耶等。多相参照。

　　摩得勒伽经十卷　【仪】

　　右说戒律中持犯轻重种种法。参照诸部理事甚详。

　　毗柰耶八卷　【诸】

　　右毗秦言去。柰耶言真也。去若干非而就真也。降伏此心息此心忍不起。降伏戒也。息定也。忍智也。三世佛法藏秘要训三乘声闻。使得道成佛。皆从戒律始。此律一部姚秦世初所译律也。制戒之因持犯轻重。与诸部律多同。但词有详略尔。

　　善见律毗婆沙十八卷　【姑】【伯】

　　右律毗婆沙名善具足。分别戒相不杂他语。于律中因缘根本所说义味具足。善能分别一切律藏。无有障碍故名具足。第十八卷。舍利弗与优波离问答律义。甚详。

　　佛阿毗昙经二卷

　　右出家相品。说一千阿僧祇世界众生所有功德成佛。一毛孔如是遍身毛孔。功德成一好。如是八十种好。功德增百倍。成如来一相。三十相功德。增千倍成一毫相。千毫相功德。增百倍成无见顶相。次说十二因缘四谛等法义。甚详。次说佛为众演法受具。乃至广说灭恶法度人出家等事。

　　毗尼母论八卷　【叔】

　　右毗尼此名灭。灭诸恶法故。母论者。广摄律义故。律藏外诸义一切经要。皆在此中如众流入海。制戒因本皆在此中。

　　大比丘三千威仪经二卷

　　右说行住坐卧衣服饮食等种种规绳词简事详。委曲精尽。

　　萨婆多毗尼毗婆沙九卷　【犹】

　　右此解十诵律论。大解律中九十事。及悔罪众学灭诤等法。

　　律二十二明了论　【子】

　　右分别解释律中所立名义。

　　阿毗昙八揵度论三十卷　【儿】

　　右迦旃延子造。竺佛念等译。阿毗昙者。此云无比法。揵度者此云聚。即法聚也。解释种种法义。谓初说世间第一法顶法暖法。次十二缘九十八使结系四果见谛。三界所断烦恼四谛。七觉意。八智等法。此论三十卷。分为八揵度。八部法类不同故。一杂。二结使。三智。四行。五四大。六二十二根。七定。八见。八揵度中。复列四十四品。一杂。杂明诸事故。二结使。明诸根随烦恼。三释智慧差别。四辩善恶邪正诸行。五明净根智证见圣谛理。六辨利钝根乘行业差别。七明四禅八定差别。八明意止欲想时节见解各不同故。此论中性相理事法数无边。故名法聚。亦是藏之别名。故新论作八蕴。

　　阿毗达磨发智论二十卷　【孔】【怀】

　　右奘法师译。与阿毗昙论本同译别译文顺畅。即是说一切有部对法藏之根本。佛圆寂后。三百年中。论师迦多衍尼子之所造也。后代传人本有广略。此发智论文义具足。传习之者号为身论。以余论各辩一支。有异于身故。

　　阿毗达磨法蕴足论十二卷　【兄】

　　右大目揵连造。集众法宝聚。普施群生。论首偈曰。阿毗达磨如大海。大山大地大虚空。具摄无边圣法财。今我正勤略显示。其总颂曰。觉支净果行圣种。正胜足念谛静虑。无量无色定觉支。离根处蕴界缘起。

　　法蕴足论者。盖阿毗达磨之权舆。一切有部之洪源也。大目揵连所制。镜六通之妙慧。晢三达之智明。桴金鼓于大千。声玉螺于百亿。摘藏海之奇琬。鸠教山之胜珍。使天镜常悬法幢永树。众邪息藩篱之望。诸子骋游戏之欢也。佛涅槃后百有余年。叠启五分之殊。解开二九之异。虽各擅连城之贵。俱称照乘之珍。唯一切有部。卓乎迥秀。若妙高之处宏海。犹朗月之冠众星者。岂不以本弘基永者欤。至如八种揵度。骛微于发智之场。五百应真。驰誉于广说之苑。斯皆揖此㳙波。分兹片玉。遂得驾群部而高蹈。接天衢而布武。是知登昆阆者必培塿于众山。游溟渤者亦坳塘于群澍矣(出奘法师同译靖迈序)。

　　阿毗达磨集异门足论二十卷　【弟】【同】

　　右佛令舍利弗。代吾为众宣说法要。自一法二法以至十法。一法者。一切有情皆依食住。一切有情皆依行住。二法品。谓名色等。总二十七门。三法有十。谓善不善根各三。善不善寻各三。恶行妙行各三。三界欲恚害。三界出离。四法有十。谓四念住。四正断。四神足。四静处。四圣谛。四想。四无量。四无色。四圣众。四沙门果。次五法。次六法以至十法。佛叹善哉善哉。汝能结集如来所说增一法门。复告苾刍众。汝等皆应受持读诵。能引大善大义大法。清白梵行菩提涅槃。

　　集谓聚积。异谓差别法门。名相各别异故。足谓周足。舍利子智慧第一。于佛所说法。十二分教中增一名数。勒为一聚。广大周足故。

　　阿毗达磨识身足论十六卷　【气】【连】

　　右提婆设。磨阿罗汉造论。初颂曰。阿毗达磨正法灯。心中净眼智根本。三界照明慧眼道。一切法灯佛语海。能发胜慧破诸疑。是诸圣贤法衢路。了此胜法至聪明。悟斯圣教真佛子。

　　阿毗达磨界身足论三卷

　　右尊者世友造。说十大地法。十大烦恼地法。十小烦恼地法。五恼五法。数性相事。理各各体性差别。如地水火风四大欲。色无色十八界等各不同。故名界。多界共聚集。故名身。摄义周圆满足。故名足。总通大小乘三界九地五位修断行门故。

　　基法师序云。界身足论者。说一切有部发智。六足之一足也。先是婆沙八蕴阙五蕴之幽趣发智六足。无五足之玄文。元本颂有六千。后译删略为九百颂或五百颂。奘法师翻八百三十颂。文遗广略义离增减。神功妙思。繄可殚言。

　　阿毗达磨品类足论十八卷　【枝】【交】

　　右尊者世友造。唐奘法师译。一切法众。多流类不同。此论各随品类。条贯义理。收摄一切法。周圆满足不乱故总有五法。一色法。二心法。三心所法。四不相应行法。五无为法。第一辩五事品。第二辩诸智品。三辩诸处。四辩七事。五辩九十八随眠六辩摄等法。七答千问。八次择品。如是诸品中。收一切法义无不圆足。

　　众事分门毗昙论十二卷　【友】

　　右宋天竺三藏译。二论本同译别。

　　阿毗达磨大毗婆沙论二百卷　【投】【逸】

　　右梵语阿毗昙此言大法也。阿毗达磨此云胜法。或言无比法毗婆此云广解说。或云种种说(出道安法师序及诸经音义)佛涅槃后四百年。健䭾逻国王。以诸部执师资异论。召集贤圣大阿罗汉。胁尊者世友尊者等五百人。皆具三明六通。复内穷三藏。外达五明。集义制论凡三十万颂。九百六十万言。备释三藏。悬诸千古。穷其枝叶。究其浅深。佛法重明。微言再显。唐三藏法师。于西域具获本文。传译流布焉(出西域记第三卷及本论后三藏偈)。

　　俱舍释论二十三卷　【心】【神】

　　俱舍论本颂

　　右天亲造。解释俱舍论三十卷中义理。梵本来有先后故释论在前。本论在后。

　　俱舍论三十卷　【疲】【真】

　　右天亲菩萨造俱皆也。舍此云藏。则库藏之总名也(出诸经音义)此论博综群籍。备摧异说。天竺大小乘学依此为本。(本序)论有九品。一分别界品。说四大六入十八界等。二分别根品。说眼耳鼻舌男女命意等二十二根。三分别世品。广说有情世间及器世间各多差别三界种种事相。次四分别业品。前言世别皆由业生。此明种种善恶诸业。业由随眠方得生长。次五分别随眠品。次六分别贤圣品。说诸贤圣道相。次七分别智品。次八分别定品次九破执我品。谓有我执无容解脱。

　　阿毗达磨顺正理论八十卷　【志】【持】

　　右众贤论师造。众贤博学高才。明一切部毗婆沙论时。天亲先作俱舍论。破毗婆沙门所执。理奥文华。西域学徒莫不赞仰。鬼神亦皆称习。众贤心愤二十年覃思。作俱舍雹论。欲与天亲面定是非。未果而终。天亲后见其论叹有知解。言其思力甚顺我义。宜名顺正理论。遂依行焉。

　　阿毗达磨藏显宗论四十卷　【雅】【爵】

　　右众贤论师造序偈云。已说论名顺正理。乐思择者所应学。文句𣲖演隔难寻。非少劬劳所能解。为撮广文令易了。故造略论名显宗。饰存彼颂以为归。删顺理中广决择。对彼谬言申正释。显此所宗真妙义。

　　阿毗昙心论四卷　【自】

　　右尊者法胜造论。列十品。辩一切法门义理行相。令学者生解达法故。

　　法胜阿毗昙心论六卷

　　右大德优波扇多造。序云。昔论师解释太广太略。使学者迷惑烦劳。今离于广略。释不颠倒法相。令人觉悟真实。离诸过恶生诸功德。得勇猛第一义利故。

　　杂阿毗昙心论十一卷　【縻】【都】

　　右尊者法救造序云。诸师释阿毗昙心义。极略难解。知法胜所释最为略极。广令智退。优婆扇多八千偈。又一师万二千偈。此名广也。我达磨多罗专精思惟义贤众所应学。正要易解了。于诸论中为殊胜具足。显示真实义一切境界故。

　　阿毗昙甘露味论二卷

　　右一施戒品。二三界五道品。三住食生品。四业品。五阴持入。六行。七十二缘。八根。九禅智。十无漏。十一智。十二禅定。十三杂定。十四三十七品。十五四谛。十六杂品。逐品分辩法义。得道圣人名瞿沙造。欲令学者尽一切漏。得一切智甘露味故。

　　随相论二卷

　　右说诸法不能自生藉缘方起。如小儿藉扶方起。人不能自生。藉贪爱及业父母因缘方生。如地水生榖芽。若无人功置榖子地中。芽终不生众生作善恶业。方牵生果。各随其相故。

　　尊婆须蜜论十卷　【邑】【华】

　　右婆须蜜菩萨大士次继弥勒作佛师子如来也。从释迦文降生为大婆罗门。父命观佛侍佛。四月已出家佛涅槃后撰此论一十品。十四揵度。该罗深度博尽诸法。撰论已入三昧。如弹指顷。升神兜率。与次补光焰如来柔仁如来。皆集弥勒天宫。

　　三法度论三卷

　　右说依三宝修行。可度生死修财法无畏施可入圣道修身口意三业。除三漏。越三涂。超三界。近三宝。除三毒。灭三苦。生三慧。入三圣位等法。故总名三法度论。

　　入阿毗达磨论二卷

　　右塞建陀罗阿罗汉造。说有学人闻对法。中名义稠林。便生怖畏。欲令彼于法相海中深洄澓处欣乐易入。故作斯论。辩演阿毗达磨中八种法。谓色受想行识。空择灭非择灭。总摄一切义。

　　成实论十六卷　【夏】【东】

　　右成谓成就圆满实谓真实不虚。此论辩一切法义皆真实圆成。故初佛宝具足品。四无畏十号三不护。三善品众法品。十二部经品。清净品。贤圣品。福田品如是等二百二品类集演说。详如本论。

　　立世阿毗昙论十卷　【西】

　　右立谓成立。世谓大千世界。佛于起世经中说器世间。有情世间。四洲诸天。三界诸趣。因果善恶。受生寿命。依正胜劣。地动昼夜。种种地狱。大小日月。三灾劫住成坏空等种种事相。与起世经楼炭经俱舍论等相参照。

　　解脱道论十二卷　【二】

　　右阿罗汉优波底沙造。以十二品演说分别因缘戒头陀定求善友分别行。行处行门。五神通分别慧五。方便分别谛后。偈云无边无称不可思。无量善才善语言。于此法中谁能知。唯坐禅人能受持。微妙胜道为善行。于教不惑离无明。

　　舍利弗阿毗昙论三十卷　【京】【邙】

　　右与舍利弗集异足门论。法义相涉而体制不同。初十二入品。次十八界品。次五阴四圣谛。二十二根。七觉不善善根。四大优婆塞诸界诸业。四果三乘。二觉等人品。智品。十二缘念处正勤禅定道品。烦恼摄品绪品。总演一切法名事理。

　　五事毗婆沙论二卷　【面】

　　右尊者法救造。释世友尊者所制五事论。为欲开发深隐义。如发伏藏。令世间欢喜受用。如除云翳日月显照。世友制论。为有弟子怖广闻持。欲令依止略文起明了觉。于一切法自相共相明了故。虽略说五事。而摄一切法故。

　　毗婆沙论十四卷　【洛】【浮】

　　右说迦旃延子本誓愿。于五千佛修阿毗昙章句。分揵度品。数立章门。此论解释彼诸品法义。

　　三弥底部论三卷

　　右说诸有情死此生彼。中有阴五道三界舍受身等法。

　　四谛论四卷　【渭】

　　右婆薮菩萨造。说苦集灭道法。

　　分别功德论三卷

　　右说三宝及诸大弟子各有第一胜妙功德。

　　辟支佛因缘论二卷

　　右说辟支佛观老病死四时改变。知一切法皆无常苦空无我因缘而觉故。亦名独觉。神通变现飞空自在。不乐说法。以神足化人。作胜福田。

　　十八部论

　　部执异论

　　异部宗轮论

　　右皆说佛涅槃后诸部各异。所从出生。

　　佛所行赞经五卷　【据】

　　右马鸣菩萨赞佛功德。自降生出家成道度人。以至涅槃。分舍利等。为二十八品。

　　佛本行经七卷

　　右密迹金刚。为诸天人有不识见佛者。颂说世尊功德。自降胎出家成道利生以至涅槃。分布舍利等事。为三十一品。

　　百缘经十卷　【泾】

　　右撰集恭敬供养三宝。受大福报生天得道。及悭贪作恶堕饿鬼等种种善恶因果等。凡一百缘。

　　出曜经三十卷　【宫】【盘】

　　右婆须蜜舅法救菩萨之所撰集。比一千章。三十三品名曰法句。录其本起系而为释。名曰出曜出曜者。旧名譬喻。即十二部第六部也(本经序)出曜者。从无常品至梵志品。采众经之要藏。演说布现以训将来。故名出曜经第六卷。

　　贤愚因缘经十三卷　【郁】

　　右说圣贤解脱。受大福报生天得道及恶业人沉沦苦趣。罪报轮转。种种因缘。佛往昔舍身命求菩提。为月光王施头。尸毗王以身代鸽。萨埵太子饲虎。佛成道梵天请转法轮。及降伏六师等缘。给孤独长者布金买地造寺。及为过去七佛皆造寺。二鹦鹉诵四谛法。为野狸所杀。七反生天成辟支佛等缘。

　　修行道地经七卷　【楼】

　　右总众经之大较。示修行之径路。使学者易进无惑。次第晓然多所决择。

　　道地经

　　右与前经本同译别。文句简略耳。

　　僧伽罗刹所集佛行经三卷

　　右僧伽罗刹。须赖国人。佛后七百年着此经。贤劫第八佛也。载释迦降生成道。行化入灭。事迹甚备。与普曜本行等经相参照。手援树叶而立化。国王以巨象挽絙。终不能动摇。即就焚化树叶不燋。修行道地经亦其所著也。

　　百喻经四卷　【观】

　　右尊者僧伽斯那撰以一百事喻说道法邪正。戒律持犯。修行善恶等事。

　　菩萨本缘经四卷

　　右说佛昔因地以国城妻子布施种种缘。

　　大乘修行菩萨行门诸经要集三卷

　　右终南山智岩集。于诸经四十二部中集菩萨行门。总六十六条。于修行人有大利益。法珠之宝聚。大乘之龟鉴也。

　　付法藏因缘传六卷　【飞】

　　右元魏西域二三藏同译。略记自世尊付法。迦叶展转付受至师子尊者。传法因缘。

　　坐禅三昧经二卷

　　右说修习禅定法。什法师译。

　　佛医经

　　右说四大病苦种种因缘。水属口。火属眼。风属耳等。

　　惟日杂难经

　　右说世尊及菩萨二乘人。修行功德等。种种差别法义因缘。

　　迦叶赴佛涅槃经

　　右说世尊入灭迦叶来赴供养偈赞等事。

　　呵色欲经

　　右说舍欲复念。如出狱思入。如病差思病。种种呵诫。

　　四品学法经

　　右说备戒行多闻能化度人为上品。真学承法学为中。依福学为下。行三事号散侍为外品。

　　佛入涅槃密迹金刚力士哀恋经

　　右密迹金刚力士哀恋世尊。叹佛种种功德而为无常所坏。帝释劝止谓佛事周讫乃入涅槃。汝等不应生大忧恼等。

　　佛使迦旃延说法没尽偈百二十章

　　右记末法中种种事。

　　佛说治身经

　　右说戒行制身脱一切苦。

　　治意经

　　右说精进守意福未满。自守已满得禅。

　　那先比丘经二卷　【惊】

　　右国王弥兰悉知异道。能答九十六种经人问难。无能胜者。那先阿罗汉与王问答。王大敬伏。以所问答为经种种论难譬喻。王言。沙门言在世作恶临死念佛。得生天。杀一生死即入泥犁中。我不信是语。那先言。如人持小石置水上便没。持百枚大石置船上。以船力故不没。人作恶。以念佛力故生天。作恶不知佛经故。便入泥犁。王言。罗汉飞上梵天。如人屈伸臂顷。不信行数千万亿里如是疾耶。那先言。王念大秦国事。王言。我念已。那先曰。反复八万里。何太疾耶。王称善哉。如是等详如本经。

　　杂宝藏经十卷

　　右集诸经古今事一百一十八缘。初说佛于往昔孝养父母等种种缘事。佛告诸比丘。有二种法。能使人疾得人天至涅槃乐。一供养父母。二供养贤圣。有二法速堕三恶受大苦恼。谓于父母及贤圣所作诸不善。次集种种供养布施。献华然灯。造舍造塔。斋戒修行。皆得生天受福报事。及罗汉见沙弥。后七日当命尽。遣归道中。见水漂众蚁救之。得命延长及修塔修寺。设斋延寿。施食施衣受种种福报。罗汉知宿命时作恶。五百生作狗缘。次说佛降伏旷野鬼神。鬼子母。罗睺罗住胎六年等缘。

　　五门禅经要用法　图

　　右大禅师佛陀蜜多撰。五门者。一安般。二不净。三慈心。四观缘十二缘。五念佛。若乱心多者教安般。若贪欲多者教不净若瞋恚多者教修慈。若着我多者教因缘。若心没者教念佛。禅观法相甚详。略出观佛三十事修慈四十事。

　　达磨多罗禅经二卷

　　右说安般不净观。四无量心观。五阴六入。十二因缘等。修行胜道。进分住分退分。种种功德法。开示甚详。

　　禅法要解经二卷

　　右罗什译。说修不净观除五盖。得四禅相法。修慈念佛。修四无量心。四无色定。修六神通等法。

　　禅要诃欲经

　　右说人身种种不净。众生妄爱着邪淫及载目连为妇说偈。

　　法观经

　　右与内身观思惟略要等经。文意相涉入。

　　内身观章句经

　　右说身三十六物。三百六十骨节。九孔不净等。是为一切病宅一切苦器。

　　思惟略要法经

　　右罗什译。说求初禅先习诸观谓不净四无量观因缘安般念佛等。观无量寿法华三昧等。

　　佛说十二游经

　　右说佛降生成道。十二年中。于十六大国等处行化度人。

　　杂譬喻经二卷

　　杂譬喻经　【写】

　　右抄集诸经中善恶因果种种譬喻事。

　　阿育王譬喻经

　　右初说育王作福。以金铸像。与海龙王较福力轻重事。后复有种种喻。说善恶事。

　　阿育王经十卷

　　右说佛行化。路中有小儿沙中戏。以沙为糗捧内佛钵。以为一伞地王。于佛法中广作供养。佛记涅槃后百年。铁轮阿育王广兴供养。起八万四千舍利塔。后育王登位。造地狱多所杀害。有阿罗汉。于镬汤中现十八变。王大惊异。罗汉说佛所记王能役使龙鬼夜叉。于一日中安置八万四千塔已。作广大供养布施等事。第六卷后说优波笈广度弟子事。

　　阿育王传七卷

　　右与阿育王经本同译别。第三卷后。载优波鞠多广行化度等事。

　　阿育王太子息坏目因缘经二卷　【禽】

　　右说育王太子业报坏目本缘事。

　　四阿含暮抄

　　右本序云。阿含暮秦言趣无也。阿难既出十二部经。又采撮其要迳至道法。为四阿含暮。与阿毗昙及律。并为三苑焉。文约义丰经之璎鬘。

　　法句经二卷　【兽】

　　右集佛偈以类分品。

　　法句喻经四卷

　　右说佛行化度人。种种教化譬喻句偈。

　　迦叶结集经

　　右略记诸大阿罗汉结集法藏缘。

　　撰集三藏及杂藏经

　　右迦叶阿难等结集法藏。魔波旬来娆法集。阿难迦叶化人狗蛇三尸。系魔颈降伏之。遂成法藏。

　　三慧经

　　右说种种缘法。似四十二章。

　　阿毗昙五法行经

　　右说四谛及诸结使等义。

　　阿含口解十二因缘经

　　右说十二缘等种种法义。

　　小道地经

　　右说修行持息等法。

　　文殊发愿经

　　右大略如普贤行愿经。

　　六菩萨亦当诵持经

　　右说六菩萨功德。宜应持诵。

　　一百五十赞佛颂

　　右赞如来种种胜妙功德。

　　赞观世音菩萨颂

　　右赞净圣种种功德。

　　无明罗刹经三卷　【画】

　　右说十二因缘种种譬喻。

　　马鸣菩萨传

　　龙树王菩萨传

　　提婆菩萨传(龙树弟子)

　　右三菩萨传。略与付法传事迹相类。

　　婆薮盘豆法师传

　　右梵语也。此云天亲并说无著菩萨等事迹。

　　龙树菩萨劝诫王颂

　　劝发诸王要偈

　　龙树说法要偈

　　右三本本同译别。是龙树菩萨以诗代书。寄诸亲友国王等。种种劝发教诫简要精切。寄归传云。西域学佛法人。首皆诵此。

　　金七十论三卷

　　右仙人迦毗罗。从空而生。自然四德。一法二慧三离欲四自在。悯世盲暗。起大悲心。为婆罗弟子。问答演说一切微妙法义。此七十偈论。是大论略抄。摄六万偈义尽。

　　胜宗十句义论

　　右尊者慧月造十句义论一者实。二者德至十者无说辩。种种法义。

　　宾头卢为优陀延王说法缘经

　　右诃劝舍离五欲无常之法。二鼠侵藤。醉象四蛇等喻苦切精至。

　　请宾头卢经

　　右说请圣僧法。

　　分别业报略经

　　右说善恶诸趣因果报应事。

　　当来变经

　　右记说末法种种变事。

　　大阿罗汉难提蜜多罗所说法住记

　　右唐言庆友说十六大阿罗汉并眷属等名数住处护法应供等事。过刀兵劫。至人寿七万岁时。方入涅槃。释迦法灭。并记人能于释迦佛法中。于三宝所种诸善根。种种因缘。得预弥勒三会获涅槃果。

　　大藏圣教法宝标目卷第八

　　　　　　音释

　　晢

　　(之列切明也)。

　　桴

　　(縳谋切击鼓椎也)。

　　[琬-(夗-夕)+匕]

　　(于阮切玉名)。

　　骛

　　(亡遇切乱驰也)。

　　培塿

　　(培薄口切塿郎斗切培塿小阜也)。

　　坳

　　(乌交切地坳下不平也)。

　　絙

　　(居登切大索也)。

　　伞

　　(苏旰切)。

　　鞠

　　(渠竹切)。
乾隆藏第 143 册 No. 1608 大藏圣教法宝标目


　　大藏圣教法宝标目卷第九　　　　庭九

　　元清源居士王古撰

　　释迦谱五卷　【彩】

　　右梁僧祐撰。旧十卷。今合之。一释迦始祖。二姓瞿昙。三六世祖。四降生成佛。五七佛种姓众数同异。六三千佛缘七内外族姓名。八弟子姓缘。九四部名闻弟子。

　　释迦氏谱

　　右唐终南释氏以僧祐谱文繁多。述此。一所依贤劫。二氏族。三所托方。二四法王化相。五圣凡后裔。

　　释迦方志二卷

　　右终南释氏述。一封疆。序世界安立。二统摄序佛所摄三千大千世界。三中边。序天竺居天地中。四遗迹。序佛故迹。谓西域记详于土风。略于遗迹。五游履。序今古僧俗游天竺可纪者。六通局。序佛化迹差殊不同。七时住。序正像住劫。八教相。序历代兴崇佛教。

　　经律异相五十卷　【仙】【傍】

　　右梁天监中。来僧旻等。及禀武帝。节略经律论事。凡六部。一天。二地。三佛。四诸释。五菩萨。六声闻。比丘尼人鬼神杂畜地狱。

　　陀罗尼杂集十卷　【启】

　　右集诸经佛菩萨仙天真言。而未详集者。僧可洪序。其文重复真俗杂乱。传写讹误。

　　诸经要集二十卷　【甲】【对】

　　右唐西明寺释道世。集三宝等三十部。序决教法修行仪轨罪福果报等。诸经要义各以类从。因述劝诫。

　　出三藏记集十五卷　【楹】【肆】

　　右僧祐撰考校自古译经先后存亡。真伪总别。以类分目。又集诸家所作经序记等。及历代高僧俗士问答注解律论目录。

　　众经目录七卷

　　右隋僧法经等撰。类次众经律论。一译再译。数译失译。及重出别生疑伪(别生谓抄出别行)。

　　历代三宝记　【筵】

　　右隋翻经学士费长房撰。首以编年。叙自周已来佛生灭译经获瑞像等事迹。次编类。译历代经。及译人事迹。次类大小乘经目。次开皇三宝总录。次帝年次代录。次入藏经。次总目。

　　众经目录五卷　【设】

　　右唐释静泰撰。凡二千余部六千余卷。一单本二重翻至六翻。及圣贤集传。三入藏及别生。四疑伪。五阙本。凡经各有纸数。

　　大唐内典录十卷　【席】【鼓】

　　右西明寺释氏道宣撰。序历代所译经。次分大小乘。次入藏。次数译从一。次别出摄归本部。次阙本次注解。次流化。次疑伪。次录目终次应感。

　　大周刊定众经目录十五卷　【瑟】【吹】

　　续大唐内典录

　　右释智升撰序经目。续麟德至开元所译。

　　古今译经图纪四卷

　　右唐释靖迈撰。序次逐代译人事迹。并所译经律论目。

　　续古今译经图纪

　　右释智升撰。慈恩寺翻经院图画古人传译缁素。三藏迈公撰题。后有藻绘而无题记。今续之。并序译人事迹并所译经目。

　　开元释教录二十卷　【笙】【阶】

　　右释智升撰。前十卷总序历代所译经律论目。后十卷分大小乘经论集有译无译。阙本疑伪。别生异名重载。亦有增损拾遗。

　　一切经音义二十五卷　【纳】【转】

　　右贞观沙门玄应撰。逐经音释并唐梵字义。

　　华严经音义二卷

　　右唐沙门慧宛述。

　　西域记十二卷　【疑】【星】

　　右唐奘法师译沙门辩机撰。叙西域诸国风土城邑兴废佛法遗迹。

　　集古今佛道论𢖍四卷

　　右西明寺释氏撰。叙历代僧与道士对辩胜负。

　　续古今佛道论𢖍

　　右叙佛法初来道士比较胜负事。

　　传法记　【右】

　　右叙佛法初来道士比较及孙权等试验事。

　　集神州三宝感通录三卷

　　右道宣律师撰。一述见诸天问答教迹戒律事。二述历代瑞像。三初述圣寺。次述圣教。末述神僧事。

　　集沙门不拜俗事六卷

　　右沙门彦琮纂。序晋至唐奉议书诏不拜俗事。

　　三藏法师传十卷　【通】

　　右叙玄奘法师取经事。

　　求法高僧传二卷　【广】【内】

　　右唐沙门义净自西国还。在南海室利弗逝国撰。寄归。叙中国及交州新罗往天竺求法僧。大抵多病难。及住不回者。及那烂陀寺图。

　　高僧传十四卷

　　右梁僧慧皎撰。一译经。二义解。三神异。四习禅。五明律。六亡身。七诵经。八兴福。九经师。十导师。论称昔高僧本以八科成传。今以经导虽末而悟俗可崇。故加二条足成十数。

　　法显传

　　右法显自述往来天竺取经等事。

　　续高僧传三十卷　【左】【明】

　　右唐释道宣撰。十例。一译经。二解义。三习禅。四明律。五护法。六感通。七遗身。八读诵。九兴福。十杂科。又曰声德传称。凡此十条世罕兼美。今就其尤最者随篇拟论。

　　辩正论八卷　【既】

　　右唐释法琳撰。陈子良序并注。以道士李冲卿刘进喜等谤法乃作此论。三教治道一。十代奉佛二。佛道先后三。释李师资四。十喻五。九箴六气为道本七。信毁交报八。品藻众书九。出道伪缪十。历世相承十一。归心有地十二。

　　破邪论二卷

　　右唐释法琳撰。难传奕所陈毁佛法事。上皇太子并秦王。各有启冠篇首。

　　十门辩惑论三卷　【集】

　　右唐大慈寺释复礼。答太子文学权无二释典稽疑十门。一通力上感。二应形俯化。三净秽二别四迷悟见殊。五显实得记。六反经赞道。七观业救舍。八随教抑扬。九化佛隐显。十圣王兴替。

　　甄正论三卷

　　右僧立薿撰。辩灵宝化胡等经虚伪。

　　弘明集十四卷　【坟】

　　右梁僧祐集并序。集古今僧俗卫法诸文。及制述于佛有益者。以类编次。

　　广弘明集三十卷　【典】【群】

　　右唐释道宣集。一归正。二辩惑。三佛德。四法义。五僧行。六慈济止杀。七戒功八启福悔罪。九统归赋论诗赞。凡九篇。

　　南海寄归内法传四卷　【英】

　　右唐三藏义净撰。用西域所见僧律仪。依根本律集四十章。以证东土违失。

　　比丘尼传四卷

　　右梁释宝唱撰传。自晋升平讫梁天监。凡六十五人。

　　集诸经礼忏仪二卷

　　右唐释智升撰。集诸经礼佛赞偈忏罪仪法愿生净土。上卷末云。故信行禅师依经自行此法。以世无正文。故集此书。下卷录比丘善导等所集。愿生净土赞偈等。

　　说罪要行法

　　右三藏义净撰。半月月尽。忆所犯罪。说罪自忏。

　　受用三水要行法

　　右三藏义净撰。依圣教及西土现所行律。为此方之式。

　　护命放生轨仪法

　　右三藏义净撰。述滤水得虫放生器并法。

　　大方广佛华严经四十卷　【杜】字至【隶】字

　　此下贞元译右南天竺乌茶国王手自书写。华严经百千偈中善财童子参五十五圣者。入不思议解脱境界。普贤行愿品。并书来进唐德宗。贞元中诏三藏般若译成四十卷。即是实义难陀所译。第六十一卷。至八十卷入法界品同本。而贞元本文广事详。几增一倍。若普眼长者甘露火王妙德圆满主林神最寂静婆罗门等法门奇特。多旧所未出。又实义本第八十卷。未有流通分。而贞元本末卷之首。尔时普贤称赞如来胜功德已。乃是联环第八十卷末。前偈次说十大愿王。卷末列众部信受奉行。即本末具备。方见前八十卷末品来文未足。

　　守护国界陀罗尼经十卷　【漆】

　　右佛于菩提树下与大菩萨八万四千及诸天人等。说此守护国界陀罗尼。有三十二修陀罗尼法。十六种如来大悲。三十二种如来甚深事业。种种庄严法门。持诵仪轨等。第十卷末阿阇世王问人命终堕恶道。或生人天。云何得知谁人曾见。佛说当堕地狱者有十五种相。生饿鬼者有八种相。生畜生者有五种相。当生人天者各有十相。详如本经。教诫切至。

　　大集大虚空藏菩萨所问经八卷　【书】

　　右贞元中不空译。与大集经中虚空藏菩萨品本同译别。文理互有详略。

　　大乘密严经三卷

　　右不空译。与墨字函经同本异译。

　　大乘理趣六波罗蜜多经十卷　【壁】

　　右慈氏菩萨问甚深般若波罗蜜多大乘功德无尽法门不可思议。佛说三宝功德六波罗蜜广大微妙法门。说逐品法门时各有无量菩萨得无生忍。数十万众生发菩提心。经末赞说此经广大殊胜功德。

　　十地经九卷

　　右贞元中尸罗达摩译。与华严十地品本同。经初云薄伽梵成道未久。第二七日住他化自在天王宫。与异类佛刹来集菩萨众金刚藏菩萨。说十地品。余文或有小异处。

　　大宝广博楼阁善住秘密陀罗尼经三卷　【府】

　　右与悲字函经本同译别。

　　大云轮请雨经二卷

　　右与大字函经本同译别。

　　大孔雀明王经三卷

　　右与男字函经本同译别。

　　慈氏菩萨缘生稻秆喻经

　　右与伤字函经本同译别(已上并不空译)。

　　瑜伽金刚性海曼殊室利千臂千钵大教王经十卷　【罗】

　　右瑜伽金刚五顶五智尊。千手千钵。钵中千佛文殊秘密菩提。三摩地。一切如来大教王。入佛心三密。三十支智镜性海。具足一切法。入毗卢遮那灌顶法门。五智五顶。五如来解脱门。一切诸佛菩提根本。文殊无尽甚深十大愿。十六大士。十大菩萨行愿功德。持诵修证法门。

　　大乘本生心地观经八卷　【将】

　　右佛在耆阇崛山。与三万二千阿罗汉。八万四千一生补处菩萨。八部眷属。百千万亿围绕供养。佛放大光明照十方界。时次补弥勒大菩萨师子吼说偈赞佛。愿为演说心地观门大乘妙法。引导众生令入佛智。文殊弥勒诸大菩萨。与佛问答微妙法义。佛说有四恩德不可得报。一父母恩若时割自身肉以养父母未能报恩。应勤孝养。若人供佛福等无异。二者众生以其多生互为父母。故于一切时亦有大恩旧恩未报宜互饶益。三者国王恩。护持众生使安乐故。四者。三宝恩。利乐众生。不可思议故。佛法僧宝功德。名真福田。复说三者。何故名宝。详如本经(已上第二卷)次说持戒忏悔。及三身功德法宝利益(第三卷)次比较出家在家功德过患(第四卷)佛言。出家比丘常当昼夜如是观察。我得人身诸根具足。从何处没。来生此间。于三界中。当生何处于四大洲六道之中。受生何道。以何因缘。免八难身。庄严劫千佛已涅槃。星宿劫千佛未出现。住贤劫几佛涅槃。几佛未出。何时弥勒下生人间。今我身中有何善业。戒定慧学。当有何德。过去佛皆已不遇。未来佛得见不耶现在凡夫地三毒烦恼。何者最重一生已来。造何罪业。种何善根。我此身命能得几时。是日已过命随减少。犹如牵羊诣彼屠所。渐渐近死何所逃避。身坏命终当生何处。三恶道苦如何脱免勿贪世间受五欲乐。精勤修习如救头然。忏悔先罪调伏其心。名真出家。披福田衣不贪知足。常行乞食医药知足。住阿兰若离喧摄心。如是四无垢性甚深法门。各各有十种功德。受持读习解说书写。现世获大福智。命终必生知足天宫。奉觐弥勒。若愿生十方佛土。随愿见佛(第五卷)离世间品。说住阿兰若处功德利益。猒身品说有漏身三十七种不净秽恶不坚牢过患(第六卷)波罗蜜品说十波罗蜜。乃至八万四千波罗蜜法。观心品文殊问佛。云何为心地大妙智印。佛告文殊。胜秘密心地法门。名一切凡夫入如来地。顿悟法门。名一切菩萨趣大菩提真实正路。名三世诸佛自受法乐微妙宝宫。名一切饶益有情无尽法藏能引诸菩萨众到自在智处。是最胜法幢。是大师子吼。三界之中以心为王。能观心者究竟解脱。不能观者究竟沉沦。众生之心犹如大地。五榖五果从大地生如是心法。生世世善恶五趣有学无学独觉菩萨。及于如来三界唯心。心名为地。一切凡夫亲近善友。闻心地法如理修行。速圆众行疾得菩提。文殊白佛。心法本无不染尘秽。云何心法染贪瞋痴。过去已灭。未来未至。见在之心不住内外中间。都不可得。本无形相。无有住处。一切如来尚不见心。何况余人。佛答微妙。广如本经。文殊白佛。凡夫初心依何等处观何等相。佛言。凡夫所观菩提心相。犹如清净圆满月轮。于胸臆上明朗而住。五十由旬无垢明净。内外澄澈最极清净。月即是心。心即是月。尘翳无染妄想不生。能令众生身心清净。坚固不退。有加持真言印法等说逐品法门。时新发意菩萨人天婆罗门海众发菩提心。得法眼净。住不退转。乃至十地妙觉者。四万八万四千。以至阿僧祇不可说一切有情等。皆当得菩提佛说此经。利益安乐一切众生。凡夫身便入佛地。信解此经一四句偈。其福不可限量。胜以恒河沙大千世界满中七宝供养十方诸佛菩萨精舍宝塔等。十六分不及一。

　　大方广入法界品四十二字观　【相】

　　右译翻梵字并出观法。

　　护国仁王般若经二卷

　　右与羽字函经同本。

　　七俱𦙆佛母准提陀罗尼经

　　右说持诵功德仪范。

　　大圣文殊师利菩萨庄严经三卷

　　右与鸟字函文殊受记经同本异译。

　　普遍光明大随求陀罗尼经二卷

　　右说持诵写戴有种种殊胜功德。

　　炽盛光佛顶销灾陀罗尼经

　　右佛说除一切灾难法。能成就入万种吉祥事。能除灭八万种不吉祥事。

　　金刚顶瑜伽真实大教王经三卷　【路】

　　右说持诵印咒。求愿降伏等法。

　　一字奇特佛顶经三卷

　　右说持诵有种种殊胜功德。

　　文殊所说宿曜经二卷

　　右说日月五星二十七宿(唐二十八)十二宫分。年月日时所主吉凶诸法。

　　菩提道场所说一字顶轮王经五卷　【侠】

　　呵唎哆罗陀罗尼阿噜力经

　　大威力乌刍瑟摩明王经二卷

　　右三经。皆说持诵祈咒有大应验种种法门。

　　一髻尊陀罗尼经　【槐】

　　右观世音说陀罗尼。利益众生。结界建坛。持诵护摩。种种祈愿。降伏息灾成就诸法。

　　末利支提婆华鬘经

　　右佛说末利支天常在日前行。日不见彼。彼能见日。王难贼难。行路旷野。昼夜水火鬼难毒难中救护众生。印坛持诵满种种愿。鬼蛊虫蛇种种疮病解厄求财。除睡缚贼等法。

　　大方广曼殊室利经

　　右说持咒画像印坛祈愿等法。

　　般若心经

　　普遍智藏般若波罗蜜多心经

　　右即是般若心经。与什法师奘法师译。小有增多。

　　雨宝陀罗尼经

　　右妙月长者。多眷属少资财。又多疾病。告佛。佛为说此经令满所愿。

　　摩利支天经

　　右与才字函经本同译别。

　　文殊问字母经

　　右佛答文殊问一切诸法入于字母。及陀罗尼字法。

　　瑜伽念珠经

　　右金刚手菩萨说珠表胜果。中间满为断漏。线贯串表观音。母珠表无量寿。不可蓦越过。校量木铁水晶菩提子等得福之量。

　　木槵经

　　右国王问国贫民困不得安卧。求佛法要。佛说木槵子持诵法。莎斗比丘。诵三宝名满十岁得斯陀含果。今在普香世界作辟支佛。

　　大吉祥天女经

　　右受持名号。除一切怖畏。逼恼贫穷灾横等。有一百八名。

　　出生无边门陀罗尼经

　　右佛召集十方诸大菩萨。说此陀罗尼持诵有殊胜功德。

　　观自在说普贤陀罗尼经

　　右说持诵祈愿殊胜种种功德。

　　八大菩萨曼茶罗经

　　右佛说。有八曼茶罗。是观音慈氏虚空藏普贤金刚手文殊除盖障地藏。甚深法要依法建立。一遍者十恶五逆谤方等罪皆悉消灭。一切所求善利胜愿皆得成就。

　　除一切疾病陀罗尼经

　　右佛说陀罗尼。除宿食不消。霍乱风黄。痰癊痔瘘淋沥上气。嗽疟寒热头痛着鬼。悉得除差。

　　能净一切眼疾病陀罗尼经

　　右佛说此陀罗尼。令眼无垢翳一切疾病。

　　毗沙门天王经

　　右毗沙门天王白佛。我愿利乐诸有情等。丰饶财宝护持国界。此陀罗尼。如摩尼宝能满众愿。说持诵祈愿种种胜妙功德法。

　　救拔焰口饿鬼陀罗尼经

　　右与羔字函面然经同本异译。

　　仁王般若念诵法经

　　右佛说仁王般若道场仪轨十法。

　　瑜伽翳迦一字顶轮王瑜伽经

　　右说建道场持诵仪轨功德。

　　回向轮经

　　右佛说持诵此密言一遍。得百梵福。梦常见佛。诸罪消灭。

　　十力经

　　右说佛具十种大智力。故得名如来。

　　金轮正念诵法

　　右诸佛顶经中。广说供养持诵仪轨。今但晨暮修行要略之法。

　　华严长者问佛那罗延力经

　　右较量牛象师子等力。各各十倍增胜。唯佛一一节中皆具八万四千六百六十三种那罗延力。

　　金刚顶瑜伽深密门

　　右说持诵种种深妙仪轨法。

　　十一面观自在菩萨心蜜言念诵仪轨三卷　【卿】

　　右说持咒坛印画像供养祈愿种种法门。

　　菩提场庄严陀罗尼经

　　叶衣观自在菩萨经

　　右皆说持诵祈愿种种法。

　　一切如来金刚寿命陀罗尼经

　　右佛说此咒。为令众生寿命色力皆得成就。无死夭怖。

　　穰麌梨童女经

　　右能除世间一切诸毒。毒虫毒蛇毒药。咒毒蛊毒。魅毒皆不能害。

　　一切如来心秘密全身舍利宝箧印陀罗尼经

　　右与兵字函经同本。

　　大方广如来藏经

　　右与过字函经本同。

　　金刚恐怖集会方广轨仪经

　　右说持诵祈愿胜妙功德法门。

　　金刚顶瑜伽经十八会指归

　　右说金刚顶瑜伽十八会修持法要。

　　大吉祥天女十二名号经

　　右说持诵天女名号功德。

　　秽迹金刚法禁百变经

　　秽迹金刚陀罗尼法术灵要门

　　右说持诵此咒能除一切病苦。除遣一切鬼祟邪魅。救度众生。满一切愿。降伏一切凶恶鬼神。除伏连虫兽等。皆不能为害。有结印服符等法。

　　曼殊师利童子五字法

　　金刚顶瑜伽经

　　观自在菩萨如意轮瑜伽经

　　右并说持诵祈愿等法。

　　千手千眼广大圆满无碍咒　【户】

　　右与洁字函伽梵达磨所译文别。

　　千手千眼根本真言

　　右与前咒不全同。亦有略注说法义处。

　　仁王般若陀罗尼释

　　右略解本经。

　　诃利帝母真言法

　　右说治病满愿保胎求男女等法。

　　不动使者陀罗尼秘密法

　　金刚顶经瑜伽修习毗卢遮那三摩地法

　　大乐金刚不空真实三摩耶法

　　大日经略摄念诵修行法

　　金刚顶修行法

　　大毗卢遮那成佛神变行法

　　速疾立验魔醯首罗尾奢法

　　金刚顶降三世大仪轨

　　金刚瑜伽文殊菩萨法

　　金刚顶瑜伽观自在修行仪轨

　　仁王般若念诵法

　　右十一仪轨。各说持诵殊胜功德。坛印供养摄召降伏种种祈愿随意成就法。

　　佛为优填王说王法政论经

　　右与壁字函王法正理论本同。

　　金刚瑜伽中发菩提心论

　　右大广智说修瑜伽人身。虽人身心同佛心。以秘密加持顿同诸佛。华严经云。无一众生而不具有如来智慧。但以妄想颠倒执着。而不证得。若离妄想。一切智自然智无碍智则得现前。知一切众生究竟成佛。又云信解清净心。自悟不由他。具足同如来。则超凡夫位。入佛所行处。生在如来家令修行者观照本心。湛然清净犹满月遍虚空。皎洁分明。合普贤之心。速具一切智。

　　金刚童子菩萨成就仪轨经三卷　【封】

　　毗卢遮那佛灌顶真言

　　文殊菩萨根本大教王金翅鸟经

　　观自在修多罗瑜伽念诵法

　　右四经各说持诵祈愿种种法门。

　　大药叉女爱子成就法经

　　右神名欢喜母。是婆多大药叉将之女。娉散脂大将生五百子。有五千眷属。常在支那国。护持世界。此经说持诵供养功德种种祈愿法门。佛付嘱令勤守护众生。以至法灭。

　　大乐金刚不空理趣释

　　陀罗尼门诸部要目

　　右略说瑜伽经都十万偈。有十八会。经说五部。中方佛部。毗卢遮那为部主。东方金刚部。阿閦佛为部主。南方宝部。宝生佛为部主西方莲华部。阿弥陀佛为部主。北方羯磨部。不空成就佛为部主。五部主各有四菩萨为眷属。四部前右左背而安列外四部。四门钩索锁铃。四方十六大菩萨。六曼茶罗。二十五种炉护摩等。法事要目。

　　般若理趣不空三昧真实菩萨十七圣大曼茶罗义述

　　右略举十七清净三摩地成证法门。

　　大乘缘生论

　　右详解十二缘生法门。

　　三十五佛名礼忏文

　　右本出乌波离所问经。能净业障重罪。现生所求禅定解脱皆得满足。五天竺国修大乘人。六时礼忏不阙。功德广大不能尽录。

　　阿閦如来念诵供养法

　　金刚寿命陀罗尼念诵法

　　圣阎曼德迦威怒王神验法

　　观自在如意轮念诵仪

　　普贤金刚萨埵念诵仪

　　不动尊威怒王使者念诵法

　　大圣天欢喜双身夜迦法

　　观自在大悲法门

　　金刚顶瑜伽分别圣位修证法门

　　右九经各各说持诵供养印坛祈愿种种秘妙法门。

　　五字陀罗尼颂

　　金刚顶超胜三界经

　　金刚顶经文殊菩萨法一品

　　右并说文殊五字咒功德殊胜法门。

　　文殊赞佛礼

　　右文殊四十礼赞佛功德。

　　金刚顶瑜伽三十七礼

　　右礼五佛诸大菩萨名号。出生功德灭罪法。

　　百千颂大集经地藏菩萨请问法身赞

　　右说法身法界菩提涅槃二乘十地二觉功德。

　　普贤菩萨行愿赞

　　右是普贤行愿品略偈首尾不具。经后有速疾满普贤行愿陀罗尼。云日诵普贤行愿。后诵此真言一遍。普贤行愿悉皆圆满。速得三昧现前。福慧二严速疾成就。

　　受菩提心戒仪

　　右说最上乘受戒忏悔法。

　　大虚空藏菩萨念诵法

　　金刚顶胜初瑜伽念诵法

　　瑜伽莲华部念诵法

　　成就妙法莲华观智仪轨

　　仁王般若仪轨

　　甘露军茶利念诵仪轨

　　一字顶轮王念诵仪

　　大孔雀明王画像仪轨

　　大乐金刚萨埵修行仪轨

　　无量寿修行供养仪轨

　　佛顶尊胜陀罗尼念诵仪轨

　　金刚手光明灌顶仪轨

　　金刚顶莲华部心念仪轨

　　观自在心真言观行轨仪

　　金刚顶略出念诵仪

　　金刚顶经一字顶轮王一切时处念诵仪

　　他化自在天理趣会普贤仪轨

　　大威怒乌刍涩磨仪轨

　　右十八念诵仪轨并不空出。各各说持诵本经修行仪轨。

　　金刚王菩萨秘密念诵仪轨

　　右不空译。初云。我今愍念一切求等觉者。不知此秘密瑜伽速成佛法。于三大阿僧祇忍诸苦行不至菩提。故于金刚顶百千颂中。略说毗卢遮那如来自性成就法身。金刚界大圆镜智流出他受用异名金刚王菩萨念诵仪轨。以三密修行大印等。令真言行菩萨速证等觉之位。

　　金刚顶瑜伽五秘密修行念诵仪轨

　　右说金刚顶经百千颂。十八会瑜伽演顿证如来内功德秘要。若不五部五密曼茶罗加持。自有漏三业身能度无边有情。无有是处。以秘密加持威德力故。于须㬰顷当证无量三昧。得一大阿僧祇劫所集福慧。则为生在佛家。从佛口生。从法化生。受得广大甚深不思议法。超越二乘十地修持法门。详如本经。

　　金刚顶瑜伽护摩仪轨

　　右广说护持多种。如大瑜伽经。今略说五种。谓息灾。增益。降伏。勾召。敬爱。护摩炉形量方圆。大小深阔。画五部坛位。各有种种法相。面向方位。加持时分建坛择地。供养印咒法各差别。此三世佛秘密法门。皆须精晓勤敬修习。无不成就。

　　修习般若波罗蜜菩萨观行念诵仪

　　右初颂云。运心遍法界。一切佛刹海。广多供养具。宫殿众楼阁。种种宝庄严遍满虚空界。如空刹土尔。如刹佛亦然。如佛法亦尔。如法供养然。一切皆无量。十方无边刹。敬礼诸如来。入般若甚深。体性三摩地。现大月轮。量同法界。光明普照。寂然清凉。悲愍有情。三界炽然。如一子想。未度者度。未安者安。未涅槃者。令得涅槃。种种加持法门。有大殊胜功德。

　　结集正教住持遗法仪六卷　【给】

　　右尊者罗睺罗记。沙门道宣译初序结集仪式。二序天人偈颂。三序结集付嘱相篇。大迦叶问。阿难答。诸经首尾当安何语。八部列众先后。次叙分布舍利牙印。爪发衣钵。杖锡坐具。金瓶付嘱安布置何处。住持遗法利乐众生。过去诸佛。传付法衣剃刀经函宝塔等。断着毛羽衣。断用宝钵。断食肉等。二十九缘。

　　食施获五福报经

　　施饿鬼食经

　　金刚寿命陀罗尼经

　　右三经与开元录经本同。

　　瑜伽金刚顶注释字母品

　　右略解一切法不生。名义性相等皆不可得。

　　大藏圣教法宝标目卷第九

　　　　　　音释

　　缁

　　(庄持切黑也)。

　　绘

　　(黄外切画也)。

　　薿

　　(言纪切)。

　　秆

　　(古旱切木茎也)。

　　槵

　　(胡惯切木名也)。

　　痰𤸌

　　(痰徒甘切𤸌于禁切)。

　　淋𤁋

　　(淋力寻切𤁋郎击切)。

　　穰麌

　　(穰汝阳切麌元俱切)。
乾隆藏第 143 册 No. 1608 大藏圣教法宝标目


　　大藏圣教法宝标目卷第十　　　　庭十

　　元清源居士王古撰

　　庄严宝王经四卷　【千】

　　右佛说观自在菩萨。救阿毗地狱极苦众生。及饿鬼等诸趣罪苦。六字神咒。不可思议功德。

　　圣吉祥持世经

　　右佛为妙月长者贫穷多病。说陀罗尼。

　　七佛赞

　　右赞七佛并慈氏功德。皆梵文。

　　大乘圣无量寿王经

　　右佛因妙吉祥菩萨。说无量寿决定光明王如来陀罗尼。令夭寿人而得长寿。

　　圣佛母小字般若经

　　右佛为观自在菩萨说陀罗尼。令众生速获菩提无诸魔难。

　　最胜佛顶陀罗尼经

　　右陀罗尼前后别无经文。

　　无能胜幡王如来庄严陀罗尼经

　　右佛因帝释与阿修罗战败。说陀罗尼。一切怨敌无能胜者。

　　佛说守护大千国土经三卷

　　右佛说大明王咒。保护大千国土。及释梵天王等说咒保护众生。

　　大方广总持宝光明经五卷

　　右如华严十住品。发心功德品同本。而此加详。

　　出生一切如来经二卷

　　右佛告金刚手秘密主。持大教明王经法。

　　大乘日子王所问经　【兵】

　　右佛因日子王淫恚。为说女人虚诳及丈夫淫欲四过。一远离佛法僧。二不孝父母。三恒多邪见。四种种虚诳。广求财利。

　　大乘善见变化文殊问法经

　　右佛为文殊说四圣谛四念处四正勤五根五力七觉分八正见。

　　金耀童子经

　　右佛为童子授记。及说夙因。

　　大寒林圣难拏陀罗尼经

　　右佛为罗睺罗游寒林。为天魅龙鬼及异类扰恼。说陀罗尼。

　　分别善恶报应经

　　右佛为输迦长者父作犬。说六道善恶众业受报差别。及饮酒三十六过。及种种行施果报。

　　楼阁正法甘露鼓经

　　右阿难问佛。作曼拏罗窣堵波如来像。较量功德。

　　较量寿命经

　　右佛说较量六道寿命长短。

　　大护明陀罗尼经

　　右佛说陀罗尼。遣阿难陀入吠舍离城。作成就法。退散一切众生灾难疾疫。

　　圣虚空藏菩萨陀罗尼经

　　右佛在喜乐山。二比丘为部多所执。身有疾病。虚空藏菩萨请问佛。集七佛及虚空藏各说明咒。除病去灾。延寿命法。

　　消除一切闪电随求如意陀罗尼经

　　右佛及观自在金刚手大梵四天王。各说咒。除闪电中夭一切毒。

　　息除中天陀罗尼经

　　右佛为四天王。集十方诸佛说陀罗尼。息除中天及老病。四天王亦各说咒。

　　无能胜大明王陀罗尼经

　　右佛说陀罗尼。为人天作诸利乐。一切障碍及鬼神暴恶无能破坏。

　　赞法界颂

　　右龙树菩萨赞法界妙理。并六根六度等法。十地及佛地等法。

　　诸行有为经

　　右佛为诸苾刍说。一切人天圣人外道等皆归死灭。

　　嗟袜曩法天子受三归获免恶道经

　　右帝释为天子受三归。命终生睹史多天。

　　佛顶放无垢光明经二卷

　　右为摩尼藏无垢天子命将终。说陀罗尼。能救中夭及恶道业。蛇螫疾病兵戈怖畏。能求子息。

　　最上灯明如来陀罗尼经

　　右最上灯明如来遣菩萨来说陀罗尼。拥护利益安乐有情。佛与文殊等并四天王。亦说陀罗尼。增长有情佛力。息除灾难。

　　一切如来正法秘密箧印心陀罗尼经

　　右佛受无垢妙光婆罗门请。中路有大旧塔。如来旋绕供养。塔中诸佛全身舍利并陀罗尼。能灭恶业。除恶鬼毒兽究竟佛果。

　　六道伽陀经

　　右佛说偈。赞述六道受生因报。

　　胜军化世百喻伽陀经

　　右化人为善戒恶悟世无常。

　　妙法圣念处经八卷

　　右佛为说六道苦乐因果。与正法念处经略。

　　法集要颂经四卷　【高】

　　右尊者法救集诸经法颂。凡三十三品皆颂。

　　法集名数经

　　右略集佛法世法名数。

　　沙弥十戒仪则经

　　右七十二颂说沙弥。

　　菩提行经四卷

　　右龙树菩萨集诸经法为颂。凡四卷。

　　圣观自在一百八名经

　　右佛在补陀山观自在宫。宣说百八名文。皆真言。

　　赞扬圣德多罗菩萨一百八名经

　　右说观自在一百八名真言。持者如意消灾增福。

　　持世陀罗尼经

　　右佛因持世菩萨问。说陀罗尼并坛印法。求富贵及耕种等诸愿。

　　十二因缘祥瑞经二卷

　　右佛为大众说。用十二因缘配十二支位。占人命及选日占相。以定吉凶。

　　迦叶问大宝积正法经五卷

　　右佛为迦叶说菩萨正法。

　　诸佛心印陀罗尼经

　　右佛在兜率天。说此陀罗尼。利益天人。世出世财丰足。非人不害。不生魔界。

　　无能胜大明陀罗尼经

　　右无能胜菩萨说。能降伏魔及人非人邪法毒药等。及消除灾障。

　　无能胜大明心陀罗尼

　　右无能胜菩萨说。成就吉祥消除重罪。除病延寿无中夭。及除非人怀恶并邪法咒诅诸难。

　　金刚计论

　　右法称菩萨造。破围陀论妄执称婆罗门种性行业最高等。

　　外道问圣大乘法无我义经

　　右外道疑无我义。佛为解说体本空故。

　　目连所问经

　　右目连问佛犯戒所入地狱。比诸天岁数差别。

　　苾刍迦尸迦十法经

　　右佛为比丘说十种法戒。为在会及未来而为师范。

　　苾刍五法经

　　右佛说苾刍五戒法。

　　毗俱𦙆菩萨一百八名经

　　右佛说菩萨一百八名真言。成就吉祥。增寿端正。及得天龙鬼神恭敬。一切恶兽枷锁灾难自然解脱。

　　多罗菩萨一百八名经

　　右多罗菩萨说大陀罗尼。自在天王说一百八名咒。作大救护消除过罪。烦恼解脱所愿成满。

　　大方广菩萨藏文殊根本仪轨经二十卷　【冠】

　　右佛在净光天上。与文殊共说真言及粉坛画灯。上中下仪轨。成就所愿。及念珠法。并星宿灾变凶吉。及真言帧法等。

　　大自在天因地经　【倍】

　　右目连持钵至昆仑山顶大自在天子所居归问。佛说大自在天因地所愿。

　　大乘宝月童子问经

　　右童子问十方佛名号。佛为宣说。闻者灭罪不堕恶道。速得不退菩提。

　　佛为娑伽罗龙王说大乘法经

　　右佛在龙宫。为说大乘经。以十善等法而为庄严。及说十不善果报等事。

　　十号经

　　右阿难问佛十号义。佛为解说。

　　一切如来安像三昧仪轨经

　　右佛说塑画雕造诸贤圣像。庆赞仪轨真言等法。

　　广大莲华庄严曼拏罗灭一切罪陀罗尼经

　　右梵寿王入寺。误戴佛顶华鬘头疼。佛令观自在说真言。及帧法持诵法。所有破用常住财物一切过罪。悉皆除灭。及说无忧皇后嫉妒果报事。

　　如意摩尼陀罗尼经

　　右佛及梵王帝释四王龙王。各说真言。除雷电怖畏及一切诸毒中夭恶病不祥。

　　大金刚香陀罗尼经

　　右佛说此大明咒。能降伏诸天宿曜。

　　观想佛母般若波罗蜜多菩萨经

　　右佛说真言并观想菩萨法。

　　宝生陀罗尼经

　　右持颂者得天耳通。灭无间罪。永断轮回。无诸侵害。及无病苦。

　　莲华眼陀罗尼经

　　右持颂者灭罪。无眼等五根病。获眼等五种清净。

　　大金刚妙高山楼阁陀罗尼

　　右前后别无经文。

　　普贤陀罗尼经

　　右持者能枯竭烦恼。值遇诸佛成就一切智。

　　宝藏神大明曼拏罗仪轨经二卷

　　右佛说真言印法等。持者得财宝。及聪明等。

　　圣宝藏神仪轨经二卷

　　右佛说真言印等仪轨。持者得财宝。人所爱重。乃至成佛。

　　妙臂菩萨所问经四卷

　　右妙臂菩萨。问金刚手菩萨。有人持诵真言。清净精勤而不成就。金刚手为说持诵法及成就不成就之事。

　　大摩里支菩萨经七卷　【辇】

　　右佛说摩里支菩萨名号陀罗尼。并坛等法。持者所求皆遂。在处常得拥护。一切灾难皆不能侵。

　　一切如来微妙大曼拏罗经五卷

　　右佛在忉利天。金刚手菩萨请问赞仪奉献。各有几种贤瓶及灌顶法。当云何作。云何名曼拏罗及观自在问息灾增益爱敬等作护摩法。佛为一说之。及咒印等。并说造塔功德。

　　圣庄严陀罗尼经二卷

　　右佛因罗睺罗童子夜卧。为罗刹惊怖。说陀罗尼。并为未来而为拥护。慈氏菩萨等。并释梵四王诸天龙药叉等。各说拥护真言。

　　圣无能胜金刚陀罗尼经

　　右佛在妙高峰法会。有天龙夜叉等。为大力圣者降伏而来。唱言怖畏。佛来金刚手说安慰陀罗尼。

　　千转大明陀罗尼经

　　右帝释天王对佛自说此陀罗尼。能除一切鬼神恼害。及病毒军众水火恶兽恶梦等畏。

　　胜幡璎珞陀罗尼经

　　右佛为观音等说此陀罗尼。能灭重罪。现世获报。

　　智光灭一切业障经

　　右佛为日月天子。说佛菩萨名号及陀罗尼。灭一切无间重罪。普贤菩萨亦说陀罗尼。

　　华积楼阁陀罗尼经

　　右师子游戏菩萨。问佛涅槃后供养舍利塔等所得福报。佛说此经。

　　贤圣集伽陀一百颂

　　右明布施及奉佛像庙等果报事。

　　最上意陀罗尼经

　　右佛说妙吉祥往昔作比丘说此陀罗尼。消除众生一切灾病等。

　　普贤曼拏罗经

　　右佛说金刚界大曼拏罗法陀罗尼。及金刚一百八名令相应法速得成就。

　　持明藏八大总持王经

　　右佛说陀罗尼息灾增益改恶为善。及伏冤。一切所求成就。

　　圣六字大明王陀罗尼经

　　右佛说陀罗尼。一切恐怖鬼神刀兵不能为害。

　　尊胜大明王经

　　右佛说陀罗尼。消除罪业。怨家恶鬼不能为害。

　　圣大总持王经

　　右佛说陀罗尼。忏罪除病。一切刀兵不能为害。及通宿命。

　　如意宝总持王经

　　右妙住菩萨。问善男子受持章句。云何不得见佛。世尊说此人心住有为无善巧智。

　　摩诃帝经十三卷

　　右佛因众问。令目揵连说。释种过去所生种姓。并述佛出家成道度人事。与本行集经所载同。

　　月光菩萨经

　　右佛为比丘。述舍利弗目揵连不忍见佛圆寂。先入灭度夙生因缘。

　　金光童子经

　　右佛为释种金光童子说及叙过去造像植福事。

　　布施经

　　右佛为比丘说三十七种布施差别。及为舍卫国王说布施事。

　　揵椎梵赞

　　右赞皆梵文。

　　毗婆尸佛经二卷

　　右说毗婆尸佛为太子出家成佛度人说戒等。

　　长者施报经

　　右佛为给孤独长者说。较量布施功德。

　　解忧经

　　右佛说生死轮回。劝令求断生死。

　　圣曜母陀罗尼经

　　右佛处星曜众会。因金刚手菩萨请问。说陀罗尼。延寿消除灾害及一切毒。

　　大三摩若心经

　　右佛于众会降伏魔等。令住声闻乘。

　　七佛经

　　右佛为比丘说七佛寿命父母弟子城邑名。

　　佛一百八名赞

　　右释迦佛一百八名并赞。

　　毗沙门天王经

　　右毗沙门天王白佛。一切鬼神等有不信佛。恼乱旷野林间苾刍优婆塞等。说此真言以为救护。

　　圣观自在菩萨梵赞

　　右赞八篇皆梵文。

　　文殊师利一百八名梵赞

　　右赞十九篇皆梵文。

　　五十颂圣般若波罗蜜

　　右佛因须菩提说。般若聚集。摄受一切善法。

　　圣最胜陀罗尼经

　　右文殊师利为比丘说陀罗尼。消除国界众生疫病旱涝等。

　　佛说诸佛经

　　右与将字函大自在天因地经同本异释。

　　圣六字增寿大明陀罗尼经

　　右佛因阿难有大疾病。说此陀罗尼。消灭一切疾病惊怖。

　　增慧陀罗尼经

　　右大慧菩萨。为童子相菩萨说陀罗尼。诵者增益智慧明记不忘。

　　遍照般若波罗蜜经

　　右佛为金刚手说般若秘蜜字义门。并二十五种秘密般若字义门。持者增益功德达宿命智。

　　大乘戒经

　　右佛说戒为最胜不可犯。

　　帝释般若波罗蜜多心经

　　右佛说甚深般若波罗蜜多十八空等义。

　　圣多罗菩萨梵赞

　　右赞皆梵文。

　　大乘舍黎娑担摩经

　　右佛因见舍黎娑担摩。说十二因缘法。舍利子请问。慈氏复广其说。此经与伤字府字函稻芉经本同而此尤详。

　　四无畏经

　　右佛为比丘说佛四无畏。

　　一切如来说佛顶轮王一百八名赞

　　右赞一篇说佛一百八名。

　　大乘无量寿庄严经三卷

　　右佛为阿难说无量寿佛本愿。及国土庄严功德。

　　佛母宝德藏般若波罗蜜经三卷

　　右佛为四众说般若伽陀三十品。其品分十波罗蜜等诸法义。

　　萨钵多野经

　　右佛说法无常劫尽七日并出火灾烧器界。

　　金刚手菩萨降伏一切部多大教王经三卷

　　右佛因金刚手菩萨。说降伏一切部多成就法。金刚手说一切真言降伏印。所求成就等法。

　　一切如来乌瑟腻沙最胜总持经

　　右阿弥陀佛。为观自在说陀罗尼。及灯像护摩等法。持者延寿所求皆遂。

　　最上大乘金刚大教宝王经二卷　【毂】

　　右佛为印捺啰部帝王。说四种乘。及说夙因。令金刚手菩萨为王说金刚大乘。

　　菩提心观释

　　右释发菩提心体。功德如虚空无边际。

　　护国尊者所问大乘经四卷

　　右尊者问菩萨行法。佛为广说菩萨四法。及说福光太子修行成佛事。

　　金刚香菩萨大明成就仪轨经三卷

　　右佛为金刚手菩萨。说陀罗尼印曼拏罗法。一切息灾增益爱敬降伏等。无不成就。

　　八大菩萨经

　　右佛说八大菩萨名。及诸大菩萨五如来名号。持者不堕恶道。及长寿天等常生佛刹。成无上道。

　　妙吉祥菩萨所问大乘法螺经

　　右妙吉祥问如来法螺音。佛为较量自持十善众生。至轮王帝释梵天缘觉菩萨佛。相好相倍功德分数。

　　金刚萨埵说频那夜迦天成就仪轨经四卷

　　右金刚萨埵说此最上仪轨。作种种成就。利益息灾。增益敬爱调伏等。造频那夜迦天像。作成就法。

　　妙吉祥最胜根本大教王经三卷

　　右妙吉祥说真言。持颂曼拏罗仪轨。一切成就法。

　　幻化网大瑜伽教十大忿怒明王大明观仪轨经

　　右毗卢遮那佛说十明王观想法真言。所求成就。

　　妙吉祥瑜伽大教金刚陪啰嚩输观想仪轨经

　　右金刚陪啰嚩输一切成就曼拏罗等法。及一切调伏等。所求皆得成就。

　　难你计湿嚩啰天说支轮经

　　右彼天说十二宫分生人吉凶。及诸宿摄于三趣。

　　啰嚩拏说救疗小儿疾病经

　　右啰嚩拏说。小儿自一岁至十二岁。所得疾病。各有鬼魅名字。及真言救疗法。

　　较量一切佛刹功德经

　　右佛说较量诸佛刹土昼夜长短。即是华严如来寿量品。

　　大乘八大曼拏罗经

　　右佛为宝藏月光菩萨说。作八大曼拏罗持诵八大菩萨根本心大明。

　　迦叶仙人说医女人经

　　右迦叶仙人说。女人妊娠逐月安胎所服药。

　　持明藏瑜伽大教尊那菩萨大明成就仪轨经四卷

　　右龙树于持明藏略出。世尊言。修习诸成就法。应于是教尊那菩萨大明法中修习。及欲见菩萨阿罗汉。一切所求真言印法。曼拏那帧像护摩等法。

　　瑜伽大教王经五卷

　　右世尊大遍照。金刚如来为金刚手菩萨。说真言印法。及护摩作息灾增益爱敬降伏事。

　　大乘观想曼拏罗净诸恶趣经二卷

　　右佛说大曼拏罗法。观想字法。真言咒法。曼拏罗护摩等法。净诸恶趣。

　　一切佛摄相应大教王经观自在菩萨念诵仪轨经

　　右观自在观想结界仪轨。及帧法息灾增益。爱敬降伏。皆得成就。

　　俱抧罗陀罗尼经

　　右佛说此陀罗尼。能除部多恶曜及一切疮病。

　　宝髻陀罗尼经

　　右佛说陀罗尼。消除一切灾障。作大利益。能灭众生极重罪业。降伏一切天龙鬼神。能除饥馑病疫毒药。及求财宝子息。

　　妙色陀罗尼经

　　右佛说陀罗尼。作大利益。获大福聚。昼夜安乐。加持出生饮食。以祭诸鬼。

　　旃檀香身陀罗尼经

　　右佛说。能消极重宿业。获殊胜果。及得见观自在菩萨。及除恶疮癣。

　　钵兰那赊嚩哩大陀罗尼经

　　右佛说。辟除恶魔及恶鬼神。远离灾害。除诸疾疫。

　　宿命智陀罗尼经

　　右佛说。消灭千劫重罪。终身受持能知宿命。

　　慈氏菩萨誓愿陀罗尼经

　　右佛说。解脱恶趣。转身受胜妙乐。慈氏受菩提记。

　　灭除五逆罪大陀罗尼经

　　右佛说。能灭五逆重罪如持千佛无异。

　　无量功德陀罗尼经

　　右佛说。灭千劫所积恶业。得见慈氏观音无量寿佛。

　　十八臂大陀罗尼经

　　右佛说。消灭根本罪业积集无量功德。

　　洛叉陀罗尼经

　　右说受持如持洛叉佛无异成大福聚灭无量罪。

　　辟除诸恶陀罗尼经

　　右佛说。能除飞蝗毒虫蚊䗈虎狼饥馑。

　　大爱陀罗尼经

　　右海神大爱。对佛说陀罗尼。持者解脱海难。

　　妙吉祥菩萨陀罗尼

　　无量寿大智陀罗尼

　　宿命智陀罗尼

　　慈氏菩萨陀罗尼

　　虚空藏菩萨陀罗尼

　　右共一卷皆梵文。

　　无畏陀罗尼经

　　右佛说。受持读诵陀罗尼者。一切灾难雷电毒螫饥馑疾疫。悉皆解脱。

　　尊那经

　　右尊者尊那。问佛。世尊。无尽功德可得不。佛为说七种无尽功德。

　　宝授菩萨菩提行经

　　右佛入广严城乞食。宝积童子与目揵连舍利弗文殊。论说妙法。

　　阿罗汉具德经

　　右佛说。声闻弟子。各具功德。及比丘尼乌波萨哥乌波萨吉。各具功德。

　　八大灵塔经

　　右佛说八大灵塔名号。及处供养功德。并戒日王作灵塔梵赞。又三身梵赞。共一卷。

　　佛三身赞

　　右并回向赞。共四首。西域贤圣撰。又曼殊室利菩萨吉祥伽陀梵文一首。

　　不空三昧经七卷

　　右世尊毗卢遮那。令金刚手菩萨说曼拏罗成就法。颂咒印帧法。一切所求皆得成就。

　　大正句王经二卷

　　右尊者童子迦叶。破正句王邪见。无有来世。复无有人。亦无化生义。

　　戒香经

　　右佛为阿难说。戒香遍闻十方。

　　延寿妙门陀罗尼经

　　右佛为金刚手菩萨说陀罗尼。持者延寿。得二十种功德。金刚手及梵王四天王。各说妙门陀罗尼。

　　圣多罗菩萨经

　　右为五髻乾闼婆王说菩萨陀罗尼。并一百八名颂。持者灭罪。破魔增福所求皆遂。

　　一切如来名号陀罗尼经

　　右观自在菩萨对佛说诸佛名号并陀罗尼。持者不堕恶道。生天成佛。

　　息除贼难陀罗尼经

　　右佛为阿难说陀罗尼。息除贼难器仗悉不能侵。

　　观自在菩萨母陀罗经

　　右普贤菩萨对佛说此陀罗尼。灭罪及见普贤观自在无量寿佛。多闻增长证宿命智。得不退转地。

　　秘密八名陀罗尼经

　　右佛说金刚手秘密八名并陀罗尼。持者不堕地狱生兜率天。

　　大吉祥陀罗尼经

　　右佛为观自在说大吉祥菩萨陀罗尼。持者获富贵功德不可具说。乃至部多普令爱敬。

　　宝贤陀罗尼经

　　右宝贤大夜叉王说此陀罗尼。持者所作胜利皆得成就。金银珍宝悉皆供给。

　　法身经

　　右说法身化身功德差别。

　　频婆娑罗王经

　　右与众等至佛所。诸婆罗门长者等。见耆旧优楼频螺迦叶侍佛。有疑。佛令迦叶现神变。自称是佛弟子。佛因为王等说法。令得见谛。

　　信解智力经

　　右佛说信解力法。能证真实之理。谓佛五力十力唯佛能知。非声闻法。

　　人仙经

　　右阿难问佛。摩伽陀国频婆娑罗王。及诸优婆塞生何处。佛为说王作人仙。及人仙所说梵法。

　　信佛功德经

　　右舍利弗对佛称说佛种种最胜法及神通力。

　　善乐长者经

　　右善乐长者目疾。佛为说陀罗尼除愈。

　　旧城喻经

　　右佛说观十二因缘。如被昔人所被之甲。到昔人涅槃之城。借城为喻也。

　　最上秘密那拏天经三卷

　　右那拏天对佛众会说咒法一切所求皆得成就。

　　解夏经

　　右佛解夏日。为舍利弗五百比丘。说解夏法。夏中三业互相忍可。

　　帝释所问经

　　右帝释问佛。尽爱断除疑惑。佛为说法证果。

　　决定义经

　　右佛为比丘说五蕴五取十八界。至七觉支。八正道诸法。名决定义。

　　四品法门经

　　右佛为阿难说界处法。缘起处非处法。不了为愚人。了者为智人。

　　护国经

　　右护国长者。投佛出家证果。为父母及俱卢王。说舍亲出家法。

　　大宋高僧传三十卷　【世】【禄】【侈】

　　右僧赞宁等奉来撰。采贞观已来高僧五百三十三人。附见一百三十人。为十科三十卷。

　　法苑珠林一百卷

　　右释道世撰。始从劫量。终乎杂记。部类之前各序别论。令览者就门随部如提纲领焉。

　　景德传灯录三十卷

　　右僧道原披奕世祖图。采诸方语录。次序源𣲖。错综词句。由七佛而至大法眼之嗣。凡五十二世。一千七百一人。成三十卷。上进真宗御览。命翰林学士杨亿等。刊削裁定。周岁成书。永布寰海。

　　天圣广灯录三十卷

　　右驸马都尉李遵勖。集传灯录后禅门宗师语句。为三十卷。
仁宗御制序。来随大藏流布天下。

　　建中靖国续灯录三十卷

　　右法云佛国禅师惟白集。广灯录后八十年。诸善知识一千七百余人语句偈颂等。列正宗对机拈古颂古偈颂五门。为三十卷。

　　大藏圣教法宝标目卷第十

　　　　　　音释

　　袜

　　(勿发切)。

　　螫

　　(施只切虫行毒也)。

　　帧

　　(猪孟切与㡧同)。

　　芉

　　(古旱切与秆同)。

　　妊娠

　　(妊汝鸩切娠失人切妊娠孕也)。

　　䗈

　　(莫耕切与虻同)。

　　勖

　　(许玉切)。
