乾隆藏第 133 册 No. 1557 大方广佛华严经疏钞会本(第34卷-第51卷)


　　大方广佛华严经䟽钞会本第五十一之三　烦七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　复次佛子譬如大海有四炽然光明大宝布在其底性极猛热常能饮缩百川所注无量大水是故大海无有增减何等为四一名日藏二名离润三名火焰光四名尽无余佛子若大海中无此四宝从四天下乃至有顶其中所有悉被漂没佛子此日藏大宝光明照触海水悉变为乳离润大宝光明照触其乳悉变为酪火焰光大宝光明照触其酪悉变为酥尽无余大宝光明照触其酥变成醍醐如火炽然悉尽无余。

　　第五珠消海水喻喻佛灭惑成德智由有前智无智不生由有此智无惑不断又前则横具四智此则竖具四智皆是释前为依之义喻中二先总明体用后佛子此日藏下别显用相此为极教了说而起世婆沙等说阿毗地狱在下火气上吞销铄海水盖是少分方便之说而俗典云以沃焦石消海水者或测度而知或见实不辨谓之石耳又云注尾庐壑者但见其消以名之耳(第五珠消海水喻蹑前以释䟽文中分二先明智断不同后又前下横竖分别一佛果中具有四智名横菩萨历位具于四智名竖言皆是下即虚空无依为依喻中之一义也而起世下起世即经婆沙即论皆同俱舍俱舍云此下过二万无间深广同上七捺落迦八增皆十六而俗典者山海经说又云注下亦如彼说庄子秋水篇亦明已见回向品)。

　　佛子如来应正等觉大智慧海亦复如是有四种大智慧宝具足无量威德光明此智宝光触诸菩萨乃至令得如来大智何等为四所谓灭一切散善波浪大智慧宝除一切法爱大智慧宝慧光普照大智慧宝与如来平等无边无功用大智慧宝。

　　合中亦二先合总明体用。

　　佛子诸菩萨修习一切助道法时起无量散善波浪一切世间天人阿修罗所不能坏如来以灭一切散善波浪大智慧宝光明触彼菩萨令舍一切散善波浪持心一境住于三昧又以除一切法爱大智慧宝光明触彼菩萨令舍离三昧味着起广大神通又以慧光普照大智慧宝光明触彼菩萨令舍所起广大神通住大明功用行又以与如来平等无边无功用大智慧宝光明触彼菩萨令舍所起大明功用行乃至得如来平等地息一切功用令无有余佛子若无如来此四智宝大光照触乃至有一菩萨得如来地无有是处佛子是为如来心第五相诸菩萨摩诃萨应如是知。

　　后佛子诸菩萨修习下合别显用相然此四智古德有配四三昧初是大乘光明三昧智二是集福德王三是贤护四是首楞严此释配定可尔案次乖理以第三名智光普照故若将初为三以三为初乃顺文理(别显用相下䟽文分三初叙昔有三师释即灵辩法师此三昧名即唯识第九论云一大乘光明定谓此能𤼵照了大乘理教行果智光明故二集福王定谓此自在集无边福如王势力无等双故三贤守定谓此能守世出世间贤善法故四健行（平呼）定谓佛菩萨大健有情之所行故摄论第八意亦同此首楞严者是梁论名即健行义然是梵言此云一切事毕竟又英法师云初定空智除不善障二除着禅障三除烦恼障四除所知障贤首云初能除流散杂染业二能除味定着静障三能除根本无明障四能除尽成果智障与前大同)今更一解标其所成即是四定约能成智应别立名又将竖配诸位尤异昔解谓一佛以即事而真智治于地前成初四地令得贤守定以此三昧能守世出世间贤善法故前三地为世四地为出世既了即事而真则即散而定二以即体之用智治四地未能起用令得五地入俗成集福德王定三以平等无相智治五地虽能随俗未得平等令得六七地般若大光功用后边成光明定四以平等无功用智治七地功用令入八地乃至佛果得首楞严定所作究竟故果既具四因亦通修且约相显为此竖配不可偏局(今更一解下三申正义于中有二先总所成即是四定者如唯识论定为能𤼵智为所𤼵四智即是所成今明佛具四智令诸菩萨能具四定故智为能成定为所成竖配之相下别当具谓一佛以下第二别释一一智中文皆有三初举能成智二治于下治所破病三令得下显所成德)。

　　复次佛子如从水际上至非想非非想天其中所有大千国土欲色无色众生之处莫不皆依虚空而起虚空而住何以故虚空普遍故虽彼虚空普容三界而无分别佛子如来智慧亦复如是若声闻智若独觉智若菩萨智若有为行智若无为行智一切皆依如来智起如来智住何以故如来智慧遍一切故虽复普容无量智慧而无分别佛子是为如来心第六相诸菩萨摩诃萨应如是知。

　　第六虚空含受喻喻佛依持无碍智亦释前依义上但云依犹通外依他力今明体遍普容是则五乘等智皆是如来大智中物肇公亦云夫圣人虚心冥照理无不统怀六合于胸中而灵鉴有余镜万有于方寸其神常虚即斯义也(肇公亦云下即涅槃无名论第七妙存中文云然则玄道在乎妙悟妙悟在于即真即真则有无齐观有无齐观则彼己莫二所以天地与我同根万物与我一体同我则非复有无异我则乖于会通所以不出不在而道存乎其间矣何则夫至人虚心冥照理无不统怀六合于胸中而灵鉴有余绕万有于方寸而其神常虚等今但引两对足显经意)。

　　复次佛子如雪山顶有药王树名无尽根彼药树根从十六万八千由旬下尽金刚地水轮际生彼药王树若生根时令阎浮提一切树根生若生茎时令阎浮提一切树茎生枝叶华果悉皆如是此药王树根能生茎茎能生根根无有尽名无尽根佛子彼药王树于一切处皆令生长唯于二处不能为作生长利益所谓地狱深坑及水轮中然亦于彼初无猒舍。

　　第七药王生长喻喻佛穷劫利乐智喻中四初显体用二彼药树根下别显用相三此药王下得名所由四佛子下拣其非处先拣后收收者亦不猒故𣈆经云不舍生性。

　　佛子如来智慧大药王树亦复如是以过去所发成就一切智慧善法普覆一切诸众生界除灭一切诸恶道苦广大悲愿而为其根于一切如来真实智慧种性中生坚固不动善巧方便以为其茎遍法界智诸波罗蜜以为其枝禅定解脱诸大三昧以为其叶总持辩才菩提分法以为其华究竟无变诸佛解脱以为其果。

　　合亦四段而文不次初合总显体用有六一以悲愿菩提合根此为诸佛之本深难拔故文有四弘二依实智所生方便为茎能干事故菩提体故三依前二智分为诸度旁阴为枝四戒定息热别受业名五辩才道品等亲生菩提开发为华六果可知上六亦可竖配地位而下别显用相既云一切菩萨故但从通释(四戒定者此中唯定下合别显用相中有净戒头陀)。

　　佛子如来智慧大药王树何故得名为无尽根以究竟无休息故不断菩萨行故菩萨行即如来性如来性即菩萨行是故得名为无尽根。

　　二一佛子越次合得名所由穷未来际故云究竟无休得果不舍因故云不断菩萨行由此故得因果交彻展转相生。

　　佛子如来智慧大药王树其根生时令一切菩萨生不舍众生大慈悲根其茎生时令一切菩萨增长坚固精进深心茎其枝生时令一切菩萨增长一切诸波罗蜜枝其叶生时令一切菩萨生长净戒头陀功德少欲知足叶其华生时令一切菩萨具诸善根相好庄严华其果生时令一切菩萨得无生忍乃至一切佛灌顶忍果。

　　三一佛子却合前别显用相深心乐修善行即前方便净戒亦能息热相好如华为严文多影略者为分能所成故(文多影略者能成即如来悲等所成即菩萨悲等如在佛为方便在菩萨为深心在佛禅定为叶在菩萨净戒头陁为叶在佛即是菩提为果在菩萨即无生忍等)。

　　佛子如来智慧大药王树唯于二处不能为作生长利益所谓二乘堕于无为广大深坑及坏善根非器众生溺大邪见贪爱之水然亦于彼曾无猒舍佛子如来智慧无有增减以根善安住生无休息故佛子是为如来心第七相诸菩萨摩诃萨应如是知。

　　四一佛子合拣非器亦先拣后[(冰-水+〡)*ㄆ]无为正位一堕难出故喻深坑又无悲水取灰断故如彼地狱邪见拨无贪爱浸烂皆喻于水不容善根又阙土缘非生处故后[(冰-水+〡)*ㄆ]言无猒舍者上据现恶阙缘今生猒怖直进一乘故除二处而同有佛性久久当成故不猒舍是知现恶明无则无恶必有(是知现恶等者即生公意生公忍死待得大经以证大义如何至今犹不信耶广如玄中今当重释言现恶明无者正作阐提拨无因果故无恶必有者由拨无因果之恶故无今无此恶是则有矣故应问言颇有新作一阐提不复有阐提后生信不若有新作未作之时有佛性不若来作时有作时无者佛性可断若先无者则不由于阐提无也本自无故后生信心亦复如是若有佛性佛性是可生之法前则本有今无此则本无今有若发信心亦无性者此亦不干阐提故无故知但是约于长时未成果善抑言无耳谓抑令恐怖使发大心未作阐提令其莫作故皆诱物何定言无)故涅槃云一阐提人虽复断善犹有佛性若能发心非阐提也法华云决了声闻法余诸声闻众亦当复如是结云根善安住者常住大悲故(故涅槃下引证此引二经先引涅槃自有二文唯证阐提有性成上不舍邪见水轮初意即第九经玄中已引今复略明经云彼一阐提虽有佛性而为无量罪垢所缠不能得见如蚕处茧则有而非无三十五经云断善根人以现在世烦恼因缘能断善根未来佛性力因缘故还生善根亦其文也若能发心者即二十六经高贵德王菩萨品经云善男子一阐提辈若遇善友诸佛菩萨闻说深法及以不遇俱不得离一阐提心何以故断善根故一阐提辈亦得阿耨多罗三藐三菩提所以者何若能发于菩提之心则不名为一阐提也法华云下二引法华亦有二文以证定性二乘皆成佛义一即法师品药王汝当知如是诸人等不闻法华经去佛智甚远若闻是深经决了声闻法是诸经之王闻已谛思惟当知此人等近于佛智慧释曰既言决了声闻法明昔净名等经声闻如根败之士其于五欲不能复利及如燋谷芽佛名经说如燋谷芽虽逢春汤无希秋实及深密等说于定性不得成佛三乘圣人心皆犹预今皆作佛故云决了第一经云菩萨闻是法疑网皆以除千二百罗汉悉亦当作佛故云决了复恐人云千二百外定性声闻即不作佛故引次文即五百弟子授记品初千二百人悉皆求记如来先授陈如作佛次授五百末后偈云其五百比丘次第当作佛同号曰普明转次而授记我灭度之后某甲当作佛其所化世间亦如我今日国土之严净及诸神通力菩萨声闻众正法及像法寿命劫多少皆如上所说迦叶汝已知五百自在者余诸声闻众亦当复如是其不在此会汝当为宣说释曰据此非唯列千二百则灵山之会万二千人五千拂席增上慢者应是声闻不厕灵山法华胜会者令此会中声闻菩萨转为授记余如玄中)有引向所拣证无佛性及定性义不观次后不舍之言况第十喻平等共有减损佛性恐毁谤一乘愿诸后学当诫慎之无滞权说(有引向来下即举邪显正谓法相师以水轮中证有无性地狱深坑证有定性趣寂二乘不观已下破其妄引䟽有三节初指经中却收之义二引第十等有喻意三减损下以理结劝谓唐三藏创自西回荐福寺有一人大德不肯修敬后因见日三藏远涉流沙广取经论诚曰劬劳然减损佛性增足烦恼未知与圣意相应不言减损佛性者以五性之中唯一性半有佛性耳谓菩萨性及不定性之半以不定性容有无故余三性半一向言无谓一无种性人二定性声闻三定性缘觉言一半者即不定性中或无是也恐谤一乘者以罪怖之然法华经特称妙者以佛昔说三乘五性今法华云一乘一性谓一切众生有如来知见更无余性故惟一乘涅槃亦云佛性者名为一乘以凡是有心定当作佛故唯一乘法华又云唯此一事实余二则非真终不以小乘济度于众生又第四云平等大慧彼䟽自立一乘为宗而其立义定有五性却以一乘而为方便此岂不是谤一乘耶谤一乘罪法华具明事不可轻如增上慢不信不轻皆作佛言即为谤耳)。

　　复次佛子譬如三千大千世界劫火起时焚烧一切草木丛林乃至铁围大铁围山皆悉炽然无有遗余佛子假使有人手执干草投彼火中于意云何得不烧不答言不也佛子彼所投草容可不烧如来智慧分别三世一切众生一切国土一切劫数一切诸法无不知者若言不知无有是处何以故智慧平等悉明达故佛子是为如来心第八相诸菩萨摩诃萨应如是知。

　　第八劫火烧尽喻喻佛知无不尽智由此佛智更无所依。

　　复次佛子譬如风灾坏世界时有大风起名曰散坏能坏三千大千世界铁围山等皆成碎末复有大风名为能障周匝三千大千世界障散坏风不令得至余方世界佛子若令无此能障大风十方世界无不坏尽如来应正等觉亦复如是有大智风名为能灭能灭一切诸大菩萨烦恼习气有大智风名为巧持巧持其根未熟菩萨不令能灭大智风轮断其一切烦恼习气佛子若无如来巧持智风无量菩萨皆堕声闻辟支佛地由此智故令诸菩萨超二乘地安住如来究竟之位佛子是为如来心第九相诸菩萨摩诃萨应如是知。

　　第九劫风持坏喻喻佛巧令留惑智非但能断亦复能留谓佛有斯巧授与根未熟未具万行菩萨令留润生之惑由此留惑惑方至尽得一切智不同二乘不为菩提心期速出广明留惑润生具如别章(广明留惑者即义理分齐别有一门)。

　　复次佛子如来智慧无处不至何以故无一众生而不具有如来智慧。

　　第十尘含经卷喻喻佛性通平等智文中四谓法喻合结今初所以知佛智遍者无一众生不有本觉与佛体无殊故以上言潜流则似佛智遍他众生今显众生自有故云遍耳此有三意一明无一众生不有则知无性者非众生数谓草木等已过五性之见(则知无性下反成上义即涅槃经云除墙壁瓦石皆有佛性故无佛性则非众生凡是有心定当作佛则无一不有以一切人皆有心故即知言无佛性者则无心也无心宁异瓦砾此是涅槃一性之宗故云已过五性)二者众生在缠之因已具出缠之果法故云有如来智慧非但有性后方当成亦非理先智后是知涅槃对昔方便且说有性后学尚谓谈有藏无况闻等有果智谁当信者(二者众生下二明因有果智拣胜初义但有佛性于中有三初正立中谓远公等释涅槃经言因性本有果性当成今因有佛智佛智非因故超前也所以有者因果二性无二体故若因无果性果是新生便有始故新生有始佛性非常住故非但有性者第二正拣前义于中有二一拣因果不同谓前义意如木有火性钻方生火乳有酪性缘具成酪今此中意果尚本有况于因性况当有耶亦非理先者二拣理智两别若唯理性为先有者则第一义空不名智慧理智异故无漏智性本自有之不应理故大智光明非本有故智后生者果无常故能证所证成二体故是知涅槃下第三结会劝信谓涅槃终极会昔有余四十九年多说三乘五性之教机习已久难可顿移且说有心皆有佛性一经前后纵夺合离而其明言凡是有心定当作佛后学尚谓者即大乘法师法华䟽意彼意涅槃经言一切众生皆有佛性总谈皆有欲奖众生实而明之亦有无者藏在一切总有之中言通别类异者通相皆有别拣有无无有不同不应一类况闻众生者即举今宗结成难信劝令信耳)三彼因中之果智即他佛之果智以圆教宗自他因果无二体故不尔此说众生有果何名说佛智耶斯则玄又玄矣非华严宗无有斯理(三彼因中下第三自他交彻谓诸凡夫因中果智即他诸佛已成果智自身佛性一身竖论他佛在凡自他横辩故更玄也不尔此说下以理成立自他平等谓此章中举其十喻以辩佛智忽引众生有佛智者何名为说诸佛心耶明知是说众生心为佛矣斯则玄下结叹归宗)。

　　但以妄想颠倒执着而不证得。

　　次但以下释疑疑云涅槃云佛性者名为智慧有智慧时则无烦恼今得佛智那作众生释中先顺答前义谓倒故不证岂得言无如壮士迷于额珠岂谓肤中无宝(如壮士者即涅槃第八如来性品比经第七佛告迦叶善男子譬如王家有大力士其人眉间有金刚珠与余力士捔力相扑而彼力士以头抵触其额上珠寻没肤中欲自觉知是珠所在其处有疮即命良医因珠疗治时有明医善知方药即知是疮入皮即便停住是时良医寻问力士汝额上珠为何所在力士惊答大师医王我额上珠乃无去耶是珠今者为何所在将非幻化忧愁啼哭是时良医慰喻力士汝今不应生大愁恼汝因𨷖时嗔恚毒盛珠䧟入体故不自知是时力士不信医言若在皮里脓血不净何缘不出若在筋里不应可见汝今云何欺诳于我时医执镜以照其面珠在镜中明了显现力士见已心怀惊怪生奇特想上具经文下合文广以意引之谓以良医喻之善友烦恼为皮肤佛性为宝珠不知为失惑尽乃得证知了了如彼力士于明镜中见其宝珠万福解云贫女金藏通喻凡夫不知佛性此喻菩萨二乘观心之首隐其佛性已发三乘心名为王家以未入佛家故有观心力名为力士中道佛性之珠在其心间与倒竞力观于俗境名为相竞观心取境名头抵触取相隐理名没肤中以相求理不能得见名不知所在取相见空名之为疮访友为命医佛为良医知佛性珠取其空相名知是疮因珠入体定得之性在上相内名珠入皮即便停住是时良医下问性所在相覆真性故力士不知所在先因发心将非虚说名将非幻化恐无性流转名忧愁啼哭次佛慰云言性不失汝与妄竞性隐无我名珠入体在于皮里因本有理有理性相名影现于外汝观空等时其心猛利如嗔恚盛因斯䧟入故不自知此上有性不见喻二乘是时力士下拒教不信喻若在皮里脓血等者谓在凡身苦等相中有漏不净性净应出何缘不见若筋等者苦是真理真理无相不应可见汝今云何下正明不信是时良医下依教见性喻珠在镜中明了显现者定得之性惟大涅槃理教能显如镜照面了了分明力士见己者众生则闻见十住则目见余可知也)。

　　若离妄想一切智自然智无碍智则得现前。

　　后若离下反以理成谓若先无离倒宁有既离倒则现明本不无如贫得珠非今授与是以涅槃恐不修行故云言定有者则为执着恐不信有故云若言定无则为妄语乍可执着不可妄语自然智自觉圣智也无碍智者始本无二绝二碍也(如贫得珠者即法华第四五百弟子授记品说系珠喻领解得记经云譬如有人至亲友家醉酒而卧是时亲友官事当行以无价宝珠系其衣里与之而去其人醉卧都不觉知起已游行到于他国为衣食故勤力求索甚大艰难若少有所得便以为足于后亲友会遇见之而作是言咄哉丈夫何为衣食乃至如是我昔欲令汝得安乐五欲自恣于某年月日以无价宝珠系汝衣里今故现在而汝不知勤苦忧恼以求自活甚为痴也汝今可以此宝贸易所须常可如意无所乏短下合可知然系有二一约结缘则圆解为珠为说为系烦恼昏醉少有微解故曰系珠五道求乐为勤力艰难证小涅槃不求大果云得少为足后闻法华为会过亲友示以知见如得衣珠以因易果无乐不得昔已系之故云非今授与二约天性然其昔系亦非新与未知令知故云系耳则不全同喻今䟽取天性系珠以成本有故云非今授与是以涅槃下以涅槃经结成上义执着过轻乍可言有妄语过重不可言无况无著而知决须有矣始本无二者此有二意一则众生本有佛智是则本觉不碍始觉如是而证名无碍智二者断障显了则无烦恼所知二碍)。

　　佛子譬如有大经卷量等三千大千世界书写三千大千世界中事一切皆尽所谓书写大铁围山中事量等大铁围山书写大地中事量等大地书写中千世界中事量等中千世界书写小千世界中事量等小千世界如是若四天下若大海若须弥山若地天宫殿若欲界空居天宫殿若色界宫殿若无色界宫殿一一书写其量悉等此大经卷虽复量等大千世界而全住在一微尘中如一微尘一切微尘皆亦如是时有一人智慧明达具足成就清净天眼见此经卷在微尘内于诸众生无少利益即作是念我当以精进力破彼微尘出此经卷令得饶益一切众生作是念已即起方便破彼微尘出此经卷令诸众生普得饶益如于一尘一切微尘应知悉然。

　　第二喻中二光明大经潜尘以喻上文妄缠佛智大经卷者佛智无涯性德圆满也书各称境者智如理故潜一尘者略有三义一妄覆真故二小含大故三一具多故一切尘者无一众生不具佛智故后时有一人下出经益物喻上离妄现前。

　　佛子如来智慧亦复如是无量无碍普能利益一切众生具足在于众生身中但诸凡愚妄想执着不知不觉不得利益尔时如来以无障碍清净智眼普观法界一切众生而作是言奇哉奇哉此诸众生云何具有如来智慧愚痴迷惑不知不见我当教以圣道令其永离妄想执着自于身中得见如来广大智慧与佛无异即教彼众生修习圣道令离妄想离妄想已证得如来无量智慧利益安乐一切众生佛子是为如来心第十相诸菩萨摩诃萨应如是知。

　　第三合中亦二先合大经潜尘无量无碍普能利益合上书写多事众生身及妄想俱合上尘后尔时如来下合出经益物如来合上一人智眼合上天眼是知不信众生等有佛智智眼未开复何可怪然如来藏等经说有九喻喻如来藏为如青莲华在泥水中未出泥水人无贵者又如贫女而怀圣胎如大价宝垢衣所缠如摩尼珠落在深厕如真金像弊衣所覆如庵罗树华实未成亦如稻米在糠糩中如金在矿如像在模皆是尘中有佛身义与此大同也(如来藏下二引例释成言九喻者如来藏经具有九喻一二不同余经或有一二三四多少不定故致等言言如来藏经者即如来在王舍城者阇崛山成佛十年后方说之与大比丘百千人菩萨六十恒河沙（云云）尔时世尊于栴檀重阎正坐三昧而现神变有千叶莲华大如车轮其数无量色香具足而未开敷一切华内皆有化佛上升虚空弥覆世界犹如宝帐一一莲华放无量光一切莲华同时舒荣佛神力故须㬰之间皆悉萎变其诸华内一切化佛结跏趺坐各放无数百千光明于时此刹庄严殊特一切大众欢喜踊跃（云云）金刚慧菩萨问佛下为答云我以佛眼观一切众生贪欲恚痴诸烦恼中有如来智如来眼如来身结跏趺坐俨然不动善男子一切众生虽在诸趣烦恼身中有如来藏常无染污德相备足如我无异又善男子一譬如天眼之人观未敷华见诸华内有如来身结跏趺坐除其萎华便得显现如是善男子佛见众生如来藏已欲令开敷为说经法灭除烦恼显现佛性善男子诸佛法尔若佛出世若不出世一切众生如来之藏常住不变但彼众生烦恼覆故如来出世广为说法除灭尘劳成一切智（云云）每喻之后皆有偈文二复次善男子譬如淳密在岩树中无数群蜂围绕守护时有一人巧智方便先除彼蜂乃取其蜜随意食用惠及近远下取意合蜜喻如来藏蜂喻烦恼人喻如来除蜂喻说法除烦恼三复次善男子譬如粳粮未离皮糩贫愚轻贱谓为可弃除荡既精当为御用合云糠喻烦恼米喻如来知见说法除烦恼净一切智于诸世间为最正觉四复次善男子譬如真金堕不净处隐没不现经历年载真金不坏而莫能知有天眼者语众人言此不净中有真金宝汝可出之随意受用法合例知五复次善男子譬如贫家有珍宝藏宝不能言我在于此既不自知又无语者不能开发此珍宝藏一切众生亦复如是如来知见力无所畏大法宝藏在其身内不闻不知耽惑五欲流转生死受苦无量是故诸佛出兴于世为开身内如来法藏无碍辩才为大施主六复次善男子譬如庵罗果内实不坏种之于地成大树王善男子我以佛眼观诸众生如来宝藏在无明般内犹如果种在于核内善男子彼如来藏清净无极大智慧聚妙寂泥洹名为如来应正等觉七复次善男子譬如有人持真金像行诣他国经游险路惧遭劫夺裹以弊物令无识者此人于道忽便命终于是金像弃捐旷野行人蹑迹成谓不净得天眼者见弊物中有真金像即为出之一切礼敬合有如来微妙宝藏八复次善男子譬如女人贫贱丑陋众人所恶而怀贵子当为圣王王四天下此人不知经历时节常作下劣生贱子想合有如来宝藏九复次善男子譬如铸师铸真金像既铸成已倒置于地外现樵黑内像不变开模出像金色晃曜合云有如来身众相具足下校量功德受持此经供养过去恒河沙现在诸佛造恒河沙七宝台高十由旬日日如是乃至十五恒河沙七宝台供养恒河沙如来不如有人喜乐菩提受持此经乃至算数譬喻所不能及上之九喻初莲华有佛喻与青莲在泥喻大同小异其金堕不净处与摩尼堕深厕中大同彼阙此如金在矿如蜜在山中余多大同而不次者此取圆意略举十耳山中有蜜又与尘中佛性小异故略无之又此所引为顺圆融自凡至圣具含诸义故乱引之若依佛性论具释九喻虽不引如来藏经而与此经喻次全同各别有意广如佛性论别钞中已引言余经或有一二三等者涅槃胜鬘等经皆说不能具引金矿之喻涅槃第十有文云复次善男子譬如金矿淘炼滓秽然后销镕成金之后价直无量善男子声闻缘觉菩萨亦尔皆得成就同一佛性何以故除烦恼故如彼金矿除诸滓秽以是义故一切众生同一佛性无有差别以其先闻如来蜜藏后成佛时自然得知如彼长者知乳一相何以故以断无量烦恼故释曰以是长者多牛𤛓乳一色喻后转以喻显第五经中有雪山甘药喻全同淳蜜在岩喻余有多喻不能具引大价摩尼垢衣所缠者即楞伽第二䟽当第五经云尔时大慧菩萨摩诃萨白佛言世尊修多罗说如来藏自性清净转三十二相入于一切众生身中如大价宝垢衣所缠如来之藏常住不变亦复如是而阴界入垢衣所缠贪欲恚痴不实妄想尘劳所污一切诸佛之所演说释曰此中大慧引昔之说下难同外道说我佛下答不同外道但是虚妄无有真实如来说如来藏有时说空无相无愿实际法性法身涅槃自性不生不灭本来寂静自性涅槃如是等句说如来藏等余经所有可略言也)。

　　佛子菩萨摩诃萨应以如是等无量无碍不可思议广大相知如来应正等觉心。

　　大文第三总结上来十喻初总明无依为依二能出生三能潜遍四横具四智五竖具四能六体广包含七用无终竟八知无不尽九巧能摄持十处处具足前九直语佛智后一乃融自他此十圆融略显佛智之相寄显如来之心未尽佛心一毫故应更以无量无碍等知也(总结者䟽文有二先结上十门以成未尽故应更下正释经文由经云如是等无量相知如是指前等即等后更明别义此结有四一无量二无碍三不可思四广大并遍上十及所不说)。

　　尔时普贤菩萨摩诃萨欲重明此义而说颂言。

　　欲知诸佛心当观佛智慧。

　　第二偈颂二十二偈分二初两句约法总显。

　　佛智无依处如空无所依众生种种乐及诸方便智皆依佛智慧佛智无依止。

　　余颂上喻于中初喻一偈半后一四偈余八各二偈并显可知。

　　声闻与独觉及诸佛解脱皆依于法界法界无增减佛智亦如是出生一切智无增亦无减无生亦无尽如水潜流地求之无不得无念亦无尽功力遍十方佛智亦如是普在众生心若有勤修行疾得智光明如龙有四珠出生一切宝置之深密处凡人莫能见佛四智亦然出生一切智余人莫能见唯除大菩萨如海有四宝能饮一切水今海不流溢亦复无增减如来智亦尔息浪除法爱广大无有边能生佛菩萨下方至有顶欲色无色界一切依虚空虚空不分别声闻与独觉菩萨众智慧皆依于佛智佛智无分别雪山有药王名为无尽根能生一切树根茎叶华实佛智亦如是如来种中生既得菩提已复生菩萨行如人把干草置之于劫烧金刚犹洞然此无不烧理三世劫与刹及其中众生彼草容不烧此佛无不知有风名散坏能坏于大千若无别风止坏及无量界大智风亦尔灭诸菩萨惑别有善巧风令住如来地如有大经卷量等三千界在于一尘内一切尘悉然有一聪慧人净眼悉明见破尘出经卷普饶益众生佛智亦如是遍在众生心妄想之所缠不觉亦不知诸佛大慈悲令其除妄想如是乃出现饶益诸菩萨。

　　大方广佛华严经䟽钞会本第五十一之三

　　音释

　　度量

　　(度徒落切量龙张切)。

　　无观

　　(观古沅切)。

　　丸

　　(胡官切圆也)。

　　狭劣

　　(狭侯夹切隘也劣力辍切鄙也)。

　　须臾

　　(臾羊朱切须臾不久貌)。

　　霔

　　(之戍切霖霔也)。

　　清泠

　　(泠郎丁切)。

　　髻

　　(音计)。

　　疲厌

　　(疲音皮劳也厌于艳切足也)。

　　吝

　　(良刃切悭也)。

　　凿

　　(疾各切)。

　　缩

　　(所六切)。

　　漂没

　　(漂音飘浮也没莫勃切溺也)。

　　酪

　　(卢各切)。

　　酥

　　(音苏)。

　　醍醐

　　(醍杜奚切醐侯孤切)。

　　糩

　　(苦会切粗糠也)。

　　萎

　　(邕危切蔫也)。

　　矿

　　(古猛切铜铁朴石也)。

　　𤛓

　　(居候切取牛乳也)。

　　沃燋

　　(沃乌酷切燋兹消切)。

　　捔

　　(讫岳切校也)。

　　扑

　　(弼角切踣也)。

　　疗

　　(力吊切治也)。

　　镕

　　(余封切销镕也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经疏钞会本第五十二之一　烦八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　第五明出现境界正显分齐之境兼辨所缘之境依初义者前约智以显心此正明智用分齐依后义者前明能知今辨所缘由所缘无边故显分齐难思分齐难思故方穷所缘之境二义相成如函盖相称(依初义下对前二义以辨来意)。

　　佛子菩萨摩诃萨应云何知如来应正等觉境界。

　　文中长行分三谓标释结。

　　佛子菩萨摩诃萨以无障无碍智慧知一切世间境界是如来境界知一切三世境界一切刹境界一切法境界一切众生境界真如无差别境界法界无障碍境界实际无边际境界虚空无分量境界无境界境界是如来境界。

　　释中二先法后喻法中亦二先广取所缘显分齐境后近取诸心以况佛境前中又二先列所缘无边后显分齐无量今初先令以无障碍智为能知者非此不能量佛境故后正显所缘文有十句一通举所化二化时三化处四化法五所化人六七八三皆明所证于中真如语其体常一味故云无差别法界生法所依故云无碍实际是穷事至实故云无边九化处分齐后一遍通若约二谛境前五为俗次三为真九通真俗事空理空俱是空故后一双非显前九境即同无故若约三谛空即是真三真为中道若以五界摄之初三是世界无量四即调伏及调伏加行界五即众生次三即法界余二双非。

　　佛子如一切世间境界无量如来境界亦无量如一切三世境界无量如来境界亦无量乃至如无境界境界无量如来境界亦无量如无境界境界一切处无有如来境界亦如是一切处无有。

　　二佛子如一切下显分齐无量中先约十境以显分齐境智相称故皆无量后约无境显其非有乃至真如皆不可得故是以诸境云兴而常寂也如无既尔如真如等无变易等亦然。

　　佛子菩萨摩诃萨应知心境界是如来境界如心境界无量无边无缚无脱如来境界亦无量无边无缚无脱何以故以如是如是思惟分别如是如是无量显现故。

　　第二佛子至应知心下近取诸心以况佛境于中二先正明后征释今初无量无边语其相用广大无缚无脱明其体性深寂次征意云何以将心况于佛境释意云菩萨自心随思即显故无分量佛境亦尔随机显现若身若智何有量耶智假思显则性无缚脱不为相缚后无脱故。

　　佛子如大龙王随心降雨其雨不从内出不从外出如来境界亦复如是随于如是思惟分别则有如是无量显现于十方中悉无来处佛子如大海水皆从龙王心力所起诸佛如来一切智海亦复如是皆从如来往昔大愿之所生起。

　　第二佛子如大龙下喻显有三喻前二喻无缚无脱后一喻无量无边无量无边通前二段今初前明降雨无从喻正喻无缚脱既无来处有何缚脱耶后明海水从心喻喻无缚脱所因水从心力为因非定内外智从昔愿缘起故来即无来。

　　佛子一切智海无量无边不可思议不可言说然我今者略说譬喻汝应谛听。

　　第二海水宏深喻喻无量无边中三先标章诫听。

　　佛子此阎浮提有二千五百河流入大海西拘耶尼有五千河流入大海东弗婆提有七千五百河流入大海北郁单越有一万河流入大海佛子此四天下如是二万五千河相续不绝流入大海于意云何此水多不答言甚多佛子复有十光明龙王雨大海中水倍过前百光明龙王雨大海中水复倍前大庄严龙王摩那斯龙王雷震龙王难陀跋难陀龙王无量光明龙王连澍不断龙王大胜龙王大奋迅龙王如是等八十亿诸大龙王各雨大海皆悉展转倍过于前娑竭罗龙王太子名阎浮幢雨大海中水复倍前佛子十光明龙王宫殿中水流入大海复倍过前百光明龙王宫殿中水流入大海复倍过前大庄严龙王摩那斯龙王雷震龙王难陀跋难陀龙王无量光明龙王连澍不断龙王大胜龙王大奋迅龙王如是等八十亿诸大龙王宫殿各别其中有水流入大海皆悉展转倍过于前娑竭罗龙王太子阎浮幢宫殿中水流入大海复倍过前佛子娑竭罗龙王连雨大海水复倍前其娑竭罗龙王宫殿中水涌出入海复倍于前。

　　二佛子此阎浮下喻显三佛子此大下法合喻中三初别显水多文有四节一四洲水二龙王雨水三宫殿出水四娑竭王兼雨兼出皆后后倍前以显深广。

　　其所出水绀琉璃色涌出有时是故大海潮不失时。

　　二其所出下通显水相涌出故潮上速为宝消故潮下此为极说。

　　佛子如是大海其水无量众宝无量众生无量所依大地亦复无量。

　　三佛子如是大海下通显无量兼水有四。

　　佛子于汝意云何彼大海为无量不答言实为无量不可为喻佛子此大海无量于如来智海无量百分不及一千分不及一乃至优波尼沙陀分不及其一但随众生心为作譬喻而佛境界非譬所及佛子菩萨摩诃萨应知如来智海无量从初发心修一切菩萨行不断故应知宝聚无量一切菩提分法三宝种不断故应知所住众生无量一切学无学声闻独觉所受用故应知住地无量从初欢喜地乃至究竟无障碍地诸菩萨所居故。

　　第三合中二先合水无量佛智一念即无穷尽况尽三际周乎十方重重重重安可喻显二佛子至应知如来下合通显无量非唯智为佛境菩提分等皆分齐境也智海合水余合宝等并显可知。

　　佛子菩萨摩诃萨为入无量智慧利益一切众生故于如来应正等觉境界应如是知。

　　大文第三总结即结云知意不知佛境安能利生。

　　尔时普贤菩萨摩诃萨欲重明此义而说颂言。

　　如心境界无有量诸佛境界亦复然如心境界从意生佛境如是应观察。

　　第二偈颂五偈分二初一颂法说。

　　如龙不离于本处以心威力澍大雨雨水虽无来去处随龙心故悉充洽。

　　十力牟尼亦如是无所从来无所去若有净心则现身量等法界入毛孔。

　　余颂前喻亦二初二合颂前二喻同喻无缚脱。

　　如海珍奇无有量众生大地亦复然水性一味等无别于中生者各蒙利。

　　如来智海亦如是一切所有皆无量有学无学住地人悉在其中得饶益。

　　后二颂大海宏深喻但颂通显无量余文略无。

　　第六出现之行前明分齐境智无边今彰运用则悲智无尽虽智海已满悲无息故(虽智海下二通妨谓有问言行在因中今果何有释云行虽无量总不出二谓智与悲智行已圆自利满故而运即智之悲利他不息若尔何以下文说真如行答此即果满之行将说悲智无碍之行故说真如行之本耳)。

　　佛子菩萨摩诃萨应云何知如来应正等觉行。

　　长行中二先标举后释相。

　　佛子菩萨摩诃萨应知无碍行是如来行应知真如行是如来行。

　　释相中三初双标二行次双释二行后双结二行今初义有多含一无碍行者即理之事行真如行者即事之理行前即行相后即行体又前是即智之悲后是即悲之智前即真之俗后即俗之真融而无碍为如来行。

　　佛子如真如前际不生后际不动现在不起如来行亦如是不生不动不起。

　　第二佛子如真如下双释中二先释真如行后释无碍行令初真如之名言含法喻文中有三初牒名以解明体绝三际故同真如契如成行行即如也过未非缘故不生不动现在离缘故非起也(真如之名者经云如真如前际不生等即以真如喻佛行也若佛行契如行即是如故即是法过未非缘者过去缘已谢未来缘未会故曰非缘由非缘故过去无可生未来无可动现在虽在缘中不与缘合故云离缘故回向中明遍在三世不同三世遍在一切而非一切故缘虽起灭而湛然无起)。

　　佛子如法界非量非无量无形故如来行亦如是非量非无量无形故。

　　二复举法界无形明双非契中是知实相等皆如来行。

　　佛子譬如鸟飞虚空经于百年已经过处未经过处皆不可量何以故虚空界无边际故如来行亦如是假使有人经百千亿那由他劫分别演说已说未说皆不可量何以故如来行无边际故。

　　三举鸟飞虚空喻释非量义非量有二一行广无量故云如来行无边际故二即事同真便无分量故以空喻既无有量何有无量若谓无量即是量故双非永寂为如来行故心弥虚行弥旷终日行而未曾行故涅槃云复有一行是如来行所谓大乘大般涅槃(若谓无量者离量有无量故故楞伽云无心之心量我说为心量谓以无心量而为是者还是心量耳故心弥虚句明无量不碍量终日行句明量即无量涅槃下即十一经远公有二释一云辨行所依谓如来先成之德修习趣入亦可五行是其教行显性成行是如来行显如来性以成行故意云此一即是证行证性而成行故)。

　　佛子如来应正等觉住无碍行无有住处而能普为一切众生示现所行令其见已出过一切诸障碍道。

　　第二佛子如来应正等下释无碍行文中二先约法总明后以喻别显今初智无所住悲示所行即悲智无碍自无二碍令他无碍皆无碍行也。

　　佛子譬如金翅鸟王飞行虚空回翔不去以清净眼观察海内诸龙宫殿奋勇猛力以左右翅鼓扬海水悉令两辟知龙男女命将尽者而搏取之如来应正等觉金翅鸟王亦复如是住无碍行以净佛眼观察法界诸宫殿中一切众生若曾种善根已成熟者如来奋勇猛十力以止观两翅鼓扬生死大爱水海使其两辟而撮取之置佛法中令断一切妄想戏论安住如来无分别无碍行佛子譬如日月独无等侣周行虚空利益众生不作是念我从何来而至何所诸佛如来亦复如是性本寂灭无有分别示现游行一切法界为欲饶益诸众生故作诸佛事无有休息不生如是戏论分别我从彼来而向彼去。

　　二别以喻显中二喻初金翅辟海喻喻即智之悲后日月无思喻喻悲不失智。

　　佛子菩萨摩诃萨应以如是等无量方便无量性相知见如来应正等觉所行之行。

　　第三佛子至应以如是下双结二行性结真如相结无碍。

　　尔时普贤菩萨欲重明此义而说颂言。

　　譬如真如不生灭无有方所无能见大饶益者行如是出过三世不可量。

　　法界非界非非界非是有量非无量大功德者行亦然非量无量无身故。

　　如鸟飞行亿千岁前后虚空等无别众劫演说如来行已说未说不可量。

　　金翅在空观大海辟水搏取龙男女十力能拔善根人令出有海除众惑。

　　譬如日月游虚空照临一切不分别世尊周行于法界教化众生无动念。

　　第二偈颂有五前三颂真如后二颂无碍。

　　佛子诸菩萨摩诃萨应云何知如来应正等觉成正觉。

　　第七出现菩提圆行之果故对缘造修必有成正觉故(圆行之果下明来意有二上约真菩提辨来意对缘造修下约应菩提以辨来意)文中三谓征起释相总结征言正觉略显五门一释名𣈆名菩提存其梵语此翻为觉正拣二乘成异菩萨初会已显又单语菩提但是所觉之道今云成者即理智契合之名。

　　二明体性摄论云二智二断为菩提体智论云菩提菩提断俱名为菩提若依此经通一切法如文具之(二辨体者此引二论二互相成摄论第九智论第三二智即根本后得二断即断烦恼所知此经圆宗故通一切下云得一切法量等三轮自他平等因果交彻如是等义故通一切)三辨种类或说唯一如智契合无二相故净名云夫如者不二不异故或开为二大品明有性净菩提及修成故亦名性净方便净也或分为三约三乘故如十地论或开为四涅槃云下智观者得声闻菩提乃至上上智观得佛菩提又四智菩提亦是四义或分为五如大品智论说发心等或具明十如离世间品唯十为圆是此所辨三除前二四除前三五除前四余皆兼通同教一乘之所摄故若业用所现则无所不收(三辨种类于中有二先正辨夫如者不二不异即弥勒章下当辨意涅槃云下智观等六地已引或分为五者智论五十八云一发心菩提无量生死中发阿耨多罗三藐三菩提心故名菩提因中说果二伏心菩提断诸烦恼降伏其心行诸波罗密三明心菩提观三世诸佛法本末总别相分别得诸法宝相谓般若波罗密四出到菩提于涅槃中得方便力故不着若灭一切烦恼见一切佛得无生法忍出三界到萨婆若五无上菩提坐道场断习气得阿耨多罗三藐三菩提或具十者即五十九经十种成如来力为十菩提经云佛子菩萨摩诃萨有十种成如来力何等为十所谓一超过一切众魔烦恼业故成如来力二具足一切菩萨行游戏一切菩萨三昧门故成如来力三具足一切菩萨广大禅定故四圆满一切白净助道法故五得一切法智慧光明善思惟分别故六其身周遍一切世界故七所出言音悉与一切众生心等故八能以神力加持一切故九与三世诸佛身语意业无有殊异于一念中了三世法故十得善觉智三昧具如来十力故成如来力是为十若诸菩萨具此十力则名如来应正等觉句句皆有成如来力言此十菩提多同今经唯十为圆下第二料拣先示别教后三除下约同教门拣而收之)四明业用文有十门而体用参显各随别义立目今统收之谓缘二谛断二障证二空起二智印群机现万像具十身遍十方周于毛端微尘等处通因及果业用无边具如文显(四明业用者以下科经有其十门兼体相用今唯辨用有其十耳不出下文)五者辨相即当释文略辨十门一总明体相二即现万机三体相甚深四三轮平等五因果交彻六体离亏盈七相无增减八用该动寂九周于法界十普遍诸心十门之中亦可当门别释。

　　佛子菩萨摩诃萨应知如来成正觉于一切义无所观察于法平等无所疑惑无二无相无行无止无量无际远离二边住于中道出过一切文字言说。

　　今且以初为总余九为别别虽九门而释十义初释第一二释第十谓举初该后三从第二次第解释第十一门释八九二义至文当知释文显然不应异解今初总明具有十门皆含体相用三一寂照为菩提体故云于一切义无所观察一切义者真俗境也观极于无观故净名云不观是菩提离诸缘故如海无心而能顿鉴非无所了故𣈆经云解一切义二经合明义方圆妙解即是观观即无观既观念斯寂无惑习种无观是体照断为用合之为相(离诸缘者有观则有缘无缘则绝观如海下释文以成上义非无所了下成上观极于无观义谓观智之极谓之无观无彼分别取相之观非无甚深无分别观故晋经下合明二经应云解一切义无所观察改于为解义则圆足译经之人见下文有知众生心故此但明无观之义既观念下上明成智即无分别智今明断障即断烦恼无观是体下结成具三无观是体者无念体也照智是上无分别智断即是向无惑习种合为相者谓寂照无二为菩提相犹如明镜无心为体鉴照为用合为其相亦即禅宗即体之用自知即用之体恒寂知寂不二为心之相)二等同万法为菩提体谓智与理𡨋同一圆觉故云于法二等而不失照决断分明云无疑惑既无所疑即所知永寂上二已摄摄论之体(二等同万法者释经于法平等无有疑惑即是下文三轮平等上二已摄等者初是实智断烦恼障二是权智断所知障故二句中已具二智二断体也)三一成一切成不见生佛有异故云无二以知一切众生即菩提相故亦是能所不二净名云不二是菩提离意法故(三一成者释经无二即是下文因果交彻于中有二一明生佛不二即一成一切成故下释云如来成正觉时于其身中普见一切众生成正觉等暗引净名一切众生即菩提相即菩提相于何不成二明能所不二即下释中皆同一性闇引净名不二是菩提离意法故法即是所意即是能良以心境同一性故生佛亦然此章净名皆弥勒章)四总指前三体相众生寂灭是菩提灭诸相故(四总指前三者释经无相即是下文体离亏盈下释云成与不成常无增减菩提非相非非相故由寂灭故无有亏盈寂灭即是无相义故引净名云灭诸相故释于寂灭)五即心行处灭湛然不迁亦是不行是菩提无忆念故(五心行处灭者释经无行即是下文相无增减故云湛然不迁释云若无有相则无增减)六虽觉而常定不住定故(六虽觉者释经无止以不住定故即是下文用该动寂下释云住善觉智三昧而现多身由不住止故能动用)七有二义一横遍十方广无量故二体无生灭绝分量故(七有二义者释经无量即是下文周于法界此中有二下释亦二一明一毛含于多佛周遍法界即是此中初义又云如来成正觉身究竟无生灭故即第二义)八亦二义一竖念念成无际畔故二一得永常无后际故心无初相𡨋符于理无前际故(八亦二义者释经无际即是下文普遍诸心下释亦二一云菩萨应知自心念念常有佛成正觉即此竖无际畔二下释云何以故诸佛如来不离此心成正觉故即第二意念念应即是化身一得永常即是报身心无初相下契同法界身然此一句即起信论论云菩萨地尽觉心初起心无初相以其远离微细念故得见心性心即常住名究竟觉下云不离此心即𡨋符理义然觉心初起心无初相自有二意一者觉是能觉心是所觉心是初相即业相是微细念最初迷真不觉心动今无此相二者觉心合明谓正觉心起无能起相故与理𡨋若有起相不合理故正取此意故云心无初相𡨋符于理义兼于前以无细念故无觉相由依法相化身有始有终报身有始无终法身无始无终今符于理报亦无始故云始觉同本觉无复始本之异名究竟觉故云无前际故则无始也无终同于上句无后际耳法报既融即体之应念念无断三身融矣)九离边契中𣈆经此前有无缚无脱并含在二边之内谓若染若净若缚若脱有无一异等斯边皆离不遍住着故曰离边非见有边边即中故无中无边方住中道(九离边契中下释经远离二边住于中道即是下文普遍诸心下释云广大周遍无处不有不离不断无有休息入不思议方便法门䟽文有二先释离边后释住中今初经云离边未知何是故举晋经及取下释略举四种以等一切染净约惑缚脱通惑业有无通事理一异约心境何以有此谓成菩提既离细念显现法身智慧纯净若为此见未免是边故上经云若有见正觉解脱离诸漏不着一切世彼非证道眼今了于惑体性本空后无所净故离二边又染净交彻故无住着是曰离边缚脱者谓昔常被惑业系缚流转无穷今得菩提释然解脱若为此见即是住边菩提智了本自无缚于何有解无缚无解则无乐猒故得离耳有无上言通事理者若昔谓惑有今了惑空昔谓心空今知妙有又真乐本有失而不知妄苦本空得而不觉今日始知空者妄苦有者涅槃若如是知并未离边又烦恼业苦本有今无菩提佛身本无今有等皆三世有法菩提之性不属三世故三世有无皆是边摄真智契理绝于三世故离有无之二边等一异有二一者心境不了则二契合则一亦成于边二者生佛有异今了一性亦名为边今正觉了此中无有二亦复无有一大智善见者如理巧安住故离此边而言等者谓断常来去生灭依正虽是二法皆称为边又二与不二亦名为边今契菩提一切都寂故云远离不偏住下释住于中道然通妨难生下契中谓有难言若离于边未免于边有取舍故释云不偏住著名曰离边非见有边而可离也谓不偏住染染性空故性即净故不偏住净若无有染则无净故净相离故同染性故染净交彻安可住耶智契此理故曰离边故言非见有边边即中故复有难云有边即有中边既即中则无边矣既无有边对何说中故次答云无边无中方住中道此有二意一顺上答谓诚如所言无边无中故曰中道若有中边非真中也二反上答谓中道有二一者相待则离边住中二者绝相即边而中相待而空则有边中无边无中为真中矣相待绝待尚是相待得意亡言言不𥁞矣历上染净等一一皆然)十总显离言上九寄言显深未尽菩提之奥故收归性离令亡言契之(十总显下释经出过一切文字言说即是下文体相甚深斯则上九寄言显深今菩提离言显深)。

　　知一切众生心念所行根性欲乐烦恼染习举要言之于一念中悉知三世一切诸法佛子譬如大海普能印现四天下中一切众生色身形像是故共说以为大海诸佛菩提亦复如是普现一切众生心念根性乐欲而无所现是故说名诸佛菩提。

　　第二知一切众生下印现万机即海印三昧文中三初法一念知三世名一切智次喻即举海印以喻菩提无心顿现三合言无所现者有三义一无心现故如海二所现空故如像三无别体故如水与像不可分异自体显现故名为觉起信论云诸佛如来离于见想无所不遍心真实故即是诸法之性自体显照一切妄法有大智用斯即无思显照同体之境为菩提相用故上文云于一切义无所观察(无所现者一无心现约止二所现空约观三无别体约止观契合人一约心二约境三心境两𡨋又一约智二约理三理智𡨋契就第三义中䟽先正释自体显现者通妨谓有难言若无别体何能普现众生心行故答云自体显现如珠有光自照珠体珠体喻心光喻于智心之体性即诸法性照诸法时是自照耳故引起信文甚分明然论问曰虚空无边故世界无边世界无边故众生无边众生无边故心行差别亦复无边如是境界不可分齐难知难解若无明断无有心想云何能了名一切种智答曰一切境界本来一心离于想念以诸众生妄见境界故心有分齐以妄起想念不称法性故不能决了诸佛如来离于见想无所不遍心真实故即是诸法之性自体显照一切妄法有大智用无量方便随诸众生所应得解皆能开示种种法义是故得名一切种智释曰䟽但引中间以证自体显照前后可知故不广引)。

　　佛子诸佛菩提一切文字所不能宣一切音声所不能及一切言语所不能说但随所应方便开示。

　　第三佛子诸佛菩提下性相甚深性离言故理圆言偏故。

　　佛子如来应正等觉成正觉时得一切众生量等身得一切法量等身得一切刹量等身得一切三世量等身得一切佛量等身得一切语言量等身得真如量等身得法界量等身得虚空界量等身得无碍界量等身得一切愿量等身得一切行量等身得寂灭涅槃界量等身。

　　第四佛子如来应正等下三轮平等释上于法平等等诸法故意轮等故何所疑哉(意轮等者缘上标章云于法平等无有疑惑故)文中二先别举身等后类结显多今初有十三身前六等事次三等理次一等事理事事无碍后三等因果略举十三故结云无量皆言量者是所等之分量皆言等者即能等之三轮等有二义一等彼事理之量二者等彼事理之体所以等者彼诸理事即我所证能所𡨋合彼尚即我等之何难是以圣人空洞无像物无非我会万物以成己也(是以圣人下三结成玄旨即肇公涅槃无名论通古中文由前穷源中云非众生无以御三乘非三乘无以成涅槃然必先有众生后有涅槃有始必有终而经云涅槃无始无终湛若虚空则涅槃先有非后学而后成也释曰此文以修得难今涅槃有始终义以涅槃无始终难其修得故为此通古答云无行名涅槃至人空洞无像而物无非我会万物以成己者其唯圣人乎何则非理不圣非圣不理理而为圣者圣不异理也故天帝曰般若当于何求善吉曰般若不可于色中求亦不可离色中求又曰见缘起为见法见法为见佛斯则物我不异之效所以至人戢玄机于未兆藏𡨋运之即化总六合以镜心一去来以成体古今通始终同穷本极末莫之与二浩然大均乃曰涅槃释曰彼虽明涅槃亦以能证所证契合故物我一体今虽约菩提亦取能所一体故得用其文耳)。

　　大方广佛华严经疏钞会本第五十二之一

　　音释

　　奋迅

　　(奋方问切迅思𣈆切)。

　　金翅

　　(翅矢利切金翅鸟名)。

　　搏

　　(补各切击也)。

　　撮

　　(子活切爪取也)。

　　辟

　　(毗亦切开也)。

　　嫡

　　(丁历切正长曰嫡)。

　　大方广佛华严经䟽钞会本第五十二之二　烦九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子如所得身言语及心亦复如是得如是等无量无数清净三轮。

　　后佛子如所得下类结可知。

　　佛子如来成正觉时于其身中普见一切众生成正觉乃至普见一切众生入涅槃。

　　第五佛子如来成正觉下明因果交彻释上无二同一性故文中三初标次皆同下释三知一切下结。

　　今初八相之中略举其二故云乃至此文正同净名云若弥勒得菩提者一切众生皆亦应得一切众生即菩提相弥勒示迷此旨但谓理诘之言不知真得菩提实如所诘(此文正同下第二会净名于中有三初正显同即菩萨品弥勒为兜率天子说不退转地之行净名难云为从如生得授记耶云云若以如生得授记者如无有生若以如灭得授记者如无有灭一切众生皆如也一切法亦如也众圣贤亦如也至于弥勒亦如也若弥勒得授记者一切众生亦应授记所以者何夫如者不二不异若弥勒得阿耨多罗三藐三菩提者一切众生皆亦应得所以者何一切众生即菩提相若弥勒得灭度者一切众生亦当灭度所以者何诸佛知一切众生毕竟寂灭即涅槃相不复更灭释曰今正释成正觉义故但引菩提若据经文云乃至入涅槃则有亦当灭度之义故今具引耳弥勒示迷下第二出彼经意既为补处何理不穷寄于受屈以悟时听耳言但谓理诘之言者即是迷相然迷有二意一约弥勒受难云一切同如而我独得授记诚乖理也故云理诘之言二者弥勒不受难云理虽一如行满得记何得以理而难事耶故云理诘不知真得者三正会释净名非曰妄诘真实菩提诚乃一得一切得耳则受难不受难俱迷此理若显不迷应对净名实如所言我已见生得记作佛入涅槃竟)又前章以我等彼故遍同彼量今明以彼等我故全现我中是知一性平等反覆相成(又前章下三对前拣异则前是普遍此是广容言一性平等反覆相成者前章明平等此章明一性故下释中皆同一性由平等故唯是一性由一性故何不等耶故云相成)此中之成为理为事若是事成何以释云同一性故若是理成何以此云成正觉耶入涅槃耶此是华严大节圆宗之义不对诸宗难以取解然诸众生若于人天位中观之具足人法二我小乘唯是五蕴实法大乘或说但心所现或说幻有即空人法俱遣或说唯如来藏具恒沙性德故众生即在缠法身法身众生义一名异犹据理说更有说言相本自尽性本自现不可说言即佛不即佛等若依此宗旧来成竟亦涅槃竟非约同体此成即是彼成(然诸众生下二别释即五教意兼人天为六)若尔何以现有众生非即佛耶若就众生位看者尚不见唯心即空安见圆教中事如迷东谓西正执西故若诸情顿破则法界圆现无不已成犹彼人悟西处全东若尔诸佛何以更化众生不如是知所以须化如是化者是究竟化如是化者无不化时故下结云大悲相续救度众生(若就众生下二解释此中意云以理融通不可作理事别解若尔下三以能难所佛既了达何用化耶不如是知下四释化之由如是化下五结成真化言无不化时即常化也故引相续正成常恒)随门不同种种有异约成佛门一切成也(随门不同下第三结例即类结余门门虽有多且略分四一约性即一真法界二约相即无尽事法三约性相交彻显此二门不即不离四以性融相德用重重初约性门者问体是佛不答是应成四句一是佛法性身无所不至故经云性空即是佛故二非佛绝能所觉为其性平等一真法界非佛非众生故三亦佛亦非佛以法性身无自性故四双非性与无性双泯绝故经云无中无有二无二亦复无三世一切空是则诸佛见二就相门乃有二义一情二非情真心随缘变能所故然此二门各分染净谓无明熏真如成染缘起真如熏无明成净缘起染成万类净至成佛以修净缘断彼染缘方得成佛依此二义则生佛不同于净缘中因果因有纯杂果有依正若约纯门随一菩萨尽未来际唯修一行一一皆然若约杂门万行齐修尽未来际若约因门尽未来际常是菩萨若约果门尽未来际常是如来经云为众生故念念新新成等正觉若双辩二门尽未来际修因得果若约双非尽未来际非因非果便同真性前之二门双具悲智双融心境第三性相交彻门中曲有四门一以性随相同第二门二会相归性同第一门三双存无碍具上二门依此则悲智双运性相齐驱寂照双流成大自在四互夺双亡则性相俱绝没同果海无成不成第四以性融相门相虽万差无不即性性德包含全在相中以性融相相如于性令上诸门皆无障碍因果交彻纯杂相融事事相参重重无尽今就性门四句之内是即佛门不取余三就相门中约有情门是净非染是果非因是一分义非此所用就交彻门佛则性相双融生则会相归性今经正约第四以性融相一成一切皆成谓以佛之净性融生之染以佛一性融生之多令多染生随一真性皆如于佛已成佛竟非唯有情会万类相融为佛体无不皆成故肇公云会万物而成己者其唯圣人乎又云故至人空洞无像物无非我以佛之性融于物性同佛皆成以物之性融物之相故令三业等于万类即今经意而非余门故云随门不同今是成佛门也顿教多同约性四门终教即同性相交彻始教有二幻有即空同会相归性但唯心现多同第二小乘人天皆同相门由此有云无情成佛是约性相相融以情之性融无情相以无情相随性融同有情之性故说无情有成佛义若以无情不成佛义融情之相亦得说言诸众生不成佛也以成与不成情与无情无二性故法界无限故佛体普周故色空无二故法无定性故十身圆融故缘起相由故生界无尽故因果周遍故远离断常故万法虚融故故说一成一切成也非谓无情亦有觉性同情成佛若许成佛此成则能修因无情变情情变无情便同邪见余义具如前后广说)又此众生乃是像上之模令其去模则自见己佛亦见他成如第十段(又此众生者四重释此是一义前同佛心尘中经卷下同第十普遍诸心以见自成即见他成同下自心念念常有佛成正觉)。

　　皆同一性所谓无性无何等性所谓无相性无尽性无生性无灭性无我性无非我性无众生性无非众生性无菩提性无法界性无虚空性亦复无有成正觉性。

　　二释中先总释同一无性故得现成妄性本虚生元是佛真性叵得非今始成故皆成也(二释中者此有三意一云同一无性故得现成者谓既无二性佛证一性得成佛故生随一性皆成佛矣二云妄性本虚生元是佛者生自有妄见生非佛佛了妄虚生何非佛三真性叵得非今始成者若有可得今得成佛证性叵得佛非始成佛非始成佛本是佛佛之本佛何异生佛是故一成一切皆成亦可说言若一不成一切不成同一性故今是成佛门故故一切皆成佛也)次转征所无无何等性同菩提性故后释所无有十二句前四通生及佛次四约众生后四唯约佛非独妄空真有亦非妄有真空以性融相法界圆现故由此无性说成正觉(后释所无下䟽文有二先消文言非独妄空等者拣宗显别妄空真有法相宗说遍计是空圆成有故涅槃经说生死是空涅槃不空三论中云妄说为有真谛空故今十二句生即是妄佛即是真真妄俱非不应偏说以性融相者示其正理生佛真妄皆是相异融同真界故说一成一切皆成是以结云由此无性说成正觉若有取成非真觉故是故文云亦复无有成正觉性)又摄十二总为六对一能相所相对谓染相净相相待有故念念之尽缘所尽故烦恼永尽本自尽故(又摄十二下二成对也一能相所相对者相为所相尽即能相所相法体即是有为不出染净言相待有故者释成无义染待净有故无染相净待染有故无净相是故经云无相性也言无尽性者尽即能相生灭染净全是有为然生灭四相略有二种一刹那尽云念念灭以缘灭故显无灭性二一期灭如烦恼性尽以性空门显无灭义)二生灭对约凡则本自不生即涅槃相不复更灭故约佛菩提非始生故何有灭耶(二生灭对凡则缘生故本不生性净涅槃本来寂灭故不更灭此对皆净名意前约灭惑此约灭苦由灭惑苦则菩提生故今遣之言约佛菩提非始生者性净菩提非始修得何有灭耶)三我非我对有缘无主故我尚不可得非我何可得诸法实相中无我无非我故(三我非我对以缘破我以我遣非我言我尚不可得非我何可得即不二法门诸法实相中下以实相门双遣上二即中论文前已频引)四缘非缘对揽缘生故缘尚不可得故(四缘非缘对众生是缘揽缘无性故无众生非众生为非缘缘尚不可得非缘何可得即相待破)五能所证对能证菩提因所证故所证法界由智显故(五能证所证对并因缘门双破能所故上经云知菩提性从缘起入深法界无违逆)六合不合对虚空非合因有显故所以性无成觉是合理智契合即为缘起故非有也(六合非合对虚空无体不与物合亦以因缘显无虚空成正觉者能所契合亦因缘门释无正觉故一合相非一合相)。

　　知一切法皆无性故得一切智大悲相续救度众生。

　　三结中物物无性故成种智证斯同体而起大悲一得永常故云相续又只由不知无性故教化不绝(物物无性下䟽有二意一由证无性故得成佛无性即是大悲之体故得起悲又只由下二由生不知佛器无性故化令知)。

　　佛子譬如虚空一切世界若成若坏常无增减何以故虚空无生故诸佛菩提亦复如是若成正觉不成正觉亦无增减何以故菩提无相无非相无一无种种故。

　　第六佛子譬如虚空下明体离亏盈释上无相虚空无生故体无增减菩提无相成不宁殊。

　　佛子假使有人能化作恒河沙等心一一心复化作恒河沙等佛皆无色无形无相如是尽恒河沙等劫无有休息佛子于汝意云何彼人化心化作如来凡有几何如来性起妙德菩萨言如我解于仁所说义化与不化等无有别云何问言凡有几何普贤菩萨言善哉善哉佛子如汝所说设一切众生于一念中悉成正觉与不成正觉等无有异何以故菩提无相故若无有相则无增无减佛子菩萨摩诃萨应如是知成等正觉同于菩提一相无相。

　　第七佛子假使下明相无增减释上无行湛然不异行岂能迁文中三初举喻问答以化现无形喻成不异化多心者喻修多因化成多佛喻证多果次普贤下赞善以合三佛子下结此生后。

　　如来成正觉时以一相方便入善觉智三昧入已于一成正觉广大身现一切众生数等身住于身中如一成正觉广大身一切成正觉广大身悉亦如是佛子如来有如是等无量成正觉门是故应知如来所现身无有量以无量故说如来身为无量界等众生界。

　　第八如来成正觉时下用该动寂释上无止不滞定故文中四初举所依三昧觉不滞寂故名善觉觉彼一相故用为方便二入已下显一身之用既以一相为方便则物皆一相故一即现多三如一下类显余身如来成正觉时布身云于法界一一皆是广大之身并如一身之现四佛子下总结多门谓上来所现一定为门余定亦尔定门既然悲智总持等门亦尔故有无量界矣是谓高而无上广不可极(是谓高而无上者显高广义此及下大包天地等皆是肇公涅槃无名论位体中文彼云经言菩提之道不可圆度高而无上广不可极渊而无下深不可测大包天地细入无间)。

　　佛子菩萨摩诃萨应知如来身一毛孔中有一切众生数等诸佛身何以故如来成正觉身究竟无生灭故。

　　第九佛子至应知如来下明周于法界释上无量无量有二一广多无量一毛含多遍法界故二无分量皆不生故文中三初明一毛含多释以不生故。

　　此与前段分有分异又此唯现佛即同类相望前通多类即异类相入又前则住体遍应此则如理而含亦如理而遍(此与下后拣异第八有三重拣一约能现前身为有分此毛为无分故二又此下约所现拣前通多类者但言现身此云现佛故三又前下约义相拣前住体遍应者即缘起相由门由住缘起一佛身体遍应一切成多类故比则如理下是法性融通门法性如空有其二义一则广大无所不包故譬如虚空具含众象二则体性周遍故喻云譬如虚空遍至一切色非色处一毛含多即广容义遍法界毛即普遍义)。

　　如一毛孔遍法界一切毛孔悉亦如是当知无有少许处空无佛身何以故如来成正觉无处不至故。

　　二如一毛下类显多毛但容毛处即是毛孔次征意云身契无生可许能含法界虚空无有能契何能亦含释云无处不至则无非佛身矣是谓大包天地细入无间(是谓大包下一毛广容即大包天地多身入毛即细入无间)。

　　随其所能随其势力于道场菩提树下师子座上以种种身成等正觉。

　　三随其下释疑疑云若尔何以要就觉树释云随机所能受耳是知坐菩提树多身顿成尚曰随宜有顶鹿圆岂为真极(是知等者举况显胜有预即是权教中说真成之处鹿园即是八相化身转法之处今于此成即周法界此处转法轮即于法界无尽处转)。

　　佛子菩萨摩诃萨应知自心念念常有佛成正觉何以故诸佛如来不离此心成正觉故如自心一切众生心亦复如是悉有如来成等正觉。

　　第十佛子至应知自心下明普遍诸心释前二门即分为二初正明普遍释上无际念念常成无际畔故后广大下总结双非释上远离二边住于中道今初亦二先指一心后如自心下例一切心前中先标次征后释释云不离者有二义一众生身心即佛所证故二全即佛菩提性故此即他果在我之因非约因人自有佛性此文正辨佛菩提故(此文正辨者成上非约因人有性是佛性义今说佛菩提而言众生心有之者即他果佛在我因人之内耳)。

　　广大周遍无处不有不离不断无有休息入不思议方便法门。

　　后总结双非不离不断释有二意一不离结上无处不有不断生下无有休息二不离者生佛非异故不断者生佛非一不同众生可断坏故是名入不思议方便法门是以不得意者作众生思故是不可设作佛思是亦不可即亦不可非即亦不可当净智眼无取诸情。

　　佛子菩萨摩诃萨应如是知如来成正觉。

　　第三总结即最后佛子今依此知映前十门无幽不尽离此何有真菩提耶。

　　尔时普贤菩萨摩诃萨欲重明此义而说颂言。

　　后偈有六颂前十门初二次第颂初二门次三如次颂六七八后一通颂四五九十以同是普现无量义故其第三门但显离言故略不颂。

　　正觉了知一切法无二离二悉平等自性清净如虚空我与非我不分别(总明体相)。

　　如海印现众生身以此说其为大海菩提普印诸心行是故说名为正觉(印现万机)。

　　譬如世界有成败而于虚空不增减一切诸佛出世间菩提一相恒无相(体离亏盈)。

　　如人化心化作佛化与不化性无异一切众生成菩提成与不成无增减(相离增减)。

　　佛有三昧名善觉菩提树下入此定放众生等无量光开悟群品如莲敷(用该动寂)。

　　如三世劫刹众生所有心念及根欲如是数等身皆现是故正觉名无量(六通颂四五九十)。

　　佛子菩萨摩诃萨应云何知如来应正等觉转法轮。

　　第八明出现转法轮得大菩提理必转授长行中三初标征次释相后总结。

　　佛子菩萨摩诃萨应如是知如来以心自在力无起无转而转法轮知一切法恒无起故以三种转断所应断而转法轮知一切法离边见故离欲际非际而转法轮入一切法虚空际故无有言说而转法轮知一切法不可说故究竟寂灭而转法轮知一切法涅槃性故。

　　就释相中二先显体用后显所因今初分三初法次喻后结劝今初文有九句减数十也皆先标后释前五显体性寂寥后四辨相用深广前中一能转心二所转体三所得果四能诠教五所显理(今初等者明转法轮然法轮义广如别章而今略以三门分别一释名二出体三转相今初然俱舍论亦名梵轮如来大梵之所转故言法轮者法即轨持轮者如帝王轮从喻得名略有四义一圆满义具毂辐辋轴等体用周备故二摧坏义摧坏烦恼如摧未伏等三镇遏义已伏烦恼令势转远故如镇已伏四不定义从见至修修至无学从自至他他信至解解至行果等转者说也故总释云流演圆通名之为轮自我之彼故名为转若别说者略有四义转谓动也显也运也起也动宣言教显扬妙理运圣道于声前起真智于言后圆摧障恼名转法轮释曰此四约教理行果如其次第下出转体不出四故出体转相在文具之)夫转法轮不过此五今皆即事契真一能转心者由知法无起故正转法时不起心念言我转授前人名心自在如是方为真能转也(夫转法轮者此五即是出体亦是转相且第二出体者大小诸教有多差别今以大乘贯通诸说体总有五一轮自性谓择法觉支正见正知等通见修无学或取八圣道具轮辐毂辋故正见思惟如毂是根本故正语业命说名为辐由毂有故正念勤定说名为辋摄录余故二者法轮因谓能生后圣道诸教闻思修等诸经论中多说佛教为法轮故三法轮眷属圣道助伴五蕴诸法四法轮境圣道所缘四谛因缘三性等理五法轮果谓因道所证菩提涅槃无为等果大乘法师[(冰-水+〡)*ㄆ]取五体不出教理行果意明二即是教四即是理一三皆行五即是果今经五句即摄此五一能转心即是眷属二即是性三即第五四即第二五即第四若以教理行果摄今五者后三可知初一是行二所诠理亦是行摄三转约于见修等故又此五句即是转相第三转相者瑜伽九十五说由五种相转法轮者当知名为善转法轮一者世尊为菩萨时为得所得所缘境界二者为得所得方便三者证得所应得识四者得已以他相续令于自证深生信解五者令他于他所证深生信解今经五句即摄彼五一即第四令他信解二即第二三即第三四即第五五即第一会释可知但言所得方便者即以三周正转见修无学随其次第知见现观名得方便瑜伽又说三周行相名得所得之方便也然上出体与其转相皆大乘意细寻二门多有相似或应为一彼是法相之所宗师且顺于彼以今一五摄彼二五今皆即事者拣实异权名数则同意旨悬隔)二所转体者即示劝证名为三转此三名轮者摧障恼故言离边者若有惑可摧未离于常无惑可摧宁免于断今永离断常等边方为真能断所应断知与证修亦然(二所转者一示相转二劝修转三作证转第一示相转者诸佛世尊正证诸法随何等器而指示之如转四谛言此身是苦业惑为集此灭为灭能灭为道示因缘等真理妙智例皆同此当尔之时生圣慧眼由示依去来今世有差别故如其次第得眼智明觉此之一智总名为眼有三行相名智明觉非于四谛别起四智由真见道唯一刹那不同小乘上下别观依诠证灭说通三世非是灭谛通三世有第二劝修转者如说四谛云此是苦汝当知此是集汝当断此是灭汝当证此是道汝当修亦生眼智明觉若转因缘真实法等例此可知第三作证转者如转四谛云此是苦我已知此是集我已断此是灭我已证此是道我已修亦生眼智明觉四行转余例此然其三转尊者妙音八正为转唯是见道以憍陈那见道生时说名已转若通相说诸有圣道皆名法轮显宗论说三转即是三道谓初是见道二是修道三是无学道如憍陈那名已转者已初转故大乘法师意取彼义若成实师初转生闻慧次生思慧后生修慧无十二行唯作一期行相此言却通以说陈如即得初果未经修道何有初果第十六智是修道故又初虽示是苦集等未劝知断何因成果若示劝转已得果竟何用引已而为证耶是以见道通于三转义却长也况通诸法皆有示劝及与证耶故今经中始成正觉演大华严转一乘轮亦具三矣大乘见道唯在初地则彼地前应非如来转法轮矣若别配二道者第二转者谓是有学以其妙慧如实通达我当于后犹有所作应当遍知苦谛应当永断集谛应当作证灭谛应当修习未修道谛如是有四种行相如前应知第三转者谓是无学以得尽智无生智故言所应作我皆已作谓我已遍知未知苦谛乃至广说我已修习未修道谛亦有四行例皆可知释曰此即大乘诸师别配三转属于三道而言证者是彼自证非佛证也然今经文即是三转中道法轮永离边见亦具说于知断证修即是大乘无作四谛已申转体)三所得果者由断惑故得离欲际由证性空本无可离斯际亦遣(得果等四皆有虚求)四能诠教者理假言诠今了本寂灭不可说故则终日言而未曾言也。

　　五所显理谓即寂灭今了性净涅槃法本不然今则无灭方为究竟之灭是知其轮本来常清净也(是知其轮者即暗引净名宝积云三转法轮于大千其轮本来常清净古来多释今取即事之真性净之理为法轮体也)。

　　以一切文字一切言语而转法轮如来音声无处不至故知声如响而转法轮了于诸法真实性故于一音中出一切音而转法轮毕竟无主故无遗无尽而转法轮内外无著故。

　　后四相用深广中一触言皆轮广也二即用而寂深也下二亦深亦广三一即多而无主四即横竖而恒虚谓横则无遗无所不转故竖则无尽穷未来故而不着内外则深广无涯矣(故后四段明相用深广则迥异余宗为不坏相略引余释耳)。

　　佛子譬如一切文字语言尽未来劫说不可尽佛转法轮亦复如是一切文字安立显示无有休息无有穷尽佛子如来法轮悉入一切语言文字而无所住譬如书字普入一切事一切语一切算数一切世间出世间处而无所住如来音声亦复如是普入一切处一切众生一切法一切业一切报中而无所住一切众生种种语言皆悉不离如来法轮何以故言音实相即法轮故。

　　第二佛子譬如下喻中文有二喻一文字无尽喻喻第九无尽二遍入无住喻喻六七八用而常寂故于中有法喻合合中二先合普入一切以上法中但云入一切言故今明入余法则触类皆法轮岂同三乘但用佛声为轮等耶一切众生种种下正合前文入一切语前五易故略不喻之(岂同三乘者拣实异权而言等者就佛声中拣寻常言如问晴雨安慰弟子等亦非法轮唯取转法又要令他断惑见理方明法轮今此乃至数重深玄一则不论断不断等说即名轮故经云如来所转妙法轮一切皆是菩提分若能闻已悟法性如是之人常见佛二者寻常之言亦是法轮如来无有散乱声故言不虚𤼵如涅槃说如来一切语言皆名转法轮故三者能令三界所有声闻者皆是如来音故四者不拣声与非声遍于法界皆法轮体况复一多交彻相映融即岂同三乘之法轮哉)。

　　佛子菩萨摩诃萨于如来转法轮应如是知。

　　第三佛子下结劝可知。

　　复次佛子菩萨摩诃萨欲知如来所转法轮应知如来法轮所出生处何等为如来法轮所出生处佛子如来随一切众生心行欲乐无量差别出若干音声而转法轮佛子如来应正等觉有三昧名究竟无碍无畏入此三昧已于成正觉一一身一一口各出一切众生数等言音一一音中众音具足各各差别而转法轮令一切众生皆生欢喜能如是知转法轮者当知此人则为随顺一切佛法不如是知则非随顺佛子诸菩萨摩诃萨应如是知佛转法轮普入无量众生界故。

　　第二复次下显法轮所起因于中三先辨轮所起因因机差故若离物机佛无说故次佛子如来下明因所起轮物既为力不同教须适宜差别于中说法所依之定名者无碍辩才无所怯畏得究竟者唯佛有故后能如是知下结其得失及第三总结文并可知。

　　尔时普贤菩萨摩诃萨欲重明此义而说颂言。

　　如来法轮无所转三世无起亦无得譬如文字无尽时十力法轮亦如是。

　　如字普入而无至正觉法轮亦复然入诸言音无所入能令众生悉欢喜。

　　佛有三昧名究竟入此定已乃说法一切众生无有边普出其音令悟解。

　　一一音中复更演无量言音各差别于世自在无分别随其欲乐普使闻。

　　文字不从内外出亦不失坏无积聚而为众生转法轮如是自在甚奇特。

　　偈有五颂分二初二偈颂法轮体用后三偈颂法轮所因。

　　大方广佛华严经䟽钞会本第五十二之二

　　音释

　　诘

　　(契吉切问也)。

　　遏

　　(阿葛切遮止也)。

　　大方广佛华严经䟽钞会本第五十二之三　烦十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　第九出现涅槃转化既周安住秘藏为物示灭故次明之然大涅槃盖众圣归宗冥会之所寂寥无为而广大悉备形名绝眹识智难思(转化既周蹑前起后安住秘藏显真涅槃为物示灭显应涅槃文具二故然大涅槃下二总明大旨以显深玄多用肇公涅槃无名论有十演九折十演者一开宗二位体三超境四妙存五辨差六会异七明渐八动寂九通古十玄得九折者一核体三征出三搜玄四难差五责异六诘渐七讥动八穷源九考得开宗为初次一折一演折为有名之难演即无名之答共相研核显无名旨今多用者亦显肇公凭此经故今初大旨多用开宗言众圣归宗𡨋会之所者总显深广包含无外故论云九流于是乎交归众圣于是乎𡨋会谓三乘贤圣必会其中犹于百川朝宗于海寂寥无为者显深也而广大悉备者显广也形名已下复拂深广之迹朕者迹也兆也论云夫涅槃之为道也寂寥虚旷不可以形名得微妙无相不可以有心知故净名云不可以智知不可以识识)今以无名强名亦为五别(今以无名下第三开章别释此句总明开意涅槃二十一云羝罗波夷名为食油虫无有名字强立名字善男子是大涅槃亦复如是无有名字强立名字位体云有余无余者盖是涅槃之外称应物之假名耳而存称谓者封名志器像者耽形名也极于题目形也尽于方圆方圆有所不写题目有所不传焉可以名于无名而形于无形者哉则无名亦假)一释名涅槃正名为灭取其义类乃有多方总以义翻称为圆寂以义充法界德备尘沙曰圆体穷真性妙绝相累为寂而言大者横无不包竖无无初际此约三德涅槃若约义开略明三义一者体大自性清净故二者相大方便修净累亡德备故三者用大化用无尽故般者入义性入真入示现入故若圆融无碍即大涅槃(一释名者若具梵云摩诃般涅槃那具翻为大圆寂入谓那即入义应回在上言正名为灭者取其义类乃有多方者即生公释远公同此言多方者或云不生或云无作或云无起亦云无为亦云无相或云不灭或云寂静或曰安隐或名解脱皆是义翻法华序品长行之中便于中夜入无余涅槃次即云佛灭度后偈中又云佛此夜灭度明知古德正翻为灭亦云灭度超度四流故总以义翻者即唐三藏等在义周圆而言大下先总后别总以横竖释如题中涅槃二十一云譬如虚空不因小空名为大空涅槃亦尔不因小相名大涅槃释曰此即绝待当体受名若约义开下别释曰三大释三大虽通本有修成欲分三异性净约体圆净约相用修成兼含三身下对三大亦有三入若有那字般字没在圆寂之中今无那字以般释入梵语出息名为安那梵言入息名为般那那是息义欲明此章具足真应三四涅槃故对三大别释三入性入即性净涅槃真入即是圆净示入即方便净远公约已证说一就宝论入息妄归真从因趣果二真应相对辨入息化归真名入三唯就应现舍有为道趣入无为故名为入若约圆融者若不圆融三入各别法相宗故)二出体性涅槃既妙绝常数恬怕希夷虽迥出百非而靡所不在今以义求不出三法即摩诃般若解脱法身以为其体所以三者翻三杂染故成智恩断故成法门法性应化身故能证大智𡨋所证理累永寂故然此三种不离一如德用分异即寂之照为般若即照之寂为解脱寂照之体为法身如一明净圆珠明即般若净即解脱圆体法身约用不同体不相离故此三法不纵不横不并不别如天之目如世之伊名秘密藏为大涅槃(二出体性者䟽文分二一总显深玄先显体深后体用无碍初中妙绝常数者即第十九演玄得中文彼云何者夫涅槃之道妙𥁞常数融冶二仪涤荡万有均天人一同异内视不已见返听不我闻未常有得未常无得今取此言总叹深旨恬怕希夷者恬和也怕静也夷平也亦开宗中言彼云然则有无绝于内称谓沦于外视听之所不暨四空之所昏昧恬焉而夷怕焉而泰九流于是乎交归众圣于是乎𡨋会斯乃希夷之境大玄之乡而欲以有无题榜标其方域而语其神道不亦邈哉虽迥出下明体用无碍亦开章中文文云𡨋𡨋杳杳谁见谁晓弥纶靡所不在而独曳于有无之表今反用之今以义求下初正出体性然远公亦以三法为体与此小别一色二心三非色非心灭无常色获得常色等故择灭无为广如前说亦非全要不欲繁叙言今以义求者取其深义三德为体则身智常住无不包含故所以三者下出三所以于中有二一翻对说三二当体辨三今初释三回向具对十义今略有三翻三杂染者烦恼为般若烦恼即菩提菩提即是涅槃之中般若德也翻于结业以为解脱翻苦依身即是法身心体离念本法身故故三杂染即性净三德二成三德者般若是智解脱是断法身是恩法身兼应应物恩德三成三身般若法门身法身是法性身解脱为应化身作用解脱亦解脱故若真应对辨则有真实三德应化三德应化三德一一别从真三德起今从通义应身但解脱德摄能证大智下二当体明三然荐福法师总有四释先总释云身是能证身般若是智慧火解脱则烦恼等灭此三法合名证涅槃言四义者一云身是自受用身余二即金刚心后智断二德二云身即法身法身即如如摩诃般若即如如智解脱即是一切余究竟𥁞故法身为所证般若为能证解脱为离障三云佛身者即法性有佛身义作二所依故有智慧义遍照法界光明故有解脱义性离一切障故此三亦不相离彼自结云此三释中初顺经意欲明报身是常涅槃不灭身故四云身者色身四智为般若解脱准前释曰上之四解初约报身二约法身此二约真四通真应三即约理为性净三德今䟽举第二义者欲显圆具通因通果通真通应应即常身即法身故应即是法况自受用自受用体亦全法性法身但约在缠出缠异故能证所证及与离障十地分得故得通因故举一义理无不收然此三种下三融通无碍有法喻结法中通因通果理具此三即性净三德能如是知即名字三德依此修观即观行三德初住分证如来究竟直就出缠法身即具三故成不别义故此三法下结成涅槃涅槃第二云我今当令一切众生及以我弟子四部之众悉皆安住秘密藏中我亦复当安住是中入于涅槃何等名为秘蜜之藏犹如伊字三点若并则不成伊纵亦不成如摩醯首罗面上三目乃得成伊三点若别亦不得成我亦如是解脱之法亦非涅槃如来之身亦非涅槃摩诃般若亦非涅槃三法各异亦非涅槃我今安住如是三法为众生故名入涅槃荐福释曰若将喻类法喻文不足以法云解脱之法亦非涅槃等喻中应云唯一一点不成伊也以解脱等三有一一不成故夫证涅槃须有能证身须有智慧火烦恼等灭此三法合名证涅槃若唯身亦非涅槃唯般若亦非涅槃唯解脱亦非涅槃此三各别未有断证亦非涅槃喻别亦不成若智者意四义各殊东西曰横南北曰纵纵即竖也谓若法身本有次修般若后得解脱则是纵义以经生越世弥亘净秽故如纵三点横者三法异体同时如三列火并乃合为一体别乃各居一处即但用一法今摩诃般若亦非涅槃等是合纵并竖明此三曰纵举一摄二曰并故云般若非者般若中已摄二故三德若异亦非涅槃即双合横别一一异体即合于别异体同时即合于横故故上云三点若别不得成伊已合横别也亦可横即是并对纵为横对别为并故经但有三句于义成四而总释云今三俱不思议为可纵俱不思议焉可横俱不思议焉可并俱不思议焉可别意云即一而三即三而一非三非一双照三一焉可作一三等思若作体一用别而明尚未免于并别也然有云伊字如品字有云如倒书品字后义为正由此见异古德解义取舍不同或一德在上二德在下或谓二德在上一德在下并不得意西方伊字二点在上天目之喻不可二目在一目上如来恐人误作此解故以天目转喻伊字则不得定一二上下但取不可纵横及并别耳若定说言一上二上非唯义理不得圆妙致令二喻自互相违谓梵字样者[(口*口)/口]此西方伊字三目之一当于眉间品此其状也诸公何惑言秘蜜者以深妙故远公释云昔隐不说故名秘蜜权教所覆故复名藏故下文云十一部中所不说者名之为藏又于其中包含诸德亦名为藏荐福释云皆非二乘境界故名秘蜜二贤皆是对昔显蜜今明深妙当体秘蜜)。

　　三显种类虽理无不统义类尘沙今自狭之宽略分一两或唯说一即大涅槃或说有二自有三门一余无余二性净方便净三真与应或分为三此有二种一约三乘二即自性真应或分为四一自性清净涅槃二有余依三无余依四无住处有余无余义通大小今唯说大于三种内不明二乘余皆具论融而无碍为大涅槃如文具之非独应灭(今自狭下三明种类余无余者释有多义依小乘中自有二义一有宗云涅槃体一约时不同得二名字言体一者于此宗中烦恼业思以道力故应起不起择减无为是涅槃体此体是一约对身智得二名字身智未𥁞说前涅槃以为有余身智𥁞竟向前涅槃转名无余非身智灭即名涅槃以此身智起已谢灭是无常故若断因故令后不起是非择灭故非涅槃二依成实涅槃体二生死因𥁞名一涅槃生死果𥁞名二涅槃由有宗中要道亲断方称择灭身口二业及生死果非道亲断故不取之成实由断烦恼余不起故见修断故亦得择灭故名涅槃然望大乘皆名有余有余变易故若依大乘远公自有四别一云二死因𥁞名曰有余二死果𥁞名曰无余二云分假因果𥁞名曰有余变易生死𥁞名曰无余三云分假因果及变易因尽名曰有余变易果灭名曰无余四云唯就变易因果为二分假因果属小乘故若依金光明约三身说三身品云善男子依此二身一切诸佛说有余涅槃依法身者说无余涅槃何以故一切余究竟尽故依此三身一切诸佛说无住涅槃何以故为二身故不住涅槃离于法身无有别佛何故不住涅槃二身假名不实念念灭不住故数数出现以不定故法身不尔是故二身不住涅槃法身者不二故不住生死依三身故说不住涅槃准上经文法身即是自受用身常在蜜严佛土一切余𥁞者是烦恼正习分假变易皆𥁞肇公生名有余灭名无余亦即此意下䟽用之若依唯识云一有余依涅槃谓即真如出烦恼障虽有微苦所依未灭而障永寂故名涅槃二无余依涅槃谓即真如出生死苦烦恼既𥁞余依亦灭众苦永寂故名涅槃释曰此通大小而说真如为体即异小乘论下料拣云如何善逝有有余依（问也）虽无实依而现似有惑苦依尽说无余依非苦依在说有余依是故世尊可言具四释曰此答有二前明示有同于二乘后明以无漏蕴为有余依故云非苦依在二性净者亦名二德亦名二寂亦名同相不同相并如初地示说分齐中辨性本净故从因方便之所显故作用善巧故亦是体用余如别章二即自性者上明真应自性合其二佛约净今开自性通于染净或分为四即唯识论论云一本来自性清净涅槃谓一切法真如理虽有客尘而本性净具无数量微妙功德无生无灭湛若虚空一切有情平等共有与一切法不一不异离一切相一切分别寻思路绝名言道断唯真圣者自内所证其性本寂故名涅槃二有余依三无余依具如上说四无住处涅槃谓即真如出所知障大悲般若常所辅翼由斯不住生死涅槃利乐有情穷未来际用而常寂故名涅槃一切有情皆有初一二乘无学容有前三唯我世尊独言具四下疏结文用此四也有余无余下三通相料拣非独应灭拣于异释)四彰业用囊括终古导达群方靡不度生靡不成就故涅槃云能建大事则出现法门皆斯用也然诸门广义备于别章略在文具(四彰业用初正明亦即无名论第十玄得中言也彼云故能囊括终古导𨔶群方亭毒苍生疏而不漏汪哉洋哉何莫由之哉故梵志曰吾闻佛道厥义弘深汪洋无涯靡不成就靡不度生然则三乘之路开真伪之途辨贤圣之道存无名之致显矣释曰彼后结叹无名今略不举二故涅槃下引证前䟽已引三则出现下结成深广今以出现为总门则涅槃当其一德若涅槃为门出现九门皆涅槃出矣四然诸门下指广在余已摄诸妙故云略在文具)。

　　佛子菩萨摩诃萨应云何知如来应正等觉般涅槃。

　　第五释文中二先征起后正显。

　　佛子菩萨摩诃萨欲知如来大涅槃者当须了知根本自性。

　　正显中十一体性真常二德用圆备三出没常湛四亏盈不迁五示灭妙存六随缘起尽七存亡互现八大用无涯九体离二边十结归无住然斯十段随义虽殊皆含体用互相交彻显大涅槃今初分三初举法劝知二如真如下指理同事三何以下释显同相今初根本自性者即下所列真如等十为真应涅槃之根本故体即自性清净涅槃以出二碍名方便净为真涅槃大悲应物亦自此流故名为本以是本故但了真如即了涅槃(今初根本者此三行流已具上列一二三四诸涅槃矣思之可见)。

　　如真如涅槃如来涅槃亦如是如实际涅槃如来涅槃亦如是如法界涅槃如来涅槃亦如是如虚空涅槃如来涅槃亦如是如法性涅槃如来涅槃亦如是如离欲际涅槃如来涅槃亦如是如无相际涅槃如来涅槃亦如是如我性际涅槃如来涅槃亦如是如一切法性际涅槃如来涅槃亦如是如真如际涅槃如来涅槃亦如是。

　　二指理同事中皆云如者如即同义能同涅槃通真及应所同如等即自性涅槃故上句皆有涅槃之称。

　　真应无本应非不生何出现之为妙故以本该末以体显用今皆圆寂为大涅槃(真应无本下总显文意先反显真应涅槃若无自性涅槃为本皆非不生而真涅槃由性净显共许不生而应涅槃皆谓生灭故今特说应无性净安得不生后故以本下顺显以性净本该真应末真望性净亦称末故真与性净二俱为体该应化用皆为无住三德涅槃)所以列十名者欲明究竟妙道穷理尽性无不同故德无尽故十名已如前释于中后二加际言者穷真于无真为真如际等故(所以下释十所由究竟妙道者即无名论难差中文文云有名曰涅槃既绝国度之域则超六境之外不出不在而玄道独存斯则穷理尽性究竟之道妙一无差今取意引)。

　　何以故涅槃无生无出故若法无生无出则无有灭。

　　三释显同相者向言亦如是者云何如耶故云如真如等不生灭故何以不生以但了因所显非生因所生故既无有生亦非出障始既无生则永常不灭是知玄道存于妙悟妙悟在于即真即真则生灭齐观齐观则彼此莫二所以真如与我同根法性与我一体真既不灭应灭宁真是知涅槃名灭者乃在于无灭者矣(是知玄道下二结成正义言妙悟者即能契由能契即真方得成此所契即真即是性净即妄即真生无生矣岂非齐观齐观一味能所两𡨋故全真性以为我体真既湛然故知双林磨灭非灭以常住故言无灭者本寂灭故然此亦即妙存中文上意业中用其一半彼已具引今侧用两句谓云天地与我同根万物与我一体今顺经文真如等为涅槃本)。

　　佛子如来不为菩萨说诸如来究竟涅槃亦不为彼示现其事。

　　第二佛子如来不为下明德用圆备者如来之身色相圆备常现大机前故文中先标举后征释标中约人显实云不为菩萨明说永灭是为二乘迹尽双𣗳并为凡小据此亦名拣异灰断。

　　何以故为欲令见一切如来常住其前于一念中见过去未来一切诸佛色相圆满皆如现在亦不起二不二想。

　　后征释中文有二重初释之中自有二义一令称实见受用身即同法身常住其前涅槃云涅槃不空者谓有善色常乐我净故因灭无常获此常故(涅槃不空者远公引此证色为体今亦一义)二于一念下令见三际应用亦即是常故云皆如现在涅槃云吾今此身即是常身法身下开栴檀座佛塔见三世佛无涅槃者楞伽亦云无有佛涅槃无有涅槃佛亦不起二不二想者远离觉所觉故谓既知幽灵不竭妙色湛然三际大均何生灭之动静故不起二也亦不取此一常故无不二也(栴檀座塔前皆已引妙色湛然者六卷泥洹经纯陀叹佛云妙色湛然常安隐不为时节劫[婁*殳]迁大圣旷劫行慈悲获得金刚不坏体余可知)。

　　何以故菩萨摩诃萨永离一切诸想着故。

　　下重征释征意云菩萨何以能不起想释云菩萨由了法空本无想着故既无心于动静终不谓佛常与非常。

　　佛子诸佛如来为令众生生欣乐故出现于世欲令众生生恋慕故示现涅槃而实如来无有出世亦无涅槃何以故如来常住清净法界随众生心示现涅槃。

　　第三佛子诸佛如来下出没常湛谓涅槃无为而无所不为无不为故能建大事不碍出没以无为故住净法界体常湛然不碍出没故显迹为生即是有余息迹为灭即是无余故余无余乃应物之假号耳体性常湛故存不为有亡不为无是知寂然不动未尝无为应迹无方未尝有为岂可随于见闻以滞殊应之迹(第三等者经文有二先明出没之迹后而实如来下明常湛之本疏分五假解释如文是知寂然下四结成相融上句体不碍用下句用不碍体岂可随于下五结弹惑情然此五假多用无名第二位体论云其为称也因应而作显迹为生息迹为灭生名有余灭名无余然则有无之称本于无名无名之道于何不名是以至人居方而方止圆而圆在天而天在人而人原夫能天能人者岂天人所能哉果以非天非人故能天能人耳其为治也应而不为因而不施因而不施故施莫之广应而不为故为莫之大为莫之大乃返乎小成施莫之广乃归乎无名又下云意谓至人寂怕无兆隐显同原存不为有亡不为无何则佛言吾无生不生虽生不生无形不形虽形不形以知存不为有经云菩萨入无尽三昧尽见过去灭度诸佛又云入于涅槃而不般涅槃以知亡不为无亡不为无故虽无而有存不为有虽有而无虽有而无故所谓非有虽无而有故所谓非无然则涅槃之道果出有无之域绝言象之迳断矣子乃云圣人患于有身故灭身以归无劳勤莫先于有智故绝智以沦虚无乃乘于神极伤于玄旨者哉上一假论文义理连环但观所引自见疏意其结弹文亦彼章末云惑者居见闻之域寻殊应之迹秉执规矩以拟大方欲以智劳至人形患大圣谓舍有入无因以名之岂谓采微言于听表㧞玄根于虚坏者哉)。

　　佛子譬如日出普照世间于一切净水器中影无不现普遍众处而无来往或一器破便不现影佛子于汝意云何彼影不现为日咎不答言不也但由器坏非日有咎佛子如来智日亦复如是普现法界无前无后一切众生净心器中佛无不现心器常净常见佛身若心浊器破则不得见。

　　四佛子譬如日出下亏盈不迁先喻后合然法身无像故无器而不形圣智无心故无感而不应像非我有自彼器之亏盈心非我生岂普现之前后(后合然法身者疏文有三初正释亦前章后意次彼论云经云法身无像应物而形般若无知对缘而照万机顿赴而不挠其神千难殊对而不干其虑动若行云止犹谷神岂有心于彼此情系于动静者乎既无心于动静亦无像于去来去来不以像故无器而不形动静不以心故无感而不应然则心生于有心像出于有像像非我出故金石流而不燋心非我生故日用而不勤纷纭自彼于我何为所以智周万物而弗劳形充入极而无患益不可盈损不可亏宁复痾疠中逵寿极双𣗳灵竭天棺体𥁞焚燎者哉)故摄论第十颂云众生罪不见如月于破器遍满诸世间由法光如日是以经言非日咎也持戒器破定水无依菩提器破智水宁止无信清珠故心水浑浊何由见佛耶(故摄论下引证释先举论后是以下会释经文论云此颂显示显现甚深在喻可知合者释论云众生心中无奢摩他清渊定水佛影不现非如来咎如说如来是真妙道即无漏影有感斯现生盲不睹释下半云诸佛法日放契经等光遍照有情世间有缘教光斯现如日流光盲者不睹)然此中虽明现身即是三德涅槃所流大用亦涅槃摄若尔宁殊出现之身出现身以法身为门而论真应非无般若解脱二德智慧日身无不照故永离戏论即解脱故医王之喻即示灭故(然此文下第三拣定亦展转通妨于中有三初正拣定恐有问言今说法身何名涅槃故此释云大般涅槃必具三德此即法身余之二德从法身流)此有般若宁异菩提若分相说菩提为能证智唯是修生涅槃是所证理唯约修显故涅槃中说菩提必从生因所生涅槃必从了因所显(此有般若下三对菩提拣解脱无滥故不拣之若分相下释于中有二先明分相即唯识等意唯识第十释转依果云四所转得此复有二一所显得谓大涅槃此虽本来自性清净而有客障覆令不显真圣道生断彼障故令其相显名得涅槃此依真如谁障施设故体即是清净法界二所生得谓大菩提此虽本来有能生种而所知障碍故不生由圣道力断彼障故令从种起名得菩提起已相续穷未来际此即四智相应心品故大乘法师云理凝本有离缠而号涅槃智照新生果圆而称正觉乃四德之鸿源三明之妙本矣)若摄相说菩提是即理之智涅槃是即智之理即智之理不碍摩诃般若即理之智不碍寂灭菩提智性本有亦是性净涅槃修显亦方便净随一为门则皆收尽即大涅槃真菩提也今以涅槃收之非唯菩提反身前后诸用皆从三德所流能建大事(若摄下后明摄相文有四别一约理智相摄以离理无智离智无理如珠之明如明之珠故般若云觉法自性离诸分别为菩提故则有理矣涅槃中有般若德故智性本有下二约本有修生相摄则性净但名涅槃方便净者方名菩提今明二净俱通上二今疏但显别说所无故于菩提说性净等上说菩提如虚空故世界成坏无增减故涅槃经说修习常住二字为灭相者我于其人为般涅槃彼中宣说本隐今显法常名常方便修生报常名住修此二字为大涅槃寂灭之相大般涅槃独显其心故佛证之为般涅槃故知各具方便性净)。

　　佛子若有众生应以涅槃而得度者如来则为示现涅槃而实如来无生无殁无有灭度。

　　第五佛子若有众生下示灭妙存既为物示灭即体无灭(示灭下灭既是示即无灭矣故为妙存妙存二字全是无名第四章名彼论云圣人处有不有若无不无居无不无故不无于无处有不有故不有于有故能不出有无不在有无怕尔无朕斯为妙存然出没常湛兼明于出今但无灭故不同也)。

　　佛子譬如火大于一切世间能为火事或时一处其火息灭于意云何岂一切世间火皆灭耶答言不也佛子如来应正等觉亦复如是于一切世界施作佛事或于一世界能事已毕示入涅槃岂一切世界诸佛如来悉皆灭度。

　　第六佛子譬如火大下随缘起尽有喻合结合中以机喻薪以涅槃喻火众生善根未熟可熟者成正觉以熟之如为火事若所应度者皆已度竟则现般涅槃寂无所为如火息灭故法华云佛此夜灭度如薪尽火灭然现灭现生皆是涅槃大用故摄论第十名涅槃如火既起灭在缘则益不可盈损不可亏云云自彼非佛然也(合中有四初正释文引法华者以法华中诸师异解今将此文楷定彼义然现灭下二彰其大意明生与灭皆涅槃故既起灭下结成常住亦是无名位体中义第四已引)。

　　佛子菩萨摩诃萨应如是知如来应正等觉大般涅槃。

　　复次佛子譬如幻师善明幻术以幻术力于三千大千世界一切国土城邑聚落示现幻身以幻力持经劫而住然于余处幻事已讫隐身不现佛子于汝意云何彼大幻师岂于一处隐身不现便一切处皆隐灭耶答言不也佛子如来应正等觉亦复如是善知无量智慧方便种种幻术于一切法界普现其身持令常住尽未来际或于一处随众生心所作事讫示现涅槃岂以一处示入涅槃便谓一切悉皆灭度佛子菩萨摩诃萨应如是知如来应正等觉大般涅槃。

　　第七复次佛子譬如幻师下存亡互现由顺机故此灭彼存非如来身不能长久前喻约见灭见成此喻约常见不见(第七存亡互现随机见故)。

　　复次佛子如来应正等觉示涅槃时入不动三昧入此三昧已于一一身各放无量百千亿那由他大光明一一光明各出阿僧祇莲华一一莲华各有不可说妙宝华蕊一一华蕊有师子座一一座上皆有如来结跏趺坐其佛身数正与一切众生数等皆具上妙功德庄严从本愿力之所生起若有众生善根熟者见佛身已则皆受化然彼佛身尽未来际究竟安住随宜化度一切众生未曾失时。

　　第八复次下大用无涯谓正示涅槃而便分身无边穷于来际不动三昧者究竟寂灭也由寂无动故无所不动耳涅槃受纯陀供处大同于此而佛数少顺机不同故(第八至大用无涯疏文有二先释文即无名论动寂云圣人无为而无不为无为故虽动而常寂无不为故虽寂而常动虽寂而常动故物莫能一虽动而常寂故物莫能二物莫能二故逾动逾寂物莫能一故逾寂逾动所以为即无为无为即为动寂虽殊而莫之可异也涅槃等者即举同拣异彼第十经大众问品云尔时一切菩萨摩诃萨天人杂类出大音声唱如是言奇哉纯陀成大福德能令如来受取最后无上供养而我等辈无福所致所设供具则为唐捐尔时世尊欲令一切众望满足于自身上一一毛孔化无量佛一一诸佛各有无量诸比丘僧是诸世尊及无量众悉皆现身受其供养释迦如来自受纯陀所奉设供尔时纯陀所持粳粮成熟之食摩伽陀国满足八斛以佛神力悉皆充足一切大会尔时纯陀见是事已心生欢喜踊跃无量一切大众亦复如是释曰彼经虽言无量化佛但云受大众供无此重重等众生数尽未来际此但约文以明优劣非当时化不能普周亦以彼证无𥁞化现皆涅槃用)。

　　大方广佛华严经䟽钞会本第五十二之三

　　音释

　　华蕊

　　(蕊如垒切华蕊花须也)。

　　趺

　　(音夫跏趺屈足坐也)。

　　大方广佛华严经疏钞会本第五十二之四　刑一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子如来身者无有方处非实非虚但以诸佛本誓愿力众生堪度则便出现菩萨摩诃萨应如是知如来应正等觉大般涅槃。

　　第九佛子如来身者下体离二边身若是实有不可灭身若是虚何能起灭若有方所此现彼无由非实故起灭无恒由非虚故能无不现无方所故感处即形本愿力故化周法界随堪度故见则不同(第九体离二边亦即彼超境中意彼中有名先征出云请核妙道之本为有为无果若有也虽妙非无虽妙非无故则入有境果若无也无则无差无而无差则入无境总而括之即而究之无有异有而非无无有异无而非有者明矣而曰有无之外别有妙道非有非无谓之涅槃吾闻其语矣未即于心也第五超境答云然则有无虽殊俱未免于有也此乃言像之所以形是非之所以生岂足以统夫幽极而拟夫神道者乎是以论称出有无者良以有无之数正乎六境之内六境之内非涅槃之宅也故借出以祛之庶悕玄之流仿佛幽途托情绝域得意亡言体其非有非无岂曰有无之外别有一有而可称哉今但云体离二边非唯离有离无若实若虚若处非处等皆二边也)。

　　佛子如来住于无量无碍究竟法界虚空界真如法性无生无灭及以实际为诸众生随时示现本愿持故无有休息不舍一切众生一切刹一切法。

　　第十佛子如来住于下结归无住上来九门初门多显其体余八皆体用双明今此分二初至实际通结九门之体后为诸众生下通结八门之用随时示现正显于用本愿力故显何所因无有休息皆穷来际不舍已下明用分齐谁独非涅槃而欲舍之耶(第十至结归无住结上九门皆归无住涅槃于中有二先释经文即是结前之义言谁独非涅槃而欲舍之耶者即侧用玄得中文彼以第九考得难云经云众生之性极于五阴之内又云得涅槃者五阴都尽譬犹灯灭等下结意云云至则五阴不都尽阴若都尽谁得涅槃故玄得答云且谈论之作必先定其本既论涅槃故不可离涅槃而语涅槃也若即涅槃以兴言谁独非涅槃而欲得之耶意云即涅槃故更不可得下引净名众生即涅槃相此明一体故无可得今言一体故无可舍众生即涅槃若舍众生即舍涅槃也)是则初住实际故不住生死后不舍众生故不住涅槃由双住故能俱不住前即大智后即大悲般若常所辅翼为无住涅槃自性涅槃众生等有二乘无学容有前三唯佛世尊独言具四故就无住总以结之即安住涅槃建大事也(是则初住下二归无住于中有四初正结无住无住涅槃前已具引由双住下二出无住所以经中是住今乃结归无住者由若不住实际安能不住生死若不安住大悲安能不住涅槃然则亦由俱不住故而能俱住今此顺文经是俱住结归无住故但用住以成无住前即大智下三别举成无住因即唯识文自性涅槃下四释归无住之意涅槃有四何以但归无住无住涅槃唯佛得故皆是论文具如上引即安住下是涅槃经)。

　　尔时普贤菩萨摩诃萨欲重明此义而说颂言。

　　如日舒光照法界器坏水漏影随灭最胜智日亦如是众生无信见涅槃。

　　偈文有六初偈颂第四。

　　如火世间作火事于一城邑或时息人中最胜遍法界化事讫处示终尽。

　　次颂第六。

　　幻师现身一切刹能事毕处则便谢如来化讫亦复然于余国土常见佛。

　　次颂第七。

　　佛有三昧名不动化众生讫入此定一念身放无量光光出莲华华有佛。

　　佛身无数等法界有福众生所能见如是无数一一身寿命庄严皆具足。

　　次二颂第八。

　　如无生性佛出兴如无灭性佛涅槃言辞譬喻悉皆断一切义成无与等。

　　后偈颂第十初句无生之生次句无灭之灭次句结归涅槃无名后句结其大用无尽此二无碍是无住义余不颂者含在此中(初句无生者如无生性无生也佛出兴成也下句例知后句一切义成故为大用上三句是体第四句是用故云余不颂者含在此中者不出体用故)。

　　佛子菩萨摩诃萨应云何知于如来应正等觉见闻亲近所种善根佛子菩萨摩诃萨应知于如来所见闻亲近所种善根皆悉不虚出生无尽觉慧故离于一切障难故决定至于究竟故无有虚诳故一切愿满故不尽有为行故随顺无为智故生诸佛智故尽未来际故成一切种胜行故到无功用智地故。

　　第十明出现见闻亲近所生善根前九门出现一期始终今明于上见闻功深益远奖物进修文中三初征起次正显后结示就正显中分二先明见闻信向益后见闻不信益前中先法后喻法中先总后别今初见等如后喻合中后出生下别即示不虚之相有十一句不出智断恩德思之(第十出现见闻不出智断恩者初三句标三德果初句智德般若满故次句断德解脱满故次句恩德法身究竟故次二句总成上三三俱愿满皆不虚故后六句复释上三初三句释上无尽觉慧不尽有为此成事智随顺无为此生理智此二因圆生诸佛智即是果满次二句释上究竟大悲恩德穷未来故种智行成得法身故后一句释上断德得至佛地无障可断故解脱功用故故上出现意业中云得如来地息一切用)。

　　佛子譬如丈夫食少金刚终竟不消要穿其身出在于外何以故金刚不与肉身杂秽而同止故于如来所种少善根亦复如是要穿一切有为诸行烦恼身过到于无为究竟智处何以故此少善根不与有为诸行烦恼而共住故。

　　第二喻中三喻喻其三德初少服金刚喻喻于智德智慧破惑如金刚故以有智慧者必无烦恼故不共住。

　　佛子假使干草积同须弥投火于中如芥子许必皆烧尽何以故火能烧故于如来所种少善根亦复如是必能烧尽一切烦恼究竟得于无余涅槃何以故此少善根性究竟故。

　　第二少火烧多喻喻断德性究竟者了惑本寂故。

　　佛子譬如雪山有药王树名曰善见若有见者眼得清净若有闻者耳得清净若有嗅者鼻得清净若有尝者舌得清净若有触者身得清净若有众生取彼地土亦能为作除病利益。

　　第三药王遍益喻喻恩德种种利生故文中先喻后合。

　　佛子如来应正等觉无上药王亦复如是能作一切饶益众生若有得见如来色身眼得清净若有得闻如来名号耳得清净若有得嗅如来戒香鼻得清净若有得尝如来法味舌得清净具广长舌解语言法若有得触如来光者身得清净究竟获得无上法身若于如来生忆念者则得念佛三昧清净。

　　二合中二先明为六根境界益合上药王遍益六根皆通在世灭后灭后亦有见故况忆念等宝性论中亦明如来与菩萨为六根境界大同于此(宝性论者论有四卷此当第一是成就自利利他偈云诸佛如来身如虚空无相为诸胜智者作六根境界示现微妙色出于妙音声令嗅佛戒香与佛妙法味使觉三昧触令知深妙法)。

　　若有众生供养如来所经土地及塔庙者亦具善根灭除一切诸烦恼患得贤圣乐。

　　后若有众生下明遗迹之益合上取彼地土所经土地犹通现灭其塔庙者唯约灭后亦同法华乃至举一手等皆已成佛道(亦同法华者即第一经前已引竟)。

　　佛子我今告汝设有众生见闻于佛业障缠覆不生信乐亦种善根无空过者乃至究竟入于涅槃。

　　第二佛子我今告下明不信益者此明益深如来秘密藏经明骂药服之得力骂沉烧已还香骂佛犹胜敬诸外道若尔岂无骂罪骂罪非无今语远益故法华云䟦陀婆罗等骂常不轻千劫于阿毗地狱受大苦恼毕是罪已还遇常不轻菩萨教化涅槃喻以毒涂之鼓欲闻不闻无不死者故菩萨之名起自闻谤之日谤尚远益况深信耶况解行耶况证悟耶弘持之者勉思此文(如来秘密藏者具云大方广如来秘密藏经此即下卷大迦叶问唯愿说是如来秘密藏法佛言迦叶于汝意云何汝谓我行菩萨道时所舍手足头目耳鼻皮肉骨髓血及妻子略说乃至一切财物处处逼恼于菩萨者是诸众生不堕地狱畜生饿鬼及诸恶趣何以故本行菩萨行时志意净故及大誓愿净戒聚故于诸众生大悲纯至及坚忍故以大慈故大功德法故牢强精进向大乘故息心净故大愿饶益故不喜自乐故其有众生触娆菩萨毁骂之者菩萨德故不堕恶道迦叶我今引喻以明斯义迦叶犹如病人良医授药而是病人故骂是药及与良医先毁以后乃服此药迦叶于意云何药以骂故不为药耶病不除耶不也世尊虽复毁骂不失药势而能除病如是迦叶菩萨如药及彼良医不生恭敬种种触恼然是菩萨纯净志意无有缺减又举大宝珠有大势力有人毁骂不失宝力又骂明灯烧之亦能除闇言骂沉者义引彼云骂赤栴檀以手捶打连燎弃之为作何香迦叶答言作栴檀香又云如人抱执粪秽弃之以华看供养是人有何等气答有秽气佛言供养外道但有见畏地狱畜生饿鬼等畏涅槃喻者即第九经如来性品南亦第九即菩萨品文云譬如有人以杂毒药用涂大鼓于众人中击令𤼵声虽无心欲闻闻之皆死唯除一人不横死者不横死者即一阐提释曰彼经犹拣阐提此意取不欲闻以喻不信而得益耳法华不轻可知菩萨之名者亦即此卷答云云何未𤼵心而名为菩萨如日光明诸明中大大涅槃光能入众生诸毛孔故众生虽无菩提之心而能为作菩提因缘迦叶问言云何未𤼵心而作菩提因缘次如来举梦中见罗刹喻初闻不信梦中罗刹令其𤼵心云汝若不𤼵菩提心者当断汝命寤已𤼵心或于一涂续复忆念𤼵菩提心即大菩萨也生公云菩萨之名起自闻谤之日)。

　　佛子菩萨摩诃萨应如是知于如来所见闻亲近所种善根悉离一切诸不善法具足善法。

　　第三佛子至应如是下结示可知。

　　佛子如来以一切譬喻说种种事无有譬喻能说此法何以故心智路绝不思议故诸佛菩萨但随众生心令其欢喜为说譬喻非是究竟。

　　第二佛子如来下总以结酬拣喻异法上来性起请说因喻普贤依请明十出现皆借象取譬意显佛旨深玄深玄之旨尚不可以智知岂言象之能及故令外忘言象内绝思求则庶几于出现之旨(岂言象之能及即周易略例中意言者所以在象得象而忘言象者所以在意得意而忘象第二会已引则庶几下庶几即周易系辞云颜氏之子其殆庶几有不善未尝不知知而未尝复行注释云殆者近也庶者众也几者事动之微也谓圣人见几贤人庶几今令效学亚夫圣贤也)。

　　佛子此法门名为如来秘密之处名一切世间所不能知名入如来印名开大智门名示现如来种性名成就一切菩萨名一切世间所不能坏名一向随顺如来境界名能净一切诸众生界名演说如来根本实性不思议究竟法。

　　大文第五佛子此法门下显名受持分于中分二先长行后偈颂今初准𣈆经此前有诸菩萨发二种问谓何名此经云何奉持今但有答即分为二先显名后佛子此法门下明受持令知总名寻名求旨识受持法依之修持故今初有十名分为五对一内深外绝对为内证三德秘密藏故外则凡小不能测故二证寂开智对三现果成因对谓性净万德即是佛种今十门出现即示现义四越世顺佛对世尚不知安能破坏此十通是佛分齐境五净机演实对知生佛同源则能净故随缘不变之性诸佛本故而性相无碍因果圆融为不思议过此更无为究竟法前九别义后一总该。

　　佛子此法门如来不为余众生说唯为趣向大乘菩萨说唯为乘不思议乘菩萨说此法门不入一切余众生手唯除诸菩萨摩诃萨。

　　第二明受持中二先辨定法器后是故菩萨下举益劝修今初有法喻合法中二先标器非器非器不为所谓权小乘可思议乘历次修故名余众生是器则为所谓圆机不拣凡圣趣向大乘拣于小乘不思议乘拣于权乘一运一切运十信满心即摄诸位圆融无碍名不思议乘后此法门下明受非受释上为不为有圆信手能受众行故上为之权小于斯不尽能受是故不为法集经云是经虽行阎浮提于能信深法者常住如是众生心手中行亦有以信解行证皆有手义以后后破前前亦是一理(法集经者经有六卷即第六卷末云善男子是法门多行于娑伽罗龙王世界多行帝释住处多行阿那婆达多龙王处然后行阎浮提中常于诸佛所护众生中行于直心不謟曲众生中行于能信深法者常在如是众生心手中行)。

　　佛子譬如转轮圣王所有七宝因此宝故显示轮王此宝不入余众生手唯除第一夫人所生太子具足成就圣王相者若转轮王无此太子具众德者王命终后此诸宝等于七日中悉皆散灭。

　　第二喻可知。

　　佛子此经珍宝亦复如是不入一切余众生手唯除如来法王真子生如来家种如来相诸善根者佛子若无此等佛之真子如是法门不久散灭何以故一切二乘不闻此经何况受持读诵书写分别解说唯诸菩萨乃能如是。

　　第三合中以经合七宝者若无此法非真佛故生如来家合第一夫人所生太子如来相者初心顿行佛行故散灭有二义一不能信受则教不行故二不能修行则行不行故般若论云法欲灭时者修行灭故下释散灭所由可知(般若论者即金刚般若无著论上卷释经须菩提白佛言世尊颇有众生得闻如是言说章句生实信不佛告须菩提莫作是说如来灭后后五百岁有持戒修福者于此章句能生信心以此为实当知是人不于一佛二佛三四五佛而种善根已于无量佛所种诸善根论云为欲得言说法身住处故经云正法欲灭时者谓修行渐灭时应知)。

　　是故菩萨摩诃萨闻此法门应大欢喜以尊重心恭敬顶受何以故菩萨摩诃萨信乐此经疾得阿耨多罗三藐三菩提故。

　　第二举益劝修中三初略标释二佛子设有下广释所由三佛子至成就如是功德下总结成益。

　　佛子设有菩萨于无量百千亿那由他劫行六波罗蜜修习种种菩提分法若未闻此如来不思议大威德法门或时闻已不信不解不顺不入不得名为真实菩萨以不能生如来家故。

　　就广释中二先反显后顺释今初若不依此教纵多劫修行尚非真实况能疾得菩提此中设有之言似当假设望慈氏赞善财言余诸菩萨于百千万亿那由他劫乃能满足菩萨愿行今善财一生则能净佛刹等斯则举权显实非假设也若实有此不信人者为在何位文无定判义当三贤以入证圣必信圆故若约教道三祗亦未入玄所以凡夫顿能信者宿因闻熏为种别故今更不信当来岂闻(若约教道者即古十玄意然历三祗设未究竟亦已入位何以得言未入玄耶是故上云若约教道施设三祗教既未真则成佛义亦非真也教不实故若约正道三祗修行必已克证修权既深则入实教)。

　　若得闻此如来无量不可思议无障无碍智慧法门闻已信解随顺悟入当知此人生如来家随顺一切如来境界具足一切诸菩萨法安住一切种智境界远离一切诸世间法出生一切如来所行通达一切菩萨法性于佛自在心无疑惑住无师法深入如来无碍境界。

　　第二若得闻下顺释中二先明闻信生家益后佛子闻此法已则能下信闻成行益今初先明闻信后当知下成益生如来家为总余句为别别中一以如境为家无性论云生如来家者谓佛法界于此证会故名为生二以行法为家具家法故三以俗境为家世亲释云由此能令诸佛种性不断绝故四远离非家五以佛行为家十住毗婆沙第一云今此菩萨行如来道相续不断故广如彼释六菩萨法性为家亦是佛种性故亦同如来一如境故七净当佛家八住本佛家九总明因果事理无碍家前六自分家后三胜进家前来初住见心性故故名生家四地寄出世故生道品家八地无功用故生无生法忍家今此通三兼显凡夫解心亦名生家因果无碍故(无性摄论即第六论若世亲释云由此能令诸佛种性不断绝故十住毗等者此即第二释初地常生如来家文文云初地心生必能常集诸善根不休息故名为常生如来家如来家者即是佛家下广释如来义意以涅槃实相四谛三空等皆名为如智慧到彼故名为来结云如来者所谓十方三世诸佛是诸佛家名如来家今是菩萨行如来道相续不断名生如来家释曰具如来道即佛行也)。

　　佛子菩萨摩诃萨闻此法已则能以平等智知无量法则能以正直心离诸分别则能以胜欲乐现见诸佛则能以作意力入平等虚空界则能以自在念行无边法界则能以智慧力具一切功德则能以自然智离一切世间垢则能以菩提心入一切十方网则能以大观察知三世诸佛同一体性则能以善根回向智普入如是法不入而入不于一法而有攀缘恒以一法观一切法。

　　第二信闻成行益十句分为五对无碍一即观不碍于止二见佛不碍入法三智行法界不碍起福四智不染世不碍悲入五体绝三世不碍用而回向不入而入释上入义不于已下复释不入而入智体即如如外无法而可攀缘故无可入心行处灭寂然无入不失照用故恒以一如而观诸法故名而入此二无碍方为真入又一即是如便于一中已见一切。

　　佛子菩萨摩诃萨成就如是功德少作功力得无师自然智。

　　第三总结可知。

　　尔时普贤菩萨欲重明此义而说颂言。

　　见闻供养诸如来所德功德不可量于有为中终不尽要灭烦恼离众苦。

　　譬人吞服少金刚终竟不消要当出供养十力诸功德灭惑必至金刚智。

　　如干草𧂐等须弥投芥子火悉烧尽供养诸佛少功德必断烦恼至涅槃。

　　雪山有药名善见见闻嗅触消众疾若有见闻于十力得胜功德到佛智。

　　第二偈颂即属第十见闻之益不颂显名受持显名受持后文自颂此颂应在拣法异喻之前以前长行钩锁显名亦是见闻益故若回此偈于现瑞后与后偈相续文理甚顺四偈分二初一颂法说后三如次颂前三喻。

　　尔时佛神力故法如是故十方各有十不可说百千亿那由他世界六种震动所谓东踊西没西踊东没南踊北没北踊南没边踊中没中踊边没十八相动所谓动遍动等遍动起遍起等遍起踊遍踊等遍踊震遍震等遍震吼遍吼等遍吼击遍击等遍击雨出过诸天一切华云一切盖云幢云幡云香云鬘云涂香云庄严具云大光明摩尼宝云诸菩萨赞叹云不可说菩萨各差别身云雨成正觉云严净不思议世界云雨如来言语音声云充满无边法界如此四天下如来神力如是示现令诸菩萨皆大欢喜周遍十方一切世界悉亦如是。

　　大文第六现瑞证成于中二先现瑞后证成今初先此界后类通动刹等数皆广多者应难思故。

　　是时十方各过八十不可说百千亿那由他佛刹微尘数世界外各有八十不可说百千亿那由他佛刹微尘数如来同名普贤皆现其前而作是言善哉佛子乃能承佛威力随顺法性演说如来出现不思议法佛子我等十方八十不可说百千亿那由他佛刹微尘数同名诸佛皆说此法如我所说十方世界一切诸佛亦如是说。

　　二是时十方下证成中二先果人证后因人证所以具二者法玄妙故因果交彻之法故因圆果满之法故前来诸会唯菩萨者唯因行故发心品中唯果证者果之本故初心成佛难信受故随义各别所以互无唯斯具二今初分四一现身二而作下赞说三佛子我等下引说证成兼明结通所说一说一切说故。

　　佛子今此会中十万佛刹微尘数菩萨摩诃萨得一切菩萨神通三昧我等皆与授记一生当得阿耨多罗三藐三菩提佛刹微尘数众生发阿耨多罗三藐三菩提心我等亦与授记于当来世经不可说佛刹微尘数劫皆得成佛同号佛殊胜境界我等为令未来诸菩萨闻此法故皆共护持如此四天下所度众生十方百千亿那由他无数无量乃至不可说不可说法界虚空等一切世界中所度众生皆亦如是。

　　四佛子今此会下举益证成于中四一得因位果满益一生得菩提故神通三昧即十通十定故二佛刹微尘下得发心益与远记者不期速成故又前明一生即多之一此辨多劫即一之多既一多圆融何定劫数妄生多劫智日不迁苟执短长未期成佛同号佛殊胜境者缘佛出现境故三我等下护持久远益四如此下结益广遍。

　　尔时十方诸佛威神力故毗卢遮那本愿力故法如是故善根力故如来起智不越念故如来应缘不失时故随时觉悟诸菩萨故往昔所作无失坏故令得普贤广大行故显现一切智自在故。

　　第二尔时十方下因人证于中四一明集因前果人证承前现瑞之因故略不叙今此显因果别故广出集因文显可知。

　　十方各过十不可说百千亿那由他佛刹微尘数世界外各有十不可说百千亿那由他佛刹微尘数菩萨来诣于此充满十方一切法界。

　　二十方各过下明现身虽来自十方而周遍法界则来即无来矣。

　　示现菩萨广大庄严放大光明网震动一切十方世界坏散一切诸魔宫殿消灭一切诸恶道苦显现一切如来威德歌咏赞叹如来无量差别功德法普雨一切种种雨示现无量差别身领受无量诸佛法。

　　三示现菩萨下辨其德用十句文显。

　　以佛神力各作是言善哉佛子乃能说此如来不可坏法佛子我等一切皆名普贤各从普光明世界普幢自在如来所而来于此彼一切处亦说是法如是文句如是义理如是宣说如是决定皆同于此不增不减我等皆以佛神力故得如来法故来诣此处为汝作证如我来此十方等虚空遍法界一切世界诸四天下亦复如是。

　　四以佛神力下发言诚证皆同普者普法同故界佛名异者不失主伴故普光明者常寂光土无不遍故佛名普幢自在者本智高出无所不摧事理无碍故兼示结通所说。

　　尔时普贤菩萨承佛神力观察一切菩萨大众欲重明如来出现广大威德如来正法不可沮坏无量善根皆悉不空诸佛出世必具一切最胜之法善能观察诸众生心随应说法未曾失时生诸菩萨无量法光一切诸佛自在庄严一切如来一身无异从本大行之所生起而说颂言。

　　大文第七尔时普贤下以偈总摄文中二先叙意后正颂前中二先说仪后欲重下辨意欲重显前十门出现故文有十句句各一门而约利生为次不等一成正觉二即法轮三是见闻生善此三正显益故四即出现之法是前总门五即是心约智显故六即圆音七即境界境界无量生光亦多八即涅槃动寂自在大般涅槃为佛庄严故九即是身约本说一故十即是行果中说因故。

　　一切如来诸所作世间譬喻无能及为令众生得悟解非喻为喻而显示。

　　如是微密甚深法百千万劫难可闻精进智慧调伏者乃得闻此秘奥义。

　　若闻此法生欣庆彼曾供养无量佛为佛加持所摄受人天赞叹常供养。

　　此为超世第一财此能救度诸群品此能出生清净道汝等当持莫放逸。

　　后正颂中四颂初一颂说分中结酬以此总包十段意故后三颂显名受持初句显名余皆劝持且分为三初偈叹深难闻次一偈明闻由多善后偈举胜劝持然此一品文旨宏奥能顿能圆究众生之本源𣫆诸佛之渊海根本法轮之内更处其心生在金轮种中复为嫡子妙中之妙玄中之玄并居凡类之心小功而能速证安得自欺不受长沦生死之中今闻解能欣尤须自庆昔善出现品竟。

　　大方广佛华严经疏钞会本第五十二之四

　　音释

　　嗅

　　(许救切以鼻㩜气也)。

　　𧂐

　　(子智切聚也)。

　　踊

　　(余陇切跳也)。

　　鬘

　　(莫班切)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第五十三之一　刑二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　离世间品第三十八

　　初明来意来意有三一分来前明修因契果生解分则于法起解今明托法进修成行分则依解起行义次第故二会来者前会因圆果满生解之终此会正行处世无染通于始终故次来也三品来者前品出现之果殊胜今明依彼起行圆融故次来也虽一分一会一品是同所对既殊来意亦别。

　　第二释名亦有三别一分名者没彼位名但彰行法欲显行位无碍前后圆融故以名也。

　　二会名者约法不异分名约处名三会普光明殿之会第七重会会终归始故虽越四天同为生解之会今复重会通对彼分始终依解成行故会普光而前分生解差别故寄历处以显浅深今分起行圆融故一会并收因果亦表成行不离普光明智故此中不隔余处何有重会之义若约次第前时后时即是重义若约圆融就义名重故不动前二而升四天二七相望亦何所隔明知约义亦犹灯光涉入无碍亦似灯炷重发重明约人名普慧普贤问答之会(第七重会下释意明第七已曾重会故今名三会而便明七八俱会普光而有差别而前分下解妨文有二妨初有伏难即重会不同妨谓有问言一种重会何以前历多会此唯一会答有二意一前约解故须多今约行故须一以顿起故二前约行布故历位不同今约圆融故一会顿起在文可思此中不隔余处何有重会之义即第二显难重会不成妨若约下答有二意一约行布不坏相边约时明重如人前于此讲续前岂非重耶若约圆融下二就圆融门约义明重于中有三初标可知故不动下次反难以成谓汝向问意云第二至第七中隔四会故得名重第七第八中无有隔何得名重今谓第二望七亦不隔越何者既不起觉树而升四天四天觉树定是一时第六他化天后即说第七曾何隔越则二七不隔亦得名重今七八不隔何不名重明知约义者结成七八重会皆是约义而言不动前二者文中虽云不起觉树以普光近觉树故不别言之实则不起前二顿升四天也亦犹灯光下第三以喻明也光虽涉入随灯有异时处虽一约义不同以约圆融一时顿演故为此通亦似灯炷下复以喻显前喻灯异光重此则灯一光异灯一喻于一处光重喻三会不同)三品名有二一得名二释名今初又二一异名下文十义至彼当辨有别行本名度世经度即离义又有别行名普贤菩萨答难二千经此就能离人法受称(答难二千经者准度世品普智菩萨白言世尊诸来菩萨𨔶者无碍中下之士各怀犹豫各心念言事物繁闹不知何事可舍可奉愿佛分解佛叹善哉当为汝说佛言普智用有二故故问二百答以二千问二百者有神贪身计有吾我有内有外在有在无所可咨问皆除吾我内外有无则有权慧开化无际答二千者十方一切皆来集会其心各异意行不同达者闻要则以至道不能达者为演多辞晓论文说牵攀义旨自所睹形以喻其意乃得解慧此经乃在迩字函中文只六卷长行文毕后有二百三十二颂义甚富瞻)二正辨本称总由超绝世染故受其名别有三义一约法二约行三约位约法之中先世后离世有三类一约事相有二世间谓器及有情此约依正分之二约粗细亦二一有为世间二无为世间此约分段变易分之以变易非三有摄名之无为故胜鬘云有为生死无为生死然粗细虽殊体不出二三约染净有三于初二中加智正觉示同世间不同世故如地论辨二明离者离有二义一性离世间性空即是出世间故二明事离行成无染故力林颂云三世五蕴法说名为世间彼灭非世间如是但假名灭通二义于事离中有似离真离分离全离次下当辨二约行者略为四句一随二离三俱四泯言随者凡夫沉溺世蕴非离非随二乘无悲不能随世虽离非真菩萨能随方为真离故以随释离二离者有大智故了世性离处而不染亦异凡小三俱者悲故常行世间智故不染世法既以世与性离无二为其境故以悲智无二为其行境行融通有其三句一悲无不智则世无不离是以常在世间未曾不出二智无不悲故离无不世是以恒越世表无不游世三双融故动静无二唯是一念所谓无念无念等故世与出世无有障碍四俱泯者谓境既世与性离形夺两亡故令悲智俱融二念双绝又由境行相由形夺齐离则绝待离言融前四句皆无障碍方为真离世间也三约位者凡夫染而非离二乘分离非真谓果离分段因唯事离非今所明菩萨具上真行可得名离而非究竟唯佛为离故经云佛常在世间而不染世法然今文中备六位之行即是行离行所依位即是位离故若事若理若因若果皆名离也(世间性空者即是净名不二法门分别世间故敬礼无所观二明事下引十行偈义则可知度世品云品名度者一切众生闭在世间五阴六衰之所覆盖缠绵生死不能自拔以权方便智度无极消去五阴捐弃六衰不计吾我不在生死不住灭度譬如日月昼夜演光权慧如是忽然无迹德如虚空然今文中者就别得名中二一上别显三义二次下会释经文明具三义若事若理下即是总结然若事即前事离若理即前性离此正约法因果即兼结行位也)。

　　二释名者约法事离无他受称离非世间即相违释若约性离通持业释约行四句前三句俱通持业相违二事理离故泯句并非六释亦可持业泯即离故(然此释名妙则妙矣易则易焉故不委释)第三宗趣顿彰六位理事二离为宗令体性离顿成真离究竟为趣。

　　尔时世尊在摩竭提国阿兰若法菩提场中普光明殿坐莲华藏师子之座。

　　第四释文长科十分一序分二三昧分三发起分四起分五请分六说分七结劝分八现瑞分九证成分十重颂分今初有三一器世间圆满义如前释二妙悟下智正觉世间圆满三与不可说下众生世间圆满。

　　妙悟皆满二行永绝达无相法住于佛住得佛平等到无障处不可转法所行无碍立不思议普见三世身恒充遍一切国土智恒明达一切诸法了一切行尽一切疑无能测身一切菩萨等所求智到佛无二究竟彼岸具足如来平等解脱证无中边佛平等地尽于法界等虚空界。

　　二中明佛二十一种殊胜功德广引诸论已见升兜率品今但略明初句为总具下二十一种功德故云妙悟皆满(二中明佛下既指前释有疑当寻彼䟽钞不繁重举)后二行下别于中前四自利余皆利他前中一智德二断德三恩德四作用平等德今初二行永绝即于所知一向无障转功德佛地经名不二现行不字此宜言无即永绝义谓佛智德离所知障非如声闻极远时处等有不知故有知不知即是二行今无不知故云永绝二达无相法则于有无无二相真如最胜清净能入功德彼经名趣无相法趣谓趣入即此达义然无相法体即真如无彼有无二相故名无相诸法中最净无客尘令自他入胜于二乘名最胜清净三住于佛住者即无功用佛事不休息功德世亲云谓住佛所住无所住处此即释经于此住中常作佛事无有休息此即解论四得佛平等即于法身中所依意乐作事无差别功德谓诸佛有三事无差一所依智同二益生意乐同三报化作业同故云平等五到无障处则修一切障对治功德世亲云谓一切时常修觉慧对治一切障故此明觉慧为能治一切障即二障为所治六不可转法即降伏一切外道功德谓教证二道他不能动故七所行无碍即生在世间不为世法所碍功德谓利衰等八法不能拘故八立不思议即安立正法功德谓安立十二分教余不能思故九普见三世即授记功德谓记别过未皆如现在故十身恒充满一切国土即一切世界示现受用变化身功德谓二种身遍二种国故十一智恒明达一切诸法即断疑功德谓自于一切境善决定故能决他疑十二了一切行即令入种种行功德二释摄论易故不解意云遍了一切有情性行随根令入故十三尽一切疑即当来法生妙智功德谓声闻言其全无善根如来知其久远微善后当生故十四无能测身即如其胜解示现功德谓随诸有情种种胜解现金色等身虽现此身而无分别如末尼等故无能测十五一切菩萨等所求智即无量所依调伏有情加行功德谓由无量菩萨所依为欲调伏诸有情故发起加行佛增上力闻法为先获得妙智异类菩萨摄受付嘱展转传来相续无间而转由此证得一切菩萨等所求智意云佛智为一切菩萨等所求故十六到佛无二究竟彼岸即平等法身波罗蜜多成满功德平等即无二义无二法身为波罗蜜多所依十七具足如来平等解脱即随其胜解示现差别佛土功德此中解脱即是胜解随物胜解所宜如来胜解能现金银等土佛佛皆然故云平等十八证无中边佛平等地即三种佛身方处无分限功德世亲云谓佛法身不可分限尔所方处受用变化亦不可说尔所世界十九尽于法界即穷生死际常现利乐一切有情功德二十等虚空界即无尽功德谓佛实智如空无尽故今经缺最后穷未来际总别合有二十一句义如前说然佛地摄论约受用身此约十身所以知者处摩竭提国是变化土而叹受用功德明知二身二国本相融故不要地前地上则五位通见故。

　　与不可说百千亿那由他佛刹微尘数菩萨摩诃萨俱皆一生当得阿耨多罗三藐三菩提各从他方种种国土而共来集。

　　第三众生世间圆满中二先举数叹德后其名下列名叹德前则多人具德后则胜人具德前中二先举数拣定(前则多人者以举多数次即叹故后列普贤诸胜上人而叹德故)。

　　悉具菩萨方便智慧。

　　二悉具菩萨下叹具胜德分三初总标二所谓下别显后成就下总结。

　　所谓善能观察一切众生以方便力令其调伏住菩萨法善能观察一切世界以方便力普皆往诣善能观察涅槃境界思惟筹量永离一切戏论分别而修妙行无有间断善能摄受一切众生善入无量诸方便法知诸众生空无所有而不坏业果善知众生心使诸根境界方便种种差别悉能受持三世佛法自得解了复为他说于世出世无量诸法皆善安住知其真实于有为无为一切诸法悉善观察知无有二。

　　别中十九句皆不出方便智慧分二前十叹自分德后于一念下九句胜进德今初前八皆有慧方便依体起用故前五以善能为句首六知空不坏业果七知根器别明识病八持法化之后二明有方便慧皆即事归实。

　　于一念中悉能获得三世诸佛所有智慧于念念中悉能示现成等正觉令一切众生发心成道于一众生心之所缘悉知一切众生境界虽入如来一切智地而不舍菩萨行诸所作业智慧方便而无所作为一一众生住无量劫而于阿僧祇劫难可值遇转正法轮调伏众生皆不唐捐三世诸佛清净行愿悉已具足成就如是无量功德一切如来于无边劫说不可尽。

　　后胜进中初句总明速成果智余皆果智之用及后总结文并可知。

　　其名曰普贤菩萨普眼菩萨普化菩萨普慧菩萨普见菩萨普光菩萨普观菩萨普照菩萨普幢菩萨普觉菩萨如是等十不可说百千亿那由他佛刹微尘数皆悉成就普贤行愿深心大愿皆已圆满一切诸佛出兴世处悉能往诣请转法轮善能受持诸佛法眼不断一切诸佛种性善知一切诸佛兴世授记次第名号国土成等正觉转于法轮无佛世界现身成佛能令一切杂染众生皆悉清净能灭一切菩萨业障入于无碍清净法界。

　　第二列名叹德中二初列名结数二皆悉下叹德文有十句初总余别别中一契理愿圆普眼满故二摄法上首为普化故三受持正法有普慧故四不断佛种普见有性故五知佛化仪光普彻故六示现成佛观见无故七净染机照其源故八摧他障有智幢故九证法界觉法性故上之九句别明则初句为愿余八为行通说则皆普贤愿宿誓今满故如十大愿并普贤行现缘所作故故总句云成就行愿又此十句十人通具文云皆悉成故亦句显一人之德当释名故故总句为普贤余九如次前已配释(余九如次者如前云一契理愿圆即是释德普眼满故即是属人二摄法上首即是显德为普化故即普化菩萨三受持正法即是显德有普慧故即是菩萨等)。

　　尔时普贤菩萨摩诃萨入广大三昧名佛华庄严。

　　大文第二尔时普贤下三昧分普贤入者是会主故说普行故佛华严者万行披敷严法身故即以法界行门心海为体持无限故说法成行发起为用依此能故(佛华严下释佛华严三昧华者菩萨万行也以因能感果故言如华严者行成果满契合相应垢障外消证理圆洁随用赞德故称严也三昧者理智无二交彻镕融彼此俱亡能所斯绝故亦可华即是严理智无碍故华严即三昧以行融离见故华即是严一行顿修一切行故华严三昧即多而不碍一故华严即三昧以定乱双融故三昧即华严理智如故晋经云一切自在难思议华严三昧势力故此即据行为言名华严三昧如贤首品)。

　　入此三昧时十方所有一切世界六种十八相动出大音声靡不皆闻。

　　大文第三入此三昧时下明发起分先明地动警群机故后显出声令闻法故前皆有加而无发起此有发起而无加分者前表解可从他故有他加此表行由已立故自力发起又表行依解起无别法故不加摄解成行亦须入定圣旨多端不可一准(前皆有加下上略释文此下对前料拣然有二意前意自他对说后意亦通伏难难云前释入定云为受佛加故今无佛加何须入定故为此通结云多端不可例难)。

　　然后从其三昧而起。

　　大文第四然后从下起分三义如前。

　　尔时普慧菩萨知众已集问普贤菩萨言。

　　大文第五尔时普慧下请分分三初标问意二佛子下正显问端三善哉佛子下结请愿说今初当机众集说法时至此为问意何以前来诸会先问后定今乃翻此此有二意一说仪无定前表重法感而后应此明悲深观机欲说众既已集故先入定令知说主二约所表则前明从相入实以成正解此中依体起用以成正行故不同也普慧问者称法界慧能发行故一人问者行独已成非如解故。

　　佛子愿为演说何等为菩萨摩诃萨依何等为奇特想何等为行何等为善知识何等为勤精进何等为心得安隐何等为成就众生何等为戒何等为自知受记何等为入菩萨何等为入如来何等为入众生心行何等为入世界何等为入劫何等为说三世何等为知三世何等为发无疲厌心何等为差别智何等为陀罗尼何等为演说佛何等为发普贤心何等为普贤行法以何等故而起大悲何等为发菩提心因缘何等为于善知识起尊重心何等为清净何等为诸波罗蜜何等为智随觉何等为证知何等为力何等为平等何等为佛法实义句何等为说法何等为持何等为辩才何等为自在何等为无著性何等为平等心何等为出生智慧何等为变化何等为力持何等为得大欣慰何等为深入佛法何等为依止何等为发无畏心何等为发无疑惑心何等为不思议何等为巧密语何等为巧分别智何等为入三昧何等为遍入何等为解脱门何等为神通何等为明何等为解脱何等为园林何等为宫殿何等为所乐何等为庄严何等为发不动心何等为不舍深大心何等为观察何等为说法何等为清净何等为印何等为智光照何等为无等住何等为无下劣心何等为如山增上心何等为入无上菩提如海智何等为如宝住何等为发如金刚大乘誓愿心何等为大发起何等为究竟大事何等为不坏信何等为授记何等为善根回向何等为得智慧何等为发无边广大心何等为伏藏何等为律仪何等为自在何等为无碍用何等为众生无碍用何等为刹无碍用何等为法无碍用何等为身无碍用何等为愿无碍用何等为境界无碍用何等为智无碍用何等为神通无碍用何等为神力无碍用何等为力无碍用何等为游戏何等为境界何等为力何等为无畏何等为不共法何等为业何等为身何等为身业何等为身何等为语何等为净修语业何等为得守护何等为成办大事何等为心何等为发心何等为周遍心何等为诸根何等为深心何等为增上深心何等为勤修何等为决定解何等为决定解入世界何等为决定解入众生界何等为习气何等为取何等为修何等为成就佛法何等为退失佛法道何等为离生道何等为决定法何等为出生佛法道何等为大丈夫名号何等为道何等为无量道何等为助道何等为修道何等为庄严道何等为足何等为手何等为腹何等为藏何等为心何等为被甲何等为器仗何等为首何等为眼何等为耳何等为鼻何等为舌何等为身何等为意何等为行何等为住何等为坐何等为卧何等为所住处何等为所行处何等为观察何等为普观察何等为奋迅何等为师子吼何等为清净施何等为清净戒何等为清净忍何等为清净精进何等为清净定何等为清净慧何等为清净慈何等为清净悲何等为清净喜何等为清净舍何等为义何等为法何等为福德助道具何等为智慧助道具何等为明足何等为求法何等为明了法何等为修行法何等为魔何等为魔业何等为舍离魔业何等为见佛何等为佛业何等为慢业何等为智业何等为魔所摄持何等为佛所摄持何等为法所摄持何等为住兜率天所作业何故于兜率天宫殁何故现处胎何等为现微细趣何故现初生何故现微笑何故示行七步何故现童子地何故现处内宫何故现出家何故示苦行云何往诣道场云何坐道场何等为坐道场时奇特相何故示降魔何等为成如来力云何转法轮何故因转法轮得白净法何故如来应正等觉示般涅槃。

　　第二正显问端中有二百句其别行度世经别作六番问答番番之中皆先问次答后动地现瑞显益证成古来诸德皆依彼文用科此经以为六段初二十句问十信行二从发普贤心下二十句问十住行三从力持下三十句问十行之行四从如宝住下二十九句问十回向行五从身业下五十句问十地行六从观察下五十一句问因圆果满行其第四段中句虽三十以无碍用一句是总标虚句故此有五十一句(以无碍用者次下别问众生无碍用等十问下文各以十句答之其无碍用句即用众生无碍用等十句释之明是虚句)此经总三遍说六位此当第二约行说也以普贤行该六位故故度世经初请云唯愿解说诸菩萨行从始至终令无疑故彼经虽不配于信等既云从始至终末后复明成佛则知决是六位之行此经所以不问答相间者意取位中之行不取位故如下圆融若克定约位何殊差别因果此经上下及本业经等判于六位皆以信未入位十住为首谓三贤十圣等妙觉故今何不开等觉而取信耶此有深意彼及此前意在于位取位成说今此意明于行故十信之行正居行始等觉之位有其三义或摄属前十地胜进或摄属后即名佛故或别开位无垢地故今为说行摄属因圆之中故五十一句唯后四句属妙觉位余皆等觉若尔此中依言依菩提心等岂非发心住耶此难尤非第二段初发普贤心岂非发心住耶十信之初岂无发心耶故贤首云菩萨发意求菩提非是无因无有缘等正是发心所依不究斯旨空张援据(此经下上直科释今出为六所以于中五一正明言三遍说者一差别因果是第一遍下法界品寄位修行为第三遍故此为第二既云此约行说则知前约解说后约证说也故度世下二引证证其二义一证约行云诸菩萨行二证六位云从始至终彼经虽不下三遮伏难恐有难云既云始终何必配信等故为此通此经所以下四会今经亦是通妨妨云彼中别别问答纵许配位此中通问何得例彼故为此通此经上下五会异释即破刊定于中有二先叙彼问即刊定问然其问意不问十信从十住问亦为六段谓前四三贤十圣后二即等妙二觉则令六段尽皆不同谓以信为住以住为行以行为向以向为地以地为等觉以因圆果满为妙觉此判既乖即知苑公于此一品经不解一句以判六段尽皆错故此有深意下二䟽为会释即答其问也于中有五一总明为行故初有十信等觉之位下释不开等觉所以虽举三义而取第三别开但摄在第六因圆之中若尔中下三即出刊定救义欲令初是问十住故此难尤非下四破所引之文不得文意不究斯旨下五结弹援者注引也引文不当义旨全乖故上判其不解一句以信为住明不解信亦不解住以住为行明不解行亦不解住等故一品经不解一句)。

　　善哉佛子如是等法愿为演说。

　　尔时普贤菩萨告普慧等诸菩萨言。

　　大文第六尔时普贤菩萨告下说分中二先总告二佛子下正答答前门二百问问一答十以显无尽成其二千普贤胜行故英公云云兴二百问瓶泻二千酬(英公云者彼有九会礼赞第八会云法门当再席法雨更滂流悬河二百问瓶泻二千酬一心穷性海万行炳齐修五位因成满八相果圆周今略举二句复改悬河作云兴字)释此二千略为五门一约因果二分行位三显普别四明统[(冰-水+〡)*ㄆ]五辨行相前问例此今初有四一约大位前五为因后一为果或后四门为果余皆是因二约细辨一一皆彻佛果故诸文末皆结得佛是则二千并通因果三或总属因普贤位行示成佛故四或皆属果下文多云虽得成佛不断菩萨行故(普贤行位通向四门是果之义)二分行位者亦有四义一束行成位分成六分故二总属位[(冰-水+〡)*ㄆ]以行并是位中行故三总属行普贤行体不依位故四一行遍六位位位通修故如此无碍方为普贤行然文正显后二以揽行成位位虚行实故故问答并举不分六番意在此也。

　　三普别者谓一行相必遍一切然恒不杂不杂故别义殊分必遍故普义该摄犹如锦文众色成文常普常别缕缕交彻非如绣成行法亦尔即普是别即别成普皆无障碍若尔此则普别具足何以独名普贤行耶非谓守普而不能别亦非作别而失于普实谓能别而不坏普故名普贤行也又普必有别但语一别未必有普如一缕非锦非是锦中缕故(若尔此则下上正释普别此下通妨后非谓守普下解释释有二意一别不失普故名普贤不名别贤二又普必有别下明别不必普普能摄别故名普贤如一缕下出别无普以锦外之缕故别不必普则有缕未必有锦有锦必有其缕兼成前义别不失普是普中别故)四统[(冰-水+〡)*ㄆ]摄者复有四重一以位[(冰-水+〡)*ㄆ]位六位各各[(冰-水+〡)*ㄆ]一切位故一位即具二千为万二千行也上云一地之中具足一切诸地功德二以门[(冰-水+〡)*ㄆ]门即二百门一一各[(冰-水+〡)*ㄆ]一切门即成二百二百为四万行三以行[(冰-水+〡)*ㄆ]行一行具一切行则有二千个二千行成四兆行四以略摄广此二千行下颂结云如大地一尘以此一尘之略说不离十方之广地是故摄广亦无不尽此乃等无极之法界越无际之虚空下颂云虚空可度量菩萨德无尽斯之谓矣(此乃等下结叹)。

　　佛子菩萨摩诃萨有十种依何等为十。

　　五辨行相即随文释释寄相别即分六段今初二百句答前信行二十句问文分三别初九门明自分行满二入诸菩萨下八门胜进行圆三差别智下三门明二行究竟今初一门一类即为九段首明依者起行所依故谓依托菩提心等成万行故贤首品云菩萨发意求菩提非是无因无有缘等然二百门多分五别一总标二征数三列释四结数五显修胜益或缺后二或缺第五至文当知今此依中文具有五初二可知(今初一门下文中有四初总标二首明下辨初门来意三然二百下总科诸段四今此下正释经文)。

　　所谓以菩提心为依恒不忘失故以善知识为依和合如一故以善根为依修习增长故以波罗蜜为依具足修行故以一切法为依究竟出离故以大愿为依增长菩提故以诸行为依普皆成就故以一切菩萨为依同一智慧故以供养诸佛为依信心清净故以一切如来为依如慈父教诲不断故是为十。

　　就列释中十句各先标名后释义一依菩提心者十皆名依已为众行之首而菩提心复是十中之初以是万行之本故贯二千之首释云不忘失者忘失菩提心修诸善根则是魔业故依斯不忘能成万行此句为总二上虽内有胜心若外不依善友行亦无成故大圣谓善财言求善知识是无上菩提最初因缘释云如一者若不心行符契岂为我友三若不增修善根遇友何益四随所修善须到彼岸五非独十度触境皆通上四自利六愿七行并通自他上皆依法后三依人八胜侣智同九十唯佛究竟为所依处故净心供养以成福德长禀慈训以成智严又前五自分后五胜进六广菩提心七广三四五后三广第二四结可知(不忘失菩提心下即五十八经)。

　　若诸菩萨安住此法则得为如来无上大智所依处。

　　五显修胜益者由依上十成佛大智为一切所依斯为胜益岂得不修故亦名劝修。

　　佛子菩萨摩诃萨有十种奇特想何等为十所谓于一切善根生自善根想于一切善根生菩提种子想于一切众生生菩提器想于一切愿生自愿想于一切法生出离想于一切行生自行想于一切法生佛法想于一切语言法生语言道想于一切佛生慈父想于一切如来生无二想是为十若诸菩萨安住此法则得无上善巧想。

　　第二奇特想者前依因缘以成诸行今依胜想以摄善根翻妄想源次所依故并出常想受奇特名即上文中常欲利乐诸众生等利益之想也十中一以他善同己者随喜于他情无彼此故互为主伴相资益故同体性故即我所行故自他相即故四六愿行亦然二一毫微善皆是佛因故法华中举手低头皆已成佛三下至阐提皆有佛性故五思益云知离名为法故七诸性相法佛所证故文殊云我不见一法非佛法者皆不可得故诸轨仪法皆佛所流涅槃云外道之法亦如来正法之余故八因言契理而理非言故名言道九佛以觉他圆满故为慈父十如来即诸法如义故无有二益中无想之想名善巧想(一毫之善者回向己释故文殊云我不见一法下即大般若曼殊室利分前亦已引涅槃云者初卷宗中已引文意)。

　　佛子菩萨摩诃萨有十种行何等为十所谓一切众生行普令成熟故一切求法行咸悉修学故一切善根行悉使增长故一切三昧行一心不乱故一切智慧行无不了知故一切修习行无不能修故一切佛刹行皆悉庄严故一切善友行恭敬供养故一切如来行尊重承事故一切神通行变化自在故是为十若诸菩萨安住此法则得如来无上大智慧行。

　　第三十种行依胜想之解造修大行想唯在心行通三业空想不行亦无成办即上文中修学处也释中唯九者准晋本此脱第三善学一切戒具十为五对一下化上求二止恶进善三妙止深观四修因严刹五敬友事师。

　　佛子菩萨摩诃萨有十种善知识何等为十所谓令住菩提心善知识令生善根善知识令行诸波罗蜜善知识令解说一切法善知识令成熟一切众生善知识令得决定辩才善知识令不着一切世间善知识令于一切劫修行无厌倦善知识令安住普贤行善知识令入一切佛智所入善知识是为十。

　　第四善知识者行起必依善友故次明之未知善令知未识恶令识故凡所顺益皆我善友故十皆益也上云即得亲近善知识是。

　　佛子菩萨摩诃萨有十种勤精进何等为十所谓教化一切众生勤精进深入一切法勤精进严净一切世界勤精进修行一切菩萨所学勤精进灭除一切众生恶勤精进止息一切三恶道苦勤精进摧破一切众魔勤精进愿为一切众生作清净眼勤精进供养一切诸佛勤精进令一切如来皆悉欢喜勤精进是为十若诸菩萨安住此法则得具足如来无上精进波罗蜜。

　　第五精进者行友既具必须䇿勤于此十事离身心相而进修不杂故上云勤修佛功德。

　　佛子菩萨摩诃萨有十种心得安隐何等为十所谓自住菩提心亦当令他住菩提心心得安隐自究竟离忿诤亦当令他离忿诤心得安隐自离凡愚法亦令他离凡愚法心得安隐自勤修善根亦令他勤修善根心得安隐自住波罗蜜道亦令他住波罗蜜道心得安隐自生在佛家亦当令他生于佛家心得安隐自深入无自性真实法亦令他入无自性真实法心得安隐自不诽谤一切佛法亦令他不诽谤一切佛法心得安隐自满一切智菩提愿亦令他满一切智菩提愿心得安隐自深入一切如来无尽智藏亦令他入一切如来无尽智藏心得安隐是为十若诸菩萨安住此法则得如来无上大智安隐。

　　第六心得安隐进成二利故获心安自利故智心安利他故悲心安即上文增上最胜心十中初一行本次二离过一无诤三昧离一切诤二越凡小凡谓凡夫愚即愚法小乘次二进善次三证入一入位二入法三入益谓谤有二义一粗言此非佛说等其过弥大二细谓说不契实其过则微若无细谤证实方能后二因圆果满得益中究竟安隐谓菩提涅槃(三入益者以得证实方无细谤即是益也)。

　　佛子菩萨摩诃萨有十种成就众生何等为十所谓以布施成就众生以色身成就众生以说法成就众生以同行成就众生以无染着成就众生以开示菩萨行成就众生以炽然示现一切世界成就众生以示现佛法大威德成就众生以种种神通变现成就众生以种种微密善巧方便成就众生是为十菩萨以此成就众生界。

　　第七成就众生者上通明二利心安今别明利物成就故上云则能慈愍度众生然有二义一以此十通用成就一切众生二各成一类众生谓一成就悭贪贫穷众生二成恃形色憍慢众生三疑法四佷戾五贪爱六乐二乘七不乐严刹八不欣佛果九邪归依十邪智狡猾以经中十法如次成就。

　　佛子菩萨摩诃萨有十种戒何等为十所谓不舍菩提心戒远离二乘地戒观察利益一切众生戒令一切众生住佛法戒修一切菩萨所学戒于一切法无所得戒以一切善根回向菩提戒不着一切如来身戒思惟一切法离取着戒诸根律仪戒是为十若诸菩萨安住佛法则得如来无上广大戒波罗蜜。

　　第八戒者欲成就众生须自止恶行善十中若忘菩提心乃至诸根犯境皆名破菩萨戒故上云坚固大悲心则不破也此十三聚如应思之。

　　佛子菩萨摩诃萨有十种受记法菩萨以此自知受记何等为十所谓以殊胜意发菩提心自知受记永不厌舍诸菩萨行自知受记住一切劫行菩萨行自知受记修一切佛法自知受记于一切佛教一向深信自知受记修一切善根皆令成就自知受记置一切众生于佛菩提自知受记于一切善知识和合无二自知受记于一切善知识起如来想自知受记恒勤守护菩提本愿自知受记是为十。

　　第九受记法者既离过德成自验己行必招当果故自知受记故上云若得无生深法忍则为诸佛所授记即此中一义一见理深悲即发心殊胜得果无疑若因他厌苦则非殊胜未定得记二无厌修三长时修四无余修五契理修余五可知于此十中随有其一即自知得记此辨得记之行非显受记相殊如瑜伽等又此约十信横具余约竖位不同(非显受记下如下五十五经不坏回向中十种受记中说瑜伽即当菩萨地由六相故佛为授记一安住种性未发心位二已发心位三现前住四不现前住五有定时限谓尔所时证菩提六无定时限谓不说时限与授记又善戒经非种性人亦得授记如不轻授四众记种性如十信得记又此约下结成上义则得授记瑜伽竖说授记相殊)。

　　上来自分行竟。

　　佛子菩萨摩诃萨有十种入入诸菩萨何等为十所谓入本愿入行入聚入诸波罗蜜入成就入差别愿入种种解入庄严佛土入神力自在入示现受生是为十菩萨以此普入三世一切菩萨。

　　第二八门明胜进行中既自分行成故胜进入诸所入之处等即为八段今初入菩萨入有二义一证得义二观达义入因则通证通达入果唯达未证此下五门皆是智入四五二入亦通身入今此即是入因所以入者即彼所修是我所修互相资益为同行故故度世经名不相求短即上文中神通深密用等四结可知。

　　佛子菩萨摩诃萨有十种入入诸如来何等为十所谓入无边成正觉入无边转法轮入无边方便法入无边差别音声入无边调伏众生入无边神力自在入无边种种差别身入无边三昧入无边力无所畏入无边示现涅槃是为十菩萨以此普入三世一切如来。

　　第二入诸如来是入果所以入者必当证入故上云则以佛德自庄严。

　　佛子菩萨摩诃萨有十种入众生行何等为十所谓入一切众生过去行入一切众生未来行入一切众生现在行入一切众生善行入一切众生不善行入一切众生心行入一切众生根行入一切众生解行入一切众生烦恼习气行入一切众生教化调伏时非时行是为十菩萨以此普入一切诸众生行。

　　第三入众生行前二入能化此明入所化心行等上云悉能调伏诸众生等问中脱于行字行有多种如文可知十时非时谓熟未熟等不知时者非大法师。

　　佛子菩萨摩诃萨有十种入世界何等为十所谓入染世界入净世界入小世界入大世界入微尘中世界入微细世界入覆世界入仰世界入有佛世界入无佛世界是为十菩萨以此普入十方一切世界。

　　第四入世界对佛是依报对生是化处上云普随诸趣而现身结云普入者不离此十故一时顿入非前后故。

　　佛子菩萨摩诃萨有十种入劫何等为十所谓入过去劫入未来劫入现在劫入可数劫入不可数劫入可数劫即不可数劫入不可数劫即可数劫入一切劫即非劫入非劫即一切劫入一切劫即一念是为十菩萨以此普入一切劫。

　　第五入劫者即是化时此下三门皆是成上一念悉知无有余也十中前五直入后五约相即入此相即入有二意一彼劫相即智入彼故二由彼劫相摄相入故但入能摄即入彼所摄等余如前发心品。

　　佛子菩萨摩诃萨有十种说三世何等为十所谓过去世说过去世过去世说未来世过去世说现在世未来世说过去世未来世说现在世未来世说无尽现在世说过去世现在世说未来世现在世说平等现在世说三世即一念是为十菩萨以此普说三世。

　　第六说三世者前劫此世长短有异通皆时分并是十世隔法异成十中前九别后一总别中三世各三故成九世未来是续起法故未来未来名为无尽过去已起故过去过去不名无尽现在现在即事可见例过未之现在故云平等过未之现在非可见故但对前后立现在名。

　　然此三世何以成九古人释云义说为九实唯有五意云如五日相望前三为过去三世从后取二为未来三世处中取三为现在三世若依此释进无九世之体退过三世之数云何一念得具九耶。

　　今谓若不令九缘起相由但以三世缘起相由即九世成矣谓过去因现未则过去之中有现未现未各因二世亦然是以三世各三故中观云若法所因出是法不异因中论破执则一中有三为过此明离过之用则一中有三为德以病成药岂不良哉(今谓已下四申正义于中有三一具约九世缘起相由昔设用九日而为九世于理无违谓过去下初正明也是中论破时品意谓小乘立有实时菩萨以相待门破之若因过去时有未来现在未来现在时应名为过去若过去时中无未来现在未来现在时云何因过去释曰此中论意以过去为因现未为果果由因有故无二时前偈纵成则果应名因亦因中有果后偈夺其因既不名为果则果不从于因亦应以现在为因过未为果未来为因过现为果但长行例耳今䟽具明而以一为果以二为因初以过去为果现未为因过去果中应有因起故下引证云若法所因出是法不异因则果不异因是果中有因也次现未下例释二世为果亦各用二世为因谓现在果因于过未未来之果因过现也从是以三世各有三者总结故中观云下二引证即是第二论观合品具云异因异有异异离异无异若法所因出是法不异因十通品已引此中但取果不异因之一义耳如因梁椽以成于舍梁椽若坏则舍亦坏果不异因故若果不异因则过去为果则应名现未现未即是过去因故中论破执下第三解妨妨云此是中论破时则果中有因因中有果皆成杂乱既不相有明无定时今何将过以为其德故有此通遣执成德二义悬差若执三时有定性者尚不能见无性之理安知一中即具三耶今由无性方互相由成无尽耳以病成下结赞其能)总云一念者前之九世相望以立今摄末归本不离一念即此一念现在是过去未来是未来过去自具三世三世相白九十具矣故以一融九虽九而常一以九别一虽一而常九九一无碍没果绝言假十圆融为入门矣况积念成世念外无世耶又无念等故又法性同故此有四义后三通于余宗(即此一念下成其九十先成九世此一念上虽因前后而其三世全在一中一中之三更互相因故为九世本之一念故为十耳故以一下以一对九互融相成结成上义九约于义一约实体体用相融故常九常一无有障碍体用相夺离九一相故同果海假十圆下[(冰-水+〡)*ㄆ]前正义亦是释疑疑云既以绝言而为果海何要十耶故今释云假之为门则是说大同果绝言即义大也上即圆教之义二况积念下即始教义三又无念等故即顿教义四又法性同故即终教义故结云有四后三通余宗谓法相无相大乘等宗也上取同义若取别义第四法性同故即是理性融通之门乃圆教义故云后三通于余宗非全同余宗则显二三亦是此宗同教一乘若作法性融通释者然此九世时无别体唯依缘起缘起无性即真法性理融通故今时融通无碍自在略有四重一相泯俱尽二相与两存三相随互摄四相是互即初中以本从末唯事而无理以末从本唯理而无事二中全事之理非事故一相无时全理之事非理故九世不乱三中由随事之理故令一时能容一切时由随理之事故令一切时随理入一时中多一反上互入可知四中由即理之事故令一时即一切时由即事之理故令一切时即一时唯理无物可相即入唯事相碍不可即入要以事理相从无碍方有即入思之可见)。

　　佛子菩萨摩诃萨有十种知三世何等为十所谓知诸安立知诸语言知诸谈议知诸轨则知诸称赞知诸制令知其假名知其无尽知其寂灭知一切空是为十菩萨以此普知一切三世诸法。

　　第七知三世者前之二段明法上之时此辨时中之法即化生之法随彼安立而化故是上所知之法故晋经名三世间度世经名入于三处皆意取其中事也十中初七知安立谛次一通二成上安立事无有尽生下非安立性无可尽后二句知非安立。

　　佛子菩萨摩诃萨发十种无疲厌心何等为十所谓供养一切诸佛无疲厌心亲近一切善知识无疲厌心求一切法无疲厌心听闻正法无疲厌心宣说正法无疲厌心教化调伏一切众生无疲厌心置一切众生于佛菩提无疲厌心于一一世界经不可说不可说劫行菩萨行无疲厌心游行一切世界无疲厌心观察思惟一切佛法无疲厌心是为十若诸菩萨安住此法则得如来无疲厌无上大智。

　　第八无疲厌心既所化无边求法化之而无厌怠由上即知烦恼无所起故十中初四上求次四下化后二通二谓游刹近佛化生故思惟二利行法故上八门胜进行竟。

　　大方广佛华严经䟽钞会本第五十三之一

　　音释

　　阿兰若

　　(梵语也此云闲静处若尔者切)。

　　唐捐

　　(捐以专切唐捐徒弃也)。

　　诽谤

　　(诽敷尾切非议也谤补旷切讪也)。

　　轨则

　　(轨居洧切法也)。

　　怙

　　(候古切恃也)。

　　拣

　　(古限切择也)。

　　警

　　(居影切寤也)。

　　缕

　　(陇主切线也)。

　　阐提

　　(梵语也此云信不具阐齿善切)。

　　鬘

　　(莫班切)。

　　狡猾

　　(狡古巧切猾户八切)。

　　大方广佛华严经䟽钞会本第五十三之二　刑三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨有十种差别智何等为十所谓知众生差别智知诸根差别智知业报差别智知受生差别智知世界差别智知法界差别智知诸佛差别智知诸法差别智知三世差别智知一切语言道差别智是为十若诸菩萨安住此法则得如来无上广大差别智。

　　第三有三门明前二行究竟今初一门明所持差别智究竟上云则以智慧辩才力随众生心而化诱也。

　　佛子菩萨摩诃萨有十种陀罗尼何等为十所谓闻持陀罗尼持一切法不忘失故修行陀罗尼如实巧观一切法故思惟陀罗尼了知一切诸法性故法光明陀罗尼照不思议诸佛法故三昧陀罗尼普于现在一切佛所听闻正法心不乱故圆音陀罗尼解了不思议音声语言故三世陀罗尼演说三世不可思议诸佛法故种种辩才陀罗尼演说无边诸佛法故出生无碍耳陀罗尼不可说佛所说之法悉能闻故一切佛法陀罗尼安住如来力无畏故是为十若诸菩萨欲得此法当勤修学。

　　第二陀罗尼即能持究竟上云修行诸度胜解脱等十中初一闻持次四义持次四广闻持之用后一收上义持又初四如次持教行理果次二重显持行即定慧故次一持理不思议故次二重显教后一重显果。

　　佛子菩萨摩诃萨说十种佛何等为十所谓成正觉佛愿佛业报佛住持佛涅槃佛法界佛心佛三昧佛本性佛随乐佛是为十。

　　第三说十种佛上能持所持皆是佛法主究竟上云则得灌顶而升位等十信满心便得佛故然此十佛与下十种见佛名义全同与前十身名有同异而义亦不殊一示成正觉故即前菩提身二愿生兜率故与前全同三万行因感故即前相好庄严身四自身舍利住持故即力持身五涅槃佛化必示灭故即前化身六法界佛真无漏界故即前法身七依唯心故即威势身虽光明亦能摄伏心伏最胜如慈心降魔等八常在定故即福德身定为福之最故九了本性故即前智身大圆镜智平等性智皆本有故故下云明了见十随所欲乐无不现故即意生身故𣈆经云如意佛然佛就内觉身多就相故立名不同余广如别章略如八地(一示成正觉故者但唐梵之异九了本性故者非约所了所了即法界故然佛下会释二门总名广如别章即华严章门中亦义分齐内)。

　　大文第二发普贤心下有二十门答前二十句问明十住行法古德同分为四初六门别明发心住义二十种波罗蜜下六门明余九住中所成内德行三从十种说法下三门明诸住中外化行四从十种自在下有五门明无碍殊胜行非不有理今取顺十住经文二十门如次明十住行但与前行互有广略影显解中之行广无尽故若依圆融行行遍通若不坏相不妨次第初四门明初住行二三各有二门四五各一后五皆二门今初四门明发心住初一总明后三别显(若依圆融下五通妨妨云既没位名意存大行何须别配故今释云行既有二意取圆融即没于位约于行布不妨次第若无次第何所圆融初四门正依位科下文解释若有疑者但观前经自当晓了)。

　　佛子菩萨摩诃萨发十种普贤心。

　　今初总发名普贤心前十住中自分之内即缘佛十力发心但广发心之境今发普贤心则广发心之相影略明故普贤心者即菩提心就果以明普贤心约相用说横周法界竖穷未来故。

　　何等为十所谓发大慈心救护一切众生故发大悲心代一切众生受苦故发一切施心悉舍所有故发念一切智为首心乐求一切佛法故发功德庄严心学一切菩萨行故发如金刚心一切处受生不忘失故发如海心一切白净法悉流入故发如大山王心一切恶言皆忍受故发安隐心施一切众生无怖畏故发般若波罗蜜究竟心巧观一切法无所有故是为十若诸菩萨安住此心疾得成就普贤善巧智。

　　十中初三悲护众生心次六起愿心于中一求果智即前缘佛十力二求因行三竖四广四皆上求愿忍施下化愿后一智心即三心菩提也又前七护小乘于中初三护狭心后四护小心余三护烦恼心故异凡小是菩提心又初三众生无边誓愿度度生无吝故一切施也次一佛道无上誓愿成次三法门无尽誓愿学后三烦恼无边誓愿断即四弘誓愿观理发心。

　　佛子菩萨摩诃萨有十种普贤行法何等为十所谓愿住未来一切劫普贤行法愿供养恭敬未来一切佛普贤行法愿安置一切众生于普贤菩萨行普贤行法愿积集一切善根普贤行法愿入一切波罗蜜普贤行法愿满足一切菩萨行普贤行法愿庄严一切世界普贤行法愿生一切佛刹普贤行法愿善观察一切法普贤行法愿于一切佛国土成无上菩提普贤行法是为十若诸菩萨勤修此法疾得满足普贤行愿。

　　二有十种普贤行法下别明菩提心此门即大愿心亦即是前胜进行所谓勤供养佛乐住生死等文相多同恐繁不会(亦即是下反举其二等于余八十者谓一勤供养佛二乐住生死三主导世间令除恶业四以胜妙法常行教诲五叹无上法六学佛功德七生诸佛前恒蒙摄授八方便演说寂静三昧九赞叹远离生死轮回十为苦众生作归依处文旨相同恐繁不会今当为会一即第二二即第一其三四五六如其次第七即第九八即第七九即第八十成大菩提方堪为苦众生依故其问小有异处会意皆同)。

　　佛子菩萨摩诃萨以十种观众生而起大悲何等为十所谓观察众生无依无怙而起大悲观察众生性不调顺而起大悲观察众生贫无善根而起大悲观察众生长夜睡眠而起大悲观察众生行不善法而起大悲观察众生欲缚所缚而起大悲观察众生没生死海而起大悲观察众生长婴疾苦而起大悲观察众生无善法欲而起大悲观察众生失诸佛法而起大悲是为十菩萨恒以此心观察众生。

　　三有十种大悲即别明悲心初一总谓外无善友可依内无自德可怙故余九别初五欲求众生但纵目前之情故次一有求众生故没生死海后三邪梵行求众生无明邪见之所病故但欲邪法故。

　　佛子菩萨摩诃萨有十种发菩提心因缘何等为十所谓为教化调伏一切众生故发菩提心为除灭一切众生苦聚故发菩提心为与一切众生具足安乐故发菩提心为断一切众生愚痴故发菩提心为与一切众生佛智故发菩提心为恭敬供养一切诸佛故发菩提心为随如来教令佛欢喜故发菩提心为见一切佛色身相好故发菩提心为入一切佛广大智慧故发菩提心为显现诸佛力无所畏故发菩提心是为十。

　　四有十种菩提心因缘别显智心观境推理发心别故此与前自分行中发心因缘亦互影略十中前五以萨埵为缘初句总余四别别中一令灭妄苦二得真灭三断痴集四证真道即推无作四谛理发菩提心后五以菩提心为缘初二福智因后三希福智果然上二段文含二意一成上发心住中行二成下治地住中行谓十种大悲即广彼自分中十心之一菩提因缘前五即彼自分中初之五心一利益二大悲三安乐四怜愍五安住后五即彼此互阙(此与前下彼经有十一见佛世尊形貌端严二色相圆满三人所乐见四难可值遇五有大威力六或见神足七或闻记别八或听教诫九或见众生受诸剧苦十或闻如来广大佛法𤼵菩提心求一切智今而言影略者前五下化众生即前第九或见众生受诸剧苦即正当第二则彼略此广彼一义含此五此影取也后五上求佛道第六第八即摄彼前六则此略彼广第七即前七八记别教诫九十即彼第十广大佛法故云影略后之五句下彼五即摄受守护同己师心导师心彼阙此五可知)。

　　佛子若菩萨发无上菩提心为悟入一切智智故亲近供养善知识时应起十种心何等为十所谓起给侍心欢喜心无违心随顺心无异求心一向心同善根心同愿心如来心同圆满行心是为十。

　　第二近善知识下二门正明治地住中行此门明胜进中近善知识文中标内兼是显意列中前六事友后四同修无异求者不求名闻利养及过失故(此门即胜进者彼具十句云所谓诵习多闻虚闲寂静近善知识𤼵言和悦语必知时心无怯怖了达于义如法修行远离愚迷安住不动释曰后之四句在后清净之中今言近善知识即彼第三第三是总下四五六句皆是𤼵心之德即此中别意其彼初二句文中略无)。

　　佛子若菩萨摩诃萨起如是心则得十种清净何等为十所谓深心清净到于究竟无失坏故色身清净随其所宜为示现故音声清净了达一切诸语言故辩才清净善说无边诸佛法故智慧清净舍离一切愚痴暗故受生清净具足菩萨自在力故眷属清净成就过去同行众生诸善根故果报清净除灭一切诸业障故大愿清净与诸菩萨性无一故诸行清净以普贤乘而出离故是为十。

　　二十种清净下即胜进近友之果故云起如是心即得此十即是前文了达于义如法修行远离愚迷安住不动梵云波利戍提此有二义一遍清净即此十种二极清净即下第六十四段列中初六三业净前三体净后三用净次二主伴果报净后二愿行净(梵云波利戍提者戌字率音戍提者此云清净波利是遍是极)。

　　佛子菩萨摩诃萨有十种波罗蜜何等为十所谓施波罗蜜悉舍一切诸所有故戒波罗蜜净佛戒故忍波罗蜜住佛忍故精进波罗蜜一切所作不退转故禅波罗蜜念一境故般若波罗蜜如实观察一切法故智波罗蜜入佛力故愿波罗蜜满足普贤诸大愿故神通波罗蜜示现一切自在用故法波罗蜜普入一切诸佛法故是为十若诸菩萨安住此法则得具足如来无上大智波罗蜜。

　　第三波罗蜜下有二门明修行住中行此门即自分行彼开一慧为十观察今总显修具修十度十度皆总相而释一一多含故施云一切皆舍等智即方便进趣佛力权智立以智名神通即力度𣈆名神力法即是智从所知名法(彼开一慧者经云此菩萨以十种行观一切法所为观一切法无常二苦三空四无我五无作六无味七不如名八无处所九离分别十无坚实皆如初句有一切法)。

　　佛子菩萨摩诃萨有十种智随觉何等为十所谓一切世界无量差别智随觉一切众生界不可思议智随觉一切诸法一入种种种种入一智随觉一切法界广大智随觉一切虚空界究竟智随觉一切世界入过去世智随觉一切世界入未来世智随觉一切世界入现在世智随觉一切如来无量行愿皆于一智而得圆满智随觉三世诸佛皆同一行而得出离智随觉是为十若诸菩萨安住此法则得一切法自在光明所愿皆满于一念顷悉能解了一切佛法成等正觉。

　　二十种智随觉由前行成无倒了达随事随理善觉知故即前胜进十法观察众生界等亦有影略恐繁不会(言即前胜进者彼经云所谓观察众生世界观察地界水界观察欲界色界无色界影略可知)。

　　佛子菩萨摩诃萨有十种证知何等为十所谓知一切法一相知一切法无量相知一切法在一念知一切众生心行无碍知一切众生诸根平等知一切众生烦恼习气行知一切众生心使行知一切众生善不善行知一切菩萨愿行自在住持变化知一切如来具足十力成等正觉是为十若诸菩萨安住此法则得一切法善巧方便。

　　第四证知一门明生贵住中行五即彼自分行由前了达故能证知证故于圣教中生十中初三总知一切法次五广前知众生九菩萨行愿即前业行中摄后一即知涅槃对生死故其胜进但了佛法无别行相故略不明(第四证知者彼自分行云此菩萨于圣教中生成就十法所谓永不退转于诸佛所深生净信善观察法了知众生国土世界业行果报生死涅槃是为十䟽会异同可知)。

　　佛子菩萨摩诃萨有十种力何等为十所谓入一切法自性力入一切法如化力入一切法如幻力入一切法皆是佛法力于一切法无染着力于一切法甚明解力于一切善知识恒不舍离尊重心力令一切善根顺至无上智王力于一切佛法深信不谤力令一切智心不退善巧力是为十若诸菩萨安住此法则具如来无上诸力。

　　第五十种力即具足方便住中行准梵本此名积集即方便具足之义下第九十五即是十力前十住中但云所修诸行皆为众生不知修何今显所修之行又入即了达兼其胜进解众生等于中前六解法力余四上求力(但云所修者略义而已具云皆为救护一切众生二饶益三安乐四哀愍五度脱此上皆同初句有一切众生言六令一切众生离诸灾难七出生死苦八𤼵生净信九悉得调伏十咸证涅槃后五先明令一切众生兼其胜进者彼经云菩萨应劝学十法所谓知众生无边二无量三无数四不思议五无量色六不可量七空八无所作九无所有十无自性皆如初句有知众生故)。

　　佛子菩萨摩诃萨有十种平等何等为十所谓于一切众生平等一切法平等一切刹平等一切深心平等一切善根平等一切菩萨平等一切愿平等一切波罗蜜平等一切行平等一切佛平等是为十若诸菩萨安住此法则得一切诸佛无上平等法。

　　第六十种平等下二门明正心住此门即自分行由了平等故闻赞毁心定不动然平等之言通有三义一事等谓十类各各相望如说众生等有佛性乃至诸佛同一法身一心一智等二者理等谓此十类等一真故三心等由了前二即之于心故于十境不生高下十中一于众生等谓无怨亲故二于善恶不生分别故三见染见净无高下故四同一真道而出离故五无一善根不为佛故六于诸同行如自己故七一一大愿彻来际故八不谓般若胜檀等故九随一一行彻事理故十不谓此佛此最胜故(闻赞毁者彼云此菩萨闻十种法心定不动所谓闻赞毁佛于佛法中心定不动二法三菩萨四所行五闻众生有量无量六众生有垢无垢七众生易度难度八法界有量无量九法界或有或无十法界有成有坏皆如初句)。

　　佛子菩萨摩诃萨有十种佛法实义句何等为十所谓一切法但有名一切法犹如幻一切法犹如影一切法但缘起一切法业清净一切法但文字所作一切法实际一切法无相一切法第一义一切法法界是为十若诸菩萨安住此法则善入一切智智无上真实义。

　　二十种佛法实义句者即彼胜进中行与前虽少前却而义多同于中初一约遍计都无实故次四约依他后五约圆成一无名相中假名说故余四各一义可知(即彼胜进者彼云菩萨应劝学十法所谓一切法无相二无体三不可修四无所有五无真实六空七无性八如幻九如梦十无分别皆如初句有一切法言前却可思)。

　　佛子菩萨摩诃萨说十种法何等为十所谓说甚深法说广大法说种种法说一切智法说随顺波罗蜜法说出生如来力法说三世相应法说令菩萨不退法说赞叹佛功德法说一切菩萨学一切佛平等一切如来境界相应法是为十若诸菩萨安住此法则得如来无上巧说法。

　　第七说十种法下有二门明不退住中行于中初一自分后一胜进前中由能说深广法故闻说心不退转所以说业性等成如来力随义演说令菩萨不退涅槃二十八中广明退不退相余文可知(闻说者大同前位亦有十句闻有佛无佛于佛法中心不退转二有法无法三有菩萨无菩萨四有菩萨行无菩萨行五菩萨修行出离修行不出离六过去有佛过去无佛七未来八现在同过去九闻佛智有尽无尽十闻三世一相三世非一相皆如初句涅槃二十八中者中有云有六种法坏菩提心一者吝法二者于诸众生起不善心三者亲近恶友四者不勤精进五者自大憍慢六者营务世业释曰无此六事则不退也)。

　　佛子菩萨摩诃萨有十种持何等为十所谓持所集一切福德善根持一切如来所说法持一切譬喻持一切法理趣门持一切出生陀罗尼门持一切除疑惑法持成就一切菩萨法持一切如来所说平等三昧门持一切法照明门持一切诸佛神通游戏力是为十若诸菩萨安住此法则得如来无上大智住持力。

　　二十种持持谓受持奉行非但宣之于口十句可知。

　　佛子菩萨摩诃萨有十种辩才何等为十所谓于一切法无分别辩才于一切法无所作辩才于一切法无所著辩才于一切法了达空辩才于一切法无疑暗辩才于一切法佛加被辩才于一切法自觉悟辩才于一切法文句差别善巧辩才于一切法真实说辩才随一切众生心令欢喜辩才是为十若诸菩萨安住此法则得如来无上巧妙辩才。

　　第八十种辩才下二门明童真住中行此门即自分行由三业无失故有无著辩由知众生欲解故辩令他喜(此门即自分行者彼具云所谓身行无失语行无失随意受生知众生种种欲知众生种种解知众生种种界知众生种种业知世界成坏神足自在所行无碍是为十)。

　　佛子菩萨摩诃萨有十种自在何等为十所谓教化调伏一切众生自在普照一切法自在修一切善根行自在广大智自在无所依戒自在一切善根回向菩提自在精进不退转自在智慧摧破一切众魔自在随所乐欲令发菩提心自在随所应化现成正觉自在是为十若诸菩萨安住此法则得如来无上大智自在。

　　后门即彼胜进现变化自在身等皆自在义(后门即彼下彼云彼菩萨应劝学十法所谓知一切佛刹二动一切佛刹三持四观王诣六游上皆有一切佛刹言七游行无数世界八领受无数佛法九现变化身出广大遍满音十一刹那中奉事供养无数诸佛今䟽举一以等于余故)。

　　佛子菩萨摩诃萨有十种无著何等为十所谓于一切世界无著于一切众生无著于一切法无著于一切所作无著于一切善根无著于一切受生处无著于一切愿无著于一切行无著于一切菩萨无著于一切佛无著是为十若诸菩萨安住此法则能速转一切众想得无上清净智慧。

　　第九十种无著下二门明王子住中行此门由无著故能善知十法(能善知者彼经云此菩萨善知十种法所谓善知诸众生受生二诸烦恼现起三习气相续四所行方便五无量法六诸戒仪七世界差别八前际后际事九实记世谛十演说第一义谛句句皆有善知之言)。

　　佛子菩萨摩诃萨有十种平等心何等为十所谓积集一切功德平等心发一切差别愿平等心于一切众生身平等心于一切众生业报平等心于一切法平等心于一切净秽国土平等心于一切众生解平等心于一切行无所分别平等心于一切佛力无畏平等心于一切如来智慧平等心是为十若诸菩萨安住其中则得如来无上大平等心。

　　后门由平等故胜进学法王处法(后门胜进者彼云佛子菩萨应劝学十法所谓法王处善巧二轨度三宫殿四趣入五观察六灌顶七力持八无畏九宴寝十赞叹皆如初句后五略无处字)。

　　佛子菩萨摩诃萨有十种出生智慧何等为十所谓知一切众生解出生智慧知一切佛刹种种差别出生智慧知十方网分齐出生智慧知覆仰等一切世界出生智慧知一切法一性种种性广大住出生智慧知一切种种身出生智慧知一切世间颠倒妄想悉无所著出生智慧知一切法究竟皆以一道出离出生智慧知如来神力能入一切法界出生智慧知三世一切众生佛种不断出生智慧是为十若诸菩萨安住此法则于诸法无不了达。

　　第十十种出生智下二门明灌顶位中行此门明成就十智学佛十智(此门下彼解进云此菩萨应劝学诸佛十种智所谓三世智佛法智法界无碍智法界无边智充满一切世界智普照一切世界智任持一切世界智知一切众生智知一切法智知无边诸佛智)。

　　佛子菩萨摩诃萨有十种变化何等为十所谓一切众生变化一切身变化一切刹变化一切供养变化一切音声变化一切行愿变化一切教化调伏众生变化一切成正觉变化一切说法变化一切加持变化是为十若诸菩萨安住此法则得具足一切无上变化法。

　　后十种变化故能动刹等然此变化即实如化非要化作上来数段文相并显虽有深旨类前可知(后自分中者即彼经自分十法云此菩萨得成就十种智所谓振动无数世界二照明三住持四往诣五严净上五皆有无数世界言六开示无数众生七观察无数众生根八知无数众生九令无数众生趣入十令无数众生调伏然此变化者谓缘生如化故若变化作无而忽有故佛地论第三云化身二种一自身相应化谓自身作轮王等二他身相应化谓化王为佛身等三非身相应化化大地为宝等今并非此)大文第三十种力持下有三十门答前十行三十句问古德分三初六门明大志旷远行二从十种不思议下九门明定慧业用行三从十种园林下十五门明德备成满行然约圆融此意非无今不坏次亦次第显十行中行第一行有三门二三行各一第四行二门第五行六门次四行各二门第十行有九门至文当知所以用门多少者檀在初故具三戒忍通世间故唯一定慧尊胜故有多门智中既多故般若中略余次胜故但用二门又此十行虽约十度而义多含故文中或就十度明义或就行名以释。

　　佛子菩萨摩诃萨有十种力持何等为十所谓佛力持法力持众生力持业力持行力持愿力持境界力持时力持善力持智力持是为十若诸菩萨安住此法则于一切法得无上自在力持。

　　今初三门明欢喜行中之行三中初明力持此含总别总者以是十行之首依此十事加持建立能起诸行故度世经名十建立别即欢喜行中凡所布施皆为修习诸佛本所修行等故是建立行意十中初三三宝即境界持众生即僧宝菩萨之僧即众生世间故余七行持悲所作业故正起行故愿持行故有悲智境行方成故时即起行之时后二福智然第十地大尽分中有十一持第四加烦恼持故论判行持中初二逆行彼约应化不断所以加之今但约为行本故无烦恼彼有供养持及劫持无境界持及善力持此以时中摄劫彼以行摄善力依境起供故并无异余名并同具如彼释既数名不同案名以释此无僧宝有教化众生亦未爽通理上辨陀罗尼即总持文义次云受持即领纳受行今云力持即加持任持故不相滥。

　　大方广佛华严经䟽钞会本第五十三之二

　　音释

　　婴

　　(于盈切萦也)。

　　分齐

　　(分扶问切齐在诣切分齐限量也)。

　　埵

　　(都火切)。

　　狭

　　(胡夹切隘也)。

　　挠

　　(而沼切与扰同)。

　　娆

　　(而沼切乱也)。

　　寤

　　(五故切)。

　　咨

　　(津夷切访问也)。

　　剧

　　(竭㦸切艰也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第五十四之一　刑四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨有十种大欣慰。

　　第二大欣慰正辨欢喜行义彼但见乞者来倍复欢喜今则知由施故见佛供佛等心大欢喜初行多同欢喜地故。

　　何等为十所谓诸菩萨发如是心尽未来世所有诸佛出兴于世我当皆得随逐承事令生欢喜如是思惟心大欣慰复作是念彼诸如来出兴于世我当悉以无上供具恭敬供养如是思惟心大欣慰。

　　十中略为五对一事佛供佛对。

　　复作是念我于诸佛所兴供养时彼诸如来必示诲我法我悉以深心恭敬听受如说修行于菩萨地必得已生现生当生如是思惟心大欣慰复作是念我当于不可说不可说劫行菩萨行常与一切诸佛菩萨而得共俱如是思惟心大欣慰。

　　二闻法亲善对。

　　复作是念我于往昔未发无上大菩提心有诸怖畏所谓不活畏恶名畏死畏堕恶道畏大众威德畏自一发心悉皆远离不惊不恐不畏不惧不怯不怖一切众魔及诸外道所不能坏如是思惟心大欣慰复作是念我当令一切众生成无上菩提成菩提已我当于彼佛所修菩萨行尽其形寿以大信心兴所应供佛诸供养具而为供养及涅槃后各起无量塔供养舍利及受持守护所有遗法如是思惟心大欣慰。

　　三二利行成对。

　　又作是念十方所有一切世界我当悉以无上庄严而庄严之皆令具足种种奇妙平等清净复以种种大神通力住持震动光明照耀普使周遍如是思惟心大欣慰复作是念我当断一切众生疑惑净一切众生欲乐启一切众生心意灭一切众生烦恼闭一切众生恶道门开一切众生善趣门破一切众生黑闇与一切众生光明令一切众生离众魔业使一切众生至安隐处如是思惟心大欣慰。

　　四严土化生对。

　　菩萨摩诃萨复作是念诸佛如来如优昙华难可值遇于无量劫莫能一见我当于未来世欲见如来则便得见诸佛如来常不舍我恒住我所令我得见为我说法无有断绝既闻法已心意清净远离謟曲质直无伪于念念中常见诸佛如是思惟心大欣慰复作是念我于未来当得成佛以佛神力于一切世界为一切众生各别示现成等正觉清净无畏大师子吼以本大愿周遍法界击大法鼓雨大法雨作大法施于无量劫常演正法大悲所持身语意业无有疲厌如是思惟心大欣慰。

　　五难见能见难成能成对文相甚显。

　　佛子是为菩萨摩诃萨十种大欣慰若诸菩萨安住此法则得无上成正觉智慧大欣慰佛子菩萨摩诃萨有十种深入佛法何等为十所谓入过去世一切世界入未来世一切世界入现在世世界数世界行世界说世界清净入一切世界种种性入一切众生种种业报入一切菩萨种种行知过去一切佛次第知未来一切佛次第知现在十方虚空法界等一切诸佛国土众会说法调伏知世间法声闻法独觉法菩萨法如来法虽知诸法皆无分别而说种种法悉入法界无所入故如其法说无所取着是为十若诸菩萨安住此法则得入于阿耨多罗三藐三菩提大智慧甚深性。

　　三十种深入者上明预欣当成此辨现能证了即前法施之行故彼云我当尽学诸佛所学证一切智知一切法为众生说十中前六有入字后四以知为初证入了知二文影显于中初四入器世间前三别入三世后一总明别中现在内数谓多少行谓刹因说谓彼彼果中说法清净谓刹体此是通体后总句云种种性即染净等殊斯即别体次二入众生世间后四入智正觉世间于中前三入三世佛后一入法法中初知差别五乘后虽知下明权实双行以性不坏相故虽无分别而说种种此中分别即是差别故晋经云虽诸法无一无异而说一异次言悉入法界无所入故者释成上义谓悉入法界故无差别无所入故而说种种何者若别有一入处则入时失本相不得说种种以当法自虚名入法界无别可入则不坏种种矣言如其下此上辨知此下明说夫说法者当如法说法既权实双融说亦即说无著(夫说法下即净名目连章中时目连于里巷中为白衣居士说法时维摩诘来谓我言唯大目连为白衣居士说法不当如仁者所说所以者何夫说法者当如法说法无众生离众生垢故法无有我离我垢故等说法无权实下义取净名之意)。

　　佛子菩萨摩诃萨有十种依止菩萨依此行菩萨行何等为十所谓依止供养一切诸佛行菩萨行依止调伏一切众生行菩萨行依止亲近一切善友行菩萨行依止积集一切善根行菩萨行依止严净一切佛土行菩萨行依止不舍一切众生行菩萨行依止深入一切波罗蜜行菩萨行依止满足一切菩萨愿行菩萨行依止无量菩提心行菩萨行依止一切佛菩提行菩萨行是为十菩萨依此行菩萨行。

　　第二十种依止明饶益位中行上明证入今托良缘遍依此十方能饶益非但依戒况戒有摄善何所不具(非但依戒者阿难四问佛令依戒为师彼以戒为饶益即是依止之义)。

　　佛子菩萨摩诃萨有十种发无畏心何等为十所谓灭一切障碍业发无畏心于佛灭后护持正法发无畏心降伏一切魔发无畏心不惜身命发无畏心摧破一切外道邪论发无畏心令一切众生欢喜发无畏心令一切众会皆悉欢喜发无畏心调伏一切天龙夜叉乾闼婆阿修罗迦楼罗紧那罗摩睺罗伽发无畏心离二乘地入甚深法发无畏心于不可说不可说劫行菩萨行心无疲厌发无畏心是为十若诸菩萨安住此法则得如来无上大智无所畏心。

　　第三十种无畏即无违逆位中行由依菩萨止善则于十难作能作难忍能忍为发无畏心一障碍难灭二遗法难护三恶魔难降四身命难舍五外道难摧六物心难称七大众难喜八八部难调九下乘难离十上行难修于此十难皆无所畏岂畏众生相恼害耶(岂畏众者以无违逆行多约耐怨害故)。

　　佛子菩萨摩诃萨发十种无疑心于一切佛法心无疑惑。

　　第四发无疑心下二门明无屈挠位中行于中此门由前于难无惧故于十所作决志无疑即被甲精进中行后门摄善之行利乐遍在二门。

　　何等为十所谓菩萨摩诃萨发如是心我当以布施摄一切众生以戒忍精进禅定智慧慈悲喜舍摄一切众生发此心时决定无疑若生疑心无有是处是为第一发无疑心。

　　今初十中一十度摄生。

　　菩萨摩诃萨又作是念未来诸佛出兴于世我当一切承事供养发此心时决定无疑若生疑心无有是处是为第二发无疑心。

　　二事佛供佛。

　　菩萨摩诃萨又作是念我当以种种奇妙光明网周遍庄严一切世界发此心时决定无疑若生疑心无有是处是为第三发无疑心。

　　三光明严刹。

　　菩萨摩诃萨又作是念我当尽未来劫修菩萨行无数无量无边无等不可数不可称不可思不可量不可说不可说不可说过诸算数究竟法界虚空界一切众生我当悉以无上教化调伏法而成熟之发此心时决定无疑若生疑心无有是处是为第四发无疑心。

　　四长时调熟。

　　菩萨摩诃萨又作是念我当修菩萨行满大誓愿具一切智安住其中发此心时决定无疑若生疑心无有是处是为第五发无疑心。

　　五具一切智。

　　菩萨摩诃萨又作是念我当普为一切世间行菩萨行为一切法清净光明照明一切所有佛法发此心时决定无疑若生疑心无有是处是为第六发无疑心。

　　六作世明灯。

　　菩萨摩诃萨又作是念我当知一切法皆是佛法随众生心为其演说悉令开悟发此心时决定无疑若生疑心无有是处是为第七发无疑心。

　　七说法开悟。

　　菩萨摩诃萨又作是念我当于一切法得无障碍门知一切障碍不可得故其心如是无有疑惑住真实性乃至成于阿耨多罗三藐三菩提发此心时决定无疑若生疑心无有是处是为第八发无疑心。

　　八灭障成佛。

　　菩萨摩诃萨又作是念我当知一切法莫不皆是出世间法远离一切妄想颠倒以一庄严而自庄严而无所庄严于此自了不由他悟发此心时决定无疑若生疑心无有是处是为第九发无疑心。

　　九离妄自觉。

　　菩萨摩诃萨又作是念我当于一切法成最正觉离一切妄想颠倒故得一念相应智故若一若异不可得故离一切数故究竟无为故离一切言说故住不可说境界际故发此心时决定无疑若生疑心无有是处是为第十发无疑心。

　　十决成菩提于此十事发誓要期故名被甲。

　　若诸菩萨安住此法则于一切佛法心无所疑。

　　佛子菩萨摩诃萨有十种不可思议。

　　二十种不思议即所摄之善由决志无疑故所为难测。

　　何等为十所谓一切善根不可思议一切誓愿不可思议知一切法如幻不可思议发菩提心修菩萨行善根不失无所分别不可思议虽深入一切法亦不取灭度以一切愿未成满故不可思议修菩萨道而示现降神入胎诞生出家苦行往诣道场降伏众魔成最正觉转正法轮入般涅槃神变自在无有休息不舍悲愿救护众生不可思议虽能示现如来十力神变自在而亦不舍等法界心教化众生不可思议。

　　十中初三单约善根愿智称性名不思议余七权实双运故不思议于中前四约行后三约智智约内明行就外相前中四涉有而一道清净五悟空而万行沸腾六修因而八相果成七现果而大用不舍皆难思也。

　　知一切法无相是相相是无相无分别是分别分别是无分别非有是有有是非有无作是作作是无作非说是说说是非说不可思议。

　　后三中八二谛相即九三事融而不融十权实即而不即八中十句五对一境二心三通一切四约修起五即名言亦即五法一相二妄想三如如四正智五名然各有二意一直就法体无相是真相即是俗常互相即下四例然二约迷悟五对大同小异谓一迷如无相以成于相悟相无相即是如如二迷于正智无分别即成妄想分别悟妄分别即正智无分别三了如非有真有如如若执有如则非如有四智若无作是作正智若有所作非作正智五知名非说是真说名谓名有说非是说名(八中十句者䟽文有二先标所依相而有二意然各二意下双释上二言各二意者十句五对各具上二也下依二意释之先直就法体但约二谛以明释前约境心等五后二约迷悟下即释上约五法明通就迷悟以释上即约境不出二谛今此约心不出迷悟悟即正智迷即妄想由此二故说成五法即分为五一约相上以如对之故无相是如二就妄想上以正智对之三就如如之上唯就如如得失以明四就正智上亦约正智得失以明五就名上亦唯就名得失以明五中皆通迷悟然迷即有名相妄想悟则唯正智如如智契于如一味平等余如前后说)。

　　知心与菩提等知菩提与心等心及菩提与众生等亦不生心颠倒想颠倒见颠倒不可思议。

　　九中初融三事后亦不下显离融相名为不融三事即心佛众生皆无差别如觉林偈(九中初融三事心佛众生三无差故后离融相故科云不融就不融中有二一不坏相二离融相离融相约理无可融约心无想念故不坏相约本自融不可融故从三事下指文引证)。

　　于念念中入灭尽定尽一切漏而不证实际亦不尽有漏善根虽知一切法无漏而知漏尽亦知漏灭虽知佛法即世间法世间法即佛法而不于佛法中分别世间法不于世间法中分别佛法一切诸法悉入法界无所入故知一切法皆无二无变易故是为第十不可思议。

　　十中三句初明尽而不尽此约断时以明体用二无而不无此将法性对断以明体用二句虽殊俱是权实双行三虽知佛法下明即而不即于中初正明后一切诸法下释成上义悉入法界故说相即无所入故不应世中分别佛法等谓以当法自虚故名相即非世间中佛法可得下重释云知一切法皆无二故不得二中互求无变易故亦非世法作彼佛法思之。

　　佛子是为菩萨摩诃萨十种不可思议若诸菩萨安住其中则得一切诸佛无上不可思议法。

　　佛子菩萨摩诃萨有十种巧密语何等为十所谓于一切佛经中巧密语于一切受生处巧密语于一切菩萨神通变现成等正觉巧密语于一切众生业报巧密语于一切众生所起染净巧密语于一切法究竟无障碍门巧密语于一切虚空界一一方处悉有世界或成或坏间无空处巧密语于一切法界一切十方乃至微细处悉有如来示现初生乃至成佛入般涅槃充满法界悉分别见巧密语见一切众生平等涅槃无变易故而不舍大愿以一切智愿未得圆满令满足故巧密语虽知一切法不由他悟而不舍离诸善知识于如来所转加尊敬与善知识和合无二于诸善根修习种植回向安住同一所作同一体性同一出离同一成就巧密语是为十若诸菩萨安住其中则得如来无上善巧微密语。

　　第五十种巧蜜语下六门明无痴乱中行于中三初二门即无痴之行次二门明无乱之行后二门双明二门引生功。

　　乱有通今从别说又此三段即是。

　　即饶益有情禅二即正法乐住禅三即引生功德禅今初二门中初门不愚巧密之言后门不愚善巧之智今初前既明内行今辨外言彼行文云以正念故善解世间一切言说能持出世诸法言说等皆言密语者泛明有五一说深密法故如出现品名如来密藏等二一言说一切法故上云如来于一语言中等亦如仙陀四实九义瞿声等三近而不闻如身子在座远而无隔如目连寻声等四言近意远如说三乘为究竟等言远意近如说寒时得火名涅槃等此意亦名隐实说权五以异言说异法如觉不坚为坚等(亦如仙陀者谓盐水器马前已广释九义瞿声即俱舍论云方兽地光言金刚眼天水于斯九种事智者立瞿声唯金刚二字一义余八各一如寒得火等即涅槃经五以异言者即摄论第四秘密中第四转变秘密论云复有四种意趣四种秘密一切佛语应须决了四意趣义已见普贤三昧品四秘密者一令入秘密谓三乘中依俗谛理说有人法令入俗谛二相秘密谓说法相三自性等三对治秘密治八万四千烦恼四转变秘密欲令悟入总名秘密论释第四转变秘密云谓于是处以其别义诸言诸字即显别义如有颂云觉不坚为坚善住于颠倒极烦恼所恼得最上菩提无性释云谓于义转变差别杂集云谓说无余义名句文身隐密转变更显余义无性释上偈云谓刚强流散说名为坚非此坚固说名不坚即是调柔无散乱定即于此中起坚固慧觉彼为坚世亲释云不坚谓定由不刚强驰散难伏故名不坚即于此中起尊重觉名觉为坚释曰二家释论言异意同皆就密说顺得菩提若取显了于散乱心起坚固慧则远菩提今取秘密于定不坚起坚固慧则得菩提言善住于颠倒者无性释云谓于四颠倒善能安住知是颠倒决定无动释口若取显了则住于无常计等四倒之中不得菩提今则秘密知于常等于无无常等上横计而起决定知此名为善住住于颠倒能得菩提也世亲释云是于颠倒中善安住义谓于无常等是能颠倒释曰此则到彼所计义名善颠倒于此安住故得菩提言极烦恼所恼者无性释云为众生故长时劬劳精进所恼亦引上偈云一同无性二释无别释云若取显说为贪嗔等恼乱行者名为烦恼此即远离菩提今取秘密精进勤苦劬劳行者亦名烦恼则得菩提其第四句得最上菩提该上三义庄严论第八对法第十二皆同此说)文中十句初一具五以是总故一切教故次二含二意谓示而谓实故即第四意此二皆是深密之法即第一意余通前二或并兼五可以意得。

　　大方广佛华严经䟽钞会本第五十四之一

　　音释

　　欣慰

　　(欣许斤切喜也慰于胃切安慰也)。

　　惧

　　(其遇切怖惧也)。

　　怯

　　(去劫切畏懦也)。

　　黑闇

　　(闇乌绀切不明也)。

　　滥

　　(卢瞰切泛滥也)。

　　叵

　　(普火切不可也)。

　　大方广佛华严经䟽钞会本第五十四之二　刑五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨有十种巧分别智何等为十所谓入一切刹巧分别智入一切众生处巧分别智入一切众生心行巧分别智入一切众生根巧分别智入一切众生业报巧分别智入一切声闻行巧分别智入一切独觉行巧分别智入一切菩萨行巧分别智入一切世间法巧分别智入一切佛法巧分别智是为十若诸菩萨安住其中则得一切诸佛无上善巧分别诸法智。

　　二十种巧分别智外言既密内智又巧故于利生无有痴闇故彼文云菩萨于善知识所听闻正法所谓甚深法等文义多同十句可知。

　　佛子菩萨摩诃萨有十种入三昧何等为十所谓于一切世界入三昧于一切众生身入三昧于一切法入三昧见一切佛入三昧住一切劫入三昧从三昧起现不思议身入三昧于一切佛身入三昧觉悟一切众生平等入三昧一念中入一切菩萨三昧智入三昧一念中以无碍智成就一切诸菩萨行愿无有休息入三昧是为十若诸菩萨安住其中则得一切诸佛无上善巧三昧法。

　　第二二门明无乱行皆是定体于中初门明入三昧显处等不同后明遍入则触类皆遍今初故彼文云善入一切诸禅定门此中明十皆通一切十中通辨缘斯十境入定不同别则十门各异而前五一重之事余五涉入圆融可知九十皆即一而多故彼行云一念中得无数三昧但从多分对前后说判为定体耳非此无用。

　　佛子菩萨摩诃萨有十种遍入何等为十所谓众生遍入国土遍入世间种种相遍入火灾遍入水灾遍入佛遍入庄严遍入如来无边功德身遍入一切种种说法遍入一切如来种种供养遍入是为十若诸菩萨安住其中则得如来无上大智遍入法。

　　二十遍入亦犹小乘说十遍处即令三昧渐更增广前明一切如众生身谓童子身等虽能一切身入而不必一时今此随入一类皆遍一切如海初来一切皆水等十句可知(亦犹小乘者大乘亦有广略不同今顺定十故引小乘至法界品当广分别)。

　　佛子菩萨摩诃萨有十种解脱门何等为十所谓一身周遍一切世界解脱门于一切世界示现无量种种色相解脱门以一切世界入一佛刹解脱门普加持一切众生界解脱门以一切佛庄严身充满一切世界解脱门于自身中见一切世界解脱门一念中往一切世界解脱门于一世界示现一切如来出世解脱门一身充满一切法界解脱门一念中示现一切佛游戏神通解脱门是为十若诸菩萨安住其中则得如来无上解脱门。

　　三十解脱下二门明引生功德禅中此门明作用无碍故称解脱后门于境无拥故曰神通今初解脱即不思议解脱梵云毗木叉此云胜解脱谓殊胜作用亦由依禅成八解脱十句可知(亦犹依禅者亦如法界品)。

　　佛子菩萨摩诃萨有十种神通何等为十所谓忆念宿命方便智通天耳无碍方便智通知他众生不思议心行方便智通天眼观察无有障碍方便智通随众生心现不思议大神通力方便智通一身普现无量世界方便智通一念遍入不可说不可说世界方便智通出生无量庄严具庄严不思议世界方便智通示现不可说变化身方便智通随不思议众生心于不可说世界现成阿耨多罗三藐三菩提方便智通是为十若诸菩萨安住其中则得如来无上大善巧神通为一切众生种种示现令其修学。

　　二十种神通如依四禅引六通用此十若以六摄前四可知次五神境后一漏尽成菩提故约位不同与十通小异。

　　佛子菩萨摩诃萨有十种明。

　　第六十种明下二门明善现位中行此门正显行体即是般若故曰智明后门明离智障故称解脱今初然皆权实无碍之智故称善巧非如十度唯约根本但约增微分成五行。

　　何等为十所谓知一切众生业报善巧智明知一切众生境界寂灭清净无诸戏论善巧智明知一切众生种种所缘唯是一相悉不可得一切诸法皆如金刚善巧智明。

　　十中前七单约一智后三双行前中初三约所化。

　　能以无量微妙音声普闻十方一切世界善巧智明普坏一切心所染着善巧智明能以方便示现受生或不受生善巧智明。

　　次三约能化各初事次理后即事归理。

　　舍离一切想受境界善巧智明。

　　七离能所想会归般若念想观除不受境界为入理善巧故(念想观除者即智论文文云般若波罗蜜实法不颠倒念想观已除言语法亦灭无量众罪除清净心常一如是尊妙人则能见般若是也念想观除约于内智则不受外境见色如盲等而言善巧者非涉事善巧不念不受是入理善巧耳)。

　　知一切法非相非无相一性无性无所分别而能了知种种诸法于无量劫分别演说住于法界成阿耨多罗三藐三菩提善巧智明。

　　后三双行中八明无说之说无成之成善巧智明谓双非照寂离言而能差别照事有说非相遣相非无遣无一性遣多无性遣有即性相俱寂住于下无成之成法界之体实无所成照斯法界即说成佛。

　　菩萨摩诃萨知一切众生生本无有生了达受生不可得故。

　　九明无生起生智明文中三初正明次何以下征释三是名下结名今初明无缘之缘兼显无化之化于中二先明无缘谓众生真心称理不可得故若无缘即无所化。

　　而知因知缘知事知境界知行知生知灭知言说。

　　而知下明真心随缘不坏缘起则亦有所化于中二先知所化后结成双行前中文有三节初有八句别知缘相因谓无明等缘谓业行事即识名色等境界即触受尘境行即现在爱取有生即生支灭即老死知言说者总是随俗缘生不离三世故(初有八句者十二因缘相)。

　　知迷惑知离迷惑知颠倒知离颠倒知杂染知清净知生死知涅槃知可得知不可得知执着知无执着。

　　二知迷下十二句六对通知染净迷悟迷理则倒惑杂染悟皆反此随俗则俱可得第一义中二俱叵得得非得约理着非着约智(二知迷下十二句知染净者即双知性相迷悟染净犹是约相广如六地第一义中二俱叵得即约性说)。

　　知住知动知去知还知起知不起知失坏知出离知成熟知诸根知调伏。

　　三知住下明知心行住谓本性动谓客尘随客尘则去而莫归见本性则还源反本有还有去皆是起心还住两亡寂然不起起则诸善失坏不起则出离盖缠触境寂知是为成熟上通物我后兼知机约自根谓六根不为境牵即是调伏(三知住下明知心行者即能知性相观照之心此中可以寂照虚怀而了亦为明示心观处也)。

　　随其所应种种教化未曾忘失菩萨所行。

　　后随其下结双行中谓智随曲化不失无行。

　　何以故菩萨但为利益众生故𤼵阿耨多罗三藐三菩提心无余所为是故菩萨常化众生身无疲倦不违一切世间所作。

　　二征释中所以尔者为物𤼵心故。

　　是名缘起善巧智明。

　　结名可知。

　　菩萨摩诃萨于佛无著不起着心于法无著不起着心于刹无著不起着心于众生无著不起着心不见有众生而行教化调伏说法然亦不舍菩萨诸行大悲大愿见佛闻法随顺修行依于如来种诸善根恭敬供养无有休息能以神力震动十方无量世界其心广大等法界故。

　　十平等教化智明中三初明实不碍权。

　　知种种说法知众生数知众生差别知苦生知苦灭知一切行皆如影像行菩萨行永断一切受生根本但为救护一切众生行菩萨行而无所行随顺一切诸佛种性𤼵如大山王心知一切虚妄颠倒入一切种智门智慧广大不可倾动当成正觉。

　　二知种种下权不碍实。

　　于生死海平等济度一切众生善巧智明是为十若诸菩萨安住其中则得如来无上大善巧智明。

　　三于生死下结名并可知。

　　佛子菩萨摩诃萨有十种解脱何等为十所谓烦恼解脱邪见解脱诸取解脱蕴处界解脱超二乘解脱无生法忍解脱于一切世间一切刹一切众生一切法离着解脱无边住解脱𤼵起一切菩萨行入如来无分别地解脱于一念中悉能了知一切三世解脱是为十若诸菩萨安住此法则能施作无上佛事教化成熟一切众生。

　　二十种解脱脱二障故梵云毗木底此云解脱与前不同十中初四脱凡三障取增为业故后六脱智障初一拣劣余皆显胜。

　　佛子菩萨摩诃萨有十种园林何等为十所谓生死是菩萨园林无厌舍故教化众生是菩萨园林不疲倦故住一切劫是菩萨园林摄诸大行故清净世界是菩萨园林自所止住故一切魔宫殿是菩萨园林降伏彼众故思惟所闻法是菩萨园林如理观察故六波罗蜜四摄事三十七菩提分法是菩萨园林绍继慈父境界故十力四无所畏十八不共乃至一切佛法是菩萨园林不念余法故示现一切菩萨威力自在神通是菩萨园林以大神力转正法轮调伏众生无休息故一念于一切处为一切众生示成正觉是菩萨园林法身周遍尽虚空一切世界故是为十若诸菩萨安住此法则得如来无上离忧恼大安乐行。

　　第七园林下二门明无著位中行于中此门明游处纵情后门明栖止适悦皆通二利权实方便而无所著今初可知。

　　佛子菩萨摩诃萨有十种宫殿何等为十所谓菩提心是菩萨宫殿恒不忘失故十善业道福德智慧是菩萨宫殿教化欲界众生故四梵住禅定是菩萨宫殿教化色界众生故生净居天是菩萨宫殿一切烦恼不染故生无色界是菩萨宫殿令诸众生离难处故生杂染世界是菩萨宫殿令一切众生断烦恼故现处内宫妻子眷属是菩萨宫殿成就往昔同行众生故现居轮王护世释梵是菩萨宫殿为调伏自在心众生故住一切菩萨行游戏神通皆得自在是菩萨宫殿善游戏诸禅解脱三昧智慧故一切佛所受无上自在一切智王灌顶记是菩萨宫殿住十力庄严作一切法王自在事故是为十若诸菩萨安住其中则得法灌顶于一切世间神力自在。

　　二宫殿十中四梵住者即四无量亦色因故故度世云修四梵行慈悲喜舍余可知。

　　佛子菩萨摩诃萨有十种所乐何等为十所谓乐正念心不散乱故乐智慧分别诸法故乐往诣一切佛所听法无厌故乐诸佛充满十方无边际故乐菩萨自在为诸众生以无量门而现身故乐诸三昧门于一三昧门入一切三昧门故乐陀罗尼持法不忘转受众生故乐无碍辩才于一文一句经不可说劫分别演说无穷尽故乐成正觉为一切众生以无量门示现于身成正觉故乐转法轮摧灭一切异道法故是为十若诸菩萨安住此法则得一切诸佛如来无上法乐。

　　第八所乐下二门明难得位中行于中此门内心愿乐愿即行体既处宫殿则情欣胜乐故。

　　佛子菩萨摩诃萨有十种庄严何等为十所谓力庄严不可坏故无畏庄严无能伏故义庄严说不可说义无穷尽故法庄严八万四千法聚观察演说无忘失故愿庄严一切菩萨所𤼵弘誓无退转故行庄严修普贤行而出离故刹庄严以一切刹作一刹故普音庄严周遍一切诸佛世界雨法雨故力持庄严于一切劫行无数行不断绝故变化庄严于一众生身示现一切众生数等身令一切众生悉得知见求一切智无退转故是为十若诸菩萨安住此法则得如来一切无上法庄严。

　　二十庄严即外德庄严具以众德庄严愿故文并可知。

　　佛子菩萨摩诃萨𤼵十种不动心何等为十所谓于一切所有悉皆能舍不动心思惟观察一切佛法不动心忆念供养一切诸佛不动心于一切众生誓无恼害不动心普摄众生不拣怨亲不动心求一切佛法无有休息不动心一切众生数等不可说不可说劫行菩萨行不生疲厌亦无退转不动心成就有根信无浊信清净信极清净信离垢信明彻信恭敬供养一切佛信不退转信不可尽信无能坏信大欢喜踊跃信不动心成就出生一切智方便道不动心闻一切菩萨行法信受不谤不动心是为十若诸菩萨安住此法则得无上一切智不动心。

　　第九不动心下二门明善法位中行此门明外缘不动后门明内心不舍又此明心坚后明深入皆是力义今初十中二及第九是思择力余皆修习力八中有十一信一生佛果故二不杂不信浊故三净无烦恼故四无细念故五离所知垢故六彻事源故七向果位故八自分坚故九德无尽故十缘不动故十一证真如故余并相显。

　　佛子菩萨摩诃萨有十种不舍深大心何等为十所谓不舍成满一切佛菩提深大心不舍教化调伏一切众生深大心不舍不断一切诸佛种性深大心不舍亲近一切善知识深大心不舍供养一切诸佛深大心不舍专求一切大乘功德法深大心不舍于一切佛所修行梵行护持净戒深大心不舍亲近一切菩萨深大心不舍求一切佛法方便护持深大心不舍满一切菩萨行愿集一切诸佛法深大心是为十若诸菩萨安住其中则能不舍一切佛法。

　　二不舍深大心者由不动故能穷理事理深事广故云深大十句可知。

　　佛子菩萨摩诃萨有十种智慧观察何等为十所谓善巧分别说一切法智慧观察了知三世一切善根智慧观察了知一切诸菩萨行自在变化智慧观察了知一切诸法义门智慧观察了知一切诸佛威力智慧观察了知一切陀罗尼门智慧观察于一切世界普说正法智慧观察入一切法界智慧观察知一切十方不可思议智慧观察知一切佛法智慧光明无有障碍智慧观察是为十若诸菩萨安住其中则得如来无上大智慧观察。

　　第十智慧观察下九门明真实位中行即分为九一观察智二说法智三离障智四审决智五照彻智六无等智七无劣智八高出智九深广智今初亦由不舍深大故能观察前问但言观察者脱智慧言十句准思。

　　佛子菩萨摩诃萨有十种说法何等为十所谓说一切法皆从缘起说一切法皆悉如幻说一切法无有乖诤说一切法无有边际说一切法无所依止说一切法犹如金刚说一切法皆悉如如说一切法皆悉寂静说一切法皆悉出离说一切法皆住一义本性成就是为十若诸菩萨安住其中则能善巧说一切法。

　　二说法智由能内观故能外说十中初二说俗后八说真一无二可诤二体德兼广三相深远四体坚利五如如不动六体绝百非七在缠不染八体相一味。

　　佛子菩萨摩诃萨有十种清净何等为十所谓深心清净断疑清净离见清净境界清净求一切智清净辩才清净无畏清净住一切菩萨智清净受一切菩萨律仪清净具足成就无上菩提三十二种百福相白净法一切善根清净是为十若诸菩萨安住其中则得一切如来无上清净法。

　　第三十种清净即离障智此离智障晋名无垢故虽同清净所净不同十中与七净有开合不同在文易了七净如五地初辨。

　　佛子菩萨摩诃萨有十种印。

　　第四十种印者即审决智以清净智决定印可一切法故故晋本中名为智印后所结益亦是智印亦犹三法印等(亦犹三法印等等取四印五印并如明法品说)。

　　何等为十所谓菩萨摩诃萨知苦苦坏苦行苦专求佛法不生懈怠行菩萨行无有疲懈不惊不畏不恐不怖不舍大愿求一切智坚固不退究竟阿耨多罗三藐三菩提是为第一印。

　　十中一于安受苦境忍智不动。

　　菩萨摩诃萨见有众生愚痴狂乱或以粗弊恶语而相毁辱或以刀杖瓦石而加损害终不以此境界舍菩萨心但忍辱柔和专修佛法住最胜道入离生位是为第二印。

　　二他不饶益忍行决定。

　　菩萨摩诃萨闻说与一切智相应甚深佛法能以自智深信忍可解了趣入是为第三印。

　　三于佛法深信忍决定即谛察法忍。

　　菩萨摩诃萨又作是念我𤼵深心求一切智我当成佛得阿耨多罗三藐三菩提一切众生流转五趣受无量苦亦当令其𤼵菩提心深信欢喜勤修精进坚固不退是为第四印。

　　四决定成佛度生。

　　菩萨摩诃萨知如来智无有边际不以齐限测如来智菩萨曾于无量佛所闻如来智无有边际故能不以齐限测度一切世间文字所说皆有齐限悉不能知如来智慧是为第五印。

　　五决定知佛智无边。

　　菩萨摩诃萨于阿耨多罗三藐三菩提得最胜欲甚深欲广欲大欲种种欲无能胜欲无上欲坚固欲众魔外道并其眷属无能坏欲求一切智不退转欲菩萨住如是等欲于无上菩提毕竟不退是为第六印。

　　六决欲佛果不退。

　　菩萨摩诃萨行菩萨行不顾身命无能沮坏𤼵心趣向一切智故一切智性常现前故得一切佛智光明故终不舍离佛菩提终不舍离善知识是为第七印。

　　七决不顾身命以亲人法。

　　菩萨摩诃萨若见善男子善女人趣大乘者令其增长求佛法心令其安住一切善根令其摄取一切智心令其不退无上菩提是为第八印。

　　八决度已入大乘者。

　　菩萨摩诃萨令一切众生得平等心劝令勤修一切智道以大悲心而为说法令于阿耨多罗三藐三菩提永不退转是为第九印。

　　九决平等度。

　　菩萨摩诃萨与三世诸佛同一善根不断一切诸佛种性究竟得至一切智智是为第十印。

　　十决同佛体因圆果满。

　　佛子是为菩萨摩诃萨十种印菩萨以此速成阿耨多罗三藐三菩提具足如来一切法无上智印。

　　佛子菩萨摩诃萨有十种智光照何等为十所谓知定当成阿耨多罗三藐三菩提智光照见一切佛智光照见一切众生死此生彼智光照解一切修多罗法门智光照依善知识𤼵菩提心集诸善根智光照示现一切诸佛智光照教化一切众生悉令安住如来地智光照演说不可思议广大法门智光照善巧了知一切诸佛神通威力智光照满足一切诸波罗蜜智光照是为十若诸菩萨安住此法则得一切诸佛无上智光照。

　　第五智光照即照彻智由印定故照彻无碍十句易知。

　　佛子菩萨摩诃萨有十种无等住一切众生声闻独觉悉无与等。

　　第六无等住即无等智由前照彻故不偏住着双住事理名无与等故。

　　何等为十所谓菩萨摩诃萨虽观实际而不取证以一切愿未成满故是为第一无等住菩萨摩诃萨种等法界一切善根而不于中有少执着是为第二无等住菩萨摩诃萨修菩萨行知其如化以一切法悉寂灭故而于佛法不生疑惑是为第三无等住菩萨摩诃萨虽离世间所有妄想然能作意于不可说劫行菩萨行满足大愿终不中起疲厌之心是为第四无等住菩萨摩诃萨于一切法无所取着以一切法性寂灭故而不证涅槃何以故一切智道未成满故是为第五无等住菩萨摩诃萨知一切劫皆即非劫而真实说一切劫数是为第六无等住菩萨摩诃萨知一切法悉无所作而不舍作道求诸佛法是为第七无等住菩萨摩诃萨知三界唯心三世唯心而了知其心无量无边是为第八无等住菩萨摩诃萨为一众生于不可说劫行菩萨行欲令安住一切智地如为一众生为一切众生悉亦如是而不生疲厌是为第九无等住菩萨摩诃萨虽修行圆满而不证菩提何以故菩萨作如是念我之所作本为众生是故我应久处生死方便利益皆令安住无上佛道是为第十无等住。

　　列十中皆权实双行或即寂之用即用之寂等并显可知。

　　佛子是为菩萨摩诃萨十种无等住若诸菩萨安住其中则得无上大智一切佛法无等住。

　　大方广佛华严经䟽钞会本第五十四之二

　　音释

　　齐限

　　(齐在诣切齐限分量也)。

　　谄曲

　　(谄丑琰切谄曲佞言不直也)。

　　诞

　　(徒按切)。

　　拣

　　(古限切择也)。

　　乖诤

　　(乖公怀切戾也诤侧茎切讼也)。

　　懈怠

　　(懈古隘切懒也怠徒耐切惰也)。

　　沮坏

　　(沮慈吕切遏也坏古聩切毁也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第五十五　刑六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨发十种无下劣心。

　　第七无下劣心即无劣智上既望下无等今望上无劣于十胜事皆决作故名无下劣所以晋经名无怯弱。

　　何等为十佛子菩萨摩诃萨作如是念我当降伏一切天魔及其眷属是为第一无下劣心又作是念我当悉破一切外道及其邪法是为第二无下劣心。

　　十句五对一降魔制外对。

　　又作是念我当于一切众生善言开喻皆令欢喜是为第三无下劣心又作是念我当成满遍法界一切波罗蜜行是为第四无下劣心。

　　二喜他自满对。

　　又作是念我当积集一切福德藏是为第五无下劣心又作是念无上菩提广大难成我当修行悉令圆满是为第六无下劣心。

　　三积福成智对。

　　又作是念我当以无上教化无上调伏教化调伏一切众生是为第七无下劣心又作是念一切世界种种不同我当以无量身成等正觉是为第八无下劣心。

　　四下化上成对上四单辨。

　　又作是念我修菩萨行时若有众生来从我乞手足耳鼻血肉骨髓妻子象马乃至王位如是一切悉皆能舍不生一念忧悔之心但为利益一切众生不求果报以大悲为首大慈究竟是为第九无下劣心。

　　五悲智究竟对即是双行于中九是即智之悲而悲智双行虽悲而不求果报。

　　又作是念三世所有一切诸佛一切佛法一切众生一切国土一切世间一切三世一切虚空界一切法界一切语言施设界一切寂灭涅槃界。

　　十是即悲之智而权实双行于中四一列所知。

　　如是一切种种诸法我当以一念相应慧悉知悉觉悉见悉证悉修悉断。

　　二如是下辨能知谓知苦觉妄见理证灭修道断集。

　　然于其中无分别离分别无种种差别无功德无境界。

　　三然于下拂彼知相能知无分别故无功德所知无种种故无境界。

　　非有非无非一非二。

　　四非有下会归中道广辨双行于中初二句总辨中道。

　　以不二智知一切二以无相智知一切相以无分别智知一切分别以无异智知一切异以无差别智知一切差别以无世间智知一切世间以无世智知一切世以无众生智知一切众生以无执着智知一切执着以无住处智知一切住处以无杂染智知一切杂染以无尽智知一切尽。

　　次以不二下境智对明皆以实智知权显双行无碍于中异约竖论变异差别约横辨不同。

　　以究竟法界智于一切世界示现身以离言音智示不可说言音以一自性智入于无自性以一境界智现种种境界知一切法不可说而现大自在言说证一切智地为教化调伏一切众生故于一切世间示现大神通变化是为第十无下劣心。

　　后以究竟法界下即体起用以辨双行。

　　佛子是为菩萨摩诃萨发十种无下劣心若诸菩萨安住此心则得一切最上无下劣佛法。

　　佛子菩萨摩诃萨于阿耨多罗三藐三菩提有十种如山增上心。

　　第八如山增上心辨高出智由无下劣故万行迥出难仰其高于胜决作故直趣菩提不可倾动。

　　何等为十佛子菩萨摩诃萨常作意勤修一切智法是为第一如山增上心。

　　十中一勤修能证智。

　　恒观一切法本性空无所得是为第二如山增上心。

　　二常观所证理。

　　愿于无量劫行菩萨行修一切白净法以住一切白净法故知见如来无量智慧是为第三如山增上心。

　　三内修无漏。

　　为求一切佛法故等心敬奉诸善知识无异希求无盗法心唯生尊重未曾有意一切所有悉皆能舍是为第四如山增上心。

　　四外近善人为名利为异求从他闻言已解为盗法观佛三昧经说此人堕地狱如箭射后学诫之。

　　若有众生骂辱毁谤打棒屠割苦其形体乃至断命如是等事悉皆能受终不因此生动乱心生瞋害心亦不退舍大悲弘誓更令增长无有休息何以故菩萨于一切法如实出离舍成就故证得一切诸如来法忍辱柔和已自在故是为第五如山增上心。

　　五大忍度生弘誓更增者若薪炽于火。

　　菩萨摩诃萨成就增上大功德所谓天增上功德人增上功德色增上功德力增上功德眷属增上功德欲增上功德王位增上功德自在增上功德福德增上功德智慧增上功德虽复成就如是功德终不于此而生染着所谓不着味不着欲不着财富不着眷属但深乐法随法去随法住随法趣向随法究竟以法为依以法为救以法为归以法为舍守护法爱乐法希求法思惟法佛子菩萨摩诃萨虽复具受种种法乐而常远离众魔境界何以故菩萨摩诃萨于过去世发如是心我当令一切众生皆悉永离众魔境界住佛境故是为第六如山增上心。

　　六决超魔境由成胜德而不着唯法乐以自资则魔皆为佛境。

　　菩萨摩诃萨为求阿耨多罗三藐三菩提已于无量阿僧祇劫行菩萨道精勤匪懈犹谓我今始发阿耨多罗三藐三菩提心行菩萨行亦不惊亦不怖亦不畏虽能一念即成阿耨多罗三藐三菩提然为众生故于无量劫行菩萨行无有休息是为第七如山增上心。

　　七勤勇修行摄论云愚修虽少时怠心疑已久佛于无量劫勤勇谓须臾。

　　菩萨摩诃萨知一切众生性不和善难调难度不能知恩不能报恩是故为其发大誓愿欲令皆得心意自在所行无碍舍离恶念不于他所生诸烦恼是为第八如山增上心。

　　八不舍恶人。

　　菩萨摩诃萨复作是念非他令我发菩提心亦不待人助我修行我自发心集诸佛法誓期自勉尽未来劫行菩萨道成阿耨多罗三藐三菩提是故我今修菩萨行当净自心亦净他心当知自境界亦知他境界我当悉与三世诸佛境界平等是为第九如山增上心。

　　九孤标等佛。

　　菩萨摩诃萨作如是观无有一法修菩萨行无有一法满菩萨行无有一法教化调伏一切众生无有一法供养恭敬一切诸佛无有一法于阿耨多罗三藐三菩提已成今成当成无有一法已说今说当说说者及法俱不可得而亦不舍阿耨多罗三藐三菩提愿。

　　十权实双行文中四一正辨双行。

　　何以故。

　　二何以下征释征有二意一云修须称理理既无得愿何不舍既不舍愿何用观无进退有妨。

　　菩萨求一切法皆无所得如是出生阿耨多罗三藐三菩提。

　　二释亦二意一云若有所得不得菩提以无得故出生菩提故虽不舍愿须观无得二云无得之法非在得外要求一切法方尽无得之源故欲证无得须不舍菩提之愿。

　　是故于法虽无所得而勤修习增上善业清净对治智慧圆满念念增长一切具足其心于此不惊不怖。

　　三是故已下结成双行。

　　不作是念若一切法皆悉寂灭我有何义求于无上菩提之道是为第十如山增上心。

　　四不作是下显其离过谓不怖空而不求故。

　　佛子是为菩萨摩诃萨于阿耨多罗三藐三菩提十种如山增上心若诸菩萨安住其中则得如来无上大智山王增上心。

　　佛子菩萨摩诃萨有十种入阿耨多罗三藐三菩提如海智。

　　第九如海智即深广智非但求升耸峻抑亦智体包含故。

　　何等为十所谓入一切无量众生界是为第一如海智入一切世界而不起分别是为第二如海智知一切虚空界无量无碍普入十方一切差别世界网是为第三如海智菩萨摩诃萨善入法界所谓无碍入不断入不常入无量入不生入不灭入一切入悉了知故是为第四如海智菩萨摩诃萨于过去未来现在诸佛菩萨法师声闻独觉及一切凡夫所集善根已集现集当集三世诸佛于阿耨多罗三藐三菩提已成今成当成所有善根三世诸佛说法调伏一切众生已说今说当说所有善根于彼一切皆悉了知深信随喜愿乐修习无有厌足是为第五如海智菩萨摩诃萨于念念中入过去世不可说劫于一劫中或百亿佛出世或千亿佛出世或百千亿佛出世或无数或无量或无边或无等或不可数或不可称或不可思或不可量或不可说或不可说不可说超过算数诸佛世尊出兴于世及彼诸佛道场众会声闻菩萨说法调伏一切众生寿命延促法住久近如是一切悉皆明见如一劫一切诸劫皆亦如是其无佛劫所有众生有于阿耨多罗三藐三菩提种诸善根亦悉了知若有众生善根熟已于未来世当得见佛亦悉了知如是观察过去世不可说不可说劫心无厌足是为第六如海智菩萨摩诃萨入未来世观察分别一切诸劫无量无边知何劫有佛何劫无佛何劫有几如来出世一一如来名号何等住何世界世界名何度几众生寿命几时如是观察尽未来际皆悉了知不可穷尽而无厌足是为第七如海智菩萨摩诃萨入现在世观察思惟于念念中普见十方无边品类不可说世界皆有诸佛于无上菩提已成今成当成往诣道场菩提树下坐吉祥草降伏魔军成阿耨多罗三藐三菩提从此起已入于城邑升天宫殿说微妙法转大法轮示现神通调伏众生乃至付嘱阿耨多罗三藐三菩提法舍于寿命入般涅槃入涅槃已结集法藏令久住世庄严佛塔种种供养亦见彼世界所有众生值佛闻法受持讽诵忆念思惟增长慧解如是观察普遍十方而于佛法无有错谬何以故菩萨摩诃萨了知诸佛皆悉如梦而能往诣一切佛所恭敬供养菩萨尔时不着自身不着诸佛不着世界不着众会不着说法不着劫数然见佛闻法观察世界入诸劫数无有厌足是为第八如海智菩萨摩诃萨于不可说不可说劫一一劫中供养恭敬不可说不可说无量诸佛示现自身殁此生彼以出过三界一切供具而为供养并及供养菩萨声闻一切大众一一如来般涅槃后皆以无上供具供养舍利及广行惠施满足众生佛子菩萨摩诃萨以不可思议心不求报心究竟心饶益心于不可说不可说劫为阿耨多罗三藐三菩提故供养诸佛饶益众生护持正法开示演说是为第九如海智菩萨摩诃萨于一切佛所一切菩萨所一切法师所一向专求菩萨所说法菩萨所学法菩萨所教法菩萨修行法菩萨清净法菩萨成熟法菩萨调伏法菩萨平等法菩萨出离法菩萨总持法得此法已受持读诵分别解脱无有厌足令无量众生于佛法中发一切智相应心入真实相于阿耨多罗三藐三菩提得不退转菩萨如是于不可说不可说劫无有厌足是为第十如海智。

　　十中前四即四无量界后六并佛界无量开出谓五入三世佛善根六七八入三世佛界九供多佛十求多法并显可知由此因海得入果海。

　　佛子是为菩萨摩诃萨十种入阿耨多罗三藐三菩提如海智若诸菩萨安住此法则得一切诸佛无上大智慧海。

　　上来十行位竟。

　　佛子菩萨摩诃萨于阿耨多罗三藐三菩提有十种如宝住。

　　大文第四如宝住下二十九门答二十九句问回向位中行若并无碍总句有三十门古德分三初十一门明向位中行体坚固二从十自在下一十二门明行用自在三从十种游戏下七门明行德圆备今亦随次配十回向于中初有四门明初回向二三回向各有二门四五六七各唯一门第八回向即十无碍九有三门十有四门至文当知今初四门明救护众生离众生相回向位中之行即分为四一明所回善根二即大愿救护三即回向所为四显所作成满今初所住善根可贵圆满故。

　　何等为十佛子菩萨摩诃萨悉能往诣无数世界诸如来所瞻觐顶礼承事供养是为第一如宝住。

　　十中一供事多佛。

　　于不思议诸如来所听闻正法受持忆念不令忘失分别思惟觉慧增长如是所作充满十方是为第二如宝住。

　　二闻法受持。

　　于此刹殁余处现生而于佛法无所迷惑是为第三如宝住。

　　三自在受生。

　　知从一法出一切法而能各各分别演说以一切法种种义究竟皆是一义故是为第四如宝住。

　　四说本末法于中初说从本起末法如无量义从一法生其一法者所谓无相次以一切下摄末归本释成上义。

　　知厌离烦恼知止息烦恼知防护烦恼知除断烦恼修菩萨行不证实际究竟到于实际彼岸方便善巧善学所学令往昔愿行皆得成满身不疲倦是为第五如宝住。

　　五知断自在资粮道厌息加行道防护无间道断除而不取解脱道证入为异二乘留惑不断方能究竟断证故云何不证方便巧学无边佛法满昔弘愿故如箭射空善筈相拄故。

　　知一切众生心所分别皆无处所而亦说有种种方处虽无分别无所造作为欲调伏一切众生而有修行而有所作是为第六如宝住。

　　六悲智双行。

　　知一切法皆同一性所谓无性无种种性无无量性无可算数性无可称量性无色无相若一若多皆不可得而决定了知此是诸佛法此是菩萨法此是独觉法此是声闻法此是凡夫法此是善法此是不善法此是世间法此是出世间法此是过失法此是无过失法此是有漏法此是无漏法乃至此是有为法此是无为法是为第七如宝住。

　　七知性相无碍。

　　菩萨摩诃萨求佛不可得求菩萨不可得求法不可得求众生不可得而亦不舍调伏众生令于诸法成正觉愿何以故菩萨摩诃萨善巧观察知一切众生分别知一切众生境界方便化导令得涅槃为欲满足化众生愿炽然修行菩萨行故是为第八如宝住。

　　八无得之得。

　　菩萨摩诃萨知善巧说法示现涅槃为度众生所有方便一切皆是心想建立非是颠倒亦非虚诳何以故菩萨了知一切诸法三世平等如如不动实际无住不见有一众生已受化今受化当受化亦自了知无所修行无有少法若生若灭而可得者而依于一切法令所愿不空是为第九如宝住。

　　九观空满愿。

　　菩萨摩诃萨于不思议无量诸佛一一佛所闻不可说不可说授记法名号各异劫数不同从于一劫乃至不可说不可说劫常如是闻闻已修行不惊不怖不迷不感知如来智不思议故如来授记言无二故自身行愿殊胜力故随应受化令成阿耨多罗三藐三菩提满等法界一切愿故是为第十如宝住。

　　十受行无厌于中先正显后知如来下释成。

　　佛子是为菩萨摩诃萨于阿耨多罗三藐三菩提十种如宝住若诸菩萨安住此法则得诸佛无上大智慧宝。

　　佛子菩萨摩诃萨发十种如金刚大乘誓愿心。

　　第二十种如金刚心即大愿救护虽回向皆愿此在初故谓于当作事及现作行皆无齐限要心坚固穷其际故。

　　何等为十佛子菩萨摩诃萨作如是念一切诸法无有边际不可穷尽我当以尽三世智普皆觉了无有遗余是为第一如金刚大乘誓愿心。

　　十中一法门无尽誓愿知。

　　菩萨摩诃萨又作是念于一毛端处有无量无边众生何况一切法界我当皆以无上涅槃而灭度之是为第二如金刚大乘誓愿心。

　　二众生无边誓愿度。

　　菩萨摩诃萨又作是念十方世界无量无边无有齐限不可穷尽我当以诸佛国土最上庄严庄严如是一切世界所有庄严皆悉真实是为第三如金刚大乘誓愿心。

　　三严刹。

　　菩萨摩诃萨又作是念一切众生无量无边无有齐限不可穷尽我当以一切善根回向于彼无上智光照耀于彼是为第四如金刚大乘誓愿心。

　　四回向。

　　菩萨摩诃萨又作是念一切诸佛无量无边无有齐限不可穷尽我当以所种善根回向供养悉令周遍无所阙少然后我当成阿耨多罗三藐三菩提是为第五如金刚大乘誓愿心。

　　五供佛上三愿成佛果上五皆约当成并横论无畔。

　　佛子菩萨摩诃萨见一切佛闻所说法生大欢喜不着自身不着佛身解如来身非实非虚非有非无非性非无性非色非无色非相非无相非生非灭实无所有亦不坏有何以故不可以一切性相而取着故是为第六如金刚大乘誓愿心。

　　次二约其现作皆竖说无际谓六见闻无著。

　　佛子菩萨摩诃萨或被众生诃骂毁呰挝打楚挞或截手足或割耳鼻或挑其目或级其头如是一切皆能忍受终不因此生恚害心于不可说不可说无央数劫修菩萨行摄受众生恒无废舍何以故菩萨摩诃萨已善观察一切诸法无有二相心不动乱能舍自身忍其苦故是为第七如金刚大乘誓愿心。

　　七安忍不乱斩首为级上二誓断烦恼。

　　佛子菩萨摩诃萨又作是念未来世劫无量无边无有齐限不可穷尽我当尽彼劫于一世界行菩萨道教化众生如一世界尽法界虚空界一切世界悉亦如是而心不惊不怖不畏何以故为菩萨道法应如是为一切众生而修行故是为第八如金刚大乘誓愿心。

　　后三亦约当成谓八遍于时处修行二利。

　　佛子菩萨摩诃萨又作是念阿耨多罗三藐三菩提以心为本心若清净则能圆满一切善根于佛菩提必得自在欲成阿耨多罗三藐三菩提随意即成若欲除断一切取缘住一向道我亦能得而我不断为欲究竟佛菩提故亦不即证无上菩提何以故为满本愿尽一切世界行菩萨行化众生故是为第九如金刚大乘誓愿心。

　　九以心要成无际大行。

　　佛子菩萨摩诃萨知佛不可得菩提不可得菩萨不可得一切法不可得众生不可得心不可得行不可得过去不可得未来不可得现在不可得一切世间不可得有为无为不可得菩萨如是寂静住甚深住寂灭住无诤住无言住无二住无等住自性住如理住解脱住涅槃住实际住。

　　十即寂起用于中三一悟寂。

　　而亦不舍一切大愿不舍萨婆若心不舍菩萨行不舍教化众生不舍诸波罗蜜不舍调伏众生不舍承事诸佛不舍演说诸法不舍庄严世界。

　　二而亦下起用。

　　何以故菩萨摩诃萨发大愿故虽复了达一切法相大慈悲心转更增长无量功德皆具修行于诸众生心不舍离。

　　三何以下释成于中有三重征释初番意云所以即寂而用者由本愿智不舍悲故。

　　何以故一切诸法皆无所有凡夫愚迷不知不觉我当令彼悉得开悟于诸法性分明照了。

　　次番云所以智不舍悲者智亦为物故。

　　何以故一切诸佛安住寂灭而以大悲心于诸世间说法教化曾无休息我今云何而舍大悲。

　　后番征意云何以要此双行者释有二义一诸佛皆尔故。

　　又我先发广大誓愿心发决定利益一切众生心发积集一切善根心发安住善巧回向心发出生甚深智慧心发含受一切众生心发于一切众生平等心作真实语不虚诳语愿与一切众生无上大法愿不断一切诸佛种性今一切众生未得解脱未成正觉未具佛法大愿未满云何而欲舍离大悲是为第十如金刚大乘誓愿心。

　　二又我下我先愿然故。

　　佛子是为菩萨摩诃萨发十种如金刚大乘誓愿心若诸菩萨安住此法则得如来金刚性无上大神通智。

　　佛子菩萨摩诃萨有十种大发起。

　　第三十种发起即是回向所为发起令现前故。

　　何等为十佛子菩萨摩诃萨作如是念我当供养恭敬一切诸佛是为第一大发起又作是念我当长养一切菩萨所有善根是为第二大发起又作是念我当于一切如来般涅槃后庄严佛塔以一切华一切鬘一切香一切涂香一切末香一切衣一切盖一切幢一切幡而供养之受持守护彼佛正法是为第三大发起。

　　十中前六自分初三福业大。

　　又作是念我当教化调伏一切众生令得阿耨多罗三藐三菩提是为第四大发起又作是念我当以诸佛国土无上庄严而以庄严一切世界是为第五大发起又作是念我当发大悲心为一众生于一切世界一一各尽未来际劫行菩萨行如为一众生为一切众生悉亦如是皆令得佛无上菩提乃至不生一念疲懈是为第六大发起。

　　次三化业大严土亦为摄生故。

　　又作是念彼诸如来无量无边我当于一如来所经不思议劫恭敬供养如于一如来于一切如来悉亦如是是为第七大发起菩萨摩诃萨又作是念彼诸如来灭度之后我当为一一如来所有舍利各起宝塔其量高广与不可说诸世界等造佛形像亦复如是于不可思议劫以一切宝幢幡盖香华衣服而为供养不生一念厌倦之心为成就佛法故为供养诸佛故为教化众生故为护持正法开示演说故是为第八大发起。

　　后四胜进七八胜进摄福。

　　菩萨摩诃萨又作是念我当以此善根成无上菩提得入一切诸如来地与一切如来体性平等是为第九大发起菩萨摩诃萨复作是念我当成正觉已于一切世界不可说劫演说正法示现不可思议自在神通身语及意不生疲倦不离正法以佛力所持故为一切众生勤行大愿故大慈为首故大悲究竟故达无相法故住真实语故证一切法皆寂灭故知一切众生悉不可得而亦不违诸业所作故与三世佛同一体故周遍法界虚空界故通达诸法无相故成就不生不灭故具足一切佛法故以大愿力调伏众生作大佛事无有休息是为第十大发起。

　　后二胜进起化谓九证体十起用。

　　佛子是为菩萨摩诃萨十种大发起若诸菩萨安住此法则不断菩萨行具足如来无上大智。

　　佛子菩萨摩诃萨有十种究竟大事何等为十所谓恭敬供养一切如来究竟大事随所念众生悉能救护究竟大事专求一切佛法究竟大事积集一切善根究竟大事思惟一切佛法究竟大事满足一切誓愿究竟大事成就一切菩萨行究竟大事奉事一切善知识究竟大事往诣一切世界诸如来所究竟大事闻持一切诸佛正法究竟大事是为十若诸菩萨安住此法则得阿耨多罗三藐三菩提大智慧究竟事。

　　第四究竟大事即所作成满十句可知。

　　佛子菩萨摩诃萨有十种不坏信何等为十所谓于一切佛不坏信于一切佛法不坏信于一切圣僧不坏信于一切菩萨不坏信于一切善知识不坏信于一切众生不坏信于一切菩萨大愿不坏信于一切菩萨行不坏信于恭敬供养一切诸佛不坏信于菩萨巧密方便教化调伏一切众生不坏信是为十若诸菩萨安住此法则得诸佛无上大智慧不坏信。

　　第二不坏信下二门明不坏回向中行此门正明不坏十句义如前说。

　　佛子菩萨摩诃萨有十种得授记何等为十所谓内有甚深解得授记能随顺起菩萨诸善根得授记修广大行得授记现前得授记不现前得授记因自心证菩提得授记成就忍得授记教化调伏众生得授记究竟一切劫数得授记一切菩萨行自在得授记是为十若诸菩萨安住此法则于一切诸佛所而得授记。

　　二十种受记即回向行成十中一解会佛心二具解脱分善三大行已修此三多约三贤四五约对面不对面法华云其不在此会汝当为宣说等六初地证如七八地成忍八九地具调化方九十地三大劫满十等觉已入重玄故云自在如记慈氏等若约行布此位但有前五因便余来若约圆融并通斯十。

　　佛子菩萨摩诃萨有十种善根回向菩萨由此能以一切善根悉皆回向何等为十所谓以我善根同善知识愿如是成就莫别成就以我善根同善知识心如是成就莫别成就以我善根同善知识行如是成就莫别成就以我善根同善知识善根如是成就莫别成就以我善根同善知识平等如是成就莫别成就以我善根同善知识念如是成就莫别成就以我善根同善知识清净如是成就莫别成就以我善根同善知识所住如是成就莫别成就以我善根同善知识成满如是成就莫别成就以我善根同善知识不坏如是成就莫别成就是为十若诸菩萨安住此法则得无上善根回向。

　　第三十种善根回向下二门明等一切佛回向中行此门正明等佛佛为真善知识同即等义十中心即悲智为心平等契理余各一义皆云同者同一体故不见二相故标云由此能以一切善根皆悉回向。

　　佛子菩萨摩诃萨有十种得智慧何等为十所谓于施自在得智慧深解一切佛法得智慧入如来无边智得智慧于一切问答中能断疑得智慧入于智者义得智慧深解一切如来于一切佛法中言音善巧得智慧深解于诸佛所种少善根必能满足一切白净法获如来无量智得智慧成就菩萨不思议住得智慧于一念中悉能往诣不可说佛刹得智慧觉一切佛菩提入一切法界闻持一切佛所说法深入一切如来种种庄严言音得智慧是为十若诸菩萨安住此法则得一切诸佛无上现证智。

　　二得智慧亦回向行成故彼文云住此三昧入深清净智慧境界等故。

　　佛子菩萨摩诃萨有十种发无量无边广大心何等为十所谓于一切诸佛所发无量无边广大心观一切众生界发无量无边广大心观一切刹一切世一切法界发无量无边广大心观察一切法皆如虚空发无量无边广大心观察一切菩萨广大行发无量无边广大心正念三世一切诸佛发无量无边广大心观不思议诸业果报发无量无边广大心严净一切佛刹发无量无边广大心遍入一切诸佛大会发无量无边广大心观察一切如来妙音发无量无边广大心是为十若诸菩萨安住此心则得一切佛法无量无边广大智慧海。

　　第四十种广大心明至一切处回向中行无量无边故无不至境既无量无边心如境而广大。

　　佛子菩萨摩诃萨有十种伏藏何等为十所谓知一切法是起功德行藏知一切法是正思惟藏知一切法是陀罗尼照明藏知一切法是辩才开演藏知一切法是不可说善觉真实藏知一切佛自在神通是观察示现藏知一切法是善巧出生平等藏知一切法是常见一切诸佛藏知一切不思议劫是善了皆如幻住藏知一切诸佛菩萨是发生欢喜净信藏是为十若诸菩萨安住此法则得一切诸佛无上智慧法藏悉能调伏一切众生。

　　第五十种伏藏即无尽功德藏回向中行于一切法蕴斯十义故名为藏即法而观惑者不见故名为伏一切各十是无尽功德矣。

　　佛子菩萨摩诃萨有十种律仪何等为十所谓于一切佛法不生诽谤律仪于一切佛所信乐心不可坏律仪于一切菩萨所起尊重恭敬律仪于一切善知识所终不舍爱乐心律仪于一切声闻独觉不生忆念心律仪远离一切退菩萨道律仪不起一切损害众生心律仪修一切善根皆令究竟律仪于一切魔悉能降伏律仪于一切波罗蜜皆令满足律仪是为十若诸菩萨安住此法则得无上大智律仪。

　　第六十种律仪即随顺坚固一切善根回向中行彼约行首故广就施以明善根今约行本略辨律仪善根皆顺平等之理实通一切故第八云一切善根皆令究竟究竟即顺坚固义通明十句摄善饶益无所不具通一切善居然可知。

　　佛子菩萨摩诃萨有十种自在何等为十所谓命自在于不可说劫住寿命故心自在智慧能入阿僧祇诸三昧故资具自在能以无量庄严庄严一切世界故业自在随时受报故受生自在于一切世界示现受生故解自在于一切世界见佛充满故愿自在随欲随时于诸刹中成正觉故神力自在示现一切大神变故法自在示现无边诸法门故智自在于念念中示现如来十力无畏成正觉故是为十若诸菩萨安住此法则得圆满一切诸佛诸波罗蜜智慧神力菩提自在。

　　第七十自在即平等随顺一切众生回向中行具十自在能随顺故十自在如八地辨。

　　大方广佛华严经䟽钞会本第五十五

　　音释

　　骨髓

　　(髓息委切骨中脂也)。

　　屠割

　　(屠音徒割古达切)。

　　错谬

　　(错七各切误也谬靡幼切差也)。

　　呰

　　(将几切口毁也)。

　　挝

　　(陟瓜切捶也)。

　　挞

　　(他达切打也)。

　　截

　　(昨结切断也)。

　　挑

　　(吐雕切抉也)。

　　萨婆若

　　(梵语也此云一切智若尔者切)。

　　筈

　　(古活切箭受弦虚也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经疏钞会本第五十六　刑七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨有十种无碍用何等为十所谓众生无碍用国土无碍用法无碍用身无碍用愿无碍用境界无碍用智无碍用神通无碍用神力无碍用力无碍用。

　　第八十无碍用即真如相回向中行如于真如无障碍故故彼位果云住于此位得一切刹平等等平等即是无碍之因亦无碍之义又云得佛无量圆满之身一身充满一切世界等即正显无碍之义文中四先总标十章二佛子云何下总征十章三佛子菩萨下依章别释四佛子如是下总结成益今初亦三谓标征列名无碍者前明自在即作用任运今明无碍显作用无拘又无碍有二一智二事十中有通有局然法智无碍多唯约智如身刹等多唯约事如众生等通于事智然事无碍必通于智智无碍境未必通事二皆即体之用故并云无碍用也然十皆通二利且约化说初一所化二是化处余皆能化谓化法化身等可以意得。

　　佛子云何为菩萨摩诃萨众生等无碍用。

　　佛子菩萨摩诃萨有十种众生无碍用何者为十所谓知一切众生无众生无碍用知一切众生但想所持无碍用为一切众生说法未曾失时无碍用普化现一切众生界无碍用置一切众生于一毛孔中而不迫隘无碍用为一切众生示现他方一切世界令其悉见无碍用为一切众生示现释梵护世诸天身无碍用为一切众生示现声闻辟支佛寂静威仪无碍用为一切众生示现菩萨行无碍用为一切众生示现诸佛色身相好一切智力成等正觉无碍用是为十。

　　第三依章别释中即为十段文皆有四谓标征释结今初所化众生无碍用十句中前三约智辨无碍一了性空故二唯心现故此二实智三知时说法即是权智余七约事无碍四能现众生故五近收一毛六远示他刹余四示上首之身。

　　佛子菩萨摩诃萨有十种国土无碍用何等为十所谓一切刹作一刹无碍用一切刹入一毛孔无碍用知一切刹无有尽无碍用一身结跏趺坐充满一切刹无碍用一身中现一切刹无碍用震动一切刹不令众生恐怖无碍用以一切刹庄严具庄严一刹无碍用以一刹庄严具庄严一切刹无碍用以一如来一众会遍一切佛刹示现众生无碍用一切小刹中刹大刹广刹深刹仰刹覆刹侧刹正刹遍诸方网无量差别以此普示一切众生无碍用是为十。

　　第二刹无碍十中知刹无尽通智通事故晋经云于一切刹深入无尽方便度世云一切佛界所入无尽皆通事也余九唯事无碍深即微细刹余并可知。

　　佛子菩萨摩诃萨有十种法无碍用何等为十所谓知一切法入一法一法入一切法而亦不违众生心解无碍用从般若波罗蜜出生一切法为他解说悉令开悟无碍用知一切法离文字而令众生皆得悟入无碍用知一切法入一相而能演说无量法相无碍用知一切法离言说能为他说无边法门无碍用于一切法善转普门字轮无碍用以一切法入一法门而不相违于不可说劫说不穷尽无碍用以一切法悉入佛法令诸众生皆得悟解无碍用知一切法无有边际无碍用知一切法无障碍际犹如幻网无量差别于无量劫为众生说不可穷尽无碍用是为十。

　　第三法无碍谓皆约智于性相无碍之法能知说自在故一一多即入而不坏本二实智出权三无文示文四一说多相五无说之说六一言圆备轮字之义弥伽处释七门门互收八以真收俗九横知无边十竖穷其际。

　　佛子菩萨摩诃萨有十种身无碍用何等为十所谓以一切众生身入己身无碍用以己身入一切众生身无碍用一切佛身入一佛身无碍用一佛身入一切佛身无碍用一切刹入己身无碍用以一身充遍一切三世法示现众生无碍用于一身示现无边身入三昧无碍用于一身示现众生数等身成正觉无碍用于一切众生身现一众生身于一众生身现一切众生身无碍用于一切众生身示现法身于法身示现一切众生身无碍用是为十。

　　第四身无碍用文可知。

　　佛子菩萨摩诃萨有十种愿无碍用何等为十所谓以一切菩萨愿作自愿无碍用以一切佛成菩提愿力示现自成正觉无碍用随所化众生自成阿耨多罗三藐三菩提无碍用于一切无边际劫大愿不断无碍用远离识身不着智身以自在愿现一切身无碍用舍弃自身成满他愿无碍用普教化一切众生而不舍大愿无碍用于一切劫行菩萨行而大愿不断无碍用于一毛孔现成正觉以愿力故充遍一切诸佛国土于不可说不可说世界为一一众生如是示现无碍用说一句法遍一切法界兴大正法云耀解脱电光震实法雷音雨甘露味雨以大愿力充洽一切诸众生界无碍用是为十。

　　第五愿无碍用文并可知。

　　佛子菩萨摩诃萨有十种境界无碍用何等为十所谓在法界境界而不舍众生境界无碍用在佛境界而不舍魔境界无碍用在涅槃境界而不舍生死境界无碍用入一切智境界而不断菩萨种性境界无碍用住寂静境界而不舍散乱境界无碍用住无去无来无戏论无相状无体性无言说如虚空境界而不舍一切众生戏论境界无碍用住诸力解脱境界而不舍一切诸方所境界无碍用入无众生际境界而不舍教化一切众生无碍用住禅定解脱神通明智寂静境界而于一切世界示现受生无碍用住如来一切行庄严成正觉境界而现一切声闻辟支佛寂静威仪无碍用是为十。

　　第六境界无碍谓于此十种胜劣相违境中于胜现劣回转无碍是为菩萨分齐之境文亦可知。

　　佛子菩萨摩诃萨有十种智无碍用何等为十所谓无尽辩才无碍用一切总持无有忘失无碍用能决定知决定说一切众生诸根无碍用于一念中以无碍智知一切众生心之所行无碍用知一切众生欲乐随眠习气烦恼病随应授药无碍用一念能入如来十力无碍用以无碍智知三世一切劫及其中众生无碍用于念念中现成正觉示现众生无有断绝无碍用于一众生想知一切众生业无碍用于一众生音解一切众生语无碍用是为十。

　　第七智无碍前来虽亦有智各从本类摄之今则一向辨其智用然智无若干因法显别以法从智前法无碍以智从法十中初二能化智次三知所化智六上入佛智前六皆权智七八权实无碍智后二事事无碍智。

　　佛子菩萨摩诃萨有十种神通无碍用何等为十所谓于一身示现一切世界身无碍用于一佛众会听受一切佛众会中所说法无碍用于一众生心念中成就不可说无上菩提开悟一切众生心无碍用以一音现一切世界差别言音令诸众生各得解了无碍用一念中现尽前际一切劫所有业果种种差别令诸众生悉得知见无碍用一微尘出现广大佛刹无量庄严无碍用令一切世界具足庄严无碍用普入一切三世无碍用放大法光明现一切诸佛菩提众生行愿无碍用善守护一切天龙夜叉乾闼婆阿修罗迦楼罗紧那罗摩睺罗伽释梵护世声闻独觉菩萨所有如来十力菩萨善根无碍用是为十若诸菩萨得此无碍用则能普入一切佛法。

　　第八神通无碍一无数色身通二天耳三他心四分别言辞五宿住通故度世经名见前世六往一切佛刹通庄严乃是其中别义七未来劫通前已明过去故通举三世八即一切法智通故度世云一切诸佛菩萨所建立行演法光明而照耀之即是法光照佛法也九即天眼度世云知见一切等故谓见有所作而守护之十准晋本云佛子略说菩萨平等观一切诸法通自在此即一切法灭尽三昧通平等寂灭故故度世云菩萨平等寂诸音响则以平夷等御众生今文脱此文中略举故不曲尽大旨不异如十通品辨。

　　佛子菩萨摩诃萨有十种神力无碍用何等为十所谓以不可说世界置一尘中无碍用于一尘中现等法界一切佛刹无碍用以一切大海水置一毛孔周旋往返十方世界而于众生无所触娆无碍用以不可说世界内自身中示现一切神通所作无碍用以一毛系不可数金刚围山持以游行一切世界不令众生生恐怖心无碍用以不可说劫作一劫一劫作不可说劫于中示现成坏差别不令众生心有恐怖无碍用于一切世界现水火风灾种种变坏而不恼众生无碍用一切世界三灾坏时悉能护持一切众生资生之具不令损缺无碍用以一手持不思议世界掷不可说世界之外不令众生有惊怖想无碍用说一切刹同于虚空令诸众生悉得悟解无碍用是为十。

　　第九神力无碍神通多约外用无壅神力多约内有干能故其十中多约一毛含摄等此即身力后是智力若以通摄力十种神力但是一神足通耳既分通力两殊故十通中少说神境。

　　佛子菩萨摩诃萨有十种力无碍用何等为十所谓众生力无碍用教化调伏不舍离故刹力无碍用示现不可说庄严而庄严故法力无碍用令一切身入无身故劫力无碍用修行不断故佛力无碍用觉悟睡眠故行力无碍用摄取一切菩萨行故如来力无碍用度脱一切众生故无师力无碍用自觉一切诸法故一切智力无碍用以一切智成正觉故大悲力无碍用不舍一切众生故是为十。

　　第十力无碍用悲智之力皆无碍故亦有事用无碍从多说之。

　　佛子如是名为菩萨摩诃萨十种无碍用若有得此十无碍用者于阿耨多罗三藐三菩提欲成不成随意无违虽成正觉而亦不断行菩萨行何以故菩萨摩诃萨发大誓愿入无边无碍用门善巧示现故。

　　第四总结成益中欲成不成已得无碍得果不舍因尤显无碍。

　　佛子菩萨摩诃萨有十种游戏何等为十所谓以众生身作刹身而亦不坏众生身是菩萨游戏以刹身作众生身而亦不坏于刹身是菩萨游戏于佛身示现声闻独觉身而不损减如来身是菩萨游戏于声闻独觉身示现如来身而不增长声闻独觉身是菩萨游戏于菩萨行身示现成正觉身而亦不断菩萨行身是菩萨游戏于成正觉身示现修菩萨行身而亦不减成菩提身是菩萨游戏于涅槃界示现生死身而不着生死是菩萨游戏于生死界示现涅槃亦不究竟入于涅槃是菩萨游戏入于三昧而示现行住坐卧一切业亦不舍三昧正受是菩萨游戏在一佛所闻法受持其身不动而以三昧力于不可说诸佛会中各各现身亦不分身亦不起定而闻法受持相续不断如是念念于一一三昧身各出生不可说不可说三昧身如是次第一切诸劫犹可穷尽而菩萨三昧身不可穷尽是菩萨游戏是为十若诸菩萨安住此法则得如来无上大智游戏。

　　第九游戏下三门明无缚无著解脱回向中行彼有百门广显以无缚着解脱成就普贤自在智用今略其三此门任志行成游赏自在次门明境界难量后门明智用干能皆由无缚无著故今初十中摄为五对一依正染净相作而皆不坏本相正显游戏之义如世纵情游戏无损动故他皆仿此二大小乘互现三因果互现四生死涅槃互现五定散自在谓初即定中起用而常定后即用中入定而常用。

　　佛子菩萨摩诃萨有十种境界何等为十所谓示现无边法界门令众生得入是菩萨境界示现一切世界无量妙庄严令众生得入是菩萨境界化往一切众生界悉方便开悟是菩萨境界于如来身出菩萨身于菩萨身出如来身是菩萨境界于虚空界现世界于世界现虚空界是菩萨境界于生死界现涅槃界于涅槃界现生死界是菩萨境界于一众生语言中出生一切佛法语言是菩萨境界以无边身现作一身一身作一切差别身是菩萨境界以一身充满一切法界是菩萨境界于一念中令一切众生发菩提心各现无量身成等正觉是菩萨境界是为十若诸菩萨安住此法则得如来无上大智慧境界。

　　第二境界难量通二种境一即游戏所行之境故晋经名为胜行二即分齐之境谓出没无碍唯菩萨能故十中前三通所行境后七皆分齐境。

　　佛子菩萨摩诃萨有十种力何等为十所谓深心力不杂一切世情故增上深心力不舍一切佛法故方便力诸有所作究竟故智力了知一切心行故愿力一切所求令满故行力尽未来际不断故乘力能出生一切乘而不舍大乘故神变力于一一毛孔中各各示现一切清净世界一切如来出兴世故菩提力令一切众生发心成佛无断绝故转法轮力说一句法悉称一切众生诸根性欲故是为十若诸菩萨安住此法则得诸佛无上一切智十力。

　　第三十力智能十中前七自分力后三胜进力前中初三自利一一向深求故释以不杂二深求佛法佛法即是增上三所作究竟者由有善巧次二利他后二通二利余可知。

　　佛子菩萨摩诃萨有十种无畏。

　　第十十无畏下四门明法界无量回向中行分之为三初门明所回善根次门明法界行体后二门明所成之德今初即是法施善根无畏即说法之德故。

　　何等为十佛子菩萨摩诃萨悉能闻持一切言说作如是念设有众生无量无边从十方来以百千大法而问于我我于彼问不见微少难可答相以不见故心得无畏究竟到彼大无畏岸随其所问悉能酬对断其疑惑无有怯弱是为菩萨第一无畏。

　　十中一闻持无畏。

　　佛子菩萨摩诃萨得如来灌顶无碍辩才到于一切文字言音开示秘密究竟彼岸作如是念设有众生无量无边从十方来以无量法而问于我我于彼问不见微少难可答相以不见故心得无畏究竟到彼大无畏岸随其所问悉能酬对断其疑惑无有恐惧是为菩萨第二无畏。

　　二辩才无畏上二不畏不能答难。

　　佛子菩萨摩诃萨知一切法空离我离我所无作无作者无知者无命者无养育者无补伽罗离蕴界处永出诸见心如虚空作如是念不见众生有微少相能损恼我身语意业何以故菩萨远离我我所故不见诸法有少性相以不见故心得无畏究竟到彼大无畏岸坚固勇猛不可沮坏是为菩萨第三无畏。

　　三二空无畏了达二空不畏妄念。

　　佛子菩萨摩诃萨佛力所护佛力所持住佛威仪所行真实无有变易作如是念我不见有少分威仪令诸众生生诃责相以不见故心得无畏于大众中安隐说法是为菩萨第四无畏。

　　四威仪无缺无畏。

　　佛子菩萨摩诃萨身语意业皆悉清净鲜白柔和远离众恶作如是念我不自见身语意业而有少分可诃责相以不见故心得无畏能令众生住于佛法是为菩萨第五无畏。

　　五三业无过无畏上二不畏外讥。

　　佛子菩萨摩诃萨金刚力士天龙夜叉乾闼婆阿修罗帝释梵王四天王等常随侍卫一切如来护念不舍菩萨摩诃萨作如是念我不见有众魔外道有见众生能来障我行菩萨道少分之相以不见故心得无畏究竟到彼大无畏岸发欢喜心行菩萨行是为菩萨第六无畏。

　　六外护无畏不畏众魔外道。

　　佛子菩萨摩诃萨已得成就第一念根心无忘失佛所悦可作如是念如来所说成菩提道文字句法我不于中见有少分忘失之相以不见故心得无畏受持一切如来正法行菩萨行是为菩萨第七无畏。

　　七正念无畏不畏遗忘。

　　佛子菩萨摩诃萨智慧方便悉已通达菩萨诸力皆得究竟常勤教化一切众生恒以愿心系佛菩提而为悲愍众生故成就众生故于烦恼浊世示现受生种族尊贵眷属圆满所欲从心欢娱快乐而作是念我虽与此眷属聚会不见少相而可贪着废我修行禅定解脱及诸三昧总持辩才菩萨道法何以故菩萨摩诃萨于一切法已得自在到于彼岸修菩萨行誓不断绝不见世间有一境界而能惑乱菩萨道者以不见故心得无畏究竟到彼大无畏岸以大愿力于一切世界示现受生是为菩萨第八无畏。

　　八方便无畏不畏生死如善治船不惧海难(如善治船者即大品经意七地已引)。

　　佛子菩萨摩诃萨恒不忘失萨婆若心乘于大乘行菩萨行以一切智大心势力示现一切声闻独觉寂静威仪作如是念我不自见当于二乘而取出离少分之相以不见故心得无畏到彼无上大无畏岸普能示现一切乘道究竟满足平等大乘是为菩萨第九无畏。

　　九一切智心无畏不畏二乘。

　　佛子菩萨摩诃萨成就一切诸白净法具足善根圆满神通究竟住于诸佛菩提满足一切诸菩萨行于诸佛所受一切智灌顶之记而常化众生行菩萨道作如是念我不自见有一众生应可成熟而不能现诸佛自在而成熟相以不见故心得无畏究竟到彼大无畏岸不断菩萨行不舍菩萨愿随所应化一切众生现佛境界而化度之是为菩萨第十无畏。

　　十具行无畏不畏不能化生。

　　佛子是为菩萨摩诃萨十种无畏若诸菩萨安住此法则得诸佛无上大无畏而亦不舍菩萨无畏。

　　佛子菩萨摩诃萨有十种不共法。

　　第二不共法正明法界行体以称法界起行故不共凡小又悟不由他亦非他共。

　　何等为十佛子菩萨摩诃萨不由他教自然修行六波罗蜜常乐大施不生悭吝恒持净戒无所毁犯具足忍辱心不动摇有大精进未曾退转善入诸禅永无散乱巧修智慧悉除恶见是为第一不由他教随顺波罗蜜道修六度不共法佛子菩萨摩诃萨普能摄受一切众生所谓以财及法而行惠施正念现前和颜爱语其心欢喜示如实义令得悟解诸佛菩提无有憎嫌平等利益是为第二不由他教顺四摄道勤摄众生不共法佛子菩萨摩诃萨善巧回向所谓不求果报回向顺佛菩提回向不着一切世间禅定三昧回向为利益一切众生回向为不断如来智慧回向是为第三不由他教为诸众生发起善根求佛智慧不共法。

　　十中一自利行二化他行三上求行。

　　佛子菩萨摩诃萨到善巧方便究竟彼岸心恒顾复一切众生不厌世俗凡愚境界不乐二乘出离之道不着己乐唯勤化度善能入出禅定解脱于诸三昧悉得自在往来生死如游园观未曾暂起疲厌之心或住魔宫或为释天梵王世主一切生处靡不于中而现其身或于外道众中出家而恒远离一切邪见一切世间文词咒术字印算数乃至游戏歌舞之法悉皆示现无不精巧或时示作端正妇人智慧才能世中第一于诸世间出世间法能问能说问答断疑皆得究竟一切世间出世间事亦悉通达到于彼岸一切众生恒来瞻仰虽现声闻辟支佛威仪而不失大乘心虽念念中示成正觉而不断菩萨行是为第四不由他教方便善巧究竟彼岸不共法。

　　四善巧行于中五一巧离二乘二善能下巧修三昧三往来下巧顺世间四虽现下巧住诸乘五虽念念下巧穷因果。

　　佛子菩萨摩诃萨善知权实双行道智慧自在到于究竟所谓住于涅槃而示现生死知无众生而勤行教化究竟寂灭而现起烦恼住一坚密智慧法身而普现无量诸众生身常入深禅定而示受欲乐常远离三界而不舍众生常乐法乐而现有婇女歌咏嬉戏虽以众相好庄严其身而示受丑陋贫贱之形常积集众善无诸过恶而现生地狱畜生饿鬼虽已到于佛智彼岸而亦不舍菩萨智身菩萨摩诃萨成就如是无量智慧声闻独觉尚不能知何况一切童蒙众生是为第五不由他教权实双行不共法。

　　五双行不共行有标释结可知。

　　佛子菩萨摩诃萨身口意业随智慧行皆悉清净所谓具足大慈永离杀心乃至具足正解无有邪见是为第六不由他教身口意业随智慧行不共法。

　　六三业随智慧行行。

　　佛子菩萨摩诃萨具足大悲不舍众生代一切众生而受诸苦所谓地狱苦畜生苦饿鬼苦为利益故不生劳倦唯专度脱一切众生未曾耽染五欲境界常为精勤灭除众苦是为第七不由他教常起大悲不共法。

　　七悲代他苦行。

　　佛子菩萨摩诃萨常为众生之所乐见梵王帝释四天王等一切众生见无厌足何以故菩萨摩诃萨久远世来行业清净无有过失是故众生见者无厌是为第八不由他教一切众生皆悉乐见不共法。

　　八大慈摄物行。

　　佛子菩萨摩诃萨于萨婆若大誓庄严志乐坚固虽处凡夫声闻独觉险难之处终不退失一切智心明净妙宝佛子如有宝珠名净庄严置泥潦中光色不改能令浊水悉皆澄净菩萨摩诃萨亦复如是虽在凡愚杂浊等处终不失坏求一切智清净宝心而能令彼诸恶众生远离妄见烦恼秽浊得求一切智清净心宝是为第九不由他教在众难处不失一切智心宝不共法。

　　九坚净自他行涅槃春池可于中说(涅槃春池者然此经喻乃有二意一约教说二约理说今引涅槃乃是约教即第二名春池喻经云譬如春时有诸人等在大池浴乘船游戏失琉璃宝没深水中是时诸人悉共入水求觅是宝竞捉瓦石各各自谓得琉璃宝欢喜持出乃知非真是时宝珠犹在水中以珠力故水皆澄清于是大众乃见宝珠故在水下犹如仰观虚空月形是时众中有一智人以方便力安徐入水即得宝珠远公释云此即对前比丘叹昔所解无常苦空无我真法教其甄拣于中先喻后约喻教劝喻中有三一求真取伪喻二欢喜下知伪非真喻三是时下舍伪取真喻上方喻意下约喻教劝比丘文别有四一约初喻呵其取喻经云汝等比丘不应如是修集无常苦无我想不净想等以为宝义如彼诸人各以瓦石而为宝珠二约第三喻教其取真经云汝等应当善学方便在在处处常修我想常乐净想三约第二喻劝知昔伪经云复应当知先所修集四法相貌悉是颠倒四重约第三喻劝修令真经云欲得真实修诸想者如彼智人巧出宝珠谓我想常乐净想关中释云譬如春时有诸人等在大池浴全为设譬使知昔非而学今得是为用也春既可乐又开浴之端而大池清旷濯之甚宜除垢合时寔唯昔说无常想者沐浴来集如林集听本为涤累以譬在大池浴今喻不称故云有诸人等经言乘船游戏者既听致惑遂有失言言迹似漫义曰浮虚而在言先则应前遇听者乘以为宝是泛舟之像离内之外无有实功为游戏也经失琉璃宝没深水中者常与无常理大不偏言兼可珍而必是应获由乘漫乘之为失宝也乖则永隐为深没矣经是时诸人悉共入水求觅是宝者听本应取言旨以从失成求岂曰知之理数然耳求必就说为人入水矣经竞捉瓦石至乃知非真言旨虽俱以乖为隐然一本显譬浮一本蜜譬沉而取者其实非宝为草木瓦有之沉浮皆谓得真莫不欢喜持出于伊字之譬及佛判非明外乃知非也经是时宝珠至水皆澄清于取不得为故在水中于知非为义真旨始现乎语旨现不复浑迹则是珠力使澄清矣经于是大众至虚空月形者既自知谬方见语旨犹在言下明显如月无复有暗而理可仰故如仰观虚空中月也经是时众中至即便得珠如说修行为安徐入水要在修习我常四法而不废替方便之义先修于常然后知无常如是得成在我岂非智哉经不应修习无常等想乃至而为宝珠者合也譬中已悉故略合耳昔修都非而以为是似彼痴人也经汝等应当善学方便在在处处常修我想常乐净想者处处常修此四法者必以得之为方便也经复应当知先所修习四法相貌悉是颠倒者知是则知非知非则知是对观然后无惑矣经欲得真实修诸想者如彼智人巧出宝珠所谓我想常乐净想者要常修得我常乐净然后都得真实如彼智人也上生公释远师大同而不委此此上约权实教旨故引涅槃若直就经宜用心观约理以说经中初法次喻后合以一切智清净妙法而为宝者具三德故明为般若净即解脱妙为法身即体之智曰明即照之寂为净斯一不二为法身体妙之至也凡夫如泥二乘有浅智如潦光色不改不坏自心令浊水清即是利他远见烦恼异于凡夫求一切智异于二乘故非凡夫行非贤圣行是菩萨行也)。

　　佛子菩萨摩诃萨成就自觉境界智无师自悟究竟自在到于彼岸离垢法缯以冠其首而于善友不舍亲近于诸如来常乐尊重是为第十不由他教得最上法不离善知识不舍尊重佛不共法。

　　十位满常修行。

　　佛子是为菩萨摩诃萨十种不共法若诸菩萨安住其中则得如来无上广大不共法。

　　佛子菩萨摩诃萨有十种业何等为十所谓一切世界业悉能严净故一切诸佛业悉能供养故一切菩萨业同种善根故一切众生业悉能教化故一切未来业尽未来际摄取故一切神力业不离一世界遍至一切世界故一切光明业放无边色光明一一光中有莲华座各有菩萨结跏趺坐而显现故一切三宝种不断业诸佛灭后守护住持诸佛法故一切变化业于一切世界说法教化诸众生故一切加持业于一念中随诸众生心之所欲皆为示现令一切愿悉成满故是为十若诸菩萨安住此法则得如来无上广大业。

　　第三十种业下二门明所成之德中先明业用十句可知。

　　佛子菩萨摩诃萨有十种身何等为十所谓不来身于一切世间不受生故不去身于一切世间求不得故不实身一切世间如实得故不虚身以如实理示世间故不尽身尽未来际无断绝故坚固身一切众魔不能坏故不动身众魔外道不能动故具相身示现清净百福相故无相身法相究竟悉无相故普至身与三世佛同一身故是为十若诸菩萨安住此法则得如来无上无尽之身。

　　后门十身显得其体然若身若业皆同法界无量略举十耳此中十身与第九行十身大同小异谓此不来不去即彼不生不灭不实不虚即彼不实不妄不尽坚固即彼不迁不坏不迁则横无迁变不尽则竖说无穷此中不动即彼一相故文殊般若云不动法界法界即一相由得一相魔不能动此具相身即彼入一切世界诸趣身无相名同普至身即彼入一切世界非趣身余如十行中辨。

　　上来回向位竟。

　　佛子菩萨摩诃萨有十种身业何等为十所谓一身充满一切世界身业于一切众生前悉能示现身业于一切趣悉能受生身业游行一切世界身业往诣一切诸佛众会身业能以一手普覆一切世界身业能以一手磨一切世界金刚围山碎如微尘身业于自身中现一切佛刹成坏示于众生身业以一身容受一切众生界身业于自身中普现一切清净佛刹一切众生于中成道身业是为十若诸菩萨安住此法则得如来无上佛业悉能觉悟一切众生。

　　大文第五十种身业下有五十门答五十问明十地位中行相古德分四初十二门明十地中三业殊胜行寄在初地二从十种勤修下九门明造修离障行寄二三地三从十种离生道下九门明造修纯熟行寄在四地已上位四从十种足下二十门报相圆满行寄八地已上位此释犹稍近文亦未尽理今亦依次分配十地初地十门次八渐略文势尔故谓二地六门三四各五门五二六一七八各三九地二门十地十三门至文当知今初十门明欢喜地中行若粗相分总为三段初二约身次四辨语后四明意总显彼地三业殊胜若顺彼文且分为二初九明初住地中行后一明安住地中行前中分四初六门明依何身次心一门辨以何因三发心门明为何义四周遍门显有何相今初分二前二约身辨身后四就语辨身语属身故皆是深种善根之所摄故今初分二此门约色身业用明身十句可知。

　　佛子菩萨摩诃萨复有十种身何等为十所谓诸波罗蜜身悉正修行故四摄身不舍一切众生故大悲身代一切众生受无量苦无疲厌故大慈身救护一切众生故福德身饶益一切众生故智慧身与一切佛身同一性故法身永离诸趣受生故方便身于一切处现前故神力身示现一切神变故菩提身随乐随时成正觉故是为十若诸菩萨安住此法则得如来无上大智慧身。

　　后十种身约法门自体明身故但云身十中度摄福智等即前深种善根集助道等互有影略。

　　佛子菩萨摩诃萨有十种语何等为十所谓柔软语使一切众生皆安隐故甘露语令一切众生悉清凉故不诳语所有言说皆如实故真实语乃至梦中无妄语故广大语一切释梵四天王等皆尊敬故甚深语显示法性故坚固语说法无尽故正直语发言易了故种种语随时示现故开悟一切众生语随其欲乐令解了故是为十若诸菩萨安住此法则得如来无上微妙语。

　　二就语辨身中四门皆是所种善根是知彼文虽无义已含有若全异彼岂为彼行若全同彼何须重说故彼文节节皆云若广说者不可穷尽小异何疑四门即分为四初十种语明语体用若约遮释十中初一离恶口二离两舌次二离妄语一粗二细余六离𦂶语若约表释十种各显一德。

　　佛子菩萨摩诃萨有十种净修语业何等为十所谓乐听闻如来音声净修语业乐闻说菩萨功德净修语业不说一切众生不乐闻语净修语业真实远离语四过失净修语业欢喜踊跃赞叹如来净修语业如来塔所高声赞佛如实功德净修语业以深净心施众生法净修语业音乐歌颂赞叹如来净修语业于诸佛所听闻正法不惜身命净修语业舍身承事一切菩萨及诸法师而受妙法净修语业是为十。

　　二十种净修语显语净因初二摄法次二离过次二摄善次二法施后二求法行由此十事能令语净。

　　若菩萨摩诃萨以此十事净修语业则得十种守护何等为十所谓天王为首一切天众而为守护龙王为首一切龙众而为守护夜叉王为首乾闼婆王为首阿修罗王为首迦楼罗王为首紧那罗王为首摩睺罗伽王为首梵王为首一一皆与自己徒众而为守护如来法王为首一切法师皆悉守护是为十。

　　三十王守护即净语之果发其言善幽𡨋应之况其人乎然地经中善知识善护意通由诸善不独由语故度世经亦不蹑前。

　　佛子菩萨摩诃萨得此守护已则能成办十种大事何等为十所谓一切众生皆令欢喜一切世界悉能往诣一切诸根皆能了知一切胜解悉令清净一切烦恼皆令除断一切习气皆令舍离一切欲乐皆令明洁一切深心悉使增长一切法界悉令周遍一切涅槃普令明见是为十。

　　四十种大事案经即内善外护故能成所作然即地经善集白法善净深心等余句中义亦不独蹑于语然皆蹑者以语例余于理无爽十句并通二利文相亦显。

　　佛子菩萨摩诃萨有十种心何等为十所谓如大地心能持能长一切众生诸善根故如大海心一切诸佛无量无边大智法水悉流入故如须弥山王心置一切众生于出世间最上善根处故如摩尼宝王心乐欲清净无杂染故如金刚心决定深入一切法故如金刚围山心诸魔外道不能动故如莲华心一切世法不能染故如优昙钵华心一切劫中难值遇故如净日心破暗障故如虚空心不可量故是为十若诸菩萨安住其中则得如来无上大清净心。

　　第二十种心者明以何因以大悲为首荷负一切等故十中一荷负心心如大地荷四重任故二深广心包含无外故三胜心四净心五利六坚七无染八希有九智慧十无边并语心体也。

　　佛子菩萨摩诃萨有十种发心何等为十所谓发我当度脱一切众生心发我当令一切众生除断烦恼心发我当令一切众生消灭习气心发我当断除一切疑惑心发我当除灭一切众生苦恼心发我当除灭一切恶道诸难心发我当敬顺一切如来心发我当善学一切菩萨所学心发我当于一切世间一一毛端处现一切佛成正觉心发我当于一切世界击无上法鼓令诸众生随其根欲悉得悟解心是为十若诸菩萨安住其中则得如来无上大发起能事心。

　　第三十种发心者明为何义为上求下化故发起胜用十句可知。

　　佛子菩萨摩诃萨有十种周遍心何等为十所谓周遍一切虚空心发意广大故周遍一切法界心深入无边故周遍一切三世心一念悉知故周遍一切佛出现心于入胎诞生出家成道转法轮般涅槃悉明了故周遍一切众生心悉知根欲习气故周遍一切智慧心随顺了知法界故周遍一切无边心知诸幻网差别故周遍一切无生心不得诸法自性故周遍一切无碍心不住自心他心故周遍一切自在心一念普现成佛故是为十若诸菩萨安住其中则得无量无上佛法周遍庄严。

　　第四十种周遍心明有何相以过凡夫地入真如法中故十中一总明悲广智大旷若虚空二智契深极余皆可知。

　　佛子菩萨摩诃萨有十种根何等为十所谓欢喜根见一切佛信不坏故希望根所闻佛法皆悟解故不退根一切作事皆究竟故安住根不断一切菩萨行故微细根入般若波罗蜜微妙理故不休息根究竟一切众生事故如金刚根证知一切诸法性故金刚光焰根普照一切佛境界故无差别根一切如来同一身故无碍际根深入如来十种力故是为十若诸菩萨安住其中则得如来无上大智圆满根。

　　第二十种根即安住地中行由前初住之行令此胜用增上皆光显故名之为根十中分三初一信成就次六修行成就于中初句乐欲根即近安乐法多闻能正观故二不退者即不著名利于三昧中亦无爱着及贪求故三安住者万行念念现前故四五悲智不断上皆教道六即证道之修后三即回向成就一总求一切地智故即金刚智照彻法性故二别求法身三求功德身谓十力等。

　　佛子菩萨摩诃萨有十种深心何等为十所谓不染一切世间法深心不杂一切二乘道深心了达一切佛菩提深心随顺一切智智道深心不为一切众魔外道所动深心净修一切如来圆满智深心受持一切所闻法深心不着一切受生处深心具足一切微细智深心修一切诸佛法深心是为十若诸菩萨安住其中则得一切智无上清净深心。

　　第二十种深心下六门明第二地中行于中二初二门明发起净十种深心后四门自体净今初前门自分直明深心后门胜进加以增上今初晋经及论皆名直心者然深心有二义一于法殷重名深即乐修善行二契理名深深入理故若语直心但有后义正念真如法故今文具二初由契理二由修行次七广上契理后一显前修行。

　　佛子菩萨摩诃萨有十种增上深心何等为十所谓不退转增上深心积集一切善根故离疑惑增上深心解一切如来密语故正持增上深心大愿大行所流故最胜增上深心深入一切佛法故为主增上深心一切佛法自在故广大增上深心普入种种法门故上首增上深心一切所作成办故自在增上深心一切三昧神通变化庄严故安住增上深心摄受本愿故无休息增上深心成熟一切众生故是为十若诸菩萨安住此法则得一切诸佛无上清净增上深心。

　　二增上深心即胜进上求增殷重故十句亦四初门乐修善行二标契理次三成上离疑一出所因二彰所入三成德自在后五成上积集善根。

　　佛子菩萨摩诃萨有十种勤修何等为十所谓布施勤修悉舍一切不求报故持戒勤修头陀苦行少欲知足无所欺故忍辱勤修离自他想忍一切恶毕竟不生恚害心故精进勤修身语意业未曾散乱一切所作皆不退转至究竟故禅定勤修解脱三昧出现神通离一切欲烦恼𨷖诤诸眷属故智慧勤修修习积聚一切功德无厌倦故大慈勤修知诸众生无自性故大悲勤修知诸法空普代一切众生受苦无疲厌故觉悟如来十力勤修了达无碍示众生故不退法轮勤修转至一切众生心故是为十若诸菩萨安住此法则得如来无上大智慧勤修。

　　第二十种勤修下四门明自体净中行彼约别地之行但明于戒而有三聚今文分二初一门通修十度即摄善法戒律仪亦在其中以地相望是修位之首故特名勤修晋经名方便方便修起故。

　　佛子菩萨摩诃萨有十种决定解何等为十所谓最上决定解种植尊重善根故庄严决定解出生种种庄严故广大决定解其心未曾狭劣故寂灭决定解能入甚深法性故普遍决定解发心无所不及故堪任决定解能受佛力加持故坚固决定解摧破一切魔业故明断决定解了知一切业报故现前决定解随意能现神通故绍隆决定解一切佛所得记故自在决定解随意随时成佛故是为十若诸菩萨安住此法则得如来无上决定解。

　　二决定解下三门明饶益有情戒中行此门总显智于诸善决起胜解地经约戒但解十善晋经名乐修由有决解故乐修习。

　　佛子菩萨摩诃萨有十种决定解知诸世界何等为十所谓知一切世界入一世界知一世界入一切世界知一切世界一如来身一莲华座皆悉周遍知一切世界皆如虚空知一切世界具佛庄严知一切世界菩萨充满知一切世界入一毛孔知一切世界入一众生身知一切世界一佛菩提树一佛道场皆悉周遍知一切世界一音普遍令诸众生各别了知心生欢喜是为十若诸菩萨安住此法则得如来无上佛刹广大决定解。

　　二解世界。

　　佛子菩萨摩诃萨有十种决定解知众生界何等为十所谓知一切众生界本性无实知一切众生界悉入一众生身知一切众生界悉入菩萨身知一切众生界悉入如来藏知一众生身普入一切众生界知一切众生界悉堪为诸佛法器知一切众生界随其所欲为现释梵护世身知一切众生界随其所欲为现声闻独觉寂静威仪知一切众生界为现菩萨功德庄严身知一切众生界为现如来相好寂静威仪开悟众生是为十若诸菩萨安住此法则得如来无上大威力决定解。

　　三解众生文相并显。

　　大方广佛华严经疏钞会本第五十六

　　音释

　　迫隘

　　(迫博陌切狭也隘乌廨切陋也)。

　　娆

　　(而沼切乱也)。

　　酬

　　(市流切以言答也)。

　　诃责

　　(诃虎何切怒言也)。

　　憎嫌

　　(嫌户兼切)。

　　丑陋

　　(丑昌九切恶也陋音漏鄙也)。

　　泥潦

　　(潦鲁皓切路上流水也)。

　　缯

　　(疾陵切帛也)。

　　级

　　(居立切阶级也)。

　　壅

　　(委勇切塞也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第五十七之一　刑八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨有十种习气何等为十所谓菩提心习气善根习气教化众生习气见佛习气于清净世界受生习气行习气愿习气波罗蜜习气思惟平等法习气种种境界差别习气是为十若诸菩萨安住此法则永离一切烦恼习气得如来大智习气非习气智。

　　第三十种习气下五门明三地中行分二前二门明能起厌行后三门即所起厌行前中二此门明熏习成气后门增盛摄取今初由此地厌伏烦恼故于诸行积集熏成气分方能究竟断伏烦恼故名习气十中一行本气二成行气三下化四上见五受生六大行七十愿八十度九理智十量智。

　　佛子菩萨摩诃萨有十种取以此不断诸菩萨行何等为十所谓取一切众生界究竟教化故取一切世界究竟严净故取如来修菩萨行为供养故取善根积集诸佛相好功德故取大悲灭一切众生苦故取大慈与一切众生一切智乐故取波罗蜜积集菩萨诸庄严故取善巧方便于一切处皆示现故取菩提得无碍智故略说菩萨取一切法于一切处悉以明智而现了故是为十若诸菩萨安住此取则能不断诸菩萨行得一切如来无上无所取法。

　　二十种取者明增盛摄取故晋经名炽然由前积习爱乐得增上故。

　　佛子菩萨摩诃萨有十种修何等为十所谓修诸波罗蜜修学修慧修义修法修出离修示现修勤行匪懈修成等正觉修转正法轮是为十若诸菩萨安住其中则得无上修修一切法。

　　第二十种修下三门明所起厌行即分为三此门正显修行前八修因后二修果。

　　佛子菩萨摩诃萨有十种成就佛法何等为十所谓不离善知识成就佛法深信佛语成就佛法不谤正法成就佛法以无量无尽善根回向成就佛法信解如来境界无边际成就佛法知一切世界境界成就佛法不舍法界境界成就佛法远离诸魔境界成就佛法正念一切诸佛境界成就佛法乐求如来十力境界成就佛法是为十若诸菩萨安住此法则得成就如来无上大智慧。

　　第二成就佛法明修成胜缘依托此十能成就故。

　　佛子菩萨摩诃萨有十种退失佛法应当远离何等为十所谓轻慢善知识退失佛法畏生死苦退失佛法厌修菩萨行退失佛法不乐住世间退失佛法耽着三昧退失佛法执取善根退失佛法诽谤正法退失佛法断菩萨行退失佛法乐二乘道退失佛法嫌恨诸菩萨退失佛法是为十若诸菩萨远离此法则入菩萨离生道。

　　第三十种退失明修行离过别举十过总令远离文并可知。

　　佛子菩萨摩诃萨有十种离生道何等为十所谓出生般若波罗蜜而恒观察一切众生是为一远离诸见而度脱一切见缚众生是为二不念一切相而不舍一切著相众生是为三超过三界而常在一切世界是为四永离烦恼而与一切众生共居是为五得离欲法而常以大悲哀愍一切着欲众生是为六常乐寂静而恒示现一切眷属是为七离世间生而死此生彼起菩萨行是为八不染一切世间法而不断一切世间所作是为九诸佛菩提已现其前而不舍菩萨一切愿行是为十佛子是为菩萨摩诃萨十种离生道出离世间不与世共而亦不杂二乘之行若诸菩萨安住此法则得菩萨决定法。

　　第四离生道下五门明四地中行分三初此门明清净对治修行增长因次门明其清净后三门明对治修行增长(初门明等彼有四分今具其三但略无果果非正地故然诸门一一皆与彼本分相应有不晓者寻前自了)今初前三地寄同世间有见等惑犹如生食在腹四地寄同出世对治清净能离彼生谓离有为行故得无生故显行纯熟离生涩故广如婆沙今是彼清净对治之因故名为道地经有十法明门初是观察众生今但广斯一句余略不具结云不杂二乘者以于十句双行而修故不同二乘见道离生矣(结云已下四拣大异小然此中离生有二一离却生二离生涩生此亦有二一从无之有曰生二生长名生余并可思)。

　　佛子菩萨摩诃萨有十种决定法何等为十所谓决定于如来种族中生决定于诸佛境界中住决定了知菩萨所作事决定安住诸波罗蜜决定得预如来众会决定能显如来种性决定安住如来力决定深入佛菩提决定与一切如来同一身决定与一切如来所住无有二是为十。

　　第二决定法者明其清净上明能离今显所得以得出世决定法故故彼文云得彼内法生如来家十中前五自分后五胜进。

　　佛子菩萨摩诃萨有十种出生佛法道何等为十所谓随顺善友是出生佛法道同种善根故深心信解是出生佛法道知佛自在故发大誓愿是出生佛法道其心宽广故忍自善根是出生佛法道知业不失故一切劫修行无厌足是出生佛法道尽未来际故阿僧祇世界皆示现是出生佛法道成熟众生故不断菩萨行是出生佛法道增长大悲故无量心是出生佛法道一念遍一切虚空界故殊胜行是出生佛法道本所修行无失坏故如来种是出生佛法道令一切众生乐发菩提心以一切善法资持故是为十若诸菩萨安住此法则得大丈夫名号。

　　第三出生佛法下三门明对治修行增长于中分二先二门明修行增长后一门明修行对治今初亦二此门正明增长后门显立胜名今初从缘出生即增长义亦犹出息增长其多十中初二顺人信法次二愿智不虚次二时处广长次二无间普遍后二胜行摄生。

　　佛子菩萨摩诃萨有十种大丈夫名号何等为十所谓名为菩提萨埵菩提智所生故名为摩诃萨埵安住大乘故名为第一萨埵证第一法故名为胜萨埵觉悟胜法故名为最胜萨埵智慧最胜故名为上萨埵起上精进故名为无上萨埵开示无上法故名为力萨埵广知十力故名为无等萨埵世间无比故名为不思议萨埵一念成佛故是为十若诸菩萨得此名号则成就菩萨道。

　　二丈夫名号即立胜名由德行内增故嘉名外立十中前四从境立名五六约当体受名上皆自利七八利他九通显胜具二利故上皆自分因名后一胜进果称上皆随德假名故瑜伽四十六明菩萨随德假名有十六种初名菩提萨埵十六名为法师显扬第八庄严论十二皆同此说又商主天子经五义立名恐繁不会(瑜伽四十六者彼论云一切菩萨当知复有如是等类无有差别随德假名所谓名为菩提萨埵摩诃萨埵成就觉慧最上照明最胜真子最胜住持普能降伏最胜萌芽亦名勇健亦名最胜亦名商主亦名大名称亦名怜愍亦名大福亦名自在亦名法师如是十方无边无际诸世界中无边菩萨当知乃至内德各别无量无边假立相号释曰下引二论与此全同一二小异义无以别又商主者一于菩提分住持入故故名菩提萨埵二入大乘故满大乘智故故名摩诃萨埵三不可求法智德入故故名最胜萨埵四不与烦恼共住为诸众生灭烦恼故𤼵精进故故名净萨埵五令诸众生行净道故故名极净萨埵)。

　　佛子菩萨摩诃萨有十种道何等为十所谓一道是菩萨道不舍独一菩提心故二道是菩萨道出生智慧及方便故三道是菩萨道行空无相无愿不着三界故四行是菩萨道忏除罪障随喜福德恭敬尊重劝请如来善巧回向无休息故五根是菩萨道安住净信坚固不动起大精进所作究竟一向正念无异攀缘巧知三昧入出方便善能分别智慧境界故六通是菩萨道所谓天眼悉见一切世界所有众色知诸众生死此生彼故天耳悉闻诸佛说法受持忆念广为众生随根演畅故他心智能知他心自在无碍故宿命念忆知过去一切劫数增长善根故神足通随所应化一切众生种种为现令乐法故漏尽智现证实际起菩萨行不断绝故七念是菩萨道所谓念佛于一毛孔见无量佛开悟一切众生心故念法不离一如来众会于一切如来众会中亲承妙法随诸众生根性欲乐而为演说令悟入故念僧恒相续见无有休息于一切世间见菩萨故念舍了知一切菩萨舍行增长广大布施心故念戒不舍菩提心以一切善根回向众生故念天常忆念兜率陀天宫一生补处菩萨故念众生智慧方便教化调伏普及一切无间断故随顺菩提八圣道是菩萨道所谓行正见道远离一切诸邪见故起正思惟舍妄分别心常随顺一切智故常行正语离语四过顺圣言故恒修正业教化众生令调伏故安住正命头陀知足威仪审正随顺菩提行四圣种一切过失皆永离故起正精进勤修一切菩萨苦行入佛十力无𦊱碍故心常正念悉能忆持一切言音除灭世间散动心故心常正定善入菩萨不思议解脱门于一三昧中出生一切诸三昧故入九次第定是菩萨道所谓离欲恚害而以一切语业说法无碍灭除觉观而以一切智觉观教化众生舍离喜爱而见一切佛心大欢喜离世间乐而随顺出世菩萨道乐从此不动入无色定而亦不舍欲色受生虽住灭一切想受定而亦不息菩萨行故学佛十力是菩萨道所谓善知是处非处智善知一切众生去来现在业报因果智善知一切众生上中下根不同随宜说法智善知一切众生种种无量性智善知一切众生软中上解差别令入法方便智遍一切世间一切刹一切三世一切劫普现如来形相威仪而亦不舍菩萨所行智善知一切诸禅解脱及诸三昧若垢若净时与非时方便出生诸菩萨解脱门智知一切众生于诸趣中死此生彼差别智于一念中悉知三世一切劫数智善知一切众生乐欲诸使惑习灭尽智而不舍离诸菩萨行是为十若诸菩萨安住此法则得一切如来无上巧方便道。

　　第二有十种道明修行对治地经寄位广明三十七品今约实位故增数显十皆为对治并是正道十中前二后一名义皆不共三道则名义俱共四道至九名共小乘义唯实教前三可知言义唯实者故四行云善巧回向无休息故五根定根知三昧入出六通天眼见死此生彼七六念成七加念众生为大悲故亦是广七觉中一念觉故余例此知八正思惟顺一切智九次第定皆寂用双行初禅离欲恚害而逆化众生亦用欲等言说故云一切语业二禅虽无觉观不坏净觉以为说因三禅离喜而生法喜四禅离乐而受解脱道乐从此不动下明四无色定但总相显胜虽住灭下即灭尽定此定虽尽灭诸不恒行心心所法及灭恒行染污一分而以厌患想受为先故名灭想受定由非想地犹有细想是舍受故今实教明即受等性灭故不息菩萨行是以七地云能念念入亦念念起等余如三地及七地中辨十力中六遍一切下是一切至处道智八是天眼九是宿命今三世悉知况乎宿命余如初会中辨(义唯实教者总生下六段四以回向无休为实五以定知三昧出入为实六通天眼但见三千等三明十力方见过未今见死此生彼便同力义非是实教无此义耳七以加悲念众生为实又云亦是广七觉中一念觉者地经约道品明对治今五根八正即是道品此广念觉兼有七觉则与前文影略明耳八正中以顺一切智异于二乘为实九定权实双行为实如初禅离欲恚害是实而能逆化是涉权故异权小之九定也下并可思对前三地九次第定则知此中权实双行以实教定故下指前文)。

　　佛子菩萨摩诃萨有无量道无量助道无量修道无量庄严道。

　　第五无量道下二门明五地中行分二此门明胜慢对治中行后门明后二分中行今初分二先总标四门以此四门同显道义义皆无量类例相从故总标之约义须分故后二属后(以此四门下出经总标所以约义须分下出䟽别配所以四中前二是五地修道为六地庄严道是七地故云约义须分后二属后恐是译人一时标耳)。

　　佛子菩萨摩诃萨有十种无量道何等为十所谓虚空无量故菩萨道亦无量法界无边故菩萨道亦无量众生界无尽故菩萨道亦无量世界无际故菩萨道亦无量劫数不可尽故菩萨道亦无量一切众生语言法无量故菩萨道亦无量如来身无量故菩萨道亦无量佛音声无量故菩萨道亦无量如来力无量故菩萨道亦无量一切智智无量故菩萨道亦无量是为十。

　　二从佛子下别明初门谓十平等心及随如道行皆是菩萨正道所游路故以触境皆如道无不在况虚空等十一一无量道岂有涯十中前四各一无量后四皆佛界无量语言亦属众生亦是调伏界无量劫数即竖论无量余七横论无量虚空亦横亦竖法界非横非竖虚空法界约无分量余八广多无量兼无分量(十中前四者会五无量界也)。

　　佛子菩萨摩诃萨有十种无量助道所谓如虚空界无量菩萨集助道亦无量如法界无边菩萨集助道亦无边如众生界无尽菩萨集助道亦无尽如世界无际菩萨集助道亦无际如劫数说不可尽菩萨集助道亦一切世间说不能尽如众生语言法无量菩萨集助道出生智慧知语言法亦无量如如来身无量菩萨集助道遍一切众生一切刹一切世一切劫亦无量如佛音声无量菩萨出一言音周遍法界一切众生无不闻知故所集助道亦无量如佛力无量菩萨承如来力积集助道亦无量如一切智智无量菩萨积集助道亦如是无有量是为十若诸菩萨安住此法则得如来无量智慧。

　　二无量助道即不住道行胜及彼果胜中行以智契如是谓正道万行资缘皆为助道此二合行名不住道今以圆融之修无不契如并为正道皆互相资并为助道故举虚空等十不异前章然正道不随事转同称无量助道随事故随所等事名无边无尽等(二无量下䟽文有四一显前文然彼有三分一胜慢对治二不住道行胜三彼果胜上十平等是治他地慢随如道即治自地慢俱是第一分今此即二三两分以智契如下二释成不住道义便仍释前正道今以圆融下三通难释成难云今是助道岂是不住道行胜等中行耶故答云俱为正道并为助道则助道中已有正道故得合为不住道耳然正下复有问言既俱互通那得经中分成二名故答云虽则互通而文之中密已拣异则显文中同用空等显互通义随事不隐显二别义)。

　　佛子菩萨摩诃萨有十种无量修道何等为十所谓不来不去修身语意业无动作故不增不减修如本性故非有非无修无自性故如幻如梦如影如响如镜中像如热时焰如水中月修离一切执着故空无相无愿无作修明见三界而集福德不休息故不可说无言说离言说修远离施设安立法故不坏法界修智慧现知一切法故不坏真如实际修普入真如实际虚空际故广大智慧修诸有所作力无尽故住如来十力四无所畏一切智智平等修现见一切法无疑惑故是为十若诸菩萨安住此法则得如来一切智无上善巧修。

　　第六无量修道一门明六地中行般若现前为真修故无去来等即十平等等故十中前四即胜慢对治中行摄十平等后六即彼果胜中行不住道行胜十种观缘彼已广故此略不明(第六无量下文四一显修道是六地所由无去来下显其同相上显义同此显文同)四中前三约法后一约喻法中彼从别义开成前八今总明之一不起心二称本性三遣修相亦可配三性三无性如理思之四举七喻通显无著亦可配三性者如初来去即遍计所执性以不不之即相无自性性下二以依他圆成对生无自性性胜义无自性性可以意得四举七喻者七喻全同彼文论释云此明遣我非有相而有二释一者前七句以无破有七喻以有遣无令不着无故二者例同于前亦以无遣有故云我非有相幻梦影像不坏虚相取不可得后六中五虽证三空而集福德六不着教法不可说者理圆言偏言不能诠故无言说者性无言故离言说者忘言方会故七不坏事法界八不坏真如理九总明权实之智故力无尽上皆自分修十即胜进修(四中下随文别释于中有二先释十平等言云彼从别义开成前八者一无相故二无体三无生四无成五本来清净六无戏论七无取舍八寂静故平等今总明之下略有三义一不起心者约定故经释云无动作故二称本性约观智了本性心境𡨋故故经释云如本性故三遣修相者即上二修亦不立故释云无自性故)。

　　佛子菩萨摩诃萨有十种庄严道。

　　第七庄严道下三门明七地中行分三初门明权实双行次门明念念进趣后门取授自在今初即彼地中乐无作行对治十种方便智及双行果发起胜行中行以权实交饰故曰庄严。

　　何等为十佛子菩萨摩诃萨不离欲界入色界无色界禅定解脱及诸三昧亦不因此而受彼生是为第一庄严道智慧现前入声闻道不以此道而取出离是为第二庄严道智慧现前入辟支佛道而起大悲无有休息是为第三庄严道虽有人天眷属围绕百千婇女歌舞侍从未曾暂舍禅定解脱及诸三昧是为第四庄严道与一切众生受诸欲乐共相娱乐乃至未曾于一念间舍离菩萨平等三昧是为第五庄严道。

　　列中前五自行无染。

　　已到一切世间彼岸于诸世法悉无所著而亦不舍度众生行是为第六庄严道。

　　次四随有摄化一无染而化。

　　安住正道正智正见而能示入一切邪道不取为实不执为净令彼众生远离邪法是为第七庄严道。

　　二处正入邪。

　　常善护持如来净戒身语意业无诸过失为欲教化犯戒众生示行一切凡愚之行虽已具足清净福德住菩萨趣而示生于一切地狱畜生饿鬼及诸险难贫穷等处令彼众生皆得解脱而实菩萨不生彼趣是为第八庄严道。

　　三持犯权实。

　　不由他教得无碍辩智慧光明普能照了一切佛法为一切如来神力所持与一切诸佛同一法身成就一切坚固大人明净密法安住一切平等诸乘诸佛境界皆现其前具足一切世智光明照见一切诸众生界能为众生作知法师而示求正法未曾休息虽实与众生作无上师而示行尊敬阇黎和尚何以故菩萨摩诃萨善巧方便住菩萨道随其所应皆为示现是为第九庄严道。

　　四人法权实。

　　善根具足诸行究竟一切如来所共灌顶到一切法自在彼岸无碍法缯以冠其首其身遍至一切世界普现如来无碍之身于法自在最上究竟转于无碍清净法轮一切菩萨自在之法皆已成就而为众生故于一切国土示现受生与三世诸佛同一境界而不废菩萨行不舍菩萨法不懈菩萨业不离菩萨道不弛菩萨仪不断菩萨取不息菩萨巧方便不绝菩萨所作事不厌菩萨生成用不止菩萨住持力何以故菩萨欲疾证阿耨多罗三藐三菩提观一切智门修菩萨行无休息故是为第十庄严道。

　　十总显因果权实于中三初因圆示缺示现受生是因未满故次与三世下同果境界而不舍因因有十句行通二利法即教法业谓利他道谓正智仪谓制听取即愿求巧谓权变上皆所作事总语因体生成用者即因成大用住持力者长用不绝后何以下征释可知。

　　若诸菩萨安住此法则得如来无上大庄严道亦不舍菩萨道。

　　佛子菩萨摩诃萨有十种足何等为十所谓持戒足殊胜大愿悉成满故精进足集一切菩提分法不退转故神通足随众生欲令欢喜故神力足不离一佛刹往一切佛刹故深心足愿求一切殊胜法故坚誓足一切所作咸究竟故随顺足不违一切尊者教故乐法足闻持一切佛所说法不疲懈故法雨足为众演说无怯弱故修行足一切诸恶悉远离故是为十若诸菩萨安住此法则得如来无上最胜足若一举步悉能遍至一切世界。

　　二十足明念念进趣行即彼障对治中修行无量种及双行分中菩提分差别等十中初二约行一戒二进次二约通一总二别次二约心一愿二誓次二约法一顺二持后二约德一演二伏。

　　佛子菩萨摩诃萨有十种手何等为十所谓深信手于佛所说一向忍可究竟受持故布施手有来求者随其所欲皆令充满故先意问讯手舒展右掌相迎引故供养诸佛手集众福德无疲厌故多闻善巧手悉断一切众生疑故令超三界手授与众生㧞出欲泥故置于彼岸手四暴流中救溺众生故不吝正法手所有妙法悉以开示故善用众论手以智慧药灭身心病故恒持智宝手开法光明破烦恼闇故是为十若诸菩萨安住此法则得如来无上手普覆十方一切世界。

　　三十种手明取授自在行即双行分中能作大义十中初一约取谓念念中修习一切佛法向佛智故余九约授于中前五明四摄一布施二爱语三四皆利行五即同事共一手作而㧞出故后四即四家一苦清净故二示诸谛故三般若力故四舍烦恼故。

　　佛子菩萨摩诃萨有十种腹何等为十所谓离谄曲腹心清净故离幻伪腹性质直故不虚假腹无险诐故无欺夺腹于一切物无所贪故断烦恼腹具智慧故清净心腹离诸恶故观察饮食腹念如实法故观察无作腹觉悟缘起故觉悟一切出离道腹善成熟深心故远离一切边见垢腹令一切众生得入佛腹故是为十若诸菩萨安住此法则得如来无上广大腹悉能容受一切众生。

　　第八十腹下三门明第八地中行以内证无生故皆约内事明内德圆满即分为三初门明含容清净德即彼集地分中无住道清净等故及净忍分中得无生故亦是得胜行分中离一切贪着等故世人之腹多含秽恶今此十中前六明恶无不离七八九三明善无不积若能如是凡即佛腹。

　　佛子菩萨摩诃萨有十种藏何等为十所谓不断佛种是菩萨藏开示佛法无量威德故增长法种是菩萨藏出生智慧广大光明故住持僧种是菩萨藏令其得入不退法轮故觉悟正定众生是菩萨藏善随其时不逾一念故究竟成熟不定众生是菩萨藏令因相续无有间断故为邪定众生发起大悲是菩萨藏令未来因悉得成就故满佛十力不可坏因是菩萨藏具降伏魔军无对善根故最胜无畏大师子吼是菩萨藏令一切众生皆欢喜故得佛十八不共法是菩萨藏智慧普入一切处故普了知一切众生一切刹一切法一切佛是菩萨藏于一念中悉明见故是为十若诸菩萨安住此法则得如来无上善根不可坏大智慧藏。

　　二有十藏前总举其腹今别明五藏由得胜行诸佛劝起一念出生含摄成熟无量德故(今别明五藏者谓脾肾心肺肝也上总举一腹所有此唯取五藏下唯一心约事即然约法皆十融无尽故)十中初三出生三宝次三成熟三聚邪定亦有佛性为未来因故起悲为缘涅槃云一阐提人虽复断善由佛性力未来善根还得生长即其义也后四摄授佛果最后即一切智也。

　　大方广佛华严经䟽钞会本第五十七之一

　　音释

　　萨埵

　　(梵语也此云成众生谓用佛道成就众生也埵音朵)。

　　𦊱碍

　　(𦊱古卖切碍牛盖切)。

　　弛

　　(施氏切废也)。

　　险诐

　　(诐彼义切险诐谓阴险不平之言也)。

　　逾

　　(羊朱切越也)。

　　[澀-止]

　　(色入切不滑也)。

　　砾

　　(郎狄切小石也)。

　　脾

　　(频弥切土藏也)。

　　肾

　　(时轸切水藏也)。

　　肺

　　(放吠切金藏也)。

　　肝

　　(居寒切木藏也)。

　　大方广佛华严经疏钞会本第五十七之二　刑九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨有十种心何等为十所谓精勤心一切所作悉究竟故不懈心积集相好福德行故大勇健心摧破一切诸魔军故如理行心除灭一切诸烦恼故不退转心乃至菩提终不息故性清净心知心不动无所著故知众生心随其解欲令出离故令入佛法大梵住心知诸众生种种解欲不以别乘而救护故空无相无愿无作心见三界相不取着故卍字相金刚坚固胜藏庄严心一切众生数等魔来乃至不能动一毛故是为十若诸菩萨安住此法则得如来无上大智光明藏心。

　　三有十心即五藏之一最为胜故五藏主故即此地能成诸善无功用心前初地中明心梵云质多即虑知心对身口故今此梵云缬唎陀耶此云肉团心对余藏故十中前六自利于中初二摄善一勤二策次二破恶一破缘二破因次二成行一坚二净次二摄生心一智令悟二慈拯救大梵住即四无量后二成德一深二固。

　　佛子菩萨摩诃萨有十种被甲何等为十所谓被大慈甲救护一切众生故被大悲甲堪忍一切诸苦故被大愿甲一切所作究竟故被回向甲建立一切佛庄严故被福德甲饶益一切诸众生故被波罗蜜甲度脱一切诸含识故被智慧甲灭一切众生烦恼闇故被善巧方便甲生普门善根故被一切智心坚固不散乱甲不乐余乘故被一心决定甲于一切法离疑惑故是为十若诸菩萨安住此法则被如来无上甲胄悉能摧伏一切魔军。

　　第九被甲下二门明九地行法师入有备外严故初门明入地十心如被甲防内将趣入故十句可知。

　　佛子菩萨摩诃萨有十种器仗何等为十所谓布施是菩萨器仗摧破一切悭吝故持戒是菩萨器仗弃舍一切毁犯故平等是菩萨器仗断除一切分别故智慧是菩萨器仗消灭一切烦恼故正命是菩萨器仗远离一切邪命故善巧方便是菩萨器仗于一切处示现故略说贪瞋痴等一切烦恼是菩萨器仗以烦恼门度众生故生死是菩萨器仗不断菩萨行教化众生故说如实法是菩萨器仗能破一切执着故一切智是菩萨器仗不舍菩萨行门故是为十若诸菩萨安住此法则能除灭一切众生长夜所集烦恼结使。

　　二十器仗器仗破外以住地心穷十稠林无不破故十中前五顺仗破障次三违仗破障如令贼破贼故次一非顺非违仗如以良谋不用兵仗无不破故后一切成立德仗。

　　佛子菩萨摩诃萨有十种首何等为十所谓涅槃首无能见顶故尊敬首一切人天所敬礼故广大胜解首三千界中最为胜故第一善根首三界众生咸供养故荷戴众生首成就顶上肉髻相故不轻贱他首于一切处常尊胜故般若波罗蜜首长养一切功德法故方便智相应首普现一切同类身故教化一切众生首以一切众生为弟子故守护诸佛法眼首能令三宝种不断绝故是为十若诸菩萨安住此法则得如来无上大智慧首。

　　第十十种首下十三门明十地行十地德圆故寄六根四仪业用明之且为三初一总标德首次六六根胜德后六四仪成规今初居受职位首出众圣故十中初三果首次三标之以因释之以果后四直明行首。

　　佛子菩萨摩诃萨有十种眼所谓肉眼见一切色故天眼见一切众生心故慧眼见一切众生诸根境界故法眼见一切法如实相故佛眼见如来十力故智眼知见诸法故光明眼见佛光明故出生死眼见涅槃故无碍眼所见无障故一切智眼见普门法界故是为十若诸菩萨安住此法则得如来无上大智慧眼。

　　第二十眼下六门六根即分为六初明十眼者即大尽分中如实知见一切法故(初明十眼者䟽文有五一指前经文释成眼义如实知见为眼义故二十中下随文会释三出体四明次第五余如别章示原然诸教章门多分为七门一释名得名二辨体三修成次第四类差别五见境不同六约人辨异七问答分别今但义含五段之中初一义当释名照瞩名眼故名随释中辨)十中前五名同诸教而体用不同诸宗肉眼见障内色故智论三十七说肉眼见近不见远见前不见后等天眼方见远等仍有分齐今肉眼见一切色已过二眼故四十四自指云不思议经应见远此中不说(释中已下二随文会释对余五眼辨开合同异于中分二先释前五但明业用同异后五即开合同异前中先总明同异即分为五一肉眼中然明见不见略有五义一见粗不见细二见近不见远三见明不见暗四见前不见后五见障内不见障外斯即亦是见境不同故䟽释及论影出其三而言等者等取粗细明暗言天眼方见远等等取余四此乃成不见远等非释天眼今肉眼下举此显胜四十四下引彼指此其应字合言说字此中不说者即智论指摩诃般若中为此中)然天眼是假合不见实相今明见心即似同于彼然心通性相则亦不同(然天眼下二释天眼中先序五眼言假和合者即是出体以肉天眼皆是清净四大不可见有对色为体但人天趣别耳言不见实相者即是所见境但翻前见近不见远等则前五不见天眼皆见而不见实相实相是慧眼境故今明见心下显此十眼言似同彼者心若约相非实相故今具性相故亦不同)此中慧眼似彼法眼此中法眼似彼慧眼所以互者以彼慧眼不能见众生尽灭一异不能度生今显实过权反此明能(此中慧眼下三释慧眼言似法眼者约所见境异以彼法眼见事及根欲等今见众生诸根境异故同彼法此中法眼似彼慧眼者彼中慧眼见理境故即如实相也从所以互下出不同之由以慧眼但见理故不见尽灭一异今举彼不见故云过彼则显慧眼亦能见理但同者不举耳)彼中法眼虽知于法不能遍知众生方便道今反此故明知一切意欲异权故耳(彼中法眼下四释法眼亦举彼不能显此之能则一切法如实相言通事实理实若尔云何分于法慧然法慧二眼俱以慧数为体五眼中明自有一义一慧眼以正体智为体法眼以后得智为性二云法眼从所知法为名所知亦通于理慧眼从能知智为名今正取后义则显慧眼亦通二慧)彼佛眼细无不知今举胜况劣又十力无不该故(彼佛眼下五释佛眼先举他宗亦约所知境后今举下会释今文而有二意一直案文则十力狭于一切法也故云举胜下文云十力下别显同彼不出十力之所知故显唯属佛拣异法慧故举十力耳然彼释名有三义一云四眼在佛皆名佛眼此即佛身之眼从主为名二云佛者觉义觉即是眼当体为名三亦可照达佛性名为佛眼者涅槃云若人能见身中佛性虽是肉眼即名佛眼故以十力当体照𨔶名为眼耳彼出体云眼即以无功用智为性或以圆镜等四智为体皆不出十力义耳)后五中智眼见事即法眼开出光明眼通身智光义兼法慧出生死眼者然涅槃不可见绝见方见见圆寂故无碍眼者总见诸眼境皆无障故此即一眼具多为不坏相故须列十眼一切智眼即是普眼非但见法界重重亦乃法界即眼故为普门(义兼法慧者根本智即慧眼摄后得智兼于法慧又能知即慧所知即法出生死眼者亦前慧眼慧眼见理故无碍眼先正明后为不坏相下通妨妨云若尔一眼即足何用说十故为此通即是普眼者名异体一普名普眼即佛眼总义然普眼略有三义一见普法故二普见诸法三所见即眼故以前二义况出第三具如毗卢遮那品若以法相宗言下五眼皆佛眼摄一切智眼即是佛眼)故知十眼全以无碍法界而为其体(故知十眼下第三出体随相别体以见于前此即圆融总相体耳)若辨次第以肉眼见生受苦次以天眼了知其心次别知根境次引入如实次令得佛力次寻光而见次同归寂灭后等同法界余如别章(若辨次下第四辨次唯约十眼明次次别知根境即慧眼次引入如实即是法眼次令得佛力即是佛眼次寻光而见即通智眼及光明眼光有智光即同智故次同归寂灭即出生死眼后等同法界即一切智眼其无碍眼以是总故通于前后若法相中明次第者约修以明为导养身先修肉眼肉眼见粗不见细等次修天眼天眼见色未见真境故修慧眼慧眼见理不能见事故修法眼法眼未圆故修佛眼余如别章者诸章门中皆广说之然大意要妙上已略具今更出其见境宽狭然所见有四一事二法三理四实阴界入等差别是事苦无常等众生根性是法二空真如是理如来藏中真常佛性是实此之四法五眼所见一肉眼所见见障内等然凡夫肉眼见百由旬二乘肉眼同凡夫见菩萨肉眼如大品说极远见三千界如来肉眼与菩萨同见境分明天眼有一二报得随在诸地及于下地下不能见上若修得者智论云凡夫天眼见一四天下以小声闻见小千界大声闻见中千界那律见三千界缘觉小者见中千大者见大千菩萨修得者随人大小所见不定远者见一切世界故地持云菩萨以一切世界为天眼境报得者大品经说极喜见三千如来见一切后之三眼不可以方所定论唯约得法深浅以辨二乘慧眼唯见生空菩萨慧眼具见二空不能穷尽如来毕竟二乘法眼但见苦无常等诸法总相粗观不能微细若约不知根欲即无法眼菩萨法眼了根欲性及一切法若总若别若粗若细而无不穷尽如来与菩萨同皆悉穷尽佛眼二乘全无菩萨人中进退不定地前菩萨闻见佛性未有佛眼地上眼见故有佛眼若准涅槃九地已还闻见佛性十地眼见而未了了但见自身所有佛性不见众生所有佛性于自身中十分见一如来佛眼穷尽此明见实若约人辨余则可知佛之三身化身具五报身无肉眼法身无五眼若约法性之眼亦得具五然随法相宗差别斯法性宗中一一圆融具如上说)。

　　佛子菩萨摩诃萨有十种耳何等为十所谓闻赞叹声断除贪爱闻毁呰声断除瞋恚闻说二乘不着不求闻菩萨道欢喜踊跃闻地狱等诸苦难处起大悲心发弘誓愿闻说人天胜妙之事知彼皆是无常之法闻有赞叹诸佛功德勤加精进令速圆满闻说六度四摄等法发心修行愿到彼岸闻十方世界一切音声悉知如响入不可说甚深妙义菩萨摩诃萨从初发心乃至道场常闻正法未曾暂息而恒不舍化众生事是为十若诸菩萨成就此法则得如来无上大智慧耳。

　　二十耳者然眼等六根由得解脱神通无上见闻嗅触等皆自在故总就行辨此门亦即释名分中闻持如来大法雨故初二离顺离违次二弃小欣大次二愍苦猒乐次二满果圆因后二了俗同真悲智俱运。

　　佛子菩萨摩诃萨有十种鼻何等为十所谓闻诸臭物不以为臭闻诸香气不以为香香臭俱闻其心平等非香非臭安住于舍若闻众生衣服卧具及其支体所有香臭则能知彼贪恚愚痴等分之行若闻诸伏藏草木等香皆如对目前分明辨了若闻下至阿鼻地狱上至有顶众生之香皆知彼过去所行之行若闻诸声闻布施持戒多闻慧香住一切智心不令散动若闻一切菩萨行香以平等慧入如来地闻一切佛智境界香亦不废舍诸菩萨行是为十若诸菩萨成就此法则得如来无量无边清净鼻。

　　三有十鼻嗅行香故于中初四闻香体俱舍有四总名为香一好香谓沉檀等二恶香谓葱韭等三等香四不等香谓于前二增益依身名为等香损减依身名不等香故亦不离好恶今此中俱闻闻其上二更无别体非香非臭对前成三谓如柴炭等次三闻香表用瑜伽等中上二界既无鼻舌二识亦无香味二尘语其无粗此闻有顶香者明其闻细菩萨力故又有顶言余处多明是色究竟准晋经中闻非想香则有顶言亦是三有之顶既有通果之色亦有通果之香后三闻出世人法。

　　佛子菩萨摩诃萨有十种舌何等为十所谓开示演说无尽众生行舌开示演说无尽法门舌赞叹诸佛无尽功德舌演畅词辩无尽舌开阐大乘助道舌遍覆十方虚空舌普照一切佛刹舌普使众生悟解舌悉令诸佛欢喜舌降伏一切诸魔外道除灭一切生死烦恼令至涅槃舌是为十若诸菩萨成就此法则得如来遍覆一切诸佛国土无上舌。

　　四有十舌演法味故下三为成六根非显三业三业前已有故十中前五约辩显德后五约用十降四魔魔即天子魔生即蕴魔故。

　　佛子菩萨摩诃萨有十种身何等为十所谓人身为教化一切诸人故非人身为教化地狱畜生饿鬼故天身为教化欲界色界无色界众生故学身示现学地故无学身示现阿罗汉地故独觉身教化令入辟支佛地故菩萨身令成就大乘故如来身智水灌顶故意生身善巧出生故无漏法身以无功用示现一切众生身故是为十若诸菩萨成就此法则得如来无上之身。

　　五有十身随行成身故。

　　佛子菩萨摩诃萨有十种意何等为十所谓上首意发起一切善根故安住意深信坚固不动故深入意随顺佛法而解故内了意知诸众生心乐故无乱意一切烦恼不杂故明净意客尘不能染着故善观众生意无有一念失时故善择所作意未曾一处生过故密护诸根意调伏不令驰散故善入三昧意深入佛三昧无我我所故是为十若诸菩萨安住此法则得一切佛无上意。

　　六有十意初一总余九别文并可知。

　　佛子菩萨摩诃萨有十种行何等为十所谓闻法行爱乐于法故说法行利益众生故离贪恚痴怖畏行调伏自心故欲界行教化欲界众生故色无色界三昧行令速转还故趣向法义行速得智慧故一切生处行自在教化众生故一切佛刹行礼拜供养诸佛故涅槃行不断生死相续故成满一切佛法行不舍菩萨法行故是为十若诸菩萨安住此法则得如来无来无去行。

　　第三六门明四仪动止行一行者动游行法故于中令转还者转有漏定还无漏故不断生死者若断非真涅槃故余可知。

　　佛子菩萨摩诃萨有十种住何等为十所谓菩提心住曾不忘失故波罗蜜住不猒助道故说法住增长智慧故阿兰若住证大禅定故随顺一切智头陀知足四圣种住少欲少事故深信住荷负正法故亲近如来住学佛威仪故出生神通住圆满大智故得忍住满足授记故道场住具足力无畏一切佛法故是为十若诸菩萨安住此法则得一切智无上住。

　　二十种住者止息散动故前七自分住后三胜进住。

　　佛子菩萨摩诃萨有十种坐何等为十所谓转轮王坐兴十善道故四天王坐于一切世间自在安立佛法故帝释坐与一切众生为胜主故梵天坐于自他心得自在故师子坐能说法故正法坐以总持辩才力而开示故坚固坐誓愿究竟故大慈坐令恶众生悉欢喜故大悲坐忍一切苦不疲猒故金刚坐降伏众魔及外道故是为十若诸菩萨安住此法则得如来无上正觉坐。

　　三坐者多时安处故初四世坐以摄物后六法坐以成德。

　　佛子菩萨摩诃萨有十种卧何等为十所谓寂静卧身心憺怕故禅定卧如理修行故三昧卧身心柔软故梵天卧不恼自他故善业卧于后不悔故正信卧不可倾动故正道卧善友开觉故妙愿卧善巧回向故一切事毕卧所作成办故舍诸功用卧一切惯习故是为十若诸菩萨安住此法则得如来无上大法卧悉能开悟一切众生。

　　四十卧者放舍身心合法体故十中初三显定一加行调身心二习修三得定余七定益亦兼余善然其十事各同卧之一义初三后二可知四独已卧故五离尸伏故六离依倚故七思明相故互警觉故八右胁卧故。

　　佛子菩萨摩诃萨有十种所住处何等为十所谓以大慈为所住处于一切众生心平等故以大悲为所住处不轻未学故以大喜为所住处离一切忧恼故以大舍为所住处于有为无为平等故以一切波罗蜜为所住处菩提心为首故以一切空为所住处善巧观察故以无相为所住处不出正位故以无愿为所住处观察受生故以念慧为所住处忍法成满故以一切法平等为所住处得授记莂故是为十若诸菩萨安住此法则得如来无上无碍所住处。

　　五住处者智有栖止之所故前明能住此辨所住十句可知。

　　佛子菩萨摩诃萨有十种所行处何等为十所谓以正念为所行处满足念处故以诸趣为所行处正觉法趣故以智慧为所行处得佛欢喜故以波罗蜜为所行处满足一切智智故以四摄为所行处教化众生故以生死为所行处积集善根故以与一切众生杂谈戏为所行处随应教化令永离故以神通为所行处知一切众生诸根境界故以善巧方便为所行处般若波罗蜜相应故以道场为所行处成一切智而不断菩萨行故是为十若诸菩萨安住此法则得如来无上大智慧所行处。

　　六所行处前辨能行此明所行于中初四自行一依四念阿难四问佛令依住今辨依行余可思准。

　　十地行竟。

　　佛子菩萨摩诃萨有十种观察何等为十所谓知诸业观察微细悉见故知诸趣观察不取众生故知诸根观察了达无根故知诸法观察不坏法界故见佛法观察勤修佛眼故得智慧观察如理说法故无生忍观察决了佛法故不退地观察灭一切烦恼超出三界二乘地故灌顶地观察于一切佛法自在不动故善觉智三昧观察于一切十方施作佛事故是为十若诸菩萨安住此法则得如来无上大观察智。

　　大文第六十观察下五十一门答上因圆果满若克实而论成如来力下四门方明果满前皆因圆以八相前五犹属因故为明八相皆示现故通入果中即分为二初三十二门明因圆究竟即等觉位后十种住兜率下一十九门明现果圆满行即妙觉位前中分三初一十四门明因行体性二十种义下八门明方便造修三十种魔下十门明因行除障初中二初四门起行方便二十种施下十度行体前中三初二门意业观察次一门身业自在后一门语业宣畅前中初观察者解方便故达通塞故于中初三观所化次四观能化法谓理果教行后三观位一超劣二得位三同果用。

　　佛子菩萨摩诃萨有十种普观察何等为十所谓普观一切诸来求者以无违心满其意故普观一切犯戒众生安置如来净戒中故普观一切害心众生安置如来忍力中故普观一切懈怠众生劝令精勤不舍荷负大乘担故普观一切乱心众生令住如来一切智地无散动故普观一切恶慧众生令除疑惑破有见故普观一切平等善友顺其教命住佛法故普观一切所闻之法疾得证见最上义故普观一切无边众生常不舍离大悲力故普观一切诸佛之法速得成就一切智故是为十若诸菩萨安住此法则得如来无上大智慧普观察。

　　二普观察者审虑周遍故前六以六度治六蔽众生后四双明二利谓顺人证法下化上成。

　　佛子菩萨摩诃萨有十种奋迅何等为十所谓牛王奋迅映蔽一切天龙夜叉乾闼婆等诸大众故象王奋迅心善调柔荷负一切诸众生故龙王奋迅兴大法密云耀解脱电光震如实义雷降诸根力觉分禅定解脱三昧甘露雨故大金翅鸟王奋迅竭贪爱水破愚痴㲉搏撮烦恼诸恶毒龙令出生死大苦海故大师子王奋迅安住无畏平等大智以为器仗摧伏众魔及外道故勇健奋迅能于生死大战阵中摧灭一切烦恼冤故大智奋迅知蕴界处及诸缘起自在开示一切法故陀罗尼奋迅以念慧力持法不忘随众生根为宣说故辩才奋迅无碍迅疾分别一切咸令受益心欢喜故如来奋迅一切智智助道之法皆悉成满以一念相应慧所应得者一切皆得所应悟者一切皆悟坐师子座降魔冤敌成阿耨多罗三藐三菩提故是为十若诸菩萨安住此法则得诸佛于一切法无上自在奋迅。

　　二身业自在中谓实德内充威德外溢如师子王奋迅威势更有异释如法界品辨于中前五寄喻次四约法上皆自分后一胜进。

　　佛子菩萨摩诃萨有十种师子吼何等为十所谓唱言我当必定成正等觉是菩提心大师子吼我当令一切众生未度者度未脱者脱未安者安未涅槃者令得涅槃是大悲大师子吼我当令佛法僧种无有断绝是报如来恩大师子吼我当严净一切佛刹是究竟坚誓大师子吼我当除灭一切恶道及诸难处是自持净戒大师子吼我当满足一切诸佛身语及意相好庄严是求福无猒大师子吼我当成满一切诸佛所有智慧是求智无猒大师子吼我当除灭一切众魔及诸魔业是修正行断诸烦恼大师子吼我当了知一切诸法无我无众生无寿命无补伽罗空无相无愿净如虚空是无生法忍大师子吼最后生菩萨震动一切诸佛国土悉令严净是时一切释梵四王咸来赞请唯愿菩萨以无生法而现受生菩萨则以无碍慧眼普观世间一切众生无如我者即于王宫示现诞生自行七步大师子吼我于世间最胜第一我当永尽生死边际是如说而作大师子吼是为十若诸菩萨安住此法则得如来无上大师子吼。

　　三师子吼者既勇健无畏则能决定宣唱二中令物度苦脱集安道证灭故余并可知。

　　大方广佛华严经疏钞会本第五十七之二

　　音释

　　缬

　　(胡结切)。

　　卍

　　(按卍字本非是字唐武后制此文著于天枢音之为万谓吉祥万德之所集也)。

　　胄

　　(直又切兜鍪也)。

　　憺怕

　　(憺徒感切怕白各切憺怕恬静无为貌)。

　　柔软

　　(软乳兖切亦柔也)。

　　惯习

　　(惯古患切亦习也)。

　　记莂

　　(莂彼列切记莂谓授将来成佛之记劫国名号之莂也)。

　　㲉

　　(苦角切)。

　　健

　　(渠建切)。

　　拯

　　(之等切救也)。

　　嗅

　　(许救切以鼻㩜气也)。

　　奋迅

　　(奋方问切迅思晋切)。

　　韭

　　(举有切荤菜也)。

　　溢

　　(弋质切满溢也)。

　　瞩

　　(朱欲切视也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第五十八之一　刑十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨有十种清净施何等为十所谓平等施不拣众生故随意施满其所愿故不乱施令得利益故随宜施知上中下故不住施不求果报故开舍施心不恋着故一切施究竟清净故回向菩提施远离有为无为故教化众生施乃至道场不舍故三轮清净施于施者受者及以施物正念观察如虚空故是为十若诸菩萨安住此法则得如来无上清净广大施。

　　第二十种施下十门明其行体于中先明六度后显四等十度之义已如前释皆言清净者离蔽障故不同世间施戒等故然皆寄十表圆各为一义与九三施等开合不同若具会释恐猒繁文故随显直释(三施即财法无畏九施即一自性二一切三难行四一切门五善士六一切种七遂求八二世乐九清净乃至六度四摄皆有此九十行之初已广说竟故随显直释者财施若显即名财等难行等不更广引九中别义三中别义)今初十施者一无向背施即清净施中别义(今初十施者言一无向背即清净中别义有十今但有无向背之一耳彼当第八)二遂求施(二遂求施者遂求皆八今但有一)三二世乐施梵本中名应时及济难不失益故余七皆一切施(三二世乐者二世乐有九今亦唯二所以引梵本者不乱之言不顺二世乐以应时济难顺二世乐故余七皆一切施者一切即是三施然亦九中之一然一切有二一内外之二二有其三即财法无畏故下结中十皆通三今前三有其别相后七无余施别相故云即一切耳)四即观其可不有损不宜等极贫下者应先施等。

　　五不希异熟亦清净施(五虽兼清净之义不求异熟即十中第二也)六亦难行施所爱重物无恋着故(六亦难行者以兼一切施故云亦耳难行皆三即三中第二)七内外财等无不舍故(七内外财等内外即一切中初义也财等通一切中三也)八九与十皆巧慧施此回向巧治二过故一观诸行性不坚牢治于当果有为见胜功德二由具大悲治于二乘趣证无为故行不住道而向菩提九益生施常以财法施之故名不舍十忘相成度(八九下通释后三先总标此回向巧即别释第八治第一过即经中远离有为治第二过即远离无为上解释句行不住道下结成标句也)然其十度皆有三轮而义有小异如瑜伽说此上十施皆通三施(然其十度者梵行品已说轮即施家三轮)。

　　佛子菩萨摩诃萨有十种清净戒何等为十所谓身清净戒护身三恶故语清净戒离语四过故心清净戒永离贪瞋邪见故不破一切学处清净戒于一切人天中作尊主故守护菩提心清净戒不乐小乘故守护如来所制清净戒乃至微细罪生大怖畏故隐密护持清净戒善拔犯戒众生故不作一切恶清净戒誓修一切善法故远离一切有见清净戒于戒无著故守护一切众生清净戒发起大悲故是为十若诸菩萨安住此法则得如来无上无过失清净戒。

　　二十戒者前三律仪七十摄生余皆摄善又四即广博戒五回向戒上二皆一切种戒六持微细故即难行戒七令他悔除即善士戒八轨则具足所摄受戒一切恶止善行故九永出离戒上二即清净戒十令他得二世乐戒。

　　佛子菩萨摩诃萨有十种清净忍何等为十所谓安受呰辱清净忍护诸众生故安受刀杖清净忍善护自他故不生恚害清净忍其心不动故不责卑贱清净忍为上能宽故有归咸救清净忍舍自身命故远离我慢清净忍不轻未学故残毁不瞋清净忍观察如幻故有犯无报清净忍不见自他故不随烦恼清净忍离诸境界故随顺菩萨真实智知一切法无生清净忍不由他教入一切智境界故是为十若诸菩萨安住其中则得一切诸佛不由他悟无上法忍。

　　三十忍者初三耐怨害忍忍他三业恼害故次三安受苦忍初后忍不称情中一忍身苦以济物后二谛察法忍七八通三忍又四难行忍于下能忍恕不逮故五亡身济难六忍己顺他皆遂求忍余如前判(又四难行忍下约三忍今约九忍难行有三今是其一于下能忍是一难行对于上流生忍则易童仆子息生忍则难彼合敬顺我合责罚故言恕不远者即晋书中意晋卫洗马凡所𤼵言皆为实录时有一人非理相忤后有仆使所为非理于此二人并无愠色人问其故彼对之曰非理相忤可以理遣人之不逮可以情恕故云恕不逮故以释经中为上能宽此亦外典谓居上能宽为下能敬君子之行也)。

　　佛子菩萨摩诃萨有十种清净精进何等为十所谓身清净精进承事供养诸佛菩萨及诸师长尊重福田不退转故语清净精进随所闻法广为他说赞佛功德无疲倦故意清净精进善能入出慈悲喜舍禅定解脱及诸三昧无休息故正直心清净精进无诳无谄无由无伪一切勤修无退转故增胜心清净精进志常趣求上上智慧愿具一切白净法故不唐捐清净精进摄取布施戒忍多闻及不放逸乃至菩提无中息故摧伏一切魔清净精进悉能除灭贪欲瞋恚愚痴邪见一切烦恼诸缠盖故成满智慧光清净精进有所施为悉善观察咸使究竟不令后悔得一切佛不共法故无来无去清净精进得如实智入法界门身语及心皆悉平等了相非相无所著故成就法光清净精进超过诸地得佛灌顶以无漏身而示殁生出家成道说法灭度具足如是普贤事故是为十若诸菩萨安住此法则得如来无上大清净精进。

　　四十精进中二与第十是饶益有情五是被甲余皆摄善又初三三业即精进自体四离染法五引白法上二一切门精进六无所弃舍及无所退减七无下劣八无颠倒及勤勇加行上三即善士精进九平等相应即一切种精进上皆自分十即胜进回向菩提清净精进。

　　佛子菩萨摩诃萨有十种清净禅何等为十所谓常乐出家清净禅舍一切所有故得真善友清净禅示教正道故住阿兰若忍风雨等清净禅离我我所故离愦闹众生清净禅常乐寂静故心业调柔清净禅守护诸根故心智寂灭清净禅一切音声诸禅定刺不能乱故觉道方便清净禅观察一切皆现证故离于味着清净禅不舍欲界故发起通明清净禅知一切众生根性故自在游戏清净禅入佛三昧知无我故是为十若诸菩萨安住其中则得如来无上大清净禅。

　　五十禅中初五方便次一正定坚成次二发慧断惑上八现法乐住禅九利益众生禅十引生功德禅又五六奢摩他品七毗钵舍那品上三一切种禅八无爱味及慈悲俱行故不舍欲界并善士禅九虽发通明而利众生十能速入佛境皆难行禅。

　　佛子菩萨摩诃萨有十种清净慧何等为十所谓知一切因清净慧不坏果报故知一切缘清净慧不违和合故知不断不常清净慧了达缘起皆如实故拔一切见清净慧于众生相无取舍故观一切众生心行清净慧了知如幻故广大辩才清净慧分别诸法问答无碍故一切诸魔外道声闻独觉所不能知清净慧深入一切如来智故见一切佛微妙法身见一切众生本性清净见一切法皆悉寂灭见一切刹同于虚空清净慧知一切相皆无碍故一切总持辩才方便波罗蜜清净慧令得一切最胜智故一念相应金刚智了一切法平等清净慧得一切法最尊智故是为十若诸菩萨安住其中则得如来无障碍大智慧。

　　六有十慧初三解法即加行慧次四摄生即后得慧后三证理即正体慧又前五于所知如实通达慧六于五明处及三聚中决定善巧慧七知能引义利慧谓同佛差别智故非凡小所知上皆一切慧八难行慧达深无我于境无碍故九具教具行慧十具证智慧上二即善士慧余义如十行品所引(又前五于所知者上约摄论三慧以明今此下文即瑜伽论说三相以释五六七)。

　　佛子菩萨摩诃萨有十种清净慈何等为十所谓等心清净慈普摄众生无所拣择故饶益清净慈随有所作皆令欢喜故摄物同己清净慈究竟皆令出生死故不舍世间清净慈心常缘念集善根故能至解脱清净慈普使众生除灭一切诸烦恼故出生菩提清净慈普使众生发求一切智心故世间无碍清净慈放大光明平等普照故充满虚空清净慈救护众生无处不至故法缘清净慈证于如如真实法故无缘清净慈入于菩萨离生性故是为十若诸菩萨安住此法则得如来无上广大清净慈。

　　第二四门明四等者六度多明自利四等多约利他然四等于境有别已见十地今文从通但约于乐等以为显别今初明慈前八众生缘九十文显然瑜伽四十四三缘之中初共外道次共二乘后方不共此中二缘皆不共凡小如文思之。

　　佛子菩萨摩诃萨有十种清净悲何等为十所谓无俦伴清净悲独发其心故无疲猒清净悲代一切众生受苦不以为劳故难处受生清净悲为度众生故善趣受生清净悲示现无常故为邪定众生清净悲历劫不舍弘誓故不着己乐清净悲普与众生快乐故不求恩报清净悲修洁其心故能除颠倒清净悲说如实法故菩萨摩诃萨知一切法本性清净无染着无热恼以客尘烦恼故而受众苦如是知已于诸众生而起大悲名本性清净为说无垢清净光明法故菩萨摩诃萨知一切法如空中鸟迹众生痴翳不能照了观察于彼起大悲心名真实智为其开示涅槃法故是为十若诸菩萨安住此法则得如来无上广大清净悲。

　　佛二有十悲前七众生缘次一法缘后二无所缘于中初伤其真隐故为显后念彼不知故令悟。

　　佛子菩萨摩诃萨有十种清净喜何等为十所谓发菩提心清净喜悉舍所有清净喜不嫌弃破戒众生而教化成就清净喜能忍受造恶众生誓愿救度清净喜舍身求法不生悔心清净喜自舍欲乐常乐法乐清净喜令一切众生舍资生乐常乐法乐清净喜见一切佛恭敬供养无有猒足法界平等清净喜令一切众生爱乐禅定解脱三昧游戏入出清净喜心乐具行顺菩萨道一切苦行证得牟尼寂静不动无上定慧清净喜是为十若诸菩萨安住此法则得如来无上广大清净喜。

　　三有十喜初四众生缘次三法缘后三无缘。

　　佛子菩萨摩诃萨有十种清净舍何等为十所谓一切众生恭敬供养不生爱着清净舍一切众生轻慢毁辱不生瞋恚清净舍常行世间不为世间八法所染清净舍于法器众生待时而化于无法器亦不生嫌清净舍不求二乘学无学法清净舍心常远离一切欲乐顺烦恼法清净舍不叹二乘猒离生死清净舍远离一切世间语非涅槃语非离欲语不顺理语恼乱他语声闻独觉语略说乃至一切障菩萨道语皆悉远离清净舍或有众生根已成熟发生念慧而未能知最上之法待时方化清净舍或有众生菩萨往昔已曾教化至于佛地方可调伏彼亦待时清净舍菩萨摩诃萨于彼二人无高无下无取无舍远离一切种种分别恒住正定入如实法心得堪忍清净舍是为十若诸菩萨安住其中则得如来无上广大清净舍。

　　四有十舍文列十一晋本初二但合为一于中初四众生缘次六法缘后一无缘。

　　上明行体竟。

　　佛子菩萨摩诃萨有十种义何等为十所谓多闻义坚固修行故法义善巧思择故空义第一义空故寂静义离诸众生諠愦故不可说义不着一切语言故如实义了达三世平等故法界义一切诸法一味故真如义一切如来顺入故实际义了知究竟如实故大般涅槃义灭一切苦而修菩萨诸行故是为十若诸菩萨安住此法则得一切智无上义。

　　第二十义下八门明造修方便行于中前五门明自分行后二门明胜进行前中初二明法义次二说福智后一显圆足今初以彼法义成行故若以能诠为法则以所诠为义今此不取能诠为法然法约自体义是所以法总义别余如九地四无碍中辨今初十义一以修行为多闻之义意在于修不在闻故净名亦云多闻是道场如闻行故二思为法家之义余仿此知法即事法余八理法理法所以在于证入。

　　佛子菩萨摩诃萨有十种法何等为十所谓真实法如说修行故离取法能取所取悉离故无诤法无有一切惑诤故寂灭法灭除一切热恼故离欲法一切贪欲皆断故无分别法攀缘分别永息故无生法犹如虚空不动故无为法离生住灭诸相故本性法自性无染清净故舍一切乌波提涅槃法能生一切菩萨行修习不断故是为十若诸菩萨安住其中则得如来无上广大法。

　　二有十法法有二义一持自性二轨生物解今此前七通二八九唯自性后一唯轨生乌波提者此云有苦即二乘涅槃佛性论第二说二乘无余尚有三余一无明住地惑二无漏业三变易苦故非真无余今以涅槃为安乐义略举有苦故应舍之轨令众生不应修此。

　　佛子菩萨摩诃萨有十种福德助道具何等为十所谓劝众生起菩提心是菩萨福德助道具不断三宝种故随顺十种回向是菩萨福德助道具断一切不善法集一切善法故智慧诱诲是菩萨福德助道具超过三界福德故心无疲倦是菩萨福德助道具究竟度脱一切众生故悉舍内外一切所有是菩萨福德助道具于一切物无所著故为满足相好精进不退是菩萨福德助道具开门大施无所限故上中下三品善根悉以回向无上菩提心无所轻是菩萨福德助道具善巧方便相应故于邪定下劣不善众生皆生大悲不怀轻贱是菩萨福德助道具常起大人弘誓心故恭敬供养一切如来于一切菩萨起如来想令一切众生皆生欢喜是菩萨福德助道具守本志愿极坚牢故菩萨摩诃萨于阿僧祇劫积集善根自欲取证无上菩提如在掌中然悉舍与一切众生心无忧恼亦无悔恨其心广大等虚空界此是菩萨福德助道具起大智慧证大法故是为十若诸菩萨安住其中则具足如来无上广大福德聚。

　　第二二门明福智者福智即道成福智缘名助道具如云三宝不断是福劝众生发为缘等又具二庄严方为正道偏语皆助斯则福智即助道具又以正道福智相绝故故文中说法布施皆即是福非福缘故今初福德中二顺回向因七不杂小善回向于果余可知(第二二门者下䟽文有二一总标二门二福智下释二助道具言有三义一单福是道单智亦然二合二为道三双绝为正道助道具亦三可知)。

　　佛子菩萨摩诃萨有十种智慧助道具何等为十所谓亲近多闻真善知识恭敬供养尊重礼拜种种随顺不违其教是为一一切正直无虚矫故。

　　二智慧具中一外近善缘。

　　永离憍慢常行谦敬身语意业无有粗犷柔和善顺不伪不曲是为二其身堪作佛法器故。

　　二内调法器。

　　念慧随觉未曾散乱惭愧柔和心安不动常忆六念常行六敬常清顺住六坚固法是为三与十种智为方便故。

　　三念慧安处六念自持六和众法并见上文六坚顺位本业上卷以三贤十圣等妙二觉为六谓信坚法坚修坚德坚顶坚觉坚亦名六忍谓信法修正无垢一切智复名六慧谓闻思修无相照寂寂照复名六观谓住行向地无相一切种智即亦六性谓习种性等一切诸佛无不入此故常随顺十种智者谓法智比智他心智世智四谛智尽智无生智若开如实异前则有十一智今以如实贯上故但说十如智论二十六辨由念成智故为方便(六坚顺位等者十忍品初广引璎珞明竟十智即智论二十六故)。

　　乐法乐义以法为乐常乐听闻无有猒足舍离世论及世言说专心听受出世间语远离小乘入大乘慧是为四一心忆念无散动故。

　　四法乐怡神。

　　六波罗蜜心专荷负四种梵住行已成熟随顺明法悉善修行聦敏智人皆勤请问远离恶趣归向善道心常爱乐正念观察调伏己情守护他意是为五坚固修行真实行故。

　　五真实修行。

　　常乐出离不着三有恒觉自心曾无恶念三觉已绝三业皆善决定了知心之自性是为六能令自他心清净故。

　　六自他双净言三觉者欲恚害也。

　　观察五蕴皆如幻事界如毒蛇处如空聚一切诸法如幻如焰如水中月如梦如影如响如像如空中𥁞如旋火轮如虹霓色如日月光无相无形非常非断不来不去亦无所住如是观察知一切法无生无灭是为七知一切法性空寂故。

　　七遍观法性界如毒蛇者净名涅槃皆以四大为毒蛇性违害故今居蕴入之中义当十八界以四大即内界故俱舍云大种谓四界今取总中别义亦可十八界皆不可执取处如空聚者中无人故并如涅槃二十三说(俱舍云者次句即地水火风即是界品具云大种谓四界即地水火风能成持等业坚湿暖动性释云初句标三义称大一体宽广故谓四大种遍所造色其体宽广二增或聚中形相大故谓大地等三能起种种大事用故如地能持等一义释种与所造色为所依故大即是种能持自性故名为界次句辨业地能成持等取水能成相火能成熟风能成长后句出体可知今但要初句以证界为毒蛇耳)。

　　菩萨摩诃萨闻一切法无我无众生无寿者无补伽罗无心无境无贪瞋痴无身无物无主无待无著无行如是一切皆无所有悉归寂灭闻已深信不疑不谤是为八以能成就圆满解故。

　　八深解二空无心已下明其法空。

　　菩萨摩诃萨善调诸根如理修行恒住止观心意寂静一切动念皆悉不生无我无人无作无行无计我想无计我业无有疮疣无有瘢痕亦无于此所得之忍身语意业无来无去无有精进亦无勇猛观一切众生一切诸法心皆平等而无所住非此岸非彼岸此彼性离无所从来无所至去常以智慧如是思惟是为九到分别相彼岸处故。

　　九止观双游于中先总修止观后心意下双释二门先释止欲取我相为我想正计为我业正损法身为疮疣余过未灭为瘢痕能所忍寂故无来去后观一切下释观说虽先后运在一时。

　　菩萨摩诃萨见缘起法故见法清净见法清净故见国土清净见国土清净故见虚空清净见虚空清净故见法界清净见法界清净故见智慧清净是为十修行积集一切智故。

　　十修集种智谓见法从缘则知国由心现国由心现故有而即空空为法性万法由生见法性源是真智慧皆离妄垢并云清净五重积集一切智圆。

　　佛子是为菩萨摩诃萨十种智慧助道具若诸菩萨安住此法则得如来一切法无障碍清净微妙智慧聚。

　　大方广佛华严经䟽钞会本第五十八之一

　　音释

　　愦闹

　　(愦古对切心乱也闹女教切不静也)。

　　矫

　　(居夭切诈也)。

　　犷

　　(居猛切粗恶也)。

　　虹霓

　　(虹音洪霓音倪虹霓螮蝀也)。

　　疣

　　(音尤瘤也)。

　　瘢

　　(音盘疮痕也)。

　　大方广佛华严经䟽钞会本第五十八之二　起一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨有十种明足何等为十所谓善分别诸法明足不取着诸法明足离颠倒见明足智慧光照诸根明足巧发起正精进明足能深入真谛智明足灭烦恼业成就尽智无生智明足天眼智普观察明足宿住念知前际清净明足漏尽神通智断众生诸漏明足是为十若诸菩萨安住此法则得如来于一切佛法无上大光明。

　　第三明足者总显圆足惑闇斯亡智解斯显故称为明足有二义一智圆备故二有进趣故其犹脚足斯即十号明行足义果称圆足因为脚足又准涅槃十八以明为果所谓菩提以行为足谓戒定等广如彼说此居等觉义通二足望脚足义此门亦得名为胜进十中前七约行后三别举。

　　三明自分行竟。

　　佛子菩萨摩诃萨有十种求法何等为十所谓直心求法无有谄诳故精进求法远离懈慢故一向求法不惜身命故为除一切众生烦恼求法不为名利恭敬故为饶益自他一切众生求法不但自利故为入智慧求法不乐文字故为出生死求法不贪世乐故为度众生求法发菩提心故为断一切众生疑求法令无犹豫故为满足佛法求法不乐余乘故是为十若诸菩萨安住此法则得不由他教一切佛法大智慧。

　　第二有十种求法下三门明胜进行一更求法要二得已明了三如说修行今初依此成行故一始心唯直二中后无懈三内不顾身四外亡名利五双圆二利六得意亡言七果不近求八因酬所为九普决疑惑十唯满佛乘离此十求皆邪求也。

　　佛子菩萨摩诃萨有十种明了法何等为十所谓随顺世俗生长善根是童蒙凡夫明了法得无碍不坏信觉法自性是随信行人明了法勤修习法随顺法住是随法行人明了法远离八邪向八正道是第八人明了法除灭众结断生死漏见真实谛是须陀洹人明了法观味是患知无往来是斯陀含人明了法不乐三界求尽有漏于受生法乃至一念不生爱着是阿那含人明了法获六神通得八解脱九定四辩悉皆成就是阿罗汉人明了法性乐观察一味缘起心常寂静知足少事解因自得悟不由他成就种种神通智慧是辟支佛人明了法智慧广大诸根明利常乐度脱一切众生勤修福智助道之法如来所有十力无畏一切功德具足圆满是菩萨人明了法是为十若诸菩萨安住此法则得如来无上大智明了法。

　　二明了法者得不照达求之何用总以普贤胜智了知三乘凡圣差别(总以普贤下显能了智则是圆智了法无法非圆今但约相则所了通小耳)一是凡夫若童稚蒙昧未能出世故随世俗长四善根(一是凡夫下随文解释以稚释经之童以昧释经之蒙易蒙卦云蒙亨匪我求童蒙童蒙求我初筮告再三渎渎则不告利贞彖曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三渎渎则不告渎蒙也蒙以养正圣功也象曰山下出泉蒙君子以果行育德注云山下出泉未知所适蒙之象也释曰今正取蒙昧未知所适义耳长四善根即暖顶忍世第一法初地已广)二谓钝根随信他言而行道故名随信行。

　　三是利根由自披阅契经等法而行道故名随法行然今既云觉法自性等即知十中前九亦兼含大是以智论明有三乘共十地法此上二人约根分异(二谓随信他言者俱舍贤圣品论云且于十五心位建立众圣有差别者颂云名随信法行由根利钝别释曰见道位中圣者有二一随信行二随法行由根利钝别立此二谓钝者名随信行彼于先时随信他言而行义故若是利根者名随法行彼于先时由自披阅契经等法随行义故此二若至修道初名为信解后名见至䟽已具用然今既云下拣实异权先正明小乘但知我空尚谓法有安觉自性而云等者见真实谛是须陀洹知无往来是斯陀含阿那含人一念不受阿罗汉人成就四法辟支佛人一味缘起亦兼含大故有等言是以智论下引证成前通大之义天台引此立于通教通大通小通浅通深今先列名后当释义初列名者一干慧地二性地三八人地四见地五薄地六离欲地七已办地八辟支佛地九菩萨地十佛性地大品云菩萨从初干慧地至菩萨地皆学而不取证佛地亦学亦证故云通三乘法也二解释者初干慧地者三乘初心通名干慧大乘三贤之位小乘五停心等一五停心观二别相念观三总相念观总观无生四真谛理故名干慧意云未得定水故二性地者若用总相念成三十七品初发有漏善入暖法顶法忍法世第一法皆名性地成内凡故三八人地谓信行法行二人体见假八𤼵真断见惑在无间道即八人地四见地即是三乘同见第一义谛之理同断八十八使尽也五薄地者𤼵六无碍断欲界六品惑证第六解脱欲界烦恼薄也六离欲地谓断欲界五顺下分结尽离欲界烦恼也释曰五顺下分结者一身见二戒取三疑四欲贪五嗔恚故俱舍颂云由二不超欲即四五也由三复还下即上三也七已办地者即发真无漏断五顺上分结八十八品修惑尽断三界事究竟故言已办释曰五顺上分结者一色爱二无色爱三上二界掉举四二界慢五二界无明也贪过重故二界别明余三过微二界合说有此五结不超上界名顺上分结八辟支佛地缘觉功德力大故能侵余习气故九菩萨地从空入假道观双流深观二谛断习气色心等无明得界外法界道种智游戏神通学佛十力等故十佛地大功德力资于智慧一念相应慧观真谛究竟习气究竟尽智论云声闻智慧力弱如小火烧木虽然犹有炭在缘觉智力强如大火烧木木然炭尽余有灰在诸佛智力大如劫火炭灰俱尽亦如兔马等喻菩萨佛地名异二乘何得言通答名字虽异同是无学应供得二涅槃共归灰断证果是一名义不殊是名同义究竟俱同也广如天台此上二下结第二三即上所引俱舍意也)四第八人者即初果向又俱舍贤圣品中䟽云第八人者谓苦法忍八忍之中从后数之为第八故又智论中有八人地若约超断容具二三果向谓具修道惑及断一至五皆初果向断次三向二断九乃至八地惑尽至苦法忍即为第三向也(四第八人者俱舍二十三贤圣品释住果极七返偈先问云此预流名为何义若初得道名为预流则预流名应目第八若初得果名为预流则倍离欲全离欲者至道类智应名预流下答意明初得果故名为预流以超断者不定初得俱舍大䟽宝公但云若预流名目初得道即初见道第八人应名预流亦不释于第八所以离欲等言小䟽释云其苦法忍即是第八于八忍中从后数之为第八故若义林法师大䟽钞云八人地谓预流向也四向四果从后数之为第八故婆沙三十六第八圣者谓随信行及随法行从胜数为第八故又更一解与小䟽同探玄引大般若亦初果向同于林公从后数之泽州远公引古婆沙论亦名须陀洹向以为第八而对见道前七方便故名第八故彼论中问言云何为第八人所谓信坚及法坚钝根之人见道名信坚利根之人名法坚释曰此上全同林公引文而取义逆顺为别俱未见文以义取人远公理长第八之名所以顺故远公又云外国相传更有释云有八人者初𤼵心人而未有行二有相行人憎厌生死乐修善法三无相行人学观空理破离欣厌见人行恶心无忿怒见人修善亦不欣庆四方便行人虽见法空而常随有起诸善行此四在于善趣地中五者习种六者性种七者解行八者圣种初依地前未同圣种故非第八第八人者不名凡夫彰后异前不名凡夫拣异初依名为菩萨当相以论不名为佛别异于后释曰远公所解前顺今文后非今意彼释四依故可用之因便引来以彰异辙今䟽正意取初果向而俱舍小䟽亦是初向而局苦忍义成大局亦彰异辙非用指南下引智论八人亦初果向通十五心而若约超断容余果向故智论中有八人地者证前文是初果向案前十地第三八人在于见道无间道故五十九云八人地者所谓见谛道中信行一法行二须陀洹极六七世生三有须陀洹今世烦恼尽得阿罗汉四有家家须陀洹三世生已入涅槃五有中间须陀洹六除第三余中间入涅槃七住六无碍五解脱中者八皆是须陀洹向释曰此则初果向中有八种人故名八人地非独第八然此八人望七方便皆是第八二义俱成谓亦名第八亦名八人也故䟽引来证成初向望后第五既是初果此为初向次第分明若唯取于苦法忍者余之七忍何以拣之又十四心何以不取又十五心皆未得果论主何独将苦法忍而为难解林公成立为初果向理则无违而从胜进数亦无所以正义如前若约超断下拣滥正取初果向不取二三果以超断人不定初得故经略无以义合有故复出耳即俱舍云具修惑断一至五向初果断次三向二离八地三向至第十六心随三向住果名信解见至亦由利钝别今䟽取意展彼颂文以成长行理皆已具上智论文名家家亦俱舍义颂云断欲三四品三二生家家断至五二向断六一来果释曰初两句明家家下两句明向果即预流者进断修惑若三缘具转名家家一由断修惑三四品故二由成根德能治彼无漏根故三由受生更受欲界三二生故颂中但说初后二缘不说成根者预流果后进断修惑诸无漏根理必合有义准已成故颂不说言断三四品受三二生者若断三品名受三生若断四品名受二生谓九品惑能润七生且上上品能润两生上中上下中上各润一生中中中下合润一生下三品惑共润一生既上三品能润四生故断上三品四生便损名受三生既言中上亦润一生故断中上品惑复损一生兼上损四生都损五生受二生也问何故不断一品二品五品名家家耶答必无有断一品二品不断三品中间死生无有断五品不断六品而有死生谓由圣者得初果已断欲修惑起大加行必无未断一大品结三品名一大品有死生故故断一品二品必断三品断第五品不断第六品者谓第六品证一来果以无一品能障得果故断五品必断第六余如彼说所以引此文者即下一来不还断惑多少皆要此故)五初果法断众结者谓三正三随已如十地亦可见所断惑八十八使名为众结由见谛理断无明漏无明是生死根本名生死漏(五初果者即前共十地中见地也然俱舍等以第十六心先已见理不明见道见道要须未见今见故今道已先见乃重虑修行故名修道智度论意至第十六是解脱道断惑方终见谛始圆故名见地断众结者乃有二意先总后别总有三正三随者三正即涅槃经谓身见戒取疑俱舍说断其六故加三随边见随身见执断常者必依身故见取随戒取非因计因必计胜故邪见随疑疑无之心断善根故亦可下二别明八十八使前俱舍中共引颂云苦下具一切集灭离三见道除于二见上界不行恚故欲苦有十集灭各七为十四道下有八成三十二上二界四谛各除一嗔二界各二十八故成八十八此见所断若语修道欲界断四谓六根本除见及疑但有贪嗔痴慢上二界各唯除嗔二界各三故有六合欲之四共成十使即三果已后断之复合前名九十八使更加十缠为百八烦恼由见谛理者无名漏亦名无明流四流之一故)六一来果观欲味过患已断六品虽三品惑能润一生故一往来而知无往来也(六一来果者更一往天上一往生欲界故而知无往来者即般若意金刚十八住处中第五胜中无慢住处经从须菩提于意云何须陀洹能作是念我得须陀洹果不下是意明小乘四果尚得离慢岂况菩萨求大菩提于初回向不离慢哉故判此文是十回向初救护众生离众生相回向言离慢者是离我慢文中四果皆有三段此初果中上即如来反问二须菩提言不也世尊此即答也意明无念三解所以者经云何以故须陀洹名为入流而无所入不入色声香味触法是名须陀洹释曰意云须陀洹梵语此云入流入圣流故谓至第十六道类智心即入圣流所以入圣流者由了第一义谛无所入故则不起心念言我入流若有念虑言我入流不契谛理则不入圣流而此无念无入即无漏圣智故不入于六尘之境故上䟽云由见谛理无明名生无漏二一来果经云须菩提于意云何斯陀含能作是念我得斯陀含果不（同也）须菩提言不也世尊（答也）何以故斯陀含名一往来而实无往来是名斯陀含释曰断六品惑解脱道中契于谛理更不生于一往来念若有心念即有我慢岂得圣果故今䟽云知无往来)七不还果断九品尽故不还欲界乃至八地惑皆断故总云不乐三界(三不还果经云须菩提于意云何阿那含能作是念我得阿那含果不须菩提言不也世尊何以故阿那含名为不来而实无来是名阿那含释曰大意同前亦无心念断五顺下分结名为不还乃至八地非但断欲修惑更进断四禅三空并前欲界故云八地当处不还以非想惑皆断尽者成阿罗汉故八地则已该于三界故云不乐三界上之二界犹不爱乐故云而实无来四无学果经云须菩提于意云何阿罗汉能作是念我得阿罗汉道不须菩提言不也世尊实无有法名阿罗汉世尊若阿罗汉作是念我得阿罗汉道则为着我人众生寿者释曰阿罗汉断五上分结总说所断惑有八十九种若见所断总有八品即上下八谛若修所断三界九地地地有九成八十一品亦证八十九品无为为应果体言应果者应受人天一切供养若有心念不契无为即是我慢着我人等由无心念故名应果故云实无有法名阿罗汉今经略无无念之义)八无学果八解脱者一内有色观外色解脱二内无色观外色解脱三净解脱初二如次依初二禅三依四禅次四无色为四解脱八即灭受想解脱余义已见上文广如诸论九十可知(八无学下辨罗汉法六通等义前后已具今取前后曾未说者即八解脱略示名相俱舍颂云解脱有八种前三无贪性二二一一定四无色定善灭受想解脱微微无间生由自地净心及下无漏出三境欲可见四境类品道自上苦集灭非择灭虚空释曰初句总标次两句别明前三解脱第四句别明次四解脱第二行颂明第八解脱后一颂总明所缘言解脱有八种者一内有色观外色解脱谓于力身有色想贪为除此贪观外不净青瘀等色令贪不起故名解脱二内无色想观外色解脱谓于内身无色想贪虽已除贪为坚牢故观外不净青瘀等色令贪不起名为解脱第三净解脱身作证具足住谓观净色今贪不起名净解脱观净色者显观转胜此净解脱身中证得名身作证具足圆满得住此定名具足住四无色定为次四解脱四解脱各能弃背下地贪故名为解脱后第八灭受想定解脱身作证具足住弃背受等名为解脱依婆沙论此言解脱者谓弃背义前三无贪性者初三解脱无贪为体近治贪故三中初二不净相转作青瘀等诸行相故第三解脱清净转作光鲜行相转故此三助伴皆五蕴为性二二一一定者上二即初二解脱下二即二禅以初二解脱依初二禅起故云二二一一定者上一谓第三解脱唯依第四禅起云一一定也以第四禅离八灾患慧心澄静故有净解脱四无色定善者四无色定解脱以善定为体非无记染非解脱故亦非散善性微劣故无散善者如命终心也灭受想解脱微微无间生者灭受想解脱也有解厌背受想有解厌背一切有所缘心有云解脱定障故名解脱微微心后此定现前入灭定心总有三种一想心二微细心三微微心对前心说已名微细此更微细故名微微从微微心入灭尽定由自地净心及下无漏出者明出灭定心也出灭定心或有顶净心或起下无所有处无漏心如是入心唯是有漏通从有漏无漏心出三境欲可见者初三解脱唯以欲界色处为境有差别者初二境可憎第三境可爱四境类品道自上苦集灭者四无色解脱各缘自地上地苦集灭谛及缘九地类智品道为所缘境非择灭虚空者无色解脱亦缘自地上地苦谛集谛及缘九地类智品上非择灭及虚空为所缘境问第三静虑宁无解脱答第三定中无眼识所引欲色贪故自地妙乐所动乱故故无解脱问行者何缘修净解脱答为欲令忻故修净解脱前不净观令心沉戚今修净观䇿𤼵令忻或为审知自堪能故谓前所修不净解脱为成不成若观净相烦恼不起彼方成故问何故经中第三第八解脱得身证名非余六耶答以八中此二胜故二界边故得身证名第三解脱唯取净相令惑不起名为殊胜第八解脱以无心故名为殊胜第三解脱在色界边第八解脱在无色边䟽文对会可知言余义已见上文者谓六通即三地及十通品说九定即此品灭定亦如六七地辨广如九地诸论即瑜伽智论唯识等说然萨遮尼揵子经第五亦广说六通等)。

　　佛子菩萨摩诃萨有十种修行法何等为十所谓恭敬尊重诸善知识修行法常为诸天之所觉悟修行法于诸佛所常怀惭愧修行法哀愍众生不舍生死修行法事必究竟心无变动修行法专念随逐发大乘心诸菩萨众精勤修学修行法远离邪见勤求正道修行法摧破众魔及烦恼业修行法知诸众生根性胜劣而为说法令住佛地修行法安住无边广大法界除灭烦恼令身清净修行法是为十若诸菩萨安住其中则得如来无上修行法。

　　三修行法者如说修行方得佛法故常为诸天者为字去声故晋经云觉悟诸天余并可知上来造修行竟。

　　大方广佛华严经䟽钞会本第五十八之二

　　音释

　　忤

　　(五故切逆也)。

　　瘀

　　(依据切)。

　　大方广佛华严经䟽钞会本第五十八之三　起二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨有十种魔何等为十所谓蕴魔生诸取故烦恼魔恒杂染故业魔能障碍故心魔起高慢故死魔舍生处故天魔自憍纵故善根魔恒执取故三昧魔久耽味故善知识魔起着心故菩提法智魔不愿舍离故是为十菩萨摩诃萨应作方便速求远离。

　　第三有十魔下十门明离障行分二前五门明离障成行后五门明离障加持前中分三初二门明所离障体次一门明离障方便后二门显见佛成行前中初显魔体后辨魔因今初十魔能障道故一蕴魔者身为道器体与佛同岂即是魔蕴魔之名特由取着下九例尔皆以下句释成魔义是知以心分别万法皆魔何但此十故举菩提法智以胜况劣不以心分别一切皆佛岂舍魔界求佛界耶然四魔直就体明十魔多约执取十表无尽故与四不同若欲摄者除三同外皆烦恼摄法即所证智是能证能所𡨋合故名菩提若不舍于分别菩提之见即是魔矣余文自显(今初十魔下疏文分三一总释为魔之义)。

　　佛子菩萨摩诃萨有十种魔业何等为十所谓忘失菩提心修诸善根是为魔业恶心布施瞋心持戒舍恶性人远懈怠者轻慢乱意讥嫌恶慧是为魔业于甚深法心生悭吝有堪化者而不为说若得财利恭敬供养虽非法器而强为说是为魔业不乐听闻诸波罗蜜假使闻说而不修行虽亦修行多生懈怠以懈怠故志意狭劣不求无上大菩提法是为魔业远善知识近恶知识乐求二乘不乐受生志尚涅槃离欲寂静是为魔业于菩萨所起瞋恚心恶眼视之求其罪衅说其过恶断彼所有财利供养是为魔业诽谤正法不乐听闻假使得闻便生毁呰见人说法不生尊重言自说是余说悉非是为魔业乐学世论巧述文词开阐二乘隐覆深法或以妙义授非其人远离菩提住于邪道是为魔业已得解脱已安隐者常乐亲近而供养之未得解脱未安隐者不肯亲近亦不教化是为魔业增长我慢无有恭敬于诸众生多行恼害不求正法真实智慧其心弊恶难可开悟是为魔业是为十菩萨摩诃萨应速远离勤求佛业。

　　二有十魔业者行此十事皆能讹善亦招天魔故为其业十中一由忘行本令所修善感生死果不至菩提故是其业二于蔽度不平等故于中初二蔽俱行度后四嫌弃有蔽之人文影略耳夫真道者不施不悭不戒不犯不忍不恚不进不怠不定不乱不智不愚嫌他不忍忍度岂成他皆仿此又悲化恶故况恶为善资不爱其资是大迷也余八易知然观此文难免魔业愿诸后学审此省躬(二于蔽度下释第二句分二一总释文意二夫真道者下立理于中有二先约智说则蔽度两亡后又悲化恶故下约大悲说先正明后况恶为善资下即借老子意释成上义即道经无辙迹章结文彼章具云善行无辙迹善言无瑕谪善计不用筹䇿善闭无关键而不可开善结无绳约而不可解释曰意云无心于此五何有辙迹等耶次云是以圣人常善救人而无弃人常善救物故无弃物是谓双明释曰心无所系无可无不可何所弃哉次云故善人不善人之师不善人善人之资不贵其师不爱其资虽知大迷是为要妙释曰此有二意一约密意谓虽师法善人资取恶人而不贵不爱师资两亡为玄德凡俗虽知而大迷于道谓之要妙二约显意善者所法恶是我资而不贵爱则虽知善恶乃是大迷善恶皆善是谓要妙则顺上文无弃人物今䟽用此故令化恶也密用曰袭)。

　　佛子菩萨摩诃萨有十种舍离魔业何等为十所谓近善知识恭敬供养舍离魔业不自尊举不自赞叹舍离魔业于佛深法信解不谤舍离魔业未曾忘失一切智心舍离魔业勤修妙行恒不放逸舍离魔业常求一切菩萨藏法舍离魔业恒演说法心无疲倦舍离魔业归依十方一切诸佛起救护想舍离魔业信受忆念一切诸佛神力加持舍离魔业与一切菩萨同种善根平等无二舍离魔业是为十若诸菩萨安住此法则能出离一切魔道。

　　第二舍魔业即离障方便对障修治故云舍离然此十句敌对反前但略而不次耳一反第五二反第二三反第七四反第一五反第四六反第八七反第三八反第九救护彼故九反第十若得佛加蔽恶息故十反第六同一善根岂求恶故然复欲显随其一善总反前十或以多善共反前一令不定执故不次耳。

　　佛子菩萨摩诃萨有十种见佛何等为十所谓于安住世间成正觉佛无著见愿佛出生见业报佛深信见住持佛随顺见涅槃佛深入见法界佛普至见心佛安住见三昧佛无量无依见本性佛明了见随乐佛普受见是为十若诸菩萨安住此法则常得见无上如来。

　　第三二门显见佛成行由障离故果现行成于中先见佛后成行今初即是果现此中所见即前十佛亦是八地十身十身与此名小不同已如前会然此中明见皆称彼佛而见如云无著自属正觉非谓菩萨于彼不着若菩萨于此不着下九岂当着耶是知皆就所见明见亦不得半就所见半约能见(一会同前文此中所见者即十信末五十三经然探玄记引法集经菩萨入十种法能知诸佛何等为十所谓集气佛果报佛三昧佛愿佛心佛实佛同佛化佛供养佛成像佛乃至广说若欲会者集气即义当随乐佛其本集而欲见故果报即业报佛次三全同实佛义当法界同佛即本性本性同故化即涅槃供义即正觉形像即住持二然此中明见下二释见佛义于中亦三初正明二若菩萨下反显三亦不得下遮救恐有救云半就能见如无著佛等半就所见如出生等岂不通耶今遮云不得半就能所令人致惑取解无由故十种见义成杂乱故)。

　　无著者安住世间故不着涅槃成正觉故不着生死乘无住道示成正觉故名无著称此而见是见正觉他皆准此又无邪慧而不离故云无著无正德而不圆故云正觉则佛见影略此即总句下九皆此别义(一无着者下三释文释此一句䟽文有三一正释正觉标其所见无着即正觉之相二又无邪下则正觉无着二义不同所见能见各须具二今所见有正觉德圆略无邪慧而不离能见则有无邪智而不离略无正德而不圆故今佛中影取无著能见之中影取正觉是故䟽云佛见影略三此即下结成总别)二乘愿出生故上文云佛愿力故无不现又乘此愿能生一切德故(二乘愿出生中文云下引证即华藏品言又乘此愿上约生身此约生德)三报即相好庄严身业即万行之因而深信为首云深信见故下善财云一切诸佛从信心起亦能令见者信故(故下善财者引证即七十七经善财修观此约真身又云一切化佛从敬心起明知敬属于机能见化身信属于佛因信成果亦能令见者信者上约真身信自属佛今就真身信亦属机以相好庄严显由因成故令物信)四随顺众生住持舍利等故又随顺众生以圆音周遍三世持佛法故(四随顺者即论中意又随顺众生以圆音下即海东意玄谈中已显不违正理故双出之)五涅槃即是化身化身示灭故名涅槃深入见者深入涅槃故能示灭深入生死故示灭非真(深入涅槃者得无住涅槃能建大事深入生死故示灭非真者悟生死性即性净涅槃故知示灭非真灭也称性常在故)六法身充满于法界故法界为佛体故(六法身者初以如智契合具德法身故云满于法界法界是所满下约法性身云为佛体)七湛然安住真唯识性是佛心故(七安住者释安住见真唯识性即是心佛)八寂然无依心言路绝即三昧义触类皆然故三昧无量(八寂然无依释见一义次以无依释三昧佛后触类下释无量义)九平等性智了本性故本觉真性性本了故(九平等下亦二义释先能所合明后本觉下唯就理说)十随自他意无身不受故(十随自他下即意生身然有三义一如意速疾二随自意成三随他意乐今用后二释随乐言随自所乐普受法身随他所乐欲受何类)依上十见则真见佛既知十佛总别六相圆融则亦十见无有障碍又此十种摄为五对一所出能出对二正报任持对三真常普遍对四内住外寂对五体深用广对如文思之上十佛十身类此成对又此十见各有十种并如不思议法等品(依上十下六相圆融总即一佛别分为十同带于佛异则正觉相好等差成则揽十共成真佛之义坏则十身各住自位又此十见下第六结成包含即海东意海东顺于晋经名有数异故今取义亦有小殊今直就此经相应引证一正觉佛无著见者有十无著即此品云所谓于一切世间无著于一切众生无著于一切法无著于一切所作无著于一切善根无著于一切生处无著于一切愿无著于一切行无著于一切菩萨无著于一切佛无著此十虽因彻于果位一切无著而不思议品十种离果清净亦果无著第二愿佛出生见亦有十种出生不思议品云诸佛世尊有十种念念出生智何等为十所谓一切诸佛于一念中悉能示现无量世界从天来下二菩萨受生三出家学道四菩提树下成等正觉五转妙法轮六教化众生供养诸佛七不可言说种种佛身八种种庄严无数庄严如来自在一切智藏九无量无数清净众生十三世诸佛种种根性种种精进种种行解于三世中成等正觉释曰其一二等数经文所无句句皆如初句有一切诸佛至世界之言即是从后得智愿生八相等三业报佛深信见若约庄严应如不思议品十种故胜无上庄严今取因行则不思议品果中所无即如十藏品云信一切法无相信一切法无愿信一切法无作信一切法无分别信一切法无所依信一切法不可量信一切法无有上信一切法难超越信一切法无生释曰以此为因成果也亦可如十地中十种信四住持佛随顺见者若约随顺众生住持佛法即十种为众生作佛事不思议品云诸佛世尊有十种为众生作佛事一者所谓一切诸佛示现色身为众生作佛事二出妙音声三有所受四无所受五以地水火风六神力自在示现一切所缘境界七种种名号八以佛刹境界九严净佛刹十寂寞无言释曰句上皆有一切诸佛句下皆有作佛事一如初句寂寞无言即自身舍利住持自在若约圆音住持即如下文如来应正等觉转法轮时以十事故于众生心中种白净法无空过者即随顺义何等为十所谓过去愿力故大悲所持故不舍众生故智慧自在故随其所乐为说法故必应其时未曾失故随其所宜无妄说故其身最胜无与等故言辞自在无能治故智慧自在随所𤼵言悉开悟故是为十五涅槃佛深入见者即出现品云欲知如来大涅槃者当了知根本自性释曰了知即是深入义也经云如真如涅槃如来涅槃亦如是二实际三法界四虚空五法性六离欲际七无相际八我性际九一切法性际十真如际释曰具足皆如初句如是了知名为深入六法界佛普至见者若直约法界说如至一切处回向云譬如实际无处不至至一切物至一切世间至一切众生至一切国土至一切法至一切虚空至一切三世至一切有为无为至一切语言音声然今但有九有为无为应分为二若就佛明遍至者即佛不思议法品云佛子诸佛世尊有十种法普遍法界何等为十所谓一切诸佛有无边际身色相清净普入诸趣而无染着二无障碍眼于一切法悉能明见三无碍耳悉能解了一切音声四鼻能到诸佛自在彼岸五有广长舌出妙音声周遍法界六身应众生心成令得见七意住于无碍平等法身八无碍解脱示现无尽大神通力九清净世界随众生乐现众佛土种种庄严而于其中不生染着十菩萨行愿得圆满智游戏自在悉能通达一切佛法释曰十句之中皆如初句有一切诸佛有无边际言舌中有广长故闻无边际语七心佛安住见者不思议品云诸佛世尊有十种无量住所谓常住大悲住种种身作诸佛事住平等意转净法轮住四辩才说无量法住不思议一切佛法住清净音遍无量土住不可说甚深法界现一切故胜神通住能开示无有障碍究竟之法释曰此是佛心之所住也经唯九句应开净音遍无量土为二八三昧佛无量无依见者不思议品云诸佛世尊有十种无量不可思议佛三昧何等为十所谓一切诸佛恒在正定于一念中遍一切处普为众生广说妙法二普为众生说无我际三普入三世四普入十方广大佛刹五普现无量种种佛身六随诸众生种种心解现身语意七说一切法离欲真际八演说一切缘起自性九示现无量世出世间广大庄严令诸众生常得见佛十令诸众生悉得通达一切佛法无量解脱究竟到于无上彼岸释曰具足皆如初句有一切诸佛恒在正定于一念中遍一切处之言虽有此无量而心无所依九本性佛明了见明了即是智身故四十七云诸佛世尊有十种知一切法尽无有余何等为十所谓一知过去一切法尽无有余二知未来一切法三知现在一切法四知一切语言法五知一切众生心六知一切菩萨善根上中下种种分位七知一切佛圆满智及诸善根不增不减八知一切法皆从缘起九知一切世界种十知一切法界中如因陀罗网诸差别事释曰十句皆有尽无有余之言十随乐佛普受见者普能受领随乐现故即四十六诸佛世尊于一切世界一切时有十种佛事何等为十一者若有众生专心忆念则现其前二者若有众生心不调顺则为说法三者若有众生能生净信必令获得无量善根四者若有众生能入法位悉能现证无不了知五者教化众生无有疲厌六者游诸佛刹往来无碍七者大悲不舍一切众生八者现变化身恒不断绝九者神通自在未曾休息十者安住法界能遍观察是为十释曰斯则普随众生之所受也)。

　　佛子菩萨摩诃萨有十种佛业。

　　二有十种佛业即是成行前见佛体今辨佛因又行顺佛行故名佛业佛以利生为事业故。

　　何等为十所谓随时开导是佛业令正修行故梦中令见是佛业觉昔善根故。

　　十中初总余别又总别合为五对一觉导梦化对。

　　为他演说所未闻经是佛业令生智断疑故为悔缠所缠者说出离法是佛业令离疑心故。

　　二开缠净戒对犯戒疑悔故为彼缠令其忏除故名出离戒有多种出离亦多总相言之不过二种一事二理事随轻重篇聚悔除理观性空是真奉律若具二者罪无不离又如瑜伽九十九有五恶作即是悔缠一谓作是思惟后定自责二诸天呵责三大师同行责四恶名流布五死堕恶趣亦有五相能除此恶作谓佛许还净故由无知等我已灭故当来无犯意我已生故已于同梵行悔故佛说悔除为善哉恶作相续以为盖故余如净名第一及随好品辨(又瑜伽九十九下重释净戒先举所治后亦有五相下举其能治此五亦可对前五唯三四不次一由佛许还净故不自责二由灭无知不惧天所诃三已生无犯之意不惧恶名四同行悔不惧同行之责五佛许悔除故不惧恶道而其实义此五通能治于前五)。

　　若有众生起悭吝心乃至恶慧心二乘心损害心疑惑心散动心憍慢心为现如来众相庄严身是佛业生长过去善根故于正法难遇时广为说法令其闻已得陀罗尼智神通智普能利益无量众生是佛业胜解清净故。

　　三现相说法对于现相中由如来相从六度生故除六蔽见此殊胜不希二乘睹慈善根决知尊胜住心佛境自失威光故无害等。

　　若有魔事起能以方便现虚空界等声说不损恼他法以为对治令其开悟众魔闻已威光歇灭是佛业志乐殊胜威德大故其心无间常自守护不令证入二乘正位若有众生根性未熟终不为说解脱境界是佛业本愿所作故。

　　四降魔护小对。

　　生死结漏一切皆离修菩萨行相续不断以大悲心摄取众生令其起行究竟解脱是佛业不断修行菩萨行故菩萨摩诃萨了达自身及以众生本来寂灭不惊不怖而勤修福智无有厌足虽知一切法无有造作而亦不舍诸法自相虽于诸境界永离贪欲而常乐瞻奉诸佛色身虽知不由他悟入于法而种种方便求一切智虽知诸国土皆如虚空而常乐庄严一切佛刹虽恒观察无人无我而教化众生无有疲厌虽于法界本来不动而以神通智力现众变化虽已成就一切智智而修菩萨行无有休息虽知诸法不可言说而转净法轮令众心喜虽能示现诸佛神力而不厌舍菩萨之身虽现入于大般涅槃而一切处示现受生能作如是权实双行法是佛业。

　　五悲摄双行对双行中有十二句初一总明无作四谛不惊怖者妄惑本无今有故应惊妄苦逼害身心故应怖今皆了本寂即同灭理故不惊怖虽了本寂而修福智为能治道余十一句别中初一约苦次一约集次八约道后一约灭文并可知。

　　是为十若诸菩萨安住其中则得不由他教无上无师广大业。

　　佛子菩萨摩诃萨有十种慢业何等为十所谓于师僧父母沙门婆罗门住于正道向正道者尊重福田所而不恭敬是慢业或有法师获最胜法乘于大乘知出要道得陀罗尼演说契经广大之法无有休息而于其所起高慢心及于所说法不生恭敬是慢业于众会中闻说妙法不肯叹美令人信受是慢业好起过慢自高陵物不见己失不知自短是慢业好起过过慢见有德人应赞不赞见他赞叹不生欢喜是慢业见有法师为人说法知是法是律是真实是佛语为嫌其人亦嫌其法自起诽谤亦令他谤是慢业自求高座自称法师应受供给不应执事见有耆旧久修行人不起逢迎不肯承事是慢业见有德人颦蹙不喜言辞粗犷伺其过失是慢业见有聪慧知法之人不肯亲近恭敬供养不肯咨问何等为善何等不善何等应作何等不应作作何等业于长夜中而得种种利益安乐愚痴顽很我慢所吞终不能见出要之道是慢业复有众生慢心所覆诸佛出世不能亲近恭敬供养新善不起旧善消灭不应说而说不应诤而诤未来必堕险难深坑于百千劫尚不值佛何况闻法但以曾发菩提心故终自醒悟是慢业是为十。

　　第二有十慢下五门明离障加持行中二初二门内成离障行后三门外得加持行前中初门举障后门显治今初慢者恃己于他高举为性能障不慢生苦为业然经论中说多差别且明七慢俱舍十九云一慢二过慢三慢过慢四我慢五增上慢六卑慢七邪慢(俱舍等者然文具有䟽引彼论以释今经恐不知主客今重具引俱舍云慢七九从三皆通见修断瑜伽杂集大同俱舍)今文开十四五与九具有其名余七但有其义。

　　前三即慢但约有高心故故彼论云一慢者谓于他劣谓己胜于他等谓己等虽能称境以心高举说名为慢初一轻人次二慢法(三前即慢下释文先别释初三于中二意初标次故彼论下全引论文正释慢义三初一轻人下别释三句)四中自高陵物是于他等谓己胜即当过慢过前慢故(四自高下释过慢从是于他下全是论文)五即慢过慢今言过过者过前慢故有德应赞即于他胜见赞不喜是谓己胜应合赞我故(五中先指同会释二有德下将经就论文具云于他胜谓己胜名慢过慢慢他过故)六即邪慢谓于无德谓己有德故名邪慢成就恶行名为无德恃恶高举名之为慢自起诽谤即恶行故(六邪论具云于实无德中谓己有德名邪慢上皆论文下即论释从自起诽谤下䟽牒今经会通论文)七即卑慢耆旧有德即是彼多分胜不应执事即谓己小劣何得事他(七卑慢中䟽以经就论即自求高座下是论具足云于多分胜谓己少劣名为卑慢余皆䟽释)八亦邪慢起恶行故(八亦邪慢者即见有德人下是也颦感粗犷即是恶行此即将前论中成就恶行收之)九即我慢我慢所吞故(九言我慢所吞故者以经释成知是我慢若论具云执我我所令心高举名为我慢恃我起故释曰䟽以易故不引论释)十即增上慢新善未起即是未得不应诤而诤即是谓得故其但以曾发下准梵本应回安于百千劫前深坑之下彼梵本从消灭下云不应说而说言多斗诤发起怨嫌数行此法应堕大坑然以曾集菩提心力得受豪贵自在之力于百千劫尚不见佛何况闻法晋及度世大意皆同梵本若但依今释当堕深坑语其慢过终自醒悟明非长没(十即增上慢下䟽中先以经会论后其但以下随难重释前中具足论云未得谓得名增上慢瑜伽云已无实德谓己有德杂集云谓于未得上胜证法计己已得上胜证法䟽会释论文易可知上论偈云慢七九从三者即是九慢从前七慢三慢而生言九慢者𤼵智论一我胜慢类二我等慢类三我劣慢类四有胜我慢类五有等我慢类六有劣我慢类七无胜我慢类八无等慢类九无劣我慢类言从三者一慢二过慢三卑慢初三类中一我胜慢类从前过慢出二我等慢类从前慢出三我劣慢类从卑慢出四五六三如次从卑慢及慢并过慢出七八九三如次从慢过慢卑慢中出释曰然上九慢既从三生则成三三皆有别相论更不释细详可见但有难云问于多分胜谓己劣卑慢可成有高处故无劣我慢高处是何答谓自爱乐胜有情聚反顾己身虽知极劣而自尊重得成无劣我慢类也言皆通见修断者七九同故云皆通也缘见起者名见所断缘事起者名修所断)若约八慢前三皆是憍慢亦名慠慢皆于尊境不肯礼敬故余如别说(若约八慢者即刊定意涅槃成实皆有八慢天台智者引文殊问经释法华八鸟明有八慢谓一盛壮慢如鸱二性慢如枭三富慢如雕四自在慢如鹫五寿命慢如乌六聪明慢如鹊七行慢如鸠八色慢如鸽)。

　　若诸菩萨离此慢业则得十种智业何等为十所谓信解业报不坏因果是智业不舍菩提心常念诸佛是智业近善知识恭敬供养其心尊重终无厌怠是智业乐法乐义无有厌足远离邪念勤修正念是智业于一切众生离于我慢于诸菩萨起如来想爱重正法如惜己身尊奉如来如护己命于修行者生诸佛想是智业身语意业无诸不善赞美贤圣随顺菩提是智业不坏缘起离诸邪见破暗得明照一切法是智业十种回向随顺修行于诸波罗蜜起慈母想于善巧方便起慈父想以深净心入菩提舍是智业施戒多闻止观福慧如是一切助道之法常勤积集无有厌倦是智业若有一业为佛所赞能破众魔烦恼斗诤能离一切障盖缠缚能教化调伏一切众生能随顺智慧摄取正法能严净佛刹能发起通明皆勤修习无有懈退是智业是为十若诸菩萨安住其中则得如来一切善巧方便无上大智业。

　　二若诸菩萨下有十种智业显对治行谓既识障惑不令增长制情从理敬重法行故名智业文中初结前生后文通两假后何等下正显并是智之作用故名为业。

　　佛子菩萨摩诃萨有十种魔所摄持何等为十所谓懈怠心魔所摄持志乐狭劣魔所摄持于少行生足魔所摄持受一非余魔所摄持不发大愿魔所摄持乐处寂灭断除烦恼魔所摄持永断生死魔所摄持舍菩萨行魔所摄持不化众生魔所摄持疑谤正法魔所摄持是为十。

　　第二魔摄持下三门辨外加持行分二此门所离障后二门能治行今初即最障加持由内行乖理外魔得便名为摄持又行乖理即是魔摄初二心怠志狭次二行少解滞次二舍愿趣断次二成小舍大后二舍悲谤法。

　　若诸菩萨能弃舍此魔所摄持则得十种佛所摄持何等为十所谓初始能发菩提之心佛所摄持于生生中持菩提心不令忘失佛所摄持觉诸魔事悉能远离佛所摄持闻诸波罗蜜如说修行佛所摄持知生死苦而不厌恶佛所摄持观甚深法得无量果佛所摄持为诸众生说二乘法而不证取彼乘解脱佛所摄持乐观无为法而不住其中于有为无为不生二想佛所摄持至无生处而现受生佛所摄持虽证得一切智而起菩萨行不断菩萨种佛所摄持是为十若诸菩萨安住其中则得诸佛无上摄持力。

　　第二佛所摄下二门明能治行由离于邪自然合正于中先佛后法今初先结前生后后何等下正说文显可知。

　　佛子菩萨摩诃萨有十种法所摄持何等为十所谓知一切行无常法所摄持知一切行苦法所摄持知一切行无我法所摄持知一切法寂灭涅槃法所摄持知诸法从缘起无缘则不起法所摄持知不正思惟故起于无明无明起故乃至老死起不正思惟灭故无明灭无明灭故乃至老死灭法所摄持知三解脱门出生声闻乘证无诤法出生独觉乘法所摄持知六波罗蜜四摄法出生大乘法所摄持知一切刹一切法一切众生一切世是佛智境界法所摄持知断一切念舍一切取离前后际随顺涅槃法所摄持是为十若诸菩萨安住其中则得一切诸佛无上法所摄持。

　　二法摄中前四即四法印次二总别缘生次一大小后二智断上辨因圆究竟讫。

　　佛子菩萨摩诃萨住兜率天有十种所作业。

　　第二住兜率下十九门明果用圆满行多约八相显果用者明是普贤大用之果不就净土实报处说又显实报不可说故又显八相通因果故长分为十初一门住天次一门示没三一门入胎四一门住胎五三门初生六二门在家七二门出家八五门成道九二门转法轮十有一门入涅槃初之二门合属第三即是八相今初欲说下生先明在天所作。

　　何等为十所谓为欲界诸天子说厌离法言一切自在皆是无常一切快乐悉当衰谢劝彼诸天发菩提心是为第一所作业。

　　一化欲天。

　　为色界诸天说入出诸禅解脱三昧若于其中而生爱着因爱复起身见邪见无明等者则为其说如实智慧若于一切色非色法起颠倒想以为清净为说不净皆是无常劝其令发菩提之心是为第二所作业。

　　二化色天。

　　菩萨摩诃萨住兜率天入三昧名光明庄严身放光明遍照三千大千世界随众生心以种种音而为说法众生闻已信心清净命终生于兜率天中劝其令发菩提之心是为第三所作业。

　　三化大千。

　　菩萨摩诃萨在兜率天以无障碍眼普见十方兜率天中一切菩萨彼诸菩萨皆亦见此互相见已论说妙法谓降神母胎初生出家往诣道场具大庄严而复示现往昔已来所行之行以彼行故成此大智所有功德不离本处而能示现如是等事是为第四所作业。

　　四同类共谈。

　　菩萨摩诃萨住兜率天十方一切兜率天宫诸菩萨众皆悉来集恭敬围绕尔时菩萨摩诃萨欲令彼诸菩萨皆满其愿生欢喜故随彼菩萨所应住地所行所断所修所证演说法门彼诸菩萨闻说法已皆大欢喜得未曾有各还本土所住宫殿是为第五所作业。

　　五为同类说。

　　菩萨摩诃萨住兜率天时欲界主天魔波旬为欲坏乱菩萨业故眷属围绕诣菩萨所尔时菩萨为摧伏魔军故住金刚道所摄般若波罗蜜方便善巧智慧门以柔软粗犷二种语而为说法令魔波旬不得其便魔见菩萨自在威力皆发阿耨多罗三藐三菩提心是为第六所作业。

　　六善巧降魔。

　　菩萨摩诃萨住兜率天知欲界诸天子不乐闻法尔时菩萨出大音声遍告之言今日菩萨当于宫中现希有事若欲见者宜速往诣时诸天子闻是语已无量百千亿那由他众皆来集会尔时菩萨见诸天众皆来集已为现宫中诸希有事彼诸天子曾未见闻既得见已皆大欢喜其心醉没又于乐中出声告言诸仁者一切诸行皆悉无常一切诸行皆悉是苦一切诸法皆悉无我涅槃寂灭又复告言汝等皆应修菩萨行皆当圆满一切智智彼诸天子闻此法音忧叹咨嗟而生厌离靡不皆发菩提之心是为第七所作业。

　　七乐音说法。

　　菩萨摩诃萨住兜率宫不舍本处悉能往诣十方无量一切佛所见诸如来亲近礼拜恭敬听法尔时诸佛欲令菩萨获得最上灌顶法故为说菩萨地名一切神通以一念相应慧具足一切最胜功德入一切智智位是为第八所作业。

　　八诣佛闻法。

　　菩萨摩诃萨住兜率宫为欲供养诸如来故以大神力兴起种种诸供养具名殊胜可乐遍法界虚空界一切世界供养诸佛彼世界中无量众生见此供养皆发阿耨多罗三藐三菩提心是为第九所作业。

　　九供养多佛。

　　菩萨摩诃萨住兜率天出无量无边如幻如影法门周遍十方一切世界示现种种色种种相种种形体种种威仪种种事业种种方便种种譬喻种种言说随众生心皆令欢喜是为第十所作业。

　　十多身益生。

　　佛子是为菩萨摩诃萨住兜率天十种所作业若诸菩萨成就此法则能于后下生人间佛子菩萨摩诃萨于兜率天将下生时现十种事。

　　第二时至示没名将下生大乘方便经下卷云菩萨如其本愿处兜率天宫能得菩提转于法轮非为不能菩萨思惟阎浮提人不能至此兜率天上听受法教兜率天人能下阎浮是故下生。

　　何等为十。

　　佛子菩萨摩诃萨于兜率天下生之时从于足下放大光明名安乐庄严普照三千大千世界一切恶趣诸难众生触斯光者莫不皆得离苦安乐得安乐已悉知将有奇特大人出兴于世是为第一所示现事。

　　一广拔众苦。

　　佛子菩萨摩诃萨于兜率天下生之时从于眉间白毫相中放大光明名曰觉悟普照三千大千世界照彼宿世一切同行诸菩萨身彼诸菩萨蒙光照已咸知菩萨将欲下生各各出兴无量供具诣菩萨所而为供养是为第二所示现事。

　　二遍警有缘。

　　佛子菩萨摩诃萨于兜率天将下生时于右掌中放大光明名清净境界悉能严净一切三千大千世界其中若有已得无漏诸辟支佛觉斯光者即舍寿命若不觉者光明力故徙置他方余世界中一切诸魔及诸外道有见众生皆亦徙置他方世界唯除诸佛神力所持应化众生是为第三所示现事。

　　三严刹拣非。

　　佛子菩萨摩诃萨于兜率天将下生时从其两膝放大光明名清净庄严普照一切诸天宫殿下从护世上至净居靡不周遍彼诸天等咸知菩萨于兜率天将欲下生俱怀恋慕悲叹忧恼各持种种华鬘衣服涂香末香幡盖妓乐诣菩萨所恭敬供养随逐下生乃至涅槃是为第四所示现事。

　　四觉诸导从。

　　佛子菩萨摩诃萨在兜率天将下生时于卍字金刚庄严心藏中放大光明名无能胜幢普照十方一切世界金刚力士时有百亿金刚力士皆悉来集随逐侍卫始于下生乃至涅槃是为第五所示现事。

　　五密召侍卫。

　　佛子菩萨摩诃萨于兜率天将下生时从其身上一切毛孔放大光明名分别众生普照一切大千世界遍触一切诸菩萨身复触一切诸天世人诸菩萨等咸作是念我应住此供养如来教化众生是为第六所示现事。

　　六先告当机。

　　佛子菩萨摩诃萨于兜率天将下生时从大摩尼宝藏殿中放大光明名善住观察照此菩萨当生之处所托王宫其光照已诸余菩萨皆共随逐下阎浮提若于其家若其聚落若其城邑而现受生为欲教化诸众生故是为第七所示现事。

　　七令辅翼知。

　　佛子菩萨摩诃萨于兜率天临下生时从天宫殿及大楼阁诸庄严中放大光明名一切宫殿清净庄严照所生母腹光明照已令菩萨母安隐快乐具足成就一切功德其母腹中自然而有广大楼阁大摩尼宝而为庄严为欲安处菩萨身故是为第八所示现事。

　　八净所生处。

　　佛子菩萨摩诃萨于兜率天临下生时从两足下放大光明名为善住若诸天子及诸梵天其命将终蒙光照触皆得住寿供养菩萨从初下生乃至涅槃是为第九所示现事。

　　九长延天寿。

　　佛子菩萨摩诃萨于兜率天临下生时从随好中放大光明名日月庄严示现菩萨种种诸业时诸人天或见菩萨住兜率天或见入胎或见初生或见出家或见成道或见降魔或见转法轮或见入涅槃是为第十所示现事。

　　十广现难思。

　　佛子菩萨摩诃萨于身于座于宫殿于楼阁中放如是等百万阿僧祇光明悉现种种诸菩萨业现是业已具足一切功德法故从兜率天下生人间。

　　四结益。

　　大方广佛华严经䟽钞会本第五十八之三

　　音释

　　衅

　　(许觐切衅隙也)。

　　颦蹙

　　(颦毗宾切蹙子六切颦蹙愁貌)。

　　伺

　　(相吏切察也)。

　　很

　　(胡垦切很戾也)。

　　嫌

　　(胡兼切憎也)。

　　斗

　　(丁候切竞也)。

　　胁

　　(虚业切腋下也)。

　　慠

　　(鱼到切倨慠也)。

　　谪

　　(陟革切音摘责也)。

　　鸱

　　(杜结切音迭)。

　　雕

　　(丁聊切音刀大贽鸟)。

　　颦

　　(音频师子声也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经疏钞会本第五十九之一　起三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨示现处胎有十种事。

　　第三正明入胎十事如有问言于四生中化生为上佛为最胜何故胎生诸经论中多用初缘以通此问今明具十以表无尽(诸经论者谓今比菩萨自然化生等智论等皆然探玄记有问云据此经兜率命终即入胎等何故梁摄论明化身二十年在中阴真谛三藏金光明䟽中释云有小乘别部云听待父母受生竟故二十年在中阴释曰此乃机见不同故言二十年等多小劣见)。

　　何等为十佛子菩萨摩诃萨为欲成就小心劣解诸众生故不欲令彼起如是念今此菩萨自然化生智慧善根不从修得是故菩萨示现处胎是为第一事。

　　一化劣解此通凡小。

　　菩萨摩诃萨为成熟父母及诸眷属宿世同行众生善根示现处胎何以故彼皆应以见于处胎成熟所有诸善根故是为第二事。

　　二摄眷属化生设有父母等恩养少故。

　　菩萨摩诃萨入母胎时正念正知无有迷惑住母胎已心恒正念亦无错乱是为第三事。

　　三三时无乱出时无乱在后初生故俱舍世品明轮王唯入无乱缘觉兼住唯佛三时无乱以福智俱胜故瑜伽同此上之三缘小教亦说次下四事兼于权大。

　　菩萨摩诃萨在母胎中常演说法十方世界诸大菩萨释梵四王皆来集会悉令获得无量神力无边智慧菩萨处胎成就如是辩才胜用是为第四事。

　　四演法益物。

　　菩萨摩诃萨在母胎中集大众会以本愿力教化一切诸菩萨众是为第五事。

　　五乘愿化生(五乘愿化生者明非没生也)。

　　菩萨摩诃萨于人中成佛应具人间最胜受生以此示现处于母胎是为第六事。

　　六破胎生慢谁能于佛恃种族耶(谁能于佛者瑞应经云从劫初已来代代相承作转轮圣王近来四代虽不作转轮圣王而作人中之王明是万代金轮种故种族无上)。

　　菩萨摩诃萨在母胎中三千大千世界众生悉见菩萨如明镜中见其面像尔时大心天龙夜叉乾闼婆阿修罗迦楼罗紧那罗摩睺罗伽人非人等皆诣菩萨恭敬供养是为第七事。

　　七胎障不隔故令大心同睹后之三缘唯实教有。

　　菩萨摩诃萨在母胎中他方世界一切最后生菩萨在母胎者皆来共会说大集法门名广大智慧藏是为第八事。

　　八同类共集说智慧藏为胎藏故(说智慧藏者显智德生佛以离垢藏即是断德以法界藏即五藏之一正是法身八即般若九即解脱乃用三德为胎藏耳故下䟽合为能所证智之与断皆能证也)。

　　菩萨摩诃萨在母胎时入离垢藏三昧以三昧力于母胎中现大宫殿种种严饰悉皆妙好兜率天宫不可为比而令母身安隐无患是为第九事。

　　九定力现严以离垢藏为胎藏故。

　　菩萨摩诃萨住母胎时以大威力兴供养具名开大福德离垢藏普遍十方一切世界供养一切诸佛如来彼诸如来咸为演说无边菩萨住处法界藏是为第十事。

　　十与供闻法以法界藏为胎藏故此一是总八九即法界别义法界寂然是离垢义寂而常照是智慧义又前二是能证后一所证能所冥合诸佛生故又前二不坏小而广容后一不动此而普遍如是自在是佛生故。

　　佛子是为菩萨摩诃萨示现处胎十种事若诸菩萨了达此法则能示现甚微细趣。

　　佛子菩萨摩诃萨有十种甚微细趣何第为十所谓在母胎中示现初发菩提心乃至灌顶地在母胎中示现住兜率天在母胎中示现初生在母胎中示现童子地在母胎中示现处王宫在母胎中示现出家在母胎中示现苦行往诣道场成等正觉在母胎中示现转法轮在母胎中示现般涅槃在母胎中示现大微细谓一切菩萨行一切如来自在神力无量差别门佛子是为菩萨摩诃萨在母胎中十种微细趣若诸菩萨安住此法则得如来无上大智慧微细趣。

　　第四微细趣即明住胎十事初一通现地位次八明现七相以处胎为能现故童子属处宫相故后一总结多门并一相中同时齐现深密难知故名微细。

　　佛子菩萨摩诃萨有十种生何等为十所谓远离愚痴正念正知生放大光明网普照三千大千世界生住最后有更不受后身生不生不起生知三界如幻生于十方世界普现身生证一切智智身生放一切佛光明普觉悟一切众生身生入大智观察三昧身生佛子菩萨生时震动一切佛刹解脱一切众生除灭一切恶道映蔽一切诸魔无量菩萨皆来集会佛子是为菩萨摩诃萨十种生为调伏众生故如是示现。

　　第五十种生下三门明初生相今初正辨即右胁生时初一即出时无乱后一动刹益生中八可知。

　　佛子菩萨摩诃萨以十事故示现微笑心自誓何等为十所谓菩萨摩诃萨念言一切世间没在欲泥除我一人无能勉济如是知已熙怡微笑心自誓复念言一切世间烦恼所盲唯我今者具足智慧如是知已熙怡微笑心自誓又念言我今因此假名身故当得如来充满三世无上法身如是知已熙怡微笑心自誓菩萨尔时以无障碍眼遍观十方所有梵天乃至一切大自在天作是念言此等众生皆自谓为有大智力如是知已熙怡微笑心自誓菩萨尔时观诸众生久种善根今皆退没如是知已熙怡微笑心自誓菩萨观见世间种子所种虽少获果甚多如是知已熙怡微笑心自誓菩萨观见一切众生蒙佛所教必得利益如是知已熙怡微笑心自誓菩萨观见过去世中同行菩萨染着余事不得佛法广大功德如是知已熙怡微笑心自誓菩萨观见过去世中共同集会诸天人等至今犹在凡夫之地不能舍离亦不疲猒如是知已熙怡微笑心自誓菩萨尔时为一切如来光明所触倍加欣慰熙怡微笑心自誓是为十佛子菩萨为调伏众生故如是示现。

　　二现微笑在行七步时故瑞应经云菩萨示生即行七步一手指天一手指地天上天下唯我为尊即自誓也初三自庆次六庆能遍益群品谓四无智自憍我能摧故五昔善今退我能续故六能为众生良福田故七见生闻教益不虚故八伤诸同行不成佛故九愍诸同会滞凡地故后一得佛加故。

　　佛子菩萨摩诃萨以十事故示行七步何等为十所谓现菩萨力故示行七步现施七财故示行七步满地神愿故示行七步现超三界相故示行七步现菩萨最胜行超过象王牛王师子王行故示行七步现金刚地相故示行七步现欲与众生勇猛力故示行七步现修行七觉宝故示行七步现所得法不由他教故示行七步现于世间最胜无比故示行七步是为十佛子菩萨为调伏众生故如是示现。

　　三行七步谓初生在地十方各行七步显自在希奇故七数过三名过三界随所履地皆现金刚余并可知(十方各行七步者即涅槃第四如来性品云善男子此阎浮提毗尼圆示现从母摩耶而生生已即能东行七步唱如是言我于人天阿修罗中最尊最上父母人天见以惊喜生希有心而诸人等谓是婴儿而我此身无量劫来久离染法如是身者即是法身非是肉血筋脉骨髓之所成立随顺世间众生法故示为婴儿南行七步示现欲为无量众生作上福田西行七步示现生尽永断老死是最后身北行七步示已现度诸有生死东行七步示为众生而作导首四维七步示为众生断灭种种烦恼四魔种性成于如来应供正遍知上行七步示现不为不净之物之所染污犹如虚空下行七步示现法雨灭地狱火令彼众生受安隐乐毁禁戒者示作霜雹显自在下总显大意)。

　　佛子菩萨摩诃萨以十事故现处童子地何等为十所谓为现通达一切世间文字算计图书印玺种种业故处童子地为现通达一切世间象马车乘弧矢剑㦸种种业故处童子地为现通达一切世间文笔谈论博弈嬉戏种种事故处童子地为现远离身语意业诸过失故处童子地为现入定住涅槃门周遍十方无量世界故处童子地为现其力超过一切天龙夜叉乾闼婆阿修罗迦楼罗紧那罗摩睺罗伽释梵护世人非人等释梵护世故处童子地为令耽着欲乐众生故处童子地为现菩萨色相威光超过一切欢喜乐法故处童子地为尊重正法勤供养佛周遍十方一切世界故处童子地为现得佛加被蒙法光明故处童子地是为十。

　　第六童子地下二门明在家同俗行并处王宫相童子已在王宫但此门明幼怀德艺显是超绝后门贵极无染以彰德高今初八云令乐法者幼而梵行德业殊伦后见道成必乐其法余九可知。

　　佛子菩萨摩诃萨现童子地已以十事故现处王宫何等为十所谓为令宿世同行众生善根成熟故现处王宫为显示菩萨善根力故现处王宫为诸人天耽着乐具示现菩萨大威德乐具故现处王宫顺五浊世众生心故现处王宫为现菩萨大威德力能于深宫入三昧故现处王宫为令宿世同愿众生满其意故现处王宫欲令父母亲戚眷属满所愿故现处王宫欲以妓乐出妙法音供养一切诸如来故现处王宫欲于宫内住微妙三昧始从成佛乃至涅槃皆示现故现处王宫为随顺守护诸佛法故现处王宫是为十最后身菩萨如是示现处王宫已然后出家。

　　二正明处宫十中一化同行同行处宫故如瞿波四浊世欣贵故余八可知(如瞿波者七十五中广说因起)。

　　佛子菩萨摩诃萨以十事故示现出家何等为十所谓为猒居家故示现出家为着家众生令舍离故示现出家为随顺信乐圣人道故示现出家为宣扬赞叹出家功德故示现出家为显永离二边见故示现出家为令众生离欲乐我乐故示现出家为先现出三界相故示现出家为现自在不属他故示现出家为显当得如来十力无畏法故示现出家最后菩萨法应尔故示现出家是为十菩萨以此调伏众生。

　　第七出家下二门明舍家期道行初明出家后显修行今初虽能深宫入道而出家者示斯十意初二令猒舍苦果次二欣扬胜道次二令离利钝集着常见者贵常为贵故不出家着断见者身灭无余何须出家既非常断明可修进云离二边又非苦乐等次二显界家系灭后二显得果同因。

　　佛子菩萨摩诃萨为十种事故示行苦行何等为十所谓为成就劣解众生故示行苦行为拔邪见众生故示行苦行为不信业报众生令见业报故示行苦行为随顺杂染世界法应尔故示行苦行示能忍劬劳勤修道故示行苦行为令众生乐求法故示行苦行为着欲乐我乐众生故示行苦行为显菩萨起行殊胜乃至最后生犹不舍勤精进故示行苦行为令众生乐寂静法增长善根故示行苦行为诸天世人诸根未熟待时成熟故示行苦行是为十菩萨以此方便调伏一切众生。

　　二示苦行者行有苦乐而偏苦行有斯十意一为小乘要谓勤苦方得道故二示同异道摧邪见故谓六年自饿无道后受乳麋方得显饿非真三一言骂佛六载受饥故缘如大乘方便经第二四五浊众生皆有重罪忧恼覆心不能得道令彼念言谤佛尚得解脱况我等耶即悔除故亦如彼说五䇿懈怠众生故六令知为法忘饥故七示着乐非道故八始末精勤故九准晋经云欲令未来众生发精进故今精进之言合在前句缺斯一句十苦行待机者显悲深故(三一言骂佛者经有三卷亦编入宝积部中当第一百六十八此当一百十经先总云善男子汝今善听以何因缘菩萨苦行六年善男子非是菩萨宿业余报受此苦也欲令众生于一切恶业报中生猒患心归向菩提释曰下经文广今当略引复次善男子昔迦叶佛时有婆罗门子名为树提有亲友五人久近恶友失菩提心奉事外道不能信解佛语佛法彼师自言我是世尊树提欲引五人转其邪心至瓦师所作如是言我今欲见秃头道人何有秃人得菩提道菩提之道甚深难得复经少时与彼五人在一屏处瓦师往彼赞佛功德令往见佛树提思惟五人根生我若赞佛必彼生疑自护本愿故般若波罗蜜报行方便故作如是言我不欲见秃头道人何有秃人能得菩提菩提之道甚深难得云般若波罗蜜报者菩萨行般若波罗蜜无有菩提想无有佛想不见佛菩提不于内外中间见菩提知菩提空故行于方便作如是语后于一时与五人在水边瓦师承佛神力即至其所赞佛难遇固不肯去瓦师遂捉其发牵至佛所五人随往彼之国法执人发者罪应至死时人见之皆言佛有何德乃令瓦师忘死引之既至佛所五人礼敬𤼵心呵责树提又闻佛德辩才𤼵菩提心为说菩萨藏不退转陀罗尼金刚句无生法忍五人得无生忍释曰知菩萨为化五人般若观空而𤼵于言即大乘方便岂有报耶四五浊众生者即其后经云复次菩萨尔时为化五人示自业报使余若知不知苦乐报者念言一言诽谤迦叶佛而彼菩萨当得解脱况我不知而作恶言是故我今当自悔除一切过业更不得作释曰然化五人言义明显示六年之意事犹未显恐是五人兼已为六且彼五人似当五俱轮经文又云为伏诸外道日食一麻一麦故又为化五千二百粗行诸天及外神仙粗行菩萨是名菩萨摩诃萨行于方便)。

　　佛子菩萨摩诃萨往诣道场有十种事何等为十所谓诣道场时照耀一切世界诣道场时震动一切世界诣道场时于一切世界普现其身诣道场时觉悟一切菩萨及一切宿世同行众生诣道场时示现道场一切庄严诣道场时随诸众生心之所欲而为现身种种威仪及菩提树一切庄严诣道场时现见十方一切如来诣道场时举足下足常入三昧念念成佛无有超隔诣道场时一切天龙夜叉乾闼婆阿修罗迦楼罗紧那罗摩睺罗伽释梵护世一切诸王各不相知而兴种种上妙供养诣道场时以无碍智普观一切诸佛如来于一切世界修菩萨行而成正觉是为十菩萨以此教化众生。

　　第八诣道场下五门道成证入行即分为五一明进趣所安即从苦行所向于道树显舍邪趣正故因圆趣果故行行后边故十句可知。

　　佛子菩萨摩诃萨坐道场有十种事何等为十所谓坐道场时种种震动一切世界坐道场时平等照耀一切世界坐道场时除灭一切诸恶趣苦坐道场时令一切世界金刚所成坐道场时普观一切诸佛如来师子之座坐道场时心如虚空无所分别坐道场时随其所应现身威仪坐道场时随顺安住金刚三昧坐道场时受一切如来神力所持清净妙处坐道场时自善根力悉能加被一切众生是为十。

　　二正坐道场明自力安处初四严处次三三业现相观师子座者知将说故晋经云观一切佛师子之吼后三成德一满自能证明智显惑亡二受佛所处将契同法界三大悲同体故能遍加。

　　佛子菩萨摩诃萨坐道场时有十种奇特未曾有事何等为十佛子菩萨摩诃萨坐道场时十方世界一切如来皆现其前咸举右手而称赞言善哉善哉无上导师是为第一未曾有事菩萨摩诃萨坐道场时一切如来皆悉护念与其威力是为第二未曾有事菩萨摩诃萨坐道场时宿世同行诸菩萨众悉来围绕以种种庄严具恭敬供养是为第三未曾有事菩萨摩诃萨坐道场时一切世界草木丛林诸无情物皆曲身低影归向道场是为第四未曾有事菩萨摩诃萨坐道场时入三昧名观察法界此三昧力能令菩萨一切诸行悉得圆满是为第五未曾有事菩萨摩诃萨坐道场时得陀罗尼名最上离垢妙光海藏能受一切诸佛如来大云法雨是为第六未曾有事菩萨摩诃萨坐道场时以威德力兴上妙供具遍一切世界供养诸佛是为第七未曾有事菩萨摩诃萨坐道场时住最胜智悉现了知一切众生诸根意行是为第八未曾有事菩萨摩诃萨坐道场时入三昧名善觉此三昧力能令其身充满三世尽虚空界一切世界是为第九未曾有事菩萨摩诃萨坐道场时得离垢光明无碍大智令其身业普入三世是为第十未曾有事佛子是为菩萨摩诃萨坐道场时十种奇特未曾有事。

　　二有十奇特者明外感希奇大果先兆故。

　　佛子菩萨摩诃萨坐道场时观十种义故示现降魔何等为十所谓为浊世众生乐于𨷖战欲显菩萨威德力故示现降魔为诸天世人有怀疑者断彼疑故示现降魔为教化调伏诸魔军故示现降魔为欲令诸天世人乐军阵者咸来聚观心调伏故示现降魔为显示菩萨所有威力世无能敌故示现降魔为欲发起一切众生勇猛力故示现降魔为哀愍末世诸众生故示现降魔为欲显示乃至道场犹有魔军而来触恼此后乃得超魔境界故示现降魔为显烦恼业用羸劣大慈善根势力强盛故示现降魔为欲随顺浊恶世界所行法故示现降魔是为十。

　　四降魔者正觉将显先摧邪故皆言示者久已降故魔王多是大菩萨故无有恶魔能恼佛故亦如野干岂能于师子前以振威势大乘方便经下卷云若非佛力召来彼等恶魔岂得近佛魔为欲界尊胜胜降余伏故(皆言示者即涅槃第二佛许受纯陀之供云纯陀施食有二果报何等为二一者受已得阿耨多罗三藐三菩提二者受已入于涅槃纯陀不受此言广难如来谓二女先施是杂食身非金刚身常身法身等岂得言同佛答云菩萨尔时破坏四魔今入涅槃亦破四魔是故我言亦施果报等无差别末后云如来之身已于无量阿僧祗劫不受饮食释曰此身不受饮食则显此身久已降魔魔王等者即净名第二卷不思议品因说室包广座皆不思议解脱之力方便广说不思议事迦叶悲叹竟尔时维摩诘语大迦叶言仁者十方作魔王者多是住不可思议解脱菩萨以方便力教化众生现作魔王即其文也无有恶魔下亦大乘方便经意下指经文具足经云菩萨坐于菩提树下使恶魔波旬至菩提树下不欲令菩萨成阿耨多罗三藐三菩提善男子魔本不能至菩提树下若我不召而能来者无有是处善男子尔时菩萨坐菩提树下如是思惟于四天下谁最第一此四天下今为属谁菩萨即知恶魔波旬欲界最尊今我与魔共斗魔若不如一切欲界所有众生悉皆不如尔时当有诸天人众和合而来到菩提树到已必𤼵清净信心下取意引魔众天众八部见菩萨游戏𤼵菩提心尽得解脱故䟽云胜降余伏)十中一示以德诤二破魔佛谁愈三波旬兵众满三十六由旬围菩提树欲作留难菩萨住慈悲智慧以手指地一切散坏八万四千八部大众皆发大菩提心故云教化调伏广如方便经及本行集说六未免魔者勿懈怠故七一被降伏乃至末世翻护法故余五可知(一示德诤者小人力诤故二破魔佛谁愈者愈犹胜也经文自显亦方便经意第三因缘即彼经次文云善男子菩萨如是思惟已放眉间白毫相光能令波旬宫殿黑暗尔时三千大千世界以光明照故普令大明此光明中出如是声彼释种子出家学道今当成阿耨多罗三藐三菩提过魔境界胜出魔众减损当来一切魔众令彼菩萨与魔共战善男子尔时波旬闻是声已心大忧愁如箭入心时魔波旬严四种兵满三十六由旬欲为留难菩萨尔时住大慈悲及大智慧以智慧金色之手而以指地一切魔众等寻即散坏魔众坏已八万四千亿天龙鬼神乾闼婆阿修罗迦楼罗紧那罗魔睺罗伽拘槃茶如是大众见菩萨威德身体殊妙容颜端严威力勇健发阿耨多罗三藐三菩提心是名菩萨摩诃萨行于方便释曰䟽但义引耳及本行集者大意则同但文广耳故彼经意诸天本见魔王自在将谓胜佛故决彼疑令知佛胜七一被者亦涅槃经云尔时欲界主魔王波旬与其眷属诸天采女无量无边阿僧祗众开地狱门施清净水因而告曰汝等今者无所能为唯当专念如来应正遍知建立最后随喜供养能令汝等于长夜中获安隐乐时魔波旬即于地狱息诸刀剑等次云持诸供具胜过一切人天所设其盖小者覆中千界来至佛所稽首佛足白佛言我等今者爱乐大乘守护大乘世尊若有善男子善女人为供养故为怖畏故为诳他故为财利故为随他故受是大乘或真或伪我等尔时当为是人除灭怖畏说如是咒啅枳咤咤罗啅枳虚诃隶摩诃卢诃隶诃啰遮啰多啰莎诃释曰此即翻护法文也)。

　　佛子菩萨摩诃萨有十种成如来力何等为十所谓超过一切众魔烦恼业故成如来力具足一切菩萨行游戏一切菩萨三昧门故成如来力具足一切菩萨广大禅定故成如来力圆满一切白净助道法故成如来力得一切法智慧光明善思惟分别故成如来力其身周遍一切世界故成如来力所出言音悉与一切众生心等故成如来力能以神力加持一切故成如来力与三世诸佛身语意业等无有异于一念中了三世法故成如来力得善觉智三昧具如来十力所谓是处非处智力乃至漏尽智力故成如来力是为十若诸菩萨具此十力则名如来应正等觉。

　　五有十种成如来力即正觉现前前之二门当无间道此当解脱道更前二门即方便道今此十中初一障无不寂次二因无不圆次二果无不满次三德无不普后二佛无不同故结名如来也。

　　佛子如来应正等觉转大法轮有十种事何等为十一者具足清净四无畏智二者出生四辩随顺音声三者善能开阐四真谛相四者随顺诸佛无碍解脱五者能令众生心皆净信六者所有言说皆不唐捐能拔众生诸苦毒箭七者大悲愿力之所加持八者随出音声普遍十方一切世界九者于阿僧祇劫说法不断十者随所说法皆能生起根力觉道禅定解脱三昧等法佛子诸佛如来转于法轮有如是等无量种事。

　　第九转大法轮下二门明转法轮道成机熟开甘露门故于中初门所转法轮体用后门明转法轮因缘前中流演圆通目之为轮自我之彼名之为转小乘以眼智明觉四行系于四谛今显无尽十行应系十谛以成百行余如法轮章说十中初二能转备圆次二所转深妙次二生信拔苦次二因深量广后二时远益高(小乘等者已见出现法轮章中)。

　　佛子如来应正等觉转法轮时以十事故于众生心中种白净法无空过者何等为十所谓过去愿力故大悲所持故不舍众生故智慧自在随其所乐为说法故必应其时未曾失故随其所宜无妄说故知三世智善了知故其身最胜无与等故言辞自在无能测故智慧自在随所发言悉开悟故是为十。

　　二种白净法十事即法轮因白净法者即所转轮体谓佛无漏清净法界转入众生心中成闻熏种子故名为种说应时机言不虚发还生无漏圣智故无空过故摄论中多闻熏习从最清净法界等流生无漏现行是此义也亦即前章无碍解脱所以能种此种者有十事故初一宿因余皆现因于中前六德具后三用胜前中二三悲具一内持二外摄次四智具即四悉檀一为人所乐不同故二第一义应时令悟故三对治随病所宜故四世界了世而顺故(次四智具者问明已广即智论第一论别有解释总名悉檀者诸三藏译皆云义宗具云悉檀多有云遍施乃意释耳)。

　　大方广佛华严经疏钞会本第五十九之一

　　音释

　　熙怡

　　(熙许其切怡与之切熙怡和悦也)。

　　玺

　　(想氏切王者印也又信也)。

　　弧矢

　　(弧音胡弓也矢式是切箭也)。

　　㦸

　　(九剧切枝兵也)。

　　博奕

　　(博补各切奕羊益切)。

　　羸

　　(力为切瘦也)。

　　麋

　　(旻悲切鹿属)。

　　键

　　(巨展切户钥牡曰键)。

　　啅

　　(音卓)。

　　犷

　　(古猛切恶也)。

　　筋

　　(举欣切骨络也)。

　　枳

　　(诸氏切)。

　　咤

　　(陟驾切)。

　　大方广佛华严经䟽钞会本第五十九之二　起四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子如来应正等觉作佛事已观十种义故示般涅槃何等为十所谓示一切行实无常故示一切有为非安隐故示大涅槃是安隐处无怖畏故以诸人天乐着色身为现色身是无常法令其愿住净法身故示无常力不可转故示一切有为不随心住不自在故示一切三有皆如幻化不坚牢故示涅槃性究竟坚牢不可坏故示一切法无生无起而有聚集散坏相故佛子诸佛世尊作佛事已所愿满已转法轮已应化度者皆化度已有诸菩萨应受尊号成记莂已法应如是入于不变大般涅槃佛子是为如来应正等觉观十义故示般涅槃。

　　第十涅槃谓应尽还源有斯十意初二明生死过患一无常故二无乐故云非安隐(初二下二别释此中即用涅槃第二经因三修比丘叹无常等以为上想佛广诃之后为正说云汝等若言我亦修习无常苦无我想是三种修无有实义我今当说胜三修法苦者计乐乐者计苦是颠倒法无常计常常计无常是颠倒法无我计我我计无我是颠倒法不净计净净计不净是颠倒法如是等四颠倒法是人不知正修诸法汝诸比丘于苦法中生于乐想于无常中生于常想于无我中生于我想于不净中生于净想世间亦有常乐我净出世亦有常乐我净世间法者有字无义出世法者有字有义何以故世间之法有四颠倒故不知义所以者何有想倒心倒见倒以三倒故世间之人乐中见苦常见无常我见无我净见不净是名颠倒以颠倒故世间知字而不知义何等为义无我者名为生死我者名为如来无常者声闻缘觉常者如来法身苦者一切外道乐者即是涅槃不净者即有为法净者诸佛菩萨所有正法是名不颠倒故知有字有义若欲远离四颠倒者应知如是常乐我净释曰上具引经者以此十句多分用故)三明涅槃是乐翻上无乐以涅槃寂灭为真乐故(三明涅槃者翻上无乐即是第二言以涅槃下出得乐名所以)四翻色身无常法身为常故故晋经云令求常住净法身故今缺常字以法身是三德之一性出自古体无变异偏语其常今已出缠故名为净(四翻色身者文中有三初正释即上涅槃云常者如来法身二故晋经下引证成是常义以今经文阙常字故恐人误谓此显净德故次引证三以法身下释成法身遍得常名之所以也兼显此用法身之言以是三德大涅槃故今已出下显与涅槃经小异之相)次三句明生死无我不自在故一一期无常不自在故云不可转二别明念念无常不自在此通变易生死三即分段不能坚住亦非自在(次三等者即上经云无我者所谓生死)八明涅槃是坚即自在我亦兼常义(八明涅槃者涅槃二十七云我者谓大涅槃上第二云我者即是如来自约别义至下当释今明涅槃故说涅槃为我义耳亦兼常义者以有坚牢言故然常已配法身故此属我)九翻有为以明净德不净者即有为法故言聚散净者诸佛菩萨正法名无生起然是性净涅槃随缘生死即相之性方为正法然涅槃第二翻破凡小四德通诸佛法故以如来为我此正显涅槃故亦就涅槃明我余并相顺然常等四德虽遍通佛法从其别义各显不同上以四荣翻枯具遣八倒(九翻有为等者䟽文有三初正释即上涅槃云净者诸佛菩萨正法无生无起般若体故亦名正法远公云正法偏名净者以治障故彼约三宝之中法宝说之二然是下正显今经净法之体性净涅槃三德本具不由治净随缘生死即经云而有聚集散坏即相之性即无生无起如是方是涅槃正法以约涅槃说于净德不同涅槃第二别约正法三涅槃下会通涅槃第二涅槃就于义如来为我今说涅槃故不同彼然常等下正释上文与涅槃不同之由涅槃二十七云空者所谓生死不空者谓大涅槃无常者所谓生死常者谓大涅槃无我者所谓生死我者谓大涅槃苦者所谓生死乐者谓大涅槃等则是涅槃即具四德则如正法亦具四德从其义下者即涅槃第二意也远公亦云常乐我净理实通遍一切佛法然今隐显我偏就人余三就法我是佛者自在名我自在之用在于佛人故说为我又复我者人之别称故就佛人而说其我常法身者法身佛体显本法成性出自古体无变易顺常义显故为常乐云涅槃者涅槃是灭灭离众苦寂乐义显故说为乐净是法者谓三宝中法宝之体能治超胜故说为净释曰上来䟽中多已用之就义稳便小有改易上以四荣下结成破倒广如四地略如上引涅槃偈中之文)十明法尔诸佛常规。

　　上来说分竟。

　　佛子此法门名菩萨广大清净行无量诸佛所共宣说能令智者了无量义皆生欢喜令一切菩萨大愿大行皆得相续佛子若有众生得闻此法闻已信解解已修行必得疾成阿耨多罗三藐三菩提何以故以如说修行故佛子若诸菩萨不如说行当知是人于佛菩提则为永离是故菩萨应如说行。

　　大文第七从佛子此法门下结劝修学分于中二一结义劝修二佛子此一切菩萨下结名劝学前中亦二初举名结义后佛子若有下劝信修行。

　　佛子此一切菩萨功德行处决定义华普入一切法普生一切智超诸世间离二乘道不与一切诸众生共悉能照了一切法门增长众生出世善根离世间法门品应尊重应听受应诵持应思惟应愿乐应修行若能如是当知是人疾得阿耨多罗三藐三菩提。

　　二结名劝学中先显十名初一约能诠依此生行故名为处前约所诠行体但云清净行余九约所诠功能立称二决彼行义定能感果故三证所证故四能证分明故五有智超胜故六悲兴万行故七一一圆融故八轨则具足故九即理涉事故十即事而真故后应尊重下劝学可知。

　　说此品时佛神力故及此法门法如是故十方无量无边阿僧祗世界皆大震动大光普照。

　　大文第八从说此下现瑞分可知。

　　尔时十方诸佛皆现普贤菩萨前赞言善哉善哉佛子乃能说此诸菩萨摩诃萨功德行处决定义华普入一切佛法出世间法门品佛子汝已善学此法善说此法汝以威力护持此法我等诸佛悉皆随喜如我等诸佛随喜于汝一切诸佛悉亦如是佛子我等诸佛悉共同心护持此经令现在未来诸菩萨众未曾闻者皆当得闻。

　　大文第九尔时十方下证成分于中二先赞法证后佛子汝已下叹人证。

　　尔时普贤菩萨摩诃萨承佛神力观察十方一切大众洎于法界而说颂言。

　　大文第十尔时普贤下偈颂分总有二百一十五颂半分三初有八偈七言叹德深广明说分齐二其心下有三十一颂半总示行德略显深广上二并是伽陀三从依于佛智下七十六偈颂前长行方是祗夜今初分四。

　　于无量劫修苦行从无量佛正法生令无量众住菩提彼无等行听我说。

　　供无量佛而舍着广度群生不作想求佛功德心无依彼胜妙行我今说。

　　离三界魔烦恼业具圣功德最胜行灭诸痴惑心寂然我今说彼所行道。

　　永离世间诸诳幻种种变化示众生心生住灭现众事说彼所能令众喜。

　　初四许说广深。

　　见诸众生生老死烦恼忧横所缠迫欲令解脱教发心彼功德行应听受。

　　施戒忍进禅智慧方便慈悲喜舍等百千万劫常修行彼人功德仁应听。

　　次二举德诫听。

　　千万亿劫求菩提所有身命皆无吝愿益群生不为己彼慈愍行我今说。

　　次一重总许说。

　　无量亿劫演其德如海一滴未为少功德无比不可喻以佛威神今略说。

　　后一示说分齐。

　　其心不高下求道无厌倦普使诸众生住善增净法智慧普饶益如𣗳如河泉亦如于大地一切所依处。

　　第二总示行德中分三初二颂略标法喻二五十五颂半托事表法以明深广三从菩萨等于佛下七十四颂即法明行以彰广大初标可知。

　　菩萨如莲华慈根安隐茎智慧为众药戒品为香洁佛放法光明令彼得开敷不著有为水见者皆欣乐菩萨妙法𣗳生于直心地信种慈悲根智慧以为身方便为枝干五度为繁密定叶神通华一切智为果最上力为茑垂荫覆三界。

　　二托事表法中总五十喻难以区分今类例相从且分为十初四偈半二喻明悦物覆荫行。

　　菩萨师子王白净法为身四谛为其足正念以为颈慈眼智慧首顶系解脱缯胜义空谷中吼法怖众魔菩萨为商主普见诸群生在生死旷野烦恼险恶处魔贼之所摄痴盲失正道示其正直路令入无畏城菩萨见众生三毒烦恼病种种诸苦恼长夜所煎迫为发大悲心广说对治门八万四千种灭除众苦患菩萨为法王正道化众生令远恶修善专求佛功德一切诸佛所灌顶受尊记广施众圣财菩提分珍宝菩萨转法轮如佛之所转戒毂三昧辋智庄慧为剑既破烦恼贼亦殄众魔怨一切诸外道见之无不散。

　　二师子下十偈摧邪导迷行师子吼义法界初说。

　　菩萨智慧海深广无涯际正法味盈洽觉分宝充满大心无边岸一切智为潮众生莫能测说之不可尽菩萨须弥山超出于世间神通三昧峰大心安不动若有亲近者同其智慧色迥绝众境界一切无不睹菩萨如金刚志求一切智信心及苦行坚固不可动其心无所畏饶益诸群生众魔与烦恼一切悉摧灭菩萨大慈悲譬如重密云三明发电光神足震雷音普以四辩才雨八功德水润洽于一切令除烦恼热菩萨正法城般若以为墙惭愧为深堑智慧为却敌广开解脱门正念恒防守四谛坦王道六通集兵仗复建大法幢周回遍其下三有诸魔众一切无能入。

　　三有十一偈明高深坚密行。

　　菩萨迦楼罗如意为坚足方便勇猛翅慈悲明净眼住一切智𣗳观三有大海搏撮天人龙安置涅槃岸菩萨正法日出现于世间戒品圆满轮神足速疾行照以智慧光长诸根力药灭除烦恼闇消竭爱欲海菩萨智光月法界以为轮游于毕竟空世间无不见三界识心内随时有增减二乘星宿中一切无俦匹。

　　四迦楼罗下六偈观机照益行(四迦楼罗下其中第五偈云菩萨智光月等者论经云菩萨清凉月游于毕竟空垂光照三界心法无不现余可知)。

　　菩萨大法王功德庄严身相好皆具足人天悉瞻仰方便清净目智慧金刚杵于法得自在以道化群生菩萨大梵王自在超三有业惑悉皆断慈舍靡不具处处示现身开悟以法音于彼三界中㧞诸邪见根菩萨自在天超过生死地境界常清净智慧无退转绝彼下乘道受诸灌顶法功德智慧具名称靡不闻。

　　五有六偈自在统御行。

　　菩萨智慧心清净如虚空无性无依处一切不可得有大自在力能成世间事自具清净行令众生亦然。

　　六智慧心下二偈包含无染行。

　　菩萨方便地饶益诸众生菩萨慈悲水浣涤诸烦恼菩萨智慧火烧诸惑习薪菩萨无住风游行三有空。

　　七二偈周遍成益行。

　　菩萨如珍宝能济贫穷厄菩萨如金刚能摧颠倒见菩萨如璎珞庄严三有身菩萨如摩尼增长一切行菩萨德如华常发菩提分菩萨愿如鬘恒系众生首菩萨净戒香坚持无缺犯菩萨智涂香普熏于三界菩萨力如帐能遮烦恼尘菩萨智如幢能摧我慢敌妙行为缯彩庄严于智慧惭愧作衣服普覆诸群生。

　　八如珍宝下六偈检束修身行。

　　菩萨无碍乘巾之出三界菩萨大力象其心善调伏菩萨神足马腾步超诸有菩萨说法龙普雨众生心。

　　九二偈调御运载行。

　　菩萨优昙华世间难值遇菩萨大勇将众魔悉降伏菩萨转法轮如佛之所转菩萨灯破闇众生见正道菩萨功德河恒顺正道流菩萨精进桥广度诸群品大智与弘誓共作坚牢船引接诸众生安置菩提岸菩萨游戏园真实乐众生菩萨解脱华庄严智宫殿菩萨如妙药灭除烦恼病菩萨如雪山出生智慧药。

　　十优昙华下六偈外用游处行。

　　菩萨等于佛觉悟诸群生佛心岂有他正觉觉世间如佛之所来菩萨如是来亦如一切智以智入普门菩萨善开导一切诸群生菩萨自然觉一切智境界。

　　第三即法明行中二初十偈总明深广许说诫听后一身能示现下六十四颂别明深广以酬前许前中三初三上同佛觉。

　　菩萨无量力世间莫能坏菩萨无畏智知众生及法一切诸世间色相各差别音声及名字悉能分别知虽离于名色而现种种相一切诸众生莫能测其道。

　　次三下超群品。

　　如是等功德菩萨悉成就了性皆无性有无无所著如是一切智无尽无所依我今当演说令众生欢喜虽知诸法相如幻悉空寂而以悲愿心及佛威神力现神通变化种种无量事如是诸功德汝等应听受。

　　后四许说诫听。

　　一身能示现无量差别身无心无境界普应一切众一音中具演一切诸言音众生语言法随类皆能作永离烦恼身而现自在身知法不可说而作种种说其心常寂灭清净如虚空而普庄严刹示现一切众于身无所著而能示现身一切世间中随应而受生虽生一切处亦不住受生知身如虚空种种随心现。

　　第二别明深广中束为十行初六偈三业深广行。

　　菩萨身无边普现一切处常恭敬供养最胜两足尊香华众妓乐幢幡及宝盖恒以深净心供养于诸佛不离一佛会普在诸佛所于彼大众中问难听受法闻法入三昧一一无量门起定亦复然示现无穷尽智慧巧方便了世皆如幻而能现世间无边诸幻法。

　　二菩萨身下五颂二严无碍行。

　　示现种种色亦现心及语入诸想网中而恒无所著或现初发心利益于世间或现久修行广大无边际施戒忍精进禅定及智慧四梵四摄等一切最胜法。

　　三有三颂逆顺成满行。

　　或现行成满得忍无分别或现一生系诸佛与灌顶或现声闻相或复现缘觉处处般涅槃不舍菩提行或现为帝释或现为梵王或天女围绕或时独宴默或现为比丘寂静调其心或现自在王统理世间法或现巧术女或现修苦行或现受五欲或现入诸禅或现初始生或少或老死若有思议者心疑发狂乱或现在天宫或现始降神或入或住胎成佛转法轮或生或涅槃或现入学堂或在婇女中或离俗修禅或坐菩提𣗳自然成正觉或现转法轮或现始求道或现为佛身宴坐无量刹或修不退道积集菩提具。

　　四或修行成满下十颂普门示现行。

　　深入无数劫皆悉到彼岸无量劫一念一念无量劫一切劫非劫为世示现劫无来无积集成就诸劫事于一微尘中普见一切佛十方一切处无处而不有国土众生法次第悉皆见经无量劫数究竟不可尽。

　　五四颂时处圆融行。

　　菩萨知众生广大无有边彼一众生身无量因缘起如知一无量一切悉亦然随其所通达教诸未学者悉知众生根上中下不同亦知根转移应化不应化一根一切根展转因缘力微细各差别次第无错乱又知其欲解一切烦恼习亦知去来今所有诸心行了达一切行无来亦无去既知其行已为说无上法。

　　六菩萨知下六颂知根说法行。

　　杂染清净行种种悉了知一念得菩提成就一切智住佛不思议究竟智慧心一念悉能知一切众生行菩萨神通智功力已自在能于一念中往诣无边刹如是速疾往尽于无数劫无处而不周莫动毫端分。

　　七四颂寂用迅疾行。

　　譬如工幻师示现种种色于彼幻中求无色无非色菩萨亦如是以方便智幻种种皆示现充满于世间譬如净日月皎镜在虚空影现于众水不为水所杂菩萨净法轮当知亦如是现世间心水不为世所杂如人睡梦中造作种种事虽经亿千岁一夜未终尽菩萨住法性示现一切事无量劫可极一念智无尽譬如山谷中及以宫殿间种种皆响应而实无分别菩萨住法性能以自在智广出随类音亦复无分别如有见阳焰想之以为水驰逐不得饮展转更增渴众生烦恼心应知亦如是菩萨起慈愍救之令出离。

　　八譬如工幻下十偈悲不失智行。

　　观色如聚沫受如水上泡想如热时焰诸行如芭蕉心识犹如幻示现种种事如是知诸蕴智者无所著诸处悉空寂如机关动转诸界性永离妄现于世间菩萨住真实寂灭第一义种种广宣畅而心无所依无来亦无去亦复无有住烦恼业苦因三种恒流转缘起非有无非实亦非虚如是入中道说之无所著能于一念中普现三世心欲色无色界一切种种事随顺三律仪演说三解脱建立三乘道成就一切智了达处非处诸业及诸根界解与禅定一切智处道宿命念天眼灭除一切惑知佛十种力而未能成就了达诸法空而常求妙法不与烦恼合而亦不尽漏广知出离道而以度众生于此得无畏不舍修诸行无谬无违道亦不失正念精进欲三昧观慧无损减三聚皆清净三世悉明达大慈愍众生一切无障碍。

　　九有十四偈智不失悲行谓末后二句不失悲前皆智德圆满。

　　由入此法门得成如是行我说其少分功德庄严义穷于无数劫说彼行无尽我今说少分如大地一尘。

　　十有二偈结德无尽行。

　　依于佛智住起于奇特想修行最胜行具足大慈悲精勤自安隐教化诸含识安住净戒中具诸授记行能入佛功德众生行及刹劫世悉亦知无有疲厌想差别智总持通达真实义思惟说无比寂静等正觉。

　　第三颂长行中二初有三十九偈颂前说分后虽令下三十七偈颂结劝修学分今初颂前六位即为六段初四偈颂十信位中行。

　　发于普贤心及修其行愿慈悲因缘力趣道意清净修行波罗蜜究竟随觉智证知力自在成无上菩提成就平等智演说最胜法能持具妙辩逮得法王处远离于诸着演说心平等出生于智慧变化得菩提。

　　二有四偈颂十住行。

　　住持一切劫智者大欣慰深入及依止无畏无疑惑了达不思议巧密善分别善入诸三昧普见智境界究竟诸解脱游戏诸通明缠缚悉永离园林恣游处白法为宫殿诸行可欣乐现无量庄严于世心无动深心善观察妙辩能开演清净菩提印智光照一切所住无等比其心不下劣立志如大山种德若深海。

　　三有六偈颂十行。

　　如宝安住法被甲誓愿心发起于大事究竟无能坏得授菩提记安住广大心秘藏无穷尽觉悟一切法世智皆自在妙用无障碍众生一切刹及以种种法身愿与境界智慧神通等示现于世间无量百千亿游戏及境界自在无能制力无畏不共一切业庄严。

　　四有五偈颂回向行。

　　诸身及身业语及净修语以得守护故成辨十种事菩萨心发心及以心周遍诸根无散动获得最胜根深心增胜心远离于谄诳种种决定解普入于世间舍彼烦恼习取兹最胜道巧修使圆满逮成一切智离退入正位决定证寂灭出生佛法道成就功德号道及无量道乃至庄严道次第善安住悉皆无所著手足及腹藏金刚以为心被以慈哀甲具足众器仗智首明达眼菩提行为耳清净戒为鼻灭闇无障碍辩才以为舌无处不至身最胜智为心行住修诸业道场师子座梵卧空为住。

　　五九颂半颂十地行。

　　所行及观察普照如来境遍观众生行奋迅及哮吼离贪行净施舍慢持净戒不瞋常忍辱不懈恒精进禅定得自在智慧无所行慈济悲无倦喜法舍烦恼于诸境界中知义亦知法福德悉成满智慧如利剑普照乐多闻明了趣向法知魔及魔道誓愿咸舍离见佛与佛业发心皆摄取离慢修智慧不为魔力持为佛所摄持亦为法所持现住兜率天又现彼命终示现住母胎亦现微细趣现生及微笑亦现行七步示修众技术亦示处深宫出家修苦行往诣于道场端坐放光明觉悟诸群生降魔成正觉转无上法轮所现悉已终入于大涅槃。

　　六有十颂半颂因圆果满行其初所行二字义属前段。

　　彼诸菩萨行无量劫修习广大无有边我今说少分。

　　第二颂结劝修学中然小异前势分之为四初一偈结前所说为少二有三十偈别显德用广深三有四偈总结深广四有二偈结劝修行二中分二前二十一颂半结约法显行后八颂半结托事显法今初分五。

　　虽令无量众安住佛功德众生及法中毕竟无所取具足如是行游戏诸神通毛端置众刹经于亿千劫掌持无量刹遍往身无倦还来置本处众生不知觉菩萨以一切种种庄严刹置于一毛孔真实悉令见复以一毛孔普纳一切海大海无增减众生不娆害。

　　初五于刹自在行。

　　无量铁围山手执碎为尘一尘下一刹尽此诸尘数以此诸尘刹复更末为尘如是尘可知菩萨智难量于一毛孔中放无量光明日月星宿光摩尼珠火光及以诸天光一切皆映蔽灭诸恶道苦为说无上法一切诸世间种种差别音菩萨以一音一切皆能演决定分别说一切诸佛法普使诸群生闻之大欢喜。

　　二有六颂三业自在行。

　　过去一切劫安置未来今未来现在劫回置过去世示现无量刹烧然及成住一切诸世间悉在一毛孔去来及现在一切十方佛靡不于身中分明而显现。

　　三过去下三颂明三世间自在行。

　　深知变化法善应众生心示现种种身而皆无所著或现于六趣一切众生身释梵护世身诸天人众身声闻缘觉身诸佛如来身或现菩萨身修行一切智善入软中上众生诸想网示现成菩提及以诸佛刹了知诸想网于想得自在示修菩萨行一切方便事。

　　四有五颂明身智自在行。

　　示现如是等广大诸神变如是诸境界举世莫能知虽现无所现究竟转增上随顺乐生心令得真实道身语及与心平等如虚空。

　　五有二偈半总结难测。

　　净戒为涂香众行为衣服法缯严净髻一切智摩尼功德靡不周灌顶升王位波罗蜜为轮诸通以为象神足以为马智慧为明珠妙行为婇女四摄主藏神方便为主兵菩萨转轮王三昧为城郭空寂为宫殿慈甲智慧剑念弓明利箭高张神力盖迥建智慧幢忍力不动摇直破魔王军总持为平地众行为河水净智为涌泉妙慧作𣗳林空为澄净池觉分菡萏华神力自庄严三昧常娱乐思惟为婇女甘露为美食解脱味为浆游戏于三乘。

　　后结托事显法中或前来所无或事同义异并可意得。

　　此诸菩萨行微妙转增上无量劫修行其心不厌足供养一切佛严净一切刹普令一切众安住一切智。

　　第三总结深广中前三结前已说。

　　一切刹微尘悉可知其数一切虚空界一沙可度量一切众生心念念可数知佛子诸功德说之不可尽。

　　后二结末说难穷。

　　欲具此功德及诸上妙法欲使诸众生离苦常安乐欲令身语意悉与诸佛等应发金刚心学此功德行。

　　四结劝修行可知。

　　离世间品竟。

　　大方广佛华严经䟽钞会本第五十九之二

　　音释

　　无谬

　　(谬靡幼切差也)。

　　洎于

　　(洎其异切及也)。

　　茑

　　(都了切𡬾上寄生草也亦云女萝)。

　　毂

　　(古禄切车毂也)。

　　辋

　　(文纺切车辋也)。

　　殄

　　(徒典切绝也)。

　　洽

　　(侯夹切浃洽也)。

　　堑

　　(七艳切坑也)。

　　浣涤

　　(浣胡管切濯也涤徒历切洗也)。

　　沫

　　(音末水沫也)。

　　泡

　　(披交切水上子沤也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第六十之一　起五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　入法界品第三十九

　　初来意者先辨分来夫行因证立证藉行深前分托法行成故此依人入证亦为远答解脱海故会品于意不异分来无别会品故(初来意等者分来品来二意先约四分以明来意亦远答下就前总别以明来意九会共答十海问故会品来下此中亦合有三来意然离世间虽亦一会分一品而其所对分会品差有三来意此中前无分会别对故但为一)二释名有三初分名者谓依佛菩萨诸胜善友深证法界故名依人入证证法在己谓之成德。

　　二会名约处名逝多林园重阁会林名战胜以表依人园名给孤用表悲厚重阁之义以显二智互严悲智并为能证亦为重义若兼取城名闻物亦表依人约法如品名释。

　　三品名者入通能所谓悟解证得之名法界是所入之法谓理事等别然法含持轨界有多义梁论十五云欲显法身含法界五义故转名法界一性义以无二我为性一切众生不过此性故二因义一切圣人四念处等法缘此生故三藏义一切虚𡚶法所隐覆故非凡夫二乘所能缘故四真实义过世间法以世间法或自然坏或对治坏离此二坏故五甚深义若与此相应自性成净善故若外不相应自性成壳故上之五义皆理法界复有持义族义及分齐义然持曲有三一持自体相二持诸法差别三持自种类不相杂乱与法义同族者种族即十八界上二并通事理分齐者缘起事法不相杂故于中性通依主持业因唯依主后六唯持业心境合目名入法界始则相违终则持业入即法界故(梁论十五者彼本论云复次诸佛法界恒时应具五业释论云此中明法身业而言诸佛法界者欲显法身含法界五义等余同下结云由法身含法界五义诸菩萨应见法身恒与五业相应无时暂离其五业谓除有情灾患业等上文引竟然正是此下论文若世亲论无此五义但说五业耳五义可知复有持义下第二双约事理以释法界于中有二先标三义后然持下别释持义及以法持自体义余二可知于中下三释名然直语一法则无六释故会六释唯释界字于前五中除前二兼依主后六义皆唯持业心境合目下即通品名会六释耳)三明宗趣者分会品同既入法界为目即以为宗于中三门分别一约义二约类三约位初中有三先明所入总唯一真无碍法界语其性相不出事理随义别显略有五门一有为法界二无为法界三俱是四俱非五无障碍然五各二门初有为二者一本识能持诸法种子名为法界如论云无始时来界等此约因义而其界体不约法身二三世之法差别边际名为法界不思议品云一切诸佛知过去一切法界悉无有余等此即分齐之义二无为法界二者一性净门在凡位中性恒净故真空一味无差别故二离垢门谓由对治方显净故随行浅深分十种故三亦有为亦无为法界有二者一随相门谓受想行蕴及五种色并八无为此十六法唯意所知十八界中名为法界二无碍门谓一心法界具含二门一心真如门二心生灭门虽此二门皆各总摄一切诸法然其二位恒不相杂其犹摄水之波非静摄波之水非动故第四回向云于有为界示无为法而不灭坏有为之相于无为界示有为法而不分别无为之性此明事理无碍四非有为非无为法界二门者一形夺门谓缘无不理之缘故非有为理无不缘之理故非无为法体平等形夺双泯大品三十九中须菩提白佛言是法平等为是有为为是无为佛言非有为法非无为法何以故离有为法无为法不可得离无为法有为法不可得须菩提是有为性无为性是二法不合不散此之谓也二无寄门谓此法界离相离性故非此二又非二谛故又非二名言所能至故是故俱非解深蜜第一云一切法者略有二种所谓有为无为是中有为非有为非无为无为非无为非有为等五无障碍法界二门者一普摄门谓于上四门随一即摄余一切故是故善财或睹山海或见堂宇皆名入法界二圆融门谓以理融事故令事无分齐微尘非小能容十刹刹海非大潜入一尘也以事显理故令理非无分谓一多无碍或云一法界或云诸法界然由一非一故即诸诸非诸故即一乃至重重无尽是以善财暂时执手遂经多劫才入楼阁普见无边皆此类也上来五门十义总明所入法界皆应以六相融之二明能入亦有五门一净信二正解三修行四证得五圆满此五于前所入法界有其二门一随一能入通五所入随一所入遍五能入二此五能入如其次第各入一门此上心境二义十门六相圆融总为一聚无障碍法界(无始时来界已见问明及五种色并八无为者五种色即杂集第一云法界处所摄色者略有五种谓极略色极迥色受所引色遍计所起色定自在所生色极略色者谓极微色极迥色者谓离余碍触色受所引色者谓无表色遍计所起色者谓影像色定自在所生色者谓解脱静虑所行境色前释迥色云谓离余碍触方所可得又释空一显色云谓上所见青等显色就此二色析至极少名极迥色余之色义已见上文言八无为者已见十藏谓六中开真如为三性故其无碍门亦见问明不合不散即不一不异义也二无寄门者然形夺者要二相假无寄则当法自离故不同也相及俗谛皆有为性及真谛皆无为又非二名言所能至者言语道断故表义名言不能至也心行处灭故显境名言所不能至解深密下引证俱非一普摄门者谓不坏前四门之相而为一致故故引善财随事差别皆入法界二圆融门才举一门即融诸门然以理融事令事如理以事显理令理如事故云理非无分谓理即事事既有分理亦有分不尔真理不即事故理既如事随举一法即一法界若举多法即多法界然由一非一故下复融上一异一若定一不能即诸以一即理故即非一以非一故能即诸也以非一故与诸不异下句翻此准事显理既互相即则涉入重重方成无障碍义引善财证暂时执手明时圆融才入楼阁明处圆融上来五门下总结圆融总即法界别有五种同即十门皆同法界异则有为与无为等相望有差成则五义共成法界坏则有为自住有为余四亦尔如其次第各是一门者一有为法界本有种子差别之法但在明信二无为之理性净妙绝皆须明解三亦有为亦无为法界事理有异必须双行四非有为非无为法界双遣玄寂唯证方契五无障碍非满不穷显义多门为此别配取义圆备互遍方周若无信心安能见理况无障碍无信安穷)第二法界类别亦有五门谓一所入二能入三无二四俱泯五存亡无碍初所入中亦有五重一法法界二人法界三俱融四俱泯五无障碍初中有十一事法界谓十重居宅等二理法界谓一味湛然等三境法界谓所知分齐等四行法界谓悲智广深等五体法界谓寂灭无生等六用法界谓胜通自在等七顺法界谓六度正行等八逆法界谓五热无厌等九教法界谓所闻言说等十义法界谓所诠旨趣等此十法界同一缘起无碍镕融一具一切二人法界亦有十门谓人天男女在家出家外道诸神菩萨及佛此并缘起相分参而不杂善财见已便入法界故名人法界三人法俱融法界者谓前十人十法同一缘起随义相分融摄无二四人法俱泯法界者谓平等果海离于言数缘起性相俱不可说五无障碍法界者谓合前四句于彼人法一异无障存亡不碍自在圆融如理思之二明能入亦有五重一身二智三俱四泯五圆谓入楼观而还合身证也鉴无边之理事智证也同普贤而普遍俱证也身智相即而两亡俱泯也一异存亡而无碍自在圆融也余可准知三能所浑融无二际限不分就义开殊理仍不杂此五能所如次及通可以意得四能所圆融形夺俱泯五一异存亡无碍具足如理思之上来约类辨竟(第二法界类别者上来虽有五界通该诸法今于总法开从别类然类开五门五门各五初二文显后三文隐五无碍法界亦有五义一前四融为一味二四相历然故云一异无障碍三一异双存四一异互夺双泯绝故云存亡不碍五自在圆融谓欲一则一欲异则异欲存即存欲泯便泯异不碍一泯不碍存方为自在常一常异常存常泯名为圆融此五能等者通则随一能入遍入五所入随一所入皆用五能斯为正意言如次者一身入法法界二智入人法界三身智俱存入无二法界四身智俱泯入人法俱泯法界五人法圆融入无障碍法界此为第三能所浑融无二中之五句也四能所圆融形夺俱泯者此亦有五一以所夺能唯法界二以能夺所唯能入三能所俱存四能所俱泯五此四圆融无有前后五一异存亡无碍具足者亦有五句一能所一味二能所历然三一异双存四一异双泯五上之四句无碍具足故令如理思之)第三约位明入法界者准下文中所入法界大位有二即因与果于前人法无不皆是佛果所收即如来师子颦申三昧所现法界自在是也又于前人法无不皆属因位所摄即文殊普贤所现法界法门是也因中曲有信等五位法界不同二明能入准文亦二对前果位明诸菩萨顿入法界对前因位寄显善财渐入法界三因果既其无碍渐顿亦乃圆融但以布教成诠寄斯位别耳(第三约位明入法界者标也于中有三初约所入有因有果次明能入唯渐与顿)次正释文一品大分为二初明本会二尔时文殊师利从善住楼阁出下明末会亦前明果法界后明因法界又前顿入法界后明渐入法界又前总后别总别圆融本末无碍又前即亡修顿证是正宗之极后是寄人修入以辨流通通正圆融中后无碍就本会中长科十分一序分二请分三三昧现相分四远集新众分五举失显得分六偈颂赞德分七普贤开发分八毫光示益分九文殊述德分十无涯大用分今初虽义贯末会以从处别独判在初文分为三初智正觉世间圆满二在室罗下器世间圆满三与菩萨下众生世间圆满(次正释文然科二会总有四义从总别圆融下融上四义一总别圆融融第四总别本末无碍融第一本末二会略无第二因果相即第三渐顿该罗至下末会之初重会释之又前即亡修下通正圆融兼前五对而前四唯对本会故一时并举后一通对诸会正宗故别明之)。

　　尔时世尊。

　　今初言世尊者梵云薄伽梵包含六义如佛地论一自在义永不系属诸烦恼故二炽盛义猛焰智光所烧炼故三端严义三十二相所庄严故四名称义一切殊胜功德圆满无不知故五吉祥义一切世间亲近供养咸称赞故六尊贵义具一切功德常起方便利益世间安乐一切无懈废故今举后该初亦是标人取法具无尽德故曰世尊。

　　在室罗筏国逝多林给孤独园大庄严重阁。

　　二器世间圆满中有三一国城此云闻者西域记云昔有古老仙人住于此处后有少仙名为闻者于彼禀学老仙没后少仙于此建立城郭故取其名亦云闻物以此城多出聪敏博达名闻人物故即中印度境二逝多下明林园逝多者梵音华言战胜即太子之名给孤独者梵云须达多正言赈济无依义云给孤独也即长者之称长者仁而聪敏积而能散拯乏济贫哀孤恤老时美其德故立斯称长者侧金买地太子施树同成功业二人式崇共立伽蓝之号三明重阁即说法之所表所证法界体无不周曰大德无不备曰严依体起用为重阁(昔有古老仙人等者即第六卷然室罗筏即舍卫国梵音楚夏耳多出聪敏博达人物者总相言耳然其此城有四德一者尘德五尘之境多美丽故二财物德七宝珍奇无不有故三圣法德三藏圣法无不备故四解脱德人人皆有解脱分善得解脱者实繁广故具此四德远闻诸国故人物言为道相耳亦表此经具此四德一五种法界皆佛境故二七圣财宝无不备故三因果能证皆圣法故四契入法界真解脱故广说如来解脱海故言逝多梵音华言战胜者即波斯匿王所生太子太子初生王战得胜故以为名表依善友胜出魔军及凡小故故上文云以表依人给孤独者梵云须达多者经出太子梵语䟽出长者西音举长者德表具法财能令一切证法界故长者侧金下出双举二人之由西域记智度论庄严论等皆说祇桓记中其事更广)。

　　与菩萨摩诃萨五百人俱。

　　第三众生世间即辅翼圆满于中三一菩萨二声闻三世主初中亦三一举数二列名三叹德今初此会菩萨标名乃少列名乃多者有所表故数中欲显五位同证入故位各十度一一相融成五百故第六妙觉是所入故又表解行者多证者稀故。

　　普贤菩萨文殊师利菩萨而为上首。

　　二普贤下列名分三初标上首二列别名三总结数今初以二大圣是助化主故又有所表故至下当明。

　　其名曰光𦦨幢菩萨须弥幢菩萨宝幢菩萨无碍幢菩萨华幢菩萨离垢幢菩萨日幢菩萨妙幢菩萨离尘幢菩萨普光幢菩萨。

　　二其名曰下别列中有十四位位各有十其间亦有增减成百四十一人名各一义皆有深旨今且寄表大分为二前四十一人通表住等四位后天冠下十位百人别表十地十度今初十幢表向行德高出故。

　　地威力菩萨宝威力菩萨大威力菩萨金刚智威力菩萨离尘垢威力菩萨正法日威力菩萨功德山威力菩萨智光影威力菩萨普吉祥威力菩萨。

　　二有九威力者表行能进修故。

　　地藏菩萨虚空藏菩萨莲华藏菩萨宝藏菩萨日藏菩萨净德藏菩萨法印藏菩萨光明藏菩萨䐡藏菩萨莲华德藏菩萨。

　　三十藏表地义如前释。

　　善眼菩萨净眼菩萨离垢眼菩萨无碍眼菩萨普见眼菩萨善观眼菩萨青莲华眼菩萨金刚眼菩萨宝眼菩萨虚空眼菩萨喜眼菩萨普眼菩萨。

　　四有十二眼者表解能照法故所以不次者欲表圆融之位无前后故。

　　天冠菩萨普照法界智慧冠菩萨道场冠菩萨普照十方冠菩萨一切佛藏冠菩萨超出一切世间冠菩萨普照冠菩萨不可坏冠菩萨持一切如来师子座冠菩萨普照法界虚空冠菩萨。

　　后十位中如次别表行布十地十度一十冠者初地冠于诸地之首檀冠众行之先故又一一位中各具十者一地之中具足一切诸地功德故一度之中具足十度为庄严故。

　　梵王髻菩萨龙王髻菩萨一切化佛光明髻菩萨道场髻菩萨一切愿海音宝王髻菩萨一切佛光明摩尼髻菩萨示现一切虚空平等相摩尼王庄严髻菩萨示现一切如来神变摩尼王幢网垂覆髻菩萨出一切佛转法轮音髻菩萨说三世一切名字音髻菩萨。

　　二十髻者持戒无垢检束尊高故。

　　大光菩萨离垢光菩萨宝光菩萨离尘光菩萨焰光菩萨法光菩萨寂静光菩萨日光菩萨自在光菩萨天光菩萨。

　　三十光者发闻持光照法忍故。

　　福德幢菩萨智慧幢菩萨法幢菩萨神通幢菩萨光幢菩萨华幢菩萨摩尼幢菩萨菩提幢菩萨梵幢菩萨普光幢菩萨。

　　四十又名幢者焰慧精进超世高出故又道品伏惑精进伏慢故。

　　梵音菩萨海音菩萨大地音菩萨世主音菩萨山相击音菩萨遍一切法界音菩萨震一切法海雷音菩萨降魔音菩萨大悲方便云雷音菩萨息一切世间苦安慰音菩萨。

　　五十音者禅定发生难胜悦机故。

　　法上菩萨胜上菩萨智上菩萨福德须弥上菩萨功德珊瑚上菩萨名称上菩萨普光上菩萨大慈上菩萨智海上菩萨佛种上菩萨。

　　六十上者般若现前最尊上故。

　　光胜菩萨德胜菩萨上胜菩萨普明胜菩萨法胜菩萨月胜菩萨虚空胜菩萨宝胜菩萨幢胜菩萨智胜菩萨。

　　七十胜者远行方便有中殊胜行故。

　　娑罗自在王菩萨法自在王菩萨象自在王菩萨梵自在王菩萨山自在王菩萨众自在王菩萨速疾自在王菩萨寂静自在王菩萨不动自在王菩萨势力自在王菩萨最胜自在王菩萨。

　　八有十一自在王者相用不动大愿无碍故。

　　寂静音菩萨无碍音菩萨地震音菩萨海震音菩萨云音菩萨法光音菩萨虚空音菩萨说一切众生善根音菩萨示一切大愿音菩萨道场音菩萨。

　　九十又名音者善慧演法自力生故。

　　须弥光觉菩萨虚空觉菩萨离染觉菩萨无碍觉菩萨善觉菩萨普照三世觉菩萨广大觉菩萨普明觉菩萨法界光明觉菩萨。

　　十有九人同名觉者法云受职堕佛数故智觉诸法无所遗故然其幢等亦有通义类释可知。

　　如是等菩萨摩诃萨五百人俱。

　　三如是下结数。

　　此诸菩萨皆悉成就普贤行愿境界无碍普遍一切诸佛刹故现身无量亲近一切诸如来故净眼无障见一切佛神变事故至处无限一切如来成正觉所恒普诣故光明无际以智慧光普照一切实法海故说法无尽清净辩才无边际劫无穷尽故等虚空界智慧所行悉清净故无所依止随众生心现色身故除灭痴翳了众生界无众生故等虚空智以大光网照法界故。

　　第三此诸下叹德有十一句初句为总上名以随宜别显各以一德立名今德以据实内通故言皆悉成就普贤行愿余十句别于中前六明智用普周后四明智用离障通为五对一境遍身多对穷依近正故二见用诣实对十眼离障不往而见一念契实身心普周三内照外演对四智净色随对五悲深智广对以即智之悲故于生无翳无外之智故照同虚空前对虚空自取净义今取广义。

　　及与五百声闻众俱悉觉真谛皆证实际深入法性永出有海依佛功德离结使缚住无碍处其心寂静犹如虚空于诸佛所永断疑惑于佛智海深信趣入。

　　第二及与下辨声闻众文二初标数类后悉觉下叹德文有十句然此声闻皆是菩萨欲显深法托为声闻故所叹德言含本迹。

　　今释为二门一就迹约小十句皆声闻德一得现观于四真谛善觉了故二入正性离生无方便慧已作证故三所学已穷故云深入法华云我等同入法性即三兽渡河理无二故古人亦将上三如次配见修无学四生分已尽由缺大悲故自永出五有为无为之德依佛成故即逮得己利六已尽有结谓九结十使现行离故七无烦恼碍种子亡故八心善解脱故寂如虚空九慧善解脱故于佛无惑十明非定性皆可回心故信入佛智(一得现观者大乘唯识有六现观一思二信三戒四智谛五为智边谛六究竟现观十地已辩小乘俱舍有三现观一见现观二缘现观三事现观今此正当见现观也义兼后二二入正性离生者已见四地无方便慧已见七地若有方便不证实际三所学已穷者谓于自乘所学之法名为深入非谓深入甚深法性故引法华即三乘同入之法性耳三兽渡河已见八地古人亦将上等者䟽意云见修是前三果今是罗汉正当无学后必具前理则可通故不言非四生分已尽等者上即我生已尽若具大悲留惑润生处有化物今由阙悲但自速出如獐透围五即远得己利者己利即证涅槃有余依者名为有为无余依者即无为耳六已尽有结者经云离结使缚故以九结释经结字亦已见上今略示名一爱结二恚三慢四无明五疑六见七取八嫉九悭由此九种数数现起损恼自他招当苦增偏名为结十使谓六根本开见成五此等以为生死因故名为有结言现行离者故法华论此句即诸漏已尽论为现行要得烦恼是种子故八心善解脱等者二种解脱亦见上文今略解云离定障故名心解脱离性障故名慧解脱又离无明贪爱等体名慧解脱彼相应心得离缚故名心解脱由证此二获得第五有为无为二种功德十明非定性者定性二乘非此宗故信入佛智者法华第二汝舍利弗信佛语故随顺此经非己智分此经即佛慧故)二约本门就菩萨叹故如来不思议境界经云复有无量百千亿菩萨现声闻形亦来会坐其名曰舍利弗大目揵连等广如彼说明皆是权故下身子令海觉等观文殊德十中一觉第一义二方便已具善能入于无际际故三二空真理穷其源故四具足大悲能入不染方永出故五依十力等离小见故六不断不俱方能离故七已净所知无二碍故八处乱恒寂了本空故九佛不共德虽未证得亦无疑故十一切种智证信入故(如来不思议境界经者此是第一列众之中经云时有他方诸佛为欲庄严毗卢遮那道场众故示菩萨形来入会坐复有无量百千亿菩萨下与䟽全同引此明实彰前定迹善入无际际者深入无际故然皆反上声闻之德类例可知九佛不共德等者𤼵心品菩萨于佛十力中虽未证得亦无疑故十一切种智证信入者证信即初地已上拣异声闻未得此信十地皆依佛智海故)。

　　及与无量诸世主俱悉曾供养无量诸佛常能利益一切众生为不请友恒勤守护誓愿不舍入于世间殊胜智门从佛教生护佛正法起于大愿不断佛种生如来家求一切智。

　　第三及与无量下诸世主众亦先标数类后悉曾下叹德十中初一叹福次四叹悲于中初句总余三句别一无缘普应二护念初心三誓不舍恶次二句叹智德一智入权门二行护理教正法兼理护兼行故上七皆行八即是愿愿行具故第九入位上九自分十即胜进。

　　上序分竟。

　　时诸菩萨大德声闻世间诸王并其眷属咸作是念。

　　大文第二时诸菩萨下请分众集本为闻经故文分为二初标众念请二如来境下显所请法今初声闻下如聋等此能念者释有二义一约本迹就本能念就迹不知二唯就迹说意法师云理处不隔故得同疑未积大心故不厕其次此亦有理犹叶公好龙真龙难视同居法会同仰法门所现超伦故如聋瞽(其犹叶公好龙者事出庄子叶公姓沉名诸梁故春秋注云叶公子高沈诸梁食来于叶僭以称公亦有云与楚同姓楚姓芉（音弭）即子张见卫君君不全待子张云公之好士犹叶公之好龙叶公好龙并厕之间皆画其像真龙知其好乃现其庭叶公绝倒不敢视叶公之好好于似龙非好真龙今君好士但好似士非好真士也今声闻之请法若彼好龙不睹希奇若不识真物也)。

　　如来境界如来智行如来加持如来力如来无畏如来三昧如来所住如来自在如来身如来智。

　　二所念中有六十句初后三十句是所请法中三十句但是请仪其请法多同初会四十句法以初会为总此说将终会同本故就文分二前三十句念德难思后唯愿下三十句请随机演以初十句明自体圆着寄显果海绝言最后十句明化用普周令寄言显果由斯文有影略理实兼皆请示如初会辨(以初十句明自体圆着下出所问法为两假所由以前三十句内唯十句是所请法谓佛境等是佛自体圆满着明故同果海最后十句化用普周者然后三十句请随机演有二十句是所请法以前十是请说往因故偏举后十化用正合开故)今初念德中初十句正明所念果法次十明玄妙难思后十明缘会可了今初十中前八摄初会最初十句即内行成满德以如来自在摄彼神通及无能摄取故一境界者即所缘分齐故如出现等品辨二智行者悲智无碍无功用行亦如出现品辨三加持者谓胜力任持令有所作如不思议法品辨四谓十力等五即四种十种无畏等六即师子奋迅等七所住者即初会佛地佛所住地故若别释者即常住大悲等如不思议品八谓十自在等及摄二句如向所辨广引诸文释义并如初会后二句即摄初会次十句体相显著德前有六根三业今身合六根及于二业智即意业心意俱不可知但以智知故所以合者欲显身兼十身故合六根三业智导故但云智。

　　一切世间诸天及人无能通达无能趣入无能信解无能了知无能忍受无能观察无能拣择无能开示无能宣明无有能令众生解了。

　　二一切下十句明玄妙难思人天莫测于中初二句总明解行不及谓智慧不能通畅心行不能诣证次五句明三慧莫测故不能成自利谓初三句闻慧莫测一妙故不能印持于境二深故不能晓了于心三广故不能忍可包纳次句玄故修慧不能观察委照后句融故思慧不能拣其优劣故晋本拣择名思惟在观察上后三句四辩莫宣故不能成利他谓法义不能大开曲示词辩不能宣明乐说不能令他解了(故晋本拣择下释上修在思前晋经闻思修不失次也)。

　　唯除诸佛加被之力佛神通力佛威德力佛本愿力及其宿世善根之力诸善知识摄受之力深净信力大明解力趣向菩提清净心力求一切智广大愿力。

　　三唯除下十句缘会可了中前四佛力上加为缘后六自根堪受为因具此可知前中初三现缘后一宿愿后六中初一宿善余五现德于上十句分有分知全有全知又此十句通有二意一成上显深二起后请说(又此十句通有二意等者谓既唯诸佛加等方知明是显深佛加既知故请佛加而演说也非器难解有器可闻也)。

　　唯愿世尊随顺我等及诸众生种种欲种种解种种智种种语种种自在种种住地种种根清净种种意方便种种心境界种种依止如来功德种种听受诸所说法。

　　第二请随机演中二初十一句请随机宜后显示下二十句请所说法今初前云缘会可知今请以缘随器于中初三约内心器殊次一约外类音异上四通于凡圣后七多约菩萨一财等有殊二地位优劣三依根除障四作业差异五缘境不同六曾依何德而修七曾听何法为种又六宜依何德以化七宜何广略而说种种不同皆请随顺(一财等有殊者即十自在谓一财二命三心四业五生六解七愿八通九智十法广如八地离世间品)。

　　大方广佛华严经䟽钞会本第六十之一

　　音释

　　分齐

　　(分扶问切齐在诣切分齐限量也)。

　　赈

　　(之忍切赒也)。

　　恤

　　(雪律切忧也)。

　　翳

　　(壹计切障也)。

　　叶公

　　(叶失涉切)。

　　瞽

　　(果五切目盲也)。

　　奋迅

　　(奋方问切迅思晋切)。

　　颦

　　(毗宾切)。

　　䐡

　　(徂奚切与脐同)。

　　大方广佛华严经䟽钞会本第六十之二　起六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　显示如来往昔趣求一切智心往昔所起菩萨大愿往昔所净诸波罗蜜往昔所入菩萨诸地往昔圆满诸菩萨行往昔成就方便往昔修行诸道往昔所得出离法往昔所作神通事往昔所有本事因缘。

　　第二请所说法中二先列所请后如是等下结请今初分二前十句请说往因后十一句请今果用今初此十句中七与初会名义全同诸道即彼助道海此中方便即前智海即名异义同彼有乘海无此本事则名义俱异以彼通请一切菩萨故显乘乘不同今约本师为问故加本事则乘通诸句为成十故略之或本事即是乘海昔所乘故余如初会(七与初会名义全同者则有二事名异义同有一事此彼互无故有三类第三类中乃有二意后意亦是名异义同)。

　　及成等正觉转妙法轮净佛国土调伏众生开一切智法城示一切众生道入一切众生所住受一切众生所施为一切众生说布施功德为一切众生现诸佛影像。

　　后及成下十句请果用中此十望初会第三十句义即多同而文多异欲显果用无边故影略其文一因圆果成即佛海二成必演法即演说海三法诠净国即世界海四皆为调生即名号海五双开菩提涅槃之果城即涅槃防非止恶故即解脱海六示生行业为至果之因即众生海七遍入机处随机立寿即寿量海八为众生田令得常命即波罗蜜海檀为最初故九说诸度为安立世界海之法式故十三轮变化犹水月镜像即变化海(一因圆果成即佛海下总明此下别释每一句内皆二意一当句解释如云因成即经云往昔趣求一切智心一切智即果趣求之心即因二云即佛海者会同初会十海下诸句皆然而当句释皆蹑前起如云成必演法成必二字蹑果成而起余可思准)。

　　如是等法愿皆为说。

　　二结请可知。

　　大文第三尔时世尊下三昧现相分酬前念请示相答故于中二先明三昧为能现二入此三昧下明所现净土今初无方大用依体起故故先入定即以此义先明入定后集众海前来诸会为明从相入实前集后定与此不同佛自入者表证法界唯佛穷故不言答者表证离言故又令目击而自证故。

　　尔时世尊知诸菩萨心之所念大悲为身大悲为门大悲为首以大悲法而为方便充遍虚空。

　　文分为三初入定缘领前念故二大悲下明入定因三入师子下正明入定就入因中有四种悲以为入定益物之本各有二义一身二义者一是入定所依之身悲所熏故二身者体义依义欲入深定全依大悲而为体故二门二义者一佛有大智大定大悲等门今欲益生唯依悲门令物入故二者定为所入悲为能入故三首二义者一者初义凡所益物皆以大悲为先导故二者胜上义谓非不用智定之门此增胜故四方便二义者一悲智相导互为方便今以悲为入定益物之方便故二者以是即智定之悲不滞爱见故名方便方能令物普入法界又此四悲亦是从佛向机之渐次矣此上四悲皆遍虚空亦有二义一广周故二无缘故(就入因中等者四悲即因䟽又此四悲亦是从佛同机之渐次者依悲之体入悲之门以悲向前为化生之方便也)。

　　入师子颦申三昧。

　　第三正明入定者以定业用从喻为名言颦申者有人云梵音讹略具正应云毗实廪多此翻为自在无畏如师子王群兽之中自在无畏故然旧经翻为师子奋迅且颦毗二言小有相滥奋迅之语殊不似于毗实廪多涅槃二十五中既云颦申欠呿明知颦申奋迅俱是此言下婆须蜜女亦云见我颦申但敌对而翻为自在无畏从义而译以为颦申曾何讹略(言颦申者先叙昔也即刊定意然旧经下辩顺违于中三初明汉梵非类如云修多罗修妒路素怛囕虽则不同声势一类其奋迅毗实言势天隔故涅槃二十五下二引二文证明是此言但敌对下三纵成引梵为自在义)故依古德用此方言释之颦申奋迅俱是展舒四体通畅之状总相释者即用之体寂而造极则差别万殊无非法界即体之用不为而周故小大相参缘起无尽名曰颦申自在之义若别解者涅槃师子吼品明师子王自知身力牙齿锋铓乃至晨朝出穴而吼为十一事故广有喻合又离世间品显菩萨师子王白净法为身等合首足等与涅槃复异此文以大悲为身故知但取义似未必揩定(故依已下初略释中二句结前生后次颦申奋迅下就喻辩相后总相释下就法辩相若别解下初引涅槃前引三文欲释师子今涅槃师子吼品即南经二十五若准北经当二十七言广有喻合者今当具出此是师子吼菩萨请问如来如来对众称赞令敬菩萨即说其德名之由故云今于我前欲师子吼善男子如师子王自知身力牙齿锋铓四足据地安住岩穴振尾出声若有能具如是诸相当知是则能师子吼释曰此下即说为十一事经一时合今先别合师子经云善男子如来正觉智慧牙爪四如意足六波罗蜜满足之身十力雄猛大悲为尾安住四禅清净窟宅释曰此即具有喻合合师子也又离世下二引当经言为身等者等取下经下经云四谛为其足正念以为颈慈眼智慧首顶髻解脱缯胜义空谷中吼法怖群魔言未必楷定者生下喻合不全依于上二经文又如宝云经第三亦云善男子复有十法譬如师子何等为十谓无所畏不畏大众去终不还能师子吼具足辩才乐处林野在于山窟摧伏大众具勇猛力菩萨善能守护彼广释之故此师子与上二经又复不同明知不必楷定喻合但取义便耳)今会取诸文先以十义合彼师子后依涅槃为十一事今初谓以同体大悲为身以增上大悲为首以即智大慈为眼纯以智慧为牙爪大悲方便为振尾悲为方便居其末故方便振动义故总取四悲为足依此立故以法界三昧为窟所入证故以无缘大悲为窟门入出由此故以体用无碍为颦申舒展自在故以演法界法门为哮吼决定宣说一切众生本与如来同法界故如此师子随一一毛皆称法界(今会取诸文下第二开章正释先标二章今初谓下二别释但取此中义便故总取诸意会成一说结云如此师子随一一毛皆称法界者即金师子章意如金师子毛毛尽金法界师子何非法界)次言为十一事而颦申者一摧破魔军诈师子故二示众神力十力等力为十力故三净法界土佛住处故四为邪见凡夫知归处故五安抚生死怖群党故六觉悟无明眠众生故七为行恶法兽舍放逸故八令诸菩萨及邪见诸兽来归附故九调诸外道及二乘香象令如聋盲舍憍慢故十教诸菩萨子息令顿证故十一庄严正见四部眷属俱增威势不怖一切邪党一切邪党皆怖畏故又野干随逐师子百年不能作师子吼二乘安处法会如聋如盲五十七中十奋迅义亦应此说(次言为十一事下释第二章于中又二先合十一事而又此中法喻双辩仍取涅槃之意以就今经今先具引涅槃之文未见彼文难晓会故彼经喻云真师子王晨朝出穴颦申欠呿四向顾望𤼵声振吼为十一事何等十一一为欲坏实非师子诈师子故二为欲试自身力故三为欲令住处净故四为诸师子知处所故五为群辈无怖心故六为眠者得觉悟故七为一切放逸诸兽不放逸故八为诸兽来依附故九为欲调大香象故十为教告诸子息故十一为欲庄严自眷属故一切禽兽闻师子吼水性之属潜没深渊陆行之类藏伏窟穴飞者堕落诸大香象怖走失粪诸善男子如彼野干虽逐师子至于百年终不能作师子吼若师子子始满三年则能哮吼如师子王释曰此下经合喻先合师子已如上引次合十一事云一为诸众生而师子吼摧破魔军二示众十力三开佛行处四为诸邪见作归依所五安抚生死怖畏之众六觉悟无明睡眠众生七行恶法者为作悔心八开示邪见一切众生令知六师非师子故九破富兰那等憍慢心故十为令二乘生悔心故为教五位诸菩萨等生大力故十一为今正见四部之众于彼邪见四部徒众不生怖畏等从圣行梵行天行窟宅颦申而出为欲令诸众生等破憍慢故欠呿为令诸众生等生善法故四向愿望为令众生得四无碍故四足据地为今众生具足安住尸波罗蜜故师子吼者名决定说一切众生悉有佛性如来常住无有变易善男子声闻缘觉虽复随逐如来世尊无量百千阿僧祇劫而亦不能作师子吼十住菩萨若能修行是三行处当知是则能师子吼释曰上两节引经喻合一段义尽既知彼意今当正合以彼经文对观今䟽则主客自分如初摧破诈师子吼故即是喻文若云摧破魔军即是合文此全同彼故无别义二示众等者如云示身力故即是彼喻若云示众生十力即是彼合其神力及等力即是今经是彼之例非同彼文此中正明如来入法界定现神力故故加神力而言等力者十力但明种智力今等力者谓法界力若三昧力若功德力但有力义即是身力耳下出所因中即是力相三中彼经但以开佛行处合令住处净此经则以净法界土法合小异余七同异可以意得又野干下第二合随逐师子可知文略不合颦申欠呿等五十七中十奋迅等者经云佛子菩萨摩诃萨有十种奋迅何等为十所谓牛王奋迅驶蔽一切天龙夜叉乾闼婆等诸大众故象王奋迅心善调柔荷负一切诸众生故龙王奋迅兴大法蜜云曜解脱电光震如实义雷降诸根力觉分禅定解脱三昧甘露雨故大金翅鸟王奋迅竭贪爱水破愚痴㲉搏撮烦恼诸恶毒龙令出生死大苦海故大师子王奋迅安住平等大智以为器杖催伏众魔及外道故此五有喻下但约法六勇健奋迅七大智八陀罗尼九辩才十如来奋迅一切智慧悉成满等广如彼说)。

　　入此三昧已一切世间普皆严净。

　　第二所现净土者总相即前十一事中净所住处别相而论具前多义然此现相云何酬前诸问令其目击可现证故云何目击此净土分具答三十句问且从相显此中答初果体十问所现境界答境界问四种大悲为众生现即答智行问令众证见即答加持问知是如来威力答佛力问三昧之用答无畏问正入三昧答三昧问净法界土答住处问令大小融摄答自在问见如来身遍于法界答佛身问则见如来大悲方便答智慧问余二十句集众中答众集亦是三昧力故是知能现所现种种境事无非教体又二圣开显中广明无尽之用亦显答相至文当知就文分三初结前标后二于时下严此园林三如于此下结通法界。

　　于时此大庄严楼阁忽然广博无有边际。

　　二中有二先正显严即器世间严后何以故下出严所因显智正觉世间严今初有三一严重阁二严园林三严虚空从略之广说有此三表三缘起谓严阁显自体缘起严林表有为缘起严空表无为缘起(谓严阁显自体缘起者法界体上缘起万德依此自体有为无为中故三缘起即光统意)。

　　今初分二先明广处谓破情显法即事会真故自内而观广博无际然不坏事故自外而观阁外有园园外有空庄严各异斯即事理交彻十方三际无不圆融林空例然(谓破情显法者约心即事会真约境)。

　　金刚为地宝王覆上无量宝华及诸摩尼普散其中处处盈满琉璃为柱众宝合成大光摩尼之所庄严阎浮檀金如意宝王周置其上以为严饰危楼迥带阁道傍出栋宇相承牕闼交映阶墀轩槛种种备足一切皆以妙宝庄严其宝悉作人天形像坚固妙好世中第一。

　　摩尼宝网弥覆其上于诸门侧悉建幢幡咸放光明普周法界道场之外阶隥栏楯其数无量不可称说靡不咸以摩尼所成。

　　二金刚为地下正显庄严表缘起万德无不备故其间表法以意消息。

　　尔时复以佛神力故其逝多林忽然广博与不可说佛刹微尘数诸佛国土其量正等一切妙宝间错庄严不可说宝遍布其地阿僧祇宝以为垣墙宝多罗树庄严道侧其间复有无量香河香水盈满湍激洄澓一切宝华随流右转自然演出佛法音声不思议宝芬陀利华菡萏芬敷弥布水上众宝华树列植其岸种种台榭不可思议皆于岸上次第行列摩尼宝网之所弥覆阿僧祇宝放大光明阿僧祇宝庄严其地烧众妙香香气氛氲复建无量种种宝幢所谓宝香幢宝衣幢宝幡幢宝缯幢宝华幢宝璎珞幢宝鬘幢宝铃幢摩尼宝盖幢大摩尼宝幢光明遍照摩尼宝幢出一切如来名号音声摩尼王幢师子摩尼王幢说一切如来本事海摩尼王幢现一切法界影像摩尼王幢周遍十方行列庄严。

　　第二尔时复以下明园林严。

　　时逝多林上虚空之中有不思议天宫殿云无数香树云不可说须弥山云不可说妓乐云出美妙音歌赞如来不可说宝莲华云不可说宝座云敷以天衣菩萨坐上叹佛功德不可说诸天王形像摩尼宝云不可说白真珠云不可说赤珠楼阁庄严具云不可说雨金刚坚固珠云皆住虚空周匝遍满以为严饰。

　　第三尔时逝多林上虚空下明虚空严并显可知。

　　何以故如来善根不思议故如来白法不思议故如来威力不思议故如来能以一身自在变化遍一切世界不思议故如来能以神力令一切佛及佛国庄严皆入其身不思议故如来能于一微尘内普现一切法界影像不思议故如来能于一毛孔中示现过去一切诸佛不思议故如来随放一一光明悉能遍照一切世界不思议故如来能于一毛孔中出一切佛刹微尘数变化云充满一切诸佛国土不思议故如来能于一毛孔中普现一切十方世界成住坏劫不思议故。

　　第二出因中先征后释释即智正觉严是前为众示其身力佛力上加文有十句一慈善根力二无漏智力以上二力而加众故三福威德力余皆自在神通力于中一展二卷三横包四竖摄五一切即一六一即一切七成坏相即余义准思。

　　如于此逝多林给孤独园见佛国土清净庄严十方一切尽法界虚空界一切世界亦如是见所谓见如来身住逝多林菩萨众会皆悉遍满见普雨一切庄严云见普雨一切宝光明照曜云见普雨一切摩尼宝云见普雨一切庄严盖弥覆佛刹云见普雨一切天身云见普雨一切华树云见普雨一切衣树云见普雨一切宝鬘璎珞相续不绝周遍一切大地云见普雨一切庄严具云见普雨一切如众生形种种香云见普雨一切微妙宝华网相续不断云见普雨一切诸天女持宝幢幡于虚空中周旋来去云见普雨一切众宝莲华于华叶间自然而出种种乐音云见普雨一切师子座宝网璎珞而为庄严云。

　　第三结通法界中二先结前标后二所谓下正显严相言见如来身住逝多林者住彼彼十方界中之林此明一会遍一切处如光明觉品非是彼界遥见此佛住于园林下诸严事皆尔。

　　现相分竟。

　　尔时东方过不可说佛刹微尘数世界海外。

　　大文第四尔时东方下明集新众分即远集同证亦三昧中令诸菩萨皆来归附文中三初别集十方二通赞德行三总结集因今初十方即为十段段各有十今初东方一来处远近然皆远集者表证入甚深故唯初会及此皆远集者初为所信此为证入证入于初一合相故中间随位深浅不同义似金刚矣。

　　有世界名金灯云幢。

　　二有世界下明世界名别可以义思。

　　佛号毗卢遮那胜德王。

　　三本事佛号胜德王者福德有于光明遍照所以为胜二严无碍自在称王。

　　彼佛众中有菩萨名毗卢遮那愿光明。

　　四主菩萨名愿光明者于遍照光中主此愿光故上皆带此佛号者显是此佛胜德愿力故。

　　与不可说佛刹微尘数菩萨俱来向佛所。

　　五眷属俱来者对上成主伴故。

　　悉以神力兴种种云所谓天华云天香云天末香云天鬘云天宝云天庄严具云天宝盖云天微妙衣云天宝幢幡云天一切妙宝诸庄严云充满虚空。

　　六广兴云供表因严果故皆云天者自然成故。

　　至佛所已顶礼佛足。

　　七诣佛作礼表因趣果故。

　　即于东方化作宝庄严楼阁及普照十方宝莲华藏师子之座。

　　八化座本方本方者表参而不杂故座表法空阁表空有重显。

　　如意宝网罗覆其身。

　　九冠网严身以显胜德严法身故有髻珠者表一乘圆旨居心顶故。

　　与其眷属结跏趺坐。

　　十眷属同坐表主伴同证故余方十段仿此可知其间刹佛菩萨之名本意难定但可说者随宜初二及六无珠冠者盖文略耳又此等供具非唯表法并是以人同法依正因果无碍法界自在之德耳。

　　南方过不可说佛刹微尘数世界海外有世界名金刚藏佛号普光明无胜藏王彼佛众中有菩萨名不可坏精进王与不可说佛刹微尘数菩萨俱来向佛所持一切宝香网持一切宝璎珞持一切宝华带持一切宝鬘带持一切金刚璎珞持一切摩尼宝网持一切宝衣带持一切宝璎珞带持一切最胜光明摩尼带持一切师子摩尼宝璎珞悉以神力充遍一切诸世界海到佛所已顶礼佛足即于南方化作遍照世间摩尼宝庄严楼阁及普照十方宝莲华藏师子之座以一切宝华网罗覆其身与其眷属结跏趺坐。

　　二南方中供具皆云持者表修持故。

　　西方过不可说佛刹微尘数世界海外有世界名摩尼宝灯须弥山幢佛号法界智灯彼佛众中有菩萨名普胜无上威德王与世界海微尘数菩萨俱来向佛所悉以神力兴不可说佛刹微尘数种种涂香烧香须弥山云不可说佛刹微尘数种种色香水须弥山云不可说佛刹微尘数一切大地微尘等光明摩尼宝王须弥山云不可说佛刹微尘数种种光焰轮庄严幢须弥山云不可说佛刹微尘数种种色金刚藏摩尼王庄严须弥山云不可说佛刹微尘数普照一切世界阎浮檀摩尼宝幢须弥山云不可说佛刹微尘数现一切法界摩尼宝须弥山云不可说佛刹微尘数现一切诸佛相好摩尼宝王须弥山云不可说佛刹微尘数现一切如来本事因缘说诸菩萨所行之行摩尼宝王须弥山云不可说佛刹微尘数现一切佛坐菩提场摩尼宝王须弥山云充满法界至佛所已顶礼佛足即于西方化作一切香王楼阁真珠宝网弥覆其上及化作帝释影幢宝莲华藏师子之座以妙色摩尼网罗覆其身心王宝冠以严其首与其眷属结跏趺坐。

　　三西方皆言须弥山云者四德妙高清凉利物故。

　　北方过不可说佛刹微尘数世界海外有世界名宝衣光明幢佛号照虚空法界大光明彼佛众中有菩萨名无碍胜藏王与世界海微尘数菩萨俱来向佛所悉以神力兴一切宝衣云所谓黄色宝光明衣云种种香所熏衣云日幢摩尼王衣云金色炽然摩尼衣云一切宝光焰衣云一切星辰像上妙摩尼衣云白玉光摩尼衣云光明遍照殊胜赫弈摩尼衣云光明遍照威势炽盛摩尼衣云庄严海摩尼衣云充遍虚空至佛所已顶礼佛足即于北方化作摩尼宝海庄严楼阁及毗琉璃宝莲华藏师子之座以师子威德摩尼王网罗覆其身清净宝王为髻明珠与其眷属结跏趺坐。

　　四北方皆言衣者寂忍惭愧严法身故。

　　东北方过不可说佛刹微尘数世界海外有世界名一切欢喜清净光明网佛号无碍眼彼佛众中有菩萨名化现法界愿月王与世界海微尘数菩萨俱来向佛所悉以神力与宝楼阁云香楼阁云烧香楼阁云华楼阁云栴檀楼阁云金刚楼阁云摩尼楼阁云金楼阁云衣楼阁云莲华楼阁云弥覆十方一切世界至佛所已顶礼佛足即于东北方化作一切法界门大摩尼楼阁及无等香王莲华藏师子之座摩尼华网罗覆其身着妙宝藏摩尼王冠与其眷属结跏趺坐。

　　五东北方云楼阁者悲智二利相因显故。

　　东南方过不可说佛刹微尘数世界海外有世界名香云庄严幢佛号龙自在王彼佛众中有菩萨名法慧光焰王与世界海微尘数菩萨俱来向佛所悉以神力兴金色圆满光明云无量宝色圆满光明云如来毫相圆满光明云种种宝色圆满光明云莲华藏圆满光明云众宝树枝圆满光明云如来顶髻圆满光明云阎浮檀金色圆满光明云日色圆满光明云星月色圆满光明云悉遍虚空到佛所已顶礼佛足即于东南方化作毗卢遮那最上宝光明楼阁金刚摩尼莲华藏师子之座众宝光焰摩尼王网罗覆其身与其眷属结跏趺坐。

　　六东南方云圆满光者权实二智无缺行故。

　　西南方过不可说佛刹微尘数世界海外有世界名日光摩尼藏佛号普照诸法智月王彼佛众中有菩萨名摧破一切魔军智幢王与世界海微尘数菩萨俱来向佛所于一切毛孔中出等虚空界华焰云香焰云宝焰云金刚焰云烧香焰云电光焰云毗卢遮那摩尼宝焰云一切金光焰云胜藏摩尼王光焰云等三世如来海光焰云一一皆从毛孔中出遍虚空界到佛所已顶礼佛足即于西南方化作普现十方法界光明网大摩尼宝楼阁及香灯焰宝莲华藏师子之座以离垢藏摩尼网罗覆其身着出一切众生发趣音摩尼王严饰冠与其眷属结跏趺坐。

　　十西南方云焰者以净智慧烧惑薪故亦表皆想所持不可取故上之七方兴供表法通答菩萨神通下之三段兼亦别答前来问中后二十句(下之三段兼亦别答前来问中后二十句者上来七方唯通答二十句中前十中一句此下三方通答二十句中三句而上下二方兼别答耳)。

　　西北方过不可说佛刹微尘数世界海外有世界名毗卢遮那愿摩尼王藏佛号普光明最胜须弥王彼佛众中有菩萨名愿智光明幢与世界海微尘数菩萨俱来向佛所于念念中一切相好一切毛孔一切身分皆出三世一切如来形像云一切菩萨形像云一切如来众会形像云一切如来变化身形像云一切如来本生身形像云一切声闻辟支佛形像云一切如来菩提场形像云一切如来神变形像云一切世间主形像云一切清净国土形像云充满虚空至佛所已顶礼佛足即于西北方化作普照十方摩尼宝庄严楼阁及普照世间宝莲华藏师子之座以无能胜光明真珠网罗覆其身着普光明摩尼宝冠与其眷属结跏趺坐。

　　八西北方十句皆答前最后为一切众生现诸佛影像若约表者为显缘有似非真故。

　　下方过不可说佛刹微尘数世界海外有世界名一切如来圆满光普照佛号虚空无碍相智幢王彼佛众中有菩萨名破一切障勇猛智王与世界海微尘数菩萨俱来向佛所于一切毛孔中出说一切众生语言海音声云出说一切三世菩萨修行方便海音声云出说一切菩萨所起愿方便海音声云出说一切菩萨成满清净波罗蜜方便海音声云出说一切菩萨圆满行遍一切刹音声云出说一切菩萨成就自在用音声云出说一切如来往诣道场破魔军众成等正觉自在用音声云出说一切如来转法轮契经门名号海音声云出说一切随应教化调伏众生法方便海音声云出说一切随时随善根随愿力普令众生证得智慧方便海音声云到佛所已顶礼佛足即于下方化作现一切如来宫殿形像众宝庄严楼阁及一切宝莲华藏师子之座着普现道场影摩尼宝冠与其眷属结跏趺坐。

　　九下方毛孔中十句答前九问十句皆言方便海则通答往昔成就方便(九下方毛孔中十句答前九问者以前十中神通一问前七方答竟据下释中既五句答因五问四句答果五问何名答九以神通问重别显故然则前已广答故但云九)初一句通显所随众生言音次五句答因中五问谓二答诸行此句应显趣求一切智心以第五明行圆满此为行初故三答所起菩萨大愿四答所净诸波罗蜜五正答圆满诸菩萨行六别答所作神通然问就如来因中此通一切菩萨通别之异耳其助道及出离问亦是通答以诸句中皆是助道并即出离故余四句答果用中五问谓七答第一正觉问八答转法轮九答调伏众生其国土一种现净土分通答十答开示一切智法城及示一切众生道以能证是道所证是智故而皆言音声者表无言之法假言显故(此句应显趣求者以文云出说一切三世菩萨行方便海音声云故标云答行以五正答行故此一句义显趣求一切智心以是行始言修行耳然问就如来因中等者通将此中对问辩异其助道下出不答余因句之相上通答方便加此助道出离则此下方通答三因别答五因兼上方便又通答二问一本事因缘二所入诸地故具答十因其上方中波罗密问义便故熏)。

　　大方广佛华严经䟽钞会本第六十之二

　　音释

　　颦

　　(音频)。

　　隥

　　(都邓切)。

　　湍激

　　(湍他端切激古历切)。

　　洄澓

　　(洄音回澓音伏洄澓水旋流也)。

　　氛氲

　　(氛符分切氲于云切氛氲香气也)。

　　欠呿

　　(呿斤据切欠呿张口运气也)。

　　憍慢

　　(憍居妖切傲也慢莫晏切倨也)。

　　大方广佛华严经䟽钞会本第六十之三　起七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　上方过不可说佛刹微尘数世界海外有世界名说佛种性无有尽佛号普智轮光明音彼佛众中有菩萨名法界差别愿与世界海微尘数菩萨俱发彼道场来向此娑婆世界释迦牟尼佛所于一切相好一切毛孔一切身分一切支节一切庄严具一切衣服中现毗卢遮那等过去一切诸佛未来一切诸佛已得授记未授记者现在十方一切国土一切诸佛并其众会亦现过去行檀那波罗蜜及其一切受布施者诸本事海亦现过去行尸罗波罗蜜诸本事海亦现过去行羼提波罗蜜割截支体心无动乱诸本事海亦现过去行精进波罗蜜勇猛不退诸本事海亦现过去求一切如来禅波罗蜜海而得成就诸本事海亦现过去求一切佛所转法轮所成就法发勇猛心一切皆舍诸本事海亦现过去乐见一切佛乐行一切菩萨道乐化一切众生界诸本事海亦现过去所发一切菩萨大愿清净庄严诸本事海亦现过去菩萨所成力波罗蜜勇猛清净诸本事海亦现过去一切菩萨所修圆满智波罗蜜诸本事海如是一切本事海悉皆遍满广大法界至佛所已顶礼佛足即于上方化作一切金刚藏庄严楼阁及帝青金刚王莲华藏师子之座以一切宝光明摩尼王网罗覆其身以演说三世如来名摩尼宝王为髻明珠与其眷属结跏趺坐。

　　十上方相好等中十句通答因问中第十本事因缘兼答波罗蜜及所入诸地以十度即是别地所行故别约初句答入一切众生所住处及受一切众生所施并为一切众生说布施功德如文思之(别约初句答入一切众生所住处等者上辨通答因中二句此下别答果中三句前下方有五句问答此有三句并第八问答第十影像及现相答国土故十问具矣)其答问中或不次者以十方齐来诸供齐现文不累书随方异说以问次往[(冰-水+〡)*ㄆ]无不次矣(其答问中或不次者下料拣次第)又皆言本事者表三世之法体常住故由得体用非一异智以用随体无不存故德相业用皆自在故(又皆言下通释本事之言此约法性宗释文中有三初正释以法性常住相即性故相亦常矣此即体非异不坏三世与体非一性相本尔即德相门随其今见即业用门故双结二皆得自在凡但理然不得德相成业用耳)蜜严第三云金刚藏菩萨现种种形说种种法乃至云净所依止于佛地如来蕴界常无变异故(二故密严下引证先证业用后乃至云净所依止者证德相门)若理事别修则不得尔故不同余处现法体用俱有过未体用皆无况于小乘三世有耶以彼过未有体无用故(三若理事别修下拣异他宗现法体用俱有等即大乘义况于小乘即有宗义以彼过未有体无用者出异所以有宗过去𡨋伏有未来性有故有体也不同现法事有故无用也今以体性融故体用俱有斯即有即非有非有之有耳)。

　　如是十方一切菩萨并其眷属皆从普贤菩萨行愿中生以净智眼见三世佛普闻一切诸佛如来所转法轮修多罗海已得至于一切菩萨自在彼岸于念念中现大神变亲近一切诸佛如来一身充满一切世界一切如来众会道场。

　　第二如是十方下通赞德行中三初总后以净智下别就别赞中三十四句分三初五句明上近诸佛德二于一尘中下十四句下摄众生德三一切菩萨神通下十五句大用自在德亦名三种三业今初一净眼见佛即是意业二闻如来法即净修语业余三句并显身业自在(亦名三种三业者一名近佛三业二摄化三业三神通三业)。

　　于一尘中普现一切世间境界教化成就一切众生未曾失时一毛孔中出一切如来说法音声。

　　第二下摄众生德中三初微细化生。

　　知一切众生悉皆如幻知一切佛悉皆如影知一切诸趣受生悉皆如梦知一切业报如镜中像知一切诸有生起如热时焰知一切世界皆如变化成就如来十力无畏。

　　二知一切众生下七句明摄众生之智故末句结云十力无畏前六别明一缘集非真故二随机本质映光有胜劣故三诸趣思所起故四随照映质有妍媸故五想所持故六无而忽有暂有还无故。

　　勇猛自在能师子吼深入无尽辩才大海得一切众生言辞海诸法智于虚空法界所行无碍知一切法无有障碍。

　　三勇猛下五句明摄生语业于中初句总显决定下四句别明四辩(下之四句别明四辩者初句乐说无碍二得一切下词无碍三于虚空法界下义无碍四知一切法下法无碍)。

　　一切菩萨神通境界悉已清净勇猛精进摧伏魔军。

　　第三大用自在德中初句总明所得余别明通用于中三一三业摧邪勇进通三故。

　　恒以智慧了达三世知一切法犹如虚空无有违诤亦无取着虽勤精进而知一切智终无所来虽观境界而知一切有悉不可得以方便智入一切法界以平等智入一切国土。

　　二恒以智下六句明意业自在皆权实双行故一智了三世事慧达三世空二知法如空空无可诤而不坏有故不着空三进无进相故曰无来四即有而空五即空而有故云方便六智入性土。

　　以自在力令一切世界展转相入于一切世界处处受生见一切世界种种形相于微细境现广大刹于广大境现微细刹于一佛所一念之顷得一切佛威神所加普见十方无所迷惑于刹那顷悉能往诣。

　　三以自在力下七句身业自在可知。

　　如是等一切菩萨满逝多林皆是如来威神之力。

　　第三如是等下总结集因。

　　于时上首诸大声闻舍利弗大目揵连摩诃迦叶离婆多须菩提阿㝹楼䭾难陀劫宾那迦旃延富楼那等诸大声闻在逝多林。

　　大文第五于时上首下举失显得分亦名举劣显胜明不共故于中三初明不见之人二皆悉下明所不见境三何以下释不见所由今初舍利此云鹙鹭其母目睛明利似彼鸟故弗者子也从母立称故标子言(今初舍利弗然诸弟子古今译殊今多依罗什三藏言鹙鹭者大乘法师云是百舌鸟亦云春莺古德引经亦云其母辩才如彼鸟故此中是旧梵语新云奢利弗怛罗弗怛罗即子也又舍利亦翻为身母好身品故或舍利云珠母之聪利相在眼珠故并从母之称增一云我佛法中智慧无穷决了诸疑者舍利弗第一智论四十一称为如来左面弟子父名优婆提舍)目揵连此云采菽氏上古仙人山居豆食尊者母是彼种从外氏立名有大神通拣余此姓故复云大(目连梵语即古译义即新译新梵语云摩诃没特伽罗然䟽约母氏得名若从父称此名俱利迦亦云俱俪多亦云俱律陀此云吉占智论云舍利弗以才明见贵日连豪彦最重智艺相比德行互同增一云我弟子中神通轻举飞到十方者大目连第一智论四十一称为右面弟子焚德胜之殿蹴耆域之车压调达五百之徒寻佛声过恒河沙界德难称也)摩诃迦叶此云大饮光本族仙人及尊者身并有光明饮蔽日月头陀第一拣余迦叶故云大也(此云饮光者真谛等同译为饮光上古译云龟氏其先学道灵龟负圆应之因以命族增一阿含云罗阅祗大富长者名迦毗罗妇名檀那子名毕钵罗妇名婆陀其家千倍胜瓶沙王十六大国无与为邻毕钵罗即迦叶名也其父祷此𣗳而生故付法藏传云毗婆尸佛灭后其塔中像金色缺坏时有贫女得金珠请匠打为箔金师欢喜治莹佛毕立誓为夫妇九十一劫天上人中身恒金色恒受快乐最后为迦叶夫妇畏胜王得罪减一犁但用九百九十九双牛金犁又经云其家有㲲最下品者直百千两金以钉钉入地十尺㲲不穿如本不异六十库金粟一库管三百四十斛又经云以麦饭供养辟支佛恒趣忉利各千返受乐身三十二相但论金色耳剡浮那陀金在浊水底光彻水上在暗暗灭迦叶身光胜此金光照一由旬增一云佛法中行十二头陀难行苦行大迦叶第一拣余迦叶者即如十力迦叶优楼频螺等)离波多此云室星祀之而生故或云所供养或云假和合即智论二鬼食人之事(离波多此云室星其言即古今同释法华云离婆多新云颉丽伐多皆梵音轻重或云所供养者即音义释也假和合古今同也即智论二鬼食人之事者谓此人行涉空亭止宿见二鬼争尸皆言我先持来二鬼共言取其分判此人实见小鬼持来及被鬼问窃自思惟我随言一持来彼不得者必当见害我宁实语而死终不虚诳而终遂如实答小者持来被其大鬼拔其手足随而食之得尸之鬼便取其死尸手足随安彼鬼食竟拭口而去及明忧恼不恻谁身言假和合初常疑云若我本身眼见㧞去若是他身复随我行住疑惑犹预逢人即问汝见我身不众僧见之云此人易度而语之云汝身本是他人之遗体非己有也悟此假合因即得道以常问故亦云常作声也)须菩提此云善现生而室空现善相故(生而室空者相师占云是善相故亦云善吉亦云空生其义一耳解空第一得无诤三昧有供养者现与其福亦云善吉)阿㝹楼䭾此云无灭一食之施九十一反天上人间不没恶趣故(阿㝹楼䭾等者亦云阿泥㝹豆或阿那律亦云阿泥噜多并梵音楚夏皆云无灭亦云无贫言一食之施者贤愚经说弗沙佛末世时饥馑有辟支佛名利吒行乞空钵无获有一贫人见而悲怜白言胜士能受稗不即以所啖奉之食已作十八变后更采稗有兔跳抱其背变为死人无伴得脱待暗还家委之于地即成金人㧞指随生用却还出取之无尽恶人告王欲来夺之但见死尸而其所睹即是金宝现报若是九十一反即果报也又其生已复家业丰溢日夜增益父母欲试之盖空器皿往送拨看百味俱足而其门日日常有一万六千取债一万六千还直出家后随所至处人见欢喜欲有所须如己家无异即世尊之堂弟斛饭王之次子也)难陀此云欢喜性极聦敏音声绝伦故(难陀等者即放牛难陀)劫宾那此云黄头黄头仙人之族故(劫宾那者䟽释即音义中大乘法师及天台等旧译为房宿然有二义一以父母祷此宿星感此子生故二云与佛同房宿故谓初出家时未得见佛始向佛所夜值雨寄宿陶师房中以草为座晚又一比丘寄宿即推草座与之自在地坐中夜相问欲何所之答云觅佛后比丘即说法辞去豁然得道后比丘即佛也增一阿含云我佛法中善知星宿者劫宾那第一则亦从所知为名)迦旃延此云翦剃种(迦旃延者即大乘法师释谓上古多仙山中静处年岁既久鬓发稍长无人为剃婆罗门法要剃发故一仙有子兄弟二人俱来观父小者乃为诸仙剃之诸仙愿护后成仙道尔来此种皆称剪剃)富楼那此云满具云满慈子其母甚慈亦从母称(富楼那具云满慈子者梵语云弥多罗尼子满愿是名父于江边祷梵天求子正值江满又梦七宝器盛满中宝入母怀母遂怀子父愿获满从此立名弥多罗尼此云慈行亦云四圆陀中有此品名其母诵之以此为名尼者女也以母名子名为慈子增一云善能广说分别义理满愿子最第一)而言等者等取五百广辨古今译殊德行缘起如智论及音义中说(如智论及音义略说已如上引智论多说缘起即引四阿含等经然其列名或从德行胜劣或从出家先后如法华阿若憍陈如在初等故报恩经说初度五人次度耶舍门徒五十人次度优楼频螺门徒五百次度伽耶门徒三百次度那提门徒二百次度身子门徒一百次度目连门徒一百合举大数成一千二百五十人若十二道经兼出其年云佛成道第一年度五人第二年度三迦叶第五年度身子目连则尔后更多故法华初有万二千罗汉二千学无学等今此但举五百以从胜劣列之即法华第三周第一与记者体德大同故故成佛名号等亦皆同也望今本门即皆大菩萨故偏举之)。

　　皆悉不见如来神力如来严好如来境界如来游戏如来神变如来尊胜如来妙行如来威德如来住持如来净刹。

　　第二明所不见境中三初不见果有十句初总余别多同念请果中初之十句重阁同空等即是神变不坏本相即是游戏余可准思(多同念请果中初之十句者神力即前如来力严好即前如来身境界全同游戏即前自在神变亦是三昧三昧现故尊胜即如智如智最胜故妙行即前智行威德即前无畏住持即前加持故皆同也前来心念佛向示之皆不见耳重阁同空下略示向来神变及游戏相)。

　　亦复不见不可思议菩萨境界菩萨大会菩萨普入菩萨普至菩萨普诣菩萨神变菩萨游戏菩萨眷属菩萨方所菩萨庄严师子座菩萨宫殿菩萨住处菩萨所入三昧自在菩萨观察菩萨颦申菩萨勇猛菩萨供养菩萨受记菩萨成熟菩萨勇健菩萨法身清净菩萨智身圆满菩萨愿身示现菩萨色身成就菩萨诸相具足清净菩萨常光众色庄严菩萨放大光网菩萨起变化云菩萨身遍十方菩萨诸行圆满。

　　次亦复下明不见因即诸菩萨初总明即分齐境界次菩萨大会下别显会通新旧入谓身遍刹尘智入诸法等普至即新来普诣即此往皆言普者一横竖遍故二一即一切故余句准上诸来菩萨作用中辨及上离世间品十十所明。

　　如是等事一切声闻诸大弟子皆悉不见。

　　后如是等下总结不见。

　　何以故以善根不同故。

　　第三不见所由者然皆废本从迹以显一乘因果不共深玄笃诸后学令习因种文中二先征后释征意云身厕祇园目对尊会而莫睹神变其故何耶后释意云彼境殊胜宿因现缘并皆缺故其犹日月丽天盲者不睹雷霆震地聋者不闻道契则邻不在身近故菩萨自远而至声闻在会不知文自广释分为三别初法次喻后征以结成今初分二先明缺宿因故后复次下明缺现缘故今初分四初一总标大小善差二本不修下举劣异胜三如是皆是下举胜拣劣四以是因缘下结不见闻今初有小善根得厕嘉会大小善异不睹希奇。

　　本不修习见佛自在善根故。

　　二举劣中有十八句前十二句释不见佛果之因后六句释不见菩萨之因前中初句总余句别。

　　本不赞说十方世界一切佛刹清净功德故本不称叹诸佛世尊种种神变故。

　　由不赞等即是不集见佛自在善根于中二初二句不赞果故。

　　本不于生死流转之中发阿耨多罗三藐三菩提心故本不令他住菩提心故本不能令如来种性不断绝故本不摄受诸众生故本不劝他修习菩萨波罗蜜故。

　　后九句不修因故于中亦二前五句缺自分行。

　　本在生死流转之时不劝众生求于最胜大智眼故本不修习生一切智诸善根故本不成就如来出世诸善根故本不得严净佛刹神通智故。

　　后四句缺胜进行亦是前明狭心后显劣心故不能见。

　　本不得诸菩萨眼所知境故本不求超出世间不共菩提诸善根故本不发一切菩萨诸大愿故本不从如来加被之所生故本不知诸法如幻菩萨如梦故本不得诸大菩萨广大欢喜故。

　　二本不得菩萨眼下释不见菩萨所因一不见十眼所见无碍法界二缺无障碍智之因若但修真常离念即共二乘菩提之善法华游戏神通即闻而不乐此中乐而不闻余可思之(法华游戏神通等者举法华拣异亦是通妨今云拣异者即法华信解品四大声闻自叙云世尊往昔说法既久我时在座身体疲懈但念空无相无作于菩萨法游戏神通净佛国土成就众生心不喜乐即闻而不乐也下偈兼出不乐所以云一切诸法皆悉空寂无生无灭无大无小无漏无为如是思惟不生喜乐释曰既了无生故不喜乐是以结云勿滞寂故八地云诸法真常离心念二乘于此亦能得也言通妨者此何令其不闻彼何令其得闻此义至下释之)既本因中不修不见愿诸后学修见佛因勿滞冥寂(既本下结劝修实)。

　　如是皆是普贤菩萨智眼境界不与一切二乘所共。

　　第三举胜拣劣言如是等者指前佛神通等所不见法普贤智境即是举胜不共二乘名为拣劣。

　　以是因缘诸大声闻不能见不能知不能闻不能入不能得不能念不能观察不能筹量不能思惟不能分别是故虽在逝多林中不见如来诸大神变。

　　第四以是因缘下结不见闻以前缺因境胜因缘故不能见于中初后总明中十别显谓眼不见心不知耳不闻本有不证新成不获无方便不能念观无后得不能筹量浅深思惟旨趣分别事理。

　　复次诸大声闻无如是善根故无如是智眼故无如是三昧故无如是解脱故无如是神通故无如是威德故无如是势力故无如是自在故无如是住处故无如是境界故是故于此不能知不能见不能入不能证不能住不能解不能观察不能忍受不能趣向不能游履又亦不能广为他人开阐解说称扬示现引导劝进令其趣向令其修习令其安住令其证入。

　　第二明缺现缘故不见中三初明无胜德行故不见次何以故下明住自乘解脱故不见后是故虽在下结成不见今初分二先十句明无胜德行即是前所不见境亦即是前宿因不修胜进四句不修故无无故不见初总余别势力即是加持余皆同前后是故于此下十句显不能见入有二义前文约证今约了达余可知。

　　何以故诸大弟子依声闻乘而出离故成就声闻道满足声闻行安住声闻果于无有谛得决定智常住实际究竟寂静远离大悲舍于众生住于自事于彼智慧不能积集不能修行不能安住不能愿求不能成就不能清净不能趣入不能通达不能知见不能证得。

　　第二明住自乘故不见中先征后释以此二段反覆相成故征以释之谓何以无如是善根等由住自乘作证故亦应征云何以作证由无上善根故所无在前故略不明耳此段亦同法华自释心不喜乐云何以故世尊令我等出于三界得涅槃证故(所无在前者即前无如是善根故无如是智眼故等此段亦同法华自释等者亦信解品言自释不喜乐者彼前文心不喜乐后便云何以故等如䟽意云世尊昔说声闻有究竟极果我今已证故菩萨法非我所学故不乐也既已得证即住自乘故虽上根身子乐十力等而复自嗟我无此物)释文亦二先明住自乘作证后于彼智慧下结成所无今初十句初总余别别中一道者以见修等道断惑集故不同菩萨无住道等二三行果可知四观谛智别谓我空法有不能我有法空名有无谛以证现观名决定智故无菩萨中道第一义三谛之理亦如涅槃声闻有谛而无真实五已证理故六舍事故下三句成上声闻行一内无悲二外舍物三但自调又上十句总为四失一初句出粗而不出细但出分段故次四句得权失实次三句滞寂失悲后二句舍生自度二结成所无即由住自乘故无前智等亦有十句但于前一智有十不能余三昧等例此可知(经成就声闻道言见修等者等取方便及无学也言断惑集者集即集谛通于业惑菩萨无住等者等取教道证道一道二道乃至无量道而教证等名二乘亦有特与异者即无住道若约其义教证亦殊故云等也)。

　　是故虽在逝多林中对于如来不见如是广大神变。

　　三结成不见。

　　第二佛子如恒河下喻显文有十喻自古诸德皆将配前所迷佛果十句唯第九二天一喻喻上第二如来严好余皆如次此亦有理今解有二一者随一一喻总喻不见因果等境以合文中亦言不见菩萨众故又不喻菩萨之德义不尽故又合文中多从总合但言不见如来神变明通诸句二者别喻诸德若全不别何俟多喻然虽别喻亦通因果而前九约胜境为喻谓恒河须弥等喻佛德故后一就劣法为喻入灭尽定喻二乘故于前九中配所迷菩萨之德其义则次配所迷如来之德义少不次所喻义别至文当知又第一五十单喻声闻不见第二三四七双喻菩萨声闻见不见别余三佛对声闻论见不见有此三类者文影略耳又唯约声闻说者十喻皆喻彼无德故就中初一兼喻有障故后一兼喻住自乘故且就前九约胜境为喻显九种胜德其后一种总明不共显十无尽前九德中一一皆具通别二意(令解有二下申今正义便弹古义以举今正拣昔成非故于中有二先通中二一总辩标通通有二义一通因果二通喻诸句后以合文下引证辩通文有三节一正引文证通于菩萨二又不喻下反以义证合通菩萨三又合文下正引文证通喻诸德二者别喻等者举正以拣昔非于中有八一总出别喻之由即反显也二然虽别下拣异昔非三而前九下通明十喻异相四于前九下总示别喻德相五又一五十下约迷悟之人拣其喻相六又唯约声闻下别示迷者异相七且就前下将欲释文重拣第三诸喻别相八前九下通收通别二意)。

　　佛子如恒河岸有百千亿无量饿鬼裸形饥渴举体焦然乌鹫豺狼竞来搏撮为渴所逼欲求水饮虽住河边而不见河设有见者见其枯竭何以故深厚业障之所覆故。

　　今初鬼对恒河喻其恒河清流通喻佛及菩萨润益甚深德别喻佛神力及菩萨境界德以此二句为初总故鬼喻二乘有所知障故不见亦喻不得诸法喜故。

　　言饿鬼等者生分已尽为鬼未得无生忍衣为裸形不得法界行食为饥不得真解脱味为渴由此故称为饿此上并无真道即是业余行苦所迁为举体燋然即是苦余空见为乌鹫有见为豺狼于斯作决定解为搏撮内含大机有真脱分名为渴所逼欲求水饮身在法会名住河边不睹神变名不见河虽睹世尊但见丈六为见枯竭无明翳瞙名为业障即烦恼余(言饿鬼等下牒释经文十喻皆然言生分已尽为鬼者如鬼已舍生人故即是业余者三余之义已见上文然总相说以无漏有分别名为业余今未得无生未得法界未证真解脱皆有分别也行苦所迁者苦余即变易生死意生身此约已入无余者今约未入无余以苦依身即行苦也空见为乌鹫下皆是烦恼余然烦恼余通是无明住地即是所知障所知障有二一所知之障即以业障喻所知之障故云蔽其眼故二所知即障故经云智障甚盲冥谓真俗别执今于有无作决定解即真俗别执故是智障鸟归虚空故喻空见兽依于地故喻有见不同法华鸱枭雕鹫等喻界内烦恼虽睹世尊下此明二乘但见自分境界耳五俱邻等最初受道岂见世尊始成正觉身遍十方智入三际等)。

　　彼大声闻亦复如是虽复住在逝多林中不见如来广大神力舍一切智无明翳瞙覆其眼故不曾种植萨婆若地诸善根故。

　　后彼大下合中先合业障不曾已下合裸形等(不曾已下合裸形等者无生忍衣法界行食皆一切智诸善根也)。

　　譬如有人于大会中昏睡安寝忽然梦见须弥山顶帝释所住善见大城宫殿园林种种严好天子天女百千万亿普散天华遍满其地种种衣树出妙衣服种种华树开敷妙华诸音乐树奏天音乐天诸婇女歌咏美音无量诸天于中戏乐其人自见着天衣服普于其处住止周旋其大会中一切诸人虽同一处不知不见何以故梦中所见非彼大众所能见故。

　　第二觉梦相对喻梦游天宫通喻佛及菩萨高显广大德别喻如来游戏神变二句及菩萨大会已下十一句喻甚相似(及菩萨大会下十一句者谓一菩萨大会二菩萨普入三菩萨普至四普诣五神变六游戏七眷属八方所九庄严师子座十宫殿十一菩萨住处今文梦往须弥即普至普诣普入善见大成等宫殿即菩萨宫殿成池园林即是住处天子天女即眷属开华奏乐即是神变歌咏戏乐即是游戏住止周旋即是座矣)然此下八喻约二乘喻明其无德亦有通别通则于一一德不了皆由前缺因缘故别则各喻无德不同此一喻无如是神通故又不知菩萨如梦故然合文中明无如是智眼故者从通相合故下数假皆合无眼文中先喻后一切菩萨下合(然此下八喻六约二乘料拣以初一喻声闻但有不得法喜之一德耳故此下八具于通别)。

　　一切菩萨世间诸王亦复如是以久积集善根力故发一切智广大愿故学习一切佛功德故修行菩萨庄严道故圆满一切智智法故满足普贤诸行愿故趣入一切菩萨智地故游戏一切菩萨所住诸三昧故已能观察一切菩萨智慧境界无障碍故是故悉见如来世尊不可思议自在神变一切声闻诸大弟子皆不能见皆不能知以无菩萨清净眼故。

　　合中二先合梦者自见后一切声闻下合大会不见并可思也。

　　大方广佛华严经䟽钞会本第六十之三

　　音释

　　羼提

　　(梵语也此云忍辱羼初眼切也)。

　　㝹

　　(奴侯切也)。

　　裸

　　(郎果切赤体也)。

　　鹫

　　(音就大雕也)。

　　翳瞙

　　(翳于计切目疾也瞙音莫目不明也)。

　　赈

　　(之刃切)。

　　妍媸

　　(妍倪坚切好也媸充之切丑也)。

　　燋

　　(兹消切伤火也)。

　　鹙

　　(此由切鸟名)。

　　搏撮

　　(搏伯各切击也撮仓括切取也)。

　　素怛囕

　　(梵语也此云契经囕力淡切)。

　　厕

　　(初吏切圊也)。

　　大方广佛华严经䟽钞会本第六十之四　起八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　譬如雪山具众药草良医诣彼悉能分别其诸捕猎放牧之人恒住彼山不见其药此亦如是以诸菩萨入智境界具自在力能见如来广大神变诸大弟子唯求自利不欲利他唯求自安不欲安他虽在林中不知不见。

　　第三愚对雪山喻雪山良药通喻幽邃难见德别喻亦喻佛境界所悲境故喻菩萨所住处悲救众生为所住故其捕猎等喻声闻无大悲救众生病亦是无如是境界故。

　　譬如地中有诸宝藏种种珍异悉皆充满有一丈夫聦慧明达善能分别一切伏藏其人复有大福德力能随所欲自在而取奉养父母赈䘏亲属老病穷乏靡不均赡其无智慧无福德人虽亦至于宝藏之处不知不见不得其益此亦如是诸大菩萨有净智眼能入如来不可思议甚深境界能见佛神力能入诸法门能游三昧海能供养诸佛能以正法开悟众生能以四摄摄受众生诸大声闻不能得见如来神力亦不能见诸菩萨众。

　　第四伏藏难知喻藏则通喻秘密难知德别喻如来尊胜可宝重故喻菩萨所入三昧及观察颦申勇猛供养如喻思之薄福喻声闻无如是威德故(喻菩萨下如喻思之者然合文自具若约喻者伏藏犹如三昧聪慧分别即是观察随欲而取即是颦申有大福力即当勇猛奉养父母即供养也)。

　　譬如盲人至大宝洲若行若住若坐若卧不能得见一切众宝以不见故不能采取不得受用此亦如是诸大弟子虽在林中亲近世尊不见如来自在神力亦不得见菩萨大会何以故无有菩萨无碍净眼不能次第悟入法界见于如来自在力故。

　　第五盲不见宝喻宝洲通喻迥绝难测德别喻如来妙行积行圆妙故喻菩萨受记成熟勇猛可知盲喻二乘无如是善根故(喻菩萨受记等者不能采取即无勇猛不得受用即无受记成就义也)。

　　譬如有人得清净眼名离垢光明一切闇色不能为障尔时彼人于夜闇中处在无量百千万亿人众之内或行或住或坐或卧彼诸人众形相威仪此明眼人莫不具见其明眼者威仪进退彼诸人众悉不能睹佛亦如是成就智眼清净无碍悉能明见一切世间其所示现神通变化大菩萨众所共围绕诸大弟子悉不能见。

　　第六净眼无障喻通喻智照难量德别喻如来威德菩萨法身已下五句不睹威仪喻二乘无如是自在故(喻菩萨法身下五句者即菩萨法身清净菩萨智身圆满愿身示现色身成就菩萨诸相具足释曰五句不出菩萨形相威仪故)。

　　譬如比丘在大众中入遍处定所谓地遍处定水遍处定火遍处定风遍处定青遍处定黄遍处定赤遍处定白遍处定天遍处定种种众生身遍处定一切语言音声遍处定一切所缘遍处定入此定者见其所缘其余大众悉不能见唯除有住此三昧者。

　　第七遍处定境喻通喻周遍难思德别喻如来净刹菩萨常光众色庄严菩萨放大光明网不见定境喻声闻无如是三昧故喻中言遍处者于一切处周遍观察无有间隙故名遍处(言遍处等者䟽文有三初释名俱舍颂云遍处有十种八如净解脱后二净无色缘自地四蕴论云谓八自性皆是无贪为性若并助伴五蕴为性又云有余师说唯风遍处缘所触中风界为性言八者即青黄赤白地水火风如今经辨依第四静虑缘欲可见色如净解脱后二如次空识二处若无色为其自性各缘自地四蕴为性应知此中修行者从诸解脱入诸胜处入此遍处以后后智胜前前故为修解脱但于所缘总取净相未能分别青黄赤白后四胜处虽能分别青黄赤白而未能作无边行相前四遍处谓观青等一一无边余如䟽辨言胜处者胜处有八种二如初解脱次二如第二后四如第三谓前二解脱各分多少有四后四即青黄赤白能制伏心境缘处故名胜处)然喻伽智度俱舍等论皆说有十今有十二前八同彼彼中九名空遍处十名识遍处先观青等普遍次观青等为何所依知由地等次思所观由何广大知由于空次思能观知由依识前八依第四静虑观欲可见色后二依无色定瑜伽十二云何故遍处唯说色触二处建立由此二种共自他身遍有色界常相续故眼等根色唯属自身香味二尘不遍一切声尘有间是故不说无色界中空遍一切处识所行境亦遍一切故立此二(前八依第四下辨所依定已如上引四瑜伽十二下四明建立于中有二先问后由此二种下答问言色触者问意云何以十二处中唯依二处谓青黄赤白是色处地水火风是触处以坚湿暖动是所触故答中亦二先明立二之由此有三义次下当知后从眼等下明于十处不立遍处所以亦有三第次第对上一眼等根色唯属自身者对上通自他身二香味二尘不遍一切者对上遍有色界以二禅已上无鼻舌识故亦无香味二尘三声尘有间者对上常相续故声发即闻不发不闻故有间断言是故不说者通结上三节于十色处中不说八色处为遍处也)今以宗别合空识二为天遍处前论所拣皆容假想称性周遍加于三事十名种种众生身遍处者即前所拣眼等根色十一语言音声即前声尘十二一切所缘即六尘境则[(冰-水+〡)*ㄆ]前香味及法尘境例此天遍处言亦可通于诸天(例此下以论例经重释前天遍处谓上论所拣今皆取之例天遍亦可通所拣)。

　　如来所现不可思议诸佛境界亦复如是菩萨具见声闻莫睹。

　　次如来所现下合文可知。

　　譬如有人以翳形药自涂其眼在于众会去来坐立无能见者而能悉睹众会中事应知如来亦复如是超过于世普见世间非诸声闻所能得见唯除趣向一切智境诸大菩萨。

　　第八妙药翳形喻通喻隐显超世德别喻如来住持喻菩萨起变化云德不睹者喻声闻无如是解脱故。

　　如人生已则有二天恒相随逐一曰同生二曰同名天常见人人不见天应知如来亦复如是在诸菩萨大集会中现大神通诸大声闻悉不能见。

　　第九二天随人喻通喻微妙难坏德别喻如来严好菩萨身遍十方诸行圆满德不睹二天喻二乘无如是势力故亦喻无悲舍众生故。

　　譬如比丘得心自在入灭尽定六根作业皆悉不行一切语言不知不觉定力持故不般涅槃一切声闻亦复如是虽复住在逝多林中具足六根而不知不见不解不入如来自在菩萨众会诸所作事。

　　第十灭定不行喻唯喻声闻安住自乘证实际故亦总喻无德(第十灭定不行喻者然灭定之义六地已略明今当更说萨婆多宗此定唯依有顶地起以下诸地皆名有想行相粗动难可止息此有顶地名为非想行相微细易可止息故唯有顶有灭𥁞定俱舍颂云灭𥁞定名体为净住有顶谓灭𥁞定以二十二法为体谓修定前有二十一心所及心王故言二十一心所者谓大地十大善地十欣猒随一为灭定故有二十二法不相应行替处名为灭定随灭尔许心心所法为定体也若成实论第十六灭定品云问曰若此中意以泥洹为灭者是汝先言九次第定中灭定心心数灭是则相违答曰灭定有二一诸烦恼𥁞二烦恼未𥁞烦恼𥁞者在解脱中烦恼未𥁞在次第中一灭烦恼故名灭定二灭心心数法故名灭定灭烦恼是第八解脱亦名阿罗汉果若唯识第七云灭𥁞定者谓有无学（即罗汉及独觉辟支）或有学（即三果身证阿那含）已伏惑障无所有贪（谓无所有已下诸贪灭）上贪不定（已上贪未灭也）由止息想作意为先令不恒行六识染污（染污第七）心心所灭（合上二识俱不行故）令身安和故亦名定（谓有心定令身令心平等安怗和悦为安和今无心定由定前心力能令身心平等和悦如有心定故亦名定）由偏猒想受亦名灭彼定也（即加行心）显扬第一云灭𥁞定者谓已离无所有处欲或入非非想处定或复上进入无想定或复上进由起暂息想作意前方便故止息所缘不恒行诸心心法及恒行一分诸心心法灭也余文可知)又上十喻从后逆次配前缺因后之十句谓一喻无法喜二喻不知菩萨如梦三喻不从如来加被之所生等如理思之其前十句但通为不见之因(又上十喻从后逆次配前阙因后之十句者䟽但出三谓一鬼对恒河喻喻无法喜法喜为食故二梦游天宫喻喻不知菩萨如梦幻故此相甚显三愚对雪山喻喻不从如来加被之所生故其合经云以诸菩萨入智境界具自在力得见如来神变自在即如来加被之力其捕猎者即无加被也四伏藏难知喻喻本不发一切菩萨诸大愿力故谓无福力即阙大愿五盲不见宝喻喻不求超出世间不共菩提诸善根故无眼不见于宝即阙不共善根六净眼无障喻喻喻本不得诸菩萨眼所知境故此喻更显诸人不见喻于二乘不见净眼境故七遍处定境喻喻本不得严净佛刹神通智故青等遍净即净刹也八妙药翳形喻喻本不成就如来出世诸善根故翳形之药即出世善根九二天随人喻喻本不修习生一切智诸善根故二天见人即一切智人不见天故无此也十灭定不行喻喻本在生死流转之时不劝众生求于最胜大智眼故诸识不行岂当有眼故于六境都不见知是故十喻对前十因文相甚显令如理思其前十句但通为不见之因者即前本不修习见佛自在善根故本不赞说十方世界一切诸佛刹清净功德等别相不显逆顺配之俱不全似故通为不见之因欲显具于通别义故)。

　　何以故如来境界甚深广大难见难知难测难量超诸世间不可思议无能坏者非是一切二乘境界是故如来自在神力菩萨众会及逝多林普遍一切清净世界如是等事诸大声闻悉不知见非其器故。

　　第三何以故下征以结成文有十句结前十喻唯第七八为顺前合故有前却余皆如次(余皆如次者一如来境界甚深结鬼对恒河喻二广大结梦游天宫喻三难见结愚对雪山喻四难知结伏藏难知喻五难测结盲不见宝喻六难量结净眼无障喻七超诸世间结遍处定境喻八不可思议结妙药翳形喻九无能坏者结二天随人喻十非是一切二乘境界结灭定不行喻六根作业皆不行故其间文意极相顺故)上来法喻广显声闻不见闻等问般若经明声闻若智若断皆是菩萨无生法忍若是其忍何以上文皆言无菩萨德耶又文殊巡行经中五百声闻闻而不信法华不轻亦令其闻何得此中不令闻耶答为显不共故故智论明般若有共不共指此不思议经不共二乘说故(问般若下二申难也引于三经而有二难一引大品难无现缘言若智若断者彼经具云须陁洹若智若断皆是菩萨无生法忍斯陁含若智若断皆是菩萨无生法忍阿那含若智若断皆是菩萨无生法忍阿罗汉辟支佛皆别之若智若断皆是菩萨无生法忍下结难可知又文殊巡行经下后引二经不令闻今此一经略以义引耳若具引者名文殊师利巡行经以说文殊遍巡五百比丘房皆见寂定因以为名最后难舍利弗以显甚深般若问舍利弗言我时见汝独处一房结跏趺坐折伏其身汝为当坐禅耶不耶答云坐难云为当欲令未断者断故坐禅耶等因此广显性空无得之理时五百比丘从座而起于世尊前高声唱言从今已去更不须见文殊身不须闻其名字如是方处速应舍离所有文殊一切住处亦莫趣向所以者何文殊烦恼解脱一相说故等舍利弗令文殊为决了文殊言实无文殊而可得故若实无文殊可得者彼亦不可见等广为说法四百比丘漏尽得果一百更谤䧟入地狱后还得道广如彼说故云五百比丘闻而不信意云何以此会不令其闻而不信耶法华不轻亦令其闻者于意同前即第六经常不轻品不轻遍礼四众云我不轻汝等汝等行菩萨道皆当作佛即宣一切众生皆有佛性如来知见平等之理为令闻也众人或以焚木瓦石而打掷之复于千劫入阿鼻地狱受大苦恼从地狱出还遇常不轻教化即跋陁婆罗等菩萨既二经之中皆令其闻一时之谤后皆成益今何不尔答为显不共下第三会释于中五一显不共般若不共般若已如前引若准天台意前以通教难于圆别今以圆别拣异于通)又大圣化仪其类不等或令闻不信以为远种如上所引或以威力令其出会如法华中五千拂席或令在会使其不闻即如今经然法华渐教之终将[(冰-水+〡)*ㄆ]败种故加令其去笃励在会使其信受此经顿教之始为显深胜留使不闻令诸后学修见闻种(又大圣化仪下第二化仪不同也于中有四一通上巡行法华之问或以威力下二拣外谤显彼经云众中之糟糠佛威德故去然法华下四会释二经此依化仪渐䪺二教通释经意法华是渐者化仪渐故先说三乘引导众生然后但以大乘而度脱之故云渐也非法门为渐将[(冰-水+〡)*ㄆ]败种者义如前引谓二乘结断如根败士无利五欲如燋谷子不能生芽即昔教意今至法华三根声闻皆得记别不在此会亦为宣陈则燋谷生芽盲聋视听死尸再起寒灰重热而言将收者尚未广说先且斥之使在会者自欣多幸故云笃励是以经云此众无枝叶唯有诸真实故彼䟽中云繁柯既亡则贞干存焉广说之后方复收之故不在会亦合为说此经顿教之始者初成顿说故未有滞权不须引斥直彰不共显法轻思在会不开由无因种若修因种子何不闻故云令修见闻种也)又复大乘该于小乘则其智断皆是菩萨法忍小智不知大智故此云于有无谛作决定解不见不闻(又复大乘该于小乘下第三通局有殊也小乘犹如百川不摄大海大乘犹如大海必摄百川言小智不知大智者即庄子意彼云小智不测大智小年不测大年朝菌不知晦朔蟪蛄不知春秋小乘萤光岂知日照)又若已开显即权为实渐故法华云汝等所行是菩萨道若权实相对则如聋盲非其器故其犹黎庶以对于王贵贱悬隔以王[(冰-水+〡)*ㄆ]人则率土之内莫非王人是以若约普[(冰-水+〡)*ㄆ]即一切众生无不具有如来智慧况于二乘无漏因果若校优劣则权教久行菩萨尚不信闻况于二乘二乘上首尚如聋盲况凡夫外道(又若以开显下第四开显有殊法华对昔以权覆实故今开显万行同归华严直显一实深玄须对权令知故如聋哑)既非其器本不合列为显法胜大权菩萨示为聋盲是知聋盲于胜有力能显胜故胜劣相望力用交彻成大缘起方是深玄(既非其器下第五结成缘起即是华严圆教别来之意也)。

　　尔时毗卢遮那愿光明菩萨承佛神力观察十方而说颂言。

　　汝等应观察佛道不思议于此逝多林示现神通力。

　　大文第六中时下偈颂赞德分既至咏德显所证故文中十方菩萨即为十段初二赞道场三昧等用余八通赞佛德今初东方总赞一会十颂分二初总余别。

　　善逝威神力所现无央数一切诸世间迷惑不能了法王深妙法无量难思议所现诸神通举世莫能测以了法无相是故名为佛而具相庄严称扬不可尽今于此林内示现大神力甚深无有边言辞莫能辨。

　　别中亦二前四叹佛于中初二叹内德一广二深次一叹内外无碍后一结成今用。

　　汝观大威德无量菩萨众十方诸国土而来见世尊所愿皆具足所行无障碍一切诸世间无能测量者一切诸缘觉及彼大声闻皆悉不能知菩萨行境界菩萨大智慧诸地悉究竟高建勇猛幢难摧难可动诸大名称士无量三昧力所现诸神变法界悉充满。

　　后五叹菩萨一总显云集二愿行深三超下位四智地高五定用广。

　　尔时不可坏精进王菩萨承佛神力观察十方而说颂言。

　　汝观诸佛子智慧功德藏究竟菩提行安隐诸世间其心本明达善入诸三昧智慧无边际境界不可量。

　　第二南方唯叹菩萨然既结归佛力亦为叹佛十颂分五初二令观内德于中初偈二严究竟后偈定智广深。

　　今此逝多林种种皆严饰菩萨众云集亲近如来住汝观无所著无量大众海十方来诣此坐宝莲华座。

　　次二示其集处。

　　无来亦无住无依无戏论离垢心无碍究竟于法界建立智慧幢坚固不动摇知无变化法而现变化事十方无量刹一切诸佛所同时悉往诣而亦不分身。

　　次三明寂用无碍初一偈半即寂后一偈半起用。

　　汝观释师子自在神通力能令菩萨众一切俱来集。

　　次一结归佛力。

　　一切诸佛法法界悉平等言说故不同此众咸通达诸佛常安住法界平等际演说差别法言辞无有尽。

　　后二结其德广同诸佛故。

　　尔时普胜无上威德王菩萨承佛神力观察十方而说颂言。

　　汝观无上士广大智圆满善达时非时为众演说法摧伏众外道一切诸异论普随众生心为现神通力正觉非有量亦复非无量若量若无量牟尼悉超越。

　　第三西方下唯叹佛德然虽通诸德随多显名今此叹智用应时德十颂分二初三法说一内德二外用三总结离言。

　　如日在虚空照临一切处佛智亦如是了达三世法譬如十五夜月轮无减缺如来亦复然白法悉圆满譬如空中日运行无暂已如来亦如是神变恒相续譬如十方刹于空无所碍世灯现变化于世亦复然譬如世间地群生之所依照世灯法轮为依亦如是譬如猛疾风所行无障碍佛法亦如是速遍于世间譬如大水轮世界所依住智慧轮亦尔三世佛所依。

　　后七喻显一喻前广大二喻圆满三四喻现通一长时二无碍五喻演法六喻摧邪七总喻前德诸佛同依。

　　尔时无碍胜藏王菩萨承佛神力观察十方而说颂言。

　　譬如大宝山饶益诸含识佛山亦如是普益于世间譬如大海水澄净无垢浊见佛亦如是能除诸渴爱譬如须弥山出于大海中世间灯亦尔从于法海出如海具众宝求者皆满足无师智亦然见者悉开悟如来甚深智无量无有数是故神通力示现难思议。

　　第四北方十偈九喻叹三德深广于中二前五偈四喻喻内德一恩二断次三喻喻智前一高远次二深广。

　　譬如工幻师示现种种事佛智亦如是现诸自在力譬如如意宝能满一切欲最胜亦复然满诸清净愿譬如明净宝普照一切物佛智亦如是普照群生心譬如八面宝等鉴于诸方无碍灯亦然普照于法界譬如水清珠能清诸浊水见佛亦如是诸根悉清净。

　　后五喻大用一巧示二随欲三照机四合理五结益。

　　尔时化现法界愿月王菩萨承佛神力观察十方而说颂言。

　　譬如帝青宝能青一切色见佛者亦然悉发菩提行。

　　第五东北方法界愿月王十颂叹普益众生德分四初偈总喻见无不益。

　　一一微尘内佛现神通力令无量无边菩萨皆清净甚深微妙力无边不可知菩萨之境界世间莫能测如来所现身清净相庄严普入于法界成就诸菩萨。

　　次三别明益菩萨初一净二障后二成妙力。

　　难思佛国土于中成正觉一切诸菩萨世主皆充满释迦无上尊于法悉自在示现神通力无边不可量菩萨种种行无量无有尽如来自在力为之悉示现佛子善修学甚深诸法界成就无碍智明了一切法善逝威神力为众转法轮神变普充满令世皆清净。

　　三有五颂明益周遍一成道遍二神通遍三示行遍四了法遍五转法遍。

　　如来智圆满境界亦清净譬如大龙王普济诸群生。

　　四有一偈结益周普。

　　尔时法慧光焰王菩萨承佛神力观察十方而说颂言。

　　三世诸如来声闻大弟子悉不能知佛举足下足事去来现在世一切诸缘觉亦不知如来举足下足事况复诸凡夫结使所缠缚无明覆心识而能知导师。

　　第六东南方十颂叹大用难思德分三初三明凡小难思。

　　正觉无碍智超过语言道其量不可测孰有能知见譬如明月光无能测边际佛神通亦尔莫见其终尽一一诸方便念念所变化尽于无量劫思惟不能了思惟一切智不可思议法一一方便门边际不可得。

　　次四出难思之法。

　　若有于此法而兴广大愿彼于此境界知见不为难勇猛勤修习难思大法海其心无障碍入此方便门心意已调伏志愿亦宽广当获大菩提最胜之境界。

　　后三显能知之人。

　　尔时破一切魔军智幢王菩萨承佛神力观察十方而说颂言。

　　智身非是身无碍难思议设有思议者一切无能及。

　　第七西南方十颂叹智身难思德分四初一总显难思。

　　从不思议业起此清净身殊特妙庄严不著于三界。

　　次一举因显果。

　　光明照一切法界悉清净开佛菩提门出生众智慧譬如世间日普放慧光明远离诸尘垢灭除一切障普净三有处永绝生死流成就菩萨道出生无上觉示现无边色此色无依处所现虽无量一切不思议菩提一念顷能觉一切法云何欲测量如来智边际一念悉明达一切三世法故说佛智慧无尽无能坏。

　　次三别示难思之相于中三初三智照净障次一示现深广后二念智圆融。

　　智者应如是专思佛菩提此思难思议思之不可得菩提不可说超过语言路诸佛从此生是法难思议。

　　四有二颂结劝谓从不思议生佛智身令绝思议之念是思佛矣。

　　尔时愿智光明幢王菩萨承佛神力观察十方而说颂言。

　　若能善观察菩提无尽海则得离痴念决定受持法。

　　第八西北方十颂叹佛成就菩萨德分二初总标观成决定。

　　若得决定心则能修妙行禅寂自思虑永断诸疑惑其心不疲倦亦复无懈怠展转增进修究竟诸佛法信智已成就念念令增长常乐常观察无得无依法无量亿千劫所修功德行一切悉回向诸佛所求道虽在于生死而心无染着安住诸佛法常乐如来行世间之所有蕴界等诸法一切皆舍离专求佛功德凡夫婴妄惑于世常流转菩萨心无碍救之令解脱。

　　余九展转成益于中前七偈各一行。

　　菩萨行难称举世莫能思遍除一切苦普与群生乐已获菩提智复愍诸群生光明照世间度脱一切众。

　　后二总结深广。

　　尔时破一切障勇猛智王菩萨承佛神力观察十方而说颂言。

　　无量亿千劫佛名难可闻况复得亲近永断诸疑惑如来世间灯通达一切法普生三世福令众悉清净如来妙色身一切所钦叹亿劫常瞻仰其心无猒足若有诸佛子观佛妙色身必舍诸有着回向菩提道如来妙色身恒演广大音辩才无障碍开佛菩提门晓悟诸众生无量不思议令入智慧门授以菩提记如来出世间为世大福田普导诸含识令其集福行若有供养佛永除恶道畏消灭一切苦成就智慧身若见两足尊能发广大心是人恒值佛增长智慧力若见人中胜决意向菩提是人能自知必当成正觉。

　　第九下方菩萨叹佛难见闻德分二初一标名难闻近必断疑余别显益物之相于中初一生福益次二向菩提益次二成智益余四就人结益。

　　尔时法界差别愿智神通王菩萨承佛神力观察十方而说颂言。

　　释迦无上尊具一切功德见者心清净回向大智慧如来大慈悲出现于世间普为诸群生转无上法轮。

　　第十上方菩萨叹佛恩深重德分四初二总举佛德意在于恩。

　　如来无数劫勤苦为众生云何诸世间能报大师恩。

　　次一恩深难报。

　　宁于无量劫受诸恶道苦终不舍如来而求于出离宁代诸众生备受一切苦终不舍于佛而求得安乐宁在诸恶趣恒得闻佛名不愿生善道暂时不闻佛宁生诸地狱一一无数劫终不远离佛而求出恶趣。

　　次四发荷恩之心。

　　何故愿久住一切诸恶道以得见如来增长智慧故若得见于佛除灭一切苦能入诸如来大智之境界若得见于佛舍离一切障长养无尽福成就菩提道如来能永断一切众生疑随其心所乐普皆令满足。

　　后四释成荷恩之意(大文第六偈颂分可知)。

　　大方广佛华严经䟽钞会本第六十之四

　　音释

　　邃

　　(虽遂切深也)。

　　菌

　　(巨陨切地蕈也)。

　　蟪蛄

　　(蟪音惠蛄音孤蟪蛄虫名)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第六十一之一　起九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时普贤菩萨摩诃萨普观一切菩萨众会。

　　大文第七尔时普贤下普贤开发分现土显于法界普贤主此方能开故于中长行与偈前中三初明开发意二能开方便三正明开显今初观众会者上佛入定现相令众睹亲证今假言开显使寻言契实。

　　以等法界方便等虚空界方便等众生界方便等三世等一切劫等一切众生业等一切众生欲等一切众生解等一切众生根等一切众生成熟时等一切法光影方便。

　　二以等法界下明能开方便有十一句初句总以含事理深广故句初以字贯下十句谓颦申三昧业用深广要以此十无分齐之方便方能开显况十复表无尽余句别虚空明其广无际限余八显其多无分齐光影一种兼显深义如光影清净故又映光之影随机别故拣异水镜似本质故。

　　为诸菩萨以十种法句开发显示照明演说此师子颦申三昧。

　　三为诸菩萨下正明开显分三初总标次征释后总结今初以十法句者此法望前方便即是所用望三昧境界即是能开(此法句望前方便即是所用者此有三重能所一普贤是能有方便是所有二方便是能用法句是所用三法句是能开三昧境为所开)。

　　何等为十所谓演说能示现等法界一切佛刹微尘中诸佛出兴次第诸刹成坏次第法句演说能示现等虚空界一切佛刹中尽未来劫赞叹如来功德音声法句演说能示现等虚空界一切佛刹中如来出世无量无边成正觉门法句演说能示现等虚空界一切佛刹中佛坐道场菩萨众会法句演说于一切毛孔念念出现等三世一切佛变化身充满法界法句演说能令一身充满十方一切刹海平等显现法句演说能令一切诸境界中普现三世诸佛神变法句演说能令一切佛刹微尘中普现三世一切佛刹微尘数佛种种神变经无量劫法句演说能令一切毛孔出生三世一切诸佛大愿海音尽未来劫开发化导一切菩萨法句演说能令佛师子座量同法界菩萨众会道场庄严等无差别尽未来劫转于种种微妙法轮法句。

　　二何等下征释释中一一法句皆用前来十种方便一一方便皆能演斯十句然此十句所开即前所现亦念请中果用十句文少开合不次而义无缺初二即净佛国土一依正净二法流布净刹成坏即土佛于中兴明是佛土前念欲知佛土之相今明一切佛刹尘中皆有佛土土无边矣皆佛所净下诸句例然皆一毛一尘即含摄无尽故次三即成等正觉一主一伴五即为一切众生现诸佛影像六即入一切众生所住处七八二句通显能现神通即开智城而境粗尘细为别九即含前调伏众生等四句十即转法轮。

　　子此十为首有不可说佛刹微尘数法句。

　　皆是如来智慧境界。

　　三佛子下总结。

　　尔时普贤菩萨欲重宣此义承佛神力观察如来观察众会观察诸佛难思境界观察诸佛无边三昧观察不可思议诸世界海观察不可思议如幻法智观察不可思议三世诸佛悉皆平等观察一切无量无边诸言辞法而说颂言。

　　第二尔时普贤下偈颂中二先说仪意有十句初四句说仪后六观其所说然多同前念请果德难思余如前辨。

　　一一毛孔中微尘数刹海悉有如来坐皆具菩萨众一一毛孔中无量诸刹海佛处菩提座如是遍法界一一毛孔中一切刹尘佛菩萨众围绕为说普贤行佛坐一国土充满十方界无量菩萨云咸来集其所亿刹微尘数菩萨功德海俱从会中起遍满十方界悉住普贤行皆游法界海普现一切刹等入诸佛会安坐一切刹听闻一切法一一国土中亿劫修诸行菩萨所修行普明法海行入于大愿海住佛境界地了达普贤行出生诸佛法具佛功德海广现神通事身云等尘数充遍一切刹普雨甘露法令众住佛道。

　　二正偈中颂十法句而开合不次初偈颂初句二颂第三三颂第二四颂第四五颂第五其六七二颂同颂第六八颂第九句九却合颂第七八句十颂第十文并可知。

　　尔时世尊欲令诸菩萨安住如来师子颦申广大三昧故。

　　大文第八尔时世尊下毫光示益分令寻智光为能证故文中四初毫光普示二时逝多林下依光见法三其有见者下显见证因缘四是故皆得下明其得益今初有四一标光意。

　　从眉间白毫相放大光明其光名普照三世法界门。

　　二从眉间下主光体用表即法界中道无漏正智方能证前所现之法界故三世是相相即法界法界体用互为其门又通皆为门若见法界之性相即入三昧之体用故。

　　以不可说佛刹微尘数光明而为眷属。

　　三以不可下光摄眷属差别之智能入法界故。

　　普照十方一切世界海诸佛国土。

　　四普照下明光分齐。

　　时逝多林菩萨大众。

　　第二依光见法中二先明此众普见后如此会下类通十方前中亦二先能见人通新旧众。

　　悉见一切尽法界虚空界一切佛刹一一微尘中各有一切佛刹微尘数诸佛国土种种名种种色种种清净种种住处种种形相如是一切诸国土中皆有大菩萨坐于道场师子座上成等正觉菩萨大众前后围绕诸世间主而为供养。

　　后悉见下明见法亦二先见此会遍法界之尘刹。

　　或见于不可说佛刹量大众会中出妙音声充满法界转正法轮。

　　后或见于不可说下多类摄化遍周法界于中分三初明广大会遍。

　　或见在天宫殿龙宫殿夜叉宫殿乾闼婆阿修罗迦楼罗紧那罗摩睺罗伽人非人等诸宫殿中或在人间村邑聚落王都大处。

　　二或见在天宫下明遍处不同并在前尘刹之内。

　　现种种姓种种名种种身种种相种种光明住种种威仪入种种三昧现种种神变或时自以种种言音或令种种诸菩萨等在于种种大众会中种种言辞说种种法。

　　三现种种姓下别彰所现亦通答前诸所念请故云种种。

　　如此会中菩萨大众见于如是诸佛如来甚深三昧大神通力。

　　第二类显十方则十方众会同见于中二先举此显彼。

　　如是尽法界虚空界东西南北四维上下一切方海中依于众生心想而住始从前际至今现在一切国土身一切众生身一切虚空道其中一一毛端量处一一各有微尘数刹种种业起次第而住悉有道场菩萨众会皆亦如是见佛神力不坏三世不坏世间于一切众生心中现其影像随一切众生心乐出妙言音普入一切众会中普现一切众生前色相有别智慧无异随其所应开示佛法教化调伏一切众生未曾休息。

　　后如是尽下以彼类此于中亦二先举能见分齐谓彼十方微细大会并同此会之见后皆亦如是下明其所见自在谓虽广现而不坏本相故。

　　其有见此佛神力者皆是毗卢遮那如来于往昔时善根摄受或昔曾以四摄所摄或是见闻忆念亲近之所成熟或是往昔教其令发阿耨多罗三藐三菩提心或是往昔于诸佛所同种善根或是过去以一切智善巧方便教化成熟。

　　第三明见证因缘谓顿尔证见非无宿因然成前为见因顺下为证因皆是如来所摄受故可知。

　　是故皆得入于如来不可思议甚深三昧尽法界虚空界大神通力或入法身或入色身或入往昔所成就行或入圆满诸波罗蜜或入庄严清净行轮或入菩萨诸地或入成正觉力或入佛所住三昧无差别大神变或入如来力无畏智或入佛无碍辩才海。

　　第四明其得益中二初明因见得法二尔时诸菩萨下荷恩兴供前中二先略明后广显前中三一明所入初句为总言是故者是前宿因之故或入下别列十门以显无尽。

　　彼诸菩萨以种种解种种道种种门种种入种种理趣种种随顺种种智慧种种助道种种方便种种三昧。

　　二彼诸菩萨下显前能入亦列十门一解者鉴达分明种种不同如发心品二道谓一道二道乃至无量正道三门谓无常门梦境界门等四入谓所证差别五理趣谓意旨不同六机法万差并皆随顺余四可知即此能入亦是所益(即此能入亦是所益者此有两重能所一遮那光照是其能益得解等十即是所益二此解三昧等是其能入法身色身等即是所入不因佛光不得能入不得能入安得所入故能所入皆是成益也)。

　　入如是等十不可说佛刹微尘数佛神变海方便门。

　　三入如是等下结其所入谓用前解等入前法身等前略列十实有不可说尘数等。

　　云何种种三昧所谓普庄严法界三昧普照一切三世无碍境界三昧法界无差别智光明三昧入如来境界不动转三昧普照无边虚空三昧入如来力三昧佛无畏勇猛奋迅庄严三昧一切法界旋转藏三昧如月普现一切法界以无碍音大开演三昧普清净法光明三昧无碍缯法王幢三昧一一境界中悉见一切诸佛海三昧于一切世间悉现身三昧入如来无差别身境界三昧随一切世间转大悲藏三昧知一切法无有迹三昧知一切法究竟寂灭三昧虽无所得而能变化普现世间三昧普入一切刹三昧庄严一切佛刹成正觉三昧观一切世间主色相差别三昧观一切众生境界无障碍三昧能出生一切如来母三昧能修行入一切佛海功德道三昧一一境界中出现神变尽未来际三昧入一切如来本事海三昧尽未来际护持一切如来种性三昧以决定解力令现在十方一切佛刹海皆清净三昧一念中普照一切佛所住三昧入一切境界无碍际三昧令一切世界为一佛刹三昧出一切佛变化身三昧以金刚王智知一切诸根海三昧知一切如来同一身三昧知一切法界所安立悉住心念际三昧于一切法界广大国土中示现涅槃三昧令住最上处三昧于一切佛刹现种种众生差别身三昧普入一切佛智慧三昧知一切法性相三昧一念普知三世法三昧念念中普现法界身三昧以师子勇猛智知一切如来出兴次第三昧于一切法界境界慧眼圆满三昧勇猛趣向十力三昧放一切功德圆满光明普照世间三昧不动藏三昧说一法普入一切法三昧于一法以一切言音差别训释三昧演说一切佛无二法三昧知三世无碍际三昧知一切劫无差别三昧入十力微细方便三昧于一切劫成就一切菩萨行不断绝三昧十方普现身三昧于法界自在成正觉三昧生一切安隐受三昧出一切庄严具庄严虚空界三昧念念中出等众生数变化身云三昧如来净空月光明三昧常见一切如来住虚空三昧开示一切佛庄严三昧照明一切法义灯三昧照十力境界三昧三世一切佛幢相三昧一切佛一密藏三昧念念中所作皆究竟三昧无尽福德藏三昧见无边佛境界三昧坚住一切法三昧现一切如来变化悉令知见三昧念念中佛日常出现三昧一日中悉知三世所有法三昧普音演说一切法性寂灭三昧见一切佛自在力三昧法界开敷莲华三昧观诸法如虚空无住处三昧十方海普入一方三昧入一切法界无源底三昧一切法海三昧以寂静身放一切光明三昧一念中现一切神通大愿三昧一切时一切处成正觉三昧以一庄严入一切法界三昧普现一切诸佛身三昧知一切众生广大殊胜神通智三昧一念中其身遍法界三昧现一乘净法界三昧入普门法界示现大庄严三昧住持一切佛法轮三昧以一切法门庄严一法门三昧以因陀罗网愿行摄一切众生界三昧分别一切世界门三昧乘莲华自在游步三昧知一切众生种种差别神通智三昧令其身恒现一切众生前三昧知一切众生差别音声言辞海三昧知一切众生差别智神通三昧大悲平等藏三昧一切佛入如来际三昧观察一切如来解脱处师子颦申三昧。

　　三云何下广明得法先广能入后其诸菩萨皆悉下广其所入前中但广三昧一门例余九句文中三初句征起次所谓下别列一百一门皆从业用受名并以法性真如为三昧本随一一事皆能契实正受现前故于中前百一门别别业用后一总相同果初言普庄严法界三昧者入此三昧能令法界普妙严饰故斯即颦申现净土之一义下诸三昧皆是颦申大用别义故以多别入佛之总诸门别义说者随宜后师子颦申者若不总相分同无以能究佛境故。

　　菩萨以如是等不可说佛刹微尘数三昧入毗卢遮那如来念念充满一切法界三昧神变海。

　　三菩萨如是下总结能所上略列百门如前之例有多尘数方能入佛神变之海三昧既尔解等九门亦然文略不结二广所入中二先别列后其诸菩萨具如是下总结前中有其十德广前十门别句而小不次总句即前三昧结中(总句即前三昧结中者前总明所入有十一句初一是总今不别广即前三昧结中是广上总上总云是故皆得入于如来不可思议甚深三昧尽法界虚空界大神通力今广中三昧结云菩萨以如是等不可说佛刹微尘数三昧入毗卢遮那如来念念充满一切法界三昧神变海是故三昧结即前总句此下但广前别十句耳而言不次者此一即前六二即前五三即前四四即前九五即前一六即前三七即前二八即前十九即前八十即前七文并可知)。

　　其诸菩萨皆悉具足大智神通明利自在住于诸地以广大智普观一切从诸智慧种性而生一切智智常现在前得离痴翳清净智眼。

　　一智位高深德即前诸地。

　　为诸众生作调御师住佛平等于一切法无有分别了达境界知诸世间性皆寂灭无有依处普诣一切诸佛国土而无所著悉能观察一切诸法而无所住遍入一切妙法宫殿而无所来教化调伏一切世间普为众生现安隐处。

　　二为诸众生下调生无染德即三轮严净。

　　智慧解脱为其所行恒以智身住离贪际超诸有海示真实际智光圆满普见诸法住于三昧坚固不动于诸众生恒起大悲知诸法门悉皆如幻一切众生悉皆如梦一切如来悉皆如影一切言音悉皆如响一切诸法悉皆如化善能积集殊胜行愿智慧圆满清净善巧心极寂静善入一切总持境界具三昧力勇猛无怯获明智眼住法界际到一切法无所得处修习无涯智慧大海到智波罗蜜究竟彼岸为般若波罗蜜之所摄持以神通波罗蜜普入世间依三昧波罗蜜得心自在。

　　三智慧解脱下成满诸度德。

　　以不颠倒智知一切义以巧分别智开示法藏以现了智训释文辞以大愿力说法无尽以无所畏大师子吼常乐观察无依处法以净法眼普观一切以净智月照世成坏以智慧光照真实谛福德智慧如金刚山一切譬喻所不能及善观诸法慧根增长勇猛精进摧伏众魔无量智慧威光炽盛其身超出一切世间得一切法无碍智慧善能悟解尽无尽际住于普际入真实际无相观智常现在前。

　　四以不颠倒下智力无畏德虽有四辩意在于智。

　　善巧成就诸菩萨行以无二智知诸境界普见一切世间诸趣遍往一切诸佛国土智灯圆满于一切法无诸闇障放净法光照十方界为诸世间真实福田若见若闻所愿皆满福德高大超诸世间勇猛无畏摧诸外道演微妙音遍一切刹。

　　五善巧下成就昔行德。

　　普见诸佛心无厌足于佛法身已得自在随所应化而为现身一身充满一切佛刹。

　　六普见诸佛下法身圆满德。

　　已得自在清净神通乘大智舟所往无碍智慧圆满周遍法界譬如日出普照世间随众生心现其色像知诸众生根性欲乐入一切法无诤境界知诸法性无生无起能令小大自在相入。

　　七已得自在下色身自在德。

　　决了佛地甚深之趣以无尽句说甚深义于一句中演说一切修多罗海获大智慧陀罗尼身凡所受持永无忘失一念能忆无量劫事一念悉知三世一切诸众生智恒以一切陀罗尼门演说无边诸佛法海常转不退清净法轮令诸众生皆生智慧。

　　八决了下辩才自在德。

　　得佛境界智慧光明入于善见甚深三昧入一切法无障碍际于一切法胜智自在一切境界清净庄严普入十方一切法界随其方所靡不咸至。

　　九得佛境界下三昧神变德。

　　一一尘中现成正觉于无色性现一切色以一切方普入一方。

　　十一一尘中下成等正觉德。

　　其诸菩萨具如是等无边福智功德之藏常为诸佛之所称叹种种言辞说其功德不能令尽靡不咸在逝多林中深入如来功德大海悉见于佛光明所照。

　　第二总结可知。

　　尔时诸菩萨得不思议正法光明心大欢喜各于其身及以楼阁诸庄严具并其所坐师子之座遍逝多林一切物中化现种种大庄严云充满一切十方法界所谓于念念中放大光明云充满十方悉能开悟一切众生出一切摩尼宝铃云充满十方出微妙音称扬赞叹三世诸佛一切功德出一切音乐云充满十方音中演说一切众生诸业果报出一切菩萨种种愿行色相云充满十方说诸菩萨所有大愿出一切如来自在变化云充满十方演出一切诸佛如来语言音声出一切菩萨相好庄严身云充满十方说诸如来于一切国土出兴次第出三世如来道场云充满十方现一切如来成等正觉功德庄严出一切龙王云充满十方雨一切诸香出一切世主身云充满十方演说普贤菩萨之行出一切宝庄严清净佛刹云充满十方现一切如来转正法轮是诸菩萨以得不思议法光明故法应如是出兴此等不可说佛刹微尘数大神变庄严云。

　　第二荷恩兴供中三初总次所谓下别后是诸菩萨下结结其所因由得前十种德故。

　　尔时文殊师利菩萨承佛神力欲重宣此逝多林中诸神变事观察十方而说颂言。

　　大文第九尔时文殊下文殊述德分文殊主智故光后述德光本令证三昧智本为显法界寻智得理故述叹林中又前普贤门以行显理此则以解显理解行无二方能入故通明即以文殊权实无二之大智普贤体用之理行此二无二共显如来三昧之果德文中二先述意。

　　汝应观此逝多林以佛威神广无际一切庄严皆示现十方法界悉充满。

　　十方一切诸国土无边品类大庄严于其座等境界中色像分明皆显现。

　　二正颂颂中十三偈通赞一会三种世间自在之用分之为六初二总叹初一普遍后一广容。

　　从诸佛子毛孔出种种庄严宝焰云及发如来微妙音遍满十方一切刹。

　　次一偈赞众生世间即通前诸来及向得益菩萨兴供之事。

　　宝树华中现妙身其身色相等梵王从禅定起而游步进止威仪恒寂静。

　　如来一一毛孔内常现难思变化身皆如普贤大菩萨种种诸相为严好。

　　次二偈赞依正互在初偈依中有正后偈正中有正。

　　逝多林上虚空界所有庄严发妙音普说三世诸菩萨成就一切功德海。

　　逝多林中诸宝树亦出无量妙音声演说一切诸群生种种业海各差别。

　　林中所有众境界悉现三世诸如来一一皆起大神通十方刹海微尘数。

　　四三偈述上林空。

　　十方所有诸国土一切刹海微尘数悉入如来毛孔中次第庄严皆现睹。

　　所有庄严皆现佛数等众生遍世间一一咸放大光明种种随宜化群品。

　　香焰众华及宝藏一切庄严殊妙云靡不广大等虚空遍满十方诸国土。

　　五有三偈述于正觉依正无尽。

　　十方三世一切佛所有庄严妙道场于此园林境界中一一色像皆明现。

　　一切普贤诸佛子百千劫海庄严刹其数无量等众生莫不于此林中见。

　　六末后二偈总显普收。

　　尔时彼诸菩萨以佛三昧光明照故即时得入如是三昧一一皆得不可说佛刹微尘数大悲门利益安乐一切众生。

　　大文第十尔时彼诸下无涯大用分开必得益益必利生于中二先总显用因谓由佛三昧得前三昧成此悲门故能有用。

　　于其身上一一毛孔皆出不可说佛刹微尘数光明一一光明皆化现不可说佛刹微尘数菩萨其身形相如世诸主普现一切众生之前周匝遍满十方法界种种方便教化调伏。

　　后于其身下依体起用中二初别明毛孔世主化后佛子此逝多林下通显分身多类化今初分二一总明。

　　或现不可说佛刹微尘数诸天宫殿无常门或现不可说佛刹微尘数一切众生受生门或现不可说佛刹微尘数一切菩萨修行门或现不可说佛刹微尘数梦境门或现不可说佛刹微尘数菩萨大愿门或现不可说佛刹微尘数震动世界门或现不可说佛刹微尘数分别世界门或现不可说佛刹微尘数现生世界门。

　　二或现下别显于中四一明能化法二以如是等下所化处三以平等大悲下能化心四或有见已下明所化益今初总有二十五门分二初八门杂明欣猒等门化。

　　或现不可说佛刹微尘数檀波罗蜜门或现不可说佛刹微尘数一切如来修诸功德种种苦行尸波罗蜜门或现不可说佛刹微尘数割截支体羼提波罗蜜门或现不可说佛刹微尘数勤修毗梨耶波罗蜜门或现不可说佛刹微尘数一切菩萨修诸三昧禅定解脱门或现不可说佛刹微尘数佛道圆满智光明门。

　　余门明十度门化于中前六门各一度可知。

　　或现不可说佛刹微尘数勤求佛法为一文一句故舍无数身命门或现不可说佛刹微尘数亲近一切佛咨问一切法心无疲厌门或现不可说佛刹微尘数随诸众生时节欲乐往诣其所方便成熟令住一切智海光明门。

　　次三门明方便度。

　　或现不可说佛刹微尘数降伏众魔制诸外道显现菩萨福智力门。

　　次降魔一门是力度。

　　或现不可说佛刹微尘数知一切工巧明智门或现不可说佛刹微尘数知一切众生差别明智门或现不可说佛刹微尘数知一切法差别明智门或现不可说佛刹微尘数知一切众生心乐差别明智门或现不可说佛刹微尘数知一切众生根行烦恼习气明智门或现不可说佛刹微尘数知一切众生种种业明智门或现不可说佛刹微尘数开悟一切众生门。

　　余七门皆智度前欣猒中已明于愿故此略无。

　　以如是等不可说佛刹微尘数方便门往诣一切众生住处而成熟之所谓或往天宫或往龙宫或往夜叉乾闼婆阿修罗迦楼罗紧那罗摩睺罗伽宫或往梵王宫或往人王宫或往阎罗王宫或往畜生饿鬼地狱之所住处。

　　第二化处中二先结前生后后所谓下别明所在。

　　以平等大悲平等大愿平等智慧平等方便摄诸众生或有见已而调伏者或有闻已而调伏者或有忆念而调伏者或闻音声而调伏者或闻名号而调伏者或见圆光而调伏者或见光网而调伏者随诸众生心之所乐皆诣其所令其获益。

　　第三化心及第四化益文并可知。

　　佛子此逝多林一切菩萨为欲成熟诸众生故或时现处种种严饰诸宫殿中或时示现住自楼阁宝师子座道场众会所共围绕周遍十方皆令得见然亦不离此逝多林如来之所。

　　第二通显多类化中二先明住处化异结不离逝多林者明不动而普遍繁兴而恒静末不离本故下文殊游行亦不离于本会本末事理非即离故。

　　佛子此诸菩萨或时示现无量化身云或现其身独一无侣所谓或现沙门身或现婆罗门身或现苦行身或现充盛身或现医王身或现商主身或现净命身或现妓乐身或现奉事诸天身或现工巧技术身往诣一切村营城邑王都聚落诸众生所随其所应以种种形相种种威仪种种音声种种言论种种住处于一切世间犹如帝网行菩萨行或说一切世间工巧事业或说一切智慧照世明灯或说一切众生业力所庄严或说十方国土建立诸乘位或说智灯所照一切法境界教化成就一切众生而亦不离此逝多林如来之所。

　　二佛子此诸下明现身化异于中五一能化身异有十二种初二总余十别此中多同善财所见故知善财诸友即此会之菩萨二往诣下化处异三随其下化类异四或说下化法异五教化下总结末不离本上来本会竟(故知善财诸友即此会之菩萨者如独一无侣即德云等二沙门即海云善住等三婆罗门即最胜寂静等四苦行即胜热等五充盛即善见休舍等六医王即普眼弥伽等七商主即无上胜等八净命亦婆罗门义当不动具足等八妓乐者义当婆须等九奉事天身即大天等十工巧伎术即自在主童子等故皆同也)。

　　大方广佛华严经䟽钞会本第六十一之一

　　音释

　　颦

　　(毗宾切)。

　　奋迅

　　(奋方问切迅息𣈆切)。

　　缯

　　(疾陵切)。

　　翳

　　(于计切障也)。

　　怯

　　(去劫切畏懦也)。

　　摧

　　(昨回切挫也)。

　　铃

　　(力膺回似钟而小曰铃)。

　　羼提

　　(梵语也此云忍辱羼初限切)。

　　练

　　(力彦切精熟也)。

　　大方广佛华严经疏钞会本第六十一之二　起十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　大文第二末会起亦即一部流通略启十门一总显会意二会数开合三会主多少四定会名义五二位统[(冰-水+〡)*ㄆ]六五相分别七圆摄始终八会主类别九法界事义十随文解释。

　　今初夫圆满教海摄法无遗渐顿该罗本末交映人法融会贵在弘通故非顿无以显圆非渐无以阶进非本无以垂未非末无以显本非人无以证法非法无以成人故前明不异渐之顿多门而众人同契此明不异顿之渐一人而历位圆修前则不异末之本虽卷而恒舒此即不异本之未虽舒而恒卷本末无碍同入法界今托人进修以轨后徒使大教弘通即斯本意(非顿下释前摽有二对今䟽释有二一出三对之由若无顿证法界岂显此经圆妙若无善财渐进众生如何趣入若无本会佛为其主何有未会皆得成经若无末会善财成益岂显本会顿证之实然此一对语出肇公维摩注序彼以不思议中以分本末云此经所明统万行则以权智为主𣗳德本则以六度为根济蒙惑则以慈悲为首语宗极则以不二为言凡此众说皆不思议之本也至若借座灯王请饭香土手接大千室包乾象不思议迹也然幽关难启圣应本同非本无以垂迹非迹无以显本本迹虽殊不思议一也今但借其言不取其义自以二会为本末耳非人无以证法者法无废兴弘之由人故非法无以成人者不证性原岂名菩萨故中论云以法知有人以人知有法离法何有人离人何有法故前明不异渐之顿下第二明该罗等义三对为三二明渐顿该罗一互不异即该罗义其多门而众人同契即不异渐之顿相也上不坏多门入法身等十种别故即是顿义或一人证多或多人同证故即顿也一人历位即是渐相而圆修故不异顿也前即不异末之本等者明本末交映也虽卷而恒舒即不异末之本相也卷谓不离祗园而恒舒者罗身云于法界也言虽舒而卷者谓虽罗形于法界而未动足于祗园是不异本之末也本末无碍下结第二门今托人进修下三释人法融会也语则不似前二但似结成今会意亦具矣谓托人修进者人融法也使大教弘通法成人也言即斯本意语则正结第三意则通结上三成总显会意)二会数开合者若约所摄之机唯有三会一比丘二诸乘人三善财会若约能所通辨有五十五会善财自有五十三故虽人有五十四文殊一人四会说故德生有德同一间答遍友无答不成会故若以遍友承前指后得名会者善财则有五十四会是以唯就能化不足定会若约主伴成百一十会至下当辨若约散说则佛刹尘数会尚顺三乘若约普贤德则无尽会如普贤结通处说(二诸乘人会者即初至福城东会也若约能所下明通于中三一标数就第三会开五十三成五十五虽人有五十四下次释成上义言五十四者善财初遇文殊从德云至瞿波有四十人寄于三贤十圣摩耶已下天主光等有十一人已五十二及弥勒普贤故五十四举此五十四者乃成会违一向都望人五十四兼比丘诸乘二会则合有五十六会若望善财并见五十四人即合自有五十四会何以惟五十三故下释云文殊一人四会说故故虽五十四人有五十五会若尔一人四会即五十四中加三成五十七何言五十五故次下云德生有德同一会故又减其一遍友不成会减其一人亦五十五若取遍友成一会故善财有五十六兼前五十六为遍友不成主伴但标五十五耳若约主伴下开成百一十下有三释正义一人当两故故前案定为五十五若约散说下三约教结成)三会主多少若以人克定唯五十四若以会显人则五十七文殊分四故或刹尘数或无尽无尽思之(三会数多少如上开合应自知之)四定会名义者此下诸会虽无佛说以本[(冰-水+〡)*ㄆ]末亦得名经谓文殊滥觞出此会故诸友皆本会得益菩萨不离而周故若尔下文善财应[(冰-水+〡)*ㄆ]归重阁何乃见在菩提场耶以菩提为诸会本故所为既终摄末归本况诸众会不动觉场(四定会名义者谓无佛说而称经会者以本统末故言滥者滥泛也觞杯也谓江出岷山初出之源但可泛一杯而已所出虽少源在于此故虽千里万里而云江出岷山故虽散在诸方而云经会若尔下解妨可知)五二位统[(冰-水+〡)*ㄆ]者此中诸会不出文殊普贤略有二门一相对明表二互融显圆今初略明三对一以能所相对普贤表所依法界即在缠如来藏故理趣般若云一切众生皆如来藏普贤菩萨自体遍故初会即入藏身三昧故文殊表能信之心故佛名经说一切诸佛皆因文殊而发心故善财始见发大心故二以解行相对普贤表所起万行上下诸经皆说普贤行故文殊表能起之解通解理事故慈氏云汝见善友皆文殊力等故三以理智相对普贤即所证法界善财入身故又云得究竟三世平等身故普贤身相如虚空故文殊即能证大智本所事佛名不动智故见后文殊方见普贤故又理开体用智分因果二互融显圆者亦二先以二门各自圆融谓解由前信方离邪见信解真正成极智故依体起行行必称体由行证理理行不殊故随一证即一切证二以二圣法门互融谓始信必信于理故能所不二称解起行行解不二智与理𡨋则理智无二是以文殊三事融通隐隐即是普贤三事涉入重重由此故能入遮那颦申之境故前本会明二圣开显序分之中标为上首余如别说(五二位统收者别有三圣圆融观大意此已𥁞矣但普贤所信所证虽是一理约生约佛位分染净异故分之成二又理开体用等者此即三圣观中会归经题理开体用即大方广大即体性包含方广业用周遍故智分因果即佛华严佛是果智华即因故先以二门各自圆融者初融文殊信解智三后依体起行下后融普贤所信及行并所证三是以文殊三事下总结上三虽开两假义有三重一二圣三事各自圆融二二圣三事各对圆融三总融二圣谓初三事既自圆融次以三事各对圆融故其六法但成一味而言文殊三事融通隐隐者信智圆融不坏相故普贤三事涉入重重者以理融事事不泯故若二不二成毗卢遮那则文殊是华严普贤是大方广𡨋合为佛为佛已竟更无二味故故前本会下引文证成非情见故)六分五相者若意法师及台山论但随文散释更无别配光统等师皆配地位二皆有理谓随一一位具多法门岂容凡心不得习求善友之法故不配有理然无次位中不碍次位显位是常规配亦无失横竖无碍且依古德配为五相谓初四十一人名寄位修行相寄四十一人依人求解显修行故二从摩耶下九会十一人明会缘入实相即会前住等成普别两行契证法界故初得幻智后得幻住该于中间如幻之缘入一实故三慈氏一人名摄德成因相会前二门之德并为证入之因故故法门名三世不忘念则摄法无遗四后文殊名智照无二相谓行圆究竟朗悟在怀照前行等唯一圆智更无前后明昧等殊五普贤一人名显因广大相始觉同本圆觉现前称周法界无不包含故其后四相亦得称为寄位前三义同等觉故摩耶慈氏并入重玄门文殊表菩萨地尽心无初相普贤义同妙觉才见普贤便等佛故今从别义且为五相此五亦是菩萨五种行相一高行二大行三胜行四深行五广行(照前行等唯一圆智者行即寄位修行等取次二四其后四相下此立别理则不坏相依五相中三一寄位修行今从下二且为五相却归前释三此五下别义料拣言五行者一历位上升故云高行二同入一实故为大行三具上高大成补处因故名胜行四般若绝相故称为深五一一称性故云广也)七圆摄始终者上寄法显异布之前后据实圆融一位即一切位乃至无尽故所历差别并一中之多一多同时无有障碍。

　　八法界人类于中有二先明类别谓知识虽多不出二十类一菩萨二比丘三尼四优婆塞五优婆夷六童男七童女八天九天女十外道十一婆罗门十二长者十三先生十四医人十五船师十六国王十七仙人十八佛母十九佛妃二十诸神二显义相有四一约果摄化并是如来海印所现二约因成行皆是菩萨随力现形三约义显法总是缘起法界之人法四约相辨异不出菩萨五生所[(冰-水+〡)*ㄆ]一息苦生如良医等二随类生如外道等三胜生如善见比丘等四增上生如无猒足王等五最后生如慈氏等通即前四各具五生可知于中菩萨有六三处现身一初文殊信位劣故唯显一人二中间渐进现于二人谓大悲正趣三位后成满显于三人谓弥勒等(不出二十类者此二十类摄五十四人一菩萨有五一文殊二观自在三正趣四弥勒五普贤二比丘摄五一德云二海云三善住四海幢五善见三尼唯一即师子颦申四优婆塞唯一即明智居士五优婆夷摄五一休舍二具足三不动四婆须蜜五贤圣六童男摄三一自在主二善知众艺三德生七童女摄二一慈行二有德八天唯一即大天九天女亦一即天主光十外道亦一即是遍行十一婆罗门摄二一胜热二最寂静十二长者摄九一解脱二法宝髻三普眼四优钵罗华五无上胜六鞞瑟𦙘罗七坚固解脱八妙月九无胜军十三先生唯一即遍友十四医人亦一即弥伽十五船师婆施罗十六国王摄二一无猒足二大光十七仙人唯一谓毗目瞿沙十八佛母唯摩耶夫人十九佛妃唯瞿波二十诸神摄其十一安住地神二婆珊婆演底夜神三普德净光夜神四喜目观察夜神五普救众生妙德夜神六寂静音海夜神七守护一切城增长威力夜神八开敷一切𣗳华夜神九大愿精进力救护一切众生夜神十岚毗尼林神即圆满光故二十类摄五十四四约相辨异不出菩萨五生者即瑜伽四十八品中辨一息苦生亦名除灾如为大鱼等即饥世救苦海中救苦等二随类者一切类故三胜生亦名大势生谓形色族姓富贵等四增上生从初地至十地为诸王等五最后生即最后身菩萨今小不同者意将彼义摄此友故摄论第六明胜生亦名最胜生谓诸世间安乐生处应知此是说法功德通即前四各具五生者向就第四约相有五今通于前果因及义亦各具五于中菩萨有六者即就最后而辨异也等取文殊及普贤也)九法界事义者通下诸位总有十门一正报法界二依报法界三现相四表义五言说六义理七业用八说往因九结自分十推胜进此十门法界同一缘起互融无碍(三现相者如大天等四表义者如山表位如海表悲等)。

　　尔时文殊师利童子从善住楼阁出。

　　十随文释依五相中今当第一寄位修行相分五初文殊一人寄十信信未成位故但一人余四十人寄十住等位各有十谓二从德云至慈行寄十住位三善见至遍行寄十行四鬻香长者至安住地神寄十向五婆珊夜神至瞿波寄十地今初信中分二先明能化发起二尔时尊者舍利弗下成彼化事前中分三初标主出阁二与无量下别明伴从三文殊下总显出仪今初文殊菩萨本是童子而前列菩萨此彰童子者表创入佛法故亦显非童真行不能入故权实相依悲智无住名善住阁从此利生为出非离此矣。

　　与无量同行菩萨及常随侍卫诸金刚神普为众生供养诸佛诸身众神久发坚誓愿常随从诸足行神乐闻妙法主地神常修大悲主水神智光照耀主火神摩尼为冠主风神明练十方一切仪式主方神专勤除灭无明黑闇主夜神一心匪懈阐明佛日主画神庄严法界一切虚空主空神普度众生超诸有海主海神常勤积集趣一切智助道善根高大如山主山神常勤守护一切众生菩提心城主城神常勤守护一切智智无上法城诸大龙王常勤守护一切众生诸夜叉王常令众生增长欢喜乾闼婆王常勤除灭诸饿鬼趣鸠槃茶王恒愿拔济一切众生出诸有海迦楼罗王愿得成就诸如来身高出世间阿修罗王见佛欢喜曲躬恭敬摩㬋罗伽王常厌生死恒乐见佛诸大天王尊重于佛赞叹供养诸大梵王。

　　二伴从中初一同生余皆异生并约通称表法之名以明般若导万行故随一一类各有众多故云诸足行等或缺诸言盖文略耳余如初会。

　　文殊师利与如是等功德庄严诸菩萨众出自住处来诣佛所右绕世尊经无量匝以诸供具种种供养供养毕已辞退南行往于人间。

　　三总显出仪中前约无住化生名善住阁出今约依自利而利他云出自住处又前依佛法界流此依自所证出二文影略(又前依佛法界流者约表说法也)。

　　尔时尊者舍利弗承佛神力见文殊师利菩萨与诸菩萨众会庄严出逝多林往于南方游行人间作如是念我今当与文殊师利俱往南方。

　　第二成彼化事中通有三会一比丘会显回小入大故二诸乘人会显通[(冰-水+〡)*ㄆ]诸权入一实故三善财会显纯一乘机一生成办故又前二会表居信未久尚不定故善财信终可入证故今初有二一明助化摄机二正明化益今初小乘之智亦助大故文中亦二先明睹缘兴念。

　　时尊者舍利弗与六千比丘前后围绕出自住处来诣佛所顶礼佛足具白世尊世尊听许右绕三匝辞退而去往文殊师利所。

　　二时尊者下摄众同游于中亦二先总辨摄仪舍小趣大为出自住处向文殊所。

　　此六千比丘是舍利弗自所同住出家未久所谓海觉比丘善生比丘福光比丘大童子比丘电生比丘净行比丘天德比丘君慧比丘梵胜比丘寂慧比丘如是等其数六千悉曾供养无量诸佛深植善根解力广大信眼明彻其心宽博观佛境界了法本性饶益众生常乐勤求诸佛功德皆是文殊师利说法教化之所成就。

　　后此六千下别明所化于中三初指数辨位比丘义如常六千者表六根性净可入法界故自所同住者同居权小故同住法界故出家未久者未证实际易可回故信心尚微须诱化故二所谓下列名三悉曾下叹德文有十句初二叹宿因次七明现德后一结德属缘既皆约大乘以叹明本大器托迹比丘显[(冰-水+〡)*ㄆ]诸类非小乘矣结属文殊今成其善非无因矣(比丘义如常者古有五义一曰怖魔初出家时魔宫动故二言乞士下从居士乞食以资身上从诸佛乞法以练神故三名净戒持戒渐入僧数应持戒故四云净命既受戒已所起三业以无贪故不依于贪邪活命故五曰破恶渐依圣道灭烦恼故新云苾刍苾刍草名具五德故)。

　　尔时尊者舍利弗在行道中观诸比丘告海觉言海觉汝可观察文殊师利菩萨清净之身相好庄严一切天人莫能思议汝可观察文殊师利圆光映彻令无量众生发欢喜心汝可观察文殊师利光网庄严除灭众生无量苦恼汝可观察文殊师利众会具足皆是菩萨往昔善根之所摄受汝可观察文殊师利所行之路左右八步平坦庄严汝可观察文殊师利所住之处周回十方常有道场随逐而转汝可观察文殊师利所行之路具足无量福德庄严左右两边有大伏藏种种珍宝自然而出汝可观察文殊师利曾供养佛善根所流一切树间出庄严藏汝可观察文殊师利诸世间主雨供具云顶礼恭敬以为供养汝可观察文殊师利十方一切诸佛如来将说法时悉放眉间白毫相光来照其身从顶上入。

　　第二尔时尊者舍利下正明化益于中二先以身仪摄益则令根熟起欲二尔时文殊告诸下语业摄益正授法门前中四一示胜境二得胜益三诣胜人四蒙胜摄今初有三初标告二海觉汝可下正教观察有十胜德一身相胜二常光胜三放光胜四众会胜五行路胜表常依八正故六住处胜举足下足无非道场随心转故七福严胜常观空有二边心地之下具如来藏恒沙万德无心忘照任运寂知而显现故八林树胜树立万行严法体故九自在胜于我无我得不二解自在主中为最尊故十上摄胜此有二意一约事心常上摄诸佛法故二约表诸佛显扬皆依般若究竟至于一切智故(于我无我得不二解等者即释经诸世间主雨供具云等以主即自在义既我无我不二方为自在此即净名迦旃延章五非常义前三地已引即于我无我而不二是无我义无我法中有真我故二约表者文殊表般若若无般若不能说故究竟下又表所说虽复千差究竟至于一切种智故放光还入智顶后句即法华意)。

　　尔时尊者舍利弗为诸比丘称扬赞叹开示演说文殊师利童子有如是等无量功德具足庄严。

　　三尔时下结略显广可知。

　　彼诸比丘闻是说已心意清净信解坚固喜不自持举身踊跃形体柔软诸根悦豫忧苦悉除垢障咸尽常见诸佛深求正法具菩萨根得菩萨力大悲大愿皆自出生入于诸度甚深境界十方佛海常现在前于一切智深生信乐。

　　二彼诸比丘下得胜益中上既劝观义兼修观益相可知。

　　即白尊者舍利弗言唯愿大师将引我等往诣于彼胜人之所时舍利弗即与俱行至其所已白言仁者此诸比丘愿得奉觐。

　　三即白尊者下明诣胜人可知。

　　尔时文殊师利童子无量自在菩萨围绕并其大众如象王回观诸比丘。

　　四尔时文殊下蒙胜摄于中二先示摄相以回观法器故如象王回者身首俱转无轻举故。

　　时诸比丘顶礼其足合掌恭敬作如是言我今奉见恭敬礼拜及余所有一切善根唯愿仁者文殊师利和尚舍利弗世尊释迦牟尼皆悉证知如仁所有如是色身如是音声如是相好如是自在愿我一切悉当具得。

　　后时诸比丘下设敬兴愿为后正说之由。

　　尔时文殊师利菩萨告诸比丘言比丘若善男子善女人成就十种趣大乘法则能速入如来之地况菩萨地何者为十所谓积集一切善根心无疲厌见一切佛承事供养心无疲厌求一切佛法心无疲厌行一切波罗蜜心无疲厌成就一切菩萨三昧心无疲厌次第入一切三世心无疲厌普严净十方佛刹心无疲厌教化调伏一切众生心无疲厌于一切刹一切劫中成就菩萨行心无疲厌为成就一众生故修行一切佛刹微尘数波罗蜜成就如来十力如是次第为成熟一切众生界成就如来一切力心无疲厌。

　　第二语业摄益中二先受自分法后尔时文殊下受胜进法前中亦二先受法后时诸比丘下得益前中三初举益标告二何者下别示行法皆言无疲厌者法门无尽众生无边取相而修多生疲厌厌则退堕二乘若无爱见而修则无疲矣无疲则佛果非远况我身耶十句摄为五对一内因外缘二求法成行三深定妙智智入三世故四严刹调生五长时广大广大亦胜进修也(若无爱见而修则无疲矣即净名问疾品意前文已引)。

　　比丘若善男子善女人成就深信发此十种无疲厌心则能长养一切善根舍离一切诸生死趣超过一切世间种性不堕声闻辟支佛地生一切如来家具一切菩萨愿学习一切如来功德修行一切菩萨诸行得如来力摧伏众魔及诸外道亦能除灭一切烦恼入菩萨地近如来地。

　　三比丘若善男子下举益劝修中亦为五对一长善离生二超凡越小三生家具业四习果修因五摧邪入证。

　　时诸比丘闻此法已则得三昧名无碍眼见一切佛境界得此三昧故悉见十方无量无边一切世界诸佛如来及其所有道场众会亦悉见彼十方世界一切诸趣所有众生亦悉见彼一切世界种种差别亦悉见彼一切世界所有微尘亦悉见彼诸世界中一切众生所住宫殿以种种宝而为庄严及亦闻彼诸佛如来种种言音演说诸法文辞训释悉皆解了亦能观察彼世界中一切众生诸根心欲亦能忆念彼世界中一切众生前后十生亦能忆念彼世界中过去未来各十劫事亦能忆念彼诸如来十本生事十成正觉十转法轮十种神通十种说法十种教诫十种辩才。

　　第二得益中二先别明一定后又即成下通显多门前中亦二先明所得定体言无碍者略有三义一能见离障故二所见无拥故故云见一切佛境三一具多用故虽具此能而无见相故名三昧二得此三昧下别明定用有四一正明天眼用二及亦闻下天耳用三亦能观下他心用四亦能忆下宿住用一眼具斯四用故称无碍(一眼等正是上第三义)。

　　又即成就十千菩提心十千三昧十千波罗蜜悉皆清净得大智慧圆满光明得菩萨十神通柔软微妙住菩萨心坚固不动。

　　二通显多门者上一定之用既尔多门无尽例然此显圆教摄机创立大心乃得十地之后十通之用以始摄终故如发心功德品等辨。

　　尔时文殊师利菩萨劝诸比丘住普贤行住普贤行已入大愿海入大愿海已成就大愿海以成就大愿海故心清净心清净故身清净身清净故身轻利身清净轻利故得大神通无有退转得此神通故不离文殊师利足下普于十方一切佛所悉现其身具足成就一切佛法。

　　第二受胜进法中亦二先教劝上但明大心无疲今令广住行愿进趣普修后以成就下明展转获益。

　　上来初会竟。

　　大方广佛华严经䟽钞会本第六十一之二

　　音释

　　杯

　　(晡回切音杯义同)。

　　岷

　　(音民蜀山名)。

　　岚

　　(音蓝大风也)。

　　鬻

　　(音欲卖也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第六十二之一　翦一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时文殊师利菩萨劝诸比丘发阿耨多罗三藐三菩提心已。

　　第二尔时文殊师利菩萨劝诸下诸乘人会中四一结前所作二渐次下明至化处三时文殊下显所说法四说此经下明所益众。

　　渐次南行经历人间至福城东住庄严幢娑罗林中往昔诸佛曾所止住教化众生大塔庙处亦是世尊于往昔时修菩萨行能舍无量难舍之处是故此林名称普闻无量佛刹此处常为天龙夜叉乾闼婆阿修罗迦楼罗紧那罗摩睺罗伽人与非人之所供养。

　　就化处中其城居人多有福德故曰福城城表防非东为群方之首亦启明之初表顺福分善入道初故又表福智入位本故娑罗林者此云高远以林木森耸故表当起万行庄严摧伏故大塔庙者即归宗之所日照三藏云此城在南天竺城东大塔是古佛之塔佛在世时已有此塔三藏亲到其所其塔极大东面鼓乐供养西面不闻于今现在此处居人多唱善财歌辞此城内人并有解脱分善根堪为道器此表所依法界本觉真性诸佛同依故云往昔诸佛曾所止住等(表顺福分善者十信为顺福分善三贤为顺解脱分善所修善根顺趣解脱故四加行位名顺决择分善顺趣真实决择分故决择即见道义如十地今表十信故是顺福)。

　　时文殊师利与其眷属到此处已即于其处说普照法界修多罗百万亿那由他修多罗以为眷属。

　　三显所说法名普照等者智用宏舒故云普照所照深广称为法界即入法界经也。

　　说此经时于大海中有无量百千亿诸龙而来其所闻此法已深厌龙趣正求佛道咸舍龙身生天人中一万诸龙于阿耨多罗三藐三菩提得不退转。

　　四所益众中有二类别初明诸龙得三教意故云正求佛道即住海水中堪受得闻。

　　复有无量无数众生于三乘中各得调伏。

　　后复有下摄三乘机得眷属教意故但云复有众生调伏不别演说故非别会(不别下以刊定记开此诸乘人会为两会谓三摄诸龙会四摄诸乘人会故今䟽中遮其谬释)自此第三时福城人下摄善财会亦为十门一趣求有异二修入众殊三示方不同四见处差别五遣不遣别六叹不叹别七推不推别八结不结别九去不去别十正释本文。

　　今初有三句初文殊自往福城以机尚微故未发心故大悲深故二德云已去善财往求机渐胜故已发心故显重法故三末后普贤知识不就善财不往显法界位满无来去故。

　　二修入众殊唯初信内有三会四众诸类不同显创修故表通收故住位已去善财一身行别在已入位希故(唯初信内有三会者问此摄善财何以笼前二会答以通末会为五相故故初二会是十信[(冰-水+〡)*ㄆ]而善财中自具五相最初信位义兼前二故就此序)三示方不同大位有三初地前知识多在南方地内无方地后兼二然南者古有五义初一约事谓举一例诸一方善友已自无量况于余方余四约表二者明义表舍闇向智故南方之明万物相见圣人南面听政盖取于此三中义离邪僻东西二边契中正之实故四生义南主其阳发生万物表善财增长行故北主其阴显是灭义故世尊涅槃金棺北首五随顺义背左向右右即顺义以西域土风城邑园宅皆悉东向故自东之南顺日月转显于善财随顺教理故此五义中初一则通次一后二地前表之契中道义地后表之亦通地前正证离相地中不以南表地后显于业用广大不同地中后文殊有示无方表般若加行有行正证无二故普贤无方无示表法界普周故有人唯取随顺一义非前诸释谓正明之义出此方故宁知西域南非明等况通方之说言旨多含(三示方不同此假有四一总辨类殊即总[(冰-水+〡)*ㄆ]诸友以为三类初地前多在南者以正趣一人从东方来不言南故地内无方者从婆珊婆下有十善友皆无南故地后兼二者瞿波指于摩耶但云此世界中有佛母即不云南摩耶指天主光云此世界三十三天天主光指遍友言迦毗罗城有童子师遍友指众艺云有童子众艺指贤圣云此摩竭提国有优婆夷此上五会皆无南也贤圣指坚固解脱长者即云南方有城名为沃田彼有长者坚固指妙月但云即此城中有一长者妙月指无胜军即云于此南方有城名出生彼有长者无胜军指最寂静亦云于此城南有一聚落名之为法彼有婆罗门最寂静指德生有德亦云于此南方有城名妙意华门德生指于慈氏亦云于此南方有同名海岸文殊普贤二俱无方地后三相有十三会五会有南八会无南故云兼二南方之明万物相见者即周易说卦中义易曰离者明也万物皆相见南方之卦也圣人南面而听天下向明而治盖取于此北方主阴者亦周易意说卦云坎者水也正北方之卦坎卦也万物之所归也世尊金棺下引内教证义如前引有人唯取下即苑公意于中有三一叙其所立故彼䟽序云善财询友表随顺以南行二非前下叙其破古谓正明之义既出周易故是此方耳三宁知下今䟽破之此有二意一则正斥其破既未寻西域内外典册安知西方无正明义亦如今人相承皆云此方立于四时西方但明三际及见西域记彼亦立其四时但以正月十六为春首耳是以未能周览无信凡情二况通方下为其立理小乘教说虽非我所制于余方所不应行者亦不应行名曰随方毗尼况于大乘况于华严通方之说一说一切说随类随方一时普应何但义求)四见处差别者三贤未证散在诸处地上证真生在佛家多居佛会地后起用亦散随缘普贤因圆克果还居佛所。

　　五遣不遣者初之文殊以在最初表内熏起信前更无遣见后文殊则般若照极自见普贤法界故亦无遣中间诸友显缘起万行相资圆满故皆教遣以指后人亦显诸友不独己善离摄属故。

　　六叹不叹者初文殊中未发心前所以不叹劝发心已方乃叹之后二不叹表位满故离心相故中间诸友皆应有叹其不叹者略有二缘一正在定故如海幢等二行非道故如胜热无猒婆须蜜等叹违逆化故无此二缘不叹者略(无此二缘不叹者略者如休舍优婆夷及天主光后诸善知识)七推不推者诸位知识皆有谦己知一推胜知多唯初一后三缺斯二事为显人尊德已备故而有遣者令增修无猒法门别故普贤不推佛者显果海离修故佛属本会故。

　　八结不结者唯普贤有结通十方尘刹显位满证理周故余皆反此。

　　九去不去者末后二位无有辞去以文殊无身显离相故普贤位极[(冰-水+〡)*ㄆ]尽法界故余皆辞去学无常师成胜进故。

　　时福城人闻文殊师利童子在庄严幢娑罗林中大塔庙处无量大众从其城出来诣其所。

　　十释文者于摄善财十信行中文别有四一四部云奔二三业调化三上根随逐四大圣重教今初分二先总明。

　　时有优婆塞名曰大智与五百优婆塞眷属俱所谓须达多优婆塞婆须达多优婆塞福德光优婆塞有名称优婆塞施名称优婆塞月德优婆塞善慧优婆塞大慧优婆塞贤护优婆塞贤胜优婆塞如是等五百优婆塞俱来诣文殊师利童子所顶礼其足右绕三匝退坐一面复有五百优婆夷所谓大慧优婆夷善光优婆夷妙身优婆夷可乐身优婆夷贤优婆夷贤德优婆夷贤光优婆夷幢光优婆夷德光优婆夷善目优婆夷如是等五百优婆夷来诣文殊师利童子所顶礼其足右绕三匝退坐一面复有五百童子所谓善财童子善行童子善戒童子善威仪童子善勇猛童子善思童子善慧童子善觉童子善眼童子善臂童子善光童子如是等五百童子来诣文殊师利童子所顶礼其足右绕三匝退坐一面复有五百童女所谓善贤童女大智居士女童女贤称童女羙颜童女坚慧童女贤德童女有德童女梵授童女德光童女善光童女如是等五百童女来诣文殊师利童子所顶礼其足右绕三匝退坐一面。

　　后时有下别显别有四众一优婆塞此云近事男谓亲近比丘而承事故别名云婆须达多者此云善施或云财施余可思准二优婆夷此云近事女亲近比丘尼而承事故上二并由受五戒故立近事名三童男四童女并可知而数皆五百者表五位证入并通此故(婆须达多者以此文中复有须达长者故释此一拣异初会精舍之主)。

　　尔时文殊师利童子知福城人悉已来集随其心乐现自在身威光赫奕蔽诸大众以自在大慈令彼清凉以自在大悲起说法心以自在智慧知其心乐以广大辩才将为说法。

　　第二尔时文殊下三业调化中二一身意调机二尔时文殊师利菩萨如是观下当机授法前中亦二先总调大众为授法方便故云将说。

　　复于是时观察善财以何因缘而有其名。

　　后复于下别观善财知其不群特回圣眷善财会名因此而立偏所为故于中二先总标。

　　知此童子初入胎时于其宅内自然而出七宝楼阁其楼阁下有七伏藏于其藏上地自开裂生七宝牙所谓金银琉璃玻璃真珠砗磲码瑙善财童子处胎十月然后诞生形体支分端正具足其七大藏纵广高下各满七肘从地涌出光明照耀复于宅中自然而有五百宝器种种诸物自然盈满所谓金刚器中盛一切香于香器中盛种种衣羙玉器中盛满种种上味饮食摩尼器中盛满种种殊异珍宝金器盛银银器盛金金银器中盛满琉璃及摩尼宝玻璃器中盛满砗磲砗磲器中盛满玻璃码瑙器中盛满真珠真珠器中盛满码瑙火摩尼器中盛满水摩尼水摩尼器中盛满火摩尼如是等五百宝器自然出现又雨众宝及诸财物一切库藏悉令充满。

　　二知此下别显别中二先观外缘后观内因前中亦二先别明。

　　以此事故父母亲属及善相师共呼此儿名曰善财。

　　后以此事下总结财多属依善通依正财现是其善相称曰善财亦犹善现立称(财多属依者亦有法财故云多也)。

　　又知此童子已曾供养过去诸佛深种善根信解广大常乐亲近诸善知识身语意业皆无过失净菩萨道求一切智成佛法器其心清净犹如虚空回向菩提无所障碍。

　　二又知此下观内因者此亦称善对上为财又解心顺理曰善积德无尽曰财文有十句初一唯宿因信解已去皆通过现。

　　尔时文殊师利菩萨如是观察善财童子已安慰开喻而为演说一切佛法。

　　第二当机授法中三初结前标后二所谓下别举法门三尔时文殊师利童子为善财下结说劝进。

　　所谓说一切佛积集法说一切佛相续法说一切佛次第法说一切佛众会清净法说一切佛法轮化导法说一切佛色身相好法说一切佛法身成就法说一切佛言辞辨才法说一切佛光明照耀法说一切佛平等无二法。

　　就别举中十句初二约佛因一积集万行二念念不断次七约佛果于中前三妙用摄生后四体用圆备第十句通因通果通理通事。

　　尔时文殊师利童子为善财童子及诸大众说此法已殷勤劝喻增长势力令其欢喜发阿耨多罗三藐三菩提心又令忆念过去善根作是事已即于其处复为众生随宜说法然后而去。

　　三结说劝进中结前所说普及无偏指前因法劝令进修令发大心求前佛果令忆宿善使不自轻余非此机随宜更演。

　　尔时善财童子从文殊师利所闻佛如是种种功德一心勤求阿耨多罗三藐三菩提随文殊师利而说颂曰。

　　第三尔时善财下上根随逐同餐妙旨独颖众流重法随师说偈求度文中二先总序说因二正陈偈颂今初由己发心故。

　　此菩提心为当何位善财童子为圣为凡古有多释一云即地上菩萨言发心者证发心也一云是地前实报凡夫但有宿善信根现熟有云古不足依自引安住地神云此人己生法王种中斯文可定然自为二解一谓智智契法性生在佛家名法王种即已入地二谓据多闻熏习胜解真性成就佛种名生法王种中即三贤内种性菩萨然此师解依于前义不异初师依于后义未殊次解何足异焉又以此文为证者则慈氏云一生净菩萨行见普贤处等诸佛等复云何通无执一文自相矛盾贤首云应是善趣信行中人依圆教宗有其三位一见闻位即是善财次前生身见闻如是普贤法故成解脱分善根如前叹德中辨二是解行位顿修如此五位行法如善财此生所成至普贤位是三证入生即因位穷终没同果海善财求生是也若尔定是何位谓以在信是信位在住是住位一身历五位随在即彼[(冰-水+〡)*ㄆ]以遍一切故如普贤位此之一解甚顺经宗但更有一理谓历位而修得见普贤一时顿具地狱天子尚三重顿圆何以善财克定初地等又定初地言为是未见文殊前耶为是已见普贤竟耶一生有增进耶始末定耶无得管见以害经宗(自古不足依下次叙下古破昔自立然此师下三破下古有二意一纵显不异昔下古即刊定记二又以此为证下夺破显其引证难凭以违余文故若尔下二叙昔成立于上三生之中揩定今解行生是何位故先自问后以在下自答但更有下䟽正其释以向古释复似违前故谓前定三生今生但是解行而非证入及至后释即言寄地即是地位岂非证耶故今正之一时顿具即是第三证入生故亦成渐顿得交彻故地狱天子下䟽引经文证成正义结弹刊定)。

　　三有为城郭憍慢为垣墙诸趣为门户爱水为池堑愚痴闇所覆贪恚火炽然魔王作君主童蒙依止住贪爱为徽缠谄诳为辔勒疑惑蔽其眼趣入诸邪道悭嫉憍盈故入于三恶处或堕诸趣中生老病死苦。

　　二正陈偈辞三十四颂分二初四颂伤己沉溺自勉不能后三十颂仰德依人请垂拔济前中亦二前二明依果起因长迷不出故喻之以城后二明依因趣果生死无穷故喻乘恶乘又初二迷于苦集后二失于灭道今初文也三有悦情即起惑之处愚迷三世即起惑之因魔王即起惑之缘童蒙乃起惑之者余皆所起之惑然三界受生皆由着我起依我起高而难逾故六趣门中出入不息余可思准(余皆所起之惑者上来初释第一句愚迷下释第五句魔王下释第七句童蒙下释第八句今余即二三四六句然三界下释第二三句略不释四六二句四望于五五是发业之本四是润业之爱六通发润即六地中无明所覆爱水为润我慢溉灌生名色芽也言苦集者相三及八即是苦果余五皆集略无有业含在魔王及后二偈行邪之中)后二中初偈失正行邪道后偈入苦无涅槃徽者束也缠者索也又三股曰徽四股为缠盈者缓也懈也(失正行邪者由前无明而起行故又前三句即起业之惑亦业俱之惑第四句即所起业后偈初句即覆业烦恼由于前二迷我我所以我对所而生四惑一于未得处而生谄诳二于不可得处而生于嫉三于已得处便生悭憍后之三过在覆业中疑惑弊眼即正能造业疑于有果无果不见未来故造恶业不见苦故造善业故下三恶即恶业果诸趣即通善业)。

　　妙智清净日大悲圆满轮能竭烦恼海愿赐少观察妙智清净月大慈无垢轮一切悉施安愿垂照察我一切法界王法宝为先导游空无所碍愿垂教来我福智大商主勇猛求菩提普利诸群生愿垂守护我身被忍辱甲手提智慧剑自在降魔军愿垂拔济我住法须弥顶定女常恭侍灭惑阿修罗帝释愿观我。

　　第二请拔济中分三初十三偈赞人求法次十五偈赞法求乘后二偈双结人法前中二初六偈对前苦集希垂拔济后七偈对失灭道冀成行果皆上三句赞文殊德偈各一德后一句正求运济。

　　三有凡愚宅惑业地趣因仁者悉调伏如灯示我道舍离诸恶趣清净诸善道超诸世间者示我解脱门世间颠倒执常乐我净想智眼悉能离开我解脱门善知邪正道分别心无怯一切决了人示我菩提路住佛正见地长佛功德树雨佛妙法华示我菩提道去来现在佛处处悉周遍如日出世间为我说其道善知一切业深达诸乘行智慧决定人示我摩诃衍。

　　就后七中初一总求其道次二求涅槃道次二求菩提道后二求见道缘。

　　愿轮大悲毂信轴坚忍辖功德宝庄校令我载此乘总持广大箱慈愍庄严盖辩才铃震响使我载此乘梵行为茵褥三昧为采女法鼓震妙音愿与我此乘四摄无尽藏功德庄严宝惭愧为羁鞅愿与我此乘。

　　第二愿轮下叹法求乘中亦对前恶乘以求胜乘尚异二乘况驰骤三界(况驰骤三界者书云尧舜安车夏殷步骤言其道不及前今以一乘为安车安车牛车尚异二乘羊鹿岂况三界步骤)于中分四初四求悲智定摄利他乘(初四颂求悲智定摄利他乘者总相释也初偈是悲二是智三定四即四摄然下四假皆明乘义今当别配初偈有五一愿行相扶如轮致远二一切佛法皆依大悲犹如众辐以凑一毂三信心不退如轴居心四坚忍不动如辖贯定五诸功德实而为庄校即通五度末句结求可知第二偈三义一总持摄法如箱摄物二慈愍覆荫如张忆盖三四办演法如鸣銮铃第三偈三义一梵行严洁如净茵蓐二三昧适神如侍婇女三法音警物如击故声第四偈三义一四摄益物无尽如藏二功德圆净如宝庄严三牛有羁鞅离过引车人有惭愧拒恶崇善)。

　　常转布施轮恒涂净戒香忍辱牢庄严令我载此乘禅定三昧箱智慧方便轭调伏不退转令我载此乘大愿清净轮总持坚固力智慧所成就令我载此乘。

　　次三求十度自行乘(次三求十度自行乘者初偈四度一施为行首二轮为车本三戒能防非诸行皆净故如涂香三内忍贪嗔外忍违顺则万行端严也四精进坚牢䇿万行故次偈三度一禅能摄散如箱持物亦能空心如四周箱中空为用二二二度共为轭者般若观空方便涉有有方便慧解有慧方便解此二相资共成一观犹如一轭二显交彻可以引行故于余处名为父母具上三度调伏不退后偈三度一愿令行满故喻于轮然初施轮是行之首此之愿轮以导于行故有二轮慈氏云如龙布密云必当霔大雨菩萨发大愿决定修诸行行愿相扶故有二轮二即力度力有二种一思择力故有总持二修习力故有坚固如车坚固能持是有力义三智度决断无行不成如有巧智令车成就故云闭门作车出门合辙)。

　　普行为周校悲心作徐转所向皆无怯令我载此乘坚固如金刚善巧如幻化一切无障碍令我载此乘广大极清净普与众生乐虚空法界等令我载此乘净诸业惑轮断诸流转苦摧魔及外道令我载此乘。

　　次四求二利灭障乘(次四求二利灭障乘者初偈三义一普贤之行周匝庄严一乘之体二悲不伤物故云徐转三上二无缘故所向无怯不畏众生难化万行难修故次偈三义一般若证理如金刚坚断迷理惑如金刚利二方便善巧依根本成犹如幻化断迷事惑如车之巧三具斯二道二障皆亡云一切无碍次偈即无缘慈与乐即慈普被称广大无缘故净如车中虚则无不载故虚空等法界也后偈断三杂染降魔制外皆取二轮摧坏之义)。

　　智慧满十方庄严遍法界普洽众生愿令我载此乘清净如虚空爱见悉除灭利益一切众令我载此乘愿力速疾行定心安隐住普运诸含识令我载此乘如地不倾动如水普饶益如是运众生令我载此乘。

　　后四求运载广大乘上四即同三贤十圣皆文义多含可以意得(后四求运载广大乘者初偈取车备体庄严义二取中虚普益义三取安稳速疾义四取不动普益义上四三贤等配文甚显)。

　　四摄圆满轮总持清净光如是智慧日愿示我令见已入法王位已着智王冠已系妙法缯愿能慈顾我。

　　后二偈双结中初偈结法愿见后偈结人请摄。

　　尔时文殊师利菩萨如象王回观善财童子作如是言善哉善哉善男子汝已发阿耨多罗三藐三菩提心复欲亲近诸善知识问菩萨行修菩萨道善男子亲近供养诸善知识是具一切智最初因缘是故于此勿生疲厌。

　　第四尔时文殊师利菩萨如象王下大圣重教成其胜进之行文分四别一略赞略教二广问广答三指示后友四念恩辞退今初先赞一赞发心发心在前长行之中二赞近友问行在前偈内后善男子亲近下教往近友云何近友是种智初因法无人弘虽慧莫了故下德生中广显其相涅槃二十云一切众生得阿耨菩提近因缘者莫先善友乃至广说以为全分等靡不有初鲜克有终历事多时故宜勿懈(法无人弘虽慧莫了即暗用上经须弥顶上偈赞云譬如暗中宝无灯不可见佛法无人说虽慧莫能了䟽涅槃二十者此是阇王寻路而来如来道叹经云尔时佛告诸大众言一切众生为阿耨多罗三藐三菩提近因缘者莫若善友何以故阿阇世王若不随顺耆婆语者来月七日必定命终堕阿鼻狱是故近因莫若善友乃至广说即涅槃二十六说第四功德谓亲近善友广引舍利弗等非是众生真善知识我是众生真善知识广引昔事见佛成益最后云常修恶业以见我故即便舍离如阐提比丘因见我故宁舍身命不毁禁戒如草系比丘以是义故阿难比丘说半梵行名善知识我言不尔具足梵行乃名善知识是故菩萨修大涅槃具足第四亲近善知识释曰此言顺于西域若顺此方应言善知识是半梵行我言不尔善知识是全梵行故䟽义引耳)。

　　大方广佛华严经䟽钞会本第六十二之一

　　音释

　　赫奕

　　(赫呼格切奕羊益切赫奕盛大也)。

　　憍慢

　　(憍举乔切恣也慢莫晏切慠也)。

　　堑

　　(七艳切坑也)。

　　徽纆

　　(徽许归切绳也纆莫北切索也)。

　　辔勒

　　(辔彼义切马缰也勒卢则切马𠾑也)。

　　毂

　　(古禄切车辐所辏者曰毂)。

　　轴辖

　　(轴直六切车轴也辖胡忧切车轴头也)。

　　羁鞅

　　(羁居宜切鞅𠋣两切羁鞅马络绊也)。

　　轭

　　(于革切车轭也)。

　　鞞

　　(骈迷切)。

　　辐

　　(方六切轮轑也)。

　　辖

　　(胡瞎切车轴头铁也)。

　　大方广佛华严经疏钞会本第六十二之二　翦二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　第二善财白言下广问广答中先问后答今初有十一句望前偈中文有二势一前别此总谓于前悲智等别行总修学故二前横此竖悲智等行位位同修趣入圆满等从始至终故。

　　善财白言唯愿圣者广为我说菩萨应云何学菩萨行应云何修菩萨行。

　　就此诸句初二为总故下诸友中多但举此谓若学解学行始修终修皆名修学唯因圆无学果满无修故又学摄于解修摄于行二句已收解行尽故。

　　应云何趣菩萨行应云何行菩萨行应云何净菩萨行应云何入菩萨行应云何成就菩萨行应云何随顺菩萨行应云何忆念菩萨行应云何增广菩萨行应云何令普贤行速得圆满。

　　余九句别一始趣向二即事造修三治障离过四达证分明五具足获得六随顺人法七长时无间八无余修习九究竟圆满若竖配者谓十住解能趣故十行正行故十向普贤悲愿能净障故初地始入如故二三四地世出世行皆成就故五六七地能随世故八地无功无念无间断故九地知诸稠林广利益故十地等觉方圆满故横竖无碍是所问意。

　　尔时文殊师利菩萨为善财童子而说颂言善哉功德藏能来至我所发起大悲心勤求无上觉已发广大愿除灭众生苦普为诸世间修行菩萨行。

　　二尔时文殊下答于中二先以偈颂别赞别教后长行内总赞总教今初十偈分五初二偈赞其发心于中初二句总赞次三句指其发心之体即三种心谓悲以下救智以上求大愿为主故慈氏云菩提心灯大悲为油大愿为炷光照法界后三句显发心意乐谓不求五欲及王位等但为众生故。

　　若有诸菩萨不厌生死苦则具普贤道一切无能坏。

　　二有一偈略教谓若猒苦趣寂则大道不具魔小所坏若能了生死之实息爱见之疲则摄众魔为侍不溺实际之海故一切莫坏(则摄众魔为侍者即净名问疾品文殊问言此室何以空无侍者广答空竟云又仁所问何无侍者一切众魔及诸外道皆吾侍也所以者何众魔者乐生死菩萨于生死而不舍外道者乐诸见菩萨于诸见而不动释曰此中但用摄魔耳言不溺实际之海者对于小乘已见七地)。

　　福光福威力福处福净海汝为诸众生愿修普贤行。

　　三有一偈重赞其发心之德以为物发心福之胜故有智之福为福光凡小不坏之福为威力能生众福为福处离障深广为净海。

　　汝见无边际十方一切佛皆悉听闻法受持不忘失汝于十方界普见无量佛成就诸愿海具足菩萨行若入方便海安住佛菩提能随导师学当成一切智汝遍一切刹微尘等诸劫修行普贤行成就菩提道汝于无量刹无边诸劫海修行普贤行成满诸大愿。

　　四有五偈广教具答十一句问初偈答二总句谓若见多佛闻法则能受学于解持而修行次偈答次三句谓若趣向见佛成就大愿则能具行具则行净次二句答入与成就谓证入真空而不碍涉有了达妙有而不迷于空是入方便若如是入即住菩提何行不成次二句答随顺问若顺佛学是真随顺自然顺于一切智法次一偈答忆念谓刹尘诸劫相续修行斯为忆念后一偈答后二句谓多时处修则增广圆满大圣此中总教诸法显十信中总相信故下诸善友各别教示显入位后别修证故(大圣此中下总显文意)。

　　此无量众生闻汝愿欢喜皆发菩提意愿学普贤乘。

　　五有一偈结益。

　　尔时文殊师利菩萨说此颂已告善财童子言善哉善哉善男子汝已发阿耨多罗三藐三菩提心求菩萨行善男子若有众生能发阿耨多罗三藐三菩提心是事为难能发心已求菩萨行倍更为难善男子若欲成就一切智智应决定求真善知识善男子求善知识勿生疲懈见善知识勿生厌足于善知识所有教诲皆应随顺于善知识善巧方便勿见过失。

　　第二长行总赞总教中先赞但言发心已含前别义后善男子若欲下教谓但能求友离过则前诸问皆圆于中先按定上令求友不得犹豫言善知识者谓能令于未知善法令知未识恶法令识或二字并通识约明解知约决了真为拣似然知识有五一知识世间善恶因果而令修断二猒世乐而欣涅槃三有悲心相心修度四以无相慧令物修行五令无障碍修满普贤行此五前前非真真唯第五人能行此是人善友若约法友教理行果皆善友也(人能行此是人善友者然贤首有三义一者人善知善䟽上列五即皆是人结云人能行此即人善友二法善友彼有六位一人天法二小乘法后四即四教法故今䟽通云教理行果皆善友也三合辩者彼亦有六谓于上六法各说一门而授机故䟽意不存第三第三不异初门故)后善男子求善知识下诫劝随顺是劝余皆为诫设有实过尚取法亡非况权实多端生熟难测(设有实过尚取法亡非者故什公常说偈云譬如淤泥中而生青莲华智者取莲华勿观于淤泥即其事也况权实多端者亦涅槃经第六四依品云如庵罗果生熟难知谓内怀腐烂外现律仪此为外熟内生内具深法外示毁禁之相为内熟外生是则以貌取人失之子羽又说有迦罗迦果镇头迦果二果相似迦罗迦果则恶药人镇头迦果则好益人喻善友恶友外相相似故难知也其权实多端通于诸经婆须胜热无猒等逆行此为权示岂得为非故难测也诗云采葑采菲无以下体是以大贤韬德露疵含光匿曜不可知也)。

　　善男子于此南方有一国土名为胜乐其国有山名曰妙峰于彼山中有一比丘名曰德云汝可往问菩萨云何学菩萨行菩萨云何修菩萨行乃至菩萨云何于普贤行疾得圆满德云比丘当为汝说。

　　第三善男子于此下指示后友于中二初举友依正后汝可往下劝往教问今初国名胜乐者次下知识寄当初住胜过前位是信所乐故山名妙峰者山有二义一寂静不动义二高出周览义以况初住解心创立依定发慧寂然不动智鉴无遗彻见果原下观万类山以表之登此心顶便成正觉故曰妙峰友名德云者具德如云云有四义一普遍二润泽三阴覆四注雨以四种德如次配之一定二福三悲四智然此德义就事就表通皆具之而创出外凡故以比丘为表教问可知(然此义者就事即约德云身上就表即约初住法门亦具定等四义)。

　　尔时善财童子闻是语已欢喜踊跃头顶礼足绕无数匝殷勤瞻仰悲泣流泪辞退南行。

　　第四尔时善财下念恩辞退庆闻后友故喜跃怅辞德音故悲泪下诸善友仿此可知然后二段义虽属后文属前会。

　　问大圣有智能演善财有机堪受何不顿为宣示而别指他人历事诸友明此深旨略申十义一总相而明为于后学作轨范故谓善财求法不懈善友说法无吝故二显行缘胜故谓真善友是全梵行如阇王之遇耆域犹净藏之化妙严等三破愚执故谓令不师愚心虚己遍求故四破见慢故谓令不观种性不耻下问遍敬事故五破遍空执故谓不唯无求无求之中吾故求之六令即事即行宁可少闻便能证入不在多闻而不证故七为破说法者摄属之心我徒我资彼此见故八为显寄位渐修入故若不推后则位位中住无胜进故九为显佛法甚深广故善友尚皆谦推凡流岂当臆断十显善财与友成缘起故谓能入所入无二相故无善友之外善财则一即一切明善财历位也无善财之外善友故一切即一多位成就皆在善财由是卷舒自在无碍上之十义初一通于师资次五多约资说第七约师后三约教思之可知(谓善财求法不懈等者即暗用净名第三菩萨行品如来为众香菩萨说法中不尽有为之义经云何谓不尽有为谓不离大慈不舍大悲深𤼵一切智心而不废忘教化众生终不猒倦于四摄法常念顺行护持正法不惜躯命种诸善根无有疲猒志常安住方便回向求法不懈说法无吝等今但要二句耳阇王之过耆域者已如向引犹净藏之化妙严即法华经妙庄严王本事品净藏净眼为王现变王乃𤼵心诣佛得益王自述云世尊善知识者是大因缘所谓化导今得见佛𤼵阿耨多罗三藐三菩提心谓令不观种姓即菩萨戒不得观法师种姓经云若佛子初始发心未有所解而自恃聪明有智或恃高贵年宿或恃大姓高门大解大福饶财七宝以自憍慢而不咨受先学法师经律其解法者或小姓年少卑门贫穷诸根不具而实有德一切经律无不尽解而新学菩萨不得观法师种姓而不来咨受先学法师第一义谛者犯轻垢罪不耻下问即论语云孔文子何以谓之文不耻下问宁可少闻便证入故者暗用涅槃高贵德王菩萨品彼文具云宁愿少闻多解义理不愿多闻而于义不了)。

　　向胜乐国登妙峰山于其山上东西南北四维上下观察求觅渴仰欲见德云比丘经于七日见彼比丘在别山上徐步经行。

　　大文第二向胜乐国下有十善友寄于十住即为十段然下诸善友古德科判从一至十虽皆有理今略存一二谓一依辩法师科为三分一闻名求觅是加行位二受其所说是正证法界三仰推胜进是后得位或分为五分一举法劝修二依教趣入三见已请敬四止示法界五仰推胜进上二并约位科故取前段指示后友以属后段方便以后友名属后位故约义甚善而文小不便今依意公及五台论约会科之分为六分而名小异一依教趣求二见敬咨问三称赞授法四谦己推胜五指示后友六恋德礼辞而诸文多具其有增减至文科判(古德科判从一至十者初总为一谓各一位故二依远公分之为二初亲近善友后告示下𦗟闻正法其系念思惟及如说修行并在文中就初近善友于中有四一闻善友二求善友三见善友四请问法要就初闻善友中亦四一列国名是通处二山等是别处三善友名四教往诣二求善友于中有三初闻心喜二礼足辞去三渐行访友三见善友中二先往见后设礼退住四请问法于中有三一白已𤼵心明己有机二而未知等正问行法三我闻等叹德诸说近善友竟二闻正法于中有二先叹发心后正为说法说法中二初说证量法门后仰推等说教量法门此段科文诸位多同少有不同者三辩法师分为三分具如䟽文就中有人云别说有三一约人二约法三合辩初约人者于中有三初闻名等为方便二正见人为法界三问法等彰其胜德二就法中亦有三者一言教为方便二智眼所得为法界三通明业用以显其德三人法合辩亦具三法初闻名至处为方便次见人得法为法界后说往因及推胜等以显其德释曰虽有此三辩公本科但是后合耳四衍法师等分为四量一闻名等是教量二依教寻求是信量三见彼依正是比量四闻彼所说是现量此四即是闻思修证也更开为五于上第四现量之中开出自分胜进二位余同前辩更有分五亦如䟽辩六依意法师等分作六分一明求诣心行二明见敬咨问三赞说已知以授善财四说已未知五更示知者劝令往诣六辞退奉行若依五台论亦作此释或有一师分之为七于前六中第二之内先致敬后咨问法要八或分为八于前七中第三之内先赞发心后说己法九或分为九于上八中第五段内先示已劝往后教问叹德十或分为十于上九中第六段内先致敬后辞去上十种科中前五约位科后五约会科文并通在今䟽从其要当存其三释取六释文而名小异者随稳便故将抄中六对䟽自知就䟽六中前之四段各可为二一中二者初念前友教二趣求后友二中二者先见敬后咨问三中二者先称赞后授法四中二者先识己知一后推胜知多下别科多然后二不开还成十段以表无尽)今初发心住文具斯六初依教趣求中见心陟位故曰登山智鉴位行为十方观察情怀得旨为欲见德云七觉功道为经七日忘所住位方为得旨故见在别山见则定慧双游为经行徐步徐即是止不住乱想故行即为观不住静心故若约事说即正修习般舟三昧故(今此正明初发心住者如入空界慧住空性得位不退故名为住)。

　　见已往诣顶礼其足右绕三匝于前而住。

　　二见已往诣下即见敬咨问于中四一设敬仪重人法故。

　　作如是言圣者我已先发阿耨多罗三藐三菩提心。

　　二作如是下申己发心明有法器故。

　　而未知菩萨云何学菩萨行云何修菩萨行乃至应云何于普贤行疾得圆满。

　　三而未知下正陈所问彰己未知请随机说故问中于前十一句举初略后是经家略若善财略友云何领(若善财略者初谓经家之略及观新译普贤行愿品梵本亦具乃是译人略耳)。

　　我闻圣者善能诱诲唯愿垂慈为我宣说云何菩萨而得成就阿耨多罗三藐三菩提。

　　四我闻圣者下叹德请说有智善能有悲无吝故应为说诱谓诱喻即是教授以成前解诲谓诲示即是教诫以成前行下皆仿此前问但问因圆此中结期果满即发心所为。

　　时德云比丘告善财言善哉善哉善男子汝已能发阿耨多罗三藐三菩提心复能请问诸菩萨行如是之事难中之难。

　　第三时德云下称赞授法即正入法界于中二先赞器希有后正示法界今初先标二难所以赞者令自宝固欣闻法故。

　　所谓求菩萨行求菩萨境界求菩萨出离道求菩萨清净道求菩萨清净广大心求菩萨成就神通求菩萨示现解脱门求菩萨示现世间所作业求菩萨随顺众生心求菩萨生死涅槃门求菩萨观察有为无为心无所著。

　　后所谓下别牒前问有十一句初句牒总余十牒别文小开合而皆案次(后所谓下别牒前问者善财若不具问此云何牒故䟽前云友云何领)一境界即前趣菩萨行趣通能所境约所趣二即前行行则出故三即前净四即前入入即不滞空有广大心故五即成就六七及八皆前随顺其解脱门是能随顺示所作业即事业随顺顺众生心即逐机随顺此第八句亦是忆念念众生故九即增广谓不住涅槃是生死门不住生死即涅槃门以不住道即能增广十即速满普贤行若了为无为非一非异而无著者则速满矣亦即为满矣(亦即为满者上释由了为无为非一非异方能当满今意云了非一异即已穷究故为即满)。

　　善男子我得自在决定解力信眼清净智光照耀。

　　第二善男子我得下正示法界即念佛三昧于中二先示体相后普观下明其胜用今初先标名后信眼下释相今初自在有二义一观境自在二作用自在决定亦二义一智决断二信无犹豫解即胜解亦有二义一约为信因于境忍可二为作用因于境印持近处为远等信智相资他境不动故名为力即三昧义二释相中信眼清净释上解义谓欲修念佛三昧先当正信次以智决了今由胜解于境忍可故于实德能正信心净了见分明故称为眼次智光照耀释上决定谓决断名智智故决定故文殊般若明一行念佛三昧先明不动法界知真法界不应动摇即是此中决定解义然约寄位正是发心住体以本解性闻熏之力今开发故是决定解(今由胜解于境忍可者谓唯识解信云谓于宝德能深忍乐欲心净为性前已频引今离用此言耳文殊般若明一行三昧等然文殊问及文殊说经今䟽之所用即大般若中曼殊室利分总收彼二经皆入大部故又彼意云欲入一行三昧先亲近解般若者听闻咨受然后能入言一行者一法界行亦无一故又云法界一相系缘法界不动法界也以本解性闻熏之力者净行品已说十信满心入此初住由信满故明信决定住菩提心三心之中解心增故即是住体言开发者发心有二一者发起通于十信二者开发在于初住亦如前释又高齐大行和尚宗崇念佛云四字教诏谓信忆二字不离于心称敬两字不离于口彼论云往生净土要须有信信千即千生信万即万生信佛名字不离心口诸佛即救诸佛即护心常忆佛口常称名身恒常敬始名深信任意早晚终无暂住阎浮之法此䇿初心最为要也)。

　　普观境界离一切障善巧观察普眼明彻具清净行。

　　二明胜用中亦是展转释成于中二先约内用后往诣下明其外用今初普观境界即信眼用亦释眼义以如为佛则无境非佛故云普观又若报若化一时观故(以如为佛则无境非如者大品中答常啼云诸法如即是佛金刚云如来者即诸法如义既以如为佛一切法皆如也何法非佛耶又若报下然修念佛三昧多约渐修谓先为化身观次报后法今则一时耳)次离一切障释清净义若沈若浮诸盖诸取皆三昧障故(诸盖诸取者盖即五盖取谓二取故上经云不见十力空如幻虽见非见如盲睹分别取相不见佛究竟离着乃能见)次善巧观察释智光照耀谓于无色相而观色相为善巧观后普眼下结成上义谓信眼普观境界名为普眼穷如法界名曰明彻如是离障见如是谓具足清净一行三昧一行者一法界行故。

　　往诣十方一切国土恭敬供养一切诸佛。

　　二明外用者以前即用之体则以无心之觉契唯如之境不动法界穷乎寂照之原故能即体之用用无不穷亦由前胜解于境印持随心去住于中三初明不动而往。

　　常念一切诸佛如来总持一切诸佛正法。

　　二常念下不念而持。

　　常见一切十方诸佛所谓见于东方一佛二佛十佛百佛千佛百千佛亿佛百亿佛千亿佛百千亿佛那由他亿佛百那由他亿佛千那由他亿佛百千那由他亿佛乃至见无数无量无边无等不可数不可称不可思不可量不可说不可说不可说佛乃至见阎浮提微尘数佛四天下微尘数佛千世界微尘数佛二千世界微尘数佛三千世界微尘数佛佛刹微尘数佛乃至不可说不可说佛刹微尘数佛如东方南西北方四维上下亦复如是。

　　三常见下明不往而见于中三初标次所谓下别显所见数多于中三千即一佛刹而重言佛刹微尘数者准梵本中脱十字故应言十佛刹也。

　　一一方中所有诸佛种种色相种种形貌种种神通种种游戏种种众会庄严道场种种光明无边照耀种种国土种种寿命随诸众生种种心乐示现种种成正觉门于大众中而师子吼。

　　后一一方下明所见事别。

　　善男子我唯得此忆念一切诸佛境界智慧光明普见法门。

　　第四善男子我唯下谦己推胜于中先谦已知一即结其自分后岂能了下推胜知多即增其胜进今初一切诸佛境界者结其所观横通十方竖该三世故云一切即上普观境界一行三昧观其法身十方诸佛亦通报化种种色相兼相海故次智慧光明者结其能观即上智光照耀次普见法门即总收前二以结其名即前普眼明彻最初善友先明念佛法门者以是众行之先故智论云菩萨以般若波罗蜜为母般舟三昧为父故依佛方成余胜行故又初住中缘佛发心乐供养故(最初善友先明念佛法门下此明次第上问也五十五友法门不同而初说者何耶从以是下答其先说之意略有二意在文可知若更进论有其十义一如䟽引智论二依佛方便能成胜行故三功高易进以奖物故四观通浅深能遍摄故五消灭重障为胜缘故六双兼人法易加护故七十地菩萨皆念佛故八三宝吉祥经初说故初此念佛海云听法善住依僧为次第故九即心即佛为一境故十为表初住缘佛发心乐供养故第十即䟽中第二意也)。

　　岂能了知诸大菩萨无边智慧清净行门。

　　二推胜中三先总次所谓下别后而我下结今初无边智慧即下诸门及所不说能观之智缘无边境故清净行者即下诸门离障之心而言门者随其一一入佛境故(今初下然其推胜略有二意一通指诸菩萨行如今总中但云菩萨无边智慧等二就其一门但知少分如下别说二十一门我唯得一等下诸善友多约后义䟽释该诸德之意)。

　　所谓智光普照念佛门常见一切诸佛国土种种宫殿悉严净故令一切众生念佛门随诸众生心之所乐皆令见佛得清净故令安住力念佛门令入如来十力中故令安住法念佛门见无量佛听闻法故照耀诸方念佛门悉见一切诸世界中等无差别诸佛海故入不可见处念佛门悉见一切微细境中诸佛自在神通事故住于诸劫念佛门一切劫中常见如来诸所施为无暂舍故住一切时念佛门于一切时常见如来亲近同住不舍离故住一切刹念佛门一切国土咸见佛身超过一切无与等故住一切世念佛门随于自心之所欲乐普见三世诸如来故住一切境念佛门普于一切诸境界中见诸如来次第现故住寂灭念佛门于一念中见一切刹一切诸佛示涅槃故住远离念佛门于一念中见一切佛从其所住而出去故住广大念佛门心常观察一一佛身充遍一切诸法界故住微细念佛门于一毛端有不可说如来出现悉至其所而承事故住庄严念佛门于一念中见一切刹皆有诸佛成等正觉现神变故住能事念佛门见一切佛出现世间放智慧光转法轮故住自在心念佛门知随自心所有欲乐一切诸佛现其像故住自业念佛门知随众生所积集业现其影像令觉悟故住神变念佛门见佛所坐广大莲华周遍法界而开敷故住虚空念佛门观察如来所有身云庄严法界虚空界故。

　　二别中有二十一门各先标名后释相并从业用以受其名准晋经一一皆云念佛三昧门今略无三昧字理实应有古德判此前十念佛胜德圆备后十一念佛妙用自在亦是一理克实细论一一皆念体用无碍之佛又此诸门当文标释己自可了细穷其旨义乃多含。

　　然其念佛三昧总相则一别即三身十身修观各别且寄三身释者即总分为三谓念法报化为观各别于三身中各有依正便成六观谓念法性身土为法身依正念报身华藏等刹为依十身相海等为正念余净土水鸟树林为化身依三十二相等为化身正又后二正中各分为二谓念内功德及外相好十力无畏等为化身德如不思议法品为报身德三十二等为化相好十莲华藏等为报相好则成八门而初法身二门为后六门之体若体相无碍成第九门若融前诸门为一致故于一细处见佛无尽如是重重成帝网之境则入普贤念佛三昧之门今此二十一门通是后一而随相异故有多门与前十门互有开合一智光普照门即通法身报化依正以此门为总故一切诸佛通于横竖通诸佛国故云种种严净如无量寿观经先观莹彻琉璃之地琼林宝树及作华藏观者一一境界无尽庄严无土之土方为真净等二即观色相身令见得净故而标名中念佛门三字既是通名令一切众生之言未知令作何事故准晋经应云令一切众生远离颠倒念佛门义方圆备三念内德四亦内德无倒说授菩萨见佛本为得法故五通三身依正内德外相以十方诸如来同共一法身故一心一智慧力无畏亦然故皆能随本誓愿化众生故余等可思即此亦是一行三昧随念一佛等一切故六即第九事理无碍观以理融事故随一细境见多神通唯智眼境名不可见七八皆约时并通诸身土而七约所念佛事无断八约能念时分无间九双念依正亦通报化十念即应而真过去诸佛安住不涅槃际未来诸佛亦已现成故文殊般若云今佛住世则一切诸佛皆住以同一不思议故又约随相门即欲念何佛佛便为现十一亦即体之用由了无非佛境故境境佛现十二念应十三亦念应然上十一境中见佛或谓诸佛住于境中今明知诸佛无住故远离时处之想则见一日念念而去十四念报身相好眼耳等皆遍法界故十五中念即体之用前第六微细显依中有正此约正中有正故不滥前十六念劫圆融故上二皆即体之用十七念内德十八十九皆念色相二十念依二十一通内外真应等一切身云如上出现品及上下文然上就所念辨异成其十门若与经文互开合者为门非一二十一者盖略说耳然约能念心不出五种一缘境念佛门念真念应若正若依设但称名亦是境故故上诸门多是此门二摄境唯心念佛门即十八十九二门十八即总相唯心是心是佛是心作佛故十九虽随我心心业多种见佛优劣故三心境俱泯门即前远离念佛门及不可见门之一分及如虚空四心境无碍门即如初门双照事理存泯无碍故云普照五重重无尽门即称前第十门而观察故如微细等门亦是此中总意(然约能念下第三约能念[(冰-水+〡)*ㄆ]束然古人已有五门云一称名往生念佛门二观像灭罪念佛门三摄境唯心念佛门四心境无碍念佛门五缘起圆通念佛门此之五门初二名局又但称名亦阙念义第五一门名则𥁞善及其释义但事理无碍故今改之故初一门兼摄前二此中第五方是性起圆通事事无碍义故)若约十身各以二门而为一身后一总显谓愿智法力持意生化威势菩提及福德相好庄严身以念佛之门诸教攸赞理致深远世多共行故略解释无厌繁说(若约十身下即第三别约十身言各二门者初二即愿身初门愿生兜率天宫后门显周法界三四二门即智身前门十力智后门了法智五六二门即法身前门法普周一切等无差别后门体不可见不妨大用七入二门即力持身前门持令多劫后门持令常见九十二门意生身前门随意生刹后门随意生世十一二两门化身前门化周诸境后门化故示灭十三四二门即威势身前门无住后门普周皆威势故十五六二门即菩提身前门一毛多佛成菩提后门一念遍刹成菩提十七八二门福德身前门放光演法后门随乐现形十九二十二门即相好庄严身前门应化相好后门华藏刹中相好第二十一门该于十身故等空法界亦与离世间十佛相当并如前会)。

　　而我云何能知能说彼功德行。

　　三结可知。

　　善男子南方有国名曰海门彼有比丘名为海云汝往彼问菩萨云何学菩萨行修菩萨道。

　　第五善男子南方下指示后友于中二初正示善友后叹友胜德今初即治地住善友海门国者彼国正当南海口故表观心海深广为治心地之门故比丘海云者观海为法门以普眼法云润一切故表治地中观生起十种心深广悲云故。

　　海云比丘能分别说发起广大善根因缘善男子海云比丘当令汝入广大助道位当令汝生广大善根力当为汝说发菩提心因当令汝生广大乘光明当令汝修广大波罗蜜当令汝入广大诸行海当令汝满广大誓愿轮当令汝净广大庄严门当令汝生广大慈悲力。

　　后海云比丘下叹友胜德于中十句先一总叹后善男子下九句别就益当机叹句各一义即预指后说初一即见竟得益二即闻化宿因三即叹发心处四即闻彼受持处五六及七皆普眼法门所证八闻依正庄严九即显发心之相至文自见。

　　时善财童子礼德云比丘足右绕观察辞退而去。

　　第六尔时善财下恋德礼辞生难遭想故恋喜见后友故辞。

　　大方广佛华严经疏钞会本第六十二之二

　　音释

　　葑

　　(方中切音封菜名)。

　　淤

　　(依据切水中泥也)。

　　大方广佛华严经䟽钞会本第六十二之三　翦三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　第二海云比丘寄治地住善友(第二海云寄治地住谓常随空心净治八万四千法门清净洁白治心地故)。

　　文亦有六第一依教趣求中二初依教正观此明温故后渐次下趣求后友意欲知新又前即学而能思后即思而能学然思前犹属前文谓上来近友次闻正法今辨正念思惟及如说修行即涅槃四近因缘今以前义属后进趣后义属前指来互为钩锁显主伴交参且从会判属于后耳下皆准此(初依教中其文有二皆外典中意一论语云温故而知新可以为师矣二又前即学下亦论语云学而不思则罔思而不学则怠怠谓疲怠罔谓罔然无所得也今并反上故学而能思思而能学然思前下第二对前释即涅槃经意于中有二先正立理义合属前以涅槃四事是涅槃近因谓一亲近善友二听闻正法三系念思惟四如说修行故知后二即属前二此即远公分为二意也今以前义下第二明今䟽将后二属后会意谓思修二门即前会之义今为后会进趣故故教趣求言后义属前友指来者即是前会指示后友后友依正等合属后会由前友指来故属前会名为钩锁所指是主能指是伴又思修属前此约位判今从会判故属后也)。

　　尔时善财童子一心思惟善知识教正念观察智慧光明门正念观察菩萨解脱门正念观察菩萨三昧门正念观察菩萨大海门正念观察诸佛现前门正念观察诸佛方所门正念观察诸佛轨则门正念观察诸佛等虚空界门正念观察诸佛出现次第门正念观察诸佛所入方便门。

　　今念前中有十一句初总余别别中皆云正念观察者不沈不举寂照双流故十中一即是前观境自在二即前作用解脱三即一行三昧体及推胜中诸三昧门四念前种种众会五即前见佛六即前十方七即寿命神通等八即通观佛遍九即种种成正觉十即随种种众生心乐。

　　渐次南行至海门国。

　　后趣求可知。

　　向海云比丘所顶礼其足右绕毕于前合掌作如是言圣者我已先发阿耨多罗三藐三菩提心欲入一切无上智海而未知菩萨云何能舍世俗家生如来家云何能度生死海入佛智海云何能离凡夫地入如来地云何能断生死流入菩萨行流云何能破生死轮成菩萨愿轮云何能灭魔境界显佛境界云何能竭爱欲海长大悲海云何能闭众难恶趣门开诸大涅槃门云何能出三界城入一切智城云何能弃舍一切玩好之物悉以饶益一切众生。

　　第二向海云下见敬咨问于中三初设敬次自陈发心可知后而未知下咨问法要于中言愿轮者愿穷三际无有终始故对生死以立轮名余文自显。

　　时海云比丘告善财言善男子汝已发阿耨多罗三藐三菩提心耶善财言唯我已先发阿耨多罗三藐三菩提心。

　　第三时海云下赞示法界于中二先赞法器后正授法前中三先本问以发心者难故若不发心不堪授法非法器故次善财下答非虚妄故。

　　海云言善男子若诸众生不种善根则不能发阿耨多罗三藐三菩提心要得普门善根光明具真实道三昧智光出生种种广大福海长白净法无有懈息事善知识不生疲厌不顾身命无所藏积等心如地无有高下性常慈愍一切众生于诸有趣专念不舍恒乐观察如来境界如是乃能发菩提心。

　　后海云言善男子若诸下正赞于中二先赞因缘难具故发者为希后发菩提心者下显发心相胜故发者难得今初先反赞后要得下顺赞事友为缘余皆是因通有十句初句为总即宿植普贤法门成种性故二具真下别初得真如三昧智光名具真实道此即了心寂照生佛德故余可知。

　　发菩提心者所谓发大悲心普救一切众生故发大慈心等祐一切世间故发安乐心令一切众生灭诸苦故发饶益心令一切众生离恶法故发哀愍心有怖畏者咸守护故发无碍心舍离一切诸障碍故发广大心一切法界咸遍满故发无边心等虚空界无不往故发宽博心悉见一切诸如来故发清净心于三世法智无违故发智慧心普入一切智慧海故。

　　二显发心相中有十一句前五即大慈悲心初二总余三别次四深心修行大愿尽空界故后二直心不违法性证果智故又此十心多同治地自分十心恐繁不会(又此十心者彼十心者所谓利益心大悲心安乐心安住心怜愍心摄受心守护心同己心师心导师心今此一即大悲二即利益三即安乐四安住心离恶法住善法故五即怜愍六即守护令离碍故七即同已遍法界故八即摄受法界虚空皆往摄故九即师心见诸佛故十即导师入种智故)。

　　善男子我住此海门国十有二年常以大海为其境界所谓思惟大海广大无量思惟大海甚深难测思惟大海渐次深广思惟大海无量众宝奇妙庄严思惟大海积无量水思惟大海水色不同不可思议思惟大海无量众生之所住处思惟大海容受种种大身众生思惟大海能受大云所雨之雨思惟大海无增无减。

　　第二善男子我住下正授法要谓观法海睹佛闻法次前念佛而明此者显闻法弘传次为要故(次前念佛下生起次第)。

　　于中二先明修观后善男子我作是下观成利益前中二先托事显诠二善男子我思惟下欲忘诠求旨今初先总标言十二年者一纪已周表过十千劫已入第二住故亦表总观菩萨十二住十二入故后所谓下别显皆托事表法智海十义如十地说今是悲海(一纪已周者十二年为一纪周十二辰故过十千劫者十信满十千劫入正定故十二住已见十住品智海十义如十地说者海有十德表十地故言今是悲海者故此十德与十地小异取称法故即前十种悲心一即利益心利益宽广故二即大悲心大悲甚深无能测故三即安乐始于世乐种种与故四即安住谓恶行众生令住善行故即是众宝五怜愍心悉包纳故六摄受心种种外道摄令正信如水多色同在海故七守护心已发心者皆守护故是为无量众生依住八同己心谓摄菩提大愿众生如己身有为大身故九即师心谓于大乘道习进道者推之如师师必咨受大法雨故十导师心谓具功德者敬之如佛故湛无增减以斯十悲对斯十喻有如符契故上叹十心即是法说今此海喻喻前十心称复相当)。

　　善男子我思惟时复作是念世间之中颇有广博过此海不颇有无量过此海不颇有甚深过此海不颇有殊特过此海不。

　　二忘诠求旨为见佛亲因可知(二忘诠求旨为见佛亲因者此中唯有四句一广二多三深四胜初二即前第一开出三即第二四即第六一海众色故为殊特余之六句不出深广故但举四又余六句余处容有故牒此四显其奇特问既叹奇特何名忘诠离前十相更求过此即忘诠求旨意也由此忘求故得见佛)。

　　善男子我作是念时此海之下有大莲华忽然出现以无能胜因陀罗尼罗宝为茎吠琉璃宝为藏阎浮檀金为叶沉水为台码瑙为须芬敷布濩弥覆大海。

　　第二观成利益中二先明见佛后得闻法今初即见法界无碍依正于中先见依后见正前中三一总标体相以深观心海法海则心华行华自然敷荣无漏性德无不备故(以深观等者法海即是悲海而法名通对上自心观心即心华开敷观大悲法即二利行发)。

　　百万阿修罗王执持其茎百万摩尼宝庄严网弥覆其上百万龙王雨以香水百万迦楼罗王衔诸璎珞及宝缯带周匝垂下百万罗刹王慈心观察百万夜叉王恭敬礼拜百万乾闼婆王种种音乐赞叹供养百万天王雨诸天华天鬘天香天烧香天涂香天末香天妙衣服天幢幡盖百万梵王头顶礼敬百万净居天合掌作礼百万转轮王各以七宝庄严供养百万海神俱时出现恭敬顶礼百万味光摩尼宝光明普照百万净福摩尼宝以为庄严百万普光摩尼宝为清净藏百万殊胜摩尼宝其光赫奕百万妙藏摩尼宝光照无边百万阎浮幢摩尼宝次第行列百万金刚师子摩尼宝不可破坏清净庄严百万日藏摩尼宝广大清净百万可乐摩尼宝具种种色百万如意摩尼宝庄严无尽光明照耀。

　　二百万阿修罗下外相为严。

　　比大莲华如来出世善根所起一切菩萨皆生信乐十方世界无不现前从如幻法生如梦法生清净业生无诤法门之所庄严入无为印住无碍门充满十方一切国土随顺诸佛甚深境界于无数百千劫叹其功德不可得尽。

　　三此大莲华下举因显胜。

　　我时见彼莲华之上有一如来结加趺坐其身从此上至有顶宝莲华座不可思议道场众会不可思议诸相成就不可思议随好圆满不可思议神通变化不可思议色相清净不可思议无见顶相不可思议广长舌相不可思议善巧言说不可思议圆满音声不可思议无边际力不可思议清净无畏不可思议广大辩才不可思议又念彼佛往修诸行不可思议自在成道不可思议妙音演法不可思议普门示现种种庄严不可思议随其左右见各差别不可思议一切利益皆令圆满不可思议。

　　第二我时见彼下明见正报谓心行既敷则本觉如来忽然现故于中先明德相圆备后又念下因圆用广可知。

　　时此如来即申右手而摩我顶为我演说普眼法门开示一切如来境界显发一切菩萨诸行阐明一切诸佛妙法一切法轮悉入其中能净一切诸佛国土能摧一切异道邪论能灭一切诸魔军众能令众生皆生欢喜能照一切众生心行能了一切众生诸根随众生心悉令开悟。

　　第二时此如来下明得闻法所以海中说者表从悲智海之所流故于中三初演说次受持后转授今初先总标普眼者诠普法故普诠诸法故得此法者一法之中见一切故后开示下别显所诠可知(普诠者此有三义此一约深二普诠诸法约广上二直就所诠三即从益立称既一法中见一切法则其一眼见十眼境所见之中已有能见能见之中有所见矣以一法中有一切故广如毗卢遮那品)。

　　我从于彼如来之所闻此法门受持读诵忆念观察假使有人以大海量墨须弥聚笔书写于此普眼法门一品中一门一门中一法一法中一义一义中一句不得少分何况能尽善男子我于彼佛所千二百岁受持如是普眼法门于日日中以闻持陀罗尼光明领受无数品以寂静门陀罗尼光明趣入无数品以无边旋陀罗尼光明普入无数品以随地观察陀罗尼光明分别无数品以威力陀罗尼光明普摄无数品以莲华庄严陀罗尼光明引发无数品以清净言音陀罗尼光明开演无数品以虚空藏陀罗尼光明显示无数品以光聚陀罗尼光明增广无数品以海藏陀罗尼光明辩㭊无数品。

　　二我从于彼下明受持于中二先总显所持法多以是一多相即无尽法门故(先总显持多者即海墨书而不竭然入大乘论引此经云是海幢下说法门全同于此喻相小异云大海水尽以磨墨积大纸聚犹如须弥山四天下草木持以为笔三千世界水陆众生悉为法师于刹那顷所受法门犹不能尽此约书文不尽彼约领多不尽)。

　　后善男子下别显持多之相于中先标长时千二百岁表义同十二年后于日日下别显能持所持有十种持初一闻持余皆义持二契本寂智方能入故三于一义中旋转无量故能普入四地地义殊故能分别五威力者普摄在怀故若约所诠明摄即以威力摄诸众生同九地中威德陀罗尼说六如华开引果今开发于教引于果故又华开见实以为庄严今开发言教见其旨故七可知八如空无相而包含一切显明妙理示法相故九以多智光聚于一法则义理增广故十若海含十德各辨析故诸持经者应仿此文(旋转者如下弥伽然此十句文并可知亦即治地中胜进十法谓诵习多闻虚闲寂静等但有开合可以意得)。

　　若有众生从十方来若天若天王若龙若龙王若夜叉若夜叉王若乾闼婆若乾闼婆王若阿修罗若阿修罗王若迦楼罗若迦楼罗王若紧那罗若紧那罗王若摩睺罗伽若摩睺罗伽王若人若人王若梵若梵王如是一切来至我所我悉为其开示解释称扬赞叹咸令爱乐趣入安住此诸佛菩萨行光明普眼法门。

　　第三若有众生下明其转授可知。

　　善男子我唯知此普眼法门如诸菩萨摩诃萨深入一切菩萨行海随其愿力而修行故入大愿海于无量劫住世间故入一切众生海随其心乐广利益故入一切众生心海出生十力无碍智光故入一切众生根海应随教化悉令调伏故入一切刹海成满本愿严净佛刹故入一切佛海愿常供养诸如来故入一切法海能以智慧咸悟入故入一切功德海一一修行令具足故入一切众生言辞海于一切刹转正法轮故而我云何能知能说彼功德行。

　　第四善男子我唯下谦己推胜谦己结前推胜进后我唯一海岂得与彼同年者哉。

　　善男子从此南行六十由旬楞伽道边有一聚落名为海岸彼有比丘名曰善住汝诣彼问菩萨云何净菩萨行。

　　第五善男子从此下指示后友六十由旬者修六度行净六根故聚落名海岸者是往楞伽山之道次南海北岸故然楞伽梵言此云难往又含四义一种种宝性所成庄严殊妙故二有大光明映日月故三高显宽广故四伽王等居佛复于此开化群生作胜益事故然体即是宝具斯四义名无上宝存以梵音此山居海之中四面无门非得通者莫往故云难往表修行之住是入智海绝四句离分别之道故比丘善住者身住虚空故表此住中观一切法如虚空无处所故亦比丘者入道未久宜依僧故又初念佛次闻法今依僧修三宝吉祥为所依故(具斯四义名无上宝存以梵音者以具梵音经题云楞伽阿跋多罗宝经阿之言无跋多罗云上宝即此方之言又多罗亦是宝义则译人双存楞伽正是难往之义上之四义前二即无上宝后二明于难往高显伽王之所居故不得通难往故表此下彼具云此菩萨以十种行观一切法所谓观一切法无常一切法苦三空四无我五无作六无味七不如名八无处所九离分别十无坚实释曰皆有一切法言今但举三八二句以顺住空然余八亦是空义)。

　　时善财童子礼海云足右绕瞻仰辞退而去。

　　第六时善财下恋德礼辞。

　　尔时善财童子专念善知识教专念普眼法门专念佛神力专持法句云专入法海门专思法差别深入法漩澓普入法虚空净持法翳障观察法宝处渐次南行至楞伽道边海岸聚落观察十方求觅善住。

　　第三善住比丘寄修行住(寄修行住者巧便观有增修正行故)文亦具六一依教趣求中二先念前友教有十句初一通念示教人法次三念前闻佛说法事次三思入海观事后三证理治障摄法观修二渐次下趣求后位可知。

　　见此比丘于虚空中来往经行无数诸天恭敬围绕散诸天华作天妓乐幡幢绘𦂶悉各无数遍满虚空以为供养诸大龙王于虚空中兴不思议沉水香云震雷激电以为供养紧那罗王奏众乐音如法赞羙以为供养摩睺罗伽王以不思议极微细衣于虚空中周回布设心生欢喜以为供养阿修罗王兴不思议摩尼宝云无量光明种种庄严遍满虚空以为供养迦楼罗王作童子形无量采女之所围绕究竟成就无杀害心于虚空中合掌供养不思议数诸罗刹王无量罗刹之所围绕其形长大甚可怖畏见善住比丘慈心自在曲躬合掌瞻仰供养不思议数诸夜叉王各各悉有自众围绕四面周匝恭敬守护不思议数诸梵天王于虚空中曲躬合掌以人间法称扬赞叹不思议数诸净居天于虚空中与宫殿俱恭敬合掌发弘誓愿时善财童子见是事已心生欢喜合掌敬礼。

　　第二见此比丘下明见敬咨问于中三初见次时善财童子下敬。

　　作如是言圣者我已先发阿耨多罗三藐三菩提心而未知菩萨云何修行佛法云何积集佛法云何备具佛法云何熏习佛法云何增长佛法云何总摄佛法云何究竟佛法云何净治佛法云何深净佛法云何通达佛法我闻圣者善能诱诲唯愿慈哀为我宣说菩萨云何不舍见佛常于其所精勤修习菩萨云何不舍菩萨与诸菩萨同一善根菩萨云何不舍佛法悉以智慧而得明证菩萨云何不舍大愿能普利益一切众生菩萨云何不舍众行住一切劫心无疲厌菩萨云何不舍佛刹普能严净一切世界菩萨云何不舍佛力悉能知见如来自在菩萨云何不舍有为亦复不住普于一切诸有趣中犹如变化示受生死修菩萨行菩萨云何不舍闻法悉能领受诸佛正教菩萨云何不舍智光普入三世智所行处。

　　三作如是言下咨问于中二先自陈发心后而未知下正陈请问于中二十句问文分为三初十句总问于法起行故佛法言通一切行法于中净治者对治净故深净者契理遍净故余可知二我闻下结前请后欲显后问异前问故三菩萨云何不舍见佛下十句别问行起胜用故十句中所行各别于中初三句明不离三宝行次二句不舍二利行次二句摄佛依正行次一句悲智无住行后二句摄法证入行皆言不舍者无暂舍离故。

　　时善住比丘告善财言善哉善哉善男子汝已能发阿耨多罗三藐三菩提心今复发心求问佛法一切智法自然者法。

　　第三时善住下称赞授法于中二先赞后授前中佛法是总一切智法约智然唯局果自然者法约性通果及因。

　　善男子我已成就菩萨无碍解脱门。

　　后善男子我已下授法中二先总标所得二若来若去下别示其相今初无碍有二义一智慧于境无碍以证无障碍法界故二神通于作用无碍由内证故所以次前明此法者闻法受持意令于境无障碍故显此住中善观众生等十种界故(显此住中善观众生等者彼经云佛子此菩萨应劝学十法何等为十所谓众生界法界世界观察地界水界火界风界观察欲界色界无色界是)。

　　若来若去若行若止随顺思惟修习观察即时获得智慧光明名究竟无碍。

　　二别示其相中二先明修习得法由一切威仪顺法思修故能获得言究竟无碍者若事若理无少碍故。

　　得此智慧光明故知一切众生心行无所障碍知一切众生殁生无所障碍知一切众生宿命无所障碍知一切众生未来劫事无所障碍知一切众生现在世事无所障碍知一切众生言语音声种种差别无所障碍决一切众生所有疑问无所障碍知一切众生诸根无所障碍随一切众生应受化时悉能往赴无所障碍知一切刹那罗婆牟呼栗多日夜时分无所障碍知三世海流转次第无所障碍能以其身遍往十方一切佛刹无所障碍。

　　后得此智下显法功用于中三初通明智用无碍次何以下总相征释三善男子我以下别明通用今初有十二句初一他心次四兼三明谓现未劫事含漏尽故次四三业化物次二知时一知时分二知流转案俱舍论时之极少名一刹那百二十刹那名一怛刹那六十怛刹那名一腊缚腊缚即是罗婆三十罗婆为一牟呼栗多牟呼栗多即是须㬰三十须㬰为一昼夜言时分者西域记第二云五牟呼栗多为一时六时合成一日一夜亦有处说昼夜初分时等又黑分白分六时四时等又准仁王经九百生灭为一刹那九十刹那为一念此则刹那非时极促以刹那之中生灭唯佛智知故小乘中略而不说后一即神足通(今初文者且顺文配若约开合取之即具十通一他心二三皆宿住以殁生言故兼三明十通知过去殁生亦宿住故四即未来际劫智通五即天眼六合二通言语即分别一切众生言音智通音声即天耳通同一天耳开出故今合之七八九三皆一切法智通七断疑智八知根智九知时智十及十一并一切法灭尽智通前句刹那尽后句长时流转尽十二神足即无体性及无量色身通亦俱神境开出故故此文中通十通义百二十刹那等者此广俱舍颂文颂云百二十刹那为怛刹那量腊缚此六十此三十须㬰此三十昼夜亦有处说尽初分时等者智论等文弥勒下生经亦说谓释迦修难行苦行得成菩提弥勒修安乐行而得菩提谓昼夜三时礼拜忏悔等谓日初分时日中分时日后分时夜初分时夜中分时夜后分时合为六时是也又黑白分六时即西域分黑白黑前白后故正月十六为正朝一时即二月二月为一时四时亦同此方春夏秋冬等者等取三际并如偈赞品)。

　　何以故得无住无作神通力故。

　　二总相征释以不住不作故无碍也。

　　善男子我以得此神通力故于虚空中或行或住或坐或卧或隐或显或现一身或现多身穿度墙壁犹如虚空于虚空中结加趺坐往来自在犹如飞鸟入地如水履水如地遍身上下普出烟焰如大火聚或时震动一切大地或时以手摩触日月或现其身高至梵宫或现烧香云或现宝焰云或现变化云或现光网云皆悉广大弥覆十方或一念中过于东方一世界二世界百世界千世界百千世界乃至无量世界乃至不可说不可说世界或过阎浮提微尘数世界或过不可说不可说佛刹微尘数世界于彼一切诸佛国土佛世尊前听闻说法一一佛所现无量佛刹微尘数差别身一一身雨无量佛刹微尘数供养云所谓一切华云一切香云一切鬘云一切末香云一切涂香云一切盖云一切衣云一切幢云一切幡云一切帐云以一切身云而为供养一一如来所有宣说我皆受持一一国土所有庄严我皆忆念如东方南西北方四维上下亦复如是如是一切诸世界中所有众生若见我形皆决定得阿耨多罗三藐三菩提彼诸世界一切众生我皆明见随其大小胜劣苦乐示同其形教化成就若有众生亲近我者悉令安住如是法门。

　　三别明通用多显神足通十八变相且分为二初于空现变二或一念下十方遍供三如是一切下现形益物并可知言十八变者一于空行住等即所作自在二或隐三或显四或现一身即卷五或现多身即舒六穿度下往来七入地下转变八遍身下炽然九或时下振动十或时以手下即众像入身以高大故十一或现烧下放大光明皆悉广大弥覆十方成上放光起下遍满十二或一念下遍满十三一一佛下显示十四一一如来所有宣说下施他辩才由能受持故十五如是一切下施他安乐菩提为真乐故十六彼诸世界下所往同类十七若有众生亲近下施他忆念十八由总具无作通力故能伏他神通三假之中具矣(言十八变即是瑜伽三十七文颂云振动及炽然流布并示现转变及往来卷舒众像入十同类往趣隐显作自在制他施辩才忆念及安乐放大光明等转余有情物令成余物故名能变神通谓一振动二炽然三流布亦名遍满四示现亦名显示五转变六往来七卷八舒九一切色像入身十所往同类十一隐十二显十三所作自在十四伏他神通十五施他辩才十六施他忆念十七施他安乐十八放大光明此十八名转变后三句明能变今文辩相义并可知)。

　　善男子我唯知此普速疾供养诸佛成就众生无碍解脱门如诸菩萨持大悲戒波罗蜜戒大乘戒菩萨道相应戒无障碍戒不退堕戒不舍菩提心戒常以佛法为所缘戒于一切智常作意戒如虚空戒一切世间无所依戒无失戒无损戒无缺戒无杂戒无浊戒无悔戒清净戒离尘戒离垢戒如是功德而我云何能知能说。

　　第四善男子下谦己推胜于中先谦己知一一念遍往故云速疾现形益物为成就众生后如诸菩萨下仰推胜进而皆明戒者意显上得无碍解脱皆由持别解脱戒为依地故非戒不能修治心故(非戒不能治心地故者上约法门释此句约表位释然德云是定海云是慧此中明戒显三学为初故)。

　　有二十句初十一句明具胜德戒一本为益生故二自行胜故三具二利故上三异小四道共故五无能令不持故六定共故七不失行本故八顺法不谤故毗卢遮那经第六云有四根本罪乃至活命亦不应犯谓一谤法二舍菩提心三悭吝四恼害众生今此七八不犯初二无损无浊不犯后二九缘果智故十称法性故十一般若相应故不住三界次六句明离过戒一无过失谓不自贡高言我能持戒见破戒人亦不轻毁令愧耻故二不损恼谓不因于戒学咒术等损众生故三无缺犯谓具足受持十善业道及威仪故四无杂秽不着边见故五无悭贪浊不现异相彰有德故六无悔恨谓不作重罪不行謟诈故后三显清净戒一忘能所持究竟净故二不净六尘故三无心垢故(有二十句下案文解释在相可知此二十戒亦即第十回向二十梵行但彼约自能清净方能益他故先护重首明不破不缺等行此彰菩萨本为利他故先明大悲后显无垢名或小异今当略引一大悲戒即彼第二十无恚梵行恚是悲障有彼障故无悲二波罗蜜戒即第十一三世诸佛所行梵行之道故三大乘戒即第十七无比梵行余乘无对故四菩萨道相应戒即第十八无动梵行不动二利故五无障碍戒即十三无著梵行由见真如成圣道故故无障碍六不道堕戒即第十五无灭梵行顺理而持常不遐灭故七不舍菩提心戒即第十六安住梵行心常诣理故八常以佛法为所缘戒即十四无净梵行事理具足无非佛法何所诤哉则当缘佛法性矣九于一切智常作意戒即第七佛所赞梵行称理持戒勤契圣心是缘佛智佛何不赞十如虚空戒即第九无所得梵行不得能所自在持故十一一切世间无所依戒即第八无所依梵行不依现世名闻利养不求当世人天果故十二无失戒即第五无失梵行定心持戒吉罗不犯故十三无损戒即第六无能蔽梵行鹅珠草系不能蔽之令有损故亦不损他十四无缺戒即第十二不缺梵行不犯十三等无残缺故十五无杂戒即第三不杂梵行不念破戒种种因缘闻环钏声亦不染故十六无浊戒即第十九无乱梵行定共相应故无浊乱十七无悔戒即第十二无碍梵行犯罪追悔是障碍故十八清净戒即第十增益菩萨清净道梵行不同小乘唯事净故十九离尘戒即第四无点梵行不犯堕罪无尘照故二十离垢戒即第一不破梵行若犯四重十重犹如破器无所复用最垢重故若依上释即为凭据亦同智论十戒如回向品会)。

　　善男子从此南方有国名达里鼻茶城名自在其中有人名曰弥伽汝诣彼问菩萨云何学菩萨行修菩萨道。

　　第五善男子从此下指示后友即生贵住善友国名达里鼻茶此云消融谓从圣教生消谬解故城名自在于三世佛法了知修习得圆满故言有人者晋经云彼有良医名弥伽者此翻为云演轮字门含润雨法故以三世圣教法云雨一切故(达里鼻茶新译为达罗比吒唐言持富饶亦顺生贵之义以三世圣教法云雨者约表位说即彼经云此菩萨应劝学十法所谓了知过去未来现在一切佛法二修习三圆满各三为九十了知一切诸佛平等是也)。

　　时善财童子顶礼其足右绕瞻仰辞退而行。

　　第六礼辞可知。

　　大方广佛华严经䟽钞会本第六十二之三

　　音释

　　殁

　　(莫㪍切)。

　　布濩

　　(濩胡故切布濩分散也)。

　　鬘

　　(莫还切)。

　　漩澓

　　(漩旬缘切澓房六切漩澓水洄流也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第六十三之一　翦四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子一心正念法光明法门深信趣入专念于佛不断三宝叹离欲性念善知识普照三世忆诸大愿普救众生不著有为究竟思惟诸法自性悉能严净一切世界于一切佛众会道场心无所著。

　　第四弥伽寄生贵住亦具六分第一依教趣求中二先念前友教十句初总即前所得法门深信已下皆别起观修文显可知(寄生贵住者生佛法家种性尊贵故)。

　　渐次南行至自在城求觅弥伽。

　　后渐次下趣求后友。

　　乃见其人于市肆中坐于说法师子之座十千人众所共围绕说轮字庄严法门时善财童子顶礼其足绕无量匝于前合掌而作是言圣者我已先发阿耨多罗三藐三菩提心而我未知菩萨云何学菩萨行云何修菩萨道云何流转于诸有趣常不忘失菩提之心云何得平等意坚固不动云何获清净心无能沮坏云何生大悲力恒不劳疲云何入陀罗尼普得清净云何发生智慧广大光明于一切法离诸闇障云何具无碍解辩才之力决了一切甚深义藏云何得正念力忆持一切差别法轮云何得净趣力于一切趣普演诸法云何得智慧力于一切法悉能决定分别其义。

　　第二乃见其人下见敬咨问中三初见次敬后而作下咨问于中二先自陈发心后而我下正问有十二句初二句总余十句别释通横竖横释可知竖配十地一证发心故不退二不误犯故三得禅定故四精进故五入俗故须总持六般若现故七权实双行为甚深义得观察智慧地故具足辩才八无功用方为正念九力增上故十智增上故。

　　尔时弥伽告善财言善男子汝已发阿耨多罗三藐三菩提心耶善财言唯我已先发阿耨多罗三藐三菩提心。

　　第三尔时弥伽下称赞授法中二先称赞法器后授已法门前中二初审定。

　　弥伽遽即下师子座于善财所五体投地散金银华无价宝珠及以上妙碎末栴檀无量种衣以覆其上复散无量种种香华种种供具以为供养。

　　二弥伽遽即下敬赞于中二先敬后然后起立下赞今初所以师礼资者以菩提心是佛因故能广出生诸功德故故法界无差别论云敬礼菩提心者如人礼白分初月不礼满月以希现故满月由此故又发心毕竟二不别如是二心先心难是故我礼初发心人况未说法未定为师后授已法方升本座不乖重法前诸知识而不尔者为僧敬俗事不便故(今初所以师礼资下征释所以上征问以菩提下答先正释以敬法重人故又发心毕竟下引经涅槃三十七至迦叶赞佛前来已引今当更引具云发心毕竟二不别如是二心先心难自未得度先度他是故我礼初发心初发已为天人师胜出声闻及缘觉如是发心过三界是故得名最无上今略引三句耳上引他经若当经中其文繁博下慈氏中发心功德品上下善友亦广称赞况未说下别立礼之所以言不乖重法者以师礼资义似自轻升座方说不乖重法者涅槃第六云有知法者若老若少故应供养恭敬礼拜犹如事火婆罗门如第二天奉事帝释佛言我于经中覆相说是不为学声闻人但为菩萨释曰由后义故故下通难云为僧敬俗事不便故即约声闻不轻佛法若是菩萨常不轻是四众皆礼故为重法)。

　　然后起立而称叹言善哉善哉善男子乃能发阿耨多罗三藐三菩提心。

　　后赞中二先赞发心后善男子应知菩萨下赞其求友前中二初总赞。

　　善男子若有能发阿耨多罗三藐三菩提心则为不断一切佛种则为严净一切佛刹则为成熟一切众生则为了达一切法性则为悟解一切业种则为圆满一切诸行则为不断一切大愿则如实解离贪种性则能明见三世差别则令信解永得坚固。

　　二善男子若有下别赞于中三初有十句因德深广斯德终成功归初发而汝能发是谓希奇其相多同初发心品此中亦具深直悲心可以意得。

　　则为一切如来所持则为一切诸佛忆念则与一切菩萨平等则为一切贤圣赞喜则为一切梵王礼觐则为一切天主供养则为一切夜叉守护则为一切罗刹侍卫则为一切龙王迎接则为一切紧那罗王歌咏赞叹则为一切诸世间主称扬庆悦则令一切诸众生界悉得安隐所谓令舍恶趣故令出难处故断一切贫穷根本故生一切天人快乐故遇善知识亲近故闻广大法受持故生菩提心故净菩提心故照菩萨道故入菩萨智故住菩萨地故。

　　次则为一切下十王敬护后则令一切众生界下外益众生。

　　善男子应知菩萨所作甚难难出难值见菩萨者倍更难有。

　　第二赞求友中以菩萨难遇而能求能遇故知善财是深法器亦预诫求友之心故解脱处历十二年不生疲厌于中二初总赞机应难得。

　　菩萨为一切众生恃怙生长成就故为一切众生拯济拔诸苦难故为一切众生依处守护世间故为一切众生救护令免怖畏故菩萨如风轮持诸世间不令堕落恶趣故如大地增长众生善根故如大海福德充满无尽故如净日智慧光明普照故如须弥善根高出故如明月智光出现故如猛将摧伏魔军故如君主佛法城中得自在故如猛火烧尽众生我爱心故如大云降霔无量妙法雨故如时雨增长一切信根芽故如船师示导法海津济处故如桥梁令其得度生死海故。

　　二菩萨为下别赞善友于中二先法后喻有十三喻初二喻恃怙次四喻拯济次君喻依处余喻救护。

　　弥伽如是赞叹善财令诸菩萨皆欢喜已从其面门出种种光普照三千大千世界其中众生遇斯光已诸龙神等乃至梵天悉皆来至弥伽之所弥伽大士即以方便为开示演说分别解释轮字品庄严法门彼诸众生闻此法已皆于阿耨多罗三藐三菩提得不退转。

　　第二弥伽如是赞叹下授已法门中二先现通益物令其日睹后弥伽于是还升下升座说授令其听闻今初言轮字品庄严法门者贤首引日照三藏解云轮有多义一约字相楞伽中云字轮圆满犹如象迹等二约所诠尽理圆备如轮满足三约用谓妙音陀罗尼有转授义灭惑义如法轮等即轮字教法诠示庄严此释已佳今更依毗卢遮那经第五别有字轮品彼经云是遍一切处法门谓菩萨若住此字轮法门始从初发妙菩提心乃至成佛于是中间所有一切自利利他种种事业观此字而与相应即同毗卢遮那法身之体皆得成就如最初阿(上声)字即是菩提之心若谓此阿(上声)字轮犹如孔雀尾轮光明围绕行者而住其中即是住于佛位又阿(平声长呼)娑嚩三字总摄三部阿字如来部娑字莲华部嚩字金刚部随一部中皆有五字所谓字轮者从此轮转而生诸字轮是生义如从阿菩提字即转生四字谓一阿字(上声长呼)是修行轮既已发心必修诸行二闇字是成菩提轮既修行已必证菩提三恶字是大寂灭涅槃轮即菩提所至四恶字(长呼)是方便轮而阿字当中四字绕之从下次第右旋亦如轮相举一为倒余字准之若行者如是了达则能入陀罗尼门旋转无碍故名字轮品种种布列圆位故名庄严余如彼释其字下深义至众艺中当广分别所以次前而辨斯者前无碍解脱即无相智光今将入俗兼存有无寄字表义又为总持令不失故既为医人亦以字轮消伏障故圣教中生宜持字故(所以次前而辩斯者下二明次第上问下答即密用毗卢遮那经意彼有偈云甚深相无相劣慧所不堪为化是等故兼存有无说释曰寄字即学有无相智如有偈云八叶白莲一时开炳现阿字集光色即存有也阿表无生义即存无也会之不二即是中道又为总持令不失者入俗化导总持差别故既为鉴人下即直就有说从圣教中主约表位说)。

　　弥伽于是还升本座告善财言善男子我已获得妙音陀罗尼能分别知三千大千世界中诸天语言诸龙夜叉乾闼婆阿修罗迦楼罗紧那罗摩睺罗伽人与非人及诸梵天所有语言如此三千大千世界十方无数乃至不可说不可说世界悉亦如是。

　　第二升座说授妙音陀罗尼者标名能分别下显用此妙音持即前轮字法门然字即四十二字音即十四音谓裒阿亿伊等以十四音遍入诸字故出字无尽若于音穷妙则善万类之言究声明之论耳二处互举理实相成(然字即四十二字如众艺处十四音初地已明)。

　　善男子我唯知此菩萨妙音陀罗尼光明法门如诸菩萨摩诃萨能普入一切众生种种想海种种施设海种种名号海种种语言海能普入说一切深密法句海说一切究竟法句海说一切所缘中有一切三世所缘法句海说上法句海说上上法句海说差别法句海说一切差别法句海能普入一切世间咒术海一切音声庄严轮一切差别字轮际如是功德我今云何能知能说。

　　第四善男子我唯下谦己推胜中二先谦己结前言光明者智鉴妙音故后如诸下仰推胜进别有十四句前四可知五诠深密故六无余说故七法融时法故八胜故九胜中胜故次三可知十三十四即前所得而言际者穷理尽性故(五诠深蜜者略有三义一诠理智即事而真三德涅槃名秘蜜藏等二蜜意故三具三蜜故)。

　　善男子从此南行有一聚落名曰住林彼有长者名曰解脱汝诣彼问菩萨云何修菩萨行菩萨云何成菩萨行菩萨云何集菩萨行菩萨云何思菩萨行。

　　第五善男子从此下指示后友住林者方便具足住众德建立故年耆德艾事长于人故称长者于其身内现无边佛境定用自在故名解脱表此住位所修善根皆为度脱一切众生乃至令证大涅槃故(年耆德艾者耆即长也艾亦老也事长于人者年德俱高也皆为度脱等者具足经云云何为菩萨具足方便住此菩萨所修善根皆为救护一切众生二饶益三安乐四哀愍五度脱上四皆同初句有一切众生六令一切众生离诸灾难七出生死苦八发生净信力悉得调伏十咸证涅槃皆如第六句有令一切众生今䟽随便引于二句)。

　　尔时善财童子以善知识故于一切智法深生尊重深植净信深自增益礼弥伽足涕泗悲泣绕无量匝恋慕瞻仰辞退而行。

　　第六恋德礼辞。

　　尔时善财童子思惟诸菩萨无碍解陀罗尼光明庄严门深入诸菩萨语言海门忆念诸菩萨知一切众生微细方便门观察诸菩萨清净心门成就诸菩萨善根光明门净治诸菩萨教化众生门明利诸菩萨摄众生智门坚固诸菩萨广大志乐门任持诸菩萨殊胜志乐门净治诸菩萨种种信解门思惟诸菩萨无量善心门誓愿坚固心无疲厌以诸甲胄而自庄严精进深心不可退转具不坏信其心坚固犹如金刚及那罗延无能坏者守持一切善知识教于诸境界得不坏智普门清净所行无碍智光圆满普照一切具足诸地总持光明了知法界种种差别无依无住平等无二自性清净而普庄严于诸所行皆得究竟智慧清净离诸执着知十方差别法智无障碍往十方差别处身不疲懈于十方差别业皆得明了于十方差别佛无不现见于十方差别时悉得深入清净妙法充满其心普智三昧明照其心心恒普入平等境界如来智慧之所照触一切智流相续不断若身若心不离佛法一切诸佛神力所加一切如来光明所照成就大愿愿身周遍一切刹网一切法界普入其身。

　　第五解脱长者寄具足方便住分六初依教趣求中二先思念前教于中亦二初十一句思修前法初总余别后誓愿坚固下显修之益(寄具足方便住者带真随俗习无量善巧化无住故)。

　　渐次游行十有二年至住林城周遍推求解脱长者。

　　二渐次下趣求后友十二年者昔云自分胜进各修六度故亦显遍观十二住故亦表不住十二缘故故云游行若不住缘则得解脱故下云得见。

　　既得见已五体投地起立合掌白言圣者我今得与善知识会是我获得广大善利何以故善知识者难可得见难可得闻难可出现难得奉事难得亲近难得承接难可逢值难得共居难令喜悦难得随逐我今会遇为得善利。

　　第二既得见已下见敬咨问中三初明见敬而自庆者希望多年故。

　　圣者我已先发阿耨多罗三藐三菩提心为欲事一切佛故为欲值一切佛故为欲见一切佛故为欲观一切佛故为欲知一切佛故为欲证一切佛平等故为欲发一切佛大愿故为欲满一切佛大愿故为欲具一切佛智光故为欲成一切佛众行故为欲得一切佛神通故为欲具一切佛诸力故为欲获一切佛无畏故为欲闻一切佛法故为欲受一切佛法故为欲持一切佛法故为欲解一切佛法故为欲护一切佛法故为欲与一切诸菩萨众同一体故为欲与一切菩萨善根等无异故为欲圆满一切菩萨波罗蜜故为欲成就一切菩萨所修行故为欲出生一切菩萨清净愿故为欲得一切诸佛菩萨威神藏故为欲得一切菩萨法藏无尽智慧大光明故为欲得一切菩萨三昧广大藏故为欲成就一切菩萨无量无数神通藏故为欲以大悲藏教化调伏一切众生皆令究竟到边际故为欲显现神变藏故为于一切自在藏中悉以自心得自在故为欲入于清净藏中以一切相而庄严故。

　　二圣者我已下自陈发心中先总后为欲下别陈发心之相于中三初欲上穷佛境二为欲闻一切下欲罄尽法源三为欲与一切下欲齐菩萨行亦僧宝境文并可知。

　　圣者我今以如是心如是意如是乐如是欲如是希求如是思惟如是尊重如是方便如是究竟如是谦下至圣者所我闻圣者善能诱诲诸菩萨众能以方便阐明所得示其道路与其津梁授其法门令除迷倒障拔犹豫箭截疑惑网照心稠林浣心垢浊令心洁白使心清净正心謟曲绝心生死止心不善解心执著于执着处令心解脱于染爱处使心动转令其速入一切智境使其疾到无上法城令住大悲令住大慈令入菩萨行令修三昧门令入证位令观法性令增长力令修习行普于一切其心平等唯愿圣者为我宣说菩萨云何学菩萨行修菩萨道随所修习疾得清净疾得明了。

　　三圣者我今下方陈请问于中亦三初结前生后谓结前发心之相便为请问之端故云以如是心至圣者所二我闻圣者下赞能诱诲三唯愿圣者下请说所疑(谓结前发心之相者如前经言为欲入于清净藏中以一切相而庄严故即为请问云何得入于清净藏中等余皆仿此)。

　　时解脱长者以过去善根力佛威神力文殊师利童子忆念力故即入菩萨三昧门名普摄一切佛刹无边旋陀罗尼。

　　第三时解脱下正示法界分二初入定默示后出定言答前中所以此中入定示者亦显此位定增上故文中三初彰入定因缘宿善为因表自修故后二为缘主佛威力表本觉故文殊念力显信智故已彰善财因文殊故二即入下举定名体谓普摄诸刹在于身中由唯心之智称性总持令如体用旋转无碍故以为名。

　　入此三昧已得清净身于其身中显现十方各十佛刹微尘数佛及佛国土众会道场种种光明诸庄严事亦现彼佛往昔所行神通变化一切大愿助道之法诸出离行清净庄严亦见诸佛成等正觉转妙法轮教化众生如是一切于其身中悉皆显现无所障碍种种形相种种次第如本而住不相杂乱所谓种种国土种种众会种种道场种种严饰其中诸佛现种种神力立种种乘道示种种愿门或于一世界处兜率宫而作佛事或于一世界殁兜率宫而作佛事如是或有住胎或复诞生或处宫中或复出家或诣道场或破魔军或诸天龙恭敬围绕或诸世主劝请说法或转法轮或般涅槃或分舍利或起塔庙彼诸如来于种种众会种种世间种种趣生种种家族种种欲乐种种业行种种语言种种根性种种烦恼随眠习气诸众生中或处微细道场或处广大道场或处一由旬量道场或处十由旬量道场或处不可说不可说佛刹微尘数由旬量道场以种种神通种种言辞种种音声种种法门种种总持门种种辩才门以种种圣谛海种种无畏大师子吼说诸众生种种善根种种忆念授种种菩萨记说种种诸佛法彼诸如来所有言说善财童子悉能听受亦见诸佛及诸菩萨不可思议三昧神变。

　　三入此三昧下明定业用即普摄等义于中三初总明普摄次种种形下别彰广多三彼诸如来所有言下令善财闻见。

　　尔时解脱长者从三昧起告善财童子言善男子我已入出如来无碍庄严解脱门善男子我入出此解脱门时即见东方阎浮檀金光明世界龙自在王如来应正等觉道场众会之所围绕毗卢遮那藏菩萨而为上首又见南方速疾力世界普香如来应正等觉道场众会之所围绕心王菩萨而为上首又见西方香光世界须弥灯王如来应正等觉道场众会之所围绕无碍心菩萨而为上首又见北方袈裟幢世界不可坏金刚如来应正等觉道场众会之所围绕金刚步勇猛菩萨而为上首又见东北方一切上妙宝世界无所得境界眼如来应正等觉道场众会之所围绕无所得善变化菩萨而为上首又见东南方香焰光音世界香灯如来应正等觉道场众会之所围绕金刚𦦨慧菩萨而为上首又见西南方智慧日普光明世界法界轮幢如来应正等觉道场众会之所围绕现一切变化幢菩萨而为上首又见西北方普清净世界一切佛宝高胜幢如来应正等觉道场众会之所围绕法幢王菩萨而为上首又见上方佛次第出现无尽世界无边智慧光圆满幢如来应正等觉道场众会之所围绕法界门幢王菩萨而为上首又见下方佛光明世界无碍智幢如来应正等觉道场众会之所围绕一切世间刹幢王菩萨而为上首。

　　第二尔时解脱下出定言告中四一明起定二告善财下示定名体名如来无碍庄严者总有五义一一切如来各具一切无碍庄严二一一如来互遍无碍三一切如来庄严悉入长者之身四长者彻见十方佛海五长者智持不以为碍故无碍言兼得旋持不违上文经家所序三善男子我入出下明定业用(名如来无碍庄严总有五义者而文中皆含如一云如来各具无碍庄严者即上经云种种光明诸庄严事若因若果若依若正即无碍庄严也二一一如来互遍无碍者以身中现十方各十佛刹微尘数佛无杂乱故三与长者身无碍者以身不大而刹不小亦无来去互遍无碍谓以含刹之身入身中之刹无不充遍是内外一多无碍故新译经云身与佛刹互相涉入不相障碍即此便有重重之义谓含刹之身入身中之刹身中刹内之身亦能容刹所容之刹亦能有身故身身无穷刹刹无𥁞四长者彻见等者经云见诸佛成正觉等尚令善财见闻况长者耶故下出定告云我入出此定即见东方阎浮檀金光明世界龙自在王如来如是等十方诸佛欲见即见五长者智持无碍者以是唯心三昧力故所以出定能持能说故无碍言兼得旋持等者即第五义不违前来普摄一切佛刹无边旋陀罗尼普摄佛刹之义定中相显而其智持不违总持)。

　　善男子我见如是等十方各十佛刹微尘数如来彼诸如来不来至此我不往彼。

　　四善男子我见如是下彰定体相即无来去唯心观故所以次前显此定者唯心之观亦其要故亦显此位知众生界无量无边皆心现故于中二一结前所见体无来往。

　　我若欲见安乐世界阿弥陀如来随意即见我若欲见栴檀世界金刚光明如来妙香世界宝光明如来莲华世界宝莲华光明如来妙金世界寂静光如来妙喜世界不动如来善住世界师子如来镜光明世界月觉如来宝师子庄严世界毗卢遮那如来如是一切悉皆即见。

　　二我若欲见下广显随心见佛体相于中四一明随心念佛诸佛现前二然彼如来下正显唯心念佛观体三善男子当知下以唯心观遍该万法四是故善男子下结劝修学令证唯心初中既了境唯心了心即佛故随所念无非佛矣何难见哉(既了境唯心者上经云若人欲了知三世一切佛应观法界性一切唯心造言了心即佛者经云如心佛亦尔如佛众生然应知佛与心体性皆无𥁞既境即是心心即是佛则无境非佛况心心耶加以志一不挠精诣造微佛应克诫于何不见)。

　　然彼如来不来至此我身亦不往诣于彼知一切佛及与我心悉皆如梦知一切佛犹如影像自心如水知一切佛所有色相及以自心悉皆如幻知一切佛及以己心悉皆如响我如是知如是忆念所见诸佛皆由自心。

　　二观体中初总明相无来往(初总明相无来往者体性寂灭故)知一切下释其所由所以上言普见诸佛又无来去其故何耶了彼相虚唯心现故(了彼相虚唯心现故者以我即寂之唯心叩彼即体之妙用能念所念何动寂之相干)于中前别显后结成别中文有四对意含通别谓通显唯心喻无来往别喻唯心兼明不出入等一如梦对般舟三昧经云如梦见七宝亲属欢乐觉已追念不知在何处如是念佛此喻唯心所作即有而空故无来去又云如舍卫国有女名曰须门闻之心喜夜梦从事觉已念之彼不来我不往而乐事宛然当如是念佛此正喻体无来往但随心变(一如梦对下此之四喻唯影别喻余三皆通若准新译梦响二喻具通与别影幻一喻唯别无通今初梦喻彼经别喻云如梦所见从分别生见一切佛从自心起上二句喻下二句合则梦境喻佛分别梦因喻能念心故观无量寿佛经云是心作佛是心是佛诸佛正遍知海从心想生缘生非实故能所见空无往来也般舟下引证此经有三卷题云般舟三昧经一名十方现在佛悉在前立定经后魏沙门支娄迦识译在罗阅祇加邻竹园说跋陀和菩萨问第一问事品今引亦第一卷行品第二佛先令远恶近善修此念佛三昧故举诸喻示念佛相经文浩博今䟽略引今当具引一喻经云何因缘致现在诸佛悉在前立三昧如是跋陀和其有比丘比丘尼优婆塞优婆夷持戒完具独一处止心念西方阿弥陀佛今现在随所闻当念彼国去此千亿万佛刹其国名须摩提佛在众菩萨中央说经一切时常念阿弥陀佛佛告跋陀和譬如人卧即于梦中见有种种金银珍宝或复梦父母兄弟妻子亲属知识相与娱乐喜乐无比及其觉已为人说之如是跋陀和若沙门白衣所闻西方阿弥陀佛当念彼佛不得缺戒一心专念若一昼夜若七日七夜过七日已后见阿弥陀佛于觉不见于梦中见之譬如梦中所见不知昼夜亦不知内亦不见外不用在𡨋中故不见不用有所蔽碍故不见如是跋陀和菩萨当如是念时诸佛国界名大须弥山其有幽𡨋之处悉为开辟目亦不蔽心亦不碍是菩萨摩诃萨不持天眼彻视不持天耳彻听不持神足到其佛刹不于是间终不生彼间佛刹耳乃见便于此间坐见阿弥陀佛闻所说法悉受持得从三昧起悉能具足为人说之释曰次下即有须门女喻从七日已下即示合相取如梦见无定实义彼经有多梦喻今但引二前七宝喻喻即有而空觉无所得故后如梦喻喻空不碍有有即事故然合二不二为中道义故但取意略引其二又约义别说心性如境观如缘想观成如梦此唯就于能行人合又法身如境报身如想应身如梦此唯约佛境合又彼佛如境行人如想见佛如梦所见双约感应此三释释经通喻一切诸佛及以我心皆如梦故言有女名须门者经有三人以念三女经云譬如有人闻堕舍利国中有[婬-壬+(工/山)]女名须门若复有人闻[婬-壬+(工/山)]女人名即凡和利若复有人闻优婆须然经言小隐若贤护全同而文分明经云复次贤护如此摩伽陀国有三丈夫其第一者闻毗耶离城有[婬-壬+(工/山)]女名须摩那彼第二人闻有[婬-壬+(工/山)]女名庵罗波离彼弟三人闻有[婬-壬+(工/山)]女名莲华色彼既闻已各设方便系念勤求无时暂废彼三人实未曾睹如是诸女直以遥闻即兴欲心专念不息后时因梦谓在王城与彼女人共行欲事欲事既成求心亦息希望既满遂便觉寤寐已追念梦中所行如所闻见如所证知如是忆念来诣汝所具为汝说汝应为彼说法随顺教化令其得住不退转地究竟成就阿耨多罗三藐三菩提彼于当来必得成佛名曰善觉又云如舍卫国等者即智论第六似引此缘而有小异论云如佛在世三人为伴闻毗舍离有[婬-壬+(工/山)]女名庵罗婆和舍卫国有[婬-壬+(工/山)]女名须曼那王舍城有[婬-壬+(工/山)]女名优钵罗盘那并端正无比三人各闻长念心着便于梦中与彼从事觉己心念彼人不来我又不往而[婬-壬+(工/山)]事得办因是即悟诸法亦尔于是共至跋陀婆罗菩萨所而问其事菩萨答言诸法实耳皆从念生菩萨乃为其方便说法皆得不退转地释曰大意同经但阙授记耳然经论大意却显念见佛竟方悟性空有无无碍与䟽意同也)二水影对中若月满秋空随水而现澄潭皎净则月影圆明水浊波腾则光昏影散有水月现曾何入来无水影空未曾出去虽水中见月谁能执持心之定散准喻思择(二水影对中等者乃别喻心但喻水为影缘故若取通意则心佛皆影然新译经亦是别喻而加于器可喻净身而般舟经亦有影喻具水面镜像以喻自见非从外入非从内出正与䟽同明非入出兼唯心义䟽心之定散准喻思择者然水有四类一清二浊三动四静合中水浊对前皎净波腾对于澄潭以法就喻通有二义有惑无信为浊有信无惑为清散乱为动有定为静四事交络成多句数一水浊而动若黄河汩流此喻有惑无信又多乱想二浊而不动如稀泥无波喻如有惑无信并无攀缘然此一句曲有多义一有惑而静二无信而静愚痴之定也三清净而动喻无惑有信而多觉观对上第二亦有三义一无惑而乱二有信而乱三明了而乱四清而且静喻无惑有信而定略举定散宝含清浊而第一人设有念佛而见佛者如黑象脚加晱烁不定第二人见同灰炭色安住不动第三人见或睹相好忽有忽无乍离乍合第四人见则色相端严凝停不乱唯见唯静逾观逾明今同第四而念见也故法华云深入禅定见十方佛故䟽云心之定散准喻思择然其大意佛既如影安有有无一多胜劣去来入出等相非空非有中道观成若水喻心性则佛之月影皆是众生真心中物心佛交彻真唯心也)三如幻对如幻非实则心佛两亡而不无幻相则不坏心佛正喻空有无碍故即无来去不妨普见见即无见常契中道(三如幻对但有通喻新经别喻云又知自心犹如幻术知一切佛如幻所作谓有能幻法方有幻事无能念心无所见佛䟽中具显三观初空观次而不无幻相下即假观后正喻下中道观也)四如响对以心为缘而佛响应佛无分别以佛为缘而心见佛心何去来此但总喻缘成之义(四如响对亦唯通喻新经别喻云譬如空谷随声𤼵响悟解自心随念见佛释曰此唯一义则法身如空谷自心如𤼵声见佛如响应而䟽释经通相之喻心佛皆响故两句释之初喻佛如响则谷等同上后以佛为缘下喻心如响则以自性清净心为空谷佛应为声起见佛心即如响也故䟽结云此但总喻缘成之义然亦声谷皆缘喻二心为缘而有佛响二佛为缘而心得见故二皆响而上四喻皆言对者虽喻有三法本但喻于心佛二故上之四喻皆具四观一正喻唯心二唯心故空三唯心故假四唯心故中融而无碍即华严意若皆具四何用四喻兼别义故一欲广唯心无性等故二从增胜说四义不同谓梦喻不来不去影喻不出不入幻喻非有非无响喻非合非散又梦喻散心意言分别故水喻定心同静水故幻喻起用心如幻术故响喻胜劣心随念见故又前三喻喻见佛身后一兼喻闻法三中梦喻法身但有想见竟无见故影喻报身相明净故幻喻化身随意成故又幻喻是心作佛影喻是心是佛梦喻诸佛正遍知海从心想生响喻随心胜劣见佛有异具上诸意四喻不同故上䟽云别喻唯心兼明不出入等)后结成唯心故无量寿观经云是心是佛是心作佛诸佛正遍知海从心想生般舟三昧经结云自念佛从何所来我亦无所至我所念即见心作佛心自见心是佛心是我心见佛上方摄境归心下又拂云心不自知心心不自见心心有想为痴无想即泥洹是法无可示者皆念所为设有念亦了无所有空耳此即喻中意已具矣(后结成唯心者即释经我如是忆念所见诸佛皆由自心䟽家便引经证先引观经略如向说般舟依止观中引文稍阙略今当次第具引经云作是念佛从何所来去到何所自念佛何所从来我亦无所至自念三处欲处色处无想处是三处意所为耳我所念即见心作佛心自见心是佛心是怛萨阿竭心此云如来是我身心见佛心不自知心心不自见心心有想为痴心无想是泥洹是法无可示者皆念所为设使念为空耳设有念亦了无所有如是跋陀和菩萨在三昧中立者所见如是佛尔时颂偈言心者不知心有心不见心心起想则痴无想是泥洹是法无坚固常立在于念以解见空者一切无想念释曰对䟽广略可知次释䟽文初明佛无去来随念即见佛二心作佛下明唯心念佛观成初知是我心作佛心外无佛故所见佛即见自心言是佛心者我心佛心心无二故若见自心即见佛心如如即佛故略不出言是我心见佛者结成唯心决定是我心见心外无别佛也故疏结云上方摄境归心下又拂去先拂上心自见心夫心为能见佛为所见如刀不自割指不自触云何自心还见自心能所不分见相斯绝下句拂上知是我心既能所知二皆是心则亦绝能所故无知耳故结云有想则痴然般舟别译隋朝沙门闇那崛多即大集贤护有丈五卷初品名思惟第二品名三昧行此中义在初品余可知)。

　　大方广佛华严经䟽钞会本第六十三之一

　　音释

　　沮

　　(慈吕切遏也)。

　　恃怙

　　(恃丞矢切赖也怙侯古切依也)。

　　霔

　　(之戍切霖注也)。

　　涕泗

　　(涕他计切泗息利切涕泗鼻液也)。

　　胄

　　(直佑切兜鍪也)。

　　阐

　　(齿善切显也)。

　　稠

　　(直由切蜜也)。

　　浣

　　(胡管切洗也)。

　　诞

　　(徒案切)。

　　澡

　　(子皓切洗涤也)。

　　大方广佛华严经䟽钞会本第六十三之二　翦五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　善男子当知菩萨修诸佛法净诸佛刹积集妙行调伏众生发大誓愿入一切智自在游戏不可思议解脱之门得佛菩提现大神通遍往一切十方法界以微细智普入诸劫如是一切悉由自心是故善男子应以善法扶助自心应以法水润泽自心应于境界净治自心应以精进坚固自心应以忍辱坦荡自心应以智证洁白自心应以智慧明利自心应以佛自在开发自心应以佛平等广大自心应以佛十力照察自心。

　　第三心该万法谓非但一念佛观由于自心菩萨万行佛果体用亦不离心如有偈云诸佛从心得解脱心者无漏名清净五道鲜洁不受色有解此者成大道第四结劝修学中既万法不离自心但修自心万法行备亦遣愚人妄解之失谓有计云万法皆心任之是佛驱驰万法岂不唐劳故今广明心虽即佛久翳尘劳故以万行增修令其莹彻又但说万行由心不说不修为是又万法即心修何碍心文有十句一如彼病人非杖不起烦恼病重假善相资二若无法水法芽不生三对境忘心即六尘不染四旧善不杂新善进修可谓坚固五违顺不干则坦然宽廓六寂照内证皎然无瑕七触境了如无不鉴达八六自在王性同于佛开尘发用知见分明九与佛同如体周法界十以调生十力察获疏遗如是修心则圆前佛法。

　　善男子我唯于此如来无碍庄严解脱门而得入出如诸菩萨摩诃萨得无碍智住无碍行得常见一切佛三昧得不住涅槃际三昧了达三昧普门境界于三世法悉皆平等能善分身遍一切刹住于诸佛平等境界十方境界皆悉现前智慧观察无不明了于其身中悉现一切世界成坏而于己身及诸世界不生二想如是妙行而我云何能知能说。

　　第四善男子我唯下谦己推胜不住涅槃际生下当知余文相显。

　　善男子从此南行至阎浮提畔有一国土名摩利伽罗彼有比丘名曰海幢汝诣彼问菩萨云何学菩萨行修菩萨道。

　　第五从此下指示后友阎浮提畔者此洲南际表将邻不退故亦云所得般若六度后边故摩利伽罗𣈆经译为庄严比丘海幢者业用深广而高出故正心不动如海最高胜故。

　　时善财童子顶礼解脱长者足右绕观察称扬赞叹思惟恋仰悲泣流泪一心忆念依善知识事善知识敬善知识由善知识见一切智于善知识不生违逆于善知识心无謟诳于善知识心常随顺于善知识起慈母想舍离一切无益法故于善知识起慈父想出生一切诸善法故辞退而去。

　　六恋德礼辞。

　　尔时善财童子一心正念彼长者教观察彼长者教忆念彼不思议菩萨解脱门思惟彼不思议菩萨智光明深入彼不思议法界门趣向彼不思议菩萨普入门明见彼不思议如来神变解了彼不思议普入佛刹分别彼不思议佛力庄严思惟彼不思议菩萨三昧解脱境界分位了达彼不思议差别世界究竟无碍修行彼不思议菩萨坚固深心发起彼不思议菩萨大愿净业。

　　第六海幢寄正心住文但有五初念教趣求有二初念前教诏(海幢比丘寄正心住成就般若了法性空无住无依无邪无正故闻赞毁真正其心念不动故)。

　　渐次南行至阎浮提畔摩利聚落周遍求觅海幢比丘。

　　二趣求后友文显可知。

　　乃见其在经行地侧结跏趺坐入于三昧离出入息无别思觉身安不动。

　　第二乃见其在下见敬咨问中二先见敬后善财童子赞言下咨问今初小异前来谓便见其入定体用即同前文正示法界下诸夜神类多如是文中有五一见入定相二睹定胜用三瞻敬证入四所经时分五睹从定起今初此通二定一即灭受想定谓无别思觉七转已息唯第八识持身定前加行誓愿力故令于定身起诸业用若圆教中融摄法界自在无碍故业用无方未曾起念是以六地能入灭定而起通用住似地故净名云不起灭定而现诸威仪正当此也二者即第四禅以起用多依彼故四禅无出入息亦无觉观内净喜乐诸思觉故通表此位心定不动故又经行地侧是动之所而灭思觉者表即动而寂故而言侧者不住行故(灭受想定如此品初及七地说引净名经亦如前说)。

　　从其足下出无数百千亿长者居士婆罗门众皆以种种诸庄严具庄严其身悉着宝冠顶系明珠普往十方一切世界雨一切宝一切璎珞一切衣服一切饮食如法上味一切华一切鬘一切香一切涂香一切欲乐资生之具于一切处救摄一切贫穷众生安慰一切苦恼众生皆令欢喜心意清净成就无上菩提之道。

　　二从其足下见定业用中二先别明身分作用处别后海幢比丘又于其身下总显毛孔光明业用今初总十四处作用不同总相而明从下至上渐渐增胜别则各表不同一足出长者等者足有二义一最初故多显施行万行首故二行住义长者行之长故居士得安处故婆罗门净行故成就菩提是利行故。

　　从其两膝出无数百千亿刹帝利婆罗门众皆悉聪慧种种色相种种形貌种种衣服上妙庄严普遍十方一切世界爱语同事摄诸众生所谓贫者令足病者令愈危者令安怖者令止有忧苦者咸使快乐复以方便而劝导之皆令舍恶安住善法。

　　二膝出刹帝利等者土由帝主屈伸自在故行由于膝故出净行次前二摄故说爱语同事。

　　从其腰间出等众生数无量仙人或服草衣或树皮衣皆执澡瓶威仪寂静周旋往返十方世界于虚空中以佛妙音称赞如来演说诸法或说清净梵行之道令其修习调伏诸根或说诸法皆无自性使其观察发生智慧或说世间言论轨则或复开示一切智智出要方便令随次第各修其业。

　　三腰出仙人者腰谓䐡轮之下气海之间是吐故纳新出仙之所故梵本云那髀曼陀罗此云䐡轮。

　　从其两胁出不思议龙不思议龙女示现不思议诸龙神变所谓雨不思议香云不思议华云不思议鬘云不思议宝盖云不思议宝幡云不思议妙宝庄严具云不思议大摩尼宝云不思议宝璎珞云不思议宝座云不思议宝宫殿云不思议宝莲华云不思议宝冠云不思议天身云不思议采女云悉遍虚空而为庄严充满一切十方世界诸佛道场而为供养令诸众生皆生欢喜。

　　四胁出龙者是旁生故。

　　从胸前卍字中出无数百千亿阿修罗王皆悉示现不可思议自在幻力令百世界皆大震动一切海水自然涌沸一切山王互相冲击诸天宫殿无不动摇诸魔光明无不隐蔽诸魔兵众无不摧伏普令众生舍憍慢心除怒害心破烦恼山息众恶法长无𨷖诤永共和善复以幻力开悟众生令灭罪恶令怖生死令出诸趣令离染著令住无上菩提之心令修一切诸菩萨行令住一切诸波罗蜜令入一切诸菩萨地令观一切微妙法门令知一切诸佛方便如是所作周遍法界。

　　五于胸德相出修罗者胸是能生能灭憍慢幻术之所故又明德相能降魔故。

　　从其背上为应以二乘而得度者出无数百千亿声闻独觉为着我者说无有我为执常者说一切行皆悉无常为贪行者说不净观为瞋行者说慈心观为痴行者说缘起观为等分行者说与智慧相应境界法为乐着境界者说无所有法为乐着寂静处者说发大誓愿普饶益一切众生法如是所作周遍法界。

　　六背出二乘者背大乘故。

　　从其两肩出无数百千亿诸夜叉罗刹王种种形貌种种色相或长或短皆可怖畏无量眷属而自围绕守护一切行善众生并诸贤圣菩萨众会若向正住及正住者或时现作执金刚神守护诸佛及佛住处或遍守护一切世间有怖畏者令得安隐有疾病者令得除差有苦恼者令得免离有过恶者令其厌悔有灾横者令其息灭如是利益一切众生皆悉令其舍生死轮转正法轮。

　　七肩出夜叉等者肩是可畏勇力之所故又是荷负之所故为守护业。

　　从其腹出无数百千亿紧那罗王各有无数紧那罗女前后围绕又出无数百千亿乾闼婆王各有无数乾闼婆女前后围绕各奏无数百千天乐歌咏赞叹诸法实性歌咏赞叹一切诸佛歌咏赞叹发菩提心歌咏赞叹修菩萨行歌咏赞叹一切诸佛成正觉门歌咏赞叹一切诸佛转法轮门歌咏赞叹一切诸佛现神变门开示演说一切诸佛般涅槃门开示演说守护一切诸佛教门开示演说令一切众生皆欢喜门开示演说严净一切诸佛刹门开示演说显示一切微妙法门开示演说舍离一切诸障碍门开示演说发生一切诸善根门如是周遍十方法界。

　　八腹出紧那罗等者鼓腹弦歌音乐之所故。

　　从其面门出无数百千亿转轮圣王七宝具足四兵围绕放大舍光雨无量宝诸贫乏者悉使充足令其永断不与取行端正采女无数百千悉以舍施心无所著令其永断邪淫之行令生慈心不断生命令其究竟常真实语不作虚诳无益谈说令摄他语不行离间令柔软语无有粗恶令常演说甚深决定明了之义不作无义𦂶饰言辞为说少欲令除贪爱心无瑕垢为说大悲令除忿怒意得清净为说实义令其观察一切诸法深入因缘善明谛理拔邪见刺破疑惑山一切障碍悉皆除灭如是所作充满法界。

　　九面门出轮王者布十善令向佛法故(布十善下经文自具细寻可知)。

　　从其两目出无数百千亿日轮普照一切诸大地狱及诸恶趣皆令离苦又照一切世界中间令除黑闇又照一切十方众生皆令舍离愚痴翳障于垢浊国土放清净光白银国土放黄金色光黄金国土放白银色光琉璃国土放玻璃色光玻璃国土放琉璃色光砗磲国土放码瑙色光码瑙国土放砗磲色光帝青国土放日藏摩尼王色光日藏摩尼王国土放帝青色光赤真珠国土放月光网藏摩尼王色光月光网藏摩尼王国土放赤真珠色光一宝所成国土放种种宝色光种种宝所成国土放一宝色光照诸众生心之稠林办诸众生无量事业严饰一切世间境界令诸众生心得清凉生大欢喜如是所作充满法界。

　　十目出日轮目等日照故。

　　从其眉间白毫相中出无数百千亿帝释皆于境界而得自在摩尼宝珠系其顶上光照一切诸天宫殿震动一切须弥山王觉悟一切诸天大众叹福德力说智慧力生其乐力持其志力净其念力坚其所发菩提心力赞乐见佛令除世欲赞乐闻法令厌世境赞乐观智令绝世染止修罗战断烦恼诤灭怖死心发降魔愿兴立正法须弥山王成办众生一切事业如是所作周遍法界。

　　十一眉间出帝释者于地居中最尊胜故中道般若化众生故令离五欲得净法故。

　　从其额上出无数百千亿梵天色相端严世间无比威仪寂静言音美妙劝佛说法叹佛功德令诸菩萨悉皆欢喜能办众生无量事业普遍一切十方世界。

　　十二额出梵王者梵王超欲故次于眉上又是稽颡请法之所故。

　　从其头上出无量佛刹微尘数诸菩萨众悉以相好庄严其身放无边光说种种行所谓赞叹布施令舍悭贪得众妙宝庄严世界称扬赞叹持戒功德令诸众生永断诸恶住于菩萨大慈悲戒说一切有悉皆如梦说诸欲乐无有滋味令诸众生离烦恼缚说忍辱力令于诸法心得自在赞金色身令诸众生离瞋恚垢起对治行绝畜生道叹精进行令其远离世间放逸皆悉勤修无量妙法又为赞叹禅波罗蜜令其一切心得自在又为演说般若波罗蜜开示正见令诸众生乐自在智拔诸见毒又为演说随顺世间种种所作令诸众生虽离生死而于诸趣自在受生又为示现神通变化说寿命自在令诸众生发大誓愿又为演说成就总持力出生大愿力净治三昧力自在受生力又为演说种种诸智所谓普知众生诸根智普知一切心行智普知如来十力智普知诸佛自在智如是所作周遍法界。

　　十三头出菩萨者最上首故说十度行并显可知。

　　从其顶上出无数百千亿如来身其身无等诸相随好清净庄严威光赫奕如真金山无量光明普照十方出妙音声充满法界示现无量大神通力为一切世间普雨法雨。

　　十四顶出佛者尊极无上故文中三初总显所出身语之相次所谓下别彰法雨不同后如是下一句总结。

　　所谓为坐菩提道场诸菩萨雨普知平等法雨为灌顶位诸菩萨雨入普门法雨为法王子位诸菩萨雨普庄严法雨为童子位诸菩萨雨坚固山法雨为不退位诸菩萨雨海藏法雨为成就正心位诸菩萨雨普境界法雨为方便具足位诸菩萨雨自性门法雨为生贵位诸菩萨雨随顺世间法雨为修行位诸菩萨雨普悲愍法雨为新学诸菩萨雨积集藏法雨为初发心诸菩萨雨摄众生法雨为信解诸菩萨雨无尽境界普现前法雨。

　　就别彰法雨中总有三十二种前十二法雨为菩萨余为杂类今初一普知平等法雨者略有三等一始觉同本无始本之异故二等诸佛故三生佛一性故得此三等则转成妙觉二普门法雨者下十法雨即十住者圆教位中十住位满便成佛故此前更无别位此约以位摄位非一乘宗余无此说然此十法皆是劝学十法已住自分劝胜进故普门即三世等十种智慧劝彼灌顶令其进修下皆仿此三令普学法王善巧等为庄严故四令学知刹动刹等皆无能坏最高出故五令学说一即多说多即一等十种广大深法故名海藏六令学一切法无相无体等既一切皆然名普境界七知众生无边乃至知众生无自性皆是自性门以无边等亦入自性故八了知圆满三世佛法皆是随顺世间故九遍观察众生界等为悲愍故十诵习多闻虚闲寂静近善知识等皆为积集包藏于法行故创治心地故名新学十一令其勤供养佛主导世间为摄众生若作十地等释类可思准十二即十信菩萨令普缘如来及普贤无尽境界而生信心分明现前进入位故(十法雨即十住者寻经易了)。

　　为色界诸众生雨普门法雨为诸梵天雨普藏法雨为诸自在天雨生力法雨为诸魔众雨心幢法雨为诸化乐天雨净念法雨为诸兜率天雨生意法雨为诸夜摩天雨欢喜法雨为诸忉利天雨疾庄严虚空界法雨为诸夜叉王雨欢喜法雨为诸乾闼婆王雨金刚轮法雨为诸阿修罗王雨大境界法雨为诸迦楼罗王雨无边光明法雨为诸紧那罗王雨一切世间殊胜智法雨为诸人王雨无乐着法雨为诸龙王雨欢喜幢法雨为诸摩睺罗伽王雨大休息法雨为诸地狱众生雨正念庄严法雨为诸畜生雨智慧藏法雨为阎罗王界众生雨无畏法雨为诸厄难处众生雨普安慰法雨悉令得入贤圣众会。

　　后为色界下二十法雨普为人天杂类一总为色界众生舍外住内令得心境无碍故曰普门二偏语初禅以宿习多慈而偏已眷属今令慈普含福无穷三即他化自在天转世自在生十力自在四就他化中分出魔众魔好摧他自高今令得慈心法幢摧其邪慢五随念化乐但污自心故转令净念六虽于世乐知足宜生出世之意七世乐时分称快不及法喜之欢八地居之极羡空居为胜不及福智严法性空九夜叉性多暴害故令欢喜于含生此约对治明喜前夜摩天约随便宜十以彼善奏乐音上德声闻亦为摧坏今令得金刚智无所不摧无不圆满十一彼恃大身而生憍慢令见法身称法界境十二彼以净眼观海意欲吞龙令以慈眼智光遍照机感十三随彼善歌令得即空涉有殊胜世智十四人王着乐故偏对治十五龙多恚毒故为说喜有热沙等怖说法幢能摧十六蟒多毒害又为虫唼食无休故说内休毒心外苦休息十七地狱众生身受无边苦心念无边恶若以正念三宝为严则顿脱众苦十八畜生多痴故十九𦦨魔鬼卒互相怖畏乃至王身亦有热铁镕铜等怖故二十诸难者所谓八难及在人间狱囚系闭等而多不安故普安慰悉令得入圣贤众会翻彼难处。

　　如是所作充满法界。

　　后结周遍称性用故。

　　海幢比丘又于其身一切毛孔一一皆出阿僧祇佛刹微尘数光明网一一光明网具阿僧祇色相阿僧祇庄严阿僧祇境界阿僧祇事业充满十方一切法界。

　　二总显毛孔光明业用可知。

　　上来见定相用竟。

　　尔时善财童子一心观察海幢比丘深生渴仰忆念彼三昧解脱思惟彼不思议菩萨三昧思惟彼不思议利益众生方便海思惟彼不思议无作用普庄严门思惟彼庄严法界清净智思惟彼受佛加持智思惟彼出生菩萨自在力思惟彼坚固菩萨大愿力思惟彼增广菩萨诸行力。

　　第三尔时善财童子一心下瞻敬证入中十句初句思人证人法界余句思法证法法界于中初一句总谓三昧是体解脱是用体用合明二别思彼体次二句别思彼用一益生广多二无思普遍即用而寂故次二句思前体用所因一内智净故二外缘加故后三句思其胜进依前体用进益后三故。

　　如是住立思惟观察经一日一夜乃至经于七日七夜半月一月乃至六月复经六日。

　　第四如是住下所经时分六月六日者第六住中满第六度故以法味资神故身心都忘不觉时久。

　　过此已后海幢比丘从三昧出。

　　第五过此已下明出定者所作讫故。

　　善财童子赞言圣者希有奇特如此三昧最为甚深如此三昧最为广大如此三昧境界无量如此三昧神力难思如此三昧光明无等如此三昧庄严无数如此三昧威力难制如此三昧境界平等如此三昧普照十方如此三昧利益无限以能除灭一切众生无量苦故所谓能令一切众生离贫苦故出地狱故免畜生故闭诸难门故开人天道故令人天众生喜乐故令其爱乐禅境界故能令增长有为乐故能为显示出有乐故能为引发菩提心故能使增长福智行故能令增长大悲心故能令生起大愿力故能令明了菩萨道故能使庄严究竟智故能令趣入大乘境故能令照了普贤行故能令证得诸菩萨地智光明故能令成就一切菩萨诸愿行故能令安住一切智智境界中故。

　　第二正明咨问中二先赞后问今初分二初标赞深胜后以能除灭下出赞所因由具此下诸因故上云甚深广大等其中云能令增长有为乐者不舍有为故出有乐者不染有故又上句为凡夫次句为二乘下云引发菩提即为大器。

　　圣者此三昧者名为何等。

　　第二圣者此三昧者下正问有二问答先问名后问用初中先问后答今初上既修入何更问名其犹世人得大王膳虽食胜味何必知名。

　　海幢比丘言善男子此三昧名普眼舍得又名般若波罗蜜境界清净光明又名普庄严清净门善男子我以修习般若波罗蜜故得此普庄严清净三昧等百万阿僧祇三昧。

　　答有三名者初一从智立次一双就境智后一双融境智立名普眼舍得者般若之智照一切法故名普眼皆无所得故云舍得若有所得不能即寂而用以无所得即无所不得菩萨无得心无𦊱碍诸佛无得则得菩提昔云障无不寂曰舍理无不证曰得非无此理而未造玄二合称中般若清净故境界清净清净之境皆般若境故三双融立称者般若了境无境非般若何所不严故智论云说智及智处俱名为般若是则若般若清净若境清净无二无二分无别无断故故一庄严一切庄严名普庄严及摄眷属可知。

　　善财童子言圣者此三昧境界究竟唯如是耶。

　　二善财童子言圣者下向境界中先问后答问云唯如是者上所目睹颇已修入视听之外更希异闻。

　　海幢言善男子入此三昧时了知一切世界无所障碍往诣一切世界无所障碍超过一切世界无所障碍庄严一切世界无所障碍修治一切世界无所障碍严净一切世界无所障碍见一切佛无所障碍观一切佛广大威德无所障碍知一切佛自在神力无所障碍证一切佛诸广大力无所障碍入一切佛诸功德海无所障碍受一切佛无量妙法无所障碍入一切佛法中修习妙行无所障碍证一切佛转法轮平等智无所障碍入一切诸佛众会道场海无所障碍观十方佛法无所障碍大悲摄受十方众生无所障碍常起大慈充满十方无所障碍见十方佛心无厌足无所障碍入一切众生海无所障碍知一切众生根海无所障碍知一切众生诸根差别智无所障碍。

　　后答中皆示上来之所不及于中三初明于器世间无碍次见一切佛下于智正觉世间无碍后大悲摄受下于众生世间无碍其中见佛亦为摄生故文并可知。

　　善男子我唯知此一般若波罗蜜三昧光明如诸菩萨入智慧海净法界境达一切趣遍无量刹总持自在三昧清净神通广大辩才无尽善说诸地为众生依而我何能知其妙行辩其功德了其所行明其境界究其愿力入其要门达其所证说其道分住其三昧见其心境得其所有平等智慧。

　　第三谦己推胜中初谦己知一后如诸下推胜中二先举彼所知后而我下显不能测。

　　善男子从此南行有一住处名曰海潮彼有园林名普庄严于其园中有优婆夷名曰休舍汝往彼问菩萨云何学菩萨行修菩萨道。

　　第四指示后友中处名海潮者但言有处则犹是前国显方便行不离般若故言海潮者谓潮所至处显方便就机不过限故亦将入生死海以济物故能知三世佛法海故故上法门名为海藏园名普庄严者约相广有众严故约表以生死为园苑万行为庄严故又文义相随等庄严总持无漏法故友名休舍者此云意乐亦云希望亦云满愿谓随众生意乐希望得圆满故亦能圆满性相法故前般若了真故寄比丘此以慈心方便入俗故寄优婆夷矣(显方便行不离般若者既了俗由证真故说后得明不离也能知三世佛法者上约善友释此约表位经云佛子此菩萨应劝学十种广大法何等为十所谓说一即多说多即一文随于义义随于文非有即有有即非有无相即相相即无相无性即性性即无性即广大法海也余可思准)。

　　时善财童子于海幢比丘所得坚固身获妙法财入深境界智慧明彻三昧照耀住清净解见甚深法其心安住诸清净门智慧光明充满十方心生欢喜踊跃无量五体投地顶礼其足绕无量匝恭敬瞻仰思惟观察咨嗟恋慕持其名号想其容止念其音声思其三昧及彼大愿所行境界受其智慧清净光明辞退而行。

　　大方广佛华严经䟽钞会本第六十三之二

　　音释

　　䐡

　　(前西切与脐同)。

　　髀

　　(部礼切股骨也)。

　　蟒

　　(母党切大蛇也)。

　　唼

　　(作答切啮也)。

　　莹

　　(乌定切洁也)。

　　膳

　　(时战切具食也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第六十四　翦六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子蒙善知识力依善知识教念善知识语于善知识深心爱乐作是念言因善知识令我见佛因善知识令我闻法善知识者是我师傅示导于我诸佛法故善知识者是我眼目令我见佛如虚空故善知识者是我津济令我得入诸佛如来莲华池故渐渐南行至海潮处。

　　第七休舍优婆夷寄不退住(寄不退住入于无生毕竟空理心心常行空无相愿止观双运缘不能坏湛犹澄海)文中具六第一依教趣求中二先念前友教文有十句前五集经者序后五正陈所念可知二渐次下趣求后友亦可知。

　　见普庄严园众宝垣墙周匝围绕一切宝𣗳行列庄严一切宝华𣗳雨众妙华布散其地一切宝香𣗳香气氛氲普熏十方一切宝鬘树雨大宝鬘处处垂下一切摩尼宝王树雨大摩尼宝遍布充满一切宝衣树雨种种色衣随其所应周匝敷布一切音乐树风动成音其音美妙过于天乐一切庄严具树各雨珍玩奇妙之物处处分布以为严饰其地清净无有高下于中具有百万殿堂大摩尼宝之所合成百万楼阁阎浮檀金以覆其上百万宫殿毗卢遮那摩尼宝间错庄严一万浴池众宝合成七宝栏楯周匝围绕七宝阶道四面分布八功德水湛然盈满其水香气如天栴檀金沙布底水清宝珠周遍间错凫雁孔雀俱枳罗鸟游戏其中出和雅音宝多罗树周匝行列覆以宝网垂诸金铃微风徐摇恒出美音施大宝帐宝树围绕建立无数摩尼宝幢光明普照百千由旬其中复有百万陂池黑栴檀泥凝积其底一切妙宝以为莲华敷布水上大摩尼华光色照耀园中复有广大宫殿名庄严幢海藏妙宝以为其地毗琉璃宝以为其柱阎浮檀金以覆其上光藏摩尼以为庄严无数宝王光焰炽然重楼挟阁种种庄饰阿卢那香王觉悟香王皆出妙香普熏一切其宫殿中复有无量宝莲华座周回布列所谓照耀十方摩尼宝莲华座毗卢遮那摩尼宝莲华座照耀世间摩尼宝莲华座妙藏摩尼宝莲华座师子藏摩尼宝莲华座离垢藏摩尼宝莲华座普门摩尼宝莲华座光严摩尼宝莲华座安住大海藏清净摩尼王宝莲华座金刚师子摩尼宝莲华座园中复有百万种帐所谓衣帐鬘帐香帐华帐枝帐摩尼帐真金帐庄严具帐音乐帐象王神变帐马王神变帐帝释所著摩尼宝帐如是等其数百万有百万大宝网弥覆其上所谓宝铃网宝盖网宝身网海藏真珠网绀琉璃摩尼宝网师子摩尼网月光摩尼网种种形像众香网宝冠网宝璎珞网如是等其数百万有百万大光明之所照耀所谓焰光摩尼宝光明日藏摩尼宝光明月幢摩尼宝光明香焰摩尼宝光明胜藏摩尼宝光明莲华藏摩尼宝光明焰幢摩尼宝光明大灯摩尼宝光明普照十方摩尼宝光明香光摩尼宝光明如是等其数百万常雨百万庄严具百万黑栴檀香出妙音声百万出过诸天曼陀罗华而以散之百万出过诸天璎珞以为庄严百万出过诸天妙宝鬘带处处垂下百万出过诸天众色妙衣百万杂色摩尼宝妙光普照百万天子欣乐瞻仰头面作礼百万采女于虚空中投身而下百万菩萨恭敬亲近常乐闻法。

　　第二见普庄严下见敬咨问中三初见次敬后咨问前中二先见依报殊胜有十事庄严一宝墙围绕二一切宝树下林树行列三其地下堂阁崇丽四一万浴池下浴沼清华五其中复有百万陂下映带池流六园中复有广大下严敷殿座即别明善友所坐先殿后座可知七园中复有下罗以帐网先帐后网八有百万大光下耀以光明九常雨下雨散杂严十百万天子下凡圣欣敬。

　　时休舍优婆夷坐真金座戴海藏真珠网冠挂出过诸天真金宝钏垂绀青发大摩尼网庄严其首师子口摩尼宝以为耳珰如意摩尼宝王以为璎珞一切宝网垂覆其身百千亿那由他众生曲躬恭敬东方有无量众生来诣其所所谓梵天梵众天大梵天梵辅天自在天乃至一切人及非人南西北方四维上下皆亦如是其有见此优婆夷者一切病苦悉得除灭离烦恼垢拔诸见刺摧障碍山入于无碍清净境界增明一切所有善根长养诸根入一切智慧门入一切总持门一切三昧门一切大愿门一切妙行门一切功德门皆得现前其心广大具足神通身无障碍至一切处尔时善财童子入普庄严园周遍观察见休舍优婆夷坐于妙座。

　　二时休舍下明见正报端严于中四一正报殊常二百千亿下十方云仰三其有见此下业用难测四尔时善财入下正见身仪。

　　往诣其所顶礼其足绕无数匝白言圣者我已先𤼵阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说。

　　二往诣其所下设敬三白言圣者下咨问法要文并可知。

　　休舍告言善男子我唯得菩萨一解脱门若有见闻忆念于我与我同住供给我者悉不唐捐。

　　第三休舍告言善男子下称赞授法略无称赞但有正示法界于中四一举法门体用二穷因浅深三显果久如四彰法名字今初分二先总举体用名下当显用约不空。

　　善男子若有众生不种善根不为善友之所摄受不为诸佛之所护念是人终不得见于我善男子其有众生得见我者皆于阿耨多罗三藐三菩提获不退转善男子东方诸佛常来至此处于宝座为我说法南西北方四维上下一切诸佛悉来至此处于宝座为我说法善男子我常不离见佛闻法与诸菩萨而共同住善男子我此大众有八万四千亿那由他皆在此园与我同行悉于阿耨多罗三藐三菩提得不退转其余众生住此园者亦皆普入不退转位。

　　二善男子若有下别明胜用于中三一明益物不空用先反后顺见皆不退者显若得方便至不退住故二善男子东方下诸佛被益用以与三宝同住故与我住皆悉不空三善男子我此下引证不空现与同住皆不退故亦表方便入俗则八万尘劳皆成波罗蜜故。

　　善财白言圣者𤼵阿耨多罗三藐三菩提心为久近耶答言善男子我忆过去于然灯佛所修行梵行恭敬供养闻法受持次前于离垢佛所出家学道受持正法次前于妙幢佛所次前于胜须弥佛所次前于莲华德藏佛所次前于毗卢遮那佛所次前于普眼佛所次前于梵寿佛所次前于金刚䐡佛所次前于婆楼那天佛所善男子我忆过去于无量劫无量生中如是次第三十六恒河沙佛所皆悉承事恭敬供养闻法受持净修梵行于此已往佛智所知非我能测善男子菩萨初𤼵心无有量充满一切法界故菩萨大悲门无有量普入一切世间故菩萨大愿门无有量究竟十方法界故菩萨大慈门无有量普覆一切众生故菩萨所修行无有量于一切刹一切劫中修习故菩萨三昧力无有量令菩萨道不退故菩萨总持力无有量能持一切世间故菩萨智光力无有量普能证入三世故菩萨神通力无有量普现一切刹网故菩萨辩才力无有量一音一切悉解故菩萨清净身无有量悉遍一切佛刹故。

　　二穷因浅深中先问后答答中二先约因缘答婆楼那者此云水也总三十六恒沙者近佛既多𤼵心已久而要言三十六者显己过前六位位位具修六度六六三十六皆是恒沙性德故云尔耳涅槃亦有此数后善男子菩萨初𤼵心下约心量答意显𤼵心称法界故亦等众生众生亦无初际从痴有爱而菩萨𤼵心痴爱无初心亦无终故(涅槃经中亦有此数者即第六经如来性品说四依义后经云迦叶菩萨白佛言世尊如是经典正法灭时正戒毁时非法增长时无如法众生时谁听受奉持读诵令其通利供养恭敬书写解说下取意引尔时佛赞迦叶善哉善哉善男子汝今善能问如是义善男子若有众生一恒河沙佛所𤼵菩提心乃能于恶世不谤是经不能为人分别广说若二恒河沙佛所发菩提心乃能于恶世不谤信乐受持读诵亦不能为人演说若三恒河沙佛所发菩提心具第二人德虽为人说未解深义若四恒河沙佛所发心亦具前德为他广说十六分中一分之义虽复演说亦不具足若五恒河沙佛所发心能广为人说十六分中八分之义若六恒河沙佛所发心能广为人说十六分中十二分之义若七恒河沙佛所发心为他广说十六分中十四分义若有于八恒河沙佛所发心然后乃能于恶世中不谤是法受持读诵书写经卷亦劝他人令得书写自能听受亦劝他人令得听受通利等然经但有积一至八三十六言乃是义取一上加二为三三上加三为六六上加四为十十上加五为十五十五上加六为二十一二十一上加七为二十八二十八上加八为三十六是前积于八人二三四等共为三十六也虽是义取理必应然)。

　　善财童子言圣者久如当得阿耨多罗三藐三菩提答言善男子菩萨不为教化调伏一众生故𤼵菩提心不为教化调伏百众生故𤼵菩提心乃至不为教化调伏不可说不可说转众生故𤼵菩提心不为教化一世界众生故𤼵菩提心乃至不为教化不可说不可说转世界众生故𤼵菩提心不为教化阎浮提微尘数世界众生故𤼵菩提心不为教化三千大千世界微尘数世界众生故𤼵菩提心乃至不为教化不可说不可说转三千大千世界微尘数世界众生故𤼵菩提心不为供养一如来故𤼵菩提心乃至不为供养不可说不可说转如来故𤼵菩提心不为供养一世界中次第兴世诸如来故𤼵菩提心乃至不为供养不可说不可说转世界中次第兴世诸如来故𤼵菩提心不为供养一三千大千世界微尘数世界中次第兴世诸如来故𤼵菩提心乃至不为供养不可说不可说转佛刹微尘数世界中次第兴世诸如来故发菩提心不为严净一世界故𤼵菩提心乃至不为严净不可说不可说转世界故𤼵菩提心不为严净一三千大千世界微尘数世界故𤼵菩提心乃至不为严净不可说不可说转三千大千世界微尘数世界故𤼵菩提心不为住持一如来遗法故𤼵菩提心乃至不为住持不可说不可说转如来遗法故𤼵菩提心不为住持一世界如来遗法故𤼵菩提心乃至不为住持不可说不可说转世界如来遗法故𤼵菩提心不为住持一阎浮提微尘数世界如来遗法故𤼵菩提心乃至不为住持不可说不可说转佛刹微尘数世界如来遗法故𤼵菩提心如是略说不为满一佛誓愿故不为往一佛国土故不为入一佛众会故不为持一佛法眼故不为转一佛法轮故不为知一世界中诸劫次第故不为知一众生心海故不为知一众生根海故不为知一众生业海故不为知一众生行海故不为知一众生烦恼海故不为知一众生烦恼习海故乃至不为知不可说不可说转佛刹微尘数众生烦恼习海故𤼵菩提心。

　　三显果久近中亦先问后答答中明无齐限故不应作久近之问文中三初反释无齐限于中先别明二十四句初八化生次六供佛次四严刹后六持法后如是略说下总显。

　　欲教化调伏一切众生悉无余故𤼵菩提心欲承事供养一切诸佛悉无余故𤼵菩提心欲严净一切诸佛国土悉无余故𤼵菩提心欲护持一切诸佛正教悉无余故𤼵菩提心欲成满一切如来誓愿悉无余故𤼵菩提心欲往一切诸佛国土悉无余故𤼵菩提心欲入一切诸佛众会悉无余故𤼵菩提心欲知一切世界中诸劫次第悉无余故𤼵菩提心欲知一切众生心海悉无余故𤼵菩提心欲知一切众生根海悉无余故𤼵菩提心欲知一切众生业海悉无余故𤼵菩提心欲知一切众生行海悉无余故𤼵菩提心欲灭一切众生诸烦恼海悉无余故𤼵菩提心欲拔一切众生烦恼习海悉无余故𤼵菩提心善男子取要言之菩萨以如是等百万阿僧祇方便行故𤼵菩提心。

　　二欲教化调伏一切众生下顺释无齐限亦有别有总可知。

　　善男子菩萨行普入一切法皆证得故普入一切刹悉严净故是故善男子严净一切世界尽我愿乃尽拔一切众生烦恼习气尽我愿乃满。

　　三善男子菩萨行普入下总结无尽此同初地十无尽句众生无尽故成佛无期若尔岂都无成耶因此略辨成不成义勒为四句一以向约因缘厚薄对今无尽则有始而无成此约悲门得果不舍因故二以称法界𤼵心故不见初相方为真成则无始而有终此约智说三悲智合明不坏相故不妨始终前后诸文其例非一四约称性之谈则无终无始故天女云但以世俗文字数故说有三世非谓菩提有去来今故下大愿精进夜神云不可以生死中长短劫数分别菩萨智轮等融斯四句无有障碍欲成即念念成常成常不成无有障碍(故天女云者即净名经前已引竟)。

　　善财童子言圣者此解脱名为何等答言善男子此解脱名离忧安隐幢。

　　四彰法名字先问后答答云离忧安隐幢者此有二义一以大悲高显所以称幢其有见者离业惑苦不退菩提是谓离忧安隐二者即智之悲涉苦安隐即悲之智多劫无忧双摧生死涅槃特出凡小之外故名幢矣。

　　善男子我唯知此一解脱门如诸菩萨摩诃萨其心如海悉能容受一切佛法如须弥山志意坚固不可动摇如善见药能除众生烦恼重病如明净日能破众生无明闇障犹如大地能作一切众生依处犹如好风能作一切众生义利犹如明灯能为众生生智慧光犹如大云能为众生雨寂灭法犹如净月能为众生放福德光犹如帝释悉能守护一切众生而我云何能知能说彼功德行。

　　第四谦己推胜可知。

　　善男子于此南方海潮之处有一国土名那罗素中有仙人名毗目瞿沙汝诣彼问菩萨云何学菩萨行修菩萨道。

　　第五指示后友中言海潮之处者但约大悲摄物无失受童真名故不异前处国名那罗素者此云不懒惰动刹持刹观刹诣刹无休息故仙人名毗目瞿沙者梵言犹略若具应云毗目多罗涅惧沙此翻名最上无恐怖声亦云毗沙摩此云无怖畏乌多罗此云上涅瞿婆此云出声二译大同谓常出增上无怖畏声安众生故彼住文云出广大遍满音以童真清洁无漏故寄仙人表之(彼住文云出广大遍满音者即胜进十法中之一句耳)。

　　时善财童子顶礼其足绕无数匝殷勤瞻仰悲泣流泪作是思惟得菩提难近善知识难遇善知识难得菩萨诸根难净菩萨诸根难值同行善知识难如理观察难依教修行难值遇出生善心方便难值遇增长一切智法光明难作是念已辞退而行。

　　尔时善财童子随顺思惟菩萨正教随顺思惟菩萨净行生增长菩萨福力心生明见一切诸佛心生出生一切诸佛心生增长一切大愿心生普见十方诸法心生明照诸法实性心生普散一切障碍心生观察法界无闇心生清净意宝庄严心生摧伏一切众魔心渐渐游行至那罗素国周遍推求毗目瞿沙。

　　第八毗目仙人寄童真住六段初依教趣求中初念前友教有十二句前二总明顺前解行后十依前增进胜心前四约福后六约智求友可知(寄童真住者心不生倒不起邪魔破菩提心故)。

　　见一大林阿僧祇树以为庄严所谓种种叶树扶疏布濩种种华树开敷鲜荣种种果树相续成熟种种宝树雨摩尼果大栴檀树处处行列诸沉水树常出好香悦意香树妙香庄严波咤罗树四面围绕尼拘律树其身耸擢阎浮檀树常雨甘果优钵罗华波头摩华以严池沼时善财童子见彼仙人在栴檀树下敷草而坐领徒一万或着鹿皮或着树皮或复编草以为衣服髻环垂鬓前后围绕。

　　第二见一大下见敬咨问中三先见次敬后咨问今初分二先见依报树名波吒罗者正如此方楸树尼拘律者如此方柳树子似枇杷余如音义后时善财童子见彼下见正报领徒一万者表万行故(正如此方楸𣗳甚有香气其华紫色如此方柳𣗳子似枇杷子承带如柿然其种类耐老诸𣗳中最能高大)。

　　善财见已往诣其所五体投地作如是言我今得遇真善知识善知识者则是趣向一切智门令我得入真实道故善知识者则是趣向一切智乘令我得至如来地故善知识者则是趣向一切智船令我得至智宝洲故善知识者则是趣向一切智炬令我得生十力光故善知识者则是趣向一切智道令我得入涅槃城故善知识者则是趣向一切智灯令我得见夷险道故善知识者则是趣向一切智桥令我得度险恶处故善知识者则是趣向一切智盖令我得生大慈凉故善知识者则是趣向一切智眼令我得见法性门故善知识者则是趣向一切智潮令我满足大悲水故作是语已从地而起绕无量匝合掌前住白言圣者我已先𤼵阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说。

　　二善财见已下设敬称赞于中三先身敬次言赞见夷险者涅槃为夷平生死为险难又二皆为险不住为夷余可知后作是语已下重明身敬将欲问故三白言圣者下咨问法要。

　　时毗目瞿沙顾其徒众而作是言善男子此童子已𤼵阿耨多罗三藐三菩提心善男子此童子普施一切众生无畏此童子普与一切众生利益此童子常观一切诸佛智海此童子欲饮一切甘露法雨此童子欲测一切广大法海此童子欲令众生住智海中此童子欲普𤼵起广大悲云此童子欲普雨于广大法雨此童子欲以智月普照世间此童子欲灭世间烦恼毒热此童子欲长含识一切善根时诸仙众闻是语已各以种种上妙香华散善财上投身作礼围绕恭敬作如是言今此童子必当救护一切众生必当除灭诸地狱苦必当永断诸畜生道必当转去阎罗王界必当关闭诸难处门必当干竭诸爱欲海必令众生永灭苦蕴必当永破无明黑暗必当永断贪爱系缚必以福德大轮围山围绕世间必以智慧大宝须弥显示世间必当出现清净智日必当开示善根法藏必使世间明识险易时毗目瞿沙告群仙言善男子若有能𤼵阿耨多罗三藐三菩提心必当成就一切智道此善男子已𤼵阿耨多罗三藐三菩提心当净一切佛功德地。

　　第三时毗目下称赞授法中二先称赞法器后正授法要今初中四一总赞𤼵心示徒众者令敬学故次善男子此童子下别赞𤼵心之相三时诸仙众下眷属敬赞言险易者易亦平也四时毗目下述赞结果。

　　时毗目瞿沙告善财童子言善男子我得菩萨无胜幢解脱善财白言圣者无胜幢解脱境界云何时毗目仙人即申右手摩善财顶执善财手即时善财自见其身往十方十佛刹微尘数世界中到十佛刹微尘数诸佛所见彼佛刹及其众会诸佛相好种种庄严亦闻彼佛随诸众生心之所乐而演说法一文一句皆悉通达各别受持无有杂乱亦知彼佛以种种解净治诸愿亦知彼佛以清净愿成就诸力亦见彼佛随众生心所现色相亦见彼佛大光明网种种诸色清净圆满亦知彼佛无碍智慧大光明力又自见身于诸佛所经一日夜或七日夜半月一月一年十年百年千年或经亿年或阿𢈔多亿年或那由他亿年或经半劫或经一劫百劫千劫或百千亿乃至不可说不可说佛刹微尘数劫尔时善财童子为菩萨无胜幢解脱智光明照故得毗卢遮那藏三昧光明为无尽智解脱三昧光明照故得普摄诸方陀罗尼光明为金刚轮陀罗尼门光明照故得极清净智慧心三昧光明为普门庄严藏般若波罗蜜光明照故得佛虚空藏轮三昧光明为一切佛法轮三昧光明照故得三世无尽智三昧光明。

　　第二时毗目瞿沙结善财下正授法要文中有六初示法名体童真净智变化自在高出功用之表所以名幢相惑不动故云无胜即此摧惑亦名幢义二善财白言下征其境界三时毗目下授令证知摩顶显加持之相执手表授与之义相摄有力故所见可知(执手表授与之义约教相说言相摄有力者约义理说上通诸教此在华严知识有力善财无力力摄无力故因知识令善财见善财有力则仙人无力力摄无力仙人所证善财皆得故互相摄有力)四尔时善财童子为菩萨无胜下得解脱益文有十句五对谓为五法照得五种益能照皆是无胜幢之别名然初对为总余四为别展转相生且初总对由见彼真智作用即知是法界体上寂而遍照故云三昧光明二即上所得三昧光明乃是能照之智作用无尽之寂照故得所照十方智总持之明鉴无遗三即上总持以智为体坚利圆满由得此故能令自心障净智明为寂照之光四得上净智般若则无行不严无德不备为庄严藏此光照心能照如来法性空中包含圆满正受现前五上虚空藏轮即一切佛法圆满寂照以此照心则智穷三世无尽法源此约展转释若约能照皆是总中别义则不相蹑义不异前而其所得即三昧中事(然初对下展转释则无胜幢之总为第一能益余四展转皆以所益转为能益三若约能照下就总别释无胜幢之总含于五义初之一能虽标总称即受别名故言能照皆是总中别义细寻可见)。

　　时彼仙人放善财手善财童子即自见身还在本处时彼仙人告善财言善男子汝忆念耶善财言唯此是圣者善知识力。

　　五时彼仙人放善财下明舍加持所作讫故还在本处者不移本处而遍十方处既还本时亦多劫未逾一日故近远无碍念劫圆融皆圆教善友法门之力是以善财一生能办多劫之行普贤位内或经不可说劫非但三祇皆法力加持不应以时以处定斯玄旨六时彼仙人告下明言承领可知(是以善财一生能办多劫之行者自善友力瞬息之间或有佛所见经不可说不可说佛刹微尘数劫修行不倦何得一生不经多劫仙人之力长短自在故如王质遇仙之棋才看斧柯烂已经三岁尚谓食顷既能以长为短亦能以短为长如周穆随于幻人虽经多年实唯瞬息故结云不应以长短之时广狭之处定其旨也)。

　　仙人言善男子我唯知此菩萨无胜幢解脱如诸菩萨摩诃萨成就一切殊胜三昧于一切时而得自在于一念顷出生诸佛无量智慧以佛智灯而为庄严普照世间一念普入三世境界分形遍往十方国土智身普入一切法界随众生心普现其前观其根行而为利益放净光明甚可爱乐而我云何能知能说彼功德行彼殊胜愿彼庄严刹彼智境界彼三昧所行彼神通变化彼解脱游戏彼身相差别彼音声清净彼智慧光明。

　　第四仙人言下谦己推胜。

　　善男子于此南方有一聚落名伊沙那有婆罗门名曰胜热汝诣彼问菩萨云何学菩萨行修菩萨道。

　　第五善男子于此下指示后友伊沙那者此云长直谓里巷径永表善知三际故长善知胜义故直婆罗门胜热者于五热中成胜行故表体烦恼热成胜德故不染烦恼成净行故(表善知三际故长善知胜义故直者即义引第九住文经云此菩萨善知十种法何等为十所谓善知诸众生受生善知诸业烦恼现起善知习气相续善知所行方便善知无量法善解诸威仪善知世界差别善知前际后际事善知演说世谛善知演说第一义释曰若克实取唯取第八及第十句若通相说除第十句余皆三际之法)。

　　时善财童子欢喜踊跃顶礼其足绕无数匝殷勤瞻仰辞退南行。

　　尔时善财童子为菩萨无胜幢解脱所照故。

　　第九胜热善友寄王子住义如前释文亦有六一依教趣入中二初证前后趣后前中二初显证所因(寄王子住者从法王教生于正解当绍佛位故)。

　　住诸佛不思议神力证菩萨不思议解脱神通智得菩萨不思议三昧智光明得一切时熏修三昧智光明得了知一切境界皆依想所住三昧智光明得一切世间殊胜智光明于一切处悉现其身以究竟智说无二无分别平等法以明净智普照境界凡所闻法皆能忍受清净信解于法自性决定明了心恒不舍菩萨妙行求一切智永无退转获得十力智慧光明勤求妙法常无厌足以正修行入佛境界出生菩萨无量庄严无边大愿悉已清净以无穷尽智知无边世界网以无怯弱心度无量众生海了无边菩萨诸行境界见无边世界种种差别见无边世界种种庄严入无边世界微细境界知无边世界种种名号知无边世界种种言说知无边众生种种解见无边众生种种行见无边众生成熟行见无边众生差别想念善知识渐次游行至伊沙那聚落。

　　后住诸佛下正明证益于中二先得自分益后求一切智下得胜进益及于趣后文并可知。

　　见彼胜热修诸苦行求一切智四面火聚犹如大山中有刀山高峻无极登彼山上投身入火时善财童子顶礼其足合掌而立作如是言圣者我已先𤼵阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说。

　　第二见彼胜热下见敬咨问中三先见苦行四面火聚者更加头上有日即五热炙身今但云四者四句般若皆烧惑薪故中有刀山者无分别智最居中道无不割故高而无上难可登故故智论云般若波罗蜜犹如大火聚四边不可取远离于四句四句即四边取则烧人离则成智又火有四义一烧烦恼薪二破无明闇三成熟善根四照现证理投身入火者从无分别智遍入四句皆无滞故又释刀是断德无不割故火是智德无不照故投身下者障尽证理故即刀山为能证火聚为所证故此火等即是法门不须别表现所用故称性事故此为甚深难解不可轻尔二敬三问文并可知(故智论云般若波罗蜜犹如大火聚即第二十论又释刀是断德等上唯就般若上说此下即二德涅槃刀山是解脱德火是般若德理即法身)。

　　婆罗门言善男子汝今若能上此刀山投身火聚诸菩萨行悉得清净。

　　第三婆罗门言下正示法界有六一示法劝修二疑惮不受三胜缘劝引四疑尽悔愆五诫劝见容六依教修证今初然刀山不可执火聚不可取若能不住无分别智遍入四句则远离四谤不滞空有何行不成所以要令入者破其见心令解菩萨深密法故顺相易解逆相难知故(今初以下䟽文有三一直消文意即就前约般若上说般若能成众行故)此中示于邪见无厌足王示瞋婆须蜜女示贪显三毒相并有正法故然有五义一当相即空空故是道非谓此三即是佛法诸部般若其文非一(此中下二通标三毒深玄之义诸部般若其文非一文中广说三毒四倒悉皆清净广说贪欲瞋痴性皆空寂)二约幻用摄生亦非即是如净名云行于非道先以欲钩牵后令入佛智等(如净名行于非道者即第二经佛道品文殊师利问维摩诘言菩萨云何通达佛道维摩诘言菩萨行于非道是为通达佛道又问云何行于非道通达佛道答曰菩萨行五无间而无恼恚至于地狱无诸罪垢至于畜生无有无明憍慢等过至于饿鬼而具足佛法乃至示行瞋恚而常悲愍皆言示行即幻用摄生又云云何为如来种文殊答云有身为种无明有爱为种食恚痴为种等结云六十二见一切烦恼皆是佛种曰何谓也答曰若见无为入正位者不能复发阿耨多罗三藐三菩提心譬如高源陆地不生莲华等皆菩萨幻用化生言先以欲钩牵者亦是此品净名答普现色身之要言也经云示受于五欲亦复现行禅令魔心愦乱不能得其便火中生莲华是可谓希有在欲而行禅希有亦如是或现作[婬-壬+(工/山)]女引诸好色者先以欲钩牵后令入佛道既言现作明知幻用)三在惑用心如俗流辈此在观心为道亦非即道(三在惑用心者以是俗流带妻挟子是其常业未能舍事事上用心令了性空但我妄念未得自在非以为是令惑渐薄便能远离上经亦云菩萨在家与妻子俱未曾暂舍一切智心等)四留惑润生长菩萨道亦非即是如净名云不入生死大海则不能得一切智宝等(四留惑润生出现已释净名不入生死大海此前喻云譬如不入大海不能得无价宝珠)五当相即道不同前四不思议故无行经云淫欲即是道恚痴亦复然如是三法中具一切佛法亦斯义矣(五当相即道是道体故理无二味故无有一法非佛法故不思议故者总相叹也不可作欲等思故引无行经文前曾一用取欲空性则用初义今取即道亦如智论第七喜根菩萨为于胜意菩萨而说偈言[婬-壬+(工/山)]欲即是道恚痴亦复然如是三事中无量诸佛道若有人分别[婬-壬+(工/山)]怒痴及道是人去佛远譬如天与地道及[婬-壬+(工/山)]怒痴是一法平等若人闻怖畏去佛道甚远竭法不生灭不能令心恼若人计吾我[婬-壬+(工/山)]将入恶道见有无异行是不离无有苦知有无等超胜成佛道都说七十余偈皆即道也喜根于今现在东方过十亿佛土作佛其国土亦号宝藏佛号光喻日月王文殊言胜意比丘我身是也尔时不信受无量苦佛问闻偈得何益答能毕众苦世世利根解深妙法等)。

　　时善财童子作如是念得人身难离诸难难得无难难得净法难得值佛难具诸根难闻佛法难遇善人难逢真善知识难受如理正教难得正命难随法行难此将非魔魔所使耶将非是魔险恶徒党诈现菩萨善知识相而欲为我作善根难作寿命难障我修行一切智道牵我令人诸恶道中欲障我法门障我佛法。

　　二时善财童子作如是下疑惮不受非惜身命恐失道缘示智未深故生此念文中先明道缘难具于中离诸难者非佛前后等得无难者非生聋等具诸根者谓信进等后此将非下正疑魔坏。

　　作是念时十千梵天在虚空中作如是言善男子莫作是念莫作是念今此圣者得金刚焰三昧光明𤼵大精进度诸众生心无退转欲竭一切贪爱海欲截一切邪见网欲烧一切烦恼薪欲照一切惑稠林欲断一切老死怖欲坏一切三世障欲放一切法光明善男子我诸梵天多着邪见皆悉自谓是自在者是能作者于世间中我是最胜见婆罗门五热炙身于自宫殿心不乐著于诸禅定不得滋味皆共来诣婆罗门所时婆罗门以神通力示大苦行为我说法能令我等灭一切见除一切慢住于大慈行于大悲起广大心𤼵菩提意常见诸佛恒闻妙法于一切处心无所碍。

　　三作是念时下胜缘劝引中有十三众各述曾为胜热化益故劝勿疑初一即色界梵天多是初禅文中有三一总劝莫疑二今此下彰其本意智慧坚利犹如金刚烧诸惑薪𤼵诸智焰烧而常寂为三昧光三善男子下自述蒙益梵王最初生此余众念而后生故生邪见。

　　复有十千诸魔在虚空中以天摩尼宝散婆罗门上告善财言善男子此婆罗门五热炙身时其火光明映夺于我所有宫殿诸庄严具皆如聚墨令我于中不生乐着我与眷属来诣其所此婆罗门为我说法令我及余无量天子诸天女等皆于阿耨多罗三藐三菩提得不退转复有十千自在天王于虚空中各散天华作如是言善男子此婆罗门五热炙身时其火光明映夺我等所有宫殿诸庄严具皆如聚墨令我于中不生爱着即与眷属来诣其所此婆罗门为我说法令我于心而得自在于烦恼中而得自在于受生中而得自在于诸业障而得自在于诸三昧而得自在于庄严具而得自在于寿命中而得自在乃至能于一切佛法而得自在复有十千化乐天王于虚空中作天音乐恭敬供养作如是言善男子此婆罗门五热炙身时其火光明照我宫殿诸庄严具及诸采女能令我等不受欲乐不求欲乐身心柔软即与众俱来诣其所时婆罗门为我说法能令我等心得清净心得明洁心得纯善心得柔软心生欢喜乃至令得清净十力清净之身生无量身乃至令得佛身佛语佛声佛心具足成就一切智智复有十千兜率天王天子天女无量眷属于虚空中雨众妙香恭敬顶礼作如是言善男子此婆罗门五热炙身时令我等诸天及其眷属于自宫殿无有乐着共诣其所闻其说法能令我等不贪境界少欲知足心生欢喜心得充满生诸善根𤼵菩提心乃至圆满一切佛法复有十千三十三天并其眷属天子天女前后围绕于虚空中雨天曼陀罗华恭敬供养作如是言善男子此婆罗门五热炙身时令我等诸天于天音乐不生乐着共诣其所时婆罗门为我等说一切诸法无常败坏令我舍离一切欲乐令我断除憍慢放逸令我爱乐无上菩提又善男子我当见此婆罗门时须弥山顶六种震动我等恐怖皆𤼵菩提心坚固不动。

　　次五欲天。

　　复有十千龙王所谓伊那跋罗龙王难陀优波难陀龙王等于虚空中雨黑栴檀无量龙女奏天音乐雨天妙华及天香水恭敬供养作如是言善男子此婆罗门五热炙身时其火光明普照一切诸龙宫殿令诸龙众离慹沙怖金翅鸟怖灭除瞋恚身得清凉心无垢浊闻法信解厌恶龙趣以至诚心悔除业障乃至𤼵阿耨多罗三藐三菩提意住一切智复有十千夜叉王于虚空中以种种供具恭敬供养此婆罗门及以善财作如是言善男子此婆罗门五热炙身时我及眷属悉于众生𤼵慈愍心一切罗刹鸠槃茶等亦生慈心以慈心故于诸众生无所恼害而来见我我及彼等于自宫殿不生乐着即与共俱来诣其所时婆罗门即为我等如应说法一切皆得身心安乐又令无量夜叉罗刹鸠槃茶等𤼵于无上菩提之心复有十千乾闼婆王于虚空中作如是言善男子此婆罗门五热炙身时其火光明照我宫殿悉令我等受不思议无量快乐是故我等来诣其所此婆罗门为我说法能令我等于阿耨多罗三藐三菩提得不退转复有十千阿修罗王从大海出住在虚空舒右膝轮合掌前礼作如是言善男子此婆罗门五热炙身时我阿修罗所有宫殿大海大地悉皆震动令我等舍憍慢放逸是故我等来诣其所从其闻法舍离谄诳安住忍地坚固不动圆满十力复有十千迦楼罗王勇力持王而为上首化作外道童子之形于虚空中唱如是言善男子此婆罗门五热炙身时其火光明照我宫殿一切震动皆悉恐怖是故我等来诣其所时婆罗门即为我等如应说法令修习大慈称赞大悲度生死海于欲泥中拔济众生叹菩提心起方便智随其所宜调伏众生复有十千紧那罗王于虚空中唱如是言善男子此婆罗门五热炙身时我等所住宫殿诸多罗树诸宝铃网诸宝缯带诸音乐树诸妙宝树及诸乐器自然而出佛声法声及不退转菩萨僧声愿求无上菩提之声云某方某国有某菩萨𤼵菩提心某方某国有某菩萨修行苦行难舍能舍乃至清净一切智行某方某国有某菩萨往诣道场乃至某方某国有某如来作佛事已而般涅槃善男子假使有人以阎浮提一切草木末为微尘此微尘数可知边际我宫殿中宝多罗树乃至乐器所说菩萨名如来名所𤼵大愿所修行等无有能得知其边际善男子我等以闻佛声法声菩萨僧声生大欢喜来诣其所时婆罗门即为我等如应说法令我及余无量众生于阿耨多罗三藐三菩提得不退转。

　　次六杂类。

　　复有无量欲界诸天于虚空中以妙供具恭敬供养唱如是言善男子此婆罗门五热炙身时其火光明照阿鼻等一切地狱诸所受苦悉令休息我等见此火光明故心生净信以信心故从彼命终生于天中为知恩故而来其所恭敬瞻仰无有厌足时婆罗门为我说法令无量众生𤼵菩提心。

　　十三欲界诸天众然此欲界即是一类从地狱出者义通六天及前夜摩四天王前所不列皆在其中。

　　尔时善财童子闻如是法心大欢喜于婆罗门所𤼵起真实善知识心头顶礼敬唱如是言我于大圣善知识所生不善心唯愿圣者容我悔过。

　　第四尔时善财闻如是下疑尽悔愆。

　　时婆罗门即为善财而说颂言。

　　若有诸菩萨顺善知识教一切无疑惧安住心不动当知如是人必获广大利坐菩提树下成于无上觉。

　　第五时婆罗下诫劝见容上疑为拣其真伪此劝为显其实德。

　　魔亦能为现劝何故闻即疑除以此善友前友指来况劝中正说非魔能作善财亦得超魔之眼故若尔何以生疑以显法故如第八地中佛之七劝纵佛不劝岂容趣寂又为后代之轨令审察故。

　　尔时善财童子即登刀山自投火聚未至中间即得菩萨善住三昧才触火焰又得菩萨寂静乐神通三昧善财白言甚奇圣者如是刀山及大火聚我身触时安隐快乐。

　　第六尔时善财下依教修证于中二初正修证未至得善住三昧者上不依山下不依火正处于空即显般若离于二边无所住故名为善住寂静乐神通三昧者亲证般若实体即性净涅槃故云寂静乐而大用无涯故云神通触者亲证也故净名云受诸触如智证二善财白言下自陈所得显后得起说(故净名云受诸触如智证者即迦叶章中谓智证实相则触而非触触而非触受触当然心境两𡨋名为亲证)。

　　时婆罗门告善财言善男子我唯得此菩萨无尽轮解脱如诸菩萨摩诃萨大功德焰能烧一切众生见惑令无有余必不退转无穷尽心无懈怠心无怯弱心发如金刚藏那罗延心疾修诸行无迟缓心愿如风轮普持一切精进大誓皆无退转而我云何能知能说彼功德行。

　　第四谦己推胜谦己中云无尽轮者有二义一智轮摧惑照其本源无可尽故二反照智用用周法界无有尽故圆转不已所以名轮推胜可知。

　　善男子于此南方有城名师子奋迅中有童女名曰慈行汝诣彼问菩萨云何学菩萨行修菩萨道。

　　第五指示后友师子奋迅者师子幢王所居表振动照耀住持世界自在无畏故慈行童女者知众生根令其调伏慈为行故智中生悲便能处世无染是谓童女以学如来十种智故(表振动等者彼经云佛子云何为菩萨灌顶住此菩萨成就十种智何者为十所谓振动无数世界二照耀三住持四往诣五严净上四皆同初句六开示无数众生七观察无数众生八知无数众生根九令无数众生趣入十令无量众生调伏今以无畏贯斯十句)。

　　时善财童子顶礼其足绕无数匝辞退而去。

　　大方广佛华严经䟽钞会本第六十四

　　音释

　　氛氲

　　(氛抚文切氲于云切氛氲香气也)。

　　凫

　　(逄夫切野鹜也)。

　　绀

　　(古暗切深青含赤色也)。

　　珰

　　(都郎切充耳珠也)。

　　䐡

　　(徂奚切肚脐也)。

　　耸擢

　　(耸息拱切高耸也擢直角切拔出也)。

　　翅

　　(欠利切金翅鸟名)。

　　恶

　　(乌路切憎也)。

　　谄诳

　　(谄丑琰切䛕也诳古况切诈也)。

　　枇杷

　　(枇婢脂切杷步牙切)。

　　楸

　　(此由切梓属)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第六十五　翦七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子于善知识所起最极尊重心生广大清净解常念大乘专求佛智愿见诸佛观法境界无障碍智常现在前决定了知诸法实际常住际一切三世诸刹那际如虚空际无二际一切法无分别际一切义无障碍际一切劫无失坏际一切如来无际之际于一切佛心无分别破众想网离诸执着不取诸佛众会道场亦不取佛清净国土知诸众生皆无有我知一切声悉皆如响知一切色悉皆如影。

　　第十慈行童女寄灌顶住(寄灌顶住从前观空得无生心最为上首诸佛法水灌其顶故)文六同前初依教趣求中二先修入前教于中初二句重友解生次二句念乘思佛次观法下智证实际初句能观智现决定下所证穷极后于一切佛下离障自在。

　　渐次南行至师子奋迅城周遍推求慈行童女闻此童女是师子幢王女五百童女以为侍从住毗卢遮那藏殿于龙胜栴檀足金线网天衣座上而说妙法。

　　二渐次下趣求后友于中初至处次闻名五百为侍者以一期位满总摄五位十十法门互相涉入之法而相应故。

　　善财闻已诣王宫门求见彼女见无量众来入宫中善财问言诸人今者何所往诣咸报之言我等欲诣慈行童女听受妙法善财童子即作是念此王宫门既无限碍我亦应入善财入已见毗卢遮那藏殿玻璃为地琉璃为柱金刚为壁阎浮檀金以为垣墙百千光明而为窗牖阿僧祇摩尼宝而庄校之宝藏摩尼镜周匝庄严以世间最上摩尼宝而为庄饰无数宝网罗覆其上百千金铃出妙音声有如是等不可思议众宝严饰其慈行童女皮肤金色眼绀紫色发绀青色以梵音声而演说法。

　　第二善财闻已下见敬咨问中亦三初见中先明远见表得门未证故后善财入已下亲睹依正等。

　　善财见已顶礼其足绕无数匝合掌前住作如是言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说。

　　二敬三问并可知。

　　时慈行童女告善财言善男子汝应观我宫殿庄严善财顶礼周遍观察见一一壁中一一柱中一一镜中一一相中一一形中一一摩尼宝中一一庄严具中一一金铃中一一宝树中一一宝形像中一一宝璎珞中悉见法界一切如来从初发心修菩萨行成满大愿具足功德成等正觉转妙法轮乃至示现入于涅槃如是影像靡不皆现如净水中普见虚空日月星宿所有众像如此皆是慈行童女过去世中善根之力。

　　第三时慈行童女下正示法界中二一令观亲证并依中见正小大念劫皆无碍等十住位终故约报显。

　　尔时善财童子忆念所见诸佛之相合掌瞻仰慈行童女尔时童女告善财言善男子此是般若波罗蜜普庄严门我于三十六恒河沙佛所求得此法彼诸如来各以异门令我入此般若波罗蜜普庄严门一佛所演余不重说。

　　二尔时善财下以言显发于中二先显法名因后彰法胜用前中初善财默请后童女言答答中初示名名般若普庄严者有二义一由般若照一切法依中有正一中有多故所得依无所不现般若中云了色是般若一切法趣色即其义矣二由能证般若已具诸度庄严故所证所成亦庄严无尽次下显因云彼诸如来各以异门令我入此即其义也总摄三十六恒沙之别归于普门则一严一切严故名普严言三十六恒沙者住位既满则六度之中一一具六故为三十六皆恒沙性德本觉中来故云佛所求得(般若等者即大品经意具历诸法且初历五蕴云了色是般若一切法趣色色尚不可得云何当有趣非趣如是具历诸法皆然若般若意似当诸法之性不异色性故皆趣色色不可得当相性空既无所趣安有能趣若智者意一切法趣色是假观色尚不可得是空观云何当有趣非趣即中道观今䟽用意但要初句以取色性为诸法依以性普𠬧故皆趣色则一色中具一切法是事事无碍之意故随一法皆𠬧法界故得依果一一境中具诸庄严则庄严属果以果詺因名普庄严第二意即因自庄严言三十六下但约表义若约事释如休舍处)。

　　善财白言圣者此般若波罗蜜普庄严门境界云何童女答言善男子我入此般若波罗蜜普庄严门随顺趣向思惟观察忆持分别时得普门陀罗尼百万阿僧祇陀罗尼门皆悉现前。

　　二善财白言下显法胜用先问后答答中先总后所谓下别总中初明修习契证相应后得普门下总明所得业用陀罗尼以智为体由得般若普严故能总持万法一持一切持故云普门以圆融十住亦同十地所得无量百千阿僧祇陀罗尼门又彼总此别但举一持余三昧等略而不说(又彼总此别者谓地经之中但云无量百千阿僧祇陁罗尼门解脱门三昧门亦然设有列者但列其十今有一百一十八门总持故云别也)。

　　所谓佛刹陀罗尼门佛陀罗尼门法陀罗尼门众生陀罗尼门过去陀罗尼门未来陀罗尼门现在陀罗尼门常住际陀罗尼门。

　　福德陀罗尼门福德助道具陀罗尼门智慧陀罗尼门智慧助道具陀罗尼门诸愿陀罗尼门分别诸愿陀罗尼门集诸行陀罗尼门清净行陀罗尼门圆满行陀罗尼门。

　　业陀罗尼门业不失坏陀罗尼门业流注陀罗尼门业所作陀罗尼门舍离恶业陀罗尼门修习正业陀罗尼门业自在陀罗尼门善行陀罗尼门持善行陀罗尼门。

　　三昧陀罗尼门随顺三昧陀罗尼门观察三昧陀罗尼门三昧境界陀罗尼门从三昧起陀罗尼门神通陀罗尼门。

　　心海陀罗尼门种种心陀罗尼门直心陀罗尼门照心稠林陀罗尼门调心清净陀罗尼门。

　　知众生所从生陀罗尼门知众生烦恼行陀罗尼门知烦恼习气陀罗尼门知烦恼方便陀罗尼门知众生解陀罗尼门知众生行陀罗尼门知众生行不同陀罗尼门知众生性陀罗尼门知众生欲陀罗尼门知众生想陀罗尼门。

　　普见十方陀罗尼门说法陀罗尼门大悲陀罗尼门大慈陀罗尼门寂静陀罗尼门言语道陀罗尼门方便非方便陀罗尼门随顺陀罗尼门差别陀罗尼门普入陀罗尼门无碍际陀罗尼门普遍陀罗尼门佛法陀罗尼门菩萨法陀罗尼门声闻法陀罗尼门独觉法陀罗尼门世间法陀罗尼门。

　　世界成陀罗尼门世界坏陀罗尼门世界住陀罗尼门净世界陀罗尼门垢世界陀罗尼门于垢世界现净陀罗尼门于净世界现垢陀罗尼门纯垢世界陀罗尼门纯净世界陀罗尼门平坦世界陀罗尼门不平坦世界陀罗尼门覆世界陀罗尼门因陀罗网世界陀罗尼门世界转陀罗尼门知依想住陀罗尼门细入粗陀罗尼门粗入细陀罗尼门。

　　见诸佛陀罗尼门分别佛身陀罗尼门佛光明庄严网陀罗尼门佛圆满音陀罗尼门佛法轮陀罗尼门成就佛法轮陀罗尼门差别佛法轮陀罗尼门无差别佛法轮陀罗尼门解释佛法轮陀罗尼门转佛法轮陀罗尼门能作佛事陀罗尼门分别佛众会陀罗尼门入佛众会海陀罗尼门普照佛力陀罗尼门诸佛三昧陀罗尼门诸佛三昧自在用陀罗尼门诸佛所住陀罗尼门诸佛所持陀罗尼门诸佛变化陀罗尼门佛知众生心行陀罗尼门诸佛神通变现陀罗尼门住兜率天宫乃至示现入于涅槃陀罗尼门利益无量众生陀罗尼门入甚深法陀罗尼门入微妙法陀罗尼门。

　　菩提心陀罗尼门起菩提心陀罗尼门助菩提心陀罗尼门诸愿陀罗尼门诸行陀罗尼门神通陀罗尼门出离陀罗尼门总持清净陀罗尼门智轮清净陀罗尼门智慧清净陀罗尼门菩提无量陀罗尼门自心清净陀罗尼门。

　　二别显中有百一十入门略分十位初八总知依正理事持二福德下九门明愿行持三业下九门明业持四三昧下六门明正受体用持五心海下五门染净诸心持六知众生下十门知所化持七普见十方下十七门知能化持八世界成下十七门明知刹海自在持于中言世界转者晋经云回转世界九见诸佛下二十五门知佛海自在持十菩提心下十二门明菩提因果持自心清净即性净菩提总摄诸门不出于此。

　　善男子我唯知此般若波罗蜜普庄严门。

　　如诸菩萨摩诃萨其心广大等虚空界入于法界福德成满住出世法远世间行智眼无翳普观法界慧心广大犹如虚空一切境界悉皆明见获无碍地大光明藏善能分别一切法义行于世行不染世法能益于世非世所坏普作一切世间依止普知一切众生心行随其所应而为说法于一切时恒得自在而我云何能知能说彼功德行。

　　第四谦己推胜可知。

　　善男子于此南方有一国土名为三眼彼有比丘名曰善见汝诣彼问菩萨云何学菩萨行修菩萨道。

　　第五指示后友国名三眼者施为行首复开导自他如目导余根故名为眼财施无著成于慧眼无畏之施成于慈眼法施开于法眼故复云三用上三眼见无不善又施行内成胜报外现见者皆善故出住之行故以出家表之又行本令物得出离故。

　　时善财童子顶礼其足绕无数匝恋慕瞻仰辞退而行。

　　上明十住竟。

　　尔时善财童子思惟菩萨所住行甚深思惟菩萨所证法甚深思惟菩萨所入处甚深思惟众生微细智甚深思惟世间依想住甚深思惟众生所作行甚深思惟众生心流注甚深思惟众生如光影甚深思惟众生名号甚深思惟众生言说甚深思惟庄严法界甚深思惟种植业行甚深思惟业庄饰世间甚深。

　　大文第三善见已下有十善友寄十行位位各一人初善见比丘寄欢喜行(寄欢喜行者施随自他故名欢喜)文亦具六初依教趣求中亦二先念前友教中有十三句初总余别别分为三初二约菩萨论深一所证法界即事而真故二入菩萨地智唯证相应故(初二约菩萨者理智一对)次有七句约众生辨深一报类难知故(一报类难知者如回向品说)二妄想为因即无性故(二妄想为因即无性者妄想为因释依想住即无性言释于甚深故楞伽云前圣所知转相传授妄想无性斯为自觉圣智之境故甚深也)三染分行业唯佛知故(三染分行业等者以约众生故如一孔雀毛一切种因相等)四感异熟识若种若现恒转如流不可知故(四感异熟识者行相深细故经云阿陁那识甚深细等亦如楞伽上中下修照见自心生灭流注又经云诸识有二种生谓流注生相生有二种住谓流注住相住有二种灭谓流注灭相灭古同释云流注是八识相续然相有三种已如前引今此即刹那流注与上照见自心生灭流注义相符也若常照之见其无性即自觉圣智故)五所变影像若内若外缘无性故(五所变影像等者相分即是影像第八缘三种境境即相分谓种子根身即内境也器世间即外境也变现心所等皆是内也色为二所现影亦通内外外即五尘内即五根)六名无得物之功而不失所名之物故(六名无得物之功已见上文)七文字言说皆解脱故(七文字言说皆解脱故者即净名中天女折身子已如前引)后三句合辨前文一染净二分皆严法界而无严故二十二分业不相知故三各自庄饰净染世间果报无失即同真故总上二分皆是般若波罗蜜普庄严故所以思之(皆严法界而无严者故金刚云庄严佛土即非庄严是名庄严谓虽复庄严无能严心则称实理事理无碍方真严也总上二分下结法所属)。

　　渐次游行至三眼国于城邑聚落村邻市肆川原山谷一切诸处周遍求觅善见比丘。

　　二趣求后友于市肆等处处求者显随缘造修无不在故。

　　见在林中经行往返壮年美貌端正可喜其发绀青右旋不乱顶有肉髻皮肤金色颈文三道额广平正眼目修广如青莲华唇口丹洁如频婆果胸摽卍字七处平满其臂纤长其指网缦手足掌中有金刚轮其身殊妙如净居天上下端直如尼拘陀树诸相随好悉皆圆满如雪山王种种严饰目视不瞬圆光一寻。

　　第二见在林中下见敬咨问中先见次敬后问见中三先见身胜相见在林者行之初故同佛相者如说修行顺佛果故于中七处平满者两手两足两肩及项言其身殊妙如净居天者准晋经即师子上身相矣上下端直如尼拘陀树者准晋经云其身圆满如尼俱陀树此则但是一相言诸相随好者上但列十四故总结之目视不瞬圆光一寻复是二相都列十六耳余至瞿波处释(此则但是一相者以晋经合其身殊妙属后尼拘拖故今经二相彼但成一然如尼俱陁者其枝横布与上耸相称非如建木一向直耸非如傍覆一向婆娑故云上下端直若顺𣗳相圆满最妙此明不长不短如人横寻与身相称七尺之人寻亦七尺此为福相)。

　　智慧广博犹如太海于诸境界心无所动若沈若举若智非智动转戏论一切皆息得佛所行平等境界大悲教化一切众生心无暂舍为欲利乐一切众生为欲开示如来法眼为践如来所行之道不迟不速审谛经行。

　　二智慧下明其心相即止观双运止过则沉智过则举不沉不举则正受现前不智不愚则双契中道起念止观皆成动转双非再遣未离戏论虽止观双运而无心寂照则一切皆息为践如来所行之道随所履道即是法门(明其心相者然世之相亦有三类一色相二声相三心相心相最胜然可修成含弘仁惠是胜相也今此正明菩萨心相言即止观双运者经初二句标示止观初智慧为观后于诸境下即止从止过下释若沉若举已下经然沉举略有二种一昏沉掉举此相即粗亦所不论二细沉举即如䟽辨若静无遗照动不离寂则是双行不沉不举故云正受现前然经一切皆息总该上四而䟽释之四对别显上释第一若沉若举竟二不智不愚则双契中道者即取下皆息该此名不智不愚若智牒前观也非智牒前止也今由皆息则止观两亡为真止观方契中道三起念下释动转皆息若有止观即为动转今由两亡故无动转四双非下释戏论字言双非者非止非观斯则第四戏论谤也再遣者又亡双非谓非非止观等由迹不忘如楔出楔故并戏论今云皆息戏论自亡上但遮过从得佛下显其成德故虽止观双运而无心寂照等双运即为双照无心即为双遮遮照同时互融平等即是如如平等之境)。

　　无量天龙夜叉乾闼婆阿修罗迦楼罗紧那罗摩睺罗伽释梵护世人与非人前后围绕主方之神随方回转引导其前足行诸神持宝莲华以承其足无尽光神舒光破闇阎浮幢林神雨众杂华不动藏地神现诸宝藏普光明虚空神庄严虚空成就德海神雨摩尼宝无垢藏须弥山神头顶礼敬曲躬合掌无碍力风神雨妙香华春和主夜神庄严其身举体投地常觉主昼神执普照诸方摩尼幢住在虚空放大光明。

　　三无量下明诸侍从不无表法恐繁不说。

　　时善财童子诣比丘所顶礼其足曲躬合掌白言圣者我已先发阿耨多罗三藐三菩提心求菩萨行我闻圣者善能开示诸菩萨道愿为我说菩萨云何学菩萨行云何修菩萨道。

　　敬问可知。

　　善见答言善男子我年既少出家又近我此生中于三十八恒河沙佛所净修梵行或有佛所一日一夜净修梵行或有佛所七日七夜净修梵行或有佛所半月一月一岁百岁万岁亿岁那由他岁乃至不可说不可说岁或一小劫或半大劫或一大劫或百大劫乃至不可说不可说大劫听闻妙法受行其教庄严诸愿入所证处净修诸行满足六种波罗蜜海亦见彼佛成道说法各各差别无有杂乱住持遗教乃至灭尽亦知彼佛本所兴愿以三昧愿力严净一切诸佛国土以入一切行三昧力净修一切诸菩萨行以普贤乘出离力清净一切佛波罗蜜。

　　第三善见答下正示法界中二初示依缘得法后又善男子下显法业用今初分三初总序初入行位故云年少创离十住之家名为出家又近言我此生者略有二义一念劫圆融故如毗目处说二显入解行生非见闻生故供三十八恒沙者过前位故次或有下明所修时分后听闻下所作成益于中初自修愿智行次见果用后知佛修因。

　　又善男子我经行时一念中一切十方皆悉现前智慧清净故一念中一切世界皆悉现前经过不可说不可说世界故一念中不可说不可说佛刹皆悉严净成就大愿力故一念中不可说不可说众生差别行皆悉现前满足十力智故一念中不可说不可说诸佛清净身皆悉现前成就普贤行愿力故一念中恭敬供养不可说不可说佛刹微尘数如来成就柔软心供养如来愿力故一念中领受不可说不可说如来法得证阿僧祇差别法住持法轮陀罗尼力故一念中不可说不可说菩萨行海皆悉现前得能净一切行如因陀罗网愿力故一念中不可说不可说诸三昧海皆悉现前得于一三昧门入一切三昧门皆令清净愿力故一念中不可说不可说诸根海皆悉现前得了知诸根际于一根中见一切根愿力故一念中不可说不可说佛刹微尘数时皆悉现前得于一切时转法轮众生界尽法轮无尽愿力故一念中不可说不可说一切三世海皆悉现前得了知一切世界中一切三世分位智光明愿力故。

　　二显法业用中有十二句各先辨业用后出所由然不出愿智行如文思之总云一念者以得无依无念智故无法不现。

　　善男子我唯知此菩萨随顺灯解脱门如诸菩萨摩诃萨如金刚灯于如来家真正受生具足成就不死命根常然智灯无有尽灭其身坚固不可沮坏现于如幻色相之身如缘起法无量差别随众生心各各示现形貌色相世无伦匹毒刃火灾所不能害如金刚山无能坏者降伏一切诸魔外道其身妙好如真金山于天人中最为殊特名称广大靡不闻知观诸世间咸对目前演深法藏如海无尽放大光明普照十方若有见者必破一切障碍大山必拔一切不善根本必令种植广大善根如是之人难可得见难可出世而我云何能知能说彼功德行。

　　第四谦己推胜中谦己结前名随顺灯者用无念之真智顺法顺机无不照故后如诸下推胜中初句为总亦别显家族胜上但云灯照未必常故今推之明金刚智灯亲证真如为真正生则常照矣不同解行生也二报命胜由所证常故即金刚义三内智胜如于所证无尽灭故即是灯义四报体胜法性成身相不迁故亦金刚义五现于下明业用胜即对上随顺义以是即体之用故皆不可坏余并可知指示后友次文当说。

　　善男子于此南方有一国土名曰名闻于河渚中有一童子名自在主汝诣彼问菩萨云何学菩萨行修菩萨道。

　　时善财童子为欲究竟菩萨勇猛清净之行欲得菩萨大力光明欲修菩萨无胜无尽诸功德行欲满菩萨坚固大愿欲成菩萨广大深心欲持菩萨无量胜行于菩萨法心无厌足愿入一切菩萨功德欲常摄御一切众生欲超生死稠林旷野于善知识常乐见闻承事供养无有厌倦顶礼其足绕无量匝殷勤瞻仰辞退而去。

　　尔时善财童子受善见比丘教已忆念诵持思惟修习明了决定于彼法门而得悟入天龙夜叉乾闼婆众前后围绕向名闻国周遍求觅自在主童子时有天龙乾闼婆等于虚空中告善财言善男子今此童子在河渚上。

　　第二自在主寄饶益行(寄饶益行者三聚净戒能益自他故云饶益)初依教趣求国曰名闻者能持净戒现世果故河渚上者若持净戒生死爱河不漂溺故又无量福河常流注故童子自在主者三业无非六根离过故得自在则戒为主矣戒净无染故云童子(能持净戒现世果故者戒经云明人能护戒能得三种乐名誉及利养死得生天上福河常流注者不持戒者可犯之境皆有犯分由持戒故于无𥁞境皆发胜福故)。

　　尔时善财即诣其所见此童子十千童子所共围绕聚沙为戏善财见已顶礼其足绕无量匝合掌恭敬却住一面白言圣者我已先发阿耨多罗三藐三菩提心而未知菩萨云何学菩萨行云何修菩萨道愿为解说。

　　第二尔时善财下见敬咨问中见聚沙者恒沙功德由戒积集故。

　　自在主言善男子我昔曾于文殊师利童子所修学书数算印等法即得悟入一切工巧神通智法门。

　　第三自在主言下正示法界于中二初举法门名体二善男子我因下明业用今初文殊所学者有智能护戒故书者能诠止作分明故数者表四重十重乃至三千威仪八万细行故算者一一之因感几何果故印者持犯善恶感果决定故等者等余医方成五明故上明所学下辨所悟工巧神通皆智所为故亦表修戒发定慧故(有智能护戒者文殊主智故此言亦是戒经云当观如是处有智勤护戒戒净有智慧便得第一道释曰上二句以智为因下二句是智之果四重十重者四重通二乘别解脱戒十重已下大乘四重通亦唯大故弥勒受戒羯摩但受四不可过谓十重之中最后四戒谓悭瞋赞毁及谤三宝故成五明者五明在下业中上之诸名然但是声明中义并如五地今当略释)。

　　善男子我因此法门故得知世间书数算印界处等法亦能疗治风痫消瘦鬼魅所著如是所有一切诸病亦能造立城邑聚落园林台观宫殿屋宅种种诸处亦善调炼种种仙药亦善营理田农商贾一切诸业取舍进退咸得其所又善别知众生身相作善作恶当生善趣当生恶趣此人应得声闻乘道此人应得缘觉乘道此人应入一切智地如是等事皆悉能知亦令众生学习此法增长决定究竟清净善男子我亦能知菩萨算法所谓一百洛叉为一俱胝俱胝俱胝为一阿𢈔多阿𢈔多阿𢈔多为一那由他那由他那由他为一频婆罗频婆罗频婆罗为一矜羯罗广说乃至优钵罗优钵罗为一波头摩波头摩波头摩为一僧祇僧祇僧祇为一趣趣趣为一喻喻喻为一无数无数无数为一无数转无数转无数转为一无量无量无量为一无量转无量转无量转为一无边无边无边为一无边转无边转无边转为一无等无等无等为一无等转无等转无等转为一不可数不可数不可数为一不可数转不可数转不可数转为一不可称不可称不可称为一不可称转不可称转不可称转为一不可思不可思不可思为一不可思转不可思转不可思转为一不可量不可量不可量为一不可量转不可量转不可量转为一不可说不可说不可说为一不可说转不可说转不可说转为一不可说不可说此又不可说不可说为一不可说不可说转善男子我以此菩萨算法算无量由旬广大沙聚悉知其内颗粒多少亦能算知东方所有一切世界种种差别次第安住南西北方四维上下亦复如是亦能算知十方所有一切世界广狭大小及以名字其中所有一切劫名一切佛名一切法名一切众生名一切业名一切菩萨名一切谛名皆悉了知。

　　二明业用中三初总明次亦能疗下杂辨诸明三善男子下广显知算于中初辨能算之数后善男子我以此下算彼所算余三段可知(二明业用中三初总明者此之总文亦即声明书即声明中法施设建立名句文身等故其数算印即声明数施设建立通治取与中生疑障其界处等法即是因明故新经云种种智论名是论体即言论诤论等杂辨诸者即余三明一即医方明于中风痫消瘦是病相鬼魅所着亦是病相亦是病因因鬼等病故其能疗治即是除断能字亦是断已不生二亦能造下即工巧明瑜伽十五有十二工巧今略有五一营造工业二以善调练种种仙药即和合工业三善营理田农即营农工业四商贾即商贾工业其一切诸业即该诸文所不说者更有七不说谓音乐书算成熟方所事王变化咒术五又善别知众生身相即占相工业三作善作恶下即是内明然瑜伽有四施设建立一事二理三摄圣教四所应知今明于理于中有二一知六趣因果二此人下知三乘因果从如是等下总结兼于余三谓令其习学决定究竟即摄圣教圣教所知应辨事理即三藏故下知算亦声明摄)。

　　善男子我唯知此一切工巧大神通智光明法门如诸菩萨摩诃萨能知一切诸众生数能知一切诸法品类数能知一切诸法差别数能知一切三世数能知一切众生名数能知一切诸法名数能知一切诸如来数能知一切诸佛名数能知一切诸菩萨数能知一切菩萨名数而我何能说其功德示其所行显其境界赞其胜力辩其乐欲宣其助道彰其大愿叹其妙行阐其诸度演其清净发其殊胜智慧光明。

　　善男子于此南方有一大城名曰海住有优婆夷名为具足汝诣彼问菩萨云何学菩萨行修菩萨道。

　　时善财童子闻是语已举身毛竖欢喜踊跃获得希有信乐宝心成就广大利众生心悉能明见一切诸佛出兴次第悉能通达甚深智慧清净法轮于一切趣皆随现身了知三世平等境界出生无尽功德大海放大智慧自在光明开三有城所有关钥顶礼其足绕无量匝殷勤瞻仰辞退而去。

　　尔时善财童子观察思惟善知识教犹如巨海受大云雨无有厌足作是念言善知识教犹如春日生长一切善法根苗善知识教犹如满月凡所照及皆使清凉善知识教如夏雪山能除一切诸兽热渴善知识教如芳池日能开一切善心莲华善知识教如大宝洲种种法宝充满其心善知识教如阎浮树积集一切福智华果善知识教如大龙王于虚空中游戏自在善知识教如须弥山无量善法三十三天于中止住善知识教犹如帝释众会围绕无能映蔽能伏异道修罗军众如是思惟。

　　第三具足优婆夷寄无违逆行(寄无违逆行忍顺物理名无违逆)城名海住者近海而住故安住于忍如海包含故友名具足者一器之中无不具故忍器遍容一切德故忍辱柔和故寄女人。

　　渐次游行至海住城处处寻觅此优婆夷时彼众人咸告之言善男子此优婆夷在此城中所住宅内。

　　文中初依教趣求可知。

　　善财闻已即诣其门合掌而立其宅广博种种庄严众宝垣墙周匝围绕四面皆有宝庄严门善财入已见优婆夷处于宝座盛年好色端正可喜素服垂发身无璎珞其身色相威德光明除佛菩萨余无能及于其宅内敷十亿座超出人天一切所有皆是菩萨业力成就宅中无有衣服饮食及余一切资生之物但于其前置一小器复有一万童女围绕威仪色相如天采女妙宝严具庄饰其身言音美妙闻者喜悦常在左右亲近瞻仰思惟观察曲躬低首应其教命彼诸童女身出妙香普熏一切若有众生遇斯香者皆不退转无怒害心无怨结心无悭嫉心无謟诳心无险曲心无憎爱心无瞋恚心无下劣心无高慢心生平等心起大慈心发利益心住律仪心离贪求心闻其音者欢喜踊跃见其身者悉离贪染。

　　第二善财闻已下见敬咨问初见中四一见外依报二见友正报端正可喜者忍之报故素服等者忍华饰故三于其宅下见内依报四复有下明其眷属万行皆顺忍故。

　　尔时善财既见具足优婆夷已顶礼其足恭敬围绕合掌而立白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说。

　　二敬三问并可知。

　　彼即告言善男子我得菩萨无尽福德藏解脱门能于如是一小器中随诸众生种种欲乐出生种种美味饮食悉令充满假使百众生千众生百千众生亿众生百亿众生千亿众生百千亿那由他众生乃至不可说不可说众生假使阎浮提微尘数众生一四天下微尘数众生小千世界中千世界大千世界乃至不可说不可说佛刹微尘数众生假使十方世界一切众生随其欲乐悉令充满而其饮食无有穷尽亦不减少如是饮食如是种种上味种种床座种种衣服种种卧具种种车乘种种华种种鬘种种香种种涂香种种烧香种种末香种种珍宝种种璎珞种种幢种种幡种种盖种种上妙资生之具随意所乐悉令充足。

　　第三彼即下正示法界于中二初举法门名体器中出物兴福无尽故称法界福之所招故后能于如是下辨业用中三初正显业用次令见同益三使其目验前中三初益众生次益二乘后益菩萨今初亦三初总明以是称性之具即一小器融同法界无尽缘起故用无不应应无不益而其法界体无增减又表忍必自卑故小法忍同如一味为一内空外假为器忍能包含无外故随出无尽次出生下别明出味后如饮食下举一例余(又表忍必自卑下上直约善友依报释此下约表位释忍必谦卑卑而不可逾故小而大容上通二忍法忍同如即谛察法忍内空外假者埏埴以为器当其无有器之用即假能用即空能大无有不成于空故故因外假而内有所用老子云有之以为利无之以为用无空不成于假故空能多容此二无二中道器也)。

　　又善男子假使东方一世界中声闻独觉食我食已皆证声闻辟支佛果住最后身如一世界中如是百世界千世界百千世界亿世界百亿世界千亿世界百千亿世界百千亿那由他世界阎浮提微尘数世界一四天下微尘数世界小千国土微尘数世界中千国土微尘数世界三千大千国土微尘数世界乃至不可说不可说佛刹微尘数世界中所有一切声闻独觉食我食已皆证声闻辟支佛果住最后身如于东方南西北方四维上下亦复如是又善男子东方一世界乃至不可说不可说佛刹微尘数世界中所有一生所系菩萨食我食已皆菩提树下坐于道场降伏魔军成阿耨多罗三藐三菩提如东方南西北方四维上下亦复如是。

　　二又善男子假使下明益二乘二乘虽不立忍名亦忍尽无生理方成果故(二乘虽然不立忍名义如玄中)三又善男子东方下益菩萨约事如受于乳糜约法谓餐上品寂灭之忍得菩提故净名香积与此大同(约事如受乳糜者即世尊初成道受二牧牛女乳糜亦如前引约法餐上品寂灭忍者上品属佛故如十忍品净名香积与此大同谓受食已得圣果等故然净名有二处文一香积品中取饭来竟维摩诘语舍利弗等诸大声闻仁者可食如来甘露味饭大悲所熏无以限意食之使不消也生公释云以其向念故教食也亦欲因以食之为理泥洹是甘露之法而食此食者必以得之故饭中有甘露味焉大悲所熏者使人得悟为外熏义岂曰食能大悲力为然则饭之为气大悲熏也无以限意者饭出大悲即无限矣而限言少者则不消也释曰此乃以悲熏食得涅槃果以果詻因为甘露味未言食即表于涅槃若即食为涅槃理义则善成二菩萨行品因净名文殊礼觐世尊阿难怪问今所闻香昔所未有是为何香佛言是彼菩萨毛孔之香身子亦言我等毛孔亦出是香问其从来云食是香饭阿难问云是香气住当久如维摩诘言至此饭消曰久如当消曰此饭势力至于七日然后乃消又阿难若声闻人未入正位食此饭者得入正位已入正位得心解脱若未发大乘之意至发意已发意得无生忍已得无生忍至一生补处然后乃消譬如有药名曰上味其有服者身诸毒灭然后乃消此饭如是灭除一切诸烦恼毒然后乃消䟽广释相竟问云香饭是色法云何断惑远公释云由大悲香饭不思议力所以能断如轮王有一宝床圣王居上即能离欲逮得四禅玉女虽见如观佛像不生欲心况佛菩萨所受境界如华手经说菩萨有一照法性冠着此冠时一切诸法悉现在心诸事亦尔楷公释云虽有此释道理不然岂有色法性能断惑但以香饭资发观智能断烦恼非是食体即能断惑释曰此诸古德意并未惬当且约胜缘以解香饭不知香饭以表法门生公稍近于理故云七日消者不过七日一生补处即七日之内必有所得矣然一食之悟亦不得有二阶进也止一生补处者显佛无因得也无生菩萨及正位之人岂得假外方得进哉而今云尔者以明此饭为宣理之极备有其义为释曰此以有表理意也然净名中食意通理智大悲甘露味饭即三德涅槃涅槃经中亦以涅槃将喻甘露其饭香气即表大悲从体起用熏众生故今此寄位故表于忍忍通五忍无法不摄能忍是智所忍是理广说利他大悲熏也然净名云得忍则消亦该五忍之意不为此释殊为浅近)。

　　善男子汝见我此十千童女眷属以不答言已见优婆夷言善男子此十千童女而为上首如是眷属百万阿僧祇皆悉与我同行同愿同善根同出离道同清净解同清净念同清净趣同无量觉同得诸根同广大心同所行境同理同义同明了法同净色相同无量力同最精进同正法音同随类音同清净第一音同赞无量清净功德同清净业同清净报同大慈周普救护一切同大悲周普成熟众生同清净身业随缘集起令见者欣悦同清净口业随世语言宣布法化同往诣一切诸佛众会道场同往诣一切佛刹供养诸佛同能现见一切法门同住菩萨清净行地善男子是十千童女能于此器取上饮食一刹那顷遍至十方供养一切后身菩萨声闻独觉乃至遍及诸饿鬼趣皆令充足善男子此十千女以我此器能于天中充足天食乃至人中充足人食善男子且待须㬰汝当自见说是语时善财则见无量众生从四门入皆优婆夷本愿所请既来集已敷座令坐随其所须给施饮食悉使充足。

　　二善男子汝见下令见同益三且待下令其目验及后三段文并可知。

　　告善财言善男子我唯知此无尽福德藏解脱门如诸菩萨摩诃萨一切功德犹如大海甚深无尽犹如虚空广大无际如如意珠满众生愿如大聚落所求皆得如须弥山普集众宝犹如奥藏常贮法财犹如明灯破诸黑闇犹如高盖普荫群生而我云何能知能说彼功德行。

　　善男子南方有城名曰大兴彼有居士名曰明智汝诣彼问菩萨云何学菩萨行修菩萨道。

　　时善财童子顶礼其足绕无量匝瞻仰无厌辞退而去。

　　尔时善财童子得无尽庄严福德藏解脱光明已思惟彼福德大海观察彼福德虚空趣彼福德聚登彼福德山摄彼福德藏入彼福德渊游彼福德池净彼福德轮见彼福德藏入彼福德门行彼福德道修彼福德种渐次而行至大兴城周遍推求明智长者于善知识心生渴仰以善知识熏习其心于善知识志欲坚固方便求见诸善知识心不退转愿得承事诸善知识心无懈倦知由依止善知识故能满众善知由依止善知识故能生众福知由依止善知识故能长众行知由依止善知识故不由他教自能承事一切善友如是思惟时长其善根净其深心增其根性益其德本加其大愿广其大悲近一切智具普贤道照明一切诸佛正法增长如来十力光明。

　　第四明智居士寄无屈挠行(寄无掘挠行者勤无怠退故)初依教趣求中初依前修治后渐次下趣求后友城名大兴者起大精进故友名明智者进足必假智目导故。

　　尔时善财见彼居士在其城内市四衢道七宝台上处无数宝庄严之座其座妙好清净摩尼以为其身金刚帝青以为其足宝绳交络五百妙宝而为校饰敷天宝衣建天幢幡张大宝网施大宝帐阎浮檀金以为其盖毗琉璃宝以为其竿令人执持以覆其上鹅王羽翮清净严洁以为其扇熏众妙香雨众天华左右常奏五百乐音其音美妙过于天乐众生闻者无不悦豫十千眷属前后围绕色相端严人所喜见天庄严具以为严饰于天人中最胜无比悉已成就菩萨志欲皆与居士同昔善根侍立瞻对承其教命尔时善财顶礼其足绕无量匝合掌而立白言圣者我为利益一切众生故为令一切众生出诸苦难故为令一切众生究竟安乐故为令一切众生出生死海故为令一切众生住法宝洲故为令一切众生枯竭爱河故为令一切众生起大慈悲故为令一切众生舍离欲爱故为令一切众生渴仰佛智故为令一切众生出生死旷野故为令一切众生乐诸佛功德故为令一切众生出三界城故为令一切众生入一切智城故发阿耨多罗三藐三菩提心而未知菩萨云何学菩萨行云何修菩萨道能为一切众生作依止处。

　　第二尔时善财下见敬咨问中先见于市四衢者表处喧不挠无不通故敬问可知。

　　长者告言善哉善哉善男子汝乃能发阿耨多罗三藐三菩提心善男子发阿耨多罗三藐三菩提心是人难得若能发心是人则能求菩萨行值遇善知识恒无厌足亲近善知识恒无劳倦供养善知识恒不疲懈给侍善知识不生忧戚求觅善知识终不退转爱念善知识终不放舍承事善知识无暂休息瞻仰善知识无时憩止行善知识教未曾怠惰禀善知识心无有误失善男子汝见我此众会人不善财答言唯然已见居士言善男子我已令其发阿耨多罗三藐三菩提心生如来家增长白法安住无量诸波罗蜜学佛十力离世间种住如来种弃生死轮转正法轮灭三恶趣住正法趣如诸菩萨悉能救护一切众生。

　　第三长者告下称赞授法中三初叹发心胜能二善男子汝见下示己所化发心眷属生如来家者同四住中生也(同四住中生者四住生圣教家以三贤十圣大类相似故前同四住后同四地)。

　　善男子我得随意出生福德藏解脱门凡有所须悉满其愿所谓衣服璎珞象马车乘华香幢盖饮食汤药房舍屋宅床座灯炬奴婢牛羊及诸侍使如是一切资生之物诸有所须悉令充满乃至为说真实妙法善男子且待须㬰汝当自见说是语时无量众生从种种方所种种世界种种国土种种城邑形类各别爱欲不同皆以菩萨往昔愿力其数无边俱来集会各随所欲而有求请尔时居士知众普集须㬰系念仰视虚空如其所须悉从空下一切众会普皆满足然后复为说种种法所谓为得美食而充足者与说种种集福德行离贫穷行知诸法行成就法喜禅悦食行修习具足诸相好行增长成就难屈伏行善能了达无上食行成就无尽大威德力降魔冤行为得好饮而充足者与其说法令于生死舍离爱着入佛法味为得种种诸上味者与其说法皆令获得诸佛如来上味之相为得车乘而充足者与其宣说种种法门皆令得载摩诃衍乘为得衣服而充足者与其说法令得清净惭愧之衣乃至如来清净妙色如是一切靡不周赡然后悉为如应说法既闻法已还归本处。

　　三善男子我得下正示法界于中二先举名财法无尽蕴在虚空随意给施故名随意出生福德藏亦表见空无不备故后凡有下显业用于中二一略举二善男子且待下举事现验于中先见众集后尔时居士下广施财法先施财后然后下施法于施一食令成八行初二约施余六约食食有五果一得之诸法即是慧命二得喜悦即常安乐三具相好即是常色四六即常力五即常辨言上味相者牙有甘露泉故余可准思(食有五果者即涅槃第二如来告纯陁云我今施汝常命色力安无碍辨由施于食益命益色益力益安益辨才故近得此五由是无常终得常五并如回向品中已释今此且配)。

　　尔时居士为善财童子示现菩萨不可思议解脱境界已告言善男子我唯知此随意出生福德藏解脱门如诸菩萨摩诃萨成就宝于遍覆一切十方国土以自在力普雨一切资生之具所谓雨种种色宝种种色璎珞种种色宝冠种种色衣服种种色音乐种种色华种种色香种种色末香种种色烧香种种色宝盖种种色幢幡遍满一切众生住处及诸如来众会道场或以成熟一切众生或以供养一切诸佛而我云何能知能说彼诸功德自在神力善男子于此南方有一大城名师子宫彼有长者名法宝髻汝可往问菩萨云何学菩萨行修菩萨道。

　　第四尔时居士下谦己推胜可知第五善男子下指示后友城名师子宫者禅定无乱如彼深宫处之则所说决定作用无畏故以为名友名法宝髻者绾摄诸乱居心顶故定含明智加以宝名以喻显法名法宝髻。

　　时善财童子欢喜踊跃恭敬尊重如弟子礼作如是念由此居士护念于我令我得见一切智道不断爱念善知识见不坏尊重善知识心常能随顺善知识教决定深信善知识语恒发深心事善知识顶礼其足绕无量匝殷勤瞻仰辞退而去。

　　大方广佛华严经䟽钞会本第六十五

　　音释

　　肤

　　(芳无切皮肤也)。

　　网缦

　　(网文两切缦莫官切网缦谓佛指间皮相连如鹅雁掌也)。

　　瞬

　　(舒闰切目动也)。

　　疗

　　(力峤切治疾也)。

　　痫

　　(胡间切风病也)。

　　商贾

　　(商尸羊切行卖也贾公户切坐贩也)。

　　颗粒

　　(颗苦果切粒力入切)。

　　钥

　　(以灼切关下牡也)。

　　翮

　　(下革切鸟之劲羽也)。

　　憩

　　(去例切息也)。

　　挠

　　(女巧切扰乱也)。

　　埏埴

　　(埏尸连切和土也埴丞职切黏土也)。

　　绾

　　(乌版切系也)。

　　羁

　　(居宜切絷也)。

　　析

　　(先的切分也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第六十六之一　翦八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子于明智居士所闻此解脱已游彼福德海治彼福德田仰彼福德山趣彼福德津开彼福德藏观彼福德法净彼福德轮味彼福德聚生彼福德力增彼福德势渐次而行向师子城周遍推求宝髻长者。

　　第五法宝髻寄无痴乱行六中初文可知(寄于无痴乱行者以慧资定静无遗照动不离寂名无痴乱)。

　　见此长者在于市中遽即往诣顶礼其足绕无数匝合掌而立白言圣者我已先发阿耨多罗三藐三菩提心而未知菩萨云何学菩萨行云何修菩萨道善哉圣者愿为我说诸菩萨道我乘此道趣一切智。

　　第二见此长者下见敬咨问市中见者表处闹忘怀乱中常定故。

　　尔时长者执善财手将诣所居示其舍宅作如是言善男子且观我家。

　　第三尔时长者下授已法界于中四一执手将引即授法方便显加行智归正证故二作如是下示其所住即正授法界三尔时善财见其下正证法界四尔时善财见是下问答因缘即后得智初二可知。

　　尔时善财见其舍宅清净光明真金所成白银为墙玻璃为殿绀琉璃宝以为楼阁砗磲妙宝而作其柱百千种宝周遍庄严赤珠摩尼为师子座摩尼为帐真珠为网弥覆其上码瑙宝池香水盈满无量宝树周遍行列其宅广博十层八门。

　　三中二先总后善财入已下别今初十层八门者如八角塔形层门各有三义层别中解门三义者一通约所修之道以八正为门八正通入于诸位故二约所依之道即以八识为门于眼根中入正定故根若能入境则可知三约教显理即四句入法教理各四故有八门谓若失意有空俱泯便成四谤得意通入并称为门寻教得解即教四门于理得解即理四门(寻教等者但约诠旨以为二四亦约教为信行约理为法行若准新经言面各二门故有八门则亦可即就四门存泯不同以为八耳如一有门见心妙有而入法界则是有门若取于有即拂有相名非有门此有中二矣二空者知法空寂即是空门以空为空门便权说非空门三若谓妄惑本空真智不空即亦有亦空门谓有二体斯门亦权故说妄因真立妄无妄源真对妄宣真非真矣则双存两亡则为亦有非有亦无非无门四欲言其有无相无名欲言其无圣以之灵为非有非无门若滞双非未逃戏论故复拂之此双非门为但是遮为有所表但遮同无有表同有还成有无故此双非言思亦绝名非非有非非无门故有八门得意为门失意此八亦非门矣)。

　　善财入已次第观察见最下层施诸饮食见第二层施诸宝衣见第三层布施一切宝庄严具见第四层施诸采女并及一切上妙珍宝见第五层乃至五地菩萨云集演说诸法利益世间成就一切陀罗尼门诸三昧印诸三昧行智慧光明见第六层有诸菩萨皆已成就甚深智慧于诸法性明了通达成就广大总持三昧无障碍门所行无碍不住二法在不可说妙庄严道场中而共集会分别显示般若波罗蜜门所谓寂静藏般若波罗蜜门善分别诸众生智般若波罗蜜门不可动转般若波罗蜜门离欲光明般若波罗蜜门不可降伏藏般若波罗蜜门照众生轮般若波罗蜜门海藏般若波罗蜜门普眼舍得般若波罗蜜门入无尽藏般若波罗蜜门一切方便海般若波罗蜜门入一切世间海般若波罗蜜门无碍辩才般若波罗蜜门随顺众生般若波罗蜜门无碍光明般若波罗蜜门常观宿缘而布法云般若波罗蜜门说如是等百万阿僧祇般若波罗蜜门见第七层有诸菩萨得如响忍以方便智分别观察而得出离悉能闻持诸佛正法见第八层无量菩萨共集其中皆得神通无有退堕能以一音遍十方刹其身普现一切道场尽于法界靡不周遍普入佛境普见佛身普于一切佛众会中而为上首演说于法见第九层一生所系诸菩萨众于中集会见第十层一切如来充满其中从初发心修菩萨行超出生死成满大愿及神通力净佛国土道场众会转正法轮调伏众生如是一切悉使明见。

　　别中十层三者一表十地一施食显初地行檀二地持戒以惭愧为衣服三地忍行以为严具四地道品为内眷属精进可珍五地文显六地般若现前故文中三初总次所谓下别显十五门一照体即寂而无不包二即寂之照无机不鉴三外缘不转四内照无求五惑境不摧六遍摧诸惑七包含胜德而甚深八普见法界而无碍九一即无尽十巧化无边十一内证世间十二外演胜辩十三曲随物欲十四事理交罗十五观缘授法后说如是下总结七地有殊胜行知种种教法故云得如响忍八层之中含于二位一八地无功用之神通三种世间自在二即九地法师一音能演九层亦二位十地等觉俱可为一生故十层即如来地二表十行以十行即十度故前七文显八大愿所成神通等故九一生所系力最上故十唯至如来智方满故此即当位自摄诸位向摄十地即摄后诸位故以十层双表二义还如海幢当位摄尽十位才竟说成佛故前寄第六位摄此寄第五位摄前约正报摄此约依报摄者皆显位胜前故三者总不表位但此菩萨以行就机现居胜报渐次增胜十显无尽初四以物施后后渐难次二集法施前浅后深次二得法初狭后广后二现胜德先因后果总上三义因果行位等法以为长者之宅。

　　尔时善财见是事已白言圣者何缘致此清净众会种何善根获如是报长者告言善男子我念过去过佛刹微尘数劫有世界名圆满庄严佛号无边光明法界普庄严王如来应正等觉十号圆满彼佛入城我奏乐音并烧一丸香而以供养以此功德回向三处谓永离一切贫穷困苦常见诸佛及善知识恒闻正法故获斯报。

　　四问答因缘中先问后答回向三处者谓离贫穷招前四层之报二三两果即后六重一九之微因愿力故报胜又表万行混融发起向佛则随一行无不具矣何果不阶。

　　善男子我唯知此菩萨无量福德宝藏解脱门如诸菩萨摩诃萨得不思议功德宝藏入无分别如来身海受无分别无上法云修无分别功德道具起无分别普贤行网入无分别三昧境界等无分别菩萨善根住无分别如来所住证无分别三世平等住无分别普眼境界住一切劫无有疲厌而我云何能知能说彼功德行。

　　第四善男子下谦己推胜谦己云菩萨等者世宝三宝蕴积十重之中故云宝藏常用无尽是为无量福德后推胜中当法显胜故功德宝藏皆不思议即是总句入无分别下别明由无分别而具诸法故不思议。

　　善男子于此南方有一国土名曰藤根其土有城名曰普门中有长者名为普眼汝诣彼问菩萨云何学菩萨行修菩萨道时善财童子顶礼其足绕无数匝殷勤瞻仰辞退而去。

　　尔时善财童子于宝髻长者所闻此解脱已深入诸佛无量知见安住菩萨无量胜行了达菩萨无量方便希求菩萨无量法门清净菩萨无量信解明利菩萨无量诸根成就菩萨无量欲乐通达菩萨无量行门增长菩萨无量愿力建立菩萨无能胜幢起菩萨智照菩萨法。

　　第六普眼长者寄善现行(寄善现行者慧能显𤼵三谛之理般若现前故)国名藤根者夫藤根深入于地上发华苗表善现行般若证深能生后得后得随物而转故取类于藤城名普门者实相般若无所不通故长者名普眼者观照般若无不见故第一依教趣求中言深入诸佛无量知见者无量有二义一多故即权智境二无分量故即实慧境境无量故智亦无量知见亦二义一别谓智即是智见即是慧即照二境之智慧二通者谓知见二字俱是如来能证如实知彼义故即无障碍智若尔何假重言为拣比知所以言见为拣肉眼见所以云知此如世亲般若论释悉知悉见入谓证达余句易了(知见已下二释知见于中亦二先别依法华论后通即般若论论云如来悉知是诸众生便足何故复说如来悉见是诸众生若不说如来悉见是诸众生或谓如来以此智知恐生如是心故若尔但言如来悉见是诸众生便足何故复说如来悉知是诸众生若不说如来悉知是诸众生或谓如来以肉眼等见为防是故说知见二语功德施论上卷云何故知见俱说耶为开显一切智故此复云何贵于诸境界耶然现觉非如比智见烟知有火不能照了诸相差别亦非如肉眼见粗近细种远处即不能知但随他说或如彼故智论二十九明十八不共法解脱无减中问曰解脱知见者但应言知何以复言见答曰言知言见事得牢固言如绳二合即为坚复次若但说知即不摄一切慧如阿毗昙所说慧有三种有知非见有见非知有亦知亦见有知非见者尽知无生智五识相应知有见非知者八忍世间正见五邪见有亦知亦见者余师诸慧若说知谓不摄见若说见则不摄知是故说知见则具足如复次从人读诵分别筹量是名知自身得证是名见譬如耳闻事尚有疑是名知亲自目观了了无疑是名见解脱中知见亦如是差别瑜伽八十六云问知见何差别答照过去及以未来非现见境名慧名知照现在境此总名见又所取为缘此慧名知能取为缘此慧名见又闻思所成此慧名知修所成者此慧名见又能断烦恼此慧名知断烦恼已能证解脱此慧名见又缘自相境此慧名知缘共相境此慧名见又寻求诸法此慧名知既寻求已伺察诸法此慧名见又缘无分别影像此慧名知缘有分别影像为境此慧名见又有色尔焰影像为缘此慧名见无色尔焰影像为缘此慧名知释曰尔焰为所缘也成实论第十九见知品云问曰正见正知有何差别答曰即是一体无有差别正见二种世间出世间世间者谓有罪福等出世间者谓能遍平等诸谛正智亦尔乃至问曰经中说知者见者则同漏尽有何差别答曰若智初破惑名知入诸位已名为见始观名知达了名见有如是深浅等别俱舍二十六通明忍智见别论云前品初说依法忍法智于后复说正见知为有忍非智耶为有智非见耶颂曰圣慧忍非智尽无生非见余二有漏慧皆智六见性释曰初句及第三句余二字明无漏慧有漏已下明有漏慧也圣慧忍非智者圣慧忍谓见道中八忍也忍非智性决断名智忍起之时与非得俱未成决定断故不名智尽无生非见者尽无生智不名为见推度名见此之二智已息求心非推度故故不名见余二者余无漏慧皆通知见二性已断疑故推度性故有漏慧皆智六见性者诸有漏慧皆智性摄于中唯六亦是见性谓身见等五及世间正见如上圣慧及有漏慧皆择法故并通性摄大婆沙九十五论云应具分别见智慧三自性差别云何为见答眼根五见世俗正见学无学见问何故眼根说名为见答由四事故一贤圣说故二世俗说故三契经说故四世现见故问何故此五说名为见答以四事故一观视故谓能观视所应取境二决度故谓决度所应取境三坚执故谓于自境坚固僻执非圣道观不能令舍四深入故谓于所缘锐利深入如针堕泥云世俗正见者谓善意识相应慧是见性故说名为见学见者谓学有漏慧无学见者谓无学正见此二俱是见性故名为见五见为境如阴夜见色世俗正见于境如晴夜见色有学见于境如阴昼见色无学见于境如晴昼见色云何为智答五识相应慧除无漏慧余意识相应慧五识相应慧有三种一善二染污三无覆无记余论说诸见是智断应作四句有见非智谓眼根及无漏慧忍有智非见谓五识身相应慧尽无生智余五见及世俗正见余意识相应有漏慧有见亦智谓五见世俗正见除无漏忍及尽无生智余有漏慧即学八智及无学正见此无漏慧及前五见世俗正见具见智二种相故第三句摄有见智谓除前相相谓所有若名若法是前三句所表皆名为相除此余法第四句义次前来一经频有无猒繁文)。

　　渐次而行至藤根国推问求觅彼城所在虽历艰难不惮劳苦但唯正念善知识教愿常亲近承事供养遍策诸根离众放逸。

　　二趣后可知。

　　然后乃得见普门城百千聚落周匝围绕雉堞崇峻衢路宽平见彼长者往诣其所于前顶礼合掌而立白言圣者我已先发阿耨多罗三藐三菩提心而未知菩萨云何学菩萨行云何修菩萨道。

　　第二然后乃得下见敬咨问中先见依正百千聚落周匝围绕者眷属般若也雉堞崇峻者般若防非高而无上也五板为堵五堵为雉堞即女墙衢路宽平者般若诸佛常行非权迳故荡然无涯(眷属般若者然般若有五一实相般若即所证理二观照般若即能证智三文字般若即能诠教古唯有三新说有五加第四境界般若实相唯悟真境兼后智体今境界通事六尘之境皆为境界五眷属般若即与慧同时诸心心所今此具五城为实相长者为观照释无量中已有境界今有眷属文字通四)。

　　长者告言善哉善哉善男子汝已能发阿耨多罗三藐三菩提心善男子我知一切众生诸病风黄痰热鬼魅蛊毒乃至水火之所伤害如是一切所生诸疾我悉能以方便救疗善男子十方众生诸有病者咸来我所我皆疗治令其得差复以香汤沐浴其身香华璎珞名衣上服种种庄严施诸饮食及以财宝悉令充足无所乏短。

　　第三长者告下称赞授法先赞后善男子下授已法界于中二先能疗病即下化众生后善男子我又下明能合香上供诸佛今初有二先除身病后治心病前中亦二先治无不能后善男子十方下来者皆治兼与身乐。

　　然后各为如应说法为贪欲多者教不净观瞋恚多者教慈悲观愚痴多者教其分别种种法相等分行者为其显示殊胜法门为欲令其发菩提心称扬一切诸佛功德为欲令其起大悲意显示生死无量苦恼为欲令其增长功德赞叹修习无量福智为欲令其发大誓愿称赞调伏一切众生为欲令其修普贤行说诸菩萨于一切刹一切劫住修诸行网为欲令其具佛相好称扬赞叹檀波罗蜜为欲令其得佛净身悉能遍至一切处故称扬赞叹尸波罗蜜为欲令其得佛清净不思议身称扬赞叹忍波罗蜜为欲令其获于如来无能胜身称扬赞叹精进波罗蜜为欲令其得于清净无与等身称扬赞叹禅波罗蜜为欲令其显现如来清净法身称扬赞叹般若波罗蜜为欲令其现佛世尊清净色身称扬赞叹方便波罗蜜为欲令其为诸众生住一切劫称扬赞叹愿波罗蜜为欲令其现清净身悉过一切诸佛刹土称扬赞叹力波罗蜜为欲令其现清净身随众生心悉使欢喜称扬赞叹智波蜜蜜为欲令其获于究竟净妙之身称扬赞叹永离一切诸不善法如是施已各令还去。

　　二然后各为下治心病亦二先明除惑义通大小后为欲令其下令其成益此唯大乘有十六句初五通显大心行愿次十别明十度之因感十身之果施满他心故相好悦物戒遍止恶故净身遍至忍兼忍理故不思议进䇿万行故无能胜禅唯一心故无与等般若照理故显法身方便显用色身可睹愿穷来际住劫无穷力不可摇悉过一切智穷事法故随物成身后一句总离诸恶故究竟净妙(次十别明十度之因感十身果䟽中但案现文直释此十亦即菩提愿等如来十身一施度即相好庄严身二戒获意生身以遍至故三忍获威势身四进䇿万行故成菩提五禅获福德无等六显法身七成化身八亦成愿身九还成力持十亦成智身后一总净十身)。

　　善男子我又善知和合一切诸香要法所谓无等香辛头波罗香无胜香觉悟香阿卢那跋底香坚黑栴檀香乌落迦栴檀香沉水香不动诸根香如是等香悉知调理和合之法又善男子我持此香以为供养普见诸佛所愿皆满所谓救护一切众生愿严净一切佛刹愿供养一切如来愿又善男子然此香时一一香中出无量香遍至十方一切法界一切诸佛众会道场或为香宫或为香殿如是香栏槛香垣墙香却敌香户牖香重阁香半月香盖香幢香幡香帐香罗网香形像香庄严具香光明香云雨处处充满以为庄严。

　　二上供佛行中二初知香体辛头者即信度河也波罗是岸即彼河岸之香阿卢那䟦底此云赤色极乌洛迦者西域蛇名其蛇有毒绕此檀树故和合者戒定慧等融无碍故次兴供起愿后能成大供文处并显。

　　善男子我唯知此令一切众生普见诸佛欢喜法门如诸菩萨摩诃萨如大药王若见若闻若忆念若同住若随行往若称名号皆获利益无空过者若有众生暂得值遇必令消灭一切烦恼入于佛法离诸苦蕴永息一切生死怖畏到无所畏一切智处摧坏一切老死大山安住平等寂灭之乐而我云何能知能说彼功德行。

　　第四谦己推胜中谦己知一中谓身心病除成二世乐故皆欢喜以香普供得佛十身则何佛不见余并可知。

　　善男子于此南方有一大城名多罗幢彼中有王名无厌足汝诣彼问菩萨云何学菩萨行修菩萨道。

　　时善财童子礼普眼足绕无量匝殷勤瞻仰辞退而去。

　　尔时善财童子忆念思惟善知识教念善知识能摄受我能守护我令我于阿耨多罗三藐三菩提无有退转如是思惟生欢喜心净信心广大心怡畅心踊跃心欣庆心胜妙心寂静心庄严心无著心无碍心平等心自在心住法心遍往佛刹心见佛庄严心不舍十力心。

　　渐次游行经历国土村邑聚落至多罗幢城问无厌足王所在之处诸人答言此王今者在于正殿坐师子座宣布法化调御众生可治者治可摄者摄罚其罪恶决其诤讼抚其孤弱皆令永断杀盗邪淫亦令禁止妄言两舌恶口𦂶语又使远离贪瞋邪见时善财童子依众人语寻即往诣。

　　第七无厌足王寄无著行(寄无著行者方便涉有不迷于空事理无滞不舍不受故名无著)第一依教趣求中先念教成益后渐次下趣求后友既入其国必闻其政言多罗者此云明净幢者建立表无著行依般若净明立胜行故王名无厌足者如幻方便化无所著故无疲厌心(先念教成益者有十七心初欢喜为总余十六别一净信者信乐闻法二下化上求三法乐怡神四勇求进趣五欣庆所得六悲智双流七不取不生八以德严饰九不着万境十不碍起修十一物我齐均十二不被心使十三无住而住十四称理普周十五见佛相严十六不舍佛智)。

　　遥见彼王坐那罗延金刚之座阿僧祗宝以为其足无量宝像以为庄严金绳为网弥覆其上如意摩尼以为宝冠庄严其首阎浮檀金以为半月庄严其额帝青摩尼以为耳珰相对垂下无价摩尼以为璎珞庄严其颈天妙摩尼以为印钏庄严其臂阎浮檀金以为其盖众宝间错以为轮辐大琉璃宝以为其竿光味摩尼以为其䐡杂宝为铃恒出妙音放大光明周遍十方如是宝盖而覆其上阿那罗王有大力势能伏他众无能与敌以离垢绘而系其顶十千大臣前后围绕共理王事其前复有十万猛卒形貌丑恶衣服褊陋执持器仗攘臂瞋目众生见者无不恐怖无量众生犯王教来或盗他物或害他命或侵他妻或生邪见或起瞋恨或怀贪嫉作如是等种种恶业身被五缚将诣王所随其所犯而治罚之或断手足或截耳鼻或挑其目或斩其首或剥其皮或解其体或以汤煮或以火焚或驱上高山推令堕落有如是等无量楚毒发声号叫譬如众合大地狱中善财见已作如是念我为利益一切众生求菩萨行修菩萨道今者此王灭诸善法作大罪业逼恼众生乃至断命曾不顾惧未来恶道云何于此而欲求法发大悲心救护众生作是念时空中有天而告之言善男子汝当忆念普眼长者善知识教善财仰视而白之曰我常忆念初不敢忘天曰善男子汝莫厌离善知识语善知识者能引导汝至无险难安隐之处善男子菩萨善巧方便智不可思议摄受众生智不可思议护念众生智不可思议成熟众生智不可思议守护众生智不可思议度脱众生智不可思议调伏众生智不可思议。

　　第二遥见下见敬咨问中先见有四一见胜依正二其前后有下睹其逆化三善财见已下不了生疑四作是念时下空天晓谕于中二先令忆前教真实使不生疑后善男子菩萨善巧下辨后行深玄令其信入然善财虽常忆教而生疑者逆行难知故贪益此世不疑婆须瞋痴现损故胜热此王并生疑怪言深玄者通达非道故梁摄论戒学中明菩萨逆行杀等生无量福得无上菩提要大菩萨方堪此事此有二种一实行二变化实行者了知前人必定作无间业无别方便令离此恶唯可断命使其不作又知前人若舍命已必生善道又菩萨自念我行杀已必堕地狱为彼受苦彼虽现受轻苦必得乐果瑜伽菩萨地戒品之中亦同此说言变化者即当此文下王自说。

　　时善财童子闻此语已即诣王所顶礼其足白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能教诲愿为我说。

　　二时善财下敬问可知。

　　时阿那罗王理王事已执善财手将入宫中命之同坐。

　　第三时阿那罗下授已法界中二初授法方便执手同坐示无间之仪表摄彼加行令趣真故。

　　告言善男子汝应观我所住宫殿善财如语即遍观察见其宫殿广大无比皆以妙宝之所合成七宝为墙周匝围绕百千众宝以为楼阁种种庄严悉皆妙好不思议摩尼宝网罗覆其上十亿侍女端正殊绝威仪进止皆悉可观凡所施为无非巧妙先起后卧软意承旨。

　　二告言下正示法界令证相应于中四一举果令入。

　　时阿那罗王告善财言善男子于意云何我若实作如是恶业云何而得如是果报如是色身如是眷属如是富赡如是自在。

　　二时阿那罗王告善财下以实显权。

　　善男子我得菩萨如幻解脱善男子我此国土所有众生多行杀盗乃至邪见作余方便不能令其舍离恶业善男子我为调伏彼众生故化作恶人造诸罪业受种种苦令其一切作恶众生见是事已心生惶怖心生厌离心生怯弱断其所作一切恶业发阿耨多罗三藐三菩提意善男子我以如是巧方便故令诸众生舍十恶业住十善道究竟快乐究竟安隐究竟住于一切智地。

　　三善男子我得下示其所得于中初名如幻者了生如幻故以幻化幻次我此国下明法门业用后我以如是下明法门胜益。

　　善男子我身语意未曾恼害于一众生善男子如我心者宁于未来受无间苦终不发生一念之意与一蚊一蚁而作苦事况复人耶人是福田能生一切诸善法故。

　　四善男子我身语下直显实德慈念之深然诸位至七皆方便故休舍观自在开敷树华多约慈悲。

　　善男子我唯得此如幻解脱如诸菩萨摩诃萨得无生忍知诸有趣悉皆如幻菩萨诸行悉皆如化一切世间悉皆如影一切诸法悉皆如梦入真实相无碍法门修行帝网一切诸行以无碍智行于境界普入一切平等三昧于陀罗尼已得自在而我云何能知能说彼功德行。

　　第四谦己推胜推胜云无生忍者由了如幻方证此忍故又后位中当此忍故。

　　善男子于此南方有城名妙光王名大光汝诣彼问菩萨云何学菩萨行修菩萨道。

　　时善财童子顶礼王足绕无数匝辞退而去。

　　大方广佛华严经䟽钞会本第六十六之一

　　音释

　　痰

　　(徒含切病液也)。

　　蛊

　　(公户切毒也)。

　　辐

　　(方六切车辐也)。

　　褊

　　(俾缅切衣小也)。

　　攘臂

　　(攘汝阳切攘臂捋臂也)。

　　蚊蚁

　　(蚊无分切蚁鱼纪切)。

　　惮

　　(徒案切畏也)。

　　瞬

　　(输闰切目动也)。

　　疗

　　(力照切治也)。

　　大方广佛华严经䟽钞会本第六十六之二　翦九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子一心正念彼王所得幻智法门思惟彼王如幻解脱观察彼王如幻法性发如幻愿净如幻法普于一切如幻三世起于种种如幻变化如是思惟。

　　第八大光寄难得行第一依教趣求中先念前(寄难得行者无障碍愿力乃能得故)。

　　渐次游行或至人间城邑聚落或经旷野岩谷险难无有疲懈未曾休息然后乃至妙光大城而问人言妙光大城在于何所人咸报言妙光城者今此城是是大光王之所住处时善财童子欢喜踊跃作如是念我善知识在此城中我今必当亲得奉见闻诸菩萨所行之行闻诸菩萨出要之门闻诸菩萨所证之法闻诸菩萨不思议功德闻诸菩萨不思议自在闻诸菩萨不思议平等闻诸菩萨不思议勇猛闻诸菩萨不思议境界广大清净。

　　后渐次下趣后于中初推求得知城名妙光者前位悲增今得无住妙慧运众生故王名大光者慈定之智无不该故广大愿中皆彻照故后时善财童子下自庆当益。

　　作是念已入妙光城见此大城以金银琉璃玻璃真珠砗磲码瑙七宝所成七宝深堑七重围绕八功德水盈满其中底布金沙优钵罗华波头摩华拘物头华芬陀利华遍布其上宝多罗树七重行列七种金刚以为其垣各各围绕所谓师子光明金刚垣无能超胜金刚垣不可沮坏金刚垣不可毁缺金刚垣坚固无碍金刚垣胜妙网藏金刚垣离尘清净金刚垣悉以无数摩尼妙宝间错庄严种种众宝而为埤堄其城纵广一十由旬周回八方面开八门皆以七宝周遍严饰毗琉璃宝以为其地种种庄严甚可爱乐其城之内十亿衢道一一道间皆有无量万亿众生于中止住有无数阎浮檀金楼阁毗琉璃摩尼网罗覆其上无数银楼阁赤真珠摩尼网罗覆其上无数毗琉璃楼阁妙藏摩尼网罗覆其上无数玻璃楼阁无垢藏摩尼王网罗覆其上无数光照世间摩尼宝楼阁日藏摩尼王网罗覆其上无数帝青摩尼宝楼阁妙光摩尼王网罗覆其上无数众生海摩尼王楼阁焰光明摩尼王网罗覆其上无数金刚宝楼阁无能胜幢摩尼王网罗覆其上无数黑栴檀楼阁天曼陀罗华网罗覆其上无数无等香王楼阁种种华网罗覆其上其城复有无数摩尼网无数宝铃网无数天香网无数天华网无数宝形像网无数宝衣帐无数宝盖帐无数宝楼阁帐无数宝华鬘帐之所弥覆处处建立宝盖幢幡当此城中有一楼阁名正法藏阿僧祇宝以为庄严光明赫奕最胜无比众生见者心无厌足彼大光王常处其中尔时善财童子于此一切珍宝妙物乃至男女六尘境界皆无爱着但正思惟究竟之法一心愿乐见善知识。

　　第二作是念已下见敬咨问初见中三初见依报中二先所见殊胜云十由旬者欲明圆满既有十亿衢道道各无量众生岂世间十小由旬之所能受故此中事物皆应圆融表法如理思之后尔时善财下能见无染。

　　渐次游行见大光王去于所住楼阁不远四衢道中坐如意摩尼宝莲华藏广大庄严师子之座绀琉璃宝以为其足金缯为帐众宝为网上妙天衣以为茵褥其王于上结跏趺坐二十八种大人之相八十随好而以严身如真金山光色炽盛如净空日威光赫奕如盛满月见者清凉如梵天王处于梵众亦如大海功德法宝无有边际亦如雪山相好树林以为严饰亦如大云能震法雷启悟群品亦如虚空显现种种法门星象如须弥山四色普现众生心海亦如宝洲种种智宝充满其中。

　　二渐次下见王正报处四衢道者以四无量用四摄法摄众生故二十八相者因未满故(二十八相因未满者未见经论及阙无见顶及眉间白毫梵音长舌以善生等经校量最胜故谓三十二相不及毫相三十一不及乌瑟尼沙总合不及如来胸中所出梵音合将二十九相以校白毫三十中一是梵音故长舌无文义为胜尔验之)。

　　于王座前有金银琉璃摩尼真珠珊瑚琥珀珂贝璧玉诸珍宝聚衣服璎珞及诸饮食无量无边种种充满复见无量百千万亿上妙宝车百千万亿诸天妓乐百千万亿天诸妙香百千万亿病缘汤乐资生之具如是一切悉皆珍好无量乳牛蹄角金色无量千亿端正女人上妙栴檀以涂其体天衣璎珞种种庄严六十四能靡不该练世情礼则悉皆善解随众生心而以给施城邑聚落四衢道侧悉置一切资生之具一一道傍皆有二十亿菩萨以此诸物给施众生为欲普摄众生故为令众生欢喜故为令众生踊跃故为令众生心净故为令众生清凉故为灭众生烦恼故为令众生知一切义理故为令众生入一切智道故为令众生舍冤敌心故为令众生离身语恶故为令众生拔诸邪见故为令众生净诸业道故。

　　三于王座前下主伴摄生于中亦三先列所施通情非情六十四能义如别说次一一道下明能施人即是助伴后为欲普摄下明其施意。

　　时善财童子五体投地顶礼其足恭敬右绕经无量匝合掌而住白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说。

　　二三敬问可知。

　　时王告言善男子我净修菩萨大慈幢行我满足菩萨大慈幢行。

　　第三时王告下授已法界中三一总示法门谓大慈首出离染圆满故。

　　善男子我于无量百千万亿乃至不可说不可说佛所问难此法思惟观察修习庄严。

　　二善男子我于下明得法因缘问难是闻慧以三种慧庄严此慈。

　　善男子我以此法为王以此法教来以此法摄受以此法随逐世间以此法引导众生以此法令众生修行以此法令众生趣入以此法与众生方便以此法令众生熏习以此法令众生起行以此法令众生安住思惟诸法自性以此法令众生安住慈心以慈为主具足慈力如是令住利益心安乐心哀愍心摄受心守护众生不舍离心拔众生苦无休息心我以此法令一切众生毕竟快乐恒自悦豫身无诸苦心得清凉断生死爱乐正法乐涤烦恼垢破恶业障绝生死流入真法海断诸有趣求一切智净诸心海生不坏信善男子我已住此大慈幢行能以正法教化世间善男子我国土中一切众生皆于我所无有恐怖善男子若有众生贫穷困乏来至我所而有求索我开库藏恣其所取而语之言莫造诸恶莫害众生莫起诸见莫生执着汝等贫乏若有所须当来我所及四衢道一切诸物种种具足随意而取勿生疑难善男子此妙光城所住众生皆是菩萨发大乘意随心所欲所见不同或见此城其量狭小或见此城其量广大或见土砂以为其地或见众宝而以庄严或见聚土以为垣墙或见宝墙周匝围绕或见其地多诸瓦石高下不平或见无量大摩尼宝间错庄严平坦如掌或见屋宅土木所成或见殿堂及诸楼阁阶墀䆫闼轩槛户牖如是一切无非妙宝善男子若有众生其心清净曾种善根供养诸佛发心趣向一切智道以一切智为究竟处及我昔时修菩萨行曾所摄受则见此城众宝严净余皆见秽善男子此国土中一切众生五浊世时乐作诸恶我心哀愍而欲救护入于菩萨大慈为首随顺世间三昧之门入此三昧时彼诸众生所有怖畏心恼害心冤敌心诤论心如是诸心悉自消灭何以故入于菩萨大慈为首顺世三昧法如是故善男子且待须㬰自当现见时大光王即入此定其城内外六种震动诸宝地宝墙宝堂宝殿台观楼阁阶砌户牖如是一切咸出妙音悉向于王曲躬敬礼妙光城内所有居人靡不同时欢喜踊跃俱向王所举身投地村营城邑一切人众咸来见王欢喜敬礼近王所住鸟兽之属互相瞻视起慈悲心咸向王前恭敬礼拜一切山原及诸草树莫不回转向王敬礼陂池泉井及以河海悉皆腾溢流注王前十千龙王起大香云激电震雷注微细雨有十千天王所谓忉利天王夜摩天王兜率陀天王善变化天王他化自在天王如是等而为上首于虚空中作众妓乐无数天女歌咏赞叹雨无数华云无数香云无数宝鬘云无数宝衣云无数宝盖云无数宝幢云无数宝幡云于虚空中而为庄严供养其王伊罗婆拏大象王以自在力于虚空中敷布无数大宝莲华垂无数宝璎珞无数宝缯带无数宝鬘无数宝严具无数宝华无数宝香种种奇妙以为严饰无数采女种种歌赞阎浮提内复有无量百千万亿诸罗刹王诸夜叉王鸠槃茶王毗舍阇王或住大海或居陆地饮血啖肉残害众生皆起慈心愿行利益明识后世不造诸恶恭敬合掌顶礼于王如阎浮提余三天下乃至三千大千世界乃至十方百千万亿那由他世界中所有一切毒恶众生悉亦如是。

　　三我以此下明其业用于中五一以法摄化二我国土中下以无畏摄三若有众生下以财宝摄四此妙光城下随机遍摄五善男子此国土中下以三昧摄于中二先以言告后时大光王下正以定示显定业用情与非情咸成胜益者谓同体大慈物我无二故如世间王德合乾坤则麟凤来仪宝璧呈瑞况于出世慈力不令草木屈膝耶。

　　时大光王从三昧起告善财言善男子我唯知此菩萨大慈为首随顺世间三昧门如诸菩萨摩诃萨为高盖慈心普荫诸众生故为修行下中上行悉等行故为大地能以慈心任持一切诸众生故为满月福德光明于世间中平等现故为净日以智光明照耀一切所知境故为明灯能破一切众生心中诸黑闇故为水清珠能清一切众生心中谄诳浊故为如意宝悉能满足一切众生心所愿故为大风速令众生修习三昧入一切智大城中故而我云何能知其行能说其德能称量彼福德大山能瞻仰彼功德众星能观察彼大愿风轮能趣入彼甚深法门能显示彼庄严大海能阐明彼普贤行门能开示彼诸三昧窟能赞叹彼大慈悲云。

　　第四时大光王从三昧下谦己推胜先谦已知一慈本为物名顺世间高出众行故名为首即是幢义余并可知。

　　善男子于此南方有一王都名曰安住有优婆夷名曰不动汝诣彼问菩萨云何学菩萨行修菩萨道。

　　时善财童子顶礼王足绕无数匝殷勤瞻仰辞退而去。

　　尔时善财童子出妙光城游行道路正念思惟大光王教忆念菩萨大慈幢行门思惟菩萨随顺世间三昧光明门增长彼不思议愿福德自在力坚固从不思议成熟众生智观察彼不思议不共受用大威德忆念彼不思议差别相思惟彼不思议清净眷属思惟彼不思议所作业生欢喜心生净信心生猛利心生欣悦心生踊跃心生庆幸心生无浊心生清净心生坚固心生广大心生无尽心如是思惟悲泣流泪念善知识实为希有出生一切诸功德处出生一切诸菩萨行出生一切菩萨净念出生一切陀罗尼轮出生一切三昧光明出生一切诸佛知见普雨一切诸佛法雨显示一切菩萨愿门出生难思智慧光明增长一切菩萨根芽又作是念菩知识者能普救护一切恶道能普演说诸平等法能普显示诸夷险道能普开阐大乘奥义能普劝发普贤诸行能普引到一切智城能普今入法界大海能普令见三世法海能普授与众圣道场能普增长一切白法善财童子如是悲哀思念之时彼常随逐觉悟菩萨如来使天于虚空中而告之言善男子其有修行善知识教诸佛世尊悉皆欢喜其有随顺善知识语则得近于一切智地其有能于善知识语无疑惑者则常值遇一切善友其有发心愿常不离善知识者则得具足一切义利善男子汝可往诣安住王都即当得见不动优婆夷大善知识。

　　第九不动优婆夷寄善法行自发心来于一切法无不得定烦恼二乘不能动故亦令众生心不动故以智修慈故示以女居安住王都者王子位故智契实法不为缘坏名为安住(寄善法行说法授人动成物轨思择修习一切法故)第一依教趣求中二先依教后趣求前中有五一思修前法二生欢喜下因修得益无浊约无他清净约自体三如是思惟下推功归友至此偏悲者修悲将满故四又作是念下广叹友能五善财童子如是悲哀下胜缘印劝于中先印天字两用故𣈆本云如来使天随菩萨天随菩萨天是己业行之神如来使天是佛力摄生神但修行位已着皆有二天常随其人后汝可诣下劝诣后友。

　　时善财童子从彼三昧智光明起渐次游行至安住城周遍推求不动优婆夷今在何所无量人众咸告之言善男子不动优婆夷身是童女在其家内父母守护与自亲属无量人众演说妙法善财童子闻是语已其心欢喜如见父母即诣不动优婆夷舍。

　　二时善财童子从彼下趣求后友可知。

　　入其宅内见彼堂宇金色光明普皆照耀遇斯光者身意清凉善财童子光明触身即时获得五百三昧门所谓了一切希有相三昧门入寂静三昧门远离一切世间三昧门普眼舍得三昧门如来藏三昧门得如是等五百三昧门以此三昧门故身心柔软如七日胎又闻妙香非诸天龙乾闼婆等人与非人之所能有善财童子前诣其所恭敬合掌一心观察见其形色端正殊妙十方世界一切女人无有能及况其过者唯除如来及以一切灌顶菩萨口出妙香宫殿庄严并其眷属悉无与等况复过者十方世界一切众生无有于此优婆夷所起染着心若得暂见所有烦恼悉自消灭譬如百万大梵天王决定不生欲界烦恼其有见此优婆夷者所有烦恼应知亦然十方众生观此女人皆无厌足唯除具足大智慧者。

　　第二入其宅内下见敬咨问见中分二先见依获益后善财童子前诣下见正超伦。

　　尔时善财童子曲躬合掌正念观察见此女人其身自在不可思议色相颜容世无与等光明洞彻物无能障普为众生而作利益其身毛孔恒出妙香眷属无边宫殿第一功德深广莫知涯际心生欢喜以颂赞曰。

　　守护清净戒修行广大忍精进不退转光明照世间。

　　尔时善财童子说此颂已白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说。

　　二尔时善财曲躬下敬问可知。

　　时不动优婆夷以菩萨柔软语悦意语慰喻善财而告之言善哉善哉善男子汝已能发阿耨多罗三藐二菩提心。

　　第三时不动下称赞授法于中先赞。

　　善男子我得菩萨难摧伏智慧藏解脱门我得菩萨坚固受持行门我得菩萨一切法平等地总持门我得菩萨照明一切法辩才门我得菩萨求一切法无疲厌三昧门。

　　后善男子我得下正授法界于中二先示法门名体后善财童子言下征业用之境界今初不同前例而举五法者亦同九地当法师位须广知故五中初二所持内德一智慧无羁偏名解脱有智则烦恼不可坏取着无能胜故云难摧伏此智包容故名为藏二受持坚固偏得行名谓遇恶众生而能堪忍遍生诸趣而心不迷故云坚固三即能持深入法门得法性地则无不持矣四即外化由正思佛法明照差别故得辩才能转法轮称众生欲五即上求一心求法故云三昧近佛无厌受法无足故(五中初二所持内德等者然此五法即下因中所念五事谓思惟如来福德智慧皆悉清净总持三昧不可思议神通自在辩才无碍谓思念何因得斯五事彼佛便教𤼵十种心一应𤼵不可坏心灭诸烦恼二应𤼵无能胜心破诸取着三应𤼵无退怯心入深法门四应𤼵能堪耐心救恶众生五应𤼵无迷惑心普入于一切诸趣受生六应𤼵无猒足心求见诸佛无有休息七应𤼵无知足心悉受一切如来法雨八应𤼵正思惟心普生一切佛法光明九应𤼵大住持心普转一切诸佛法轮十应𤼵广流通心随众生欲施其法宝释曰十中初二成其听念福智故今得第一摧伏智慧藏解脱门䟽取下佛教以释其相下四亦尔次以第三无退怯心酬其所念总持故今得一切法平等总持门三以第四救恶众生及第五诸趣受生示神通因今得菩萨坚固受持行门遍生五趣救恶众生是大神通是菩萨行故四以第六求佛无猒第七受法无足心酬其三昧今得求一切法无疲猒明五以后三示其辩才无碍因今得第四照明一切法辩才门在文可知故䟽取下十句示因释今所得五法之果而念福德含在智慧之中其下释十法中方云上来已取十句释五法门但与下念五法不次显无优劣故)。

　　善财童子言圣者菩萨难摧伏智慧藏解脱门乃至求一切法无疲厌三昧门境界云何童女言善男子此处难知善财白言唯愿圣者承佛神力为我宣说我当因善知识能信能受能知能了趣入观察修习随顺离诸分别究竟平等。

　　二征业用之境界中四一征问二显难三重请四广答。

　　优婆夷言善男子过去世中有劫名离垢佛号修臂时有国王名曰电授唯有一女即我身是我于夜分废音乐时父母兄弟悉已眠寝五百童女亦皆昏寐我于楼上仰观星宿于虚空中见彼如来如宝山王无量无边天龙八部诸菩萨众所共围绕佛身普放大光明网周遍十方无所障碍佛身毛孔皆出妙香我闻是香身体柔软心生欢喜便从楼下至于地上合十指爪顶礼于佛又观彼佛不见顶相观身左右莫知边际思惟彼佛诸相随好无有厌足窃自念言此佛世尊作何等业获于如是上妙之身相好圆满光明具足眷属成就宫殿严好福德智慧悉皆清净总持三昧不可思议神通自在辩才无碍善男子尔时如来知我心念即告我言汝应发不可坏心灭诸烦恼应发无能胜心破诸取着应发无退怯心入深法门应发能堪耐心救恶众生应发无迷惑心普于一切诸趣受生应发无厌足心求见诸佛无有休息应发无知足心悉受一切如来法雨应发正思惟心普生一切佛法光明应发大住持心普转一切诸佛法轮应发广流通心随众生欲施其法宝善男子我于彼佛所闻如是法求一切智求佛十力求佛辩才求佛光明求佛色身求佛相好求佛众会求佛国土求佛威仪求佛寿命发是心已其心坚固犹如金刚一切烦恼及以二乘悉不能坏善男子我发是心已来经阎浮提微尘数劫尚不生于念欲之心况行其事尔所劫中于自亲属不起瞋心况他众生尔所劫中于其自身不生我见况于众具而计我所尔所劫中死时生时及住胎藏未曾迷惑起众生想及无记心况于余时尔所劫中乃至梦中随见一佛未曾忘失何况菩萨十眼所见尔所劫中受持一切如来正法未曾忘失一文一句乃至世俗所有言辞尚不忘失何况如来金口所说尔所劫中受持一切如来法海一文一句无不思惟无不观察乃至一切世俗之法亦复如是尔所劫中受持如是一切法海未曾于一法中不得三昧乃至世间技术之法一一法中悉亦如是尔所劫中住持一切如来法轮随所住持未曾废舍一文一句乃至不曾生于世智唯除为欲调众生故尔所劫中见诸佛海未曾于一佛所不得成就清净大愿乃至于诸化佛之所悉亦如是尔所劫中见诸菩萨修行妙行无有一行我不成就尔所劫中所有众生无一众生我不劝发阿耨多罗三藐三菩提心未曾劝一众生发于声闻辟支佛意尔所劫中于一切佛法乃至一文一句不生疑惑不生二想不生分别想不生种种想不生执着想不生胜劣想不生爱憎想善男子我从是来常见诸佛常见菩萨常见真实善知识常闻诸佛愿常闻菩萨行常闻菩萨波罗蜜门常闻菩萨地智光明门常闻菩萨无尽藏门常闻入无边世界网门常闻出生无边众生界因门常以清净智慧光明除灭一切众生烦恼常以智慧生长一切众生善根常随一切众生所乐示现其身常以清净上妙言音开悟法界一切众生。

　　答中二先明得法因缘以彰深远释上难知二善男子我得菩萨求一切下显其业用以酬初问今初分六一举往见佛为发心缘二便从楼下内兴观念为发心因先观后念念福智等即前五法之因神通自在是行坚固三善男子尔时下佛劝发心能成前五有十种心初二成智慧次一成总持次二成神通次二成三昧后三成辩才故上来取斯十句释五法门四善男子我于彼下正明发心坚固五我发是心已来下经久无违六我从是来下彰发心胜益即前五因之果(彰𤼵心之益即前五之果者一求佛智慧即求法三昧二求佛十力即求智慧三求佛辩才四求佛光明即是总持总持以慧为体故云光明余皆坚固受持行愿𤼵是心已下总结坚固)。

　　善男子我得菩萨求一切法无厌足庄严门我得一切法平等地总持门现不思议自在神变汝欲见不善财言唯我心愿见尔时不动优婆夷坐于龙藏师子之座入求一切法无厌足庄严三昧门不空轮庄严三昧门十力智轮现前三昧门佛种无尽藏三昧门入如是等一万三昧门入此三昧门时十方各有不可说佛刹微尘数世界六种震动皆悉清净琉璃所成一一世界中有百亿四天下百亿如来或住兜率天乃至般涅槃一一如来放光明网周遍法界道场众会清净围绕转妙法轮开悟群生时不动优婆夷从三昧起告善财言善男子汝见此不善财言唯我皆已见。

　　二显其业用中四一许现即举五法中二二申请三正现入一万三昧者于一求法无厌三昧即入一万明知余解脱等亦摄多门四出定印述并可知。

　　优婆夷言善男子我唯得此求一切法无厌足三昧光明为一切众生说微妙法皆令欢喜如诸菩萨摩诃萨如金翅鸟游行虚空无所障碍能入一切众生大海见有善根已成熟者便即执取置菩提岸又如商客入大宝洲采求如来十力智宝又如渔师持正法网入生死海于爱水中漉诸众生如阿修罗王能遍㧌动三有大城诸烦恼海又如日轮出现虚空照爱水泥令其干竭又如满月出现虚空令可化者心华开敷又如大地普皆平等无量众生于中止住增长一切善法根芽又如大风所向无碍能拔一切诸见大树如转轮王游行世间以四摄事摄诸众生而我云何能知能说彼功德行。

　　第四优婆夷言下谦己推胜。

　　善男子于此南方有一大城名无量都萨罗其中有一出家外道名曰遍行汝往彼问菩萨云何学菩萨行修菩萨道。

　　第五指示后友中都萨罗者此云喜出生谓此城中出生无量欢喜之事故以智度圆满则能无所不生友名遍行巧智随机无不行故名真实行示外道者能行非道又非道不染故曰出家余可知。

　　时善财童子顶礼其足绕无量匝殷勤瞻仰。辞退而去

　　大方广佛华严经䟽钞会本第六十六之二

　　音释

　　咨

　　(同咨)。

　　堑

　　(七艳切音堑)。

　　茵褥

　　(上音因通作裀下音辱)。

　　埤堄

　　(埤疋诣切堄五计切埤堄城上女墙也)。

　　㧌

　　(呼高切搅也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第六十七　翦十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子于不动优婆夷所得闻法已专心忆念所有教诲皆悉信受思惟观察渐渐游行经历国邑至都萨罗城于日没时入彼城中廛店邻里四衢道侧处处寻觅遍行外道。

　　第十遍行外道寄真实行第一依教趣求(十遍行外道寄真实行智度已圆称于二谛言行不虚故名真实)。

　　城东有山名曰善德善财童子于中夜时见此山顶草树岩巘光明照耀如日初出见此事已生大欢喜作是念言我必于此见善知识便从城出而登彼山见此外道于其山上平坦之处徐步经行色相圆满威光照耀大梵天王所不能及十千梵众之所围绕往诣其所头顶礼足绕无量匝于前合掌而作是言圣者我已先发阿耨多罗三藐三菩提心而我未知菩萨云何学菩萨行云何修菩萨道我闻圣者善能教诲愿为我说。

　　第二城东有山下见敬咨问见中中夜见者智入生死故善财将入此位故上云日没入城于山顶者表位极故光明照者以智慧光破于生死及二边闇故。

　　遍行答言善哉善哉善男子我已安住至一切处菩萨行已成就普观世间三昧门已成就无依无作神通力已成就普门般若波罗蜜。

　　第三遍行答言下称赞授法先赞发心后善男子下正授法界于中二先彰名体有四者智遍知故四义虽别而得相成一化境普周遍行之名亦从此立二入定观机三由无作神通故能遍至前处四由普门般若故能在定普观若约别者无作无依用而无住普门般若无法不穷。

　　善男子我普于世间种种方所种种形貌种种行解种种殁生一切诸趣所谓天趣龙趣夜叉趣乾闼婆阿修罗迦楼罗紧那罗摩睺罗伽地狱畜生阎罗王界人非人等一切诸趣或住诸见或信二乘或复信乐大乘之道如是一切诸众生中我以种种方便种种智门而为利益所谓或为演说一切世间种种技艺令得具足一切巧术陀罗尼智或为演说四摄方便令得具足一切智道或为演说诸波罗蜜令其回向一切智位或为称赞大菩提心令其不失无上道意或为称赞诸菩萨行令其满足净佛国土度众生愿或为演说造诸恶行受地狱等种种苦报令于恶业深生厌离或为演说供养诸佛种诸善根决定获得一切智果令其发起欢喜之心或为赞说一切如来应正等觉所有功德令乐佛身求一切智或为赞说诸佛威德令其愿乐佛不坏身或为赞说佛自在身令求如来无能映蔽大威德体又善男子此都萨罗城中一切方所一切族类若男若女诸人众中我皆以方便示同其形随其所应而为说法诸众生等悉不能知我是何人从何而至唯令闻者如实修行善男子如于此城利益众生于阎浮提城邑聚落所有人众住止之处悉亦如是而为利益善男子阎浮提内九十六种各起异见而生执着我悉于中方便调伏令其舍离所有诸见如阎浮提余四天下亦复如是如四天下三千大千世界亦复如是如三千大千世界如是十方无量世界诸众生海我悉于中随诸众生心之所乐以种种方便种种法门现种种色身以种种言音而为说法令得利益。

　　二善男子我普于下显四业用即分为四一明至一切处用二或住诸见下普观世间用观其所宜随宜说故三又善男子此都萨罗下明无作无依用故云不知从何而至四善男子阎浮提内下普门般若用九十六种皆能穷故上来随胜别配实则义通。

　　善男子我唯知此至一切处菩萨行如诸菩萨摩诃萨身与一切众生数等得与众生无差别身以变化身普入诸趣于一切处皆现受生普现一切众生之前清净光明遍照世间以无碍愿住一切劫得如帝网诸无等行常勤利益一切众生恒与共居而无所著普于三世悉皆平等以无我智周遍照耀以大悲藏一切观察而我云何能知能说彼功德行。

　　四谦己推胜。

　　善男子于此南方有一国土名为广大有鬻香长者名优钵罗华汝诣彼问菩萨云何学菩萨行修菩萨道。

　　时善财童子顶礼其足绕无量匝殷勤瞻仰辞退而去。

　　尔时善财童子因善知识教不顾身命不着财宝不乐人众不耽五欲不恋眷属不重王位唯愿化度一切众生唯愿严净诸佛国土唯愿供养一切诸佛唯愿证知诸法实性唯愿修集一切菩萨大功德海唯愿修行一切功德终无退转唯愿恒于一切劫中以大愿力修菩萨行唯愿普入一切诸佛众会道场唯愿入一三昧门普现一切三昧门自在神力唯愿于佛一毛孔中见一切佛心无厌足唯愿得一切法智慧光明能持一切诸佛法藏专求此等一切诸佛菩萨功德渐次游行至广大国。

　　大文第四有十善友寄十回向今初青莲华长者寄救护众生离众生相回向在广大国者创入回向故回向众生故广回向菩提故大回向实际义通广大言鬻香者鬻者卖也香质虽小发气弥布善根虽微回向普周又若卖若买二俱得香自他善根俱可回向青莲华者莲华处淤泥而不染犹护众生而离相青莲华为水中之最救护为入生死之尊文亦分六第一依教趣求中先依教兴愿以是回向大愿之首故后渐次下趣求后位(初青莲华长者寄救护等者大悲增上救护众生大智无著离众生相悲智无住以立此名回向实际义通广大者佛境方穷横周法界众生界故)。

　　诣长者所顶礼其足绕无量匝合掌而立白言圣者我已先发阿耨多罗三藐三菩提心欲求一切佛平等智慧欲满一切佛无量大愿欲净一切佛最上色身欲见一切佛清净法身欲知一切佛广大智身欲净治一切菩萨诸行欲照明一切菩萨三昧欲安住一切菩萨总持欲除灭一切所有障碍欲游行一切十方世界而未知菩萨云何学菩萨行云何修菩萨道而能出生一切智智。

　　第二诣长者下见敬咨问。

　　长者告言善哉善哉善男子汝乃能发阿耨多罗三藐三菩提心善男子我善别知一切诸香亦知调合一切香法。

　　第三长者告言下称赞授法先赞后授授中二先总标所得后所谓下别显业用今初知世诸香以表法香谓以戒定慧慈悲等香熏修生善灭恶习气故善知一切香者差别行也亦知调合者融通行也以金刚杵碎之实相般若波罗蜜调和令纯杂无碍悲智圆融成回向故。

　　所谓一切香一切烧香一切涂香一切末香亦知如是一切香王所出之处又善了知天香龙香夜叉香乾闼婆阿修罗迦楼罗紧那罗摩睺罗伽人非人等所有诸香又善别知治诸病香断诸恶香生欢喜香增烦恼香灭烦恼香令于有为生乐着香令于有为生厌离香舍诸憍逸香发心念佛香证解法门香圣所受用香一切菩萨差别香一切菩萨地位香如是等香形相生起出现成就清净安隐方便境界威德业用及以根本如是一切我皆了达。

　　二别显业用中二先总相显知后指事别显前中四一知香体异二又善了下约类辨异三又善别下知力用异前二约世此兼出世四如是等下明委穷本末上四各有事理思之(上四各有事理者如一知香体异约事可知约理者如烧香谓以智火𤼵挥万行普周遍故涂香者以性净水和之饰法身故末香者以金刚智碎令无实故即以智及性净等为生处也二约类辩异言约理者香即习气行天之因是天习气熏灼成果故亦是道习从天而来好光净等三知力用者上二约文理但约世香而含约理此则文自具二如猒有为等约事治诸病香白檀治热熏陆治冷约理即对治行所谓慈悲不净观等断诸恶香如安息香能辟恶邪正见智慧无恶不断又十善行等生欢喜香如沉檀等即称根器行施悦自他等增烦恼香如兰麝等谓爱染行如有漏定增爱味等灭烦恼香如牛头旃檀先陀婆等即诸智忍等令于有为生爱着等唯约理说此即人天胜因猒离有为即无常等舍憍逸香无我忍辱不放逸等𤼵心念佛香赞佛功德说净土行等证解法门深观行等圣所受用即观真如无分别一切菩萨差别香三贤十地所修胜劣等一切菩萨地位香者所证如智有浅深故)。

　　善男子人问有香名曰象藏因龙斗生若烧一丸即起大香云弥覆王都于七日中雨细香雨若着身者身则金色若着衣服宫殿楼阁亦皆金色若因风吹入宫殿中众生嗅者七日七夜欢喜充满身心快乐无有诸病不相侵害离诸忧苦不惊不怖不乱不恚慈心相向志意清净我知是已而为说法令其决定发阿耨多罗三藐三菩提心善男子摩罗耶山出栴檀香名曰牛头若以涂身设入火坑火不能烧善男子海中有香名无能胜若以涂鼓及诸螺贝其声发时一切敌军皆自退散善男子阿那婆达多池边出沉水香名莲华藏其香一丸如麻子大若以烧之香气普熏阎浮提界众生闻者离一切罪戒品清净善男子雪山有香名阿卢那若有众生嗅此香者其心决定离诸染着我为说法莫不皆得离垢三昧善男子罗刹界中有香名海藏其香但为转轮王用若烧一丸而以熏之王及四军皆腾虚空善男子善法天中有香名净庄严若烧一丸而以熏之普使诸天心念于佛善男子须夜摩天有香名净藏若烧一丸而以熏之夜摩天众莫不云集彼天王所而共听法善男子兜率天中有香名先陀婆于一生所系菩萨座前烧其一丸兴大香云遍覆法界普雨一切诸供养具供养一切诸佛菩萨善男子善变化天有香名曰夺意若烧一丸于七日中普雨一切诸庄严具。

　　二人间有下指事别显中有十种香初象藏香具前本末十事一但语香名必有形相二龙斗为生起三兴云为出现四雨雨为成就五金色为清净六喜乐为安隐七无病等为方便八慈心等为境界九意净为威德其业用一种义通前七十我知下是根本本为菩提心故若就菩提心显十义者以菩提心香似如来藏因善恶相攻而生若一发心兴慈云注法雨心所及者令归真净得法喜乐离惑业苦展转兴慈志愿纯净余之九香皆应具法喻之十略故或二或三摩罗耶者国名国多此香故此即忍香瞋火不烧三即进香魔军退散次五如次是五分法身香九即称法界香先陀婆一名四实此宜用盐香似此故十忘能所香故名夺意余三可知(若就菩提心下二约法似如来藏本觉真心性德圆备称理𤼵心故似藏也二因善恶相攻而生即同因龙斗生故六波罗蜜经云善恶互相熏犹如二象斗弱者去无回妄尽无来去起信云真如熏无明故能𤼵心猒求三若一𤼵心下出现四霔法雨是成就五心所及下清净六得法喜乐即安隐七离惑业苦即方便八展转兴慈即境界九志愿纯净即威德亦业用义通前七次五如次五分法身者戒定可知三王及四兵皆腾空者慧证空故四心念于佛脱五欲故五集听法是知见故)。

　　善男子我唯知此调和香法如诸菩萨摩诃萨远离一切诸恶习气不染世欲永断烦恼众魔罥索超诸有趣以智慧香而自庄严于诸世间皆无染着具足成就无所著戒净无著智行无著境于一切处悉无有着其心平等无著无依而我何能知其妙行说其功德显其所有清净戒门示其所作无过失业辩其离染身语意行。

　　善男子于此南方有一大城名曰楼阁中有船师名婆施罗汝诣彼问菩萨云何学菩萨行修菩萨道。

　　时善财童子顶礼其足绕无量匝殷勤瞻仰辞退而去。

　　尔时善财童子向楼阁城观察道路所谓观道高卑观道夷险观道净秽观道曲直。

　　第二船师婆施罗寄不坏回向(寄不坏回向者得不坏信于种善根而回向故名为不坏)婆施罗者此云自在谓于佛法海已善通达于生死海能善运度于一切法深信不坏故名自在在楼阁城者由此回向令菩提心转更增长悲智相依而胜出故文中第一依教趣求先依教观道于回向道初得不坏故佛道为高余皆是卑生死涅槃为夷险障无障为净秽二乘为曲菩萨为直等(佛道为高下此有十事五对䟽但略示其相而未言等者等于余义具说观相乃有多意一不坏相则五是可依五不可依二不坏性则不见高卑无夷险等是故经云不见一法是佛法者不见一法非佛法者故金刚云是法平等无有高下住正道者则不分别是邪是正三不见业惑以为所断不见智慧以为能断非有烦恼非离烦恼四不见生死为杂乱不见涅槃为寂静生死涅槃二际无差五无大小三乘及一乘非我我所故三性之及相双俱不坏则虽无高下不坏高卑无高卑为真高等一一契中上三即三观意四以无所得而为方便一时具观一具一切方真观矣)。

　　渐次游行作是思惟我当亲近彼善知识善知识者是成就修行诸菩萨道因是成就修行波罗蜜道因是成就修行摄众生道因是成就修行普入法界无障碍道因是成就修行令一切众生除恶慧道因是成就修行令一切众生离憍慢道因是成就修行令一切众生灭烦恼道因是成就修行令一切众生舍诸见道因是成就修行令一切众生拔一切恶刺道因是成就修行令一切众生至一切智城道因何以故于善知识处得一切善法故依善知识力得一切智道故善知识者难见难遇如是思惟渐次游行。

　　后渐次下趣求后位而兴胜念谓菩萨道因人得故即于菩萨法师得不坏信于中先正明后征释可知。

　　既至彼城见其船师在城门外海岸上住百千商人及余无量大众围绕说大海法方便开示佛功德海善财见已往诣其所顶礼其足绕无量匝于前合掌而作是言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能教诲愿为我说。

　　第二既至彼下见敬咨问见在海岸者若佛法海以生死为此岸不舍生死故若生死海以大悲修因而为此岸住大慈悲令离因故(若佛法海者准下推胜乃有多海略举其二余例可知)。

　　船师告言善哉善哉善男子汝已能发阿耨多罗三藐三菩提心今复能问生大智因断除一切生死苦因往一切智大宝洲因成就不坏摩诃衍因远离二乘怖畏生死住诸寂静三昧旋因乘大愿车遍一切处行菩萨行无有障碍清净道因以菩萨行庄严一切无能坏智清净道因普观一切十方诸法皆无障碍清净道因速能趣入一切智海清净道因。

　　第三船师告言下称赞授法分二先赞问赞其发心后能问法文有九句前五能问果因后四能问因因故云道因三昧旋者旋谓深澓沉而不流二乘沉寂动八万劫故能远离是菩萨道。

　　善男子我在此城海岸路中净修菩萨大悲幢行。

　　二善男子我在此下授已法界中二先标名体谓大悲超出为物所归故。

　　善男子我观阎浮提内贫穷众生为饶益故修诸苦行随其所愿悉令满足先以世物充满其意复施法财令其欢喜令修福行令生智道令增善根力令起菩提心令净菩提愿令坚大悲力令修能灭生死道令生不厌生死行令摄一切众生海令修一切功德海令照一切诸法海令见一切诸佛海令入一切智智海善男子我住于此如是思惟如是作意如是利益一切众生。

　　后善男子我观阎浮下辨其业用中二先明于陆化生令知有海。

　　善男子我知海中一切宝洲一切宝处一切宝类一切宝种我知净一切宝钻一切宝出一切宝作一切宝我知一切宝器一切宝用一切宝境界一切宝光明。

　　后善男子我知海中下善知海相于海化生于中二初明善知后彰化成益今初此宝洲等生死法海义皆有之且约生死海释文中略举知五种事一知宝宝即是智故不入生死大海则不能生一切智宝于中有十二句一生死海中湛寂不动谓之宝洲二空不空如来藏为宝处三恒沙功德皆宝类四佛性为宝种此上皆约本有次四约修成以净戒头陀等为能净以缘起智为能钻以发一切智心为出因听闻为能作后四为宝用谓三乘等器智慧有殊照理断惑所用各别所缘境界万品阶差破愚显明各各不等。

　　我知一切龙宫处一切夜叉宫处一切部多宫处皆善回避免其诸难。

　　二我知一切龙下即生死中瞋贪痴之三毒部多此云自生亦如夜叉但不从父母生故喻多痴。

　　亦善别知漩澓浅深波涛远近水色好恶种种不同。

　　三亦善别知漩澓不即知心识相色无色等依识心定劫数浅深七识波浪染习远近随善恶缘心水色异(色无色等者沈空滞寂即漩澓义无色初二万后后二二增非想八万劫为深二万即为浅色无昼夜殊劫数等身量则初最浅上上渐深未有无相皆识心定故为心识相也)。

　　亦善别知日月星宿运行度数昼夜晨晡晷漏延促。

　　四亦善别知日月等者即能知时谓机之生熟如是时中宜修定慧等。

　　亦知其船铁木坚脆机关涩滑水之大小风之逆顺如是一切安危之相无不明了可行则行可止则止。

　　五亦知其船即知万行不同有方便为坚无方便为脆曾修为滑不曾则涩水之大小者谓生死有边与无边风之逆顺者八风四顺四逆又谓修行有住与无住故若开第三第五各有三事则并总具十(有方便为坚等七地已说又谓修行有住无住者上约外境世之八风此约正修无住为顺出离有住为逆又有住则顺生死无住反此若开第三第五各三者三中三者一漩澓浅深二波涛远近三水色好恶五中三者一知其船铁木坚脆机关涩滑二水之大小三风之逆顺此二各三为六并其余三为九如是已下总结为十可行则行可止则止虽是总结义当一故)。

　　善男子我以成就如是智慧常能利益一切众生善男子我以好船运诸商众行安隐道复为说法令其欢喜引至宝洲与诸珍宝咸使充足然后将领还阎浮提善男子我将大船如是往来未始令其一有损坏若有众生得见我身闻我法者令其永不怖生死海必得入于一切智海必能消竭诸爱欲海能以智光照三世海能尽一切众生苦海能净一切众生心海速能严净一切刹海普能往诣十方大海普知一切众生根海普了一切众生行海普顺一切众生心海。

　　二善男子我以成就下彰化成益既列十海则知前海准此应思前四自利后六利他后三文显。

　　善男子我唯得此大悲幢行若有见我及以闻我与我同住忆念我者皆悉不空如诸菩萨摩诃萨善能游涉生死大海不染一切诸烦恼海能舍一切诸妄见海能观一切诸法性海能以四摄摄众生海已善安住一切智海能灭一切众生着海能平等住一切时海能以神通度众生海能以其时调众生海而我云何能知能说彼功德行。

　　善男子于此南方有城名可乐中有长者名无上胜汝诣彼问菩萨云何学菩萨行修菩萨道时善财童子顶礼其足绕无量匝殷勤瞻仰悲泣流泪求善知识心无厌足辞退而去。

　　尔时善财童子起大慈周遍心大悲润泽心相续不断福德智慧二种庄严舍离一切烦恼尘垢证法平等心无高下拔不善刺灭一切障坚固精进以为墙堑甚深三昧而作园苑以慧日光破无明闇以方便风开智慧华以无碍愿充满法界心常现入一切智城如是而求菩萨之道渐次经历到彼城内。

　　第三无上胜长者寄等一切佛回向以得胜通无过上故等于诸佛更无胜故在可乐国者由等佛回向不见美恶皆得清净欢喜悦乐故文中第一可知(寄等一切佛回向者谓等同三世一切如来能回向道所回向善故以得胜通下释名此约得法释等于下约寄位释由等诸佛不见美恶者经云如是修学回向道时见一切色乃至触法若美若恶不生爱憎心得自在无诸过失广大清净欢喜悦乐离诸忧恼身心柔软诸根清净是也)。

　　见无上胜在其城东大庄严幢无忧林中无量商人百千居士之所围绕理断人间种种事务因为说法令其永拔一切我慢离我我所舍所积聚灭悭嫉妒心得清净无诸秽浊获净信力常乐见佛受持佛法生菩萨力起菩萨行入菩萨三昧得菩萨智慧住菩萨正念增菩萨乐欲尔时善财童子观彼长者为众说法已以身投地顶礼其足良久乃起白言圣者我是善财我是善财我专寻求菩萨之行菩萨云何学菩萨行菩萨云何修菩萨道随修学时常能化度一切众生常能现见一切诸佛常得听闻一切佛法常能住持一切佛法常能趣入一切法门入一切刹学菩萨行住一切劫修菩萨道能知一切如来神力能受一切如来护念能得一切如来智慧。

　　第二见无上胜下见敬咨问初见在城东者启明佛日故处无忧林者同佛回向无爱憎故商人等围绕者佛为商主菩萨为商人法财外益功归己故次尔时善财下设敬后白言下咨问称名者声名久闻表重法之器冀有闻故。

　　时彼长者告善财言善哉善哉善男子汝已能发阿耨多罗三藐三菩提心善男子我成就至一切处菩萨行门无依无作神通之力。

　　第三时彼长者下称赞授法授法中先标名体由无作无依故能遍至遍至是用广无依是体胜无依者不依他故无作者离加行故。

　　善男子云何为至一切处菩萨行门善男子我于此三千大千世界欲界一切诸众生中所谓一切三十三天一切须夜摩天一切兜率陀天一切善变化天一切他化自在天一切摩天及余一切天龙夜叉罗刹娑鸠槃茶乾闼婆阿修罗迦楼罗紧那罗摩睺罗伽人与非人村营城邑一切住处诸众生中而为说法令舍非法令息诤论令除斗战令止忿竞令破冤结令解系缚令出牢狱令免怖畏令断杀生乃至邪见一切恶业不可作事皆令禁止令其顺行一切善法令其修学一切技艺于诸世间而作利益为其分别种种诸论令生欢喜令渐成熟随顺外道为说胜智令断诸见令入佛法乃至色界一切梵天我亦为其说超胜法如于此三千大千世界乃至十方十不可说百千亿那由他佛刹微尘数世界中我皆为说佛法菩萨法声闻法独觉法说地狱说地狱众生说向地狱道说畜生说畜生差别说畜生受苦说向畜生道说阎罗王世间说阎罗王世间苦说向阎罗王世间道说天世间说天世间乐说向天世间道说人世间说人世间苦乐说向人世间道为欲开显菩萨功德为今舍离生死过患为令知见一切智人诸妙功德为欲令知诸有趣中迷惑受苦为令知见无障碍法为欲显示一切世间生起所因为欲显示一切世间寂灭为乐为令众生舍诸想着为令证得佛无依法为令永灭诸烦恼轮为令能转如来法轮我为众生说如是法。

　　二善男子云何下征释业用释中明至一切处广说法故文中先举三千后如于此三千下类显十方。

　　善男子我唯知此至一切处修菩萨行清净法门无依无作神通之力如诸菩萨摩诃萨具足一切自在神通悉能遍往一切佛刹得普眼地悉闻一切音声言说普入诸法智慧自在无有乖诤勇健无比以广长舌出平等音其身妙好同诸菩萨与诸如来究竟无二无有差别智身广大普入三世境界无际同于虚空而我云何能知能说彼功德行。

　　第四谦己推胜中加清净法门者遍至本为说法故即前所说后二可知。

　　善男子于此南方有一国土名曰输那其国有城名迦陵迦林有比丘尼名师子颦申汝诣彼问菩萨云何学菩萨行修菩萨道。

　　时善财童子顶礼其足绕无量匝殷勤瞻仰辞退而去。

　　尔时善财童子渐次游行至彼国城周遍推求此比丘尼有无量人咸告之言善男子此比丘尼在胜光王之所舍施日光园中说法利益无量众生。

　　第四至一切处回向善友名师子颦申者舒展自在无不至故比丘尼者纯净之慈合善遍故国名输那者此云勇猛勇猛之力能使善根无不至故又以十度明义义当进故城名迦陵迦林者以义翻为相斗战时谓因斗胜而立城故表此回向愿以信解大威力故广大智慧无障碍故令修善根无所不至义同战时(第四至一切处善友者谓以大愿力令其善根所成供等遍一切故)文中第一依教趣求言胜光王舍施日光园者准律尼之头陀多在王国藉外护故表因实际胜光令其善根遍法界之园菀故并皆即智故有光名。

　　时善财童子即诣彼园周遍观察见其园中有一大树名为满月形如楼阁放大光明照一由旬见一叶树名为普覆其形如盖放毗琉璃绀青光明见一华树名曰华藏其形高大如雪山王雨众妙华无有穷尽如忉利天中波利质多罗树复见有一甘露果树形如金山常放光明种种众果悉皆具足复见有一摩尼宝树名毗卢遮那藏其形无比心王摩尼宝最在其上阿僧祇色相摩尼宝周遍庄严复有衣树名为清净种种色衣垂布严饰复有音乐树名为欢喜其音美妙过诸天乐复有香树名普庄严恒出妙香普熏十方无所障碍。

　　第二时善财童子即诣下见敬咨问中三先见次敬后问前中二初见依后见正今初有六一无漏林树无漏法行而建立故文中有八各有所表思之(无漏林树等者多是净名佛道园苑无漏法林品偈云总持之树觉意净妙华解脱智慧果)。

　　园中复有泉流陂池一切皆以七宝庄严黑栴檀泥凝积其中上妙金沙弥布其底八功德水具足盈满优钵罗华波头摩华拘物头华芬陀利华遍覆其上。

　　二园中复有下明八解泉流八功德者谓轻冷濡美净而不臭调适无患(八解之浴池定水湛然满布以七净华浴此无垢人等)。

　　无量宝树周遍行列诸宝树下敷师子座种种妙宝以为庄严布以天衣熏诸妙香垂诸宝缯施诸宝帐阎浮金网弥覆其上宝铎徐摇出妙音声或有树下敷莲华藏师子之座或有树下敷香王摩尼藏师子之座或有树下敷龙庄严摩尼王藏师子之座或有树下敷宝师子聚摩尼王藏师子之座或有树下敷毗卢遮那摩尼王藏师子之座或有树下敷十方毗卢遮那摩尼王藏师子之座其一一座各有十万宝师子座周匝围绕一一皆具无量庄严。

　　三无量宝树下敷法空座而随法严异于中有标列及结可知。

　　此大园中众宝遍满犹如大海宝洲之上迦邻陀衣以布其地柔软妙好能生乐触蹈则没足举则还复无量诸鸟出和雅音宝栴檀林上妙庄严种种妙华常雨无尽犹如帝释杂华之园无比香王普熏一切犹如帝释善法之堂诸音乐树宝多罗树众宝铃网出妙音声如自在天善口天女所出歌音诸如意树种种妙衣垂布庄严犹如大海有无量色百千楼阁众宝庄严如忉利天宫善见大城宝盖遐张如须弥峰光明普照如梵王宫。

　　四此大园下杂明诸严万行非一故。

　　尔时善财童子见此大园无量功德种种庄严皆是菩萨业报成就出世善根之所生起供养诸佛功德所流一切世间无与等者如是皆从师子颦申比丘尼了法如幻集广大清净福德善业之所成就。

　　五尔时善财下出其所因。

　　三千大千世界天龙八部无量众生皆入此园而不迫窄何以故此比丘尼不可思议威神力故。

　　六三千下明果用自在。

　　尔时善财见师子颦申比丘尼遍座一切诸宝树下大师子座身相端严威仪寂静诸根调顺如大象王心无垢浊如清净池普济所求如如意宝不染世法犹如莲华心无所畏如师子王护持净戒不可倾动如须弥山能令见者心得清凉如妙香王能除众生诸烦恼热如雪山中妙栴檀香众生见者诸苦消灭如善见药王见者不空如婆楼那天能长一切众善根芽如良沃田在一一座众会不同所说法门亦各差别。

　　二尔时善财见师子下明见正报中四初总明遍坐胜德显彰二别明所遍演法各异三总结多类闻法发心四通显所因释成自在今初婆楼那者此云水也此天能满人愿故(普云水天者总持教中有此天也)。

　　或见处座净居天众所共围绕大自在天子而为上首此比丘尼为说法门名无尽解脱或见处座诸梵天众所共围绕爱乐梵王而为上首此比丘尼为说法门名普门差别清净言音轮或见处座他化自在天天子天女所共围绕自在天王而为上首此比丘尼为说法门名菩萨清净心或见处座善变化天天子天女所共围绕善化天王而为上首此比丘尼为说法门名一切法善庄严或见处座兜率陀天天子天女所共围绕兜率天王而为上首此比丘尼为说法门名心藏旋或见处座须夜摩天天子天女所共围绕夜摩天王而为上首此比丘尼为说法门名无边庄严或见处座三十三天天子天女所共围绕释提桓因而为上首此比丘尼为说法门名厌离门或见处座百光明龙王难陀龙王优波难陀龙王摩那斯龙王伊罗跋难陀龙王阿那婆达多龙王等龙子龙女所共围绕娑伽罗龙王而为上首此比丘尼为说法门名佛神通境界光明庄严或见处座诸夜叉众所共围绕毗沙门天王而为上首此比丘尼为说法门名救护众生藏或见处座乾闼婆众所共围绕持国乾闼婆王而为上首此比丘尼为说法门名无尽喜或见处座阿修罗众所共围绕罗睺阿修罗王而为上首此比丘尼为说法门名速疾庄严法界智门或见处座迦楼罗众所共围绕㨗持迦楼罗王而为上首此比丘尼为说法门名怖动诸有海或见处座紧那罗众所共围绕大树紧那罗王而为上首此比丘尼为说法门名佛行光明或见处座摩睺罗伽众所共围绕庵罗林摩睺罗伽王而为上首此比丘尼为说法门名生佛欢喜心或见处座无量百千男子女人所共围绕此比丘尼为说法门名殊胜行或见处座诸罗刹众所共围绕常夺精气大树罗刹王而为上首此比丘尼为说法门名发生悲愍心。

　　二或见处座下别明所遍中有三十处分三初十六为八部人非人等次二为二乘后十二为菩萨今初中先有七处为天一为净居天说无尽者治彼那含求尽身智故二梵王普应但于己众广及二千为说普门则无不应梵音清妙但是世间为说法界胜流方为净妙三他化天令得出世净心超世自在故四化乐乐具庄严不及善故五旋归如来藏心则真喜足故六遍严法界方尽时分之乐七释天耽欲甚故次八为龙龙能通变耀电降庄严故九夜叉性好飞空害物故十乾闼婆众能奏乐喜乐故上三亦四王众意存八部故阙南西十一修罗善幻为庄严故十二迦楼罗动海怖龙故十三紧那罗是歌神以佛行光明破其着故又头有一角亦云疑神令同佛觉离疑光明故十四摩睺罗伽多瞋毒故上来八部除第一第七及夜叉众摩睺罗伽约对治说余皆约随便宜随其世能转入出世故紧那罗众通其二义第十五一座为人人多行不善行设行仁义亦非胜故故令起出世胜行十六一座为罗刹则是非人亦治多残害故。

　　或见处座信乐声闻乘众生所共围绕此比丘尼为说法门名胜智光明或见处座信乐缘觉乘众生所共围绕此比丘尼为说法门名佛功德广大光明。

　　次二为二乘者声闻智劣故缘觉修福止百劫故缘起智光未能亡缘故。

　　或见处座信乐大乘众生所共围绕此比丘尼为说法门名普门三昧智光明门或见处座初发心诸菩萨所共围绕此比丘尼为说法门名一切佛愿聚或见处座第二地诸菩萨所共围绕此比丘尼为说法门名离垢轮或见处座第三地诸菩萨所共围绕此比丘尼为说法门名寂静庄严或见处座第四地诸菩萨所共围绕此比丘尼为说法门名生一切智境界或见处座第五地诸菩萨所共围绕此比丘尼为说法门名妙华藏或见处座第六地诸菩萨所共围绕此比丘尼为说法门名毗卢遮那藏或见处座第七地诸菩萨所共围绕此比丘尼为说法门名普庄严地或见处座第八地诸菩萨所共围绕此比丘尼为说法门名遍法界境界身或见处座第九地诸菩萨所共围绕此比丘尼为说法门名无所得力庄严或见处座第十地诸菩萨所共围绕此比丘尼为说法门名无碍轮或见处座执金刚神所共围绕此比丘尼为说法门名金刚智那罗延庄严。

　　后十二为菩萨分三初一为地前说定慧之光次十为地上初发心者证发心也发十大愿故五地妙华藏者华谓十种平等净心故𣈆经云净心华藏华藏者以真俗双修于难得胜为因含藏故余八可知后一义当等觉说金刚喻定坏散尘习故既为等觉而说明此位非小言回向者约寄位耳他皆仿此(证𤼵心者䟽中随难但释二句今当略释二地三聚圆满故三地修八禅故四地得无行无生行慧光故五地如䟽六地般若现前遍照普得故七地有中殊胜行修习一切菩提分故名普庄严八地得无生忍于三世间皆悉自在得忍如空念念入法流故九地以无所得而为方便力度偏增具足辩才演一切法为庄严故十地诸障已摧十庆已满三祗已圆故)。

　　善财童子见如是等一切诸趣所有众生已成熟者已调伏者堪为法器皆入此园各于座下围绕而坐师子颦申比丘尼随其欲解胜劣差别而为说法令于阿耨多罗三藐三菩提得不退转。

　　第三善财童子见如是下总结多类闻法发心可知。

　　何以故此比丘尼入普眼舍得般若波罗蜜门说一切佛法般若波罗蜜门法界差别般若波罗蜜门散坏一切障碍轮般若波罗蜜门生一切众生善心般若波罗蜜门殊胜庄严般若波罗蜜门无碍真实藏般若波罗蜜门法界圆满般若波罗蜜门心藏般若波罗蜜门普出生藏般若波罗蜜门此十般若波罗蜜门为首入如是等无数百万般若波罗蜜门此日光园中所有菩萨及诸众生皆是师子颦申比丘尼初劝发心受持正法思惟修习于阿耨多罗三藐三菩提得不退转。

　　第四何以故下总显所因释成自在有二一由能化具般若故二此日光下由彼所化根已熟故。

　　时善财童子见师子颦申比丘尼如是园林如是床座如是经行如是众会如是神力如是辩才复闻不可思议法门广大法云润泽其心便生是念我当右绕无量百千匝时比丘尼放大光明普照其园众会庄严善财童子即自见身及园林中所有众树皆悉右绕此比丘尼经于无量百千万匝围绕毕已善财童子合掌而住。

　　二时善财童子下设敬于中三初睹胜发心次放光摄受后正申敬仪。

　　白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说。

　　三白言下问法。

　　比丘尼言善男子我得解脱名成就一切智善财言圣者何故名为成就一切智比丘尼言善男子此智光明于一念中普照三世一切诸法善财白言圣者此智光明境界云何。

　　第三比丘尼言下授已法界中三初标名一切智者同佛智故二善财言下征释其体一念普照故三善财白言下辨其业用先问后答。

　　比丘尼言善男子我入此智光明门得出生一切法三昧王以此三昧故得意生身往十方一切世界兜率天宫一生所系菩萨所一一菩萨前现不可说佛刹微尘数身一一身作不可说佛刹微尘数供养所谓现天王身乃至人王身执持华云执持鬘云烧香涂香及以末香衣服璎珞幢幡缯盖宝网宝帐宝藏宝灯如是一切诸庄严具我皆执持而以供养如于住兜率宫菩萨所如是于住胎出胎在家出家往诣道场成等正觉转正法轮人于涅槃如是中间或住天宫或住龙宫乃至或复住于人宫于彼一一诸如来所我皆如是而为供养若有众生知我如是供养佛者皆于阿耨多罗三藐三菩提得不退转若有众生来至我所我即为说般若波罗蜜善男子我见一切众生不分别众生相智眼明见故听一切语言不分别语言相心无所著故见一切如来不分别如来相了达法身故住持一切法轮不分别法轮相悟法自性故一念遍知一切法不分别诸法相知法如幻故。

　　答中二先明通用后明智用前中亦二先辨用所依谓由一切智能入王三昧故王三昧者智论第七云一切三昧皆入中故体即如如如体本寂真智契此故名三昧以一切智言有其二义一遍知三世一切事故二对于种智名根本智知一切事皆一实故以即权之实智契即事之实理故一切三昧皆入其中又由王三昧体无不遍故意生身随类能成二往十方下辨能依业用可知二善男子我见下明其智用又前即差别智用今即无分别智用故触境无取(智论第七一切三昧皆入中者论有喻云譬如大海谓若百川归大海故又有人言王三昧者在第四禅故有人云佛三昧谁能知相一切佛法一相无相无量无数不可知唯佛能知佛神足持戒尚不了知况复一切三昧释曰此但次胜耳)。

　　善男子我唯知此成就一切智解脱如诸菩萨摩诃萨心无分别普知诸法一身端坐充满法界于自身中现一切刹一念悉诣一切佛所于自身内普现一切诸佛神力一毛遍举不可言说诸佛世界于其自身一毛孔中现不可说世界成坏于一念中与不可说不可说众生同住于一念中入不可说不可说一切诸劫而我云何能知能说彼功德行。

　　善男子于此南方有一国土名曰险难此国有城名宝庄严中有女人名婆须蜜多汝诣彼问菩萨云何学菩萨行修菩萨道。

　　时善财童子顶礼其足绕无数匝殷勤瞻仰辞退而去。

　　大方广佛华严经䟽钞会本第六十七

　　音释

　　廛

　　(直连切市居也)。

　　巘

　　(鱼蹇切山峰也)。

　　鬻

　　(余六切卖也)。

　　嗅

　　(许救切以鼻㩜气也)。

　　罥索

　　(罥古泫切网也)。

　　钻

　　(作官切穿也)。

　　晡

　　(博孤切申时也)。

　　晷

　　(居洧切日影也)。

　　脆

　　(此芮切物易断也)。

　　涩

　　(所立切不滑也)。

　　蹈

　　(徒到切践也)。

　　淤

　　(依据切淀滓也)。

　　澓

　　(房六切漩澓也)。

　　廛

　　(呈延切市物邸舍也)。

　　鞸

　　(骈迷切)。

　　湿

　　(失入切与湿同)。

　　麝

　　(神夜切兽名)。

　　软

　　(乳兖切柔也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第六十八之一　颇一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子大智光明照启其心思惟观察见诸法性得了知一切言音陀罗尼门得受持一切法轮陀罗尼门得与一切众生作所归依大悲力得观察一切法义理光明门得充满法界清净愿得普照十方一切法智光明得遍庄严一切世界自在力得普发起一切菩萨业圆满愿。

　　第五无尽功德藏回向(由回向力能成无尽功德藏故)善友名婆须蜜多者此云世友亦云天友随世人天方便化故国名险难者逆行非道下位不能行故城名宝庄严者逆随世行能生无尽功德藏故第一依教趣求中二先依教成益谓由闻一切智光故思修趣入得二种益一得见实法性益出前实智故二得了知下得权智益由前穷三世差别智故。

　　渐次游行至险难国宝庄严城处处寻觅婆须蜜多女。

　　二渐次下趣求后位于中四一专心寻觅。

　　城中有人不知此女功德智慧作如是念今此童子诸根寂静智慧明了不迷不乱谛视一寻无有疲懈无所取着目视不瞬心无所动甚深宽广犹如大海不应于此婆须蜜女有贪爱心有颠倒心生于净想生于欲想不应为此女色所摄此童子者不行魔行不入魔境不没欲泥不被魔缚不应作处已能不作有何等意而求此女。

　　二城中下浅识致疑逆行难知故不自疑者贪顺于悲障行劣故不同前二又于前二已调伏故此中不疑。

　　其中有人先知此女有智慧者告善财言善哉善哉善男子汝今乃能推求寻觅婆须蜜女汝已获得广大善利善男子汝应决定求佛果位决定欲为一切众生作所依怙决定欲拔一切众生贪爱毒箭决定欲破一切众生于女色中所有净想善男子婆须蜜女于此城内市廛之北自宅中住。

　　三其中有人先知下深智赞教先赞后善男子婆须下教示所在市者喧杂北主于灭自宅即毕竟空寂谓在欲行禅处喧常寂故在市廛之北等。

　　时善财童子闻是语已欢喜踊跃往诣其门。

　　四时善财下依教往诣。

　　见其住宅广博严丽宝墙宝𣗳及以宝堑一一皆有十重围绕其宝堑中香水盈满金沙布地诸天宝华优钵罗华波头摩华拘物头华芬陀利华遍覆水上宫殿楼阁处处分布门闼䆫牖相望间列咸施网铎悉置幡幢无量珍奇以为严饰琉璃为地众宝间错烧诸沉水涂以栴檀悬众宝铃风动成音散诸天华遍布其地种种严丽不可称说诸珍宝藏其数百千十大园林以为庄严尔时善财见此女人颜貌端严色相圆满皮肤金色目发绀青不长不短不粗不细欲界人天无能与比音声美妙超诸梵世一切众生差别言音悉皆具足无不解了深达字义善巧谈说得如幻智入方便门众宝璎珞及诸严具庄严其身如意摩尼以为宝冠而冠其首复有无量眷属围绕皆共善根同一行愿福德大藏具足无尽时婆须蜜多女从其身出广大光明普照宅中一切宫殿遇斯光者身得清凉。

　　第二见其下见敬咨问见中先见依报毕竟空中无德不具故广显其严后尔时下见正报具有主伴德用。

　　尔时善财前诣其所顶礼其足合掌而住白言圣者我己先发阿耨多罗三藐三菩提心而未知菩萨云何学菩萨行云何修菩萨道我闻圣者善能教诲愿为我说。

　　二尔时善财前诣下敬问可知。

　　彼即告言善男子我得菩萨解脱名离贪欲际。

　　第三彼即告下授已法界于中三先标名离贪欲际者凡夫染欲二乘见欲可离菩萨不断贪欲而得解脱智了性空欲即道故如是染而不染方为究竟离欲之际。

　　随其欲乐而为现身若天见我我为天女形貌光明殊胜无比如是乃至人非人等而见我者我即为现人非人女随其乐欲皆令得见若有众生欲意所缠来诣我所我为说法彼闻法已则离贪欲得菩萨无著境界三昧若有众生暂见于我则离贪欲得菩萨欢喜三昧若有众生暂与我语则离贪欲得菩萨无碍音声三昧若有众生暂执我手则离贪欲得菩萨遍往一切佛刹三昧若有众生暂升我座则离贪欲得菩萨解脱光明三昧若有众生暂观于我则离贪欲得菩萨寂静庄严三昧若有众生见我频申则离贪欲得菩萨摧伏外道三昧若有众生见我目瞬则离贪欲得菩萨佛境界光明三昧若有众生抱持于我则离贪欲得菩萨摄一切众生恒不舍离三昧若有众生唼我唇吻则离贪欲得菩萨增长一切众生福德藏三昧凡有众生亲近于我一切皆得住离贪际入菩萨一切智地现前无碍解脱。

　　二随其下显业用于中先身同类现后若有众生下以法益生中有十种三昧皆随受欲便宜得斯甚深三昧思之。

　　善财白言圣者种何善根修何福业而得成就如是自在答言善男子我念过去有佛出世名为高行其王都城名曰妙门善男子彼高行如来哀愍众生入于王城蹈彼门阃其城一切悉皆震动忽然广博众宝庄严无量光明递相映彻种种宝华散布其地诸天音乐同时俱奏一切诸天充满虚空善男子我于彼时为长者妻名曰善慧见佛神力心生觉悟则与其夫往诣佛所以一宝钱而为供养是时文殊师利童子为佛侍者为我说法令发阿耨多罗三藐三菩提心。

　　三善财白言下得法因缘先问后答一宝钱施者有二义一宝而能舍故得离贪二一钱虽微以菩提心故成斯自在。

　　善男子我唯知此菩萨离贪际解脱如诸菩萨摩诃萨成就无边巧方便智其藏广大境界无比而我云何能知能说彼功德行善男子于此南方有城名善度中有居士名鞞瑟胝罗彼常供养栴檀座佛塔汝诣彼问菩萨云何学菩萨行修菩萨道时善财童子顶礼其足绕无量匝殷勤瞻仰辞退而去。

　　尔时善财童子渐次游行至善度城。

　　第六入一切平等善根回向善友名鞞瑟胝罗者此云缠裹义当包摄塔中包摄一切佛故或云摄入摄诸善根入平等故城名善度者无一善根不度到究竟故常供佛塔者善根中最故未详何缘偏供此塔有云以塔中定有栴檀之座为欲普供无尽佛故亦是一理文中第一依教趣求阙无念法(入一切平等善根回向善友者事理无违皆入等理故)。

　　诣居士宅顶礼其足合掌而立白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说。

　　第二诣居士下见敬咨问。

　　居士告言善男子我得菩萨解脱名不般涅槃际善男子我不生心言如是如来已般涅槃如是如来现般涅槃如是如来当般涅槃我知十方一切世界诸佛如来毕竟无有般涅槃者唯除为欲调伏众生而示现耳。

　　第三居士告下止授法界于中四一标名不般涅槃际者般者入也穷诸如来不入涅槃之实际故故出现品云如实际涅槃如来涅槃亦如是二善男子我不生心下显体谓心契实际知佛常住三唯除下释疑并如出现品辨楞伽亦云无有佛涅槃无有涅槃佛(楞伽云无有涅槃佛等者即是经初大慧赞于如来具知二性以成三身初有四偈明遍计依他谓世间离生灭等十忍品已引今此即叹具于圆成云一切无涅槃无有涅槃佛无有佛涅槃远离觉所觉若有若无有是二悉俱离牟尼寂静观是则远离生是名为不取今世后世净有二偈半大云解云初一偈令了一如谓约无愿观以显圆成无涅槃佛故无愿矣初句谓色心等一切法中无得涅槃以一切法本性如故若得涅槃是断常见灭法是断证得是常次二句既无涅槃云何有佛故经云见断烦恼而得成佛此则名为坏佛法者烦恼与佛性寂灭故三四句中所觉如故无有涅槃能觉如故无有得佛离觉所觉混同一如释曰然上所解理则尽矣而消文未妙今谓初句遣所证涅槃次句遣能证之佛第三句无能所契合第四句总结所由由离能所故皆无矣无即空义同一如矣次若有两句明不生二见正显圆成远离见过前偈破执此显不着初句人法是有无我是无二障是有无相是无涅槃及佛此则是有离觉所觉此则是无皆成见过义须离之故云是二悉俱离后一偈明牟尼正观此叹世尊寂静功德了一切法本来寂静无有一法而是生者生见既亡不生岂有无生无灭故无可取亦无可舍非染非净故二世净今初但引二句足证不般涅槃耳)。

　　善男子我开栴檀座如来塔门时得三昧名佛种无尽善男子我念念中入此三昧念念得知一切无量殊胜之事善财白言此三昧者境界云何居士答言善男子我入此三昧随其次第见此世界一切诸佛所谓迦叶佛拘那含牟尼佛拘留孙佛尸弃佛毗婆尸佛提舍佛弗沙佛无上胜佛无上莲华佛如是等而为上首于一念顷得见百佛得见千佛得见百千佛得见亿佛千亿佛百千亿佛阿𢈔多亿佛那由他亿佛乃至不可说不可说世界微尘数佛如是一切次第皆见亦见彼佛初始发心种诸善根获胜神通成就大愿修行妙行具波罗蜜入菩萨地得清净忍摧伏魔军成正等觉国土清净众会围绕放大光明转妙法轮神通变现种种差别我悉能持我悉能忆悉能观察分别显示未来弥勒佛等一切诸佛现在毗卢遮那佛等一切诸佛悉亦如是如此世界十方世界所有三世一切诸佛声闻独觉诸菩萨众悉亦如是。

　　四善男子我开下显其业用于中二先辨用所依亦是证前不涅槃义举现见故佛种无尽者佛种从缘起佛缘理生见理湛然故见佛无灭以佛化身即是常身法身故后善财白下问答境界(佛种从缘起佛缘理生者上句是法华经下句是生公释古有二释并如前引今引生公正顺经中佛种无尽之言其即是常身法身亦涅槃文涅槃二十三云又善男子断烦恼者不名涅槃不生烦恼乃名涅槃诸佛如来烦恼不起是名涅槃所有智慧于法无碍是为如来非是凡夫声闻缘觉菩萨是名佛性如来身心智慧遍满无量无边阿僧祇土无所障碍是名虚空如如常住无有变易名曰实相以是义故如来实不毕竟涅槃释曰此皆明无永灭之涅槃则是常住真涅槃)。

　　善男子我唯得此菩萨所得不般涅槃际解脱如诸菩萨摩诃萨以一念智普知三世一念遍入一切三昧如来智日恒照其心于一切法无有分别了一切佛悉皆平等如来及我一切众生等无有二知一切法自性清净无有思虑无有动转而能普入一切世间离诸分别住佛法印悉能开悟法界众生而我云何能知能说彼功德行。

　　第四谦己推胜推胜中长者虽知三世不灭未能一念而知及能所平等。

　　善男子于此南方有山名补怛洛迦彼有菩萨名观自在汝诣彼问菩萨云何学菩萨行修菩萨道即说颂曰。

　　海上有山多圣贤众宝所成极清净华果𣗳林皆遍满泉流池沼悉具足。

　　勇猛丈夫观自在为利众生住此山汝应往问诸功德彼当示汝大方便。

　　第五善男子于此南方下指示后友中先长行后偈颂以大悲菩萨众尊重故偏加于颂言海上有山者大悲随顺入生死海而住涅槃山故即南印度之南。

　　时善财童子顶礼其足绕无量匝已殷勤瞻仰辞退而去。

　　尔时善财童子一心思惟彼居士教入彼菩萨解脱之藏得彼菩萨能随念力忆彼诸佛出现次第念彼诸佛相续次第持彼诸佛名号次第观彼诸佛所说妙法知彼诸佛具足庄严见彼诸佛成正等觉了彼诸佛不思议业渐次游行至于彼山处处求觅此大菩萨。

　　第七等随顺一切众生回向善友名观自在三业归向必六通赴缘摄利难思名观自在由此能遍随顺众生(第七等随顺一切众生善友者谓以善根等心顺益诸众生故䟽文有二一略释名三业归向如下别中六通赴缘者谓天眼遥观天耳遥闻他心遥知神足速赴宿命知其可度漏尽令其解脱摄谓摄受利谓利乐并如下经由此下释寄位名)。

　　在补怛落迦山者此云小白华𣗳山多此𣗳香气远闻闻见必欣是随顺义又观自在者或云观世音梵云婆卢枳底观也湿伐罗此云自在若云摄伐多此云音然梵本之中自有二种不同故译者随异而法华观音品中云观其音声皆得解脱即观世音也若具三业摄化即观自在故彼中初语业称名除七灾二身业礼拜满二愿三意业存念净三毒而今多念观音者以语业用多故又人多称故今取义圆故云自在(而法华下成观音义即彼经最初答无尽意佛告无尽意菩萨若有无量百千万亿众生受诸苦恼闻是观世音菩萨一心称名观世音菩萨即时观其音声皆得解脱释曰上即总意亦遍身语若具三业下二成自在义亦彼经文初标故彼经下出三业相一初语业称名除七灾者经云若有持是观世音菩萨名者设入大火火不能烧由是菩萨威神力故（其一）若为大水所漂称其名号即得浅处（其二）若有百千万亿众生为求金银琉璃砗磲码瑙珊瑚琥珀真珠等宝入于大海假使黑风吹其船舫漂堕罗刹鬼国其中若有乃至一人称观世音菩萨名者是诸人等皆得解脱罗刹之难以是因缘名观世音（其三）若复有人临当被害称观世音菩萨名者彼所执刀杖寻段段坏（其四）下取意引一火不能烧二水不能漂三恶风不吹四刀杖段坏五恶鬼莫视六枷锁离身七怨贼解脱二身业礼拜满二愿者谓设欲求男便生福德智慧之男设欲求女便生端正有相之女三意业存念净三毒者若有众生多于淫欲常念恭敬观世音菩萨便得离欲若多嗔恚多痴准例上贪斯即三业归向也彼经略举若准下经及彼偈文危苦众生多应时权救斯为自在今取下五结成自在上通相释)然观即能观通一切观世是所观通一切世若云音者亦通所观即所救一切机若云自在乃属能化之用(然观即下第三随字别释观即能观者显属菩萨通一切观者即智者意然彼经文繁博今取意释谓三业归依观通心眼了见诸相而无所著彻见体性空有无碍一切种智圆顿观察故经云真观清净观广大智慧观悲观及慈观常愿常瞻仰无垢清净光慧日破诸暗能伏灾风火普明照世间皆是观义言世是所观通一切世者世略有三谓三世间若山若水悬崖邃谷畏难之处器世间也无量众生即众生世间亦观佛会所有众生常在一切诸如来所即是观察智正觉世间从若云自在下案文就义自在则宽直就名言自在却局阙所观故然有能观必有所观不尔于何而得自在能所无二不坏能所一观一切观无观无不观为真观矣)文中但有五段阙第六礼辞第一依教趣求。

　　见其西面岩谷之中泉流萦映𣗳林蓊郁香草柔软右旋布地观自在菩萨于金刚宝石上结跏趺坐无量菩萨皆坐宝石恭敬围绕而为宣说大慈悲法令其摄受一切众生善财见已欢喜踊跃合掌谛观目不暂瞬作如是念善知识者则是如来善知识者一切法云善知识者诸功德藏善知识者难可值遇善知识者十力宝因善知识者无尽智炬善知识者福德根芽善知识者一切智门善知识者智海导师善知识者至一切智助道之具便即往诣大菩萨所尔时观自在菩萨遥见善财告言善来汝发大乘意普摄众生起正直心专求佛法大悲深重救护一切普贤妙行相续现前大愿深心圆满清净勤求佛法悉能领受积集善根恒无厌足顺善知识不违其教从文殊师利功德智慧大海所生其心成熟得佛势力已获广大三昧光明专意希求甚深妙法常见诸佛生大欢喜智慧清净犹如虚空既自明了复为他说安住如来智慧光明。

　　第二见其西面下见敬咨问先见有三初见胜依正在西面者西方主杀显悲救故又令归向本所事故二善财见已下彰见之益以得胜念熏心故善知识者则是如来者引至究竟同于佛故三尔时观自在下友垂赞摄大悲深厚随顺摄受故(又令归向本所事者本事即是阿弥陀令诵者令先称本师之名顶上化佛即是弥陀故)。

　　尔时善财童子顶礼观自在菩萨足绕无数匝合掌而住白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能教诲愿为我说。

　　二尔时善财下敬问可知。

　　菩萨告言善哉善哉善男子汝已能发阿耨多罗三藐三菩提心善男子我已成就菩萨大悲行解脱门善男子我以此菩萨大悲行门平等教化一切众生相续不断。

　　第三菩萨告言下称赞授法先赞后授授中三初标名二我以此下总显体相亦是释名平等教化即是大悲以同体悲故云平等相续不断即是行门又门即普门普门示现曲济无遗故(又门即普门普门示现曲济无遗故者以普门字释经行门普门之名即法华经观音品目曲济无遗谓之普从悟通神谓之门天台智者说有十普一慈悲普二弘誓普三修行普四离惑普五入法门普六神通普七方便普八说法普九成就众生普十供养诸佛普此十一一称实普周今经下文业用之中略列十一门即十一普)。

　　善男子我住此大悲行门常在一切诸如来所普现一切众生之前或以布施摄取众生或以爱语或以利行或以同事摄取众生或现色身摄取众生或现种种不思议色净光明网摄取众生或以音声或以威仪或为说法或现神变令其心悟而得成熟或为化现门类之形与其共居而成熟之。

　　三善男子我住此下广显业用于中二先约普门以显业用后约大悲前中先总明以上同如来妙觉真心故常在一切诸如来所下与众生同大悲体故普现一切众生之前普现即普门示现然大圣久成正觉号正法明示为菩萨义言等佛耳(然大圣久成正觉者即千手千眼陀罗尼经依无量寿经继无量寿次当作佛号宝光功德山王亦迹门尔)后或以布施下别明普现之义有十一句方法华经三十五应乍观似少义取乃多彼三十五应但是此中或现色身及说法耳(方法华经三十五应者即无尽意问云观世音菩萨云何游此娑婆世界云何而为众生说法方便之力具事云何佛告无尽意若有国土众生应以佛身得度者即现佛身而为说法二辟支佛三声闻四梵王五帝释六自在天王七大自在天八天大将军九毗沙门十小王十一长者十二居士十三宰官十四婆罗门十五比丘十六比丘尼十七优婆塞十八优婆夷十九长者妇女二十居士妇女二十一宰官妇女二十二婆罗门妇女二十三童男二十四童女二十五天二十六龙二十七夜叉二十八乾闼婆二十九阿修罗三十迦楼罗三十一紧那罗三十二摩睺罗伽三十三人三十四非人三十五执金刚神皆如初句次第义加以长者居士宰官婆罗门共一即现妇女身而为说法故人谓之三十二应理实四类各各不同故妙音中云或现长者妇女身或现宰官妇女身或现婆罗门妇女身明知四类有四妇女况妙音中有转轮王及菩萨身又加地狱饿鬼畜生及诸难处皆能救济岂无彼身则三十五亦未为尽若开四妇女各成二人以妻女别故则此已有三十九矣明知观音诸大菩萨各能万类之化皆略举耳但是此中或现色身及说法耳者以三十五应皆云即现其身而为说法具如初一明知通是此二义耳)。

　　善男子我修行此大悲行门愿常救护一切众生愿一切众生离险道怖离热恼怖离迷惑怖离系缚怖离杀害怖离贫穷怖离不活怖离恶名怖离于死怖离大众怖离恶趣怖离黑闇怖离迁移怖离爱别怖离冤会怖离逼迫身怖离逼迫心怖离忧悲怖复作是愿愿诸众生若念于我若称我名若见我身皆得免离一切怖畏善男子我以此方便令诸众生离怖畏已复教令发阿耨多罗三藐三菩提心永不退转。

　　二善男子我修行下约大悲行以显业用救诸怖畏故于中三初离世怖有十八种初三约烦恼即是因怖余皆约果缚杀贪三不活开出黑闇已下皆五怖中事上约所离二复作下即能离因念即是意三业皆益故三我以此下令进大心方能究竟离二死怖(皆五怖畏中事者准十地论五畏摄诸畏故若是新经下文有颂一一具颂此十八怖法华观音偈中亦不离此怖恐繁不引今略明五摄然五多约果略由二因一邪智妄取我见爱着故即不活恶名死畏之因二善根微少即大众威德及恶道畏之因今此十八有通因者然险道有二若世间险道即不活及死畏摄若恶道因为险即是邪智热恼有三一失财热恼不活畏摄二处众热恼即恶名摄三毒热恼即是畏因迷惑有二若迷惑方隅等即众热恼不活畏摄若心迷惑大众畏因系缚亦是不活畏摄杀害死摄黑暗迁移乃有二意现暗迁移皆不活摄恶趣黑暗三途迁移即恶道畏摄爱别离怖正唯死畏兼及不活怨憎会怖正唯恶道亦兼不活逼迫身怖死及不活逼迫心怖大众威德及恶名摄其忧悲怖死及不活二畏之相亦通余三即离因者谓三业归依我之三业能令解脱令住正念即无我我所及邪智故)。

　　善男子我唯得此菩萨大悲行门如诸菩萨摩诃萨已净普贤一切愿已住普贤一切行常行一切诸善法常入一切诸三昧常住一切无边劫常知一切三世法常诣一切无边刹常息一切众生恶常长一切众生善常绝众生生死流而我云何能知能说彼功德行。

　　第四我唯下谦己推胜久成正觉尚不失谦。

　　尔时东方有一菩萨名曰正趣从空中来至娑婆世界轮围山顶以足按地其娑婆世界六种震动一切皆以众宝庄严正趣菩萨放身光明映蔽一切日月星电天龙八部释梵护世所有光明皆如聚墨其光普照一切地狱畜生饿鬼阎罗王处令诸恶趣众苦皆灭烦恼不起忧悲悉离又于一切诸佛国土普雨一切华香璎珞衣服幢盖如是所有诸庄严具供养于佛复随众生心之所乐普于一切诸宫殿中而现其身令其见者皆悉欢喜然后来诣观自在所时观自在菩萨告善财言善男子汝见正趣菩萨来此会不白言已见告言善男子汝可往问菩萨云何学菩萨行修菩萨道。

　　第五尔时东方下指示后友于中二初后友入会从东来者后位如相智明方证故名正趣者正法遍趣化众生故以智正趣真如相故从空来者智体无依方契如故至轮围上者如依妄惑显故足动界者以定慧足除杂恶故同前会者不离随顺众生得如相故又以智会悲成无住故后时观自在下前友指示以在此会故阙礼辞。

　　尔时善财童子敬承其教遽即往诣彼菩萨所顶礼其足合掌而立白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能教诲愿为我说。

　　第八正趣菩萨寄真如相回向善友文中具六初二可知(第八寄真如相善友者谓善根即如成回向故)。

　　正趣菩萨言善男子我得菩萨解脱名普门速疾行。

　　第三正趣菩萨言下授已法界分二先标名体十方无际故名普门一念超多故云速疾。

　　善财言圣者于何佛所得此法门所从来刹去此几何发来久如告言善男子此事难知一切世间天人阿修罗沙门婆罗门等所不能了唯勇猛精进无退无怯诸菩萨众已为一切善友所摄诸佛所念善根具足志乐清净得菩萨根有智慧眼能闻能持能解能说善财言圣者我承佛神力善知识力能信能受愿为我说。

　　二善财言下显其业用于中四一申问虽有三问意在速疾二告言下显深三善财下承力请说。

　　正趣菩萨言善男子我从东方妙藏世界普胜生佛所而来此土于彼佛所得此法门从彼发来已经不可说不可说佛刹微尘数劫一一念中举不可说不可说佛刹微尘数步一一步过不可说不可说世界微尘数佛刹一一佛刹我皆遍入至其佛所以妙供具而为供养此诸供具皆是无上心所成无作法所印诸如来所忍诸菩萨所叹善男子我又普见彼世界中一切众生心知其心悉知其根随其欲解现身说法或放光明或施财宝种种方便教化调伏无有休息如从东方南西北方四维上下亦复如是。

　　四正趣菩萨言下正答前问于中五初答得法处谓从自本智如来藏界普生万善本觉而来故行能速遍知一切法不离心性万行顿成二从彼发下答时久近三一一念中下答处近远以多时发多步则知远矣即是速疾四一一佛刹下显其成益五如从东下类显十方。

　　善男子我唯得此菩萨普疾行解脱能疾周遍到一切处如诸菩萨摩诃萨普于十方无所不至智慧境界等无差别善布其身悉遍法界至一切道入一切刹知一切法到一切世平等演说一切法门同时照耀一切众生于诸佛所不生分别于一切处无有障碍而我云何能知能说彼功德行。

　　善男子于此南方有城名堕罗钵底其中有神名曰大天汝诣彼问菩萨云何学菩萨行修菩萨道。

　　时善财童子顶礼其足绕无数匝殷勤瞻仰辞退而去。

　　后三可。

　　大方广佛华严经䟽钞会本第六十八之一

　　音释

　　蓊郁

　　(蓊乌孔切郁于物切蓊郁木盛貌)。

　　遽

　　(其据切疾也)。

　　大方广佛华严经䟽钞会本第六十八之二　颇二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子入菩萨广大行求菩萨智慧境见菩萨神通事念菩萨胜功德生菩萨大欢喜起菩萨坚精进入菩萨不思议自在解脱行菩萨功德地观菩萨三昧地住菩萨总持地入菩萨大愿地得菩萨辩才地成菩萨诸力地渐次游行至于彼城推问大天今在何所人咸告言在此城内现广大身为众说法尔时善财至大天所顶礼其足于前合掌而作是言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能教诲愿为我说。

　　第九无缚无著解脱回向(第九无缚无著者谓不为相缚不为见著作用自在故名解脱)善友名大天者现大身故无缚无著智净自在故名为天称理普应故名为大妙用难测故名为神在堕罗钵底城者此云有门谓有此无缚等微妙法门为法师故初二可知。

　　尔时大天长舒四手取四大海水自洗其面持诸金华以散善财而告之言善男子一切菩萨难可得见难可得闻希出世间于众生中最为第一是诸人中芬陀利华为众生归为众生救为诸世间作安隐处为诸世间作大光明示迷惑者安隐正道为大导师引诸众生入佛法门为大法将善能守护一切智城菩萨如是难可值遇唯身语意无过失者然后乃得见其形像闻其辩才于一切时常现在前。

　　第三尔时大天下授已法界中二先授法方便后正授所得今初现相赞友难遇令欣入故长舒等者约事则发心难遇净目而观散华而供故约表谓展四无碍解手取所证胜流相应法门先当自净以洗身心后因利他故云华散亦表四摄远展摄取四众故。

　　善男子我已成就菩萨解脱名为云网善财言圣者云网解脱境界云何尔时大天于善财前示现金聚银聚琉璃聚玻璃聚砗磲聚码瑙聚大焰宝聚离垢藏宝聚大光明宝聚普现十方宝聚宝冠聚宝印聚宝璎珞聚宝珰聚宝钏聚宝锁聚珠网聚种种摩尼宝聚一切庄严具聚如意摩尼聚皆如大山又复示现一切华一切鬘一切香一切烧香一切涂香一切衣服一切幢幡一切音乐一切五欲娱乐之具皆如山积及现无数百千万亿诸童女众而彼大天告善财言善男子可取此物供养如来修诸福德并施一切摄取众生令其修学檀波罗蜜能舍难舍善男子如我为汝示现此物教汝行施为一切众生悉亦如是皆令以此善根熏习于三宝所善知识所恭敬供养增长善法发于无上菩提之意善男子若有众生贪着五欲自放逸者为其示现不净境界若有众生瞋恚憍慢多诤竞者为其示现极可怖形如罗刹等饮血啖肉令其见已惊恐惶惧心意调柔舍离冤结若有众生惛沈懒墯为其示现王贼水火及诸重疾令其见已心生惶怖知有忧苦而自勉策以如是等种种方便令舍一切诸不善行修行善法令除一切波罗蜜障具波罗蜜令超一切障碍险道到无障处。

　　二善男子我已成下正授法界中二先名体谓以六度大悲如云覆润如网罗摄故后善财下问答业用四摄摄生故先问后答答中二先现宝令施教以檀摄后如我为汝下类余通教及利行摄如是等言亦兼爱语同事。

　　善男子我唯知此云网解脱如诸菩萨摩诃萨犹如帝释已能摧伏一切烦恼阿修罗军犹如大水普能消灭一切众生诸烦恼火犹如猛火普能干竭一切众生诸爱欲水犹如大风普能吹倒一切众生诸见取幢犹如金刚悉能摧破一切众生诸我见山而我云何能知能说彼功德行。

　　善男子此阎浮提摩竭提国菩提场中有主地神其名安住汝诣彼问菩萨云何学菩萨行修菩萨道。

　　时善财童子礼大天足绕无数匝辞退而去。

　　后三段易知。

　　尔时善财童子渐次游行趣摩竭提国菩提场内安住神所。

　　第十入法界无量回向(第十入法界无量者等以法界善根回向法界故)善友名安住地神者地为万法所依即所入法界安住即入义在菩提场者所入法界即得菩提之处故菩提是本前南有所表从本之南今摄末归本之法界故不云南矣又地上证如亦同本故今回向终故摄归此文六有六第一依教趣求。

　　百万地神同在其中更相谓言此来童子即是佛藏必当普为一切众生作所依处必当普坏一切众生无明㲉藏此人已生法王种中当以离垢无碍法绘而冠其首当开智慧大珍宝藏摧伏一切邪论异道时安住等百万地神放大光明遍照三千大千世界普令大地同时震吼种种宝物处处庄严影洁光流递相鉴彻一切𣗳叶俱时生长一切华𣗳咸共开敷一切果𣗳靡不成熟一切河流递相灌注一切池沼悉皆盈满雨细香雨遍洒其地风来吹华普散其上无数音乐一时俱奏天庄严具咸出美音牛王象王师子王等皆生欢喜踊跃哮吼犹如大山相击出声百千伏藏自然涌现时安住地神告善财言善来童子汝于此地曾种善根我为汝现汝欲见不尔时善财礼地神足绕无数匝合掌而立白言圣者唯然欲见时安住地神以足按地百千亿阿僧祇宝藏自然涌出告言善男子今此宝藏随逐于汝是汝往昔善根果报是汝福力之所摄受汝应随意自在受用。

　　第二百万地下见敬请法于中五初友见称赞既云友见则已含见友二时安住下严处摄生以显胜德三时安住告下许示昔善引其问端四尔时下设敬陈请五以足按下正示昔因。

　　善男子我得菩萨解脱名不可坏智慧藏常以此法成就众生善男子我忆自从然灯佛来常随菩萨恭敬守护观察菩萨所有心行智慧境界一切誓愿诸清净行一切三昧广大神通大自在力无能坏法遍往一切诸佛国土普受一切诸如来记转于一切诸佛法轮广说一切修多罗门大法光明普皆照耀教化调伏一切众生示现一切诸佛神变我皆能领受皆能忆持善男子乃往古世过须弥山微尘数劫有劫名庄严世界名月幢佛号妙眼于彼佛所得此法门善男子我于此法门若入若出修习增长常见诸佛未曾舍离始从初得乃至贤劫于其中间值遇不可说不可说佛刹微尘数如来应正等觉悉皆承事恭敬供养亦见彼佛诣菩提座现大神力亦见彼佛所有一切功德善根。

　　第三善男子我得下示已法界于中四一标名体用谓一念之智冥乎法界则不可坏此中则无所不生故名为藏由贤位既满总会三贤为入地之因故显善财之福常随地神之智不坏是则昔因不失能入证矣常以此下略明其用二善男子我忆下别显业用由智不坏故常忆等三乃往古世下显得法时处四我于此下总结纯熟。

　　善男子我唯知此不可坏智慧藏法门如诸菩萨摩诃萨常随诸佛能持一切诸佛所说入一切佛甚深智慧念念充遍一切法界等如来身生诸佛心具诸佛法作诸佛事而我云何能知能说彼功德行善男子此阎浮提摩竭提国迦毗罗城有主夜神名婆珊婆演底汝诣彼问菩萨云何学菩萨行修菩萨道时善财童子礼地神足绕无数匝殷勤瞻仰辞退而去。

　　后三段可知十回向竟。

　　尔时善财童子一心思惟安住神教忆持菩萨不可沮坏智藏解脱修其三昧学其轨则观其游戏入其微妙得其智慧达其平等知其无边测其甚深渐次游行至于彼城从东门入伫立未久便见日没心念随顺诸菩萨教渴仰欲见彼主夜神于善知识生如来想复作是念由善知识得周遍眼普能明见十方境界由善知识得广大解普能了达一切所缘由善知识得三昧眼普能观察一切法门由善知识得智慧眼普能明照十方刹海。

　　自下大文第五有十善友寄十地位即分十段第一婆珊婆演底夜神寄欢喜地(寄初欢喜地者初获圣性具证二空能益自他生大喜故)城名迦毗罗者此云黄色往昔黄头仙人依此处故黄是中色表契中道故又此是佛生之城表初地生佛家故婆珊者此云春也婆演底者此云主当以于春时主当苗稼故谓显初入地能生长万行护众生故(以于春时主当等者盛德如春和畅𤼵生故)地上多见夜神者证智玄妙离相破闇故下九天神准梵本皆是女神瞿波亦女者地上证于同体慈悲女之状故第一依教趣求中先依前修证后渐次下趣求后友于中先至时处从东门入者开明之初显入证之始故见日没者是夜神故表分别见日皆已亡故后心念下生渴仰心(表分别见日皆亡者初地断见惑即分别烦恼故)。

　　作是念时见彼夜神于虚空中处宝楼阁香莲华藏师子之座身真金色目发绀青形貌端严见者欢喜众宝璎珞以为严饰身服朱衣首戴梵冠一切星宿炳然在体于其身上一一毛孔皆现化度无量无数恶道众生令其免离险难之像是诸众生或生人中或生天上或有趣向二乘菩提或有修行一切智道又彼一一诸毛孔中示现种种教化方便或为现身或为说法或为示现声闻乘道或为示现独觉乘道或为示现诸菩萨行菩萨勇猛菩萨三昧菩萨自在菩萨住处菩萨观察菩萨师子频申菩萨解脱游戏如是种种成熟众生善财童子见闻此已心大欢喜以身投地礼夜神足绕无数匝于前合掌而作是言圣者我已先发阿耨多罗三藐三菩提心我心冀望依善知识获诸如来功德法藏唯愿示我一切智道我行于中至十力地。

　　第二作是念时下明见敬咨问于中二初见友依正于空见者城表教道空表证道宗说兼通如日处空故服朱衣者证智明显故法门星像不离一身如体化生作用不离一毛之性二善财童子见闻下设敬咨问(宗说兼通者前已引竟即楞伽意故彼第三经云佛告大慧三世如来有二种法通谓说通及自宗通说通者谓随众生心之所应为说种种契经是名说通自宗通者谓修行者离自心现种种妄想谓不堕一异俱不俱品超度一切心意意识自觉圣境离因成故一切外道声闻缘觉堕二边者所不能知我说是名自宗法通释曰谓初了唯心谓不堕下境界则灭超度一切下能取亦无自觉圣下止悟自心不由他悟离三量成故离因成一切外道下对他显胜经结劝云是名自宗通及说通相汝及余菩萨摩诃萨应当修学偈云谓我二种通宗通及言说说者授童蒙宗为修行者释曰而前引竟今复重说前约证者能说故先明宗通今约从教修证故先明说通亦前从根本起后得今从加行入根本文小异故第一䟽中引前文今复引后古云说通宗不通如日被云蒙宗通说亦通如日处虚空法门星象下此中法喻双辩一身以表如体星象以表法门星象不离一身显法不离如体下对亦然教化表于大用毛孔以况真性)。

　　时彼夜神告善财言善哉善哉善男子汝能深心敬善知识乐闻其语修行其教以修行故决定当得阿耨多罗三藐三菩提善男子我得菩萨破一切众生痴暗法光明解脱。

　　第三时彼夜神下称赞授法中二初称赞后善男子我得下授已法界于中三一标名体二显业用三得法久近今初一切众生痴暗者即所破二愚法光明者即是能破二无我智又破众生闇为悲法光明是智悲智具故(其二愚二无我等并如地品)。

　　善男子我于恶慧众生起大慈心于不善业众生起大悲心于作善业众生起于喜心于善恶二行众生起不二心于杂染众生起令生清净心于邪道众生起令生正行心于劣解众生起令兴大解心于乐生死众生起令舍轮转心于住二乘道众生起令住一切智心善男子我以得此解脱故常与如是心共相应善男子我于夜闇人静鬼神盗贼诸恶众生所游行时密云重雾恶风暴雨日月星宿并皆昏蔽不见色时见诸众生若入于海若行于陆山林旷野诸险难处或遭盗贼或乏资粮或迷惑方隅或忘失道路慞惶忧怖不能自出我时即以种种方便而救济之为海难者示作船师鱼王马王龟王象王阿修罗王及以海神为彼众生止恶风雨息大波浪引其道路示其洲岸令免怖畏悉得安隐复作是念以此善根回施众生愿令舍离一切诸苦为在陆地一切众生于夜闇中遭恐怖者现作日月及诸星宿晨霞夕电种种光明或作屋宅或为人众令其得免恐怖之厄复作是念以此善根回施众生悉令除灭诸烦恼闇一切众生有惜寿命有爱名闻有贪财宝有重官位有着男女有恋妻妾未称所求多生忧怖我皆救济令其离苦为行山险而留难者为作善神现形亲近为作好鸟发音慰悦为作灵药舒光照耀示其果𣗳示其泉井示正直道示平坦地令其免离一切忧厄为行旷野稠林险道藤萝所罥云雾所闇而恐怖者示其正道令得出离作是念言愿一切众生伐见稠林截爱罗网出生死野灭烦恼闇入一切智平坦正道到无畏处毕竟安乐善男子若有众生乐着国土而忧苦者我以方便令生厌离作是念言愿一切众生不着诸蕴住一切佛萨婆若境善男子若有众生乐着聚落贪爱宅舍常处黑闇受诸苦者我为说法令生厌离令法满足令依法住作是念言愿一切众生悉不贪乐六处聚落速得出离生死境界究竟安住一切智城善男子若有众生行闇夜中迷惑十方于平坦路生险难想于险难道起平坦想以高为下以下为高其心迷惑生大苦恼我以方便舒光照及若欲出者示其门户若欲行者示其道路欲度沟洫示其桥梁欲涉河海与其船筏乐观方者示其险易安危之处欲休息者示其城邑水𣗳之所作是念言如我于此照除夜闇令诸世事悉得宣叙愿我普于一切众生生死长夜无明闇处以智慧光普皆照了是诸众生无有智眼想心见倒之所覆翳无常常想无乐乐想无我我想不净净想坚固执着我人众生蕴界处法迷惑因果不识善恶杀害众生乃至邪见不孝父母不敬沙门及婆罗门不知恶人不识善人贪着恶事安住邪法毁谤如来坏正法轮于诸菩萨呰辱伤害轻大乘道断菩提心于有恩人反加杀害于无恩处常怀冤结毁谤贤圣亲近恶伴盗塔寺物作五逆罪不久当堕三恶道处愿我速以大智光明破彼众生无明黑闇令其疾发阿耨多罗三藐三菩提心既发心已示普贤乘开十力道亦示如来法王境界亦示诸佛一切智城诸佛所行诸佛自在诸佛成就诸佛总持一切诸佛共同一身一切诸佛平等之处令其安住善男子一切众生或病所缠或老所侵或苦贫穷或遭祸难或犯王法临当被刑无所依怙生大怖畏我皆救济使得安隐复作是念愿我以法普摄众生令其解脱一切烦恼生老病死忧悲苦患近善知识常行法施勤行善业速得如来清净法身住于究竟无变易处善男子一切众生入见稠林住于邪道于诸境界起邪分别常行不善身语意业妄作种种诸邪苦行于非正觉生正觉想于正觉所非正觉想为恶知识之所摄受以起恶见将堕恶道我以种种诸方便门而为救护令住正见生人天中复作是念如我救此将坠恶道诸众生等愿我普救一切众生悉令解脱一切诸苦住波罗蜜出世圣道于一切智得不退转具普贤愿近一切智而不舍离诸菩萨行常勤教化一切众生。

　　二我于恶业下明业用中二先长行后偈颂前中二先兴救物之心二我于夜闇下正明对缘救摄于中十门初一总明为海难下别显今初有四种一夜等为救时二海等为救处三遭盗等为所救四种种方便为能救后九门别显中文皆有二先救世苦令得世乐后以回向大愿令其究竟离苦得乐九中一救海难众生二为在陆地下救处陆众生三一切众生下救求不得及行山险众生四救乐国土众生五救着聚落众生六救闇夜众生七是诸众生无有智下救惑业众生八或病所缠下救八苦众生九入见稠林下救恶见众生。

　　尔时婆珊婆演底主夜神欲重宣此解脱义承佛神力观察十方为善财童子而说颂曰我此解脱门生净法光明能破愚痴闇待时而演说我昔无边劫勤行广大慈普覆诸世间佛子应修学寂静大悲海出生三世佛能灭众生苦汝应入此门能生世间乐亦生出世乐令我心欢喜汝应入此门既舍有为患亦远声闻果净修诸佛力汝应入此门我目甚清净普见十方刹亦见其中佛菩提𣗳下坐相好庄严身无量众围绕一一毛孔内种种光明出见诸群生类死此而生彼轮回五趣中常受无量苦我耳甚清净听之无不及一切语言海悉闻能忆持诸佛转法轮其声妙无比所有诸文字悉皆能忆持我鼻甚清净于法无所碍一切皆自在汝应入此门我舌甚广大净好能言说随应演妙法汝应入此门我身甚清净三世等如如随诸众生心一切悉皆现我心净无碍如空含万象普念诸如来而亦不分别了知无量刹一切诸心海诸根及欲乐而亦不分别我以大神通震动无量刹其身悉遍往调彼难调众我福甚广大如空无有尽供养诸如来饶益一切众我智广清净了知诸法海除灭众生惑汝应入此门我知三世佛及以一切法亦了彼方便此门遍无等一一尘中见三世一切刹亦见彼诸佛此是普门力十方刹尘内悉见卢舍那菩提𣗳下坐成道演妙法。

　　二偈颂中二十一颂分四初一颂法门名体二有四颂举因劝修即四无量三有十颂显果令入即六处殊胜四有六颂明业用广大。

　　尔时善财童子白夜神言汝发阿耨多罗三藐三菩提心为几时耶得此解脱其已久如乃能如是饶益众生其神答言善男子乃往古世过如须弥山微尘数劫有劫名寂静光世界名出生妙宝有五亿佛于中出现彼世界中有四天下名宝月灯光有城名莲华光王名善法度以法施化成就七宝王四天下王有夫人名法慧月夜久眠寐时彼城东有一大林名为寂住林中有一大菩提𣗳名一切光摩尼王庄严身出生一切佛神力光明。

　　尔时有佛名一切法雷音王于此𣗳下成等正觉放无量色广大光明遍照出生妙宝世界莲华城内有主夜神名为净月诣王夫人法慧月所动身璎珞以觉夫人而告之言夫人当知一切法雷音王如来于寂住林成无上觉及广为说诸佛功德自在神力普贤菩萨所有行愿令王夫人发阿耨多罗三藐三菩提意供养彼佛及诸菩萨声闻僧众善男子时王夫人法慧月者岂异人乎我身是也我于彼佛所发菩提心种善根故于须弥山微尘数劫不生地狱饿鬼畜生诸恶趣中亦不生于下贱之家诸根具足无有众苦于天人中福德殊胜不生恶世恒不离佛及诸菩萨大善知识常于其所种植善根经八十须弥山微尘数劫常受安乐而未满足菩萨诸根。

　　三得法久近中先兴二问后还两答答中有二先答发心时节后答得法久近今初有六初总显本事因缘二时彼城东下明初佛兴世三莲华城内下善友劝发四令王夫人下正发大心五时王夫人下结会古今六我于彼佛下发心成益。

　　过此劫已复过万劫于贤劫前有劫名无忧遍照世界名离垢妙光其世界中净秽相杂有五百佛于中出现其第一佛名须弥幢寂静妙眼如来应正等觉我为名称长者女名妙慧光明端正殊妙彼净月夜神以愿力故于离垢世界一四天下妙幢王城中生作主夜神名清净眼我于一时在父母边夜久眠息彼清净眼来诣我所震动我宅放大光明出现其身赞佛功德言妙眼如来坐菩提座始成正觉劝喻于我及以父母并诸眷属令速见佛自为前导引至佛所广兴供养我才见佛即得三昧名出生见佛调伏众生三世智光明轮获此三昧故能忆念须弥山微尘数劫亦见其中诸佛出现于彼佛所听闻妙法以闻法故即得此破一切众生闇法光明解脱得此解脱已即见其身遍往佛刹微尘数世界亦见彼世界所有诸佛又见自身在其佛所亦见彼世界一切众生解其言音识其根性知其往昔曾为善友之所摄受随其所乐而为现身令生欢喜我时于彼所得解脱念念增长此心无间又见自身遍往百佛刹微尘数世界此心无间又见自身遍往千佛刹微尘数世界此心无间又见自身遍往百千佛刹微尘数世界如是念念乃至不可说不可说佛刹微尘数世界亦见彼世界中一切如来亦自见身在彼佛所听闻妙法受持忆念观察决了亦知彼佛诸本事海诸大愿海彼诸如来严净佛刹我亦严净亦见彼世界一切众生随其所应而为现身教化调伏此解脱门念念增长如是乃至充满法界。

　　二过此劫已下答得法久近于中二初总显得法因缘后我才见佛下正明得法于中三初得方便三昧谓上见诸佛下化众生次以闻法故下得此解脱后得此解脱已下广显业用。

　　善男子我唯知此菩萨破一切众生闇法光明解脱如诸菩萨摩诃萨成就普贤无边行愿普入一切诸法界海得诸菩萨金刚智幢自在三昧出生大愿住持佛种于念念中成满一切大功德海严净一切广大世界以自在智教化成熟一切众生以智慧日灭除一切世间闇障以勇猛智觉悟一切众生惛睡以智慧月决了一切众生疑惑以清净音断除一切诸有执著于一切法界一一尘中示现一切自在神力智眼明净等见三世而我何能知其妙行说其功德入其境界示其自在。

　　第四谦推可知。

　　善男子此阎浮提摩竭提国菩提场内有主夜神名普德净光我本从其发阿耨多罗三藐三菩提心常以妙法开悟于我汝诣彼问菩萨云何学菩萨行修菩萨道。

　　第五指示后友云菩提场内者得无误犯由契理故理即菩提场友名普德者最胜法界无德不具故净光者正智证入离误犯之垢故即前净月故云本从发心。

　　尔时善财童子向婆珊婆演底神而说颂曰见汝清净身相好超世间如文殊师利亦如宝山王汝法身清净三世悉平等世界悉入中成坏无所碍我观一切趣悉见汝形像一一毛孔中星月各分布汝心极广大如空遍十方诸佛悉入中清净无分别一一毛孔内悉放无数光十方诸佛所普雨庄严具一一毛孔内各现无数身十方诸国土方便度众生一一毛孔内示现无量刹随诸众生欲种种令清净若有诸众生闻名及见身悉获功德利成就菩提道多劫在恶趣始得见闻汝亦应欢喜受以灭烦恼故千刹微尘劫叹汝一毛德劫数犹可穷功德终无尽。

　　第六尔时善财下恋德礼辞于中二先以偈赞表恋德之深于中十偈分四初四赞身心超胜次三明大用无涯次二益物不虚后一结德无尽。

　　时善财童子说此颂已顶礼其足绕无量匝殷勤瞻仰辞退而去。

　　二时善财下作礼辞退。

　　大方广佛华严经䟽钞会本第六十八之二

　　音释

　　哮吼

　　(哮许交切吼呼后切哮吼怒声)。

　　慞惶

　　(慞诸良切惧也惶胡光切恐也)。

　　㲉

　　(苦角切)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第六十九　颇三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子了知彼婆珊婆演底夜神初发菩提心所生菩萨藏所发菩萨愿所净菩萨度所入菩萨地所修菩萨行所行出离道一切智光海普救众生心普遍大悲云于一切佛刹尽未来际常能出生普贤行愿渐次游行至普德净光夜神所。

　　第二普德净光夜神寄离垢地善友义如前说(寄离垢地者谓真净尸罗离于能起微细毁犯烦恼垢故)文则具六且分为四第一依教趣求第二见敬咨问第三称赞授法第四恋德礼辞今初先念前法有十一句初一念发心余十念得法。

　　顶礼其足绕无数匝于前合掌而作是言圣者我已先发阿耨多罗三藐三菩提心而我未知菩萨云何修行菩萨地云何出生菩萨地云何成就菩萨地。

　　第二顶礼下见敬咨问。

　　夜神答言善哉善哉善男子汝已能发阿耨多罗三藐三菩提心今复问于菩萨地修行出生及以成就。

　　第三夜神答下称赞授法先赞后授。

　　善男子菩萨成就十法能圆满菩萨行何者为十一者得清净三昧常见一切佛二者得清净眼常观一切佛相好庄严三者知一切如来无量无边功德大海四者知等法界无量诸佛法光明海五者知一切如来一一毛孔放等众生数大光明海利益无量一切众生六者见一切如来一一毛孔出一切宝色光明焰海七者于念念中出现一切佛变化海充满法界究竟一切诸佛境界调伏众生八者得佛音声同一切众生言音海转三世一切佛法轮九者知一切佛无边名号海十者知一切佛调伏众生不思议自在力善男子菩萨成就此十种法则能圆满菩萨诸行。

　　授中二先长行后偈颂长行中三第一正授法门第二谦己推胜第三指示后友初中二先总答所问后别示己法今初有标征释结释中有十句初总余别别中三是智法光明四放光利益五常光发焰余可知(余别中三是智法光明者䟽但随难解三今当重释略有二意一作总别释初一总余九别别中一观外相二念内德三知所证四放光五常光六变化七圆音八名号九调生二约十身释一菩提身二相好身三智身四法身五愿身如贤首品毛孔放光皆宿愿故六福德身七化身八力持身圆音持法尽未来故九意生身随意立名故十威势身结云威力故十身并彰内外皆具若专念此何行不成)。

　　善男子我得菩萨解脱名寂静禅定乐普游步。

　　二善男子我得下别示己法于中二先标名体谓契理无著为寂静止观双运为禅定正法乐住为乐大用无涯为普游步。

　　普见三世一切诸佛亦见彼佛清净国土道场众会神通名号说法寿命言音身相种种不同悉皆明睹而无取着何以故知诸如来非去世趣永灭故非来体性无生故非生法身平等故非灭无有生相故非实住如幻法故非妄利益众生故非迁超过生死故非坏性常不变故一相言语悉离故无相性相本空故。

　　后普见三世下广显业用于中四初明攀缘如实禅同如来清净禅即寂静业用次现法乐住禅即定业用三明引生功德禅四饶益有情禅此二即普游步业用(初明攀缘如实禅同如来清净禅等者楞伽第二说有四禅经云大慧有四种禅云何为四谓愚夫所行禅观察义禅攀缘如实禅如来禅云何愚夫所行禅谓有声闻缘觉外道修行者人无我自性共相骨𤨏无常苦不净相计着为首如是不异观前后转进想不除灭是名愚夫所行禅云何观察义禅谓人无我自性共相外道自他俱无性已观法无我彼地相义渐次增进是名观察义禅云何攀缘如实禅谓妄想二无我妄想如实处不生妄想是名攀缘如实禅云何如来禅谓入如来地行自觉圣智相三种乐住成办众生不思议事是名如来禅故偈云凡夫所行禅观察相义禅攀缘如实禅如来清净禅释曰配位有二师一云初凡小二至士地三八地已上四即佛地二大云言亦初凡小二十信至回向三即加行四即初地主佛地以证如故皆名如来若修观者凡夫直用如来净禅今此文中即以第三同于第四不用初二初是凡小二犹未亡法无我故即以三四因果交彻谓见佛法界即攀缘如义无取无入即同如来清净禅义又如来禅不碍下文广利乐故)今初文中有标征释标以见佛无著故寂静释云所以无著者穷了如来之体性故文有十非大同中论八不谓不去不来不生不灭为四其非实非妄即是不常非迁非坏即是不断一相即非异无相亦非一(文有十非大同中论八不者不全同故名为大同而涅槃等多分全同以其八不摄理尽故云全同耳初四全同六合为四言非实非妄即是不常者常有二义一虚妄计度生死有常今云非妄即非常矣二者出世实法名常今云非实亦无常矣诸法实相中无实无非实故非迁非坏即是不断者断亦有二一世法迁移即有断灭二灭坏烦恼成于断德今并非之故不断也又此十句标多约体释多约用意明体用皆无二故亦可总为五对体用初不来不去即体用自体二不生灭即体用相三非实虚即体用力四非迁坏即体用性五一相无相即体用德如十行辩)。

　　善男子我如是了知一切如来时于菩萨寂静禅定乐普游步解脱门分明了达成就增长。

　　二善男子我如是了下明现法乐住禅先牒前起后。

　　思惟观察坚固庄严不起一切妄想分别大悲救护一切众生一心不动修习初禅。

　　后思惟下正显四禅初禅中思惟观察即是寻伺当对治支坚固庄严犹是寻伺之相次不起一切妄想分别即所离障然世禅但离欲恶不善今一乘深妙故离一切妄想次大悲救护一切众生即利益支谓离自忧念众生忧故生喜乐后一心下即所依支谓彼二依止(后思推下正显四禅者斯则以如来禅导于四禅不同三地寄位四禅四禅不同即为四别然大小虽异支林功德名数皆同有十八支具如三地地论皆摄以为四类一所离障二对治支三利益支四彼二依止三昧四中后三是支初一非支并如前说谓离自忧者约五受说初禅已离忧受今大悲救护即忧众生之忧离忧合是所离今念他忧却生喜乐故为利益)。

　　息一切意业摄一切众生智力勇猛喜心悦豫修第二禅。

　　二禅中息一切意业即灭觉观次摄一切众生是一心智力勇猛是内净无觉无观次喜心悦豫是定生喜乐修第二禅即彼二依止下三四禅准此(二禅中等者然二禅具四支内净喜乐定初明灭觉观即所离障次摄一切众生是一心者一心摄故然一心言是三地经有故彼经云灭觉观内净一心无觉无观定生喜乐住第二禅然其一心是释内心义无觉无观即是净义具此二法名之内净又小乘内净但是信心大乘内净即合三禅三支所成谓舍念正知此之三心尚为喜覆力用未胜但能离外寻伺故合为内净今摄众生一心摄故已有合义)。

　　思惟一切众生自性厌离生死修第三禅。

　　三禅中初思惟一切众生自性即舍念二支谓舍离前摄生之喜于此舍中不失念故厌离生死即慧乐二支谓正知生死不可喜故厌离即得真寂之乐(三禅中下然具五支舍念喜乐定余如前说)。

　　悉能息灭一切众生众苦热恼修第四禅。

　　四禅中二句通具三支谓苦喜忧乐皆是众苦热恼于下苦中横生乐故四受俱亡故云悉能息灭即舍念清净既无苦乐即是中受(四禅中者四禅有四支舍念中受定今四支俱亡是所离障即舍念清治为对治支既无苦乐即是中受为利益支然其舍受世为利益出世望之亦是热恼故今䟽云于下苦中横生乐想既一切息灭则舍亦舍矣方是真舍余如三地)。

　　增长圆满一切智愿出生一切诸三昧海入诸菩萨解脱海门游戏一切神通成就一切变化以清净智普入法界。

　　三增长圆满下引生功德禅游戏神通即普游步义上来皆约一乘异于三地寄法故乃至云普入法界。

　　善男子我修此解脱时以种种方便成就众生所谓于在家放逸众生令生不净想可厌想疲劳想逼迫想系缚想罗刹想无常想苦想无我想空想无生想不自在想老病死想自于五欲不生乐着亦劝众生不着欲乐唯住法乐出离于家入于非家若有众生住于空闲我为止息诸恶音声于静夜时为说深法与顺行缘开出家门示正道路为作光明除其闇障灭其怖畏赞出家业叹佛法僧及善知识具诸功德亦叹亲近善知识行复次善男子我修解脱时令诸众生不生非法贪不起邪分别不作诸罪业若已作者皆令止息若未生善法未修波罗蜜行未求一切智未起大慈悲未造人天业皆令其生若已生者令其增长我与如是顺道因缘乃至令成一切智智。

　　四善男子我修此下明饶益有情禅种种方便无不饶益亦普游步义文中三初令修四念处等观次若有众生下明作道因缘后复次下令修四正断(四念处等观者念处观者即无常苦不净无我等者等取十想与智度论第二十六十想大同故言十想者论云一无常想二苦想三无我想四食不净想五一切世间不乐想六死想七不净想八断想九离想十尽想今有十三故云大同)。

　　善男子我唯得此菩萨寂静禅定乐普游步解脱门如诸菩萨摩诃萨具足普贤所有行愿了达一切无边法界常能增长一切善根照见一切如来智力住于一切如来境界恒处生死心无障碍疾能满足一切智愿普能往诣一切世界悉能观见一切诸佛遍能听受一切佛法能破一切众生痴闇能于生死大夜之中出生一切智慧光明而我云何能知能说彼功德行善男子去此不远于菩提场右边有一夜神名喜目观察众生汝诣彼问菩萨云何学菩萨行修菩萨道。

　　第二我唯下谦己推胜第三去此不远下指示后友去此不远者同寄世间故菩提场右者依理发光义便易故喜目观察者忍恶视物故云喜目发闻持光故云观察。

　　尔时普德净光夜神欲重宣此解脱义为善财童子而说颂曰。

　　若有信解心尽见三世佛彼人眼清净能入诸佛海汝观诸佛身清净相庄严一念神通力法界悉充满卢舍那如来道场成正觉一切法界中转于净法轮如来知法性寂灭无有二清净相严身遍示诸世间佛身不思议法界悉充满普现一切刹一切无不见佛身常光明一切刹尘等种种清净色念念遍法界如来一毛孔放不思议光普照诸群生令其烦恼灭如来一毛孔出生无尽化充遍于法界除灭众生苦佛演一妙音随类皆令解普雨广大法使发菩提意佛昔修诸行已曾摄受我故得见如来普现一切刹诸佛出世间量等众生数种种解脱境非我所能知一切诸菩萨入佛一毛孔如是妙解脱非我所能知此近有夜神名喜目观察汝应往诣彼问修菩萨行。

　　后偈颂十三偈分三初十偈颂正授法门次二颂谦己推胜后一颂指示后友前中颂前十法文小不次初四如次颂前四法五超颂第七六颂第六七却颂第五八颂第十九颂第八十颂第九。

　　时善财童子顶礼其足绕无数匝殷勤瞻仰辞退而去。

　　尔时善财童子敬善知识教行善知识语作如是念善知识者难见难遇见善知识令心不散乱见善知识破障碍山见善知识入大悲海救护众生见善知识得智慧光普照法界见善知识悉能修行一切智道见善知识普能睹见十方佛海见善知识得见诸佛转于法轮忆持不忘。

　　第三喜目观察众生夜神寄发光地(寄𤼵光地谓成就胜定大法总持能𤼵无边妙慧光故)文具六假第一依教趣求中二初依前友教念友成益。

　　作是念已发意欲诣喜目观察众生夜神所时喜目神加善财童子令知亲近善知识能生诸善根增长成熟所谓令知亲近善知识能修助道具令知亲近善知识能起勇猛心令知亲近善知识能作难坏业令知亲近善知识能得难伏力令知亲近善知识能入无边方令知亲近善知识能久远修行令知亲近善知识能办无边业令知亲近善知识能行无量道令知亲近善知识能得速疾力普诣诸刹令知亲近善知识能不离本处遍至十方时善财童子遽发是念由亲近善知识能勇猛勤修一切智道由亲近善知识能速疾出生诸大愿海由亲近善知识能为一切众生尽未来劫受无边苦由亲近善知识能被大精进甲于一微尘中说法声遍法界由亲近善知识能速往诣一切方海由亲近善知识于一毛道尽未来劫修菩萨行由亲近善知识于念念中行菩萨行究竟安住一切智地由亲近善知识能入三世一切如来自在神力诸庄严道由亲近善知识能常遍入诸法界门由亲近善知识常缘法界未曾动出而能遍往十方国土尔时善财童子发是念已即诣喜目观察众生夜神所。

　　后作是念已下趣求后友得友加持于中四一欲趣后友二时喜目神下得友加持谓加令知近友之益三时善财童子遽发下加所成益谓依前能加而起念故如次以此十句对前十句四尔时善财下正明趣后。

　　见彼夜神在于如来众会道场坐莲华藏师子之座。

　　第二见彼下见敬咨问中但略明见已含敬请。

　　入大势力普喜幢解脱。

　　第三入普喜幢下示已法界谓悬为示相义当答问于中三初标名体次显业用后出所因今初无不摄伏为大势力遍称群机故云普喜摧伏高显所以名幢。

　　于其身上一一毛孔出无量种变化身云随其所应以妙言音而为说法普摄无量一切众生皆令欢喜而得利益。

　　第二于其身上下明业用于中三初显无涯之用次尔时善财见闻下睹用获益后尔时善财得此下庆益称赞初中谓毛孔身云无有尽故于中二先出通说修行身后复于一一诸毛孔下出演说本行身前中三初总标亦是释名。

　　所谓出无量化身云充满十方一切世界说诸菩萨行檀波罗蜜于一切事皆无恋著于一切众生普皆施与其心平等无有轻慢内外悉施难舍能舍。

　　出等众生数无量化身云充满法界普现一切众生之前说持净戒无有缺犯修诸苦行皆悉具足于诸世间无有所依于诸境界无所爱着说在生死轮回往返说诸人天盛衰苦乐说诸境界皆是不净说一切法皆是无常说一切行悉苦无味令诸世间舍离颠倒住诸佛境持如来戒如是演说种种戒行戒香普熏令诸众生悉得成熟。

　　又出等众生数种种身云说能忍受一切众苦所谓割截捶楚诃骂欺辱其心泰然不动不乱于一切行不卑不高于诸众生不起我慢于诸法性安住忍受说菩提心无有穷尽心无尽故智亦无尽普断一切众生烦恼说诸众生卑贱丑陋不具足身令生厌离赞诸如来清净妙色无上之身令生欣乐如是方便成熟众生。

　　又出等众生界种种身云随诸众生心之所乐说勇猛精进修一切智助道之法勇猛精进降伏魔冤勇猛精进发菩提心不动不退勇猛精进度一切众生出生死海勇猛精进除灭一切恶道诸难勇猛精进坏无智山勇猛精进供养一切诸佛如来不生疲厌勇猛精进受持一切诸佛法轮勇猛精进坏散一切诸障碍山勇猛精进教化成熟一切众生勇猛精进严净一切诸佛国土如是方便成熟众生。

　　又出种种无量身云以种种方便令诸众生心生欢喜舍离恶意厌一切欲为说惭愧令诸众生藏护诸根为说无上清净梵行为说欲界是魔境界令生恐怖为现不乐世间欲乐住于法乐随其次第入诸禅定诸三昧乐令思惟观察除灭一切所有烦恼又为演说一切菩萨诸三昧海神力变现自在游戏令诸众生欢喜适悦离诸忧怖其心清净诸根猛利爱重于法修习增长。

　　又出等众生界种种身云为说往诣十方国土供养诸佛及以师长真善知识受持一切诸佛法轮精勤不懈又为演说称赞一切诸如来海观察一切诸法门海显示一切诸法性相开阐一切诸三昧门开智慧境界竭一切众生疑海示智慧金刚坏一切众生见山升智慧日轮破一切众生痴闇皆令欢喜成一切智。

　　又出等众生界种种身云普诣一切众生之前随其所应以种种言辞而为说法或说世间神通福力或说三界皆是可怖令其不作世间业行离三界处出见稠林或为称赞一切智道令其超越二乘之地或为演说不住生死不住涅槃令其不著有为无为或为演说住于天宫乃至道场令其欣乐发菩提意如是方便教化众生皆令究竟得一切智。

　　又出一切世界微尘数身云普诣一切众生之前念念中示普贤菩萨一切行愿念念中示清净大愿充满法界念念中示严净一切世界海念念中示供养一切如来海念念中示入一切法门海念念中示入一切世界海微尘数世界海念念中示于一切刹尽未来劫清净修行一切智道念念中示入如来力念念中示入一切三世方便海念念中示往一切刹现种种神通变化念念中示诸菩萨一切行愿令一切众生住一切智如是所作恒无休息。

　　又出等一切众生心数身云普诣一切众生之前说诸菩萨集一切智助道之法无边际力求一切智不破坏力无穷尽力修无上行不退转力无间断力于生死法无染着力能破一切诸魔众力远离一切烦恼垢力能破一切业障山力住一切劫修大悲行无疲倦力震动一切诸佛国土令一切众生生欢喜力能破一切诸外道力普于世间转法轮力以如是等方便成熟令诸众生至一切智。

　　又出等一切众生心数无量变化色身云普诣十方无量世界随众生心演说一切菩萨智行所谓说入一切众生界海智说入一切众生心海智说入一切众生根海智说入一切众生行海智说度一切众生未曾失时智说出一切法界音声智说念念遍一切法界海智说念念知一切世界海坏智说念念知一切世界海成住庄严差别智说念念自在亲近供养一切如来听受法轮智示现如是智波罗蜜令诸众生皆大欢喜调畅适悦其心清净生决定解求一切智无有退转。

　　次所谓下别显十度如次十度各有又出以为拣别其间深旨如理思之。

　　如说菩萨诸波罗蜜成熟众生如是宣说一切菩萨种种行法而为利益。

　　后如说菩萨下类通余法种种行法者神通度生菩提分等(神通度生菩提分等者以瑜伽有四菩萨行一波罗蜜行上已广竟故列下三)。

　　复于一一诸毛孔中出无量种众生身云所谓出与色究竟天善现天善见天无热天无烦天相似身云出少广广果福生无云天相似身云出遍净无量净少净天相似身云出光音无量光少光天相似身云出大梵梵辅梵众天相似身云出自在天化乐天兜率陀天须夜摩天忉利天及其采女诸天子众相似身云出提头赖吒乾闼婆王乾闼婆子乾闼婆女相似身云出毗楼勒叉鸠槃茶王鸠槃茶子鸠槃茶女相似身云出毗楼博叉龙王龙子龙女相似身云出毗沙门夜叉王夜叉子夜叉女相似身云出大𣗳紧那罗王善慧摩睺罗伽王大速疾力迦楼罗王罗睺阿修罗王阎罗法王及其子其女相似身云出诸人王及其子其女相似身云出声闻独觉及诸佛众相似身云出地神水神火神风神河神海神山神𣗳神乃至昼夜主方神等相似身云周遍十方充满法界于彼一切众生之前现种种声所谓风轮声水轮声火焰声海潮声地震声大山相击声天城震动声摩尼相击声天王声龙王声夜叉王声乾闼婆王声阿修罗王声迦楼罗王声紧那罗王声摩睺罗伽王声人王声梵王声天女歌咏声诸天音乐声摩尼宝王声。

　　二出演说本行身中四一出能说之身二于彼一切众生下明演法之声三以如是等声下显所说之法四如是说时下彰说之益前二后一可知。

　　以如是等种种音声说喜目观察众生夜神从初发心所集功德所谓承事一切诸善知识亲近诸佛修行善法行檀波罗蜜难舍能舍行尸波罗蜜弃舍王位宫殿眷属出家学道行羼提波罗蜜能忍世间一切苦事及以菩萨所修苦行所持正法皆悉坚固其心不动亦能忍受一切众生于己身心恶作恶说忍一切业皆不失坏忍一切法生决定解忍诸法性能谛思惟行精进波罗蜜起一切智行成一切佛法行禅波罗蜜其禅波罗蜜所有资具所有修习所有成就所有清净所有起三昧神通所有入三昧海门皆悉显示行般若波罗蜜其般若波罗蜜所有资具所有清净大智慧日大智慧云大智慧藏大智慧门皆悉显示行方便波罗蜜其方便波罗蜜所有资具所有修行所有体性所有理趣所有清净所有相应事皆悉显示行愿波罗蜜其愿波罗蜜所有体性所有成就所有修习所有相应事皆悉显示行力波罗蜜其力波罗蜜所有资具所有因缘所有理趣所有演说所有相应事皆悉显示行智波罗蜜其智波罗蜜所有资具所有体性所有成就所有清净所有处所所有增长所有深入所有光明所有显示所有理趣所有相应事所有简择所有行相所有相应法所有所摄法所知法所知业所知刹所知劫所知世所知佛出现所知佛所知菩萨所知菩萨心菩萨位菩萨资具菩萨发趣菩萨回向菩萨大愿菩萨法轮菩萨简择法菩萨法海菩萨法门海菩萨法旋流菩萨法理趣如是等智波罗蜜相应境界皆悉显示成熟众生。

　　又说此神从初发心所集功德相续次第所习善根相续次第所修无量诸波罗蜜相续次第死此生彼及其名号相续次第亲近善友承事诸佛受持正法修菩萨行入诸三昧以三昧力普见诸佛普见诸刹普知诸劫深入法界观察众生入法界海知诸众生死此生彼得净天耳闻一切声得净天眼见一切色得他心智知众生心得宿住智知前际事得无依无作神足智通自在游行遍十方刹如是所有相续次第得菩萨解脱入菩萨解脱海得菩萨自在得菩萨勇猛得菩萨游步住菩萨想入菩萨道如是一切所有功德相续次第皆悉演说分别显示成熟众生。

　　三所说法中二先说本行十度行法后又说下类通所余行法今初忍中恶作属身恶说属口禅中有六句一名体二资缘三造修四获得五治障六起用下之五度句虽多少例此可知般若中日约破闇云约演法藏显包含方便中体性通事理理趣谓意趣后类通余行中具四菩萨行思之(后类通余行具四菩萨行者初菩提分法行以从初𤼵心积集功德皆助菩提是菩提分二入诸三昧下即三昧行三得净天耳下即神通行得菩萨解脱下成熟众生行结中云分别显示成熟众生)。

　　如是说时于念念中十方各严净不可说不可说诸佛国土度脱无量恶趣众生令无量众生生天人中富贵自在令无量众生出生死海令无量众生安住声闻辟支佛地令无量众生住如来地。

　　四彰说之益。

　　尔时善财童子见闻如上所现一切诸希有事念念观察思惟解了深入安住承佛威力及解脱力则得菩萨不思议大势力普喜幢自在力解脱何以故与喜目夜神于往昔时同修行故如来神力所加持故不思议善根所祐助故得菩萨诸根故生如来种中故得善友力所摄受故受诸如来所护念故毗卢遮那如来曾所化故彼分善根已成熟故堪修普贤菩萨行故。

　　二睹用获益即证入法界于中三初显证因缘次则得下正明证入后何以下征释所由。

　　尔时善财童子得此解脱已心生欢喜合掌向喜目观察众生夜神以偈赞曰。

　　无量无数劫学佛甚深法随其所应化显现妙色身了知诸众生沉迷婴妄想种种身皆现随应悉调伏法身恒寂静清净无二相为化众生故示现种种形于诸蕴界处未曾有所著示行及色身调伏一切众不着内外法已度生死海而现种种身住于诸有界远离诸分别戏论所不动为着妄想者弘宣十力法一心住三昧无量劫不动毛孔出化云供养十方佛得佛方便力念念无边际示现种种身普摄诸群生了知诸有海种种业庄严为说无碍法令其悉清净色身妙无比清净如普贤随诸众生心示现世间相。

　　三庆益称赞中十偈分四初一偈现说之因次一现说之意次六现说体相皆即寂之用后二总结现说无碍。

　　尔时善财童子说此颂已白言天神汝发阿耨多罗三藐三菩提心为几时耶得此解脱其已久如尔时喜目观察众生主夜神以颂答曰。

　　我念过去世过于刹尘劫刹号摩尼光劫名寂静音。

　　第三尔时善财下明出所因于中先兴二问后具二答于中先以偈答后会古今前中总九十一颂分二前七十九颂答发心久近后十二颂答得法时节前中有十复次初寂静音劫正是发心之时有三十一颂分六初一偈总标。

　　百万那由他俱胝四天下其王数亦尔各各自临驭中有一王都号曰香幢宝庄严最殊妙见者皆欣悦中有转轮王其身甚微妙三十二种相随好以庄严莲华中化生金色光明身腾空照远近普及阎浮界其王有千子勇猛身端正臣佐满一亿智慧善方便嫔御有十亿颜容状天女利益调柔意慈心给侍王其王以法化普及四天下轮围大地中一切皆丰盛我时为宝女具足梵音声身出金色光照及千由旬。

　　二有八偈显其本生。

　　日光既已没音乐咸寂然大王及侍御一切皆安寝彼时德海佛出兴于世间显现神通力充满十方界放大光明海一切刹尘数种种自在身遍满于十方地震出妙音普告佛兴世天人龙神众一切皆欢喜一一毛孔中出佛化身海十方皆遍满随应说妙法我时于梦中见佛诸神变亦闻深妙法心生大欢喜一万主夜神共在空中住赞叹佛兴世同时觉悟我贤慧汝应起佛已现汝国劫海难值遇见者得清净我时便寐寤即睹清净光观此从何来见佛𣗳王下诸相庄严体犹如宝山王一切毛孔中放大光明海。

　　三有十偈明发心本事。

　　见已心欢喜便生此念言愿我得如佛广大神通力。

　　四一偈正显发心。

　　我时寻觉悟大王并眷属令见佛光明一切皆欣庆我时与大王骑从千万亿众生亦无量俱行诣佛所我于二万岁供养彼如来七宝四天下一切皆奉施时彼如来说功德普云经普应群生心庄严诸愿海夜神觉悟我令我得利益我愿作是身觉诸放逸者我从此初发最上菩提愿往来诸有中其心无忘失。

　　五六偈明发后之德。

　　从此后供养十亿那由佛恒受人天乐饶益诸群生初佛功德海第二功德灯第三妙宝幢第四虚空智第五莲华藏第六无碍慧第七法月王第八智灯轮第九两足尊宝焰山灯王第十调御师三世华光音如是等诸佛我悉曾供养然未得慧眼入于解脱海。

　　六有五偈转值余佛未得慧眼者未得十解正慧明故。

　　从此次第有一切宝光刹其劫名天胜五百佛兴世最初月光轮第二名日灯第三名光幢第四宝须弥第五名华焰第六号灯海第七炽然佛第八天藏佛九光明王幢十普智光王如是等诸佛我悉曾供养尚于诸法中无而计为有。

　　二天胜劫中有四偈半无而计为有者未解即心自性故余之八劫偈数可知(未解即心自性者前劫未得十住自分此劫未得十住胜进)。

　　从此复有劫名曰梵光明世界莲华灯庄严极殊妙彼有无量佛一一无量众我悉曾供养尊重听闻法初宝须弥佛二功德海佛三法界音佛四法震雷佛五名法幢佛六名地光佛七名法力光八名虚空觉第九须弥光第十功德云如是等如来我悉曾供养未能明了法而入诸佛海。

　　三梵光明劫中未能明了法者未了十行真实行法故。

　　次后复有劫名为功德月尔时有世界其名功德幢彼中有诸佛八十那由他我皆以妙供深心而敬奉初乾闼婆王二名大𣗳王三功德须弥第四宝眼佛第五卢舍那第六光庄严第七法海佛第八光胜佛九名贤胜佛第十法王佛如是等诸佛我悉曾供养然未得深智入于诸法海。

　　四功德月劫未得善巧回向深智趣佛智海故。

　　此后复有劫名为寂静慧刹号金刚宝庄严悉殊妙于中有千佛次第而出兴众生少烦恼众会悉清净初金刚䐡佛二无碍力佛三名法界影四号十方灯第五名悲光第六名戒海第七忍灯轮第八法轮光九名光庄严十名寂静光如是等诸佛我悉曾供养犹未能深悟如空清净法游行一切刹于彼修诸行。

　　五寂静慧劫未得地上二空真如清净法故。

　　次第复有劫名为善出现刹号香灯云净秽所共成亿佛于中现庄严刹及劫所说种种法我皆能忆持初名广称佛次名法海佛三名自在王四名功德云第五法胜佛第六天冠佛第七智焰佛第八虚空音第九两足尊名普生殊胜第十无上士眉间胜光明如是一切佛我悉曾供养然犹未能净离诸障碍道。

　　六善出现劫未净修道之障故。

　　次第复有劫名集坚固王刹号宝幢主一切善分布有五百诸佛于中而出现我恭敬供养求无碍解脱最初功德轮其次寂静音次名功德海次名日光王第五功德王第六须弥相次名法自在次佛功德王第九福须弥第十光明王如是等诸佛我悉曾供养所有清净道普入尽无余然于所入门未能成就忍。

　　七集坚固王劫未得六地缘生深顺之忍(未得六地深顺之忍者六地得上品顺忍故)。

　　次第复有劫名为妙胜主刹号寂静音众生烦恼薄于中有佛现八十那由他我悉曾供养修行最胜道初佛名华聚次佛名海藏次名功德生次号天王髻第五摩尼藏第六真金山第七宝聚尊第八法幢佛第九名胜财第十名智慧此十为上首供养无不尽。

　　八妙胜主劫修最胜道者六地般若为胜道故(八妙胜劫下无结说得之言合言未得七地而前劫但云修行最胜道即是已得六地耳)。

　　次第复有劫名曰千功德尔时有世界号善化幢灯六十亿那由诸佛兴于世最初寂静幢其次奢摩他第三百灯王第四寂静光第五云密阴第六日大明七号法灯光八名殊胜焰九名天胜藏十名大吼音如是等诸佛我悉常供养未得清净忍深入诸法海。

　　九千功德劫未得八地净无生忍故。

　　次第复有劫名无著庄严尔时有世界名曰无边光中有三十六那由他佛现初功德须弥第二虚空心第三具庄严第四法雷音第五法界声第六妙音云第七照十方第八法海音第九功德海第十功德幢如是等诸佛我悉曾供养。

　　十无著庄严劫四颂半但言供养者下明得法故又前次第皆言未得后后则已得前前思之亦可初劫已得初地未得第二乃至第九未得第十地第十劫中方得圆满故其劫名亦顺地义如文思之(故其劫下䟽家复为一释以初劫名寂静音已得初地二天胜劫天即净义亦顺离垢三梵光顺𤼵光四功德月顺焰慧月有光明𤼵光焰故五寂静慧顺禅增故六善出现顺善现故七集坚固王功用满故已得方便不可坏故八胜妙劫顺于不动无功用故九千功德法师位故十无著庄严智慧无著二严满故)。

　　次有佛出现名为功德幢我为月面天供养人中主时佛为我说无依妙法门我闻专念持出生诸愿海寂灭定总持能于念念中我得清净眼悉见诸佛海我得大悲藏普明方便眼增长菩提心成就如来力。

　　第二次有佛出现名为功德幢下答得法时节中即前无著劫得此法也于中二初四偈得无功用之三地谓八地无依大愿九地灭定总持十地成如来力。

　　见众生颠倒执常乐我净愚痴闇所覆妄想起烦恼行止见稠林往来贪欲海集于诸恶趣无量种种业一切诸趣中随业而受身生老死众患无量苦逼迫为彼众生故我发无上心愿得如十方一切十力尊缘佛及众生起于大愿云。

　　后八结成普贤行位于中三初四偈半牒举大心之始。

　　从是修功德趣入方便道愿云悉弥覆普入一切道具足波罗蜜充满于法界速入于诸地三世方便海一念修诸佛一切无碍行。

　　次二偈半明成德之终。

　　佛子我尔时得入普贤道了知十法界一切差别门。

　　后一偈总结圆满因果圆融初后该彻故入普贤道。

　　善男子于汝意云何彼时转轮圣王名十方主能绍隆佛种者岂异人乎文殊师利童子是也尔时夜神觉悟我者普贤菩萨之所化耳我于尔时为王宝女蒙彼夜神觉悟于我令我见佛发阿耨多罗三藐三菩提心自从是来经佛刹微尘数劫不堕恶趣常生人天于一切处常见诸佛乃至于妙灯功德幢佛所得此大势力普喜幢菩萨解脱以此解脱如是利益一切众生。

　　二结会。

　　善男子我唯得此大势力普喜幢解脱门如诸菩萨摩诃萨于念念中普诣一切诸如来所疾能趣入一切智海于念念中以发趣门入于一切诸大愿海于念念中以愿海门尽未来劫念念出生一切诸行一一行中出生一切刹微尘数身一一身普入一切法界门一一法界门一切佛刹中随众生心说诸妙行一切刹一一尘中悉见无边诸如来海一一如来所悉见遍法界诸佛神通一一如来所悉见往劫修菩萨行一一如来所受持守护所有法轮一一如来所悉见三世一切如来诸神变海而我云何能知能说彼功德行善男子此众会中有一夜神名普救众生妙德汝诣彼问菩萨云何入菩萨行净菩萨道。

　　第四谦己推胜并可知第五指示后友同在证位故云于此会中起精进行为普救众生智焰吉祥称为妙德。

　　时善财童子顶礼其足绕无数匝殷勤瞻仰辞退而去。

　　大方广佛华严经䟽钞会本第六十九

　　音释

　　𡣕御

　　(𡣕毗宾切𡣕御女侍也)。

　　寐寤

　　(寐弥二切寝息也寤五故切睡觉也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第七十　颇四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子于喜目观察众生夜神所闻普喜幢解脱门信解趣入了知随顺思惟修习念善知识所有教诲心无暂舍诸根不散一心愿得见善知识普于十方勤求匪懈愿常亲近生诸功德与善知识同一善根得善知识巧方便行依善知识入精进海于无量劫常不远离作是愿已往诣普救众生妙德夜神所。

　　第四普救众生妙德夜神寄焰慧地(寄焰慧者谓安住最胜菩提分法烧烦恼薪慧焰增故)文但有五二三合故第一依教趣求中先修入前法后一心愿得下趣求后友。

　　时彼夜神为善财童子示现菩萨调伏众生解脱神力以诸相好庄严其身于两眉间放大光明名智灯普照清净幢无量光明以为眷属其光普照一切世间照世间已入善财顶充满其身。

　　第二时彼夜神下闻见法界即合二三谓约善财则是见敬若约夜神所现即是解脱业用便为默授法界若约二文开辨则先明见敬咨问后答因缘方为正授法界今依合科总分为四一现光加持二蒙光获益三三业敬赞四问答因缘今初调伏众生解脱即光所依是已法门名体可知。

　　善财尔时即得究竟清净轮三昧。

　　第二善财尔时下蒙光获益谓得三昧见大用故于中二先得定谓三业六根皆离障故云究竟清净即净智圆满摧障为轮故所见无碍。

　　得此三昧已悉见二神两处中间所有一切地尘水尘及以火尘金刚摩尼众宝微尘华香璎珞诸庄严具如是一切所有微尘。

　　后得此下明见大用于中二先见用所依处。

　　一一尘中各见佛刹微尘数世界成坏及见一切地水火风诸大积聚亦见一切世界接连皆以地轮任持而住种种山海种种河池种种𣗳林种种宫殿所谓天宫殿龙宫殿夜叉宫殿乃至摩睺罗伽人非人等宫殿屋宅地狱畜生阎罗王界一切住处诸趣轮转生死往来随业受报各各差别靡不悉见。

　　后一一尘中下明所见事于中三一所化处二能化益三所化意前中二一总明处类。

　　又见一切世界差别所谓或有世界杂秽或有世界清净或有世界趣杂秽或有世界趣清净或有世界杂秽清净或有世界清净杂秽或有世界一向清净或有世界其形平正或有覆住或有侧住。

　　二又见下别明尘中之刹趣杂秽等者转变向染净故杂染清净者染多故下句反此一向清净者对上一故初之二句乃是总明。

　　如是等一切世界一切趣中悉见此普救众生夜神于一切时一切处随诸众生形貌言辞行解差别以方便力普现其前随宜化度。

　　二如是等下明能化益亦二先总明。

　　令地狱众生免诸苦毒令畜生众生不相食啖令饿鬼众生无有饥渴令诸龙等离一切怖令欲界众生离欲界苦令人趣众生离闇夜怖毁呰怖恶名怖大众怖不活怖死怖恶道怖断善根怖退菩提心怖遇恶知识怖离善知识怖堕二乘地怖种种生死怖异类众生同住怖恶时受生怖恶种族中受生怖造恶业怖业烦恼障怖执着诸想系缚怖如是等怖悉令舍离又见一切众生卵生胎生湿生化生有色无色有想无想非有想非无想普现其前常勤救护。

　　后令地狱下别显于中先化五道后又见一切众生下明化九类。

　　为成就菩萨大愿力故深入菩萨三昧力故坚固菩萨神通力故出生普贤行愿力故增广菩萨大悲海故得普覆众生无碍大慈故得普与众生无量喜乐故得普摄一切众生智慧方便故得菩萨广大解脱自在神通故严净一切佛刹故觉了一切诸法故供养一切诸佛故受持一切佛教故积集一切善根修一切妙行故入一切众生心海而无障碍故知一切众生诸根教化成熟故净一切众生信解除其恶障故破一切众生无知黑闇故令得一切智清净光明故。

　　三为成就下明化意中为成诸法通能所化。

　　时善财童子见此夜神如是神力不可思议甚深境界普现调伏一切众生菩萨解脱已欢喜无量头面作礼一心瞻仰。

　　第三时善财童子见此下三业敬赞中三初身心敬重。

　　时彼夜神即舍菩萨庄严之相还复本形而不舍其自在神力。

　　二时彼夜神下显友自在。

　　尔时善财童子恭敬合掌却住一面以偈赞曰。

　　我善财得见如是大神力其心生欢喜说偈而赞叹我见尊妙身众相以庄严譬如空中星一切悉严净所放殊胜光无量刹尘数种种微妙色普照于十方一一毛孔放众生心数光一一光明端皆出宝莲华华中出化身能灭众生苦光中出妙香普熏于众生复雨种种华供养一切佛两眉放妙光量与须弥等普触诸含识令灭愚痴闇口放清净光譬如无量日普照于广大毗卢舍那境眼放清净光譬如无量月普照十方刹悉灭世痴翳现化种种身相状等众生充满十方界度脱三有海妙身遍十方普现众生前灭除水火贼王等一切怖我承喜目教今得诣尊所见尊眉间相放大清净光普照十方海悉灭一切闇显现神通力而来入我身我遇圆满光心生大欢喜得总持三昧普见十方佛我于所经处悉见诸微尘一一微尘中各见尘数刹或有无量刹一切咸浊秽众生受诸苦常悲叹号泣或有染净刹少乐多忧苦示现三乘像往彼而救度或有净染刹众生所乐见菩萨常充满住持诸佛法一一微尘中无量净刹海毗卢遮那佛往劫所严净佛于一切刹悉坐菩提𣗳成道转法轮度脱诸群生我见普救天于彼无量刹一切诸佛所普皆往供养。

　　三尔时下口以偈赞二十偈半分二初偈总余偈别别中二初九偈半明光用无涯后我承下述前蒙光获益于中三初半偈推功归本次二偈半述得三昧余述见大用。

　　尔时善财童子说此颂已白普救众生妙德夜神言天神今此解脱甚深希有其名何等得此解脱其已久如修何等行而得清净。

　　第四问答因缘中二先问后答问中三一问名前来标名集经者言故此方问二问得法久近欲显久修德远故三问修因净治求入路故。

　　夜神言善男子是处难知诸天及人一切二乘所不能测何以故此是住普贤菩萨行者境界故住大悲藏者境界故救护一切众生者境界故能净一切三恶八难者境界故能于一切佛刹中绍隆佛种不断者境界故能住持一切佛法者境界故能于一切劫修菩萨行成满大愿海者境界故能于一切法界海以清净智光灭无明闇障者境界故能以一念智慧光明普照一切三世方便海者境界故。

　　后夜神言下答中二先叹深难说后我承下承力为说今初深相云何若约得时时久远故非久近故若约修因因行广故若通上二契理深故若约名说名如体用故名者实宾难穷实故文有标及征释可知。

　　我承佛力今为汝说。

　　后承力为说中先长行后偈颂前中先标许。

　　善男子乃往古世过佛刹微尘数劫尔时有劫名圆满清净世界名毗卢遮那大威德有须弥山微尘数如来于中出现其佛世界以一切香王摩尼宝为体众宝庄严住无垢光明摩尼王海上其形正圆净秽合成一切严具帐云而覆其上一切庄严摩尼轮山千匝围绕有十万亿那由他四天下皆妙庄严或有四天下恶业众生于中止住或有四天下杂业众生于中止住或有四天下善根众生于中止住或有四天下一向清净诸大菩萨之所止住此界东际轮围山侧有四天下名宝灯华幢国界清净饮食丰足不藉耕耘而生稻梁宫殿楼阁悉皆奇妙诸如意𣗳处处行列种种香𣗳恒出香云种种鬘𣗳恒出鬘云种种华𣗳常雨妙华种种宝𣗳出诸奇宝无量色光周匝照耀诸音乐𣗳出诸音乐随风吹动演妙音声日月光明摩尼宝王普照一切昼夜受乐无时间断此四天下有百万亿那由他诸王国土一一国土有千大河周匝围绕一一皆以妙华覆上随流漂动出天乐音一切宝𣗳列植其岸种种珍奇以为严饰舟船来往称情戏乐一一河间有百万亿城一一城有百万亿那由他聚落如是一切城邑聚落各有无量百千亿那由他宫殿园林周匝围绕此四天下阎浮提内有一国土名宝华灯安隐丰乐人民炽盛其中众生具行十善有转轮王于中出现名毗卢遮那妙宝莲华髻于莲华中忽然化生三十二相以为严好七宝具足王四天下恒以正法教导群生王有千子端正勇健能伏冤敌百万亿那由他宫人采女皆悉与王同种善根同修诸行同时诞生端正姝妙犹如天女身真金色常放光明诸毛孔中恒出妙香良臣猛将具足十亿王有正妃名圆满面是王女宝端正殊特皮肤金色目发绀青言同梵音身有天香常放光明照千由旬其有一女名普智𦦨妙德眼形体端严色相殊美众生见者情无厌足尔时众生寿命无量或有不定而中夭者种种形色种种音声种种名字种种族姓愚智勇怯贫富苦乐无量品类皆悉不同时或有人语余人言我身端正汝形鄙陋作是语已递相毁辱集不善业以是业故寿命色力一切乐事悉皆损减。

　　后善男子下正说于中二先通答三问后别答修行治净问今初分三一答得法久近二明发心之始三结会古今今初十段一总举劫刹佛兴已略酬其久近二其佛世界下通显刹相三此界东际下别显生处四有转轮王下明本生父母五其有一女下明人生身六尔时众生下众生起恶为佛现因七时彼城北下佛兴益物八时普贤下明善友引导九时转轮王女下明德女修因十普智宝焰下闻经得益前六可知。

　　时彼城北有菩提𣗳名普光法云音幢以念念出现一切如来道场庄严坚固摩尼王而为其根一切摩尼以为其干众杂妙宝以为其叶次第分布并相称可四方上下圆满庄严放宝光明出妙音声说一切如来甚深境界于彼𣗳前有一香池名宝华光明演法雷音妙宝为岸百万亿那由他宝𣗳围绕一一𣗳形如菩提𣗳众宝璎珞周匝垂下无量楼阁皆宝所成周遍道场以为严饰彼香池内出大莲华名普现三世一切如来庄严境界云。

　　就第七佛兴益物中三一明得道之场。

　　须弥山微尘数佛于中出现。

　　二须弥山下总显佛数。

　　其第一佛名普智宝焰妙德幢于此华上最初得阿耨多罗三藐三菩提无量千岁演说正法成熟众生。

　　三其第一下别明初佛于中七一总明成道。

　　其彼如来未成佛时十千年前此大莲华放净光明名现诸神通成熟众生若有众生遇斯光者心自开悟无所不了知十千年后佛当出现九千年前放净光明名一切众生离垢灯若有众生遇斯光者得清净眼见一切色知九千年后佛当出现八千年前放大光明名一切众生业果音若有众生遇斯光者悉得自知诸业果报知八千年后佛当出现七千年前放大光明名生一切善根音若有众生遇斯光者一切诸根悉得圆满知七千年后佛当出现六千年前放大光明名佛不思议境界音若有众生遇斯光者其心广大普得自在知六千年后佛当出现五千年前放大光明名严净一切佛刹音若有众生遇斯光者悉见一切清净佛土知五千年后佛当出现四千年前放大光明名一切如来境界无差别灯若有众生遇斯光者悉能往觐一切诸佛知四千年后佛当出现三千年前放大光明名三世明灯若有众生遇斯光者悉能现见一切如来诸本事海知三千年后佛当出现二千年前放大光明名如来离翳智慧灯若有众生遇斯光者则得普眼见一切如来神变一切诸佛国土一切世界众生知二千年后佛当出现一千年前放大光明名令一切众生见佛集诸善根若有众生遇斯光者则得成就见佛三昧知一千年后佛当出现次七日前放大光明名一切众生欢喜音若有众生遇斯光者得普见诸佛生大欢喜知七日后佛当出现。

　　二其彼如来下成道前相谓放光调机有十一重一一重中各有光明业用成益以益对名可以思准若约表法则前十为次第十度光后一为圆融十度光以此照心则自智出现。

　　满七日已一切世界悉皆震动纯净无染念念普现十方一切清净佛刹亦现彼刹种种庄严若有众生根性纯熟应见佛者咸诣道场。

　　三满七日已下动刹集众。

　　尔时彼世界中一切轮围一切须弥一切诸山一切大海一切地一切城一切垣墙一切宫殿一切音乐一切语言皆出音声赞说一切诸佛如来神力境界又出一切香云一切烧香云一切末香云一切香摩尼形像云一切宝焰云一切焰藏云一切摩尼衣云一切璎珞云一切妙华云一切如来光明云一切如来圆光云一切音乐云一切如来愿声云一切如来言音海云一切如来相好云显示如来出现世间不思议相。

　　四尔时彼世界中下现相显德。

　　善男子此普照三世一切如来庄严境界大宝莲华王有十佛刹微尘数莲华周匝围绕诸莲华内悉有摩尼宝藏师子之座一一座上皆有菩萨结跏趺坐。

　　五善男子此普照下明成道依正。

　　善男子彼普智宝焰妙德幢王如来于此成阿耨多罗三藐三菩提时即于十方一切世界中成阿耨多罗三藐三菩提。

　　六善男子彼普智宝焰下始成正觉一成一切成故。

　　随众生心悉现其前为转法轮于一一世界令无量众生离恶道苦令无量众生得生天中令无量众生住于声闻辟支佛地令无量众生成就出离菩提之行令无量众生成就勇猛幢菩提之行令无量众生成就法光明菩提之行令无量众生成就清净根菩提之行令无量众生成就平等力菩提之行令无量众生成就入法城菩提之行令无量众生成就遍至一切处不可坏神通力菩提之行令无量众生入普门方便道菩提之行令无量众生安住三昧门菩提之行令无量众生成就缘一切清净境界菩提之行令无量众生发菩提心令无量众生住菩萨道令无量众生安住清净波罗蜜道令无量众生住菩萨初地令无量众生住菩萨二地乃至十地令无量众生入于菩萨殊胜行愿令无量众生安住普贤清净行愿善男子彼普智宝焰妙德幢如来现如是不思议自在神力转法轮时于彼一一诸世界中随其所应念念调伏无量众生。

　　七随众生心下转正法轮于中三初总标转法二于一一下显其成益于中初益凡夫次益二乘后益菩萨菩萨中先成行后发菩提心下成位菩提心是住位菩萨道是行位净波罗蜜是回向位以大愿海净治前度故后二句是等觉位三善男子彼普智下结无间断(后二句是等觉者不言十地者上二句文十地显故余位义隐故别指耳)。

　　时普贤菩萨知宝华灯王城中众生自恃色貌及诸境界而生憍慢陵蔑他人化现妙身端正殊特往诣彼城放大光明普照一切令彼圣王及诸妙宝日月星宿众生身等一切光明悉皆不现譬如日出众景夺曜亦如聚墨对阎浮金时诸众生咸作是言此为是谁为天为梵今放此光令我等身所有光色皆不显现种种思惟无能解了尔时普贤菩萨在彼轮王宝宫殿上虚空中住而告之言大王当知今汝国中有佛兴世在普光明法云音幢菩提𣗳下时圣王女莲华妙眼见普贤菩萨所现色身光明自在及闻身上诸庄严具所出妙音心生欢喜作如是念愿我所有一切善根得如是身如是庄严如是相好如是威仪如是自在今此大圣能于众生生死长夜黑闇之中放大光明开示如来出兴于世愿令于我亦得如是为诸众生作智光明破彼所有无知黑闇愿我所在受生之处常得不离此善知识。

　　第八善友引导中六一知机起恶二化现妙身下现身超胜三时诸众生下物机惊怪四尔时普贤下告语佛兴五时圣王女下女发大心亦是入法之因。

　　善男子时转轮王与其宝女千子眷属大臣辅佐四种兵众及其城内无量人民前后围绕以王神力俱升虚空高一由旬放大光明照四天下普使一切咸得瞻仰欲令众生俱往见佛以偈赞曰。

　　如来出世间普救诸群生汝等应速起往诣导师所无量无数劫乃有佛兴世演说深妙法饶益一切众佛观诸世间颠倒常痴惑轮回生死苦而起大悲心无数亿千劫修习菩提行为欲度众生斯由大悲力头目手足等一切悉能舍为求菩提故如是无量劫无量亿千劫导师难可遇见闻若承事一切无空过今当共汝等往观调御尊坐于如来座降魔成正觉瞻仰如来身放演无量光种种微妙色除灭一切闇一一毛孔中放光不思议普照诸群生咸令大欢喜汝等咸应发广大精进心诣彼如来所恭敬而供养。

　　六善男子时转轮王下父王诣佛于中四一身处虚空二以偈赞引于中十偈初一总劝次五偈释劝后四偈结劝胜故应往。

　　尔时转轮圣王说偈赞佛开悟一切众生已从轮王善根出十千种大供养云往诣道场向如来所所谓一切宝盖云一切华帐云一切宝衣云一切宝铃网云一切香海云一切宝座云一切宝幢云一切宫殿云一切妙华云一切诸庄严具云于虚空中周遍严饰到已顶礼普智宝焰妙德幢王如来足绕无量百千匝即于佛前坐普照十方宝莲华座。

　　三尔时下广兴供云四到已下至彼修敬。

　　时转轮王女普智焰妙德眼即解身上诸庄严具持以散佛时庄严具于虚空中变成宝盖宝网垂下龙王执持一切宫殿于中间列十种宝盖周匝围绕形如楼阁内外清净诸璎珞云及诸宝𣗳香海摩尼以为庄严于此盖中有菩提𣗳枝叶荣茂普覆法界念念示现无量庄严毗卢遮那如来坐此𣗳下有不可说佛刹微尘数菩萨前后围绕皆从普贤行愿出生住诸菩萨无差别住亦见有一切诸世间主亦见如来自在神力又见一切诸劫次第世界成坏又亦见彼一切世界一切诸佛出兴次第又亦见彼一切世界一一皆有普贤菩萨供养于佛调伏众生又亦见彼一切菩萨莫不皆在普贤身中亦见自身在其身内亦见其身在一切如来前一切普贤前一切菩萨前一切众生前又亦见彼一切世界一一各有佛刹微尘数世界种种际畔种种任持种种形状种种体性种种安布种种庄严种种清净种种庄严云而覆其上种种劫名种种佛兴种种三世种种方处种种住法界种种入法界种种住虚空种种如来菩提场种种如来神通力种种如来师子座种种如来大众海种种如来众差别种种如来巧方便种种如来转法轮种种如来妙音声种种如来言说海种种如来契经云既见是已其心清净生大欢喜。

　　第九德女修因于中三一严具奉佛表修万行向佛果故二时庄严下见佛现变表因小果大故三既见是已下睹变获益。

　　普智宝焰妙德幢王如来为说修多罗名一切如来转法轮十佛刹微尘数修多罗而为眷属。

　　第十闻经得益中三一佛为说经从总相为名。

　　时彼女人闻此经已则得成就十千三昧门其心柔软无有粗强如初受胎如始诞生如娑罗𣗳初始生芽彼三昧心亦复如是所谓现见一切佛三昧普照一切刹三昧入一切三世门三昧说一切佛法轮三昧知一切佛愿海三昧开悟一切众生令出生死苦三昧常愿破一切众生闇三昧常愿灭一切众生苦三昧常愿生一切众生乐三昧教化一切众生不生疲厌三昧一切菩萨无障碍幢三昧普诣一切清净佛刹三昧得如是等十千三昧已复得妙定心不动心欢喜心安慰心广大心顺善知识心缘甚深一切智心住广大方便海心舍离一切执着心不住一切世间境界心入如来境界心普照一切色海心无恼害心无高倨心无疲倦心无退转心无懈怠心思惟诸法自性心安住一切法门海心观察一切法门海心了知一切众生海心救护一切众生海心普照一切世界海心普生一切佛愿海心悉破一切障山心积集福德助道心现见诸佛十力心普照菩萨境界心增长菩萨助道心遍缘一切方海心一心思惟普贤大愿发一切如来十佛刹微尘数愿海愿严净一切佛国愿调伏一切众生愿遍知一切法界愿普入一切法界海愿于一切佛刹尽未来际劫修菩萨行愿尽未来际劫不舍一切菩萨行愿得亲近一切如来愿得承事一切善友愿得供养一切诸佛愿于念念中修菩萨行增一切智无有间断发如是等十佛刹微尘数愿海成就普贤所有大愿。

　　二时彼女人下正明闻益于中亦三初得三昧益文有总别次得如是等下得大心益即悲智等心后一心思惟下成大愿益上之三益即调伏众生解脱三事皆调伏之法故。

　　时彼如来复为其女开示演说发心已来所集善根所修妙行所得大果令其开悟成就如来所有愿海一心趣向一切智位。

　　三时彼如来复为下显发昔因。

　　善男子复于此前过十大劫有世界名日轮光摩尼佛号因陀罗幢妙相此妙眼女于彼如来遗法之中普贤菩萨劝其修补莲华座上故坏佛像既修补已而复彩画既彩画已复宝庄严发阿耨多罗三藐三菩提心善男子我念过去由普贤菩萨善知识故种此善根从是已来不堕恶趣常于一切天王人王种族中生端正可喜众相圆满令人乐见常见于佛常得亲近普贤菩萨乃至于今示导开悟成熟于我令生欢喜。

　　第二善男子复于此前下明发心之始于此前者即得法劫之前也显前得法非无因也。

　　善男子于意云何尔时毗卢遮那藏妙宝莲华髻转轮圣王者岂异人乎今弥勒菩萨是时王妃圆满面者寂静音海夜神是今所住处去此不远时妙德眼童女者即我身是我于彼时身为童女普贤菩萨劝我修补莲华座像以为无上菩提因缘令我发于阿耨多罗三藐三菩提心我于彼时初始发心次复引导令我得见妙德幢佛解身璎珞散佛供养见佛神力闻佛说法即得菩萨普现一切世间调伏众生解脱门于念念中见须弥山微尘数佛亦见彼佛道场众会清净国土我皆尊重恭敬供养听闻说法依教修行。

　　第三善男子于意云何下结会古今于中三初结会得法时身次我于彼时下结发心之始后次复引导下正结得法此方酬其名即前三益。

　　善男子过此毗卢遮那大威德世界圆满清净劫已次有世界名宝轮妙庄严劫名大光有五百佛于中出现我皆承事恭敬供养。

　　第二善男子过彼毗卢下别答修行净治前有闻法修行是得法之前此是得法之后于中二一别举大光劫二善男子此世界中下总显诸劫今初分三初总明。

　　其最初佛名大悲幢初出家时我为夜神恭敬供养次有佛出名金刚那罗延幢我为转轮王恭敬供养其佛为我说修多罗名一切佛出现十佛刹微尘数修多罗以为眷属次有佛出名金刚无碍德我于彼时为转轮王恭敬供养其佛为我说修多罗名普照一切众生根须弥山微尘数修多罗而为眷属我皆受持次有佛出名火焰山妙庄严我于彼时为长者女其佛为我说修多罗名普照三世藏阎浮提微尘数修多罗而为眷属我皆听闻如法受持次有佛出名一切法海高胜王我为阿修罗王恭敬供养其佛为我说修多罗名分别一切法界五百修多罗而为眷属我皆听闻如法受持次有佛出名海岳法光明我为龙王女雨如意摩尼宝云而为供养其佛为我说修多罗名增长欢喜海百万亿修多罗而为眷属我皆听闻如法受持次有佛出名宝焰山灯我为海神雨宝莲华云恭敬供养其佛为我说修多罗名法界方便海光明佛刹微尘数修多罗而为眷属我皆听闻如法受持次有佛出名功德海光明轮我于彼时为五通仙现大神通六万诸仙前后围绕雨香华云而为供养其佛为我说修多罗名无著法灯六万修多罗而为眷属我皆听闻如法受持次有佛出名毗卢遮那功德藏我于彼时为主地神名出生平等义与无量地神俱雨一切宝𣗳一切摩尼藏一切宝璎珞云而为供养其佛为我说修多罗名出生一切如来智藏无量修多罗而为眷属我皆听闻受持不忘。

　　次其最初佛下别显其中经名说者当演。

　　善男子如是次第其最后佛名充满虚空法界妙德灯我为妓女名曰美颜见佛入城歌舞供养承佛神力踊在空中以千偈颂赞叹于佛佛为于我放眉间光名庄严法界大光明遍触我身我蒙光已即得解脱门名法界方便不退藏。

　　后善男子如是下显其最后。

　　善男子此世界中有如是等佛刹微尘数劫一切如来于中出现我皆承事恭敬供养彼诸如来所说正法我皆忆念乃至不忘一文一句于彼一一诸如来所称扬赞叹一切佛法为无量众生广作利益于彼一一诸如来所得一切智光明现三世法界海入一切普贤行善男子我依一切智光明故于念念中见无量佛既见佛已先所未得先所未见普贤诸行悉得成满何以故以得一切智光明故。

　　二总显诸劫中三初总标次彼诸如来下得法修行后善男子我依下见佛行成。

　　尔时普救众生夜神欲重明此解脱义承佛神力为善财童子而说颂言。

　　善财听我说甚深难见法普照于三世一切差别门如我初发心专求佛功德所入诸解脱汝今应谛听。

　　第二偈颂四十一偈分三初二偈举法诫听次三十八偈颂前正说后一偈举因劝修今初即颂前标许。

　　我念过去世过刹微尘劫次前有一劫名圆满清净是时有世界名为遍照灯须弥尘数佛于中出兴世初佛名智焰次佛名法幢第三法须弥第四德师子第五寂静王第六灭诸见第七高名称第八大功德第九名胜日第十名月面于此十佛所最初悟法门从此后次第复有十佛出初名虚空处第二名普光三名住诸方四名正念海五名高胜光六名须弥云七名法焰佛八名山胜佛九名大悲华十名法界华此十出现时第二悟法门从此后次第复有十佛出第一光幢佛第一智慧佛第三心义佛第四德主佛第五天慧佛第六慧王佛第七胜智佛第八光王佛第九勇猛佛第十莲华佛于此十佛所第二悟法门从此后次第复有十佛出第一宝焰山第二功德海第三法光明第四莲华藏第五众生眼第六香光宝七须弥功德八乾闼婆王第九摩尼藏第十寂静色从此后次第复有十佛出初佛广大智次佛宝光明第三虚空云第四殊胜相第五圆满戒第六那罗延第七须弥德第八功德轮第九无胜幢第十大𣗳山从此后次第复有十佛出第一婆罗藏第二世主身第三高显光第四金刚照第五地威力第六甚深法第七法慧音第八须弥幢第九胜光明第十妙宝光从此后次第复有十佛出第一梵光明第二虚空音第三法界身第四光明轮第五智慧幢第六虚空灯第七微妙德第八遍照光第九胜福光第十大悲云从此后次第复有十佛出第一力光慧第二普现前第三高显光第四光明身第五法起佛第六宝相佛第七速疾风第八勇猛幢第九妙宝盖第十照三世从此后次第复有十佛出第一愿海光第二金刚身第三须弥德第四念幢王第五功德慧第六智慧灯第七光明幢第八广大智第九法界智第十法海智从此后次第复有十佛出初名布施法次名功德轮三名胜妙云四名忍智灯五名寂静音六名寂静幢七名世间灯八名深大愿九名无胜幢十名智焰海从此后次第复有十佛出初佛法自在二佛无碍慧三名意海慧四名众妙音五名自在施六名普现前七名随乐身八名住胜德第九本性佛第十贤德佛。

　　就颂正说中通颂得法久近及修行清净于中二先三十六偈颂最初一劫广前长行有百一十佛表十地等觉各以初佛为主余九为伴思之。

　　须弥尘数劫此中所有佛普作世间灯我悉曾供养佛刹微尘劫所有佛出现我皆曾供养入此解脱门。

　　后二偈颂前总显诸劫亦表智满行圆无非佛故。

　　我于无量劫修行得此道汝若能修行不久亦当得。

　　后一偈举因劝修。

　　善男子我惟知此菩萨普现一切世间调伏众生解脱如诸菩萨摩诃萨集无边行生种种解现种种身具种种根满种种愿入种种三昧起种种神变能种种观察法入种种智慧门得种种法光明而我云何能知能说彼功德行。

　　三谦己推胜。

　　善男子去此不远有主夜神名寂静音海坐摩尼光幢庄严莲华座百万阿僧祗主夜神前后围绕汝诣彼问菩萨云何学菩萨行修菩萨道。

　　第四去此不远下指示后友亦以证同又禅依进发故云不远禅故寂静入俗演法化物深广故云音海然此神即普救之母表真精进却从定生起心动念是妄非进故余可知(表真精进却从定生真精进者离身心故非定无此)。

　　时善财童子顶礼其足绕无数匝殷勤瞻仰辞退而去。

　　大方广佛华严经䟽钞会本第七十

　　音释

　　姝

　　(春珠切美好也)。

　　递

　　(大计切更迭也)。

　　垣

　　(雨元切墙也)。

　　陵蔑

　　(陵力膺切侮也蔑莫结切轻也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第七十一之一　颇五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子于普救众生妙德夜神所闻菩萨普现一切世间调伏众生解脱门了知信解自在安住而往寂静音海夜神所。

　　第五寂静音海夜神寄难胜地文中具六第一依教趣求(寄难胜地者谓真俗两智行相互违合令相应极难胜故)。

　　顶礼其足绕无数匝于前合掌而作是言圣者我已先𤼵阿耨多罗三藐三菩提心我欲依善知识学菩萨行入菩萨行修菩萨行住菩萨行唯愿慈哀为我宣说菩萨云何学菩萨行云何修菩萨道。

　　第二顶礼其足下见敬咨问。

　　时彼夜神告善财言善哉善哉善男子汝能依善知识求菩萨行善男子我得菩萨念念出生广大喜庄严解脱门。

　　第三时彼夜神下称赞授法于中先赞后善男子我得下正授法界于中二先略标名体准下有二意一化生遂志故生喜即福德庄严二观佛菩萨胜用故欢喜即智慧庄严观化既无间断故喜亦念念出生。

　　善财言大圣此解脱门为何事业行何境界起何方便作何观察。

　　后善财言下广显其相于中三初显解脱业用次明解脱所因后彰𤼵心久近各有问答今初先问有四一问所起业用二问所行之境三问能起方便成上所起四问能观之观成上所行。

　　夜神言善男子我𤼵起清净平等乐欲心我𤼵起离一切世间尘垢清净坚固庄严不可坏乐欲心我𤼵起攀缘不退转位永不退转心我𤼵起庄严功德宝山不动心我𤼵起无住处心我𤼵起普现一切众生前救护心我𤼵起见一切佛海无厌足心我𤼵起求一切菩萨清净愿力心我𤼵起住大智光明海心我𤼵起令一切众生超过忧恼旷野心我𤼵起令一切众生舍离愁忧苦恼心我𤼵起令一切众生舍离不可意色声香味触法心我𤼵起令一切众生舍离爱别离苦冤憎会苦心我𤼵起令一切众生舍离恶缘愚痴等苦心我𤼵起与一切险难众生作依怙心我𤼵起令一切众生出生死苦处心我𤼵起令一切众生舍离生老病死等苦心我𤼵起令一切众生成就如来无上法乐心我𤼵起令一切众生皆受喜乐心。

　　后答中即分为四初答起何方便以悲智双运等心为能起之方便二𤼵是心已下答为何事业正以化生为事业故三复次善男子我常观察下答作何观察谓观察菩萨如来四又善男子此解脱无边下答行何境界以无边无尽甚深广大能所不二为所行境问中欲显能所别故先问所成后问能成答中欲显能所相成故隔句相属又由能起所故先辨能又观察中虽有所观意在能观所行境中虽是所行而义兼能所故四问全别是以晋经行何境界名境界云何此则兼通分齐之境非但所观(中欲下第二料拣于中有四初正通不次之妨初答第三二答第一三答第四四答第二故为不次今释意云问中初二是所成故三四是能成故三成于初四成于二故今答中以第三能成成第一所成故先答第三次答第一以第四能成成第二所成故后答四二也又由能起所下二通伏难也难云隔句相对于理甚明而其二对问中何以先明所成答中何以先答能成故今释云由能成所故先答能复应问言问中何以不先问能故应答言问睹所成求能成故见果推因犹如四谛䟽不明者意易见故又观察中下三通杂乱难谓有问言若以观察为能成者何故答中有所观耶所行之境是所成者何以境中有能成行耶故今答云观察之中虽有所观为成能观如般若中虽有实相为成智慧所行境中若能若所皆是所行如诸菩萨行深般若能观所观皆所行矣四问全别下四结引证兼结弹古人古人以第一所起方便及第二事业皆答第一事业之问以其第三答观察双答第二第四两问以观察境界不相离故以答第四行何境界却答第三起方便问若为此释非但四答相不分明抑亦答不次第杂乱故䟽释竟今乃结云四问全别晋经中下引经正证所行境中有能行义谓若所知境唯是所行若分齐境即有能行是故䟽云非但所观以晋境界含能观故)今初能起方便中有二十心前十起上求大智心后我𤼵起令一切众生超过下十心下化大悲心。

　　𤼵是心已复为说法令其渐至一切智地。

　　第二答所作事业中有标释结初标可知。

　　所谓若见众生乐着所住宫殿屋宅我为说法令其了达诸法自性离诸执着若见众生恋着父母兄弟姊妹我为说法令其得顸诸佛菩萨清净众会若见众生恋着妻子我为说法令其舍离生死爱染起大悲心于一切众生平等无二若见众生住于王宫采女侍奉我为说法令其得与众圣集会入如来教若见众生染着境界我为说法令其得入如来境界若见众生多瞋恚者我为说法令住如来忍波罗蜜若见众生其心懈怠我为说法令得清净精进波罗蜜若见众生其心散乱我为说法令得如来禅波罗蜜若见众生入见稠林无明闇障我为说法令得出离稠林黑闇若见众生无智慧者我为说法令得般若波罗蜜若见众生染着三界我为说法令出生死若见众生志意下劣我为说法令其圆满佛菩提愿若见众生住自利行我为说法令其𤼵起利益一切诸众生愿若见众生志力微弱我为说法令得菩萨力波罗蜜若见众生愚痴闇心我为说法令得菩萨智波罗蜜。

　　二所谓下别释有三十七门分三初十五门随其便宜以十度化治其十蔽于中初五门双明舍戒以舍一切着则戒净故后十心明余八度而般若及愿各有二门。

　　若见众生色相不具我为说法令得如来清净色身若见众生形容丑陋我为说法令得无上清净法身若见众生色相粗恶我为说法令得如来微妙色身若见众生情多忧恼我为说法令得如来毕竟安乐若见众生贫穷所苦我为说法令得菩萨功德宝藏若见众生住止园林我为说法令彼勤求佛法因缘若见众生行于道路我为说法令其趣向一切智道若见众生在聚落中我为说法令出三界若见众生住止人间我为说法令其超越二乘之道住如来地若见众生居住城郭我为说法令其得住法王城中若见众生住于四隅我为说法令得三世平等智慧若见众生住于诸方我为说法令得智慧见一切法。

　　次色相不具下有十二门化无功德众生令得佛因果功德见第一义。

　　若见众生贪行多者我为彼说不净观门令其舍离生死爱染若见众生瞋行多者我为彼说大慈观门令其得入勤加修习若见众生痴行多者我为说法令得明智观诸法海若见众生等分行者我为说法令其得入诸乘愿海若见众生乐生死乐我为说法令其厌离若见众生厌生死苦应为如来所化度者我为说法令能方便示现受生若见众生爱着五蕴我为说法令其得住无依境界若见众生其心下劣我为显示胜庄严道若见众生心生憍慢我为其说平等法忍若见众生其心谄曲我为其说菩萨直心。

　　后贪行多者下十门但以对治门破其惑障。

　　善男子我以此等无量法施摄诸众生种种方便教化调伏令离恶道受人天乐脱三界缚住一切智我时便得广大欢喜法光明海其心怡畅安隐适悦。

　　三善男子我以此等下总结化意见物成益故大欢喜此即释名中初意。

　　复次善男子我常观察一切菩萨道场众会修种种愿行现种种净身有种种常光放种种光明以种种方便入一切智门入种种三昧现种种神变出种种音声海具种种庄严身入种种如来门诣种种国土海见种种诸佛海得种种辩才海照种种解脱境得种种智光海入种种三昧海游戏种种诸解脱门以种种门趣一切智种种庄严虚空法界以种种庄严云遍覆虚空观察种种道场众会集种种世界入种种佛刹诣种种方海受种种如来命从种种如来所与种种菩萨俱雨种种庄严云入如来种种方便观如来种种法海入种种智慧海坐种种庄严座。

　　第三答观察问中二先观菩萨境界。

　　善男子我观察此道场众会知佛神力无量无边生大欢喜。

　　后善男子我观察此道场下观佛胜用于中三初结前生后知佛神力下义当生后故。

　　善男子我观毗卢遮那如来念念出现不可思议清净色身既见是已生大欢喜又观如来于念念中放大光明充满法界既见是已生大欢喜又见如来一一毛孔念念出现无量佛刹微尘数光明海一一光明以无量佛刹微尘数光明而为眷属一一周遍一切法界消灭一切诸众生苦既见是已生大欢喜又善男子我观如来顶及两肩念念出现一切佛刹微尘数宝焰山云充满十方一切法界既见是已生大欢喜又善男子我观如来一一毛孔于念念中出一切佛刹微尘数香光明云充满十方一切佛刹既见是已生大欢喜又善男子我观如来一一相念念出一切佛刹微尘数诸相庄严如来身云遍往十方一切世界既见是已生大欢喜又善男子我观如来一一毛孔于念念中出不可说佛刹微尘数佛变化云示现如来从初𤼵心修波罗蜜具庄严道入菩萨地既见是已生大欢喜又善男子我观如来一一毛孔念念出现不可说不可说佛刹微尘数天王身云及以天王自在神变充遍一切十方法界应以天王身而得度者即现其前而为说法既见是已生大欢喜如天王身云其龙王夜叉王乾闼婆王阿修罗王迦楼罗王紧那罗王摩睺罗伽王人王梵王身云莫不皆于一一毛孔如是出现如是说法。

　　次我观毗卢下正显有其十门。

　　我见是已于念念中生大欢喜生大信乐量与法界萨婆若等昔所未得而今始得昔所未证而今始证昔所未入而今始入昔所未满而今始满昔所未见而今始见昔所未闻而今始闻何以故以能了知法界相故知一切法唯一相故能平等入三世道故能说一切无边法故善男子我入此菩萨念念出生广大喜庄严解脱光明海。

　　后我见是已于念念下总结近结前之十门亦远结前观菩萨境以所观境皆称性故于中先标喜成益后何以下征释所由以能观之大智称法界之体相故所生信等等一切智。

　　又善男子此解脱无边普入一切法界门故此解脱无尽等𤼵一切智性心故此解脱无际入无际畔一切众生心想中故此解脱甚深寂静智慧所知境故此解脱广大周遍一切如来境故此解脱无坏菩萨智眼之所知故此解脱无底尽于法界之源底故此解脱者即是普门于一事中普见一切诸神变故此解脱者终不可取一切法身等无二故此解脱者终无有生以能了知如幻法故此解脱者犹如影像一切智愿光所生故此解脱者犹如变化化生菩萨诸胜行故此解脱者犹如大地为一切众生所依处故此解脱者犹如大水能以大悲润一切故此解脱者犹如大火干竭众生贪爱水故此解脱者犹如大风令诸众生速疾趣于一切智故此解脱者犹如大海种种功德庄严一切诸众生故此解脱者如须弥山出一切智法宝海故此解脱者如大城郭一切妙法所庄严故此解脱者犹如虚空普容三世佛神力故此解脱者犹如大云普为众生雨法雨故此解脱者犹如净日能破众生无知闇故此解脱者犹如满月满足广大福德海故此解脱者犹如真如悉能周遍一切处故此解脱者犹如自影从自善业所化出故此解脱者犹如呼响随其所应为说法故此解脱者犹如影像随众生心而照现故此解脱者如大树王开敷一切神通华故此解脱者犹如金刚从本已来不可坏故此解脱者如如意珠出生无量自在力故此解脱者如离垢藏摩尼宝王示现一切三世如来诸神力故此解脱者如喜幢摩尼宝能平等出一切诸佛法轮声故善男子我今为汝说此譬喻汝应思惟随顺悟入。

　　第四答所行境界问通二种境如言入法界门即所观境𤼵一切智性心即分齐境余可准思文中分三初十门法说次犹如影下二十二门喻说以深广相难可知故后我今为汝下一句总结劝修。

　　尔时善财童子白寂静音海夜神言大圣云何修行得此解脱夜神言善男子菩萨修行十大法藏得此解脱何等为十一修布施广大法藏随众生心悉令满足二修净戒广大法藏普入一切佛功德海三修堪忍广大法藏能遍思惟一切法性四修精进广大法藏趣一切智恒不退转五修禅定广大法藏能灭一切众生热恼六修般若广大法藏能遍了知一切法海七修方便广大法藏能遍成熟诸众生海八修诸愿广大法藏遍一切佛刹一切众生海尽未来劫修菩萨行九修诸力广大法藏念念现于一切法界海一切佛国土成等正觉常不休息十修净智广大法藏得如来智遍知三世一切诸法无有障碍善男子若诸菩萨安住如是十大法藏则能获得如是解脱清净增长积集坚固安住圆满。

　　第二尔时善财童子下明得解脱因中先问后答答即十度为因可知。

　　善财童子言圣者汝𤼵阿耨多罗三藐三菩提心其已久如夜神言善男子此华藏庄严世界海东过十世界海有世界海名一切净光宝此世界海中有世界种名一切如来愿光明音中有世界名清净光金庄严一切香金刚摩尼王为体形如楼阁众妙宝云以为其际住于一切宝璎珞海妙宫殿云而覆其上净秽相杂此世界中乃往古世有劫名普光幢国名普满妙藏道场名一切宝藏妙月光明有佛名不退转法界音于此成阿耨多罗三藐三菩提我于尔时作菩提树神名具足福德灯光明幢守护道场我见彼佛成等正觉示现神力𤼵阿耨多罗三藐三菩提心即于此时获得三昧名普照如来功德海此道场中次有如来出兴于世名法树威德山我时命终还生此中为道场主夜神名殊妙福智光见彼如来转正法轮现大神通即得三昧名普照一切离贪境界次有如来出兴于世名一切法海音声王我于彼时身为夜神因得见佛承事供养即获三昧名生长一切善法地次有如来出兴于世名宝光明灯幢王我于彼时身为夜神因得见佛承事供养即获三昧名普现神通光明云次有如来出兴于世名功德须弥光我于彼时身为夜神因得见佛承事供养即获三昧名普照诸佛海次有如来出兴于世名法云音声王我于彼时身为夜神因得见佛承事供养即获三昧名一切法海灯次有如来出兴于世名智灯照耀王我于彼时身为夜神因得见佛承事供养即获三昧名灭一切众生苦清净光明灯次有如来出兴于世名法勇妙德幢我于彼时身为夜神因得见佛承事供养即获三昧名三世如来光明藏次有如来出兴于世名师子勇猛法智灯我于彼时身为夜神因得见佛承事供养即获三昧名一切世间无障碍智慧轮次有如来出兴于世名智力山王我于彼时身为夜神因得见佛承事供养即获三昧名普照三世众生诸根行善男子清净光金庄严世界普光明幢劫中有如是等佛刹微尘数如来出兴于世我于彼时或为天王或为龙王或为夜叉王或为乾闼婆王或为阿修罗王或为迦楼罗王或为紧那罗王或为摩睺罗伽王或为人王或为梵王或为天身或为人身或为男子身或为女人身或为童男身或为童女身悉以种种诸供养具供养于彼一切如来亦闻其佛所说诸法。

　　第三善财童子言圣者下明𤼵心久近欲显道根深故先问后答答中二先长行中三初于余刹海中𤼵心修行二然后命终下于娑婆界中修行得法三善男子汝问于我下结酬其问今初分二先于第一刹尘劫修后于第二刹尘劫修前中分五初总显刹海二此世界中下别彰时处三有佛名不退下显于初佛𤼵心得定此即正酬𤼵心之问自此已去皆显修行得法是知先问亦含问其得法久近神名具足等者亦表五地入俗福智高胜故四此道场中次有如来下略举次前九佛五善男子清净光下结略显广此举一劫之中刹尘数佛皆悉供事。

　　从此命终还即于此世界中生经佛刹微尘数劫修菩萨行。

　　二从此命终还即下于第二刹尘劫修行界不异前故云还即劫时有异言历刹尘前虽数数命终今语前劫之末是知前普光明幢劫即是大劫其中已含有刹尘数小劫此中但明尘数小劫略无大劫之名二文影略故下结云于二佛刹微尘数劫中修菩萨行是则前段一如来兴义当一劫若以普光明劫为刹尘之一此命终之下结成刹尘之劫则阙二字故晋经言于彼世界经二佛刹微尘数劫方顺下文二劫之言一劫已有刹尘之佛则佛弥多矣(二文影略者前有大劫之名略无小劫之数故应影取后文小劫此中但明小劫之数略无大劫之名故应影取前文大劫则共有二佛刹尘数劫若以普光明劫为刹尘之一者上以普光即是大劫于中已有刹尘小劫今为小劫之名积普光等小劫之数经佛刹尘言阙二字者合云从此命终还即于此世界中生经二佛刹微尘数劫故引晋经定有二字言佛弥多矣者向以普光为大大中有刹尘之佛今普光为小劫一小劫中已有刹尘经二刹尘小劫之佛故佛弥多也)。

　　然后命终生此华藏庄严世界海娑婆世界值迦罗鸠孙䭾如来承事供养得三昧名离一切尘垢光明次值拘那含牟尼如来承事供养得三昧名普现一切诸刹海次值迦叶如来承事供养得三昧名演一切众生言音海次值毗卢遮那如来于此道场成正等觉念念示现大神通力我时得见即获此念念出生广大喜庄严解脱。

　　第二于娑婆世界修行得法中二先举此前三佛后次值毗卢下显遇本师得今解脱则前所得望此皆因于中二先名体。

　　得此解脱已能入十不可说不可说佛刹微尘数法界安立海。

　　后得此解脱已下明业用此中业用非独事业良以前之四问皆业用故故此通包于中二初标所入海数(良以前之四问皆业用者望于菩萨解脱门故事业但是四中之一)。

　　见彼一切法界安立海一切佛刹所有微尘一一尘中有十不可说不可说佛刹微尘数佛国土一一佛土皆有毗卢遮那如来坐于道场于念念中成正等觉现诸神变所现神变一一皆遍一切法界海亦见自身在彼一切诸如来所又亦闻其所说妙法。

　　后见彼一切下明海中所见展转深细略为四重一刹海中尘二尘中之刹三刹中之佛。

　　又亦见彼一切诸佛一一毛孔出变化海现神通力于一切法界海一切世界海一切世界种一切世界中随众生心转正法轮。

　　四又亦见彼下佛毛变化于中二先通力演法。

　　我得速疾陀罗尼力受持思惟一切文义以明了智普入一切清净法藏以自在智普游一切甚深法海以周遍智普知三世诸广大义以平等智普达诸佛无差别法如是悟解一切法门。

　　后我得下明夜神悟入于中有二一总显能所悟。

　　一一法门中悟解一切修多罗云一一修多罗云中悟解一切法海一一法海中悟解一切法品一一法品中悟解一切法云一一法云中悟解一切法流一一法流中出生一切大喜海一一大喜海出生一切地一一地出生一切三昧海一一三昧海得一切见佛海一一见佛海得一切智光海。

　　二一一法门下明重重微细于中二先总显十重后一一智光下别显智光之用今初有十重一切显无尽法门十中前五约所悟一法门者如般若一门中有多契经二随一契经诠多深广之法谓舍诸度等三随一深法有多品类四随一类中有多事法其一一法含旨如云五随一根本法云流出众多支派后五约能悟可知(三随一深法有多品类者如一施度有九门等四一一类中有多事法者如一外施有多财宝等五如一施食有多支派)。

　　一一智光海普照三世遍入十方知无量如来往昔诸行海知无量如来所有本事海知无量如来难舍能施海知无量如来清净戒轮海知无量如来清净堪忍海知无量如来广大精进海知无量如来甚深禅定海知无量如来般若波罗蜜海知无量如来方便波罗蜜海知无量如来愿波罗蜜海知无量如来力波罗蜜海知无量如来智波罗蜜海知无量如来往昔超菩萨地知无量如来往昔住菩萨地无量劫海现神通力知无量如来往昔入菩萨地知无量如来往昔修菩萨地知无量如来往昔治菩萨地知无量如来往昔观菩萨地知无量如来昔为菩萨时常见诸佛知无量如来昔为菩萨时尽见佛海劫海同住知无量如来昔为菩萨时以无量身遍生刹海知无量如来昔为菩萨时周遍法界修广大行知无量如来昔为菩萨时示现种种诸方便门调伏成熟一切众生知无量如来放大光明普照十方一切刹海知无量如来现大神力普现一切诸众生前知无量如来广大智地知无量如来转正法轮知无量如来示现相海知无量如来示现身海知无量如来广大力海彼诸如来从初𤼵心乃至法灭我于念念悉得知见。

　　二别显智光之用者是第十一重但广最后一重功用无边则类前重重不可尽也于中初句总该横竖后知无量如来下别显横竖之中所知于中五一知如来因地之行二知往昔超菩萨地下知佛因地之位三知为菩萨时常见下知因地作用上三知因四知无量如来放大光下知果用五彼诸如来下总知因果。

　　善男子汝问我言汝𤼵心来其已久如善男子我于往昔过二佛刹微尘数劫如上所说于清净光金庄严世界中为菩提树神闻不退转法界音如来说法𤼵阿耨多罗三藐三菩提心于二佛刹微尘数劫中修菩萨行然后乃生此娑婆世界贤劫之中从迦罗鸠孙䭾佛至释迦牟尼佛及此劫中未来所有一切诸佛我皆如是亲近供养如于此世界贤劫之中供养未来一切诸佛一切世界一切劫中所有未来一切诸佛悉亦如是亲近供养善男子彼清净光金庄严世界今犹现在诸佛出现相续不断汝当一心修此菩萨大勇猛门。

　　第三结酬其问中三初结此前次及此劫中下类显未来及于余界后善男子下结劝修学。

　　大方广佛华严经䟽钞会本第七十一之一

　　音释

　　冤憎

　　(冤于袁切枉也憎咨腾切恶也)。

　　依怙

　　(怙侯古切依怙倚恃也)。

　　恋着

　　(恋龙眷切慕也着直略切相黏也)。

　　姊

　　(将几切女兄也)。

　　瞋恚

　　(瞋称人切怒而张目也恚于避切恨怒也)。

　　懈怠

　　(懈古隘切懒也怠徒耐切惰也)。

　　稠林

　　(稠直由切密也)。

　　闇障

　　(闇乌绀切不明也)。

　　丑陋

　　(丑昌九切恶也陋音漏鄙也)。

　　憍慢

　　(憍举乔切恣也慢莫晏切倨也)。

　　谄曲

　　(谄丑琰切佞言也)。

　　怡畅

　　(怡盈之切和也畅尺亮切通也)。

　　大方广佛华严经䟽钞会本第七十一之二　颇六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时寂静音海主夜神欲重宣此解脱义为善财童子而说颂言。

　　善财听我说清净解脱门闻已生欢喜勤修令究竟我昔于劫海生大信乐心清净如虚空常观一切智我于三世佛皆生信乐心并及其众会悉愿常亲近我昔曾见佛为众生供养得闻清净法其心大欢喜常尊重父母恭敬而供养如是无休懈入此解脱门老病贫穷人诸根不具足一切皆愍济令其得安隐水火及王贼海中诸恐怖我昔修诸行为救彼众生烦恼恒炽然业障所缠覆堕于诸险道我救彼众生一切诸恶趣无量楚毒苦生老病死等我当悉除灭愿尽未来劫普为诸群生灭除生死苦得佛究竟乐。

　　第二偈颂有十偈分三初一诫听劝修次八正明昔行于中前四智行上供后四悲心下救后一结行分齐。

　　善男子我唯知此念念生广大喜庄严解脱如诸菩萨摩诃萨深入一切法界海悉知一切诸劫数普见一切刹成坏而我云何能知能说彼功德行。

　　第四谦己推胜。

　　善男子此菩提场如来会中有主夜神名守护一切城增长威力汝诣彼问菩萨云何学菩萨行修菩萨道。

　　第五指示后友般若为得佛之所特言菩提场般若若现则善守心城及一切智城万行由生为增威力。

　　尔时善财童子一心观察寂静音海主夜神身而说颂言。

　　我因善友教来诣天神所见神处宝座身量无有边非是着色相计有于诸法劣智浅识人能知尊境界世间天及人无量劫观察亦不能测度色相无边故远离于五蕴亦不住于处永断世间疑显现自在力不取内外法无动无所碍清净智慧眼见佛神通力身为正法藏心是无碍智既得智光照复照诸群生心集无边业庄严诸世间了世皆是心现身等众生知世悉如梦一切佛如影诸法皆如响令众无所著为三世众生念念示现身而心无所住十方遍说法无边诸刹海佛海众生海悉在一尘中此尊解脱力时善财童子说此偈已顶礼其足绕无量匝殷勤瞻仰辞退而去。

　　第六恋德礼辞中初以心观次以偈赞后以身礼偈中十偈分四初一明因友得见次二寄对显胜次六当相显胜后一总结圆融。

　　尔时善财童子随顺寂静音海夜神教思惟观察所说法门一一文句皆无忘失于无量深心无量法性一切方便神通智慧忆念思择相续不断其心广大证入安住行诣守护一切城夜神所。

　　第六守护一切城夜神寄现前地(寄现前地者谓住缘起智引无分别最胜般若令现前故)。

　　见彼夜神坐一切宝光明摩尼王师子之座无数夜神所共围绕现一切众生色相身现普对一切众生身现不染一切世间身现一切众生身数身现超过一切世间身现成熟一切众生身现速往一切十方身现遍摄一切十方身现究竟如来体性身现究竟调伏众生身善财见已欢喜踊跃顶礼其足绕无量匝于前合掌而作是言圣者我已先发阿耨多罗三藐三菩提心而未知菩萨修菩萨行时云何饶益众生云何以无上摄而摄众生云何顺诸佛教云何近法王位唯愿慈哀为我宣说。

　　第二见彼夜神下见敬咨问可知。

　　时彼夜神告善财言善男子汝为救护一切众生故汝为严净一切佛刹故汝为供养一切如来故汝欲住一切劫救众生故汝欲守护一切佛种性故汝欲普入十方修诸行故汝欲普入一切法门海故汝欲以平等心遍一切故汝欲普受一切佛法轮故汝欲普随一切众生心之所乐雨法雨故问诸菩萨所修行门善男子我得菩萨甚深自在妙音解脱。

　　第三时彼夜神下称赞授法先赞发心之相后善男子我得下正授法界于中三初标名体二显业用三辩法根深今初即事契理故曰甚深权实无碍蕴摄妙辩称为自在依此演法普应群机是谓妙音。

　　为大法师无所挂碍善能开示诸佛法藏故具大誓愿大慈悲力令一切众生住菩提心故能作一切利众生事积集善根无有休息故为一切众生调御之师令一切众生住萨婆若道故为一切世间清净法日普照世间令生善根故于一切世间其心平等普令众生增长善法故于诸境界其心清净除灭一切诸不善业故誓愿利益一切众生身恒普现一切国土故示现一切本事因缘令诸众生安住善行故恒事一切诸善知识为令众生安住佛教故佛子我以此等法施众生令生白法求一切智其心坚固犹如金刚那罗延藏善能观察佛力魔力常得亲延诸善知识摧破一切业惑障山集一切智助道之法心恒不舍一切智地。

　　二为大法师下显其业用于中三初总明次别显后结益初中二先十句彰法施之德后佛子我以此等下显法施之意。

　　善男子我以如是净法光明饶益一切众生集善根助道法时作十种观察法界何者为十所谓我知法界无量获得广大智光明故我知法界无边见一切佛所知见故我知法界无限普入一切诸佛国土恭敬供养诸如来故我知法界无畔普于一切法界海中示现修行菩萨行故我知法界无断入于如来不断智故我知法界一性如来一音一切众生无不了故我知法界性净了如来愿普度一切诸众生故我知法界遍众生普贤妙行悉周遍故我知法界一庄严普贤妙行善庄严故我知法界不可坏一切智善根充满法界不可坏故善男子我作此十种观察法界集诸善根办助道法了知诸佛广大威德深入如来难思境界。

　　第二善男子我以如是净法下别显业用于中三初释甚深次释自在后释妙音初中三初总标次何者下征列列法界中十种别义约十种行显之以行必称理理由行显故谓一无分量二无边际三无齐限四无涯畔五竖无断绝余可知后善男子我作下结前观益。

　　又善男子我如是正念思惟得如来十种大威德陀罗尼轮何者为十所谓普入一切法陀罗尼轮普持一切法陀罗尼轮普说一切法陀罗尼轮普念十方一切佛陀罗尼轮普说一切佛名号陀罗尼轮普入三世诸佛愿海陀罗尼轮普入一切诸乘海陀罗尼轮普入一切众生业海陀罗尼轮疾转一切业陀罗尼轮疾生一切智陀罗尼轮善男子此十陀罗尼轮以十千陀罗尼轮而为眷属恒为众生演说妙法。

　　二又善男子我如是正念下释自在义谓总持权实故各就所持立名可知。

　　善男子我或为众生说闻慧法或为众生说思慧法或为众生说修慧法或为众生说一有法或为众生说一切有法或为说一如来名海法或为说一切如来名海法或为说一世界海法或为说一切世界海法或为说一佛授记海法或为说一切佛授记海法或为说一如来众会道场海法或为说一切如来众会道场海法或为说一如来法轮海法或为说一切如来法轮海法或为说一如来修多罗法或为说一切如来修多罗法或为说一如来集会法或为说一切如来集会法或为说一萨婆若心海法或为说一切萨婆若心海法或为说一乘出离法或为说一切乘出离法善男子我以如是等不可说法门为众生说。

　　三善男子我或为众生下释妙音义于中二先别明后总结今初有二十三句初三约三慧后二十句为十对约广略辨略而言一者通理通事理一有者二十五有理无二故事一有者同一有为故余可思准后我以如是等下总结(二十五有理无二故者偈云四洲四恶趣梵王六欲五无想五那含四空并四禅义如前释)。

　　善男子我入如来无差别法界门海说无上法普摄众生尽未来劫住普贤行善男子我成就此甚深自在妙音解脱于念念中增长一切诸解脱门念念充满一切法界。

　　第三善男子我入下结益中二先别结甚深益由入无差别故住劫而不疲后我成就下通结妙音自在总持故增长解脱妙音故充满法界。

　　时善财童子白夜神言奇哉天神此解脱门如是希有圣者证得其已久如夜神言善男子乃往古世过世界转微尘数劫有劫名离垢光明有世界名法界功德云以现一切众生业摩尼王海为体形如莲华住四天下微尘数香摩尼须弥山网中以出一切如来本愿音莲华而为庄严须弥山微尘数莲华而为眷属须弥山微尘数香摩尼以为间错有须弥山微尘数四天下一一四天下有百千亿那由他不可说不可说城。

　　第三时善财童子下辨法根深先问后答答中二先辨初劫修行后从是已来下类显多劫成益今初分二一总举刹劫言世界转者谓世界为尘一尘一刹复末为尘故亦犹无量无量为一无量转等若取回转形世界尘者何以偏取此形。

　　善男子彼世界中有四天下名为妙幢中有王都名普宝华光去此不远有菩提场名普显现法王宫殿须弥山微尘数如来于中出现。

　　二善男子彼世界下别彰遇佛于中四初总举佛数兴处。

　　其最初佛名法海雷音光明王彼佛出时有转轮王名清净日光明面于其佛所受持一切法海旋修多罗佛涅槃后其王出家护持正法法欲灭时有千部异众千种说法近于末劫业惑障重诸恶比丘多有𨷖诤乐着境界不求功德乐说王论贼论女论国论海论及以一切世间之论时王比丘而语之言奇哉苦哉佛于无量诸大劫海集此法炬云何汝等而共毁灭作是说已上升虚空高七多罗树身出无量诸色焰云放种种色大光明网令无量众生除烦恼热令无量众生发菩提心以是因缘彼如来教复于六万五千岁中而得兴盛时有比丘尼名法轮化光是此王女百千比丘尼而为眷属闻父王语及见神力发菩提心永不退转得三昧名一切佛教灯又得此甚深自在妙音解脱得已身心柔软即得现见法海雷音光明王如来一切神力善男子于汝意云何彼时转轮圣王随于如来转正法轮佛涅槃后兴隆末法者岂异人乎今普贤菩萨是其法轮化光比丘尼即我身是我于彼时守护佛法令十万比丘尼于阿耨多罗三藐三菩提得不退转又令得现见一切佛三昧又令得一切佛法轮金刚光明陀罗尼又令得普入一切法门海般若波罗蜜。

　　二其最初下别明于佛得法三次有佛兴下略举次前百佛四善男子如是等下结略显广二中分六一标佛现二彼佛出时下父王出家三法欲灭下恶世过兴四时王比丘下灭过弘阐五时有比丘尼下王女见闻发心得法即正答得法久近也六于汝意云何下结会古今。

　　次有佛兴名离垢法光明次有佛兴名法轮光明髻次有佛兴名法日功德云次有佛兴名法海妙音王次有佛兴名法日智慧灯次有佛兴名法华幢云次有佛兴名法焰山幢王次有佛兴名甚深法功德月次有佛兴名法智普光藏次有佛兴名开示普智藏次有佛兴名功德藏山王次有佛兴名普门须弥贤次有佛兴名一切法精进幢次有佛兴名法宝华功德云次有佛兴名寂静光明髻次有佛兴名法光明慈悲月次有佛兴名功德焰海次有佛兴名智日普光明次有佛兴名普贤圆满智次有佛兴名神通智光王次有佛兴名福德华光灯次有佛兴名智师子幢王次有佛兴名日光普照王次有佛兴名须弥宝庄严相次有佛兴名日光普照次有佛兴名法王功德月次有佛兴名开敷莲华妙音云次有佛兴名日光明相次有佛兴名普光明妙法音次有佛兴名师子金刚那罗延无畏次有佛兴名普智勇猛幢次有佛兴名普开法莲华身次有佛兴名功德妙华海次有佛兴名道场功德月次有佛兴名法炬炽然月次有佛兴名普光明髻次有佛兴名法幢灯次有佛兴名金刚海幢云次有佛兴名名称山功德云次有佛兴名栴檀妙月次有佛兴名普妙光明华次有佛兴名照一切众生光明王次有佛兴名功德莲华藏次有佛兴名香焰光明王次有佛兴名波头摩华因次有佛兴名众相山普光明次有佛兴名普名称幢次有佛兴名须弥普门光次有佛兴名功德法城光次有佛兴名大树山光明次有佛兴名普德光明幢次有佛兴名功德吉祥相次有佛兴名勇猛法力幢次有佛兴名法轮光明音次有佛兴名功德山智慧光次有佛兴名无上妙法月次有佛兴名法莲华净光幢次有佛兴名宝莲华光明藏次有佛兴名光焰云山灯次有佛兴名普觉华次有佛兴名种种功德焰须弥藏次有佛兴名圆满光山王次有佛兴名福德云庄严次有佛兴名法山云幢次有佛兴名功德山光明次有佛兴名法日云灯王次有佛兴名法云名称王次有佛兴名法轮云次有佛兴名开悟菩提智光幢次有佛兴名普照法轮月次有佛兴名宝山威德贤次有佛兴名贤德广大光次有佛兴名普智云次有佛兴名法力功德山次有佛兴名功德香焰王次有佛兴名金色摩尼山妙音声次有佛兴名顶髻出一切法光明云次有佛兴名法轮炽盛光次有佛兴名无上功德山次有佛兴名精进炬光明云次有佛兴名三昧印广大光明冠次有佛兴名宝光明功德王次有佛兴名法炬宝盖音次有佛兴名普照虚空界无畏法光明次有佛兴名月相庄严幢次有佛兴名光明焰山云次有佛兴名照无障碍法虚空次有佛兴名开显智光身次有佛兴名世主德光明音次有佛兴名一切法三昧光明音次有佛兴名法音功德藏次有佛兴名炽然焰法海云次有佛兴名普照三世相大光明次有佛兴名普照法轮山次有佛兴名法界师子光次有佛兴名须弥华光明次有佛兴名一切三昧海师子焰次有佛兴名普智光明灯善男子如是等须弥山微尘数如来其最后佛名法界城智慧灯并于离垢光明劫中出兴于世我皆尊重亲近供养听闻受持所说妙法亦于彼一切诸如来所出家学道护持法教入此菩萨甚深自在妙音解脱种种方便教化成熟无量众生从是已来于佛刹微尘数劫所有诸佛出兴于世我皆供养修行其法善男子我从是来于生死夜无明昏寐诸众生中而独觉悟令诸众生守护心城舍三界城住一切智无上法城。

　　三略举四结广及类显成益文并可知。

　　善男子我唯知此甚深自在妙音解脱令诸世间离戏论语不作二语常真实语恒清净语如诸菩萨摩诃萨能知一切语言自性于念念中自在开悟一切众生入一切众生言音海于一切言辞悉皆辩了明见一切诸法门海于普摄一切法陀罗尼已得自在随诸众生心之所疑而为说法究竟调伏一切众生能普摄受一切众生巧修菩萨诸无上业深入菩萨诸微细智能善观察诸菩萨藏能自在说诸菩萨法何以故已得成就一切法轮陀罗尼故而我云何能知能说彼功德行。

　　第四我唯知下谦己推胜中先谦己知一略显四种业用若约妙音释则不𦂶不离间不妄不恶口如次配之若约甚深释者不与理合皆名戏论理外发言即是二语既与理乖则非真非净反此可知后如诸下推胜知多。

　　善男子此佛会中有主夜神名开敷一切树华汝诣彼问菩萨云何学一切智云何安立一切众生住一切智。

　　第五指示后友分三初指后位次颂前法后善财得益今初开敷树华者约事在香树阁内故约位七地是有行有开发无相住故。

　　尔时守护一切城主夜神欲重宣此解脱义为善财童子而说颂言。

　　菩萨解脱深难见虚空如如平等相普见无边法界内一切三世诸如来。

　　出生无量胜功德证入难思真法性增长一切自在智开通三世解脱道。

　　过于刹转微尘劫尔时有劫名净光世界名为法焰云其城号曰宝华光。

　　其中诸佛兴于世无量须弥尘数等有佛名为法海音于此劫中先出现。

　　乃至其中最后佛名为法界焰灯王如是一切诸如来我皆供养听受法。

　　我见法海雷音佛其身普作真金色诸相庄严如宝山发心愿得成如来。

　　我暂见彼如来身即发菩提广大心誓愿勤求一切智性与法界虚空等。

　　由斯普见三世佛及以一切菩萨众亦见国王众生海而普攀缘起大悲。

　　随诸众生心所乐示现种种无量身普遍十方诸国土动地舒光悟含识。

　　见第二佛而亲近亦见十方刹海佛乃至最后佛出兴如是须弥尘数等。

　　于诸刹转微尘劫所有如来照世灯我皆亲近而瞻奉令此解脱得清净。

　　二颂中颂前法者临去殷勤嘱令修学故十一偈分二初二偈颂前体用余颂显法根深于中亦二初颂初劫后一偈颂类显多劫前中三初三通颂初后次四别颂于初佛得法后一颂中间百佛及后结文。

　　尔时善财童子得入此菩萨甚深自在妙音解脱故入无边三昧海入广大总持海得菩萨大神通获菩萨大辩才心大欢喜观察守护一切城主夜神以偈赞曰已行广大妙慧海已度无边诸有海长寿无患智藏身威德光明住此众。

　　了达法性如虚空普入三世皆无碍念念攀缘一切境心心永断诸分别。

　　了达众生无有性而于众生起大悲深入如来解脱门广度群迷无量众。

　　观察思惟一切法了知证入诸法性如是修行佛智慧普化众生令解脱。

　　天是众生调御师开示如来智慧道普为法界诸含识说离世间众怖行。

　　已住如来诸愿道已受菩提广大教已修一切遍行力已见十方佛自在。

　　天神心净如虚空普离一切诸烦恼了知三世无量刹诸佛菩萨及众生。

　　天神一念悉了知昼夜日月年劫海亦知一切众生类种种名相各差别。

　　十方众生生死处有色无色想无想随顺世俗悉了知引导使入菩提路。

　　已生如来誓愿家已入诸佛功德海法身清净心无碍随众生乐现众色。

　　三善财得益虽通由前文亦近由此于中先长行叙益后观察下偈颂庆赞十偈分四初一赞福智超绝次四叹悲智甚深念念攀缘一切境不碍分别事故心心永断诸分别常契理故又上句约观下句约止即止观双运了达无性成无分别而起大悲成上攀缘攀缘即分别耳不唯属妄次四总显德圆离障摄益后一成行入位。

　　时善财童子说此颂已礼夜神足绕无量匝殷勤瞻仰辞退而去。

　　大方广佛华严经䟽钞会本第七十一之二

　　音释

　　𦂶

　　(去𠋣切文缯也)。

　　萨婆若

　　(梵语也此云一切智若尔者切)。

　　髻

　　(音计)。

　　柔软

　　(软而兖切亦柔也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第七十二　颇七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子入菩萨甚深自在妙音解脱门修行增进往诣开敷一切树华夜神所。

　　第七开敷一切树华夜神寄远行地(寄远行地者谓至无相住功用后边出遇世间二乘道故)。

　　见其身在众宝香树楼阁之内妙宝所成师子座上百万夜神所共围绕时善财童子顶礼其足于前合掌而作是言圣者我已先发阿耨多罗三藐三菩提心而未知菩萨云何学菩萨行云何得一切智唯愿垂慈为我宣说。

　　初二可知。

　　夜神言善男子我于此娑婆世界日光已没莲华覆合诸人众等罢游观时见其一切若山若水若城若野如是等处种种众生咸悉发心欲还所住我皆密护令得正道达其处所宿夜安乐善男子若有众生盛年好色憍慢放逸五欲自恣我为示现老病死相令生恐怖舍离诸恶复为称叹种种善根使其修习为悭吝者赞叹布施为破戒者称扬净戒有瞋恚者教住大慈怀恼害者令行忍辱若懈怠者令起精进若散乱者令修禅定住恶慧者令学般若乐小乘者令住大乘乐着三界诸趣中者令住菩萨愿波罗蜜若有众生福智微劣为诸结业之所逼迫多留碍者令住菩萨力波罗蜜若有众生其心闇昧无有智慧令住菩萨智波罗蜜。

　　第三夜神言下授已法界于中四一显法行二立法名三明业用四辨根深今初亦是法门所作业用对先问行故总示其行未举法门之名于中二先明安乐众生行后善男子若有下利益众生行令物断恶修善故于中先总后为悭吝下别显十度治十蔽障。

　　善男子我已成就菩萨出生广大喜光明解脱门。

　　第二善男子我已成下立法名此有二意一望前称己益物悲智之心故生大喜二者望后照佛摄广大悲智故生大喜。

　　善财言大圣此解脱门境界云何夜神言善男子入此解脱能知如来普摄众生巧方便智云何普摄善男子一切众生所受诸乐皆是如来威德力故顺如来教故行如来语故学如来行故得如来所护力故修如来所印道故种如来所行善故依如来所说法故如来智慧日光之所照故如来性静业力之所摄故。

　　第三善财言下明业用中先问后答问中以是业用分齐故云境界答中三初总标谓知佛摄生之智为业用分齐二云何普摄下略显普摄之相谓一切佛乐皆由佛得故知佛摄。

　　云何知然善男子我入此出生广大喜光明解脱忆念毗卢遮那如来应正等觉往昔所修菩萨行海悉皆明见。

　　三云何知然下广显巧方便智先征可知后释意云我见如来从因至果大悲巧摄故知乐由佛生于中二先总明。

　　善男子世尊往昔为菩萨时见一切众生着我我所住无明闇室入诸见稠林为贪爱所缚忿怒所坏愚痴所乱悭嫉所缠生死轮回贫穷困苦不得值遇诸佛菩萨见如是已起大悲心利益众生所谓起愿得一切妙宝资具摄众生心愿一切众生皆悉具足资生之物无所乏心于一切众事离执着心于一切境界无贪染心于一切所有无悭吝心于一切果报无希望心于一切荣好无羡慕心于一切因缘无迷惑心起观察真实法性心起救护一切众生心起深入一切法漩澓心起于一切众生住平等大慈心起于一切众生行方便大悲心起为大法盖普覆众生心起以大智金刚杵破一切众生烦恼障山心起令一切众生增长喜乐心起愿一切众生究竟安乐心起随众生所欲雨一切财宝心起以平等方便成熟一切众生心起令一切众生满足圣财心起愿一切众生究竟皆得十力智果心。

　　后善男子世尊往昔下别显于中亦二先发善巧普摄之心后起善巧普摄之行前中亦二先见发心之境沈苦集故后见如是下正发救心令得灭道于中先并起慈悲心后起观察下双运悲智。

　　起如是心已得菩萨力现大神变遍法界虚空界于一切众生前普雨一切资生之物随其所欲悉满其意皆令欢喜不悔不吝无间无断以是方便普摄众生教化成熟皆令得出生死苦难不求其报净治一切众生心宝令其生起一切诸佛同一善根增一切智福德大海菩萨如是念念成熟一切众生念念严净一切佛刹念念普入一切法界念念皆悉遍虚空界念念普入一切三世念念成就调伏一切诸众生智念念恒转一切法轮念念恒以一切智道利益众生念念普于一切世界种种差别诸众生前尽未来劫现一切佛成等正觉念念普于一切世界一切诸劫修菩萨行不生二想所谓普入一切广大世界海一切世界种中种种际畔诸世界种种庄严诸世界种种体性诸世界种种形状诸世界种种分布诸世界或有世界秽而兼净或有世界净而兼秽或有世界一向杂秽或有世界一向清净或小或大或粗或细或正或侧或覆或仰如是一切诸世界中念念修行诸菩萨行入菩萨位现菩萨力亦现三世一切佛身随众生心普使知见。

　　二起如是心已下起普摄行中亦二先别明利益众生行后善男子毗卢遮那下杂明种种行前中三初举摄生行体次以是方便下明摄生本意后菩萨如是念念下辨摄生周遍即广大义。

　　善男子毗卢遮那如来于过去世如是修行菩萨行时见诸众生不修功德无有智慧着我我所无明翳障不正思惟入诸邪见不识因果顺烦恼业堕于生死险难深坑具受种种无量诸苦起大悲心具修一切波罗蜜行为诸众生称扬赞叹坚固善根令其安住远离生死贫穷之苦勤修福智助道之法为说种种诸因果门为说业报不相违反为说于法证入之处为说一切众生欲解及说一切受生国土令其不断一切佛种令其守护一切佛教令其舍离一切诸恶又为称赞趣一切智助道之法令诸众生心生欢喜令行法施普摄一切令其发起一切智行令其修学诸大菩萨波罗蜜道令其增长成一切智诸善根海令其满足一切圣财令其得入佛自在门令其摄取无量方便令其观见如来威德令其安住菩萨智慧。

　　二杂明种种行中二先明观机彰苦集无涯后起大悲心下显修行无量于中三初总明化益次为说种种下别明化法后令诸众生下总结化意。

　　善财童子言圣者发阿耨多罗三藐三菩提心其已久如夜神言善男子此处难信难知难解难入难说一切世间及以二乘皆不能知唯除诸佛神力所护善友所摄集胜功德欲乐清净无下劣心无杂染心无谄曲心得普照耀智光明心发普饶益诸众生心一切烦恼及以众魔无能坏心起必成就一切智心不乐一切生死乐心能求一切诸佛妙乐能灭一切众生苦恼能修一切佛功德海能观一切诸法实性能具一切清净信解能超一切生死暴流能入一切如来智海能决定到无上法城能勇猛入如来境界能速疾趣诸佛地位能即成就一切智力能于十力已得究竟如是之人于此能持能入能了何以故此是如来智慧境界一切菩萨尚不能知况余众生。

　　第四善财童子言下辨法根深先问后答答中二先叹深许说二乃往下承力正酬前中二先长行亦二先叹深难知后承力许说前中四一标难知非唯久远难知抑亦当时发心已得深法满佛境故况无久近相非常见闻故难信非闻慧境故难知非思修故难解难入上皆心缘处灭故难说者言语道断故二一切下显不知人三唯除下拣去能知即善财之类四何以故下征释所以以是佛境故权教菩萨尚不能知况前劣耶。

　　然我今者以佛威力欲令调顺可化众生意速清净欲令修习善根众生心得自在随汝所问为汝宣说。

　　二然我今下承力许说。

　　尔时开敷一切树华夜神欲重明其义观察三世如来境界而说颂言。

　　佛子汝所问甚深佛境界难思刹尘劫说之不可尽。

　　后尔时下偈颂二十一偈分二初十九偈颂叹深难说后二偈颂承力为说前中四初一偈颂标深难说。

　　非是贪恚痴憍慢惑所覆如是众生等能知佛妙法非是住悭嫉谄诳诸浊意烦恼业所覆能知佛境界非着蕴界处及计于有身见倒想倒人能知佛所觉。

　　二有三偈颂不知人。

　　佛境界寂静性净离分别非着诸有者能知此法性。

　　三有一偈超颂前释以是佛境故惑者不知。

　　生于诸佛家为佛所守护持佛法藏者智眼之境界亲近善知识爱乐白净法勤求诸佛力闻此法欢喜心净无分别犹如太虚空慧灯破诸闇是彼之境界以大慈悲意普覆诸世间一切皆平等是彼之境界欢喜心无著一切皆能舍平等施众生是彼之境界心净离诸恶究竟无所悔顺行诸佛教是彼之境界了知法自性及以诸业种其心无动乱是彼之境界勇猛勤精进安住心不退勤修一切智是彼之境界。

　　其心寂静住三昧究竟清凉无热恼已修一切智海因此证悟者之解脱。

　　善知一切真实相深入无边法界门普度群生靡有余此慧灯者之解脱。

　　了达众生真实性不着一切诸有海如影普现心水中此正道者之解脱。

　　从于一切三世佛方便愿种而出生尽诸劫刹勤修行此普贤者之解脱。

　　普入一切法界门悉见十方诸刹海亦见其中劫成坏而心毕竟无分别。

　　法界所有微尘中悉见如来坐道树成就菩提化群品此无碍眼之解脱。

　　四有十四偈总颂拣去能知。

　　汝于无量大劫海亲近供养善知识为利群生求正法闻已忆念无遗忘。

　　毗卢遮那广大境无量无边不可思我承佛力为汝说令汝深心转清净。

　　次第颂前佛力所护等恐繁不配说者随宜。

　　善男子乃往古世过世界海微尘数劫有世界海名普光明真金摩尼山其世界海中有佛出现名普照法界智慧山寂静威德王善男子其佛往修菩萨行时净彼世界海其世界海中有世界微尘数世界种一一世界种有世界微尘数世界一一世界皆有如来出兴于世一一如来说世界海微尘数修多罗一一修多罗授佛刹微尘数诸菩萨记现种种神力说种种法门度无量众生。

　　第二承力正酬中二先长行亦二先正说后结会古今前中四初总显发心时处佛兴二善男子彼普光明下别举本生时处三其中有王下明发心胜缘四时此会中有童女下正显发心本事。

　　善男子彼普光明真金摩尼山世界海中有世界种名普庄严幢此世界种中有世界名一切宝色普光明以现一切化佛影摩尼王为体形如天城以现一切如来道场影像摩尼王为其下际住一切宝华海上净秽相杂此世界中有须弥山微尘数四天下有一四天下最处其中名一切宝山幢其四天下一一纵广十万由旬一一各有一万大城其阎浮提中有一王都名坚固妙宝庄严云灯一万大城周匝围绕阎浮提人寿万岁时。

　　初二可知。

　　其中有王名一切法音圆满盖有五百大臣六万采女七百王子其诸王子皆端正勇健有大威力尔时彼王威德普被阎浮提内无有冤敌。

　　三中有四初明大王治化即铁轮王故云阎浮。

　　时彼世界劫欲尽时有五浊起一切人众寿命短促资财乏少形色鄙陋多苦少乐不修十善专作恶业更相忿诤互相毁辱离他眷属妒他荣好任情起见非法贪求以是因缘风雨不时苗稼不登园林草树一切枯槁人民匮乏多诸疫病驰走四方靡所依怙。

　　二时彼世界下五浊为因感三灾果寿命短促即命浊资财下众生浊不修下烦恼浊任情下见浊劫浊则通(五浊为因感三灾果者三灾有二一小三灾谓饥馑疾疫刀兵谓七年七月七日止谓各是一七二大三灾谓水火风坏于器界今此是前经文具云初明饥馑以天不降泽故二多诸疫病即疾疫也三驰走四方靡所依怙义兼刀兵然三灾复有二义一约劫欲尽时人寿十岁等二者少分往往多起今此约少分灾耳)。

　　咸来共绕王都大城无量无边百千万亿四面周匝高声大呼或举其手或合其掌或以头扣地或以手捶胸或屈膝长号或踊身大叫头发蓬乱衣裳弊恶皮肤皴裂面目无光而向王言大王大王我等今者贫穷孤露饥渴寒冻疾病衰羸众苦所逼命将不久无依无救无所控告我等今者来归大王我观大王仁慈智慧于大王所生得安乐想得所爱想得活命想得摄受想得宝藏想遇津梁想逢道路想值船筏想见宝洲想获财利想升天宫想。

　　三咸来共绕下悲境现前。

　　尔时大王闻此语已得百万阿僧祗大悲门一心思惟发十种大悲语其十者何所谓哀哉众生堕于无底生死大坑我当云何而速勉济令其得住一切智地。

　　四尔时大王下正明起行于中二先深起大悲(先深起大悲者此悲心与第二地中集果多同初一总明谓三求众生皆堕无底生死深坑难免出故)。

　　哀哉众生为诸烦恼之所逼迫我当云何而作救护令其安住一切善业。

　　(余九为别又分为二初一解邪理外推求总名为邪横计世间常乐我净起贪等惑故令住善业)。

　　哀哉众生生老病死之所恐怖我当云何为作归依令其永得身心安隐哀哉众生常为世间众怖所逼我当云何而为祐助令其得住一切智道哀哉众生无有智眼常为身见疑惑所覆我当云何为作方便令其得决疑见翳膜。

　　(余八行邪于中别显三求众生即分为三初五悲欲求众生次二悲有求众生后一悲邪梵行求众生初中又二前三悲现行五欲受用生过后二悲未得五欲追求生过前中即为三别一悲不共财众生欲资身命为生老等苦之所逼迫而不得安令不着财则心安矣二悲受无猒众生内心难满恐得恶名怖失财利故令得佛因三悲贮积财众生不能了达财多祸多名无智眼决其疑见即为方便)。

　　哀哉众生常为痴闇之所迷惑我当云何为作明炬令其照见一切智城哀哉众生常为悭嫉謟诳所浊我当云何而为开晓令其证得清净法身。

　　(后中痴闇所迷下二门悲未得五欲追求生过前三悲其所惑此二悲其造业前门悲求后报造有漏善如夜暗行迷失道路当示慧炬后门悲求现报造诸恶行悭已所有嫉他胜己謟诳求财诸惑浊乱若绝诸恶则法身清净)。

　　哀哉众生长时漂没生死大海我当云何而普运度令其得上菩提彼岸哀哉众生诸根刚强难可调伏我当云何而为调御令其具足诸佛神力。

　　(第二长时漂溺下二门悲有求众生前门即道差别谓五道循环藏识漂溺惑苦大海故令升彼岸后门即界差别谓眼等诸根六尘等牵不得自在无有出期以佛威神引之令出)。

　　哀哉众生犹如盲瞽不见道路我当云何而为引导令其得入一切智门。

　　(第三以第十门悲邪梵行求众生行不正道迷无我理随逐邪见乃至九十五种别故引入智门上十悲中皆有所对能治略以显示余如二地)。

　　作是语已击鼓宣令我今普施一切众生随有所须悉令充足即时颁下阎浮提内大小诸城及诸聚落悉开库藏出种种物置四衢道所谓金银琉璃摩尼等宝衣服饮食华香璎珞宫殿屋宅床榻敷具建大光明摩尼宝幢其光触身悉使安隐亦施一切病缘汤药种种宝器盛众杂宝金刚器中盛种种香宝香器中盛种种衣辇舆车乘幢幡绘盖如是一切资生之物悉开库藏而以给施亦施一切村营城邑山泽林薮妻子眷属及以王位头目耳鼻唇舌牙齿手足皮肉心肾肝肺内外所有悉皆能舍其坚固妙宝庄严云灯城东面有门名摩尼山光明于其门外有施会处其地广博清净平坦无诸坑坎荆棘沙砾一切皆以妙宝所成散众宝华熏诸妙香然诸宝灯一切香云充满虚空无量宝树次第行列无量华网无量香网弥覆其上无量百千亿那由他诸音乐器恒出妙音如是一切皆以妙宝而为庄严悉是菩萨净业果报于彼会中置师子座十宝为地十宝栏楯十种宝树周匝围绕金刚宝轮以承其下以一切宝为龙神像而共捧持种种宝物以为严饰幢幡间列众网覆上无量宝香常出香云种种宝衣处处分布百千种乐恒奏美音复于其上张施宝盖常放无量宝焰光明如阎浮金炽然清净覆以宝网垂诸璎珞摩尼宝带周回间列种种宝铃恒出妙音劝诸众生修行善业时彼大王处师子座形容端正人相具足光明妙宝以为其冠那罗延身不可沮坏一一肢分悉皆圆满性普贤善王种中生于财及法悉得自在辩才无碍智慧明达以政治国无违命者尔时阎浮提无量无数百千万亿那由他众生种种国土种种族类种种形貌种种衣服种种言辞种种欲乐俱来此会观察彼王咸言此王是大智人是福须弥是功德月住菩萨愿行广大施时王见彼诸来乞者生悲愍心生欢喜心生尊重心生善友心生广大心生相续心生精进心生不退心生舍施心生周遍心善男子尔时彼王见诸乞者心大欢喜经须㬰顷假使忉利天王夜摩天王兜率陀天王尽百千亿那由他劫所受快乐亦不能及善化天王于无数劫所受快乐自在天王于无量劫所受快乐大梵天王于无边劫所受梵乐光音天王于难思劫所受天乐遍净天王于无尽劫所受天乐净居天王不可说劫住静寂乐悉不能及善男子譬如有人仁慈孝友遭逢世难父母妻息兄弟姊妹并皆散失忽于旷野道路之间而相值遇瞻奉抚对情无厌足时彼大王见来求者心生欢喜亦复如是善男子其王尔时因善知识于佛菩提解欲增长诸根成就信心清净欢喜圆满何以故此菩萨勤修诸行求一切智愿得利益一切众生愿获菩提无量妙乐舍离一切诸不善心常乐积集一切善根常愿救护一切众生常乐观察萨婆若道常乐修行一切智法满足一切众生所愿入一切佛功德大海破一切魔业惑障山随顺一切如来教行行一切智无障碍道已能深入一切智流一切法流常现在前大愿无尽为大丈夫住大人法积集一切普门善藏离一切着不染一切世间境界知诸法性犹如虚空于来乞者生一子想生父母想生福田想生难得想生恩益想生坚固想师想佛想不简方处不择族类不选形貌随有来至如其所欲以大慈心平等无碍一切普施皆令满足求饮食者施与饮食求衣服者施与衣服求香华者施与香华求鬘盖者施与鬘盖幢幡璎珞宫殿园苑象马车乘床座被褥金银摩尼诸珍宝物一切库藏及诸眷属城邑聚落皆悉如是普施众生。

　　后作是语已下广行大施于中八一施令弥布二其坚固下施会大敷三时彼大王下施主超伦四尔时阎浮下施田云集五时王见彼下施心殷重六善男子其王尔时下施愿广深七已能深入下施慧玄微八不拣方下施时均普。

　　时此会中有长者女名宝光明与六十童女俱端正殊妙人所喜见皮肤金色目发绀青身出妙香口演梵音上妙宝衣以为庄严常怀惭愧正念不乱具足威仪恭敬师长常念顺行甚深妙行所闻之法忆持不忘宿世善根流润其心清净广大犹如虚空等安众生常见诸佛求一切智时宝光明女去王不远合掌顶礼作如是念我获善利我获善利我今得见大善知识于彼王所生大师想善知识想具慈悲想能摄受想其心正直生大欢喜脱身璎珞持奉彼王作是愿言今此大王为无量无边无明众生作所依处愿我未来亦复如是如彼大王所知之法所载之乘所修之道所具色相所有财产所摄众会无边无尽难胜难坏愿我未来悉得如是随所生处皆随往生尔时大王知此童女发如是心而告之言童女随汝所欲我皆与汝我今所有一切皆舍令诸众生普得满足。

　　第四正显发心本事中六一发心身德二时宝光明女下正发大心同王心故三尔时大王下王发摄言四时宝光明下女赞王德五时彼大王下大王述赞六王赞女已下施行摄持六中前三可知。

　　时宝光明女信心清净生大欢喜即以偈颂而赞王言往昔此城邑大王未出时一切不可乐犹如饿鬼处众生相杀害窃盗纵淫佚两舌不实语无义粗恶言贪爱他财物瞋恚怀毒心邪见不善行命终堕恶道以是等众生愚痴所覆蔽住于颠倒见天旱不降泽以无时雨故百谷悉不生草木皆枯槁泉流亦干竭大王未兴世津池悉枯涸园苑多骸骨望之如旷野大王升宝位广济诸群生油云被八方普雨皆充洽大王临庶品普断诸暴虐刑狱皆止措茕独悉安隐往昔诸众生各各相残害饮血而啖肉今悉起慈心往昔诸众生贫穷少衣服以草自遮蔽饥羸如饿鬼大王既兴世粳米自然生树中出妙衣男女皆严饰昔日竞微利非法相陵夺今时并丰足如游帝释园昔时人作恶非分生贪染他妻及童女种种相侵逼今见他妇人端正妙严饰而心无染着犹如知足天昔日诸众生妄言不真实非法无利益谄曲取人意今日群生类悉离诸恶言其心既柔软发语亦调顺昔日诸众生种种行邪法合掌恭敬礼牛羊犬豚类今闻王正法悟解除邪见了知苦乐报悉从因缘起大王演妙音闻者皆欣乐梵释音声等一切无能及大王众宝盖迥处虚空中擎以琉璃干覆以摩尼网金铃自然出如来和雅音宣扬微妙法除灭众生惑次复广演说十方诸佛刹一切诸劫中如来并眷属又复次第说过去十方刹及彼国土中一切诸如来又出微妙音普遍阎浮界广说人天等种种业差别众生听闻已自知诸业藏离恶勤修行回向佛菩提。

　　四女赞中三初标心净次发口言后展身礼口言偈中五十二偈分二初二十五偈总显王德后王父下二十七偈显王本生前中有四初六偈明王未兴时损次二偈明王兴世之益三有十偈翻损成德即翻十恶四有七偈明依正难思。

　　王父净光明王母莲华光五浊出现时处位治天下时有广大园园有五百池一一千树绕各各华弥覆于其池岸上建立千柱堂栏楯等庄严一切无不备末世恶法起积年不降雨池流悉干竭草树皆枯槁王生七日前先现灵瑞相见者咸心念救世今当出尔时于中夜大地六种动有一宝华池光明犹日现五百诸池内功德水充满枯树悉生枝华叶皆荣茂池水既盈满流演一切处普及阎浮地靡不皆沾洽药草及诸树百谷苗稼等枝叶华果实一切皆繁盛沟坑及堆阜种种高下处如是一切地莫不皆平坦荆𣗥沙砾等所有诸杂秽皆于一念中变成众宝玉众生皆是已欢喜而赞叹咸言得善利如渴饮美水时彼光明王眷属无量众佥然备法驾游观诸园苑五百诸池内有池名庆喜池上有法堂父王于此住先王语夫人我念七夜前中宵地震动此中有光现时彼华池内千叶莲华出光如千日照上彻须弥顶金刚以为茎阎浮金为台众宝为华叶妙香作须蕊王生彼华上端身结跏坐相好以庄严天神所恭敬先王大欢喜入池自抚鞠持以授夫人汝子应欣庆宝藏皆涌出宝树生妙衣天乐奏美声充满虚空中一切诸众生皆生大欢喜合掌称希有善哉救护世王时放身光普照于一切能令四天下闇尽病除灭夜叉毗舍阇毒虫诸恶兽所欲害人者一切自藏匿恶名失善利横事病所持如是众苦灭一切皆欢喜凡是众生类相视如父母离恶起慈心专求一切智关闭诸恶趣开示人天路宣扬萨婆若度脱诸群生我等见大王普获于善利无归无导者一切悉安乐。

　　后显王本生中四初四偈明先王世末次八偈明王兴先相三有七偈正显诞生四有八偈生后之益。

　　尔时宝光明童女以偈赞叹一切法音圆满盖王已绕无量匝合掌顶礼曲躬恭敬却住一面时彼大王告童女言善哉童女汝能信知他人功德是为希有童女一切众生不能信知他人功德童女一切众生不知报恩无有智慧其心浊乱性不明了本无志力又退修行如是之人不信不知菩萨如来所有功德神通智慧童女汝今决定求趣菩提能知菩萨如是功德汝今生此阎浮提中发勇猛心普摄众生功不唐捐亦当成就如是功德王赞女已以无价宝衣手自授与宝光童女并其眷属一一告言汝着此衣时诸童女双膝着地两手承捧置于顶上然后而着既着衣已右绕于王诸宝衣中普出一切星宿光明众人见之咸作是言此诸女等皆悉端正如净夜天星宿庄严。

　　身礼及王赞述等可知。

　　善男子尔时一切法音圆满盖王者岂异人乎今毗卢遮那如来应正等觉是也光明王者净饭王是莲华光夫人者摩耶夫人是宝光童女者即我身是其王尔时以四摄法所摄众生即此会中一切菩萨是皆于阿耨多罗三藐三菩提得不退转或住初地乃至十地具种种大愿集种种助道修种种妙行备种种庄严得种种神通住种种解脱于此会中处于种种妙法宫殿。

　　第二善男子尔时一切下结会古今。

　　尔时开敷一切树华主夜神为善财童子欲重宣此解脱义而说颂言。

　　我有广大眼普见于十方一切刹海中五趣轮回者亦见彼诸佛菩提树下坐神通遍十方说法度众生我有清净耳普闻一切声亦闻佛说法欢喜而信受我有他心智无二无所碍能于一念中悉了诸心海我得宿命智能知一切劫自身及他人分别悉明了我于一念知刹海微尘劫诸佛及菩萨五道众生类忆知彼诸佛始发菩提愿乃至修诸行一一悉圆满亦知彼诸佛成就菩提道以种种方便为众转法轮亦知彼诸佛所有诸乘海正法住久近众生度多少我于无量劫修习此法门我今为汝说佛子汝应学。

　　第二尔时下偈颂但是总相显已能知于中先九明能知后一结劝。

　　善男子我唯知此菩萨出生广大喜光明解脱门如诸菩萨摩诃萨亲近供养一切诸佛入一切智大愿海满一切佛诸愿海得勇猛智于一菩萨地普入一切菩萨地海得清净愿于一菩萨行普入一切菩萨行海得自在力于一菩萨解脱门普入一切菩萨解脱门海而我云何能知能说彼功德行善男子此道场中有一夜神名大愿精进力救护一切众生汝诣彼问菩萨云何教化众生令趣阿耨多罗三藐三菩提云何严净一切佛刹云何承事一切如来云何修行一切佛法时善财童子顶礼其足绕无数匝殷勤瞻仰辞退而去。

　　大方广佛华严经䟽钞会本第七十二

　　音释

　　悭吝

　　(悭苦闲切吝良刃切悭吝靳惜也)。

　　漩澓

　　(漩似泉切澓房六切漩澓洄流也)。

　　勇健

　　(健渠建切有力也)。

　　枯槁

　　(槁苦浩切亦枯也)。

　　匮

　　(求位切乏也)。

　　疫

　　(营只切瘟疫也)。

　　捶

　　(传追切击也)。

　　皴裂

　　(皴七旬切皮细起也裂良薛切裂破也)。

　　羸

　　(力为切瘦也)。

　　翳膜

　　(翳于计切膜音莫)。

　　盲瞽

　　(盲眉庚切瞽音古)。

　　薮

　　(音叟)。

　　肾

　　(时轸切水藏也)。

　　肺

　　(芳未切金藏也)。

　　荆棘

　　(荆音京棘讫力切)。

　　砾

　　(郎击切小石也)。

　　栏楯

　　(栏音阑楯食尹切槛也)。

　　沮坏

　　(沮慈吕切过也坏古聩切毁也)。

　　佚

　　(夷质切纵也)。

　　涸

　　(下各切水竭也)。

　　骸

　　(户皆切)。

　　茕独

　　(茕渠营切茕独无弟兄也)。

　　粳

　　(古行切粳稻也)。

　　沟坑

　　(沟古侯切坑客庚切)。

　　堆阜

　　(堆都回切聚土也阜房九切土山也)。

　　佥然

　　(佥七廉切咸也)。

　　茎

　　(户耕切干也)。

　　须蕊

　　(须音须花须也蕊如垒切花外曰萼内曰蕊)。

　　鞠

　　(音菊养也)。

　　匿

　　(女力切隐也)。

　　唐捐

　　(捐以专切唐捐徒弃也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第七十三　颇八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子往大愿精进力救护一切众生夜神所。

　　第八大愿精进力夜神寄不动地无功用道任大愿风普救护故(寄第八不动地者谓无分别智任运相续相用烦恼不能动故)第一依教趣求略无念法亦表无功离念故。

　　见彼夜神在大众中坐普现一切宫殿摩尼王藏师子之座普现法界国土摩尼宝网弥覆其上。

　　第二见彼夜神下见敬咨问然亦含二意若约显说则自此尽偈皆第二段至夜神答言下方属第三授已法界若约密授则此现胜用已为授己法界善财发同善友心便已得益义虽通二为欲顺文且依前判就文分三初见胜用次时善财童子下设敬证入后尔时善财说此偈已下咨问法要今初先总见所依。

　　现日月星宿影像身现随众生心普令得见身现等一切众生形相身现无边广大色相海身现普现一切威仪身现普于十方示现身现普调一切众生身现广运速疾神通身现利益众生不绝身现常游虚空利益身现一切佛所顶礼身现修习一切善根身现受持佛法不忘身现成满菩萨大愿身现光明充满十方身现法灯普灭世闇身现了法如幻净智身现远离尘闇法性身现普智照法明了身现究竟无患无热身现不可沮坏坚固身现无所住佛力身现无分别离染身现本清净法性身。

　　后现日月下别显身相有二十四身初十即应机摄化身次现一切佛所下六身是应法成行身余是离障契理身多随内德显身差别见身了心。

　　时善财童子见如是等佛刹微尘数差别身一心顶礼举体投地良久乃起合掌瞻仰于善知识生十种心何等为十所谓于善知识生同己心令我精勤辨一切智助道法故于善知识生清净自业果心亲近供养生善根故于善知识生庄严菩萨行心令我速能庄严一切菩萨行故于善知识生成就一切佛法心诱诲于我令修道故于善知识生能生心能生于我无上法故于善知识生出离心令我修行普贤菩萨所有行愿而出离故于善知识生具一切福智海心令我积集诸白法故于善知识生增长心令我增长一切智故于善知识生具一切善根心令我志愿得圆满故于善知识生能成辨大利益心令我自在安住一切菩萨法故成一切智道故得一切佛法故是为十。

　　二设敬证入中四第一设敬陈礼第二于善知下发增胜心第三发是心已下深证悬同第四既获此已下以偈庆赞初二可知。

　　发是心已得彼夜神与诸菩萨佛刹微尘数同行。

　　三中有标释结今初由前起同己等十心故得同善友等行通论同有四义一人法无二与一切法界同二因果无二与一切诸佛同三自他无二与一切菩萨同四染净无二与一切众生同今云得彼夜神与诸菩萨同菩萨行则正是第三义兼余三由见初故则不殊余二方为究竟之同良以八地证无生理自他相作皆无碍故偏此明同故下列中有无生忍(今初由前起同己者䟽文有三初得同之因二同有四义下示同之相言由见初故不殊余二者谓由证见法界体同故上同诸佛下同众生云不殊余二则于菩萨为究竟之同三良以八地下偏说此文明同之由)。

　　所谓同念心常忆念十方三世一切佛故同慧分别决了一切法海差别门故同趣能转一切诸佛如来妙法轮故同觉以等空智普入一切三世间故同根成就菩萨清净光明智慧根故同心善能修习无碍功德庄严一切菩萨道故同境普照诸佛所行境故同证得一切智照实相海净光明故同义能以智慧了一切法真实性故同勇猛能坏一切障碍山故同色身随众生心示现身故同力求一切智不退转故同无畏其心清净如虚空故同精进于无量劫行菩萨行无懈倦故同辩才得法无碍智光明故同无等身相清净超世间故同爱语令一切众生皆欢喜故同妙音普演一切法门海故同满音一切众生随类解故同净德修习如来净功德故同智地一切佛所受法轮故同梵行安住一切佛境界故同大慈念念普覆一切国土众生海故同大悲普雨法雨润泽一切诸众生故同身业以方便行教化一切诸众生故同语业以随类音演说一切诸法门故同意业普摄众生置一切智境界中故同庄严严净一切诸佛刹故同亲近有佛出世皆亲近故同劝请请一切佛转法轮故同供养常乐供养一切佛故同教化调伏一切诸众生故同光明照了一切诸法门故同三昧普知一切众生心故同充遍以自在力充满一切诸佛刹海修诸行故同住处住诸菩萨大神通故同眷属一切菩萨共止住故同入处普入世界微细处故同心虑普知一切诸佛刹故同往诣普入一切佛刹海故同方便悉现一切诸佛刹故同超胜于诸佛刹皆无比故同不退普入十方无障碍故同破闇得一切佛成菩提智大光明故同无生忍入一切佛众会海故同遍一切诸佛刹网恭敬供养不可说刹诸如来故同智证了知彼彼法门海故同修行顺行一切诸法门故同希求于清净法深乐欲故同清净集佛功德而以庄严身口意故同妙意于一切法智明了故同精进普集一切诸善根故同净行成满一切菩萨行故同无碍了一切法皆无相故同善巧于诸法中智自在故同随乐随众生心现境界故同方便善习一切所应习故同护念得一切佛所护念故同入地得入一切菩萨地故同所住安住一切菩萨位故同记别一切诸佛授其记故同三昧一刹那中普入一切三昧门故同建立示现种种诸佛事故同正念正念一切境界门故同修行尽未来劫修行一切菩萨行故同净信于诸如来无量智慧极欣乐故同舍离灭除一切诸障碍故同不退智与诸如来智慧等故同受生应现成熟诸众生故同所住住一切智方便门故同境界于法界境得自在故同无依永断一切所依心故同说法已入诸法平等智故同勤修常蒙诸佛所护念故同神通开悟众生令修一切菩萨行故同神力能入十方世界海故同陀罗尼普照一切总持海故同秘密法了知一切修多罗中妙法门故同甚深法解一切法如虚空故同光明普照一切诸世界故同欣乐随众生心而为开示令欢喜故同震动为诸众生现神通力普动十方一切刹故同不虚见闻忆念皆悉令其心调伏故同出离满足一切诸大愿海成就如来十力智故。

　　二所谓下列释八十四同各有标名释义文相自显。

　　时善财童子观察大愿精进力救护一切众生夜神起十种清净心获如是等佛刹微尘数同菩萨行。

　　三时善财童子观察下总结。

　　既获此已心转清净偏袒右肩顶礼其足一心合掌以偈赞曰。

　　我发坚固意志求无上觉今于善知识而起自己心以见善知识集无尽白法灭除众罪垢成就菩提果我见善知识功德庄严心尽未来刹劫勤修所行道我念善知识摄受饶益我为我悉示现正教真实法关闭诸恶趣显示人天路亦示诸如来成一切智道我念善知识是佛功德藏念念能出生虚空功德海与我波罗蜜增我难思福长我净功德令我冠佛绘我念善知识能满佛智道誓愿常依止圆满白净法我以此等故功德悉具足普为诸众生说一切智道圣者为我师与我无上法无量无数劫不能报其恩。

　　第四以偈庆赞十偈分三初八颂前发增胜心次第颂前十句初六偈各颂一句第七偈上三句颂第七下句颂第八第八偈上半颂第九下半颂第十二有一偈颂前深证悬同三一偈颂荷恩深重。

　　尔时善财说此偈已白言大圣愿为我说此解脱门名为何等发心已来为几时耶久如当得阿耨多罗三藐三菩提。

　　第三咨问法要前已睹解脱之用故不问云何修行直征名而已文有三问。

　　夜神告言善男子此解脱门名教化众生令生善根。

　　第三夜神告言下授己法界前即默授今万言授于中二初答名问后答发心久近所以不答第三成菩提者有二意故一显悲增如休舍说二显久成示居因位故下所救千佛尚已久成况能救耶(故下所救千佛等者法华经如来寿量品云我实成佛已来经无量无边不可思议阿僧祇劫故)前中二先标名谓现身广化令生诸善究竟得佛故名为根。

　　我以成就此解脱故悟一切法自性平等入于诸法真实之性证无依法舍离世间悉知诸法色相差别亦能了达青黄赤白性皆不实无有差别。

　　后我以成就下显其业用谓契理之用故用而无涯动寂无二于中三初明内契理事(初明内契理事者此义全同十通中一切色身智通前已广说故但略科总出其意今当重说由内证实故外现色所以起信论云问曰若诸佛法身离于色相者云何能现色相答曰即此法身是色体故能现于色所谓从本已来色心不二以色性即智性故色体无形说名智身以智性即色性故说名法身遍一切处所现之色无有分齐随心能示十方世界无量菩萨无量报身无量庄严各各差别皆无分齐而不相妨此非心识分别能知以真如自在用义故释曰彼虽约佛今此位极大同佛也次释经文又此三假初明内契理事明色即空二明大用广现色身者空即色故后结深广下碍悲故今初由了法界无定实色举体即空而非断空空中无色不碍色故存亡隐显皆自在故方能随乐现种种色故光明其内契事理经中先明证实离相后双了性相今初悟一切法自性平等者此句总明云何平等次云入于诸法真实之性故谓真实性中无差别相无种种相无无量相万法一如何有不等此真实性依何立故复次明证无依法所谓不依于色不依于空若万法依空空无所依今万法依真真无所依即无依法门故舍离世间世间即有种种差别斯则性尚不立何况于相亦不依空立色亦不依色立空亦无异无不异无即无不即斯见亦绝强名内证后悉知诸法色相差别下双了性相初明了相空即色故后亦能了达下此明了性色即空故又上句色中无空下句空中无色又上句色能容空下句空能容色又上句空能显色下句色能显空无障无碍)。

　　而恒示现无量色身所谓种种色身非一色身无边色身清净色身一切庄严色身普见色身等一切众生色身普现一切众生前色身光明普照色身见无厌足色身相好清净色身离众恶光明色身示现大勇猛色身甚难得色身一切世间无能映蔽色身一切世间共称叹无尽色身念念常观察色身示现种种云色身种种形显色色身现无量自在力色身妙光明色身一切净妙庄严色身随顺成熟一切众生色身随其心乐现前调伏色身无障碍普光明色身清净无浊秽色身具足庄严不可坏色身不思议法方便光明色身无能映夺一切色身无诸闇破一切闇色身集一切白净法色身大势力功德海色身从过去恭敬因所生色身如虚空清净心所生色身最胜广大色身无断无尽色身光明海色身于一切世间无所依平等色身遍十方无所碍色身念念现种种色相海色身增长一切众生欢喜心色身摄取一切众生海色身一一毛孔中说一切佛功德海色身净一切众生欲解海色身决了一切法义色身无障碍普照耀色身等虚空净光明色身放广大净光明色身照现无垢法色身无比色身差别庄严色身普照十方色身随时示现应众生色身寂静色身灭一切烦恼色身一切众生福田色身一切众生见不虚色身大智慧勇猛力色身无障碍普周遍色身妙身云普现世间皆蒙益色身具足大慈海色身大福德宝山王色身放光明普照世间一切趣色身大智慧清净色身生众生正念心色身一切宝光明色身普光藏色身现世间种种清净相色身求一切智处色身现微笑令众生生净信色身一切宝庄严光明色身不取不舍一切众生色身无决定无究竟色身现自在加持力色身现一切神通变化色身生如来家色身远离众恶遍法界海色身普现一切如来道场众会色身具种种众色海色身从善行所流色身随所应化示现色身一切世间见无厌足色身种种净光明色身现一切三世海色身放一切光明海色身现无量差别光明海色身超诸世间一切香光明色身现不可说日轮云色身现广大月轮云色身放无量须弥山妙华云色身出种种鬘云色身现一切宝莲华云色身兴一切烧香云遍法界色身散一切末香藏云色身现一切如来大愿身色身现一切语言音声演法海色身现普贤菩萨像色身。

　　二而恒下明大用无涯略显九十八种色身并初后标结即为百身起信等论明八地当色自在地故此广辨色身种种约其类别非一约一类而多余可思准(二而恒下明无涯大用者经中初句云而能示现无量色身者牒前起后故云而能由上空不碍色故能现色又若以色为色不能现色今即色非色故无不现又即空之色方为妙色故蹑上明色空不二成上真空不二而二斯为妙色色空融即为真法界缘起无尽即一现多起信等论明八地当色自在者起信云四者现色不相应染依色自在地能离故释曰何以得知论是八地前有七地后有九故言等论者等取瑜伽等即上八地由证无生绝色累故得十自在十身相作如影普现皆色自在)。

　　念念中现如是等色相身充满十方令诸众生或见或念或闻说法或因亲近或得开悟或见神通或睹变化悉随心乐应时调伏舍不善业住于善行善男子当知此由大愿力故一切智力故菩萨解脱力故大悲力故大慈力故作如是事善男子我入此解脱了知法性无有差别而能示现无量色身一一身现无量色相海一一相放无量光明云一一光现无量佛国土一一土现无量佛兴世一一佛现无量神通力开发众生宿世善根未种者令种已种者令增长已增长者令成熟念念中令无量众生于阿耨多罗三藐三菩提得不退转。

　　三念念中现下总结深广于中四一结所作之业二善男子当知下结能现所因三善男子我入下双结寂用无碍四一一身下结成深广。

　　善男子如汝所问从几时来发菩提心修菩萨行如是之义承佛神力当为汝说。

　　第二善男子如汝所问下答发心久近中二初叹深许说后正答所问前中三初牒问许说二善男子菩萨智轮下叹法甚深三佛子菩萨智轮虽复下结承力说。

　　善男子菩萨智轮远离一切分别境界不可以生死中长短染净广狭多少如是诸劫分别显示何以故菩萨智轮本性清净离一切分别网超一切障碍山随所应化而普照故。

　　二中先法说后喻明今初先标后释释中先正释本性约理离分别约智超障约所断后随所应下释妨既无长短今说长短者为利生故欲长则长显法根深欲短便短显法超胜。

　　善男子譬如日轮无有昼夜但出时名昼没时名夜菩萨智轮亦复如是无有分别亦无三世但随心现教化众生言其止住前劫后劫善男子譬如日轮住阎浮空其影悉现一切宝物及以河海诸净水中一切众生莫不目见而彼净日不来至此菩萨智轮亦复如是出诸有海住佛实法寂静空中无有所依为欲化度诸众生故而于诸趣随类受生实不生死无所染着无长短劫诸想分别何以故菩萨究竟离心想见一切颠倒得真实见见法实性知一切世间如梦如幻无有众生但以大悲大愿力故现众生前教化调伏佛子譬如船师常以大船于河流中不依此岸不着彼岸不住中流而度众生无有休息菩萨摩诃萨亦复如是以波罗蜜船于生死流中不依此岸不着彼岸不住中流而度众生无有休息虽无量劫修菩萨行未曾分别劫数长短佛子如太虚空一切世界于中成坏而无分别本性清净无染无乱无碍无厌非长非短尽未来劫持一切刹菩萨摩诃萨亦复如是以等虚空界广大深心起大愿风轮摄诸众生令离恶道生诸善趣悉令安住一切智地灭诸烦恼生死苦缚而无忧喜疲厌之心善男子如幻化人支体虽具而无入息及以出息寒热饥渴忧喜生死十种之事菩萨摩诃萨亦复如是以如幻智平等法身现众色相于诸有趣住无量劫教化众生于生死中一切境界无欣无厌无爱无恚无苦无乐无取无舍无安无怖。

　　后喻显有五一皎日随时喻谓日体恒明映山出没智无三世心障见殊二日轮现影喻谓白日无来随处隐显智轮常寂机见短长三虚舟运物喻喻菩萨无住摄生四太虚无碍喻喻于菩萨无功益物五幻化无真喻喻即用而寂然上诸夜神叹深皆仿斯法喻(然上诸夜神叹深皆仿斯法喻者然多问发心时之久近而答智轮即体用故然斯五喻非无有义皆前已有故䟽不释)。

　　佛子菩萨智慧虽复如是甚深难测我当承佛威神之力为汝解说令未来世诸菩萨等满足大愿成就诸力。

　　三结承力为说可知。

　　佛子乃往古世过世界海微尘数劫有劫名善光世界名宝光于其劫中有一万佛出兴于世其最初佛号法轮音虚空灯王如来应正等觉十号圆满彼阎浮提有一王都名宝庄严其东不远有一大林名曰妙光中有道场名为宝华彼道场中有普光明摩尼莲华藏师子之座时彼如来于此座上成阿耨多罗三藐三菩提满一百年坐于道场为诸菩萨诸天世人及阎浮提宿植善根已成熟者演说正法。

　　二佛子乃往下正答所问先长行后偈颂前中三初善光劫中行因得法次日光劫内供佛修行后总结时处初中二先明最初佛所修证后转生值佛修行前中三初古佛出兴。

　　是时国王名曰胜光时世人民寿一万岁其中多有杀盗淫佚妄言𦂶语两舌恶口贪瞋邪见不孝父母不敬沙门婆罗门等时王为欲调伏彼故造立囹圄枷锁禁闭无量众生于中受苦。

　　二是时国王下先王治化囹圄者周之狱名。

　　王有太子名为善伏端正殊特人所喜见具二十八大人之相在宫殿中遥闻狱囚楚毒音声心怀伤愍从宫殿出入牢狱中见诸罪人杻械枷锁递相连系置幽闇处或以火炙或以烟熏或被榜笞或遭膑割裸形乱发饥渴羸瘦筋断骨现号叫苦剧太子见已心生悲愍以无畏声安慰之言汝莫忧恼汝勿愁怖我当令汝悉得解脱便诣王所而白王言狱中罪人苦毒难处愿垂宽宥施以无畏时王即集五百大臣而问之言是事云何诸臣答言彼罪人者私窃官物谋夺王位盗入宫闱罪应刑戮有哀救者罪亦至死时彼太子悲心转切语大臣言如汝所说但放此人随其所应可以治我我为彼故一切苦事悉皆能受粉身殁命无所顾惜要令罪人皆得免苦何以故我若不救此众生者云何能救三界牢狱诸苦众生一切众生在三界中贪爱所缚愚痴所蔽贫无功德堕诸恶趣身形鄙陋诸根放逸其心迷惑不求出道失智慧光乐着三有断诸福德灭诸智慧种种烦恼浊乱其心住苦牢狱入广罥网生老病死忧悲恼害如是诸苦常所逼迫我当云何令彼解脱应舍身命而拔济之时诸大臣共诣王所悉举其手高声唱言大王当知如太子意毁坏王法祸及万人若王爱念不责治者王之宝祚亦不久立王闻此言赫然大怒令诛太子及诸罪人王后闻之愁忧号哭毁形降服与千采女驰诣王所举身投地顶礼王足俱作是言唯愿大王赦太子命王即回顾语太子言莫救罪人若救罪人必当杀汝尔时太子为欲专求一切智故为欲利益诸众生故为以大悲普救摄故其心坚固无有退怯复白王言愿恕彼罪身当受戮王言随意尔时王后白言大王愿听太子半月行施恣意修福然后治罪王即听许时都城北有一大园名曰日光是昔施场太子往彼设大施会饮食衣服华鬘璎珞涂香末香幢幡宝盖诸庄严具随有所求靡不周给经半月已于最后日国王大臣长者居士城邑人民及诸外道悉来集会时法轮音虚空灯王如来知诸众生调伏时至与大众俱天王围绕龙王供养夜叉王守护乾闼婆王赞叹阿修罗王曲躬顶礼迦楼罗王以清净心散诸宝华紧那罗王欢喜劝请摩睺罗伽王一心瞻仰来入彼会尔时太子及诸大众遥见佛来端严殊特诸根寂定如调顺象心无垢浊如清净池现大神通示大自在显大威德种种相好庄严其身放大光明普照世界一切毛孔出香焰云震动十方无量佛刹随所至处普雨一切诸庄严具以佛威仪以佛功德众生见者心净欢喜烦恼消灭尔时太子及诸大众五体投地顶礼其足安施床座合掌白言善来世尊善来善逝唯愿哀愍摄受于我处于此座以佛神力净居诸天即变此座为香摩尼莲华之座佛坐其上诸菩萨众亦皆就座周匝围绕时彼会中一切众生因见如来苦灭障除堪受圣法尔时如来知其可化以圆满音说修多罗名普照因轮令诸众生随类各解时彼会中有八十那由他众生远尘离垢得净法眼无量那由他众生得无学地十千众生住大乘道入普贤行成满大愿当尔之时十方各百佛刹微尘数众生于大乘中心得调伏无量世界一切众生免离恶趣生于天上善伏太子即于此时得菩萨教化众生令生善根解脱门。

　　三王有太子下夜神修因于中亦三初明在家本事二结会古今三出家得法今初有十一悲救罪人正答发心之始榜笞捶击也膑谓刖足之流二臣议非理三请代囚命四臣执令诛言宝祚者祚位也易云圣人之大宝曰位五王后哀祈六王夺子志七太子确救八母请修因九正设施场十经半月下如来亲救于中二时法轮下如来降德三尔六一就戮时临时太子下敬申礼请四以佛申下就座谈经言普照因轮者谓令知善恶各自有因罪人恶因所招太子善因当满故五时彼会下广益当机六善伏下太子得法(膑谓刖足者然俗有五刑劓墨宫割膑大辟也)。

　　善男子尔时太子岂异人乎我身是也我因往昔起大悲心舍身命财救苦众生开门大施供养于佛得此解脱佛子当知我于尔时但为利益一切众生不着三界不求果报不贪名称不欲自赞轻毁于他于诸境界无所贪染无所怖畏但庄严大乘出要之道常乐观察一切智门修行苦行得此解脱佛子于汝意云何彼时五百大臣欲害我者岂异人乎今提婆达多等五百徒党是也是诸人等蒙佛教化皆当得阿耨多罗三藐三菩提于未来世过须弥山微尘数劫尔时有劫名善光世界名宝光于中成佛其五百佛次第兴世最初如来名曰大悲第二名饶益世间第三名大悲师子第四名救护众生乃至最后名曰医王虽彼诸佛大悲平等然其国土种族父母受生诞生出家学道往诣道场转正法轮说修多罗语言音声光明众会寿命法住及其名号各各差别佛子彼诸罪人我所救者即拘留孙等贤劫千佛及百万阿僧祗诸大菩萨于无量精进力名称功德慧如来所发阿耨多罗三藐三菩提心今于十方国土行菩萨道修习增长此菩萨教化众生令生善根解脱者是时胜光王今萨遮尼乾子大论师是时王宫人及诸眷属即彼尼干六万弟子与师俱来建大论幢共佛论议悉降伏之授阿耨多罗三藐三菩提记者是此诸人等皆当作佛国土庄严劫数名号各各有异。

　　二善男子尔时太子下结会古今分四初结自身正酬发心之问二结大臣三结狱囚四结王属并文处可知萨遮有也尼干不系也裸形自饿不系衣食故。

　　佛子我于尔时救罪人已父母听我舍离国土妻子财宝于法轮音虚空灯王佛所出家学道五百岁中净修梵行即得成就百万陀罗尼百万神通百万法藏百万求一切智勇猛精进净治百万堪忍门增长百万思惟心成就百万菩萨力入百万菩萨智门得百万般若波罗蜜门见十方百万诸佛生百万菩萨大愿念念中十方各照百万佛刹念念中忆念十方世界前后际劫百万诸佛念念中知十方世界百万诸佛变化海念念中见十方百万世界所有众生种种诸趣随业所受生时死时善趣恶趣好色恶色其诸众生种种心行种种欲乐种种根性种种业习种种成就皆悉明了。

　　三佛子我于尔时下明出家得法答言百万义当彼时已得四地(义当彼时已得四地者初地百二地千三地万四地百万故)。

　　佛子我于尔时命终之后还复于彼王家受生作转轮王彼法轮音虚空灯王如来灭后次即于此值法空王如来承事供养次为帝释即此道场值天王藏如来亲近供养次为夜摩天王即于此世界值大地威力山如来亲近供养次为兜率天王即于此世界值法轮光音声王如来亲近供养次为化乐天王即于此世界值虚空智王如来亲近供养次为他化自在天王即于此世界值无能坏幢如来亲近供养次为阿修罗王即于此世界值一切法雷音王如来亲近供养次为梵王即于此世界值普现化演法音如来亲近供养佛子此宝光世界善光劫中有一万佛出兴于世我皆亲近承事供养。

　　二佛子我于尔时命终下明转生值佛修行略列八佛通结一万。

　　次复有劫名曰日光有六十亿佛出兴于世最初如来名妙相山我时为王名曰大慧于彼佛所承事供养次有佛出名圆满肩我为居士亲近供养次有佛出名离垢童子我为大臣亲近供养次有佛出名勇猛持我为阿修罗王亲近供养次有佛出名须弥相我为树神亲近供养次有佛出名离垢臂我为商主亲近供养次有佛出名师子游步我为城神亲近供养次有佛出名为宝髻我为毗沙门天王亲近供养次有佛出名最上法称我为乾闼婆王亲近供养次有佛出名光明冠我为鸠槃茶王亲近供养于彼劫中如是次第有六十亿如来出兴于世我常于此受种种身一一佛所亲近供养教化成就无量众生于一一佛所得种种三昧门种种陀罗尼门种种神通门种种辩才门种种一切智门种种法明门种种智慧门照种种十方海入种种佛刹海见种种诸佛海清净成就增长广大。

　　第二次复有劫下明日光劫中值佛修行中三初总标举次最初下别列十佛后于彼劫下总结得法。

　　如于此劫中亲近供养尔所诸佛于一切处一切世界海微尘数劫所有诸佛出兴于世亲近供养听闻说法信受护持亦复如是如是一切诸如来所皆悉修习此解脱门复得无量解脱方便。

　　第三如于此劫下总结时处修行得法。

　　尔时救护一切众生主夜神欲重宣此解脱义即为善财而说颂言。

　　汝以欢喜信乐心问此难思解脱法我承如来护念力为汝宣说应听受。

　　第二偈颂中有三十四颂分四初一颂承力许说。

　　过去无边广大劫过于刹海微尘数时有世界名宝光其中有劫号善光。

　　于此善光大劫中一万如来出兴世我皆亲近而供养从其修学此解脱。

　　次二颂古佛出兴。

　　时有王都名喜严纵广宽平极殊丽杂业众生所居住或心清净或作恶尔时有王名胜光恒以正法御群生。

　　次一偈半先王治化。

　　其王太子名善伏形体端正备众相。

　　时有无量诸罪人系身牢狱当受戮太子见已生悲愍上启于王请宽宥。

　　尔时诸臣共白王今此太子危王国如是罪人应受戮如何悉救令除免。

　　时胜光王语太子汝救彼罪自当受太子哀念情转深誓救众生无退怯。

　　时王夫人采女等俱来王所白王言愿放太子半月中布施众生作功德。

　　时王闻已即听许设大施会济贫乏一切众生靡不臻随有所求咸给与。

　　如是半月日云满太子就戮时将至大众百千万亿人同时瞻仰俱号泣。

　　彼佛知众根将熟而来此会化群生显现神变大庄严靡不亲近而恭敬。

　　佛以一音方便说法灯普照修多罗无量众生意柔软悉蒙与授菩提记。

　　善伏太子生欢喜发兴无上正觉心誓愿承事于如来普为众生作依处。

　　便即出家依佛住修行一切种智道尔时便得此解脱大悲广济诸群生。

　　于中止住经劫海谛观诸法真实性常于苦海救众生如是修习菩提道。

　　劫中所有诸佛现悉皆承事无有余咸以清净信解心听闻持护所说法。

　　余颂夜神修因于中四初九偈半颂在家本事次一偈颂出家得法三有二偈颂一万佛。

　　次于佛刹微尘数无量无边诸劫海所有诸佛现世间一一供养皆如是。

　　我念往昔为太子见诸众生在牢狱誓愿舍身而救护因其证此解脱门。

　　经于佛刹微尘数广大劫海常修习念念令其得增长复获无边巧方便。

　　彼中所有诸如来我悉得见蒙开悟令我增明此解脱及以种种方便力。

　　我于无量千亿劫学此难思解脱门诸佛法海无有边我悉一时能普饮。

　　十方所有一切刹其身普入无所碍三世种种国土名念念了知皆悉尽。

　　三世所有诸佛海一一明见尽无余亦能示现其身相普诣于彼如来所。

　　又于十方一切刹一切诸佛导师前普雨一切庄严云供养一切无上觉。

　　又以无边大问海启请一切诸世尊彼佛所雨妙法云皆悉受持无忘失。

　　又于十方无量刹一切如来众会前坐于众妙庄严座示现种种神通力。

　　又于十方无量刹示现种种诸神变一身示现无量身无边身中现一身。

　　又于一一毛孔中悉放无数大光明各以种种巧方便除灭众生烦恼火。

　　又于一一毛孔中出现无量化身云充满十方诸世界普雨法雨济群品。

　　十方一切诸佛子入此难思解脱门悉尽未来无量劫安住修行菩萨行。

　　随其心乐为说法令彼皆除邪见网示以天道及二乘乃至如来一切智。

　　一切众生受生处示现无边种种身悉同其类现众像普应其心而说法。

　　若有得此解脱门则住无边功德海譬如刹海微尘数不可思议无有量。

　　四次于佛刹下有十七偈颂总结时处得法于中三初一略标次三总会古今后十三偈重颂末后得法深广。

　　善男子我唯知此教化众生令生善根解脱门如诸菩萨摩诃萨超诸世间现诸趣身不住攀缘无有障碍了达一切诸法自性善能观察一切诸法得无我智证无我法教化调伏一切众生恒无休息心常安住无二法门普入一切诸言辞海我今云何能知能说彼功德海彼勇猛智彼心行处彼三昧境彼解脱力。

　　四善男子我唯知下谦己推胜。

　　善男子此阎浮提有一园林名岚毗尼彼园有神名妙德圆满汝诣彼问菩萨云何修菩萨行生如来家为世光明𥁞未来劫而无厌倦。

　　第五指示后友岚毗尼林此云乐胜圆光昔有天女下生此处因以为名表九地总持光明无不照故友名妙德圆满者善慧无缺故然此园在迦毗罗城东二十里是摩耶生佛之处又从九地当得受职是故今问生如来家。

　　时善财童子顶礼其足绕无量匝合掌瞻仰辞退而去。

　　大方广佛华严经䟽钞会本第七十三

　　音释

　　𦂶语

　　(𦂶去𠋣切𦂶语谓𦂶丽之语也)。

　　囹圄

　　(囹音陵圄音语囹圄狱名)。

　　杻械

　　(杻敕久切械胡懈切杻械桎梏也)。

　　榜笞

　　(榜蒲庚切击也笞超之切)。

　　膑割

　　(膑毗忍切刖去𦡀也割居曷切剥也)。

　　裸

　　(力果切赤体也)。

　　筋

　　(音斤骨络也)。

　　剧

　　(竭㦸切甚也)。

　　戮

　　(音六杀也)。

　　罥

　　(古县切网也)。

　　祚

　　(昨误切禄位也)。

　　岚

　　(卢含切)。

　　刖

　　(鱼厥切断足也)。

　　诞

　　(徒案切生也)。

　　贮

　　(展吕切积也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第七十四　颇九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子于大愿精进力救护一切众生夜神所得菩萨解脱已忆念修习了达增长渐次游行至岚毗尼林周遍寻觅彼妙德神。

　　第九岚毗尼林神寄善慧地(寄善慧地者谓成就微妙四无碍辩能遍十方善说法故)。

　　见在一切宝树庄严楼阁中坐宝莲华师子之座二十亿那由他诸天恭敬围绕为说菩萨受生海经令其皆得生如来家增长菩萨大功德海善财见已顶礼其足合掌前立白言大圣我已先发阿耨多罗三藐三菩提心而未能知菩萨云何修菩萨行生如来家为世大明。

　　初二可知。

　　彼神答言善男子菩萨有十种受生藏若菩萨成就此法则生如来家念念增长菩萨善根不疲不懈不厌不退无断无失离诸迷惑不生怯劣恼悔之心趣一切智入法界门发广大心增长诸度成就诸佛无上菩提舍世间趣入如来地获胜神通诸佛之法常现在前顺一切智真实义境。

　　第三彼神答下授己法界于中四一显法义二立法名三明业用四辨根本初中二先长行后偈颂前中四一标数叹胜二征数列名三依名释义四结叹胜益初中生如来家即正酬其问。

　　何等为十一者愿常供养一切诸佛受生藏二者发菩提心受生藏三者观诸法门勤修行受生藏四者以深净心普照三世受生藏五者平等光明受生藏六者生如来家受生藏七者佛力光明受生藏八者观普智门受生藏九者普现庄严受生藏十者入如来地受生藏。

　　第二何等为十下征数列名此通于六位一当十信二即十住三通行向四是初地五从二至七以是功用边故六七皆八地然六即自分七即胜进得劝之后八即九地九当十地十即等觉入如来地然依行布竖配定然若约圆融初后通用故云成就此法则生如来家若定须具十方得生家何以文中第二第六皆有生家第十复言于三世佛所已受灌顶故知须竖约证分异若定竖者则违具十则生之言是知须横约圆融修观(此之十法通于六位下䟽文有五一约位竖配亦名行布释然依行布下二结前生后生后圆融若约圆融下三通诸位释亦名圆融释若定具十下四结成上竖若定竖下五结成须横实则横竖无碍是此中意故存二释文义昭然)。

　　善男子云何名愿常供养一切佛受生藏善男子菩萨初发心时作如是愿我当尊重恭敬供养一切诸佛见佛无厌于诸佛所常生爱乐常起深信修诸功德恒无休息是为菩萨为一切智始集善根受生藏。

　　第三善男子云何名下依名释义一中即信发心故贤首品云常欲利乐诸群生庄严国土供养佛故故文云始集善根。

　　云何名发菩提心受生藏善男子此菩萨发阿耨多罗三藐三菩提心所谓起大悲心救护一切众生故起供养佛心究竟承事故起普求正法心一切无吝故起广大趣向心求一切智故起慈无量心普摄众生故起不舍一切众生心被求一切智坚誓甲故起无谄诳心得如实智故起如说行心修菩萨道故起不诳诸佛心守护一切佛大誓愿故起一切智愿心尽未来化众生不休息故菩萨以如是等佛刹微尘数菩提心功德故得生如来家是为菩萨第二受生藏。

　　二中初住发心文具三心生如来家亦初住生家(亦初住生家者恐人误为初地生家然其生家略有六位一初住生菩提心家二第四住生圣教家三初地生真如家四四地约寄位生出世家五八地生无生法忍家六如来地究竟生家今是初住第一是生菩提心家)。

　　云何名观诸法门勤修行受生藏善男子此菩萨摩诃萨起观一切法门海心起回向一切智圆满道心起正念无过失业心起一切菩萨三昧海清净心起修成一切菩萨功德心起庄严一切菩萨道心起求一切智大精进行修诸功德如劫火炽然无休息心起修普贤行教化一切众生心起善学一切威仪修菩萨功德舍离一切所有住无所有真实心是为菩萨第三受生藏。

　　三中十句一观法门海标十行二向一切智标回向以行愿相资故合为一余八通行向。

　　云何名以深净心普照三世受生藏善男子此菩萨具清净增上心得如来菩提光入菩萨方便海其心坚固犹若金刚背舍一切诸有趣生成就一切佛自在力修殊胜行具菩萨根其心明洁愿力不动常为诸佛之所护念破坏一切诸障碍山普为众生作所依处是为菩萨第四受生藏。

　　四中契理断障名深净心即净心地已证理故坚如金刚已得离生道故舍诸有趣已破二障碍山故为物依处(四藏即净心地等者䟽随难释今更委释言得如来菩提光者明心菩提故入菩萨方便海者证真了俗故舍诸有趣亦由己渐断异生性故成就自在者分身百刹故修菩萨殊胜行者净治地法十行常修故具菩萨根者由证信故余皆成根又大悲为首故悲为根已断所知故心明洁十愿成熟故愿不动同佛证如故得佛护分别顿尽名坏诸障具上诸德为佛依处)。

　　云何名平等光明受生藏善男子此菩萨具足众行普化众生一切所有悉皆能舍住佛究竟净戒境界具足忍法成就诸佛法忍光明以大精进趣一切智到于彼岸修习诸禅得普门定净智圆满以智慧日明照诸法得无碍眼见诸佛海悟入一切真实法性一切世间见者欢喜善能修习如实法门是为菩萨第五受生藏。

　　五中证如起行为平等光明戒忍进等为次五地得无碍下即是七地七地得无生忍光明故入一切真实法(五藏戒忍进等者等取禅慧文各一增故末后二句上句三业善巧见者必欣下句功用行满又以无功得诸行故)。

　　云何名生如来家受生藏善男子此菩萨生如来家随诸佛住成就一切甚深法门具三世佛清净大愿得一切佛同一善根与诸如来共一体性具出世行白净善法安住广大功德法门入诸三昧见佛神力随所应化净诸众生如问而对辩才无尽是为菩萨第六受生藏。

　　六中以得无生忍契同法性为生佛家愿度增上善根一体惑等不动为白净法(六生如来下初至为生佛家此有两句一正释标二即解释初之二句得无生忍是释生家契同法性即释随诸佛住佛住甚深真法性故上即净忍分成就一切甚深法门下皆得胜行分此句为总故䟽不释已下皆甚深法门故其愿度增上释具三世已下经文善根一体释得一切佛下经文谓同无功用之善根故同契无生法忍体故从惑等下释具出世白净法上皆前经不可知义从安住已下即是前经正行广大入诸三昧下即离障寂灭后三句即三轮化益并易故不释)。

　　云何名佛力光明受生藏善男子此菩萨深入佛力游诸佛刹心无退转供养承事菩萨众会无有疲厌了一切法皆如幻起知诸世间如梦所见一切色相犹如光影神通所作皆如变化一切受生悉皆如影诸佛说法皆如谷响开示法界咸令究竟是为菩萨第七受生藏。

　　七中因佛劝起能顿修行名佛力光明无功用修故无疲厌等(七佛力下经䟽俱易若欲释者由佛七劝名入佛力此为总句游刹下别二句起行速疾从了一切下净土分中事于三世间得自在故初二器界自在次二正觉后三众生说法度生故)。

　　云何名观普智门受生藏善男子此菩萨住童真位观一切智一一智门尽无量劫开演一切菩萨所行于诸菩萨甚深三昧心得自在念念生于十方世界诸如来所于有差别境入无差别定于无差别法现有差别智于无量境知无境界于少境界入无量境通达法性广大无际知诸世间悉假施设一切皆是识心所起是为菩萨第八受生藏。

　　八中从第八地入第九地故云住童真位观一切智智门即法师之德故于三性等皆如实知即事知理之如实故于有差别境入无差别定即理穷事之如实故于无差别法现有差别智余可准思(八观普智门言即法师之德者亦法师方便成就言于三性等者三性即是化法为智成就等字等取入行成就智十一稠林经一一门下即口业成就具四十无碍故能长演余皆法师自在成就一三昧自在随心顿演故二受生自在三于有差下于法自在事理交彻故即事知理者释比初对了即事入理即理入事亦前句事能显理后句依理成事又前不坏假名而说实相后不动真际建立诸法又前动不离寂后则静无遗照于无量下有无自在于少境下广狭自在通达下真俗齐照以文显故云可思准)。

　　云何名普现庄严受生藏善男子此菩萨能种种庄严无量佛刹普能化现一切众生及诸佛身得无所畏演清净法周流法界无所障碍随其心乐普使知见示现种种成菩提行令生无碍一切智道如是所作不失其时而常在三昧毗卢遮那智慧之藏是为菩萨第九受生藏。

　　九中以佛庄严而庄严故名普庄严已得离垢等诸三昧故虽复常用而常在三昧(九普现庄严先释名后已得下总释大意若别说者初句严依余皆严正正中并秘密智初三句身秘密演清净下口秘密随其心下皆意秘密)。

　　云何名入如来地受生藏善男子此菩萨悉于三世诸如来所受灌顶法普知一切境界次第所谓知一切众生前际后际殁生次第一切菩萨修行次第一切众生心念次第三世如来成佛次第善巧方便说法次第亦知一切初中后际所有诸劫若成若坏名号次第随诸众生所应化度为现成道功德庄严神通说法方便调伏是为菩萨第十受生藏。

　　十中约其自分为此菩萨约其胜进名入佛地已受职位云受灌顶智齐佛境云知一切如十定品辨(十入如来地下文显然皆与本位义理相符不为此释实抑经文)。

　　佛子若菩萨摩诃萨于此十法修习增长圆满成就则能于一庄严中现种种庄严如是庄严一切国土开导示悟一切众生尽未来劫无有休息演说一切诸佛法海种种境界种种成熟展转传来无量诸法现不思议佛自在力充满一切虚空法界于诸众生心行海中而转法轮于一切世界示现成佛恒无间断以不可说清净言音说一切法住无量处通达无碍以一切法庄严道场随诸众生欲解差别而现成佛开示无量甚深法藏教化成就一切世间。

　　第四佛子若菩萨下结叹胜益可知。

　　尔时岚毗尼林神欲重明其义以佛神力普观十方而说颂言。

　　最上离垢清净心见一切佛无厌足愿尽未来常供养此明慧者受生藏。

　　一切三世国土中所有众生及诸佛悉愿度脱恒瞻奉此难思者受生藏。

　　闻法无厌乐观察普于三世无所碍身心清净如虚空此名称者受生藏。

　　其心恒住大悲海坚如金刚及宝山了达一切种智门此最胜者受生藏。

　　大慈普覆于一切妙行常增诸度海以法光明照群品此雄猛者受生藏。

　　了达法性心无碍生于三世诸佛家普入十方法界海此明智者受生藏。

　　法身清净心无碍普诣十方诸国土一切佛力靡不成此不思议受生藏。

　　入深智慧已自在于诸三昧亦究竟观一切智如实门此真身者受生藏。

　　净治一切诸佛土勤修普化众生法显现如来自在力此大名者受生藏。

　　久已修行萨婆若疾能趣入如来位了知法界皆无碍此诸佛子受生藏。

　　二重颂中十偈如次颂前十法。

　　善男子菩萨具此十法生如来家为一切世间清净光明善男子我从无量劫来得是自在受生解脱门。

　　第二善男子菩萨具此下立法名中先牒前所明后我从无量下指前立目机感便现无所拥碍名自在受生通能所见。

　　善财白言圣者此解脱门境界云何答言善男子我先发愿愿一切菩萨示受生时皆得亲近愿入毗卢遮那如来无量受生海以昔愿力生此世界阎浮提中岚毗尼园专念菩萨何时下生。

　　第三善财白言下明法门业用于中先问后答答中知见此境即是业用于中二先明依愿受生。

　　经于百年世尊果从兜率陀天而来生此时此林中现十种相何等为十一者此园中地忽自平坦坑坎堆阜悉皆不现二者金刚为地众宝庄严无有瓦砾荆𣗥株杌三者宝多罗树周匝行列其根深植至于水际四者生众香芽现众香藏宝香为树扶疏荫映其诸香气皆逾天香五者诸妙华鬘宝庄严具行列分布处处充满六者园中所有一切诸树皆自然开摩尼宝华七者诸池沼中皆自生华从地涌出周布水上八者时此林中娑婆世界欲色所住天龙夜叉乾闼婆阿修罗迦楼罗紧那罗摩睺罗伽一切诸王莫不来集合掌而住九者此世界中所有天女乃至摩睺罗伽女皆生欢喜各各捧持诸供养具向毕洛叉树前恭敬而立十者十方一切诸佛䐡中皆放光明名菩萨受生自在灯普照此林一一光中悉现诸佛受生诞生所有神变及一切菩萨受生功德又出诸佛种种言音是为林中十种瑞相此相现时诸天王等即知当有菩萨下生我见此瑞欢喜无量。

　　后经于百年下如昔愿睹于中四初睹降神瑞相。

　　善男子摩耶夫人出迦毗罗城入此林时复现十种光明瑞相令诸众生得法光明何等为十所谓一切宝华藏光宝香藏光宝莲华开演出真实妙音声光十方菩萨初发心光一切菩萨得入诸地现神变光一切菩萨修波罗蜜圆满智光一切菩萨大愿智光一切菩萨教化众生方便智光一切菩萨证于法界真实智光一切菩萨得佛自在受生出家成正觉光此十光明普照无量诸众生心。

　　二善男子摩耶下见出城现光。

　　善男子摩耶夫人于毕洛叉树下坐时复现菩萨将欲诞生十种神变何等为十。

　　三摩耶夫人于毕洛叉下睹将生神变于中二先标征毕洛叉者此云高显。

　　善男子菩萨将欲诞生之时欲界诸天天子天女及以色界一切诸天诸龙夜叉乾闼婆阿修罗迦楼罗紧那罗摩睺罗伽并其眷属为供养故悉皆云集摩耶夫人威德殊胜身诸毛孔咸放光明普照三千大千世界无所障碍一切光明悉皆不现除灭一切众生烦恼及恶道苦是为菩萨将欲诞生第一神变又善男子当尔之时摩耶夫人腹中悉现三千世界一切形像其百亿阎浮提内各有都邑各有园林名号不同皆有摩耶夫人于中止住天众围绕悉为显现菩萨将生不可思议神变之相是为菩萨将欲诞生第二神变又善男子摩耶夫人一切毛孔皆现如来往昔修行菩萨道时恭敬供养一切诸佛及闻诸佛说法音声譬如明镜及以水中能现虚空日月星宿云雷等像摩耶夫人身诸毛孔亦复如是能现如来往昔因缘是为菩萨将欲诞生第三神变又善男子摩耶夫人身诸毛孔一一皆现如来往修菩萨行时所住世界城邑聚落山林河海众生劫数值佛出世入净国土随所受生寿命长短依善知识修行善法于一切刹在在生处摩耶夫人常为其母如是一切于毛孔中靡不皆现是为菩萨将欲诞生第四神变又善男子摩耶夫人一一毛孔显现如来往昔修行菩萨行时随所生处色相形貌衣服饮食苦乐等事一一普现分明辨了是为菩萨将欲诞生第五神变又善男子摩耶夫人身诸毛孔一一皆现世尊往昔修施行时舍所难舍头目耳鼻唇舌牙齿身体手足血肉筋骨男女妻妾城邑宫殿衣服璎珞金银宝货如是一切内外诸物亦见受者形貌音声及其处所是为菩萨将欲诞生第六神变又善男子摩耶夫人入此园时其林普现过去所有一切诸佛入母胎时国土园林衣服华鬘涂香末香幡缯幢盖一切众宝庄严之事妓乐歌咏上妙音声令诸众生普得见闻是为菩萨将诞生时第七神变又善男子摩耶夫人入此园时从其身出菩萨所住摩尼宝王宫殿楼阁超过一切天龙夜叉乾闼婆阿修罗迦楼罗紧那罗摩睺罗伽及诸人王之所住者宝网覆上妙香普熏众宝庄严内外清净各各差别不相杂乱周匝遍满岚毗尼园是为菩萨将诞生时第八神变又善男子摩耶夫人入此园时从其身出十不可说百千亿那由他佛刹微尘数菩萨其诸菩萨身形容貌相好光明进止威仪神通眷属皆与毗卢遮那菩萨等无有异悉共同时赞叹如来是为菩萨将诞生时第九神变又善男子摩耶夫人将欲诞生菩萨之时忽于其前从金刚际出大莲华名为一切宝庄严藏金刚为茎众宝为须如意宝王以为其台有十佛刹微尘数叶一切皆以摩尼所成宝网宝盖以覆其上一切天王所共执持一切龙王降注香雨一切夜叉王恭敬围绕散诸天华一切乾闼婆王出微妙音歌赞菩萨往昔供养诸佛功德一切阿修罗王舍憍慢心稽首敬礼一切迦楼罗王垂宝缯幡遍满虚空一切紧那罗王欢喜瞻仰歌咏赞叹菩萨功德一切摩睺罗伽王皆生欢喜歌咏赞叹普雨一切宝庄严云是为菩萨将诞生时第十神变。

　　后别显十变一集众息苦二卷舒无碍三毛现佛因四现佛本事五现行所依身六偏现舍行七现古佛受生园林八现今佛所处宫殿九出菩萨同类十地现莲华将承至圣。

　　善男子岚毗尼园示现如是十种相已然后菩萨其身诞生如虚空中现净日轮如高山顶出于庆云如密云中而耀电光如夜闇中而然大炬尔时菩萨从母胁生身相光明亦复如是善男子菩萨尔时虽现初生悉已了达一切诸法如梦如幻如影如像无来无去不生不灭善男子当我见佛于此四天下阎浮提内岚毗尼园示现初生种种神变时亦见如来于三千大千世界百亿四天下阎浮提内岚毗尼园中示现初生种种神变亦见三千大千世界一一尘中无量佛刹亦见百佛世界千佛世界乃至十方一切世界一一尘中无量佛刹如是一切诸佛刹中皆有如来示现受生种种神变如是念念常无间断。

　　四善男子岚毗尼下正睹诞生于中三初睹外相有四种相释通事理约事谓一退耀挺特故二高显邕容故三威光赫奕故四分明可睹故约理则一依性空无住现故二依涅槃山无心出故三大慈云中现无住之化身故四为破众生生死无明之大闇故二菩萨尔时下了其内德三当我见佛下结其周遍则横竖无穷。

　　时善财童子白彼神言大天得此解脱其已久如答言善男子乃往古世过亿佛刹微尘数劫复过是数时有世界名为普宝劫名悦乐八十那由他佛于中出现其第一佛名自在功德幢十号具足彼世界中有四天下名妙光庄严其四天下阎浮提中有一王都名须弥庄严幢其中有王名宝焰眼其王夫人名曰喜光善男子如此世界摩耶夫人为毗卢遮那如来之母彼世界中喜光夫人为初佛母亦复如是善男子其喜光夫人将欲诞生菩萨之时与二十亿那由他采女诣金华园园中有楼名妙宝峰其边有树名一切施喜光夫人攀彼树枝而生菩萨诸天王众各持香水共以洗沐时有乳母名为净光侍立其侧既洗沐已诸天王众授与乳母乳母敬受生大欢喜即得菩萨普眼三昧得此三昧已普见十方无量诸佛复得菩萨于一切处示现受生自在解脱如初受胎识速疾无碍得此解脱故见一切佛乘本愿力受生自在亦复如是善男子于汝意云何彼乳母者岂异人乎我身是也我从是来念念常见毗卢遮那佛示现菩萨受生海调伏众生自在神力如见毗卢遮那佛乘本愿力念念于此三千大千乃至十方一切世界微尘之内皆现菩萨受生神变见一切佛悉亦如是我皆恭敬承事供养听所说法如说修行。

　　第四时善财童子白彼神下显法根深先问后答答中先长行中六一古世佛兴二其四天下显昔父母三其喜光下攀树诞生四时有下观佛得法五善男子下结会古今不结父母者意明即净饭摩耶佛即今佛故六我从是下显用周遍。

　　时岚毗尼林神欲重宣此解脱义承佛神力普观十方而说颂言。

　　佛子汝所问诸佛甚深境汝今应听受我说其因缘过亿刹尘劫有劫名悦乐八十那由他如来出兴世最初如来号自在功德幢我在金华园见彼初生日我时为乳母智慧极聪利诸天授与我菩萨金色身我时疾捧持谛观不见顶身相皆圆满一一无边际离垢清净身相好以庄严譬如妙宝像见已自欣庆思惟彼功德疾增众福海见此神通事发大菩提心专求佛功德增广诸大愿严净一切刹灭除三恶道普于十方土供养无数佛修行本誓愿救脱众生苦我于彼佛所闻法得解脱亿刹微尘数无量劫修行劫中所有佛我昔曾供养护持其正法净此解脱海亿刹微尘数过去十力尊尽持其法轮增明此解脱我于一念顷见此刹尘中一一有如来所净诸刹海刹内悉有佛园中示诞生各现不思议广大神通力或见不思议亿刹诸菩萨住于天宫上将证佛菩提无量刹海中诸佛现受生说法众围绕于此我皆见一念见亿刹微尘数菩萨出家趣道场示现佛境界我见刹尘内无量佛成道各现诸方便度脱苦众生一一微尘中诸佛转法轮悉以无尽音普雨甘露法亿刹微尘数一一刹尘内悉见于如来示现般涅槃如是无量刹如来示诞生而我悉分身现前兴供养不思议刹海无量趣差别我悉现其前雨于大法雨佛子我知此难思解脱门无量亿劫中称扬不可尽。

　　后偈颂中二十三颂分四初一诫听许说次九最初修证次十二偈历事增修末偈结叹无尽。

　　善男子我唯知此菩萨于无量劫遍一切处示现受生自在解脱如诸菩萨摩诃萨能以一念为诸劫藏观一切法以善方便而现受生周偏供养一切诸佛究竟通达一切佛法于一切趣皆现受生一切佛前坐莲华座知诸众生应可度时为现受生方便调伏于一切刹现诸神变犹如影像悉现其前我当云何能知能说彼功德行。

　　善男子此迦毗罗城有释种女名曰瞿波汝诣彼问菩萨云何于生死中教化众生。

　　第五示后友中言瞿波者此云守护大地在家为父母守护太子储备守护国地既为其妃依主得名表十地既圆故无地不护然太子有三夫人一名瞿波次名耶输陀罗三名摩奴舍今因位之极故取其第一法喜已满故寄之昔妃此位亲能得佛故在生佛之城矣。

　　时善财童子顶礼其足绕无数匝殷勤瞻仰辞退而去。

　　大方广佛华严经䟽钞会本第七十四

　　音释

　　株杌

　　(株陟输切木根也杌五忽切树无枝也)。

　　逾

　　(羊朱切越也)。

　　䐡

　　(徂奚切与脐同)。

　　岚

　　(卢含切)。

　　挺

　　(他鼎切正直也)。

　　邕

　　(于容切和也)。

　　赫奕

　　(赫士格切奕夷益切赫奕明盛也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第七十五　颇十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子向迦毗罗城思惟修习受生解脱增长广大忆念不舍。

　　第十释女瞿波寄法云地(寄法云地者谓大法智云舍众德水蔽如空粗重充满法身故)第一依教趣求中二初依前修证。

　　渐次游行至菩萨集会普现法界光明讲堂。

　　后渐次下趣求后友于中四一趣求诣处二其中有神下伴友迎赞三善财童子言下善财印述四尔时善财下神敬增深。

　　其中有神号无忧德与一万主宫殿神俱来迎善财作如是言善来丈夫有大智慧有大勇猛能修菩萨不可思议自在解脱心恒不舍广大誓愿善能观察诸法境界安住法城入于无量诸方便门成就如来功德大海得妙辩才善调众生获圣智身恒顺修行知诸众生心行差别令其欢喜趣向佛道我观仁者修诸妙行心无暂懈威仪所行悉皆清净汝当不久得诸如来清净庄严无上三业以诸相好庄严其身以十力智莹饰其心游诸世间我观仁者勇猛精进而无有比不久当得普见三世一切诸佛听受其法不久当得一切菩萨禅定解脱诸三昧乐不久当入诸佛如来甚深解脱何以故见善知识亲近供养听受其教忆念修行不懈不退无忧无悔无有障碍魔及魔民不能为难不久当成无上果故。

　　二中四一赞行究竟二我观仁者修诸下赞精进得果三我观仁者勇猛下赞精进得法四何以下以理释成。

　　善财童子言圣者如向所说愿我皆得。

　　三善财印述中二初印受所说。

　　圣者我愿一切众生息诸热恼离诸恶业生诸安乐修诸净行圣者一切众生起诸烦恼造诸恶业堕诸恶趣若身若心恒受楚毒菩萨见已心生忧恼圣者譬如有人唯有一子爱念情至忽见被人割截支体其心痛切不能自安菩萨摩诃萨亦复如是见诸众生以烦恼业堕三恶趣受种种苦心大忧恼若见众生起身语意三种善业生天人趣受身心乐菩萨尔时生大欢喜何以故菩萨不自为故求一切智不贪生死诸欲快乐不随想倒见倒心倒诸结随眠爱见力转不起众生种种乐想亦不味着诸禅定乐非有障碍疲厌退转住于生死但见众生于诸有中具受无量种种诸苦起大悲心以大愿力而普摄取悲愿力故修菩萨行为断一切众生烦恼为求如来一切智智为供养一切诸佛如来为严净一切广大国土为净治一切众生乐欲及其所有身心诸行于生死中无有疲厌。

　　后圣者我愿下述自所作于中二先明四等摄生后明万德益物前中有四谓法喻合释法有慈悲合中兼喜释中不贪兼明有舍于中先征后释释中先总明后不贪生死下别显于中先明不自为后但见众生下明其所为。

　　圣者菩萨摩诃萨于诸众生为庄严令生人天富贵乐故为父母为其安立菩提心故为养育令其成就菩萨道故为卫护令其远离三恶道故为船师令其得度生死海故为归依令舍诸魔烦恼怖故为究竟令其永得清凉乐故为津济令入一切诸佛海故为导师令至一切法宝洲故为妙华开敷诸佛功德心故为严具常放福德智慧光故为可乐凡有所作悉端严故为可尊远离一切诸恶业故为普贤具足一切端严身故为大明常放智慧净光明故为大云常雨一切甘露法故圣者菩萨如是修诸行时令一切众生皆生爱乐具足法乐。

　　二圣者菩萨摩诃萨下明万德益物于中二初有十六句别约喻显为物归趣后圣者菩萨如是下结成益物。

　　尔时善财童子将升法堂其无忧德及诸神众以出过诸天上妙华鬘涂香末香及以种种宝庄严具散善财上而说颂言。

　　汝今出世间为世大明灯普为诸众生勤求无上觉无量亿千劫难可得见汝功德日今出灭除诸世闇汝见诸众生颠倒惑所覆而兴大悲意求证无师道汝以清净心寻求佛菩提承事善知识不自惜身命汝于诸世间无依无所著其心普无碍清净如虚空汝修菩提行功德悉圆满放大智慧光普照一切世汝不离世间亦不著于世行世无障碍如风游虚空譬如火灾起一切无能灭汝修菩提行精进火亦然勇猛大精进坚固不可动金刚慧师子游行无所畏一切法界中所有诸刹海汝悉能往诣亲近善知识。

　　尔时无忧德神说此颂已为爱乐法故随逐善财恒不舍离。

　　四神敬增深者以闻上法故文中三初长行申供次以偈赞德十偈分二初三叹下益众生行后七叹上求无碍行后尔时下以身随逐爱重情深故。

　　尔时善财童子入普现法界光明讲堂周遍推求彼释氏女见在堂内坐宝莲华师子之座八万四千采女所共围绕是诸采女靡不皆从王种中生悉于过去修菩萨行同种善根布施爱语普摄众生已能明见一切智境已共修集佛菩提行恒住正定常游大悲普摄众生犹如一子慈心具足眷属清净已于过去成就菩萨不可思议善巧方便皆于阿耨多罗三藐三菩提得不退转具足菩萨诸波罗蜜离诸取着不乐生死虽行诸有心常清净恒勤观察一切智道离障盖网超诸着处从于法身而示化形生普贤行长菩萨力智日慧灯悉已圆满。

　　第二尔时善财童子下见敬咨问先见次敬后问前中二先入堂推求己见依报此文亦可属前二见在堂内下见其正报初见主后八万下见伴广叹伴从胜德主德固已绝言。

　　尔时善财童子诣彼释女瞿波之所顶礼其足合掌而住作如是言圣者我已先发阿耨多罗三藐三菩提心而未知菩萨云何于生死中而不为生死过患所染了法自性而不住声闻辟支佛地具足佛法而修菩萨行住菩萨地而入佛境界超过世间而于世受生成就法身而示现无边种种色身证无相法而为众生示现诸相知法无说而广为众生演说诸法知众生空而恒不舍化众生事虽知诸佛不生不灭而勤供养无有退转虽知诸法无业无报而修诸善行恒不止息。

　　二尔时善财下说敬三作如是言下咨问于中先自陈发心后而未知下正问有十一句问悲智逆顺权实寂用无碍双行之行前十句摄为五对一过凡越小对二离果超因对三现生示色对四极相穷说对五下化上供对十一总显诸善真俗双行(悲智等者此中䟽有四种无碍亦名四种双行其十句中句句皆是双行约双行事有十差别其中双行但有四别如第一句云云何于生死中而不为生死过患所染者即悲智无碍谓于生死中即有大悲故不为生死过患所染即具大智故二了法自性而不住声闻辟支地即寂用双行三即实而权双行四即权而实双行五即逆顺双行六即寂用双行七八皆即实而权九十皆权实双行九约化生十约供佛十一真俗双行各有别相)。

　　时瞿波女告善财言善哉善哉善男子汝今能问菩萨摩诃萨如是行法修习普贤诸行愿者能如是问谛听谛听善思念之我当承佛神力为汝宣说善男子若诸菩萨成就十法则能圆满因陀罗网普智光明菩萨之行何等为十所谓依善知识故得广大胜解故得清净欲乐故集一切福智故于诸佛所听闻法故心恒不舍三世佛故同于一切菩萨行故一切如来所护念故大悲妙愿皆清净故能以智力普断一切诸生死故是为十若诸菩萨成就此法则能圆满因陀罗网普智光明菩萨之行佛子若菩萨亲近善知识则能精进不退修习出生无尽佛法佛子菩萨以十种法承事善知识何等为十所谓于自身命无所顾惜于世乐具心不贪求知一切法性皆平等永不退舍一切智愿观察一切法界实相心恒舍离一切有海知法如空心无所依成就一切菩萨大愿常能示现一切刹海净修菩萨无碍智轮佛子应以此法承事一切诸善知识无所违逆。

　　第三时瞿波女下示己法界于中四一法义二法名三法用四法根前中先长行后偈颂前中亦二先赞诫许说后善男子下正显法义于中二先明帝网智光行谓依此十则照重重无尽法故有标释结可知后佛子若菩萨下承事善友行前明依法此辨依人法假人弘故由得此出无尽法亦是广前初一亦有标释结。

　　尔时释迦瞿波女欲重明此义承佛神力观察十方而说颂言。

　　菩萨为利诸群生正念亲承善知识敬之如佛心无怠此行于世帝网行。

　　胜解广大如虚空一切三世悉入中国土众生佛皆尔此是普智光明行。

　　志乐如空无有际永断烦恼离诸垢一切佛所修功德此行于世身云行。

　　菩萨修习一切智不可思议功德海净诸福德智慧身此行于世不染行。

　　一切诸佛如来所听受其法无厌足能生实相智慧灯此行于世普照行。

　　十方诸佛无有量一念一切悉能入心恒不舍诸如来此向菩提大愿行。

　　能入诸佛大众会一切菩萨三昧海愿海及以方便海此行于世帝网行。

　　一切诸佛所加持尽未来际无边劫处处修行普贤道此是菩萨分身行。

　　见诸众生受大苦起大慈悲现世间演法光明除闇冥此是菩萨智日行。

　　见诸众生在诸趣为集无边妙法轮令其永断生死流此是修行普贤行。

　　菩萨修行此方便随众生心而现身普于一切诸趣中化度无量诸含识。

　　以大慈悲方便力普遍世间而现身随其解欲为说法皆令趣向菩提道。

　　后颂中有十二偈分二前十偈如次颂前十帝网行然前长行但名帝网光明行则十法通称今偈中初二取前总名后之八行各别立称则知十名一一通其十行重重无碍方受帝网之名又须得斯偈意方了前名后二偈颂前事友十法后二以后二相隐故余略不颂(然前长行但名帝网等者此即显帝网之义也)。

　　时释迦瞿波说此颂已告善财童子言善男子我已成就观察一切菩萨三昧海解脱门。

　　第二时释迦下立法名谓一切菩萨普贤三昧深广如海如法界故深如众生名故广以殊妙智念念观察故立此名。

　　善财言大圣此解脱门境界云何答言善男子我入此解脱知此娑婆世界佛刹微尘数劫所有众生于诸趣中死此生彼作善作恶受诸果报有求出离不求出离正定邪定及以不定有烦恼善根无烦恼善根具足善根不具足善根不善根所摄善根善根所摄不善根如是所集善不善法我皆知见又彼劫中所有诸佛名号次第我悉了知彼佛世尊从初发心及以方便求一切智出生一切诸大愿海供养诸佛修菩萨行成等正觉转妙法轮现大神通化度众生我悉了知亦知彼佛众会差别其众会中有诸众生依声闻乘而得出离其声闻众过去修习一切善根及其所得种种智慧我悉了知有诸众生依独觉乘而得出离其诸独觉所有善根所得菩提寂灭解脱神通变化成熟众生入于涅槃我悉了知亦知彼佛诸菩萨众其诸菩萨从初发心修习善根出生无量诸大愿行成就满足诸波罗蜜种种庄严菩萨之道以自在力入菩萨地住菩萨地观菩萨地净菩萨地菩萨地相菩萨地智菩萨摄智菩萨教化众生智菩萨建立智菩萨广大行境界菩萨神通行菩萨三昧海菩萨方便菩萨于念念中所入三昧海所得一切智光明所获一切智电光云所得实相忍所通达一切智所住刹海所入法海所知众生海所住方便所发誓愿所现神通我悉了知善男子此娑婆世界尽未来际所有劫海展转不断我皆了知。

　　第三善财言大圣下明法门业用中先问后答答中二先显广知后释知所以前中三初知娑婆世界次类知刹海后别显毗卢因果前中二先知刹尘劫事后善男子此娑婆下类尽未来前中亦二一知世间善恶因果不善根所摄善根者如瞋心持戒等下句类知二又彼劫下知出世因果于中亦二先知佛因果后亦知彼佛众下知佛众会于中有三初知声闻二知缘觉三知菩萨及后类尽未来文并可知。

　　如知娑婆世界亦知娑婆世界内微尘数世界亦知娑婆世界内一切世界亦知娑婆世界微尘内所有世界亦知娑婆世界外十方无间所住世界亦知娑婆世界世界种所摄世界亦知毗卢遮那世尊此华藏世界海中十方无量诸世界种所摄世界所谓世界广博世界安立世界轮世界场世界差别世界转世界莲华世界须弥世界名号尽此世界海一切世界由毗卢遮那世尊本愿力故我悉能知亦能忆念。

　　第二如知娑婆下类知刹海于中二先通显知多后别显所知相状今初有六重类知后后广于前前初二皆同刹摄多刹而初但摄同类刹故云尘数二即异类刹故云一切一切种类故三即尘中摄刹故细于前四即十三佛刹尘数围绕界及广大眷属世界故云娑婆世界外等五即普照十方炽然宝先明刹种所摄刹通二十重六即全莲华藏世界海后所谓下别显所知相状有十种一广博即所依种二安立即因缘或所依住三即轮围四即其中场地五体类各殊六转者有二义一如轮侧转形故故世界成就品云或有世界随轮转二即劫转变故七所依莲华八即其中须弥九随缘立称十即结果属因谓华藏世界海是佛本愿所严故云由力。

　　亦念如来往昔所有诸因缘海所谓修习一切诸乘方便无量劫中住菩萨行净佛国土教化众生承事诸佛造立住处听受说法获诸三昧得诸自在修檀波罗蜜入佛功德海持戒苦行具足诸忍勇猛精进成就诸禅圆满净慧于一切处示现受生普贤行愿悉皆清净普入诸刹普净佛土普入一切如来智海普摄一切诸佛菩提得于如来大智光明证于诸佛一切智性成等正觉转妙法轮及其所有道场众会其众会中一切众生往世已来所种善根从初发心成熟众生修行方便念念增长获诸三昧神通解脱如是一切我悉了知。

　　第三亦念如来下别显毗卢因果于中二先明因然有二义一者成上上但总云本愿力故今别显成刹之因二者顺从亦通正报之因后得于如来下显果可知。

　　何以故我此解脱能知一切众生心行一切众生修行善根一切众生杂染清净一切众生种种差别一切声闻诸三昧门一切缘觉寂静三昧神通解脱一切菩萨一切如来解脱光明皆了知故。

　　第二何以故下释知所以。

　　尔时善财童子白瞿波言圣者得此解脱其已久如。

　　第四善财白言下显法根深先问后答问中虽但问得法久近而义已含修行久近得此法门故。

　　答言善男子我于往世过佛刹微尘数劫有劫名胜行世界名无畏彼世界中有四天下名为安隐其四天下阎浮提中有一王城名高胜树于八十王城中最为上首彼时有王名曰财主其王具有六万采女五百大臣五百王子其诸王子皆悉勇健能伏冤敌。

　　答中分四一明最初佛所发心修行二于中间多佛修行三正明得法之时四多劫修莹此法初中分二初正显本缘二结会古今前中分十一王都时处。

　　其王太子名威德主端正殊特人所乐见足下平满轮相备具足趺隆起手足指间皆有网缦足跟齐正手足柔软伊尼耶鹿王腨七处圆满阴藏隐密其身上分如师子王两肩平满双臂𦟛长身相端直颈文三道颊如师子具四十齿悉皆齐密四牙鲜白其舌长广出梵音声眼目绀青𥈤如牛王眉间毫相顶上肉髻皮肤细软如真金色身毛上靡发帝青色其身洪满如尼拘陀树尔时太子受父王教与十千采女诣香牙园游观戏乐太子是时乘妙宝车其车具有种种严饰置大摩尼师子之座而坐其上五百采女各执宝绳牵驭而行进止有度不迟不速百千万人持诸宝盖百千万人持诸宝幢百千万人持诸宝幡百千万人作诸妓乐百千万人烧诸名香百千万人散诸妙华前后围绕而为翊从道路平正无有高下众宝杂华散布其上宝树行列宝网弥覆种种楼阁延袤其间其楼阁中或有积聚种种珍宝或有陈列诸庄严具或有供设种种饮食或有悬布种种衣服或有备拟诸资生物或复安置端正女人及以无量僮仆侍从随有所须悉皆施与。

　　二太子超伦于中先具相后游观(先具相者经有三十二相前文指此广明以文具故今当略说准瑜伽四十九及大般若第三百八十一说然彼经次与今不同今依彼经次第列名以今经文注之于下经云佛言善现云何如来三十二相一世尊足下有平满相妙善安住犹如奁底地虽高下随足所蹈皆悉坦然无不等触（今经当第三相）二世尊足下千辐轮纹辋毂众相无不圆满（四）三世尊手足皆悉柔软如睹罗绵胜过一切（八）四世尊手足二指中间犹如鹅王咸有网鞔金色交络文同𦂶画（六）五世尊手足所有诸指圆满纤长甚可爱乐（义当第二）六世尊足跟广长圆满与趺相称胜余有情（七）七世尊足趺修高充满柔软妙好与跟相称（五）八世尊双腨渐次纤圆如伊泥耶仙鹿王腨（九）九世尊双臂修直𦟛圆如象王鼻平立摩膝（十四）十世尊阴相势峰藏密其犹龙马亦如象王（十一）十一世尊毛孔各一毛生柔润绀青右旋宛转（二十九）十二世尊发毛端皆上靡右旋宛转柔润绀青严金色身甚可爱乐（三十）十三世尊身皮细薄润滑尘垢水等皆所不住（二十七）十四世尊身皮皆真金色光洁晃曜如妙金台众相庄严众所乐见（二十八）十五世尊两足二平掌中颈及两肩七处充满（十）十六世尊肩项圆满殊妙（十三）十七世尊膊腋皆悉充满（十五）十八世尊容仪洪满端直（三十一）十九世尊身相修广端严（义当第一）二十世尊体相纵广量等周匝圆满如尼瞿陀树（三十二）二十一世尊颔臆并身上半威容广大如师子王（十二）二十二世尊常光面各一寻（欠此一相含在第二乐见之中）二十三世尊齿相四十齐平净密根深白逾珂雪（十八）二十四世尊四牙鲜白锋利（二十）二十五世尊常得味中上味喉脉直故能引身中诸支节脉所有上味风热疾病不能为杂由彼不杂昹离沉浮延缩损坏壅曲等过能正吞咽津液通流身心适悦常得上味（义似颈文三逝即当十六）二十六世尊舌相薄净广长能覆面轮上至发际（二十一）二十七世尊梵音词韵和雅随众多少无不等闻其声洪震犹如天鼓𤼵言婉约如频伽音（二十二）二十八世尊眼𥈤犹若牛王绀青齐整不相杂乱（二十四）二十九世尊眼睛绀青鲜白红环间饰皎洁分明（二十三）三十世尊面轮其犹满月眉相皎净如天帝弓（疑但是频如师子则当十七）三十一世尊眉间有白毫相右施柔软如兜罗绵鲜白光净逾珂雪等（二十五）三十二世尊顶乌瑟腻沙高显周圆犹如天盖（二十六）善现是名三十二大士相释曰上依彼次具引今经望之阙于圆光一寻含在人所乐见之中若依瑜伽开四十齿与牙齿鲜白有异则具三十二今更依今经次列之注大般若次第于下一端正殊特（十九）二人所乐见（含于第五甚可爱乐及第二十二圆光一寻）三足下平满（一）四轮相具备（二）五足趺隆起（七）六手足指间皆有网鞔（四）七足跟齐整（六）八手足柔软（三）九伊尼耶鹿王腨（八）十七处圆满（十五）十一阴藏隐密（十）十二其身上分如师子王（二十一）十三两肩平满（十六）十四双臂𦟛长（九）十五身相端直（十七）十六显文三道（义当二十五）十七颊如师子（义当三十）十八具四十齿（二十三）十九四牙悉皆齐密（大般若合上二则亦当二十三今依瑜伽臆也）二十四牙鲜白（二十四）二十一其舌长广（二十六）二十二出梵音声（二十七）二十三眼目绀青（二十九）二十四𥈤如牛王（二十八）二十五眉间毫相（三十一）二十六顶上肉髻（三十二）二十七皮肤细软（十三）二十八如真金色（十四）二十九身毛上靡（十二）三十发帝青色（当第十一）三十一其身洪满（十八）三十二如尼俱陀树（二十）释曰上略会二经若依瑜伽四十九及涅槃说相因各异又小不同具如初会)。

　　时有母人名为善现将一童女名具足妙德颜容端正色相严洁洪纤得所修短合度目发绀青声如梵音善达正巧精通辩论恭勤匪懈慈愍不害具足惭愧柔和质直离痴寡欲无诸谄诳乘妙宝车采女围绕及与其母从王城出先太子行见其太子言辞讽咏心生爱染而白母言我心愿得敬事此人若不遂情当自殒灭母告女言莫生此念何以故此甚难得此人具足轮王诸相后当嗣位作转轮王有宝女出腾空自在我等卑贱非其匹偶此处难得勿生是念彼香牙园侧有一道场名法云光明时有如来名胜日身十号具足于中出现已经七日时彼童女暂时假寐梦见其佛从梦觉已空中有天而告之言胜日身如来于法云光明道场成等正觉已经七日诸菩萨众前后围绕天龙夜叉乾闼婆阿修罗迦楼罗紧那罗摩睺罗伽梵天乃至色究竟天诸地神风神火神水神河神海神山神树神园神药神主城神等为见佛故皆来集会时妙德童女梦睹如来故闻佛功德故其心安隐无有怖畏于太子前而说颂言。

　　我身最端正名闻遍十方智慧无等伦善达诸工巧无量百千众见我皆贪染我心不于彼而生少爱欲无瞋亦无恨无嫌亦无喜但发广大心利益诸众生我今见太子具诸功德相其心大欣庆诸根咸悦乐色如光明宝发美而右旋额广眉纤曲我心愿事汝我观太子身譬若真金像亦如大宝山相好有光明目广绀青色月面师子颊喜颜美妙音愿垂哀纳我舌相广长妙犹如赤铜色梵音紧那声闻者皆欢喜口方不褰缩齿白悉齐密发言现笑时见者心欢喜离垢清净身具相三十二必当于此界而作转轮位。

　　三宝女求归于中分四一具德端严二见其下白母求事三彼香牙下梦睹佛兴四时妙德下自陈心总有十偈前三自述德堪后七赞彼求纳(三宝女求归者女人谓嫁曰归故周易中有归妹卦)。

　　尔时太子告彼女言汝是谁女为谁守护若先属人我则不应起爱染心尔时太子以颂问言。

　　汝身极清净功德相具足我今问于汝汝于谁所住谁为汝父母汝今系属谁若已属于人彼人摄受汝汝不盗他物汝不有害心汝不作邪淫汝依何语住不说他人恶不坏他所亲不侵他境界不于他恚怒不生邪险见不作相违业不以谄曲力方便诳世间尊重父母不敬善知识不见诸贫穷人能生摄心不若有善知识诲示于汝法能生坚固心究竟尊重不爱乐于佛不了知菩萨不众僧功德海汝能恭敬不汝能知法不能净众生不为住于法中为住于非法见诸孤独者能起慈心不见恶道众生能生大悲不见他得荣乐能生欢喜不他来逼迫汝汝无瞋恼不汝发菩提意开悟众生不无边劫修行能无疲倦不。

　　四太子审问有十二偈分三初二问其属缘次三审其内过后七邀其进善。

　　尔时女母为其太子而说颂言。

　　太子汝应听我今说此女初生及长成一切诸因缘太子始生日即从莲华生其目净修广肢节悉具足我曾于春月游观娑罗园普见诸药草种种皆荣茂奇树发妙华望之如庆云好鸟相和鸣林间共欢乐同游八百女端正夺人心被服皆严丽歌咏悉殊美彼园有浴池名曰莲华幢我于池岸坐采女众围绕于彼莲池内忽生千叶华宝叶琉璃茎阎浮金为台尔时夜分尽日光初出现其莲正开剖放大清净光其光极炽盛譬如日初出普照阎浮提众叹未曾有时见此玉女从彼莲华生其身甚清净肢分皆圆满此是人间宝从于净业生宿因无失坏今受此果报绀发青莲眼梵声金色光华鬘众宝髻清净无诸垢肢节悉具足其身无缺减譬如真金像安处宝华中毛孔栴檀香普熏于一切口出青莲香常演梵音声此女所住处常有天音乐不应下劣人而当如是偶世间无有人堪与此为夫唯汝相严身愿垂见纳受非长亦非短非粗亦非细种种悉端严愿垂见纳受文字算数法工巧诸技艺一切皆通达愿垂见纳受善了诸兵法巧断众诤讼能调难可调愿垂见纳受其身甚清净见者无厌足功德自庄严汝应垂纳受众生所有患善达彼缘起应病而与药一切能消灭阎浮语言法差别无量种乃至妓乐音靡不皆通达妇人之所能此女一切知而无女人过愿垂速纳受不嫉亦不悭无贪亦无恚质直性柔软离诸粗犷恶恭敬于尊者奉事无违逆乐修诸善行此能随顺汝若见于老病贫穷在苦难无救无所依常生大慈愍常观第一义不求自利乐但愿益众生以此庄严心行住与坐卧一切无放逸言说及默然见者咸欣乐虽于一切处皆无染着心见有功德人乐观无厌足尊重善知识乐见离恶人其心不躁动先思后作业福智所庄严一切无怨恨女人中最上宜应事太子。

　　五女母代答明有德无过亦不属缘故应纳受三十一颂分六初十一偈总显报胜次三偈别赞端严三有三偈明其绝伦四有五偈伎能内满五有八偈离非具德末后一偈结赞所宜。

　　尔时太子入香牙园已告其妙德及善现言善女我趣求阿耨多罗三藐三菩提当于尽未来际无量劫集一切智助道之法修无边菩萨行净一切波罗蜜供养一切诸如来护持一切诸佛教严净一切佛国土当令一切如来种性不断当随一切众生种性而普成熟当灭一切众生生死苦置于究竟安乐处当净治一切众生智慧眼当修习一切菩萨所修行当安住一切菩萨平等心当成就一切菩萨所行地当令一切众生普欢喜当舍一切物尽未来际行檀波罗蜜令一切众生普得满足衣服饮食妻妾男女头目手足如是一切内外所有悉当舍施无所吝惜当于尔时汝或于我而作障难施财物时汝心吝惜施男女时汝心痛恼割肢体时汝心忧闷舍汝出家汝心悔恨。

　　六太子重邀谓若不障道当随汝意于中先长行分二初自述行深后当于尔下恐其为障。

　　尔时太子即为妙德而说颂言。

　　哀愍众生故我发菩提心当于无量劫习行一切智无量大劫中净修诸愿海入地及治障悉经无量劫三世诸佛所学六波罗蜜具足方便行成就菩提道十方垢秽刹我当悉严净一切恶道难我当令永出我当以方便广度诸群生令灭愚痴闇住于佛智道当供一切佛当净一切地起大慈悲心悉舍内外物汝见来乞者或生悭吝心我心常乐施汝勿违于我若见我施头慎勿生忧恼我今先语汝令汝心坚固乃至截手足汝勿嫌乞者汝今闻我语应可谛思惟男女所爱物一切我皆舍汝能顺我心我当成汝意。

　　后偈颂十偈分三初六偈颂其行深次二颂半邀其莫障后一偈半结令审思。

　　尔时童女白太子言敬奉来教即说颂言。

　　无量劫海中地狱火焚身若能眷纳我甘心受此苦无量受生处碎身如微尘若能眷纳我甘心受此苦无量劫顶戴广大金刚山若能眷纳我甘心受此苦无量生死海以我身肉施汝得法王处愿令我亦然若能眷纳我与我为主者生生行施处愿常以我施为愍众生苦而发菩提心既已摄众生亦当摄受我我不求豪富不贪五欲乐但为共行法愿以仁为主绀青修广眼慈愍观世间不起染着心必成菩萨道太子所行处地出众宝华必作转轮王愿能眷纳我我曾梦见此妙法菩提场如来树下坐无量众围绕我梦彼如来身如真金山以手摩我顶寤已心欢喜往昔眷属天名曰喜光明彼天为我说道场佛与世我曾生是念愿见太子身彼天报我言汝今当得见我昔所志愿于今悉成满唯愿俱往诣供养彼如来。

　　七女敬顺从有十四偈分三初三忘苦眷德次六希同胜行即正是发菩提心后五劝诣如来。

　　尔时太子闻胜日身如来名生大欢喜愿见彼佛以五百摩尼宝散其女上冠以妙藏光明宝冠被以火焰摩尼宝衣其女尔时心不动摇亦无喜相但合掌恭敬瞻仰太子目不暂舍。

　　八太子摄受由敬佛心欢故。

　　其母善现于太子前而说颂言。

　　此女极端正功德庄严身昔愿奉太子今意已满足持戒有智慧具足诸功德普于一切世最胜无伦匹此女莲华生种姓无讥丑太子同行业远离一切过此女身柔软犹如天缯纩其手所触摩众患悉除灭毛孔出妙香芬馨最无比众生若闻者悉住于净戒身色如真金端坐华台上众生若见者离害具慈心言音极柔软听之无不喜众生若得闻悉离诸恶业心净无瑕垢远离诸谄曲称心而发言闻者皆欢喜调柔具惭愧恭敬于尊宿无贪亦无诳怜愍诸众生此女心不恃色相及眷属但以清净心恭敬一切佛。

　　九母陈庆遂故重赞女德十偈分四初一标其遂志次二德行悬同次四身语超伦后三内心蕴德。

　　尔时太子与妙德女及十千采女并其眷属出香牙园诣法云光明道场至已下车步进诣如来所见佛身相端严寂静诸根调顺内外清净如大龙池无诸垢浊皆生净信踊跃欢喜顶礼佛足绕无数匝于时太子及妙德女各持五百妙宝莲华供散彼佛太子为佛造五百精舍一一皆以香木所成众宝庄严五百摩尼以为间错时佛为说普眼灯门修多罗闻是经已于一切法中得三昧海所谓得普照一切佛愿海三昧普照三世藏三昧现见一切佛道场三昧普照一切众生三昧普照一切世间智灯三昧普照一切众生根智灯三昧救护一切众生光明云三昧普照一切众生大明灯三昧演一切佛法轮三昧具足普贤清净行三昧时妙德女得三昧名难胜海藏于阿耨多罗三藐三菩提永不退转时彼太子与妙德女并其眷属顶礼佛足绕无数匝辞退还宫诣父王所拜跪毕已奉白王言大王当知胜日身如来出兴于世于此国内法云光明菩提场中成等正觉于今未久尔时大王语太子言是谁为汝说如是事天耶人耶太子白言是此具足妙德女说时王闻已欢喜无量譬如贫人得大伏藏作如是念佛无上宝难可值遇若得见佛永断一切恶道怖畏佛如医王能治一切诸烦恼病能救一切生死大苦佛如导师能令众生至于究竟安隐住处作是念已集诸小王群臣眷属及以刹利婆罗门等一切大众便舍王位授与太子灌顶讫已与万人俱往诣佛所到已礼足绕无数匝并其眷属悉皆退坐尔时如来观察彼王及诸大众白毫相中放大光明名一切世间心灯普照十方无量世界住于一切世主之前示现如来不可思议大神通力普令一切应受化者心得清净尔时如来以不思议自在神力现身超出一切世间以圆满音普为大众说陀罗尼名一切法义离闇灯佛刹微尘数陀罗尼而为眷属彼王闻已即时获得大智光明其众会中有阎浮提微尘数菩萨俱时证得此陀罗尼六十万那由他人尽诸有漏心得解脱十千众生远尘离垢得法眼净无量众生发菩提心时佛又以不思议力广现神变普于十方无量世界演三乘法化度众生时彼父王作如是念我若在家不能证得如是妙法若于佛所出家学道即当成就作是念已前白佛言愿得从佛出家修学佛言随意宜自知时时财主王与十千人皆于佛所同时出家未久之间悉得成就一切法义离闇灯陀罗尼亦得如上诸三昧门又得菩萨十神通门又得菩萨无边辩才又得菩萨无碍净身往诣十方诸如来所听受其法为大法师演说妙法复以神力遍十方刹随众生心而为现身赞佛出现说佛本行示佛本缘称扬如来自在神力护持于佛所说教法尔时太子于十五日在正殿上采女围绕七宝自至一者轮宝名无碍行二者象宝名金刚身三者马宝名迅疾风四者珠宝名日光藏五者女宝名具妙德六藏臣宝名为大财七主兵宝名离垢眼七宝具足为转轮王王阎浮提正法治世人民快乐王有千子端正勇健能伏冤敌其阎浮提中有八十王城一一城中有五百僧坊一一僧坊立佛支提皆悉高广以众妙宝而为校饰一一王城皆请如来以不思议众妙供具而为供养佛入城时现大神力令无量众生种诸善根无量众生心得清净见佛欢喜发菩提意起大悲心利益众生勤修佛法入真实义住于法性了法平等获三世智等观三世知一切佛出兴次第说种种法摄取众生发菩萨愿入菩萨道知如来法成就法海能普现身遍一切刹知众生根及其性欲令其发起一切智愿。

　　十正共修行亦分十段一诣佛供养二时佛下闻经得法三时彼太子下辞归白父四尔时大王下王审庆闻五作是念下禅位往观六尔时下闻经得法七其众会人下兼益时会八时佛下佛重现通九时彼父王下父王出家修证法门十尔时太子下太子绍位弘通大化。

　　佛子于汝意云何彼时太子得轮王位供养佛者岂异人乎今释迦牟尼佛是也财主王者宝华佛是其宝华佛现在东方过世界海微尘数佛刹有世界海名现法界虚空影像云中有世界种名普现三世影摩尼王彼世界种中有世界名圆满光中有道场名现一切世主身宝华如来于此成阿耨多罗三藐三菩提不可说佛刹微尘数诸菩萨众前后围绕而为说法宝华如来往昔修行菩萨道时净此世界海其世界海中去来今佛出兴世者皆是宝华如来为菩萨时教化令发阿耨多罗三藐三菩提心彼时女母善现者今我母善目是其王眷属今如来所众会是也皆具修行普贤诸行成满大愿虽恒在此众会道场而能普现一切世间住诸菩萨平等三昧常得现见一切诸佛一切如来以等虚空妙音声云演正法轮悉能听受于一切法悉得自在名称普闻诸佛国土普诣一切道场之所普现一切众生之前随其所应教化调伏尽未来劫修菩萨道恒无间断成满普贤广大誓愿佛子其妙德女与威德主转轮圣王以四事供养胜日身如来者我身是也。

　　第二佛子于汝意下结会古今。

　　彼佛灭后其世界中六十亿百千那由他佛出兴于世我皆与王承事供养其第一佛名清净身次名一切智月光明身次名阎浮檀金光明王次名诸相庄严身次名妙月光次名智观幢次名大智光次名金刚那罗延精进次名智力无能胜次名普安详智次名离垢胜智云次名师子智光明次名光明髻次名功德光明幢次名智日幢次名宝莲华开敷身次名福德严净光次名智焰云次名普照月次名庄严盖妙音声次名师子勇猛智光明次名法界月次名现虚空影像开悟众生心次名恒嗅寂灭香次名普震寂静音次名甘露山次名法海音次名坚固网次名佛影髻次名月光毫次名辩才口次名觉华智次名宝焰山次名功德星次名宝月幢次名三昧身次名宝光王次名普智行次名焰海灯次名离垢法音王次名无比德名称幢次名修臂次名本愿清净月次名照义灯次名深远音次名毗卢遮那胜藏王次名诸乘幢次名法海妙莲华佛子彼劫中有如是等六十亿百千那由他佛出兴于世我皆亲近承事供养。

　　第二彼佛灭后下见中间多佛略列四十。

　　其最后佛名广大解于彼佛所得净智眼尔时彼佛入城教化我为王妃与王礼觐以众妙物而为供养于其佛所闻说出生一切如来灯法门即时获得观察一切菩萨三昧海境界解脱。

　　第三其最后佛下正明得法之时最后者即六十亿那由他之后耳。

　　佛子我得此解脱已与菩萨于佛刹微尘数劫勤加修习于佛刹微尘数劫中承事供养无量诸佛或于一劫承事一佛或二或三或不可说或值佛刹微尘数佛悉皆亲近承事供养而未能知菩萨之身形量色貌及其身业心行智慧三昧境界佛子若有众生得见菩萨修菩提行若疑若信菩萨皆以世出世间种种方便而摄取之以为眷属令于阿耨多罗三藐三菩提得不退转。

　　第四佛子我得此下明多劫修莹于中二一于一刹尘劫修行于中亦二先多劫修行未穷菩萨之境后佛子若有下明菩萨难遇见者不空。

　　佛子我见彼佛得此解脱已与菩萨于百佛刹微尘数劫而共修习于其劫中所有诸佛出兴于世我皆亲近承事供养听所说法读诵受持于彼一切诸如来所得此解脱种种法门知种种三世入种种刹海见种种成正觉入种种佛众会发菩萨种种大愿修菩萨种种妙行得菩萨种种解脱然未能知菩萨所得普贤解脱门。

　　二佛子我见下于百刹尘劫修行于中亦二初多劫修证未知菩萨解脱。

　　何以故菩萨普贤解脱门如太虚空如众生名如三世海如十方海如法界海无量无边佛子菩萨普贤解脱门与如来境界等佛子我于佛刹微尘数劫观菩萨身无有厌足如多欲人男女集会递相爱染起于无量妄想思觉我亦如是观菩萨身一一毛孔念念见无量无边广大世界种种安住种种庄严种种形状有种种山种种地种种云种种名种种佛兴种种道场种种众会演种种修多罗说种种灌顶种种诸乘种种方便种种清净又于菩萨一一毛孔念念常见无边佛海坐种种道场现种种神变转种种法轮说种种修多罗恒不断绝又于菩萨一一毛孔见无边众生海种种住处种种形貌种种作业种种诸根又于菩萨一一毛孔见三世诸菩萨无边行门所谓无边广大愿无边差别地无边波罗蜜无边往昔事无边大慈门无边大悲云无边大喜心无边摄取众生方便佛子我于佛刹微尘数劫念念如是观于菩萨一一毛孔已所至处而不重至已所见处而不重见求其边际竟不可得乃至见彼悉达太子住于宫中采女围绕我以解脱力观于菩萨一一毛孔悉见三世法界中事。

　　后何以下释不知所由释中亦二先总显深广谓所以不知者以称事理之无边等诸佛之境界故斯则等觉菩萨解脱十地不知故名普贤解脱后佛子我于佛刹下别显深广难知之相谓一毛即不可穷况多毛多身广大之用以是无尽无边之法门故于中五一毛中见器世间二见智正觉世间三见众生世间四见菩萨修行五佛子我于下总结不穷深广。

　　佛子我唯得此观察菩萨三昧海解脱如诸菩萨摩诃萨究竟无量诸方便海为一切众生现随类身为一切众生说随乐行于一一毛孔现无边色相海知诸法性无性为性知众生性同虚空相无有分别知佛神力同于如如遍一切处示现无边解脱境界于一念中能自在入广大法界游戏一切诸地法门而我云何能知能说彼功德行。

　　四谦己推胜。

　　善男子此世界中有佛母摩耶汝诣彼问菩萨云何修菩萨行于诸世间无所染着供养诸佛恒无休息作菩萨业永不退转离一切障碍入菩萨解脱不由于他住一切菩萨道诣一切如来所摄一切众生界尽未来劫修菩萨行发大乘愿增长一切众生善根常无休息尔时释迦瞿波女欲重明此解脱义承佛神力即说颂言。

　　若有见菩萨修行种种行起善不善心菩萨皆摄取乃往久远世过百刹尘劫有劫名清净世界名光明此劫佛兴世六十千万亿最后天人主号曰法幢灯彼佛涅槃后有王名智山统领阎浮提一切无冤敌王有五百子端正能勇健其身悉清净见者皆欢喜彼王及王子信心供养佛护持其法藏亦乐勤修法太子名善光离垢多方便诸相皆圆满见者无厌足五百亿人俱出家行学道勇猛坚精进护持其佛法王都名智树千亿城围绕有林名静德众宝所庄严善光住彼林广宣佛正法辩才智慧力令众悉清净有时因乞食入彼王都城行止极安详正知心不乱城中有居士号曰善名称我时为彼女名为净日光时我于城中遇见善光明诸相极端严其心生染着次乞至我门我心增爱染即解身璎珞并珠置钵中虽以爱染心供养彼佛子二百五十劫不堕三恶趣或生天王家或作人王女恒见善光明妙相庄严身此后所经劫二百有五十生于善现家名为具妙德时我见太子而生尊重心愿得备瞻侍幸蒙哀纳受我时与太子觐佛胜日身恭敬供养毕即发菩提意于彼一劫中六十亿如来最后佛世尊名为广大解于彼得净眼了知诸法相普见受生处永除颠倒心我得观菩萨三昧境解脱一念入十方不思议刹海我见诸世界净秽种种别于净不贪乐于秽不憎恶普见诸世界如来坐道场皆于一念中悉放无量光一念能普入不可说众会亦知彼一切所得三昧门一念能悉知彼诸广大行无量地方便及以诸愿海我观菩萨身无边劫修行一一毛孔量求之不可得一一毛孔刹无数不可说地水火风轮靡不在其中种种诸建立种种诸形状种种体名号无边种庄严我见诸刹海不可说世界及见其中佛说法化众生不了菩萨身及彼身诸业亦不知心智诸劫所行道。

　　尔时善财童子顶礼其足绕无数匝辞退而去。

　　第五指示后友分二先指后位如后当释后颂前法临行再述故三十一偈分三初一总显菩萨益生超颂前见者不空生下女人染心之益次十五偈明远劫前事长行所无长行语真净发心但论德女今则收其杂善故叙远缘以粗况妙后十五偈正颂长行德女因缘上寄位修行相竟。

　　大方广佛华严经䟽钞会本第七十五

　　音释

　　趺

　　(音夫足也)。

　　网缦

　　(缦谟官切网缦谓佛指间网缦相连如鹅雁掌也)。

　　跟

　　(音根足踵也)。

　　腨

　　(市兖切腓肠也)。

　　𦟛

　　(丑容切圆直也)。

　　颈

　　(古郢切头茎也)。

　　颊

　　(古协切面旁也)。

　　睫

　　(即叶切目旁毛也)。

　　驭

　　(牛倨切使也)。

　　翊

　　(音弋辅翊也)。

　　延袤

　　(袤莫候切延袤亘长也)。

　　殒

　　(于敏切殁也)。

　　褰缩

　　(褰去干切缩所六切)。

　　犷

　　(古猛切粗恶也)。

　　躁

　　(则到切不安静也)。

　　寤

　　(五故切寐觉也)。

　　缯纩

　　(缯疾陵切帛也纩苦谤切絮也)。

　　奁

　　(音廉鉴匣)。

　　膊

　　(伯各切肩膊也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第七十六之一　牧一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　自下大文第二从摩耶下有十一人明会缘入实相谓会前诸位差别之缘令归一实法界生于佛果如摩耶生佛故次明之然人虽十一约法唯九约会为十初一为总余九为别故摩耶得智幻法门末后亦得幻住始终相会该于中间总别圆融归实无二故摩耶既会缘入实何得更须十人岂不向言总别相会非别无以成总故又显是所会之缘语十表其无尽无尽之缘皆成摩耶之实德故又此一相义当等觉等觉方能亲生佛故等觉却入重玄门中故有十人多明入俗初天主光且须正念无失次可为世师遍穷众艺字智之门无依无尽无著清净清净则净智发光发光则智相无尽无尽则诚愿不违方能还归幻住故虽十一不失入实之言始末皆幻方知诸缘体虚即实(大文第二会缘入实相初天主下五总释诸会而有二意一即等觉入俗之意二即是前别明会缘后归此实今初下释文前五中皆牒彼所得初天主光且须正念无失者彼得菩萨解脱名无碍念清净庄严故二可为世师即遍支不得法门三遍穷下即善知众艺童子得解脱名善知众艺而广说字母四无依无尽则贤胜优婆夷得无依处道场又得三昧名为无尽故五无著清净即坚固解脱长者得解脱名无著念清净庄严故六清净即净智𤼵光者即妙月长者得解脱名净智光明故七𤼵光则智相无尽者即无胜军长者得无相解脱故八无尽则诚愿不违者即最寂静婆罗门得解脱名诚愿语故九方能还归幻住者即德生有德幻住法门故故虽下总结)。

　　尔时善财童子一心欲诣摩耶夫人所即时获得观佛境界智。

　　今初总中文亦具六第一依教趣求中二初将诣观成后胜缘引导前中三初标将诣观成次作如是下别明观念后如是之人下思欲亲承今初摩耶昔云天后天后能生佛故权教中说生佛七日命终生天而𣈆经指在迦毗罗城则显常不灭矣又上云此世界者亦表即佛境界故得观佛境智然说摩耶或云是实非化或云是化非实或云亦化亦实或云非化非实皆带方便约此宗说即法界实德人法圆融(今初摩耶昔云天后者新译为幻术故云昔也亦云幻生得幻智门故)。

　　作如是念是善知识远离世间住无所住超过六处离一切着知无碍道具净法身以如幻业而现化身以如幻智而观世间以如幻愿而持佛身随意生身无生灭身无来去身非虚实身不变坏身无起尽身所有诸相皆一相身离二边身无依处身无穷尽身离诸分别如影现身知如梦身了如像身如净日身普于十方而化现身住于三世无变异身非身心身犹如虚空所行无碍超诸世眼唯是普贤净目所见。

　　二别明观念中初总念胜德已能闇合愿智幻门后随意生下别念一十七身唯普眼见冥契下文天后所现(已暗合愿智幻门者以今文云具净法身以如幻业而现化身以如幻智而观世间等故冥契下文天后所现下见正报现无量身云今此未见已知现身故云真契䟽但总意若别配之此十七身摄下经中四十种身身各有二上标下释一随意生身即总显随愿二无生灭身即下二色身谓不生色身无生起故不灭色身常寂灭故三无来去身即下二身谓无去色身于一切趣无所灭故无来色身于诸世间无所出故四非虚实身亦摄二身即下经云非实色身得如实故非虚色身随世现故五不变坏身即下不坏色身法性无坏故六无起尽身即不生色身随众生身随众生业而出现故恒示现色身尽众生界而无尽故上二句皆标之以性释之以相异上一向无生灭也七所有诸相皆一相身下云一相色身无相为相故八离二边身即是通意皆事理无滞故若别配者如下云法性色身性净如空故大悲色身常护众生故上句离有边下句离空边又上句有智不住生死下句有悲不住涅槃等九无依处身即下无处色身恒化众生不断绝故十无穷尽身即无尽色身尽诸众生生死际故十一离诸分别如影现身即下无分别色身但随众生分别起故又即如影色身随愿现生故十二知如梦身即如梦色身随心而现故十三了如像身即下普对现色身以大自在而示现故犹如明镜质对像生十四如净日身即清净色身同于如如无分别故皎日无私故十五普于十方而现化身即下化一切色身随众生心而现前故十六住于三世无变异身即下无动色身生灭永离故十七非身心身即下总显其体云如是身者非色所有色相犹如影故乃至离识菩萨显智空无性故以一切众生言语断故已得成就寂灭身故故今结云犹如虚空所行无碍超诸世眼唯是普贤净目所见略为此配余纵不𥁞可以类[(冰-水+〡)*ㄆ])。

　　如是之人我今云何而得亲近承事供养与其同住观其状貌听其音声思其语言受其教诲。

　　三思欲亲承可知。

　　作是念已有主城神名曰宝眼眷属围绕于虚空中而现其身种种妙物以为严饰手持无量众色宝华以散善财。

　　二作是念已下胜缘引导中三初城神显教修心次身众神密加授法三法堂罗刹教求友之方初中三一以散华。

　　作如是言善男子应守护心城谓不贪一切生死境界应庄严心城谓专意趣求如来十力应净治心城谓毕究断除悭嫉谄诳应清凉心城谓思惟一切诸法实性应增长心城谓成办一切助道之法应严饰心城谓造立诸禅解脱宫殿应照耀心城谓普入一切诸佛道场听受般若波罗蜜法应增益心城谓普摄一切佛方便道应坚固心城谓恒勤修习普贤行愿应防护心城谓常专御捍恶友魔军应廓彻心城谓开引一切佛智光明应善补心城谓听受一切佛所说法。

　　二作如是下正以言教有三十门分三一明十度行有十二门初施后智各有二句中八各一城神既尔令护心城是知无有一事一尘非法门矣心名城者盖其中有正觉法王万德所聚故。

　　应扶助心城谓深信一切佛功德海应广大心城谓大慈普及一切世间应善覆心城谓集众善法以覆其上应宽广心城谓大悲哀愍一切众生应开心城门谓悉舍所有随应给施应密护心城谓防诸恶欲不令得入应严肃心城谓逐诸恶法不令其住应决定心城谓集一切智助道之法恒无退转应安立心城谓正念三世一切如来所有境界应莹彻心城谓明达一切佛正法轮修多罗中所有法门种种缘起应部分心城谓普晓示一切众生皆令得见萨婆若道。

　　二应扶下有十一句即初地净治地法十种胜行文少不次而数全足上一信次慈三坚固四悲五舍六七皆惭愧谓不容恶故八无疲厌九如说修行十知诸经论十一即成就世智故能普晓众生(即初地净治地法十种胜行文少不次者彼次云佛子菩萨如是成就十种净治地法所谓信悲慈舍无有疲猒知诸经论善解世法惭愧坚固力供养诸佛依教修行释曰其供养诸佛依教修行即如说行之一行耳)。

　　应住持心城谓发一切三世如来诸大愿海应富贵心城谓集一切周遍法界大福德聚应令心城明了谓普知众生根欲等法应令心城自在谓普摄一切十方法界应令心城清净谓正念一切诸佛如来应知心城自性谓知一切法皆无有性应知心城如幻谓以一切智了诸法性。

　　三应住持下有七句福智圆满上二是福下五是智前三权智后二实智。

　　佛子菩萨摩诃萨若能如是净修心城则能积集一切善法何以故蠲除一切诸障难故所谓见佛障闻法障供养如来障摄诸众生障净佛国土障善男子菩萨摩诃萨以离如是诸障难故若发希求善知识心不用功力则便得见乃至究竟必当成佛。

　　三佛子下结赞征释及成胜益。

　　尔时有身众神名莲华法德及妙华光明无量诸神前后围绕从道场出住虚空中于善财前以妙音声种种称叹摩耶夫人从其耳珰放无量色相光明网普照无边诸佛世界令善财见十方国土一切诸佛其光明网右绕世间经一匝已然后还来入善财顶乃至遍入身诸毛孔善财即得净光明眼永离一切愚痴闇故得离翳眼能了一切众生性故得离垢眼能观一切法性门故得净慧眼能观一切佛国性故得毗卢遮那眼见佛法身故得普光明眼见佛平等不思议身故得无碍光眼观察一切刹海成坏故得普照眼见十方佛起大方便转正法轮故得普境界眼见无量佛以自在力调伏众生故得普见眼睹一切刹诸佛出兴故。

　　二尔时下身众神密加授法文三初赞友令欣二从其下放光加被皆可知三善财下获益所谓十眼言不思议身者十身无碍故佛平等者佛佛同故故异于前但明法身余可准思。

　　时有守护菩萨法堂罗刹鬼王名曰善眼与其眷属万罗刹俱于虚空中以众妙华散善财上作如是言善男子菩萨成就十法则得亲近诸善知识何等为十所谓其心清净离诸谄诳大悲平等普摄众生知诸众生无有真实趣一切智心不退转以信解力普入一切诸佛道场得净慧眼了诸法性大慈平等普覆众生以智光明廓诸妄境以甘露雨涤生死热以广大眼彻鉴诸法心常随顺诸善知识是为十。

　　三时有下法堂罗刹教求友之方三初教二初教十法增其智何等下征释有十一心一直心二悲心三智四进五信六深七慈八净九益十巧十一常后是为下结。

　　复次佛子菩萨成就十种三昧门则常现见诸善知识何等为十所谓法空清净轮三昧观察十方海三昧于一切境界不舍离不缺减三昧普见一切佛出兴三昧集一切功德藏三昧心恒不舍善知识三昧常见一切善知识生诸佛功德三昧常不离一切善知识三昧常供养一切善知识三昧常于一切善知识所无过失三昧佛子菩萨成就此十三昧门常得亲近诸善知识又得善知识转一切佛法轮三昧得此三昧已悉知诸佛体性平等处处值遇诸善知识。

　　二复次下示三昧息其乱三初标二何等下征释于境不舍离等者凡夫染境二乘舍境权教纵观空有互陈并为缺减若圆修者触目对境穷尽法源不取不舍故央掘经云应诃衍者所谓彼眼根于诸如来常了了分明见具足无减修等又云所谓眼入处于诸如来常明见来入门具足无减修等余可知三佛子下结处处遇友者既定慧双游无境不契并为道品则真友悬通能如是行为护正法堂也(故央掘经等者央掘之缘玄中已引今直释所引之义然第二经后世尊令其受三归依答云我唯一依佛即是法法即僧故意明一学至第三卷佛问云何为一学偈云一切众生命皆由饮食住是则声闻乘斯非摩诃衍所谓摩诃衍离食常坚固云何名为一谓一切众生皆以如来藏毕竟常安住次二谓名色三谓三种受四谓四谛等皆然此即云何名为五所谓彼五根是则声闻乘斯非摩诃衍所谓彼眼根于诸如来常决定分明见具足无减修耳闻鼻嗅舌尝身触一同于眼然有二本一本云了了分明一本云决定分明也次云云何名为六所谓六入处是则声闻乘斯非摩诃衍所谓眼入处于诸如来常明见六入门具足无减修闻嗅尝触皆同眼也意入处云所谓意入处明说如来常不闻违逆心净信来入门义如䟽释遍历七觉八正九定十力皆举大折小说如来藏如来常乐我净为无缺减也故䟽云余可知可知有二一则例央掘二例此中余三昧等)。

　　说是语时善财童子仰视空中而答之言善哉善哉汝为哀愍摄受我故方便教我见善知识愿为我说云何往诣善知识所于何方处城邑聚落求善知识罗刹答言善男子汝应普礼十方求善知识正念思惟一切境界求善知识勇猛自在遍游十方求善知识观身观心如梦如影求善知识。

　　二说是下问三罗刹下答文有四法一以友无不在故二以法为体故三身同友遍故四智与境合故如梦如影又前三离境界相四则离心缘相求善友者幸思此言。

　　尔时善财受行其教。

　　二尔时善财下见敬咨问三初见三初睹依二初受行其教蹑前起后近蹑罗刹之言远通前三胜友以前二神并未有答故即由前三位调练故得睹斯胜报。

　　即时睹见大宝莲华从地涌出金刚为茎妙宝为藏摩尼为叶光明宝王以为其台众宝色香以为其须无数宝网弥覆其上于其台上有一楼观名普纳十方法界藏奇妙严饰金刚为地千柱行列一切皆以摩尼宝成阎浮檀金以为其壁众宝璎珞四面垂下阶陛栏楯周匝庄严其楼观中有如意宝莲华之座种种众宝以为严饰妙宝栏楯宝衣间列宝帐宝网以覆其上众宝缯幡周匝垂下微风徐动光流响发宝华幢中雨众妙华宝铃铎中出美音声宝户牖间垂诸璎珞摩尼身中流出香水宝象口中出莲华网宝师子口吐妙香云梵形宝轮出随乐音金刚宝铃出诸菩萨大愿之音宝月幢中出佛化形净藏宝王现三世佛受生次第日藏摩尼放大光明遍照十方一切佛刹摩尼宝王放一切佛圆满光明毗卢遮那摩尼宝王兴供养云供养一切诸佛如来如意珠王念念示现普贤神变充满法界须弥宝王出天宫殿天诸采女种种妙音歌赞如来不可思议微妙功德。

　　后即时下正明所见于中三初明莲华所证法界自性无染故曰莲华无明既开不离心内如从地涌亦表性净万行之因从法性地而出现故此即十定中普贤之华也二于其台下明台上楼观谓能证权实二智依于所证而重现故智包无外云普纳十方总摄五位自分胜进故云千柱行列其一一事皆有所表恐厌繁文三其楼观下明楼中宝座即智体自空故云楼中有座空具性德故广显庄严(普贤之华者此中虽不举华量十定云无有边际)。

　　尔时善财见如是座复有无量众座围绕摩耶夫人在彼座上于一切众生前现净色身。

　　二尔时善财下见友正报于中二先结前标后前但明主座今双结主伴。

　　所谓超三界色身已出一切诸有趣故随心乐色身于一切世间无所著故普周遍色身等于一切众生数故无等比色身令一切众生灭倒见故无量种色身随众生心种种现故无边相色身普现种种诸形相故普对现色身以大自在而示现故化一切色身随其所应而现前故恒示现色身尽众生界而无尽故无去色身于一切趣无所灭故无来色身于诸世间无所出故不生色身无生起故不灭色身离语言故非实色身得如实故非虚色身随世现故无动色身生灭永离故不坏色身法性不坏故无相色身言语道断故一相色身无相为相故如像色身随心应现故如幻色身幻智所生故如焰色身但想所持故如影色身随愿现生故如梦色身随心而现故法界色身性净如空故大悲色身常护众生故无碍色身念念周遍法界故无边色身普净一切众生故无量色身超出一切语言故无住色身愿度一切世间故无处色身恒化众生不断故无生色身幻愿所成故无胜色身超诸世间故如实色身定心所现故不生色身随众生业而出现故如意珠色身普满一切众生愿故无分别色身但随众生分别起故离分别色身一切众生不能知故无尽色身尽诸众生生死际故清净色身同于如来无分别故如是身者非色所有色相如影像故非受世间苦受究竟灭故非想但随众生想所现故非行依如幻业而成就故离识菩萨愿智空无性故一切众生语言断故已得成就寂灭身故尔时善财童子又见摩耶夫人随诸众生心之所乐现超过一切世间色身所谓或现超过他化自在天女身乃至超过四大天王天女身或现超过龙女身乃至超过人女身。

　　后所谓下别显身云于中亦二先明身相后显身业前中亦二先明万类难思身后明一类超色身前中亦二先显别相后明通体今初有四十身于中或唯约事如普遍色身或唯约理如十二十三不生不灭身以本无生起灭亦不为灭故或理事交彻如第三十二三十五无生不生色身以事显理故于中无生则约自愿所成无别有生不生则随他而现生即不生余可思准后如是身者下明其通体谓离有取蕴故二尔时善财下明一类超胜身约唯女故。

　　现如是等无量色身饶益众生集一切智助道之法行于平等檀波罗蜜大悲普覆一切世间出生如来无量功德修习增长一切智心观察思惟诸法实性获深忍海具众定门住于平等三昧境界得如来定圆满光明消竭众生烦恼巨海心常正定未尝动乱恒转清净不退法轮善能了知一切佛法恒以智慧观法实相见诸如来心无厌足知三世佛出兴次第见佛三昧常现在前了达如来出现于世无量无数诸清净道行于诸佛虚空境界普摄众生各随其心教化成就入佛无量清净法身成就大愿净诸佛刹究竟调伏一切众生心恒遍入诸佛境界出生菩萨自在神力已得法身清净无染而恒示现无量色身摧一切魔力成大善根力出生正法力具足诸佛力得诸菩萨自在之力速疾增长一切智力得佛智光普照一切悉知无量众生心海根性欲解种种差别其身普遍十方刹海悉知诸刹成坏之相以广大眼见十方海以周遍智知三世海身普承事一切佛海心恒纳受一切法海修习一切如来功德出生一切菩萨智慧常乐观察一切菩萨从初发心乃至成就所行之道常勤守护一切众生常乐称扬诸佛功德愿为一切菩萨之母。

　　二现如是等下明身业中二初总标后行于平等下别显亦二先明十度行唯精进在于忍前余皆如次谓初明檀次出生下戒戒能生长故三修习下进四观察下忍五具众下定六恒转下般若七见诸如来下方便八成就大愿下愿九心恒遍入下力十得佛智光下智后修习一切如来下明二严行末为佛母者是其本行故。

　　尔时善财童子见摩耶夫人现如是等阎浮提微尘数诸方便门既见是已如摩耶夫人所现身数善财亦现作尔许身于一切处摩耶之前恭敬礼拜即时证得无量无数诸三昧门分别观察修行证入从三昧起右绕摩耶并其眷属合掌而立。

　　第二尔时善财下设敬自道已深故现身等彼上一并是住体遍应(上二并是住体遍应者然此即缘起相由门中三义一诸缘各异义二互遍相资义三体用无碍义今言住体即诸缘各别言遍应者即互遍相资即住体而遍应是第三体用无碍也然上摩耶万类殊应即异体中多今此善财一类之身遍对摩耶即同体中多若约摩耶善财并不分而遍同异虽殊住体遍应义无别也摩耶亦是同体一即多以随所应异无二体故下自言非一处住非多处住善财亦是同体多即一诸处善财即一身故又二圣互望并含同体异体以一摩耶应多善财故此即摩耶为同体以多善财对摩耶故即善财异体)。

　　白言大圣文殊师利菩萨教我发阿耨多罗三藐三菩提心求善知识亲近供养我于一一善知识所皆往承事无空过者渐来至此愿为我说菩萨云何学菩萨行而得成就。

　　第三白言大圣下咨问所以叙文殊等者若约等觉则因位极故若约会缘从初发心一一善友皆是所会之缘同入此故。

　　答言佛子我已成就菩萨大愿智幻解脱门。

　　第三答言佛子下授已法界分三初名体大有二义一愿大愿为一切诸佛母故二智大智亦二义权智即能起大愿能成幻事二实智即是般若生佛真身幻亦二义一愿智体虚当相名幻故上文云幻智即是菩萨菩萨即是幻智故能无不为二者即智所作生佛之义谓于己身不坏小而广容若于佛身无生起而现起又愿[(冰-水+〡)*ㄆ]普贤智[(冰-水+〡)*ㄆ]文殊皆入大幻同为般若亦名佛母(不坏小而广容即广狭无碍门无生起而生起即事理无碍门又愿[(冰-水+〡)*ㄆ]普贤等者上约别愿今是通愿无愿不[(冰-水+〡)*ㄆ]无智不摄等愿智相融皆是大幻成不共般若故生佛也)。

　　是故常为诸菩萨母佛子如我于此阎浮提中迦毗罗城净饭王家右胁而生悉达太子现不思议自在神变如是乃至尽此世界海所有一切毗卢遮那如来皆入我身示现诞生自在神变又善男子我于净饭王宫菩萨将欲下生之时见菩萨身一一毛孔咸放光明名一切如来受生功德轮一一毛孔皆现不可说不可说佛刹微尘数菩萨受生庄严彼诸光明皆悉普照一切世界照世界已来入我顶乃至一切诸毛孔中又彼光中普现一切菩萨名号受生神变宫殿眷属五欲自娱又见出家往诣道场成等正觉坐师子座菩萨围绕诸王供养为诸大众转正法轮又见如来往昔修行菩萨道时于诸佛所恭敬供养发菩提心净佛国土念念示现无量化身充遍十方一切世界乃至最后入般涅槃如是等事靡不皆见又善男子彼妙光明入我身时我身形量虽不逾本然其实已超诸世间所以者何我身尔时量同虚空悉能容受十方菩萨受生庄严诸宫殿故。

　　二是故下业用二初总二佛子如我下别于中有四初为现在遮那母二初标为刹海遮那母二又善男子下别显生佛之相文中四初毛光为先相复分为五初光入身二又彼光中下光现变三又见出家下现八相四又见如来下现因果五又善男子下令身难思谓身不大而容十方无尽法界。

　　尔时菩萨从兜率天将降神时有十佛刹微尘数诸菩萨皆与菩萨同愿同行同善根同庄严同解脱同智慧诸地诸力法身色身乃至普贤神通行愿悉皆同等如是菩萨前后围绕又有八万诸龙王等一切世主乘其宫殿俱来供养菩萨尔时以神通力与诸菩萨普现一切兜率天宫一一宫中悉现十方一切世界阎浮提内受生影像方便教化无量众生令诸菩萨离诸懈怠无所执着又以神力放大光明普照世间破诸黑闇灭诸苦恼令诸众生皆识宿世所有业行永出恶道又为救护一切众生普现其前作诸神变现如是等诸奇特事与眷属俱来入我身彼诸菩萨于我腹中游行自在或以三千大千世界而为一步或以不可说不可说佛刹微尘数世界而为一步。

　　第二正明自在入胎五初尔时菩萨下眷属翼从二菩萨尔时下菩萨现通三又以神力下光明息苦四又为救护下现变入胎五彼诸菩萨下入已游步。

　　又念念中十方不可说不可说一切世界诸如来所菩萨众会及四天王天三十三天乃至色界诸梵天王欲见菩萨处胎神变恭敬供养听受正法皆入我身虽我腹中悉能容受如是众会而身不广大亦不迫窄其诸菩萨各见自处众会道场清净严饰。

　　三又念念中下腹包众海。

　　善男子如此四天下阎浮提中菩萨受生我为其母三千大千世界百亿四天下阎浮提中悉亦如是然我此身本来无二非一处住非多处住何以故以修菩萨大愿智幻庄严解脱门故。

　　四善男子下举此类于百亿世界称一性故体周遍故不如事故又上句不坏多故下句不坏一故又上句理如事故下句事如理故又一与多相即入故此并释中智幻之义(本来无二称一性故者䟽以蹑上即此多身便云本来无二多皆称性故若约事说亦可本唯一耳下非一处住非多处住总有四释第一唯就体上以辩非一处非多云不如事故者谓理唯一味不如事之多也第二对约不坏性相说上句不坏相下句不坏性亦是不坏一多说此一即是对别约事之一第三对约事理相如说相如即无碍之义耳亦是事理相遍第四对唯约于事互相融说即事事无碍义然具即入二门通缘起相由法性融通及同体异体言并是释中智幻之义者以名中云大愿智幻上广引愿为诸佛之母竟故此结中是释上名中智幻之义也)。

　　善男子如今世尊我为其母往昔所有无量诸佛悉亦如是而为其母善男子我昔曾作莲华池神时有菩萨于莲华藏忽然化生我即捧持瞻侍养育一切世间皆共号我为菩萨母又我昔为菩提场神时有菩萨于我怀中忽然化生世亦号我为菩萨母善男子有无量最后身菩萨于此世界种种方便示现受生我皆为母善男子如此世界贤劫之中过去世时拘留孙佛拘那含牟尼佛迦叶佛及今世尊释迦牟尼佛现受生时我为其母未来世中弥勒菩萨从兜率天将降神时放大光明普照法界示现一切诸菩萨众受生神变乃于人间生大族家调伏众生我于彼时亦为其母如是次第有师子佛法幢佛善眼佛净华佛华德佛提含佛弗沙佛善意佛金刚佛离垢佛月光佛持炬佛名称佛金刚楯佛清净义佛绀身佛到彼岸佛宝焰山佛持明佛莲华德佛名称佛无量功德佛最胜灯佛庄严身佛善威仪佛慈德佛无住佛大威光佛无边音佛胜冤敌佛离疑惑佛清净佛大光佛净心佛云德佛庄严顶髻佛𣗳王佛宝珰佛海慧佛妙宝佛华冠佛满愿佛大自在佛妙德王佛最尊胜佛栴檀云佛绀眼佛胜慧佛观察慧佛炽盛王佛坚固慧佛自在名佛师子王佛自在佛最胜顶佛金刚智山佛妙德藏佛宝网严身佛善慧佛自在天佛大天王佛无依德佛善施佛焰慧佛水天佛得上味佛出生无上功德佛仙人侍卫佛随世语言佛功德自在幢佛光幢佛观身佛妙身佛香焰佛金刚宝严佛喜眼佛离欲佛高大身佛财天佛无上天佛顺寂灭佛智觉佛灭贪佛大焰王佛寂诸有佛毗舍佉天佛金刚山佛智焰德佛安隐佛师子出现佛圆满清净佛清净贤佛第一义佛百光明佛最增上佛深自在佛大地王佛庄严王佛解脱佛妙音佛殊胜佛自在佛无上医王佛功德月佛无碍光佛功德聚佛月现佛日天佛出诸有佛勇猛名称佛光明门佛娑罗王佛最胜佛药王佛宝胜佛金刚慧佛无能胜佛无能映蔽佛众会王佛大名称佛敏持佛无量光佛大愿光佛法自在不虚佛不退地佛净天佛善天佛坚固苦行佛一切善友佛解脱音佛游戏王佛灭邪曲佛瞻卜净光佛具众德佛最胜月佛执明炬佛殊妙身佛不可说佛最清净佛友安众生佛无量光佛无畏音佛水天德佛不动慧光佛华胜佛月焰佛不退慧佛离爱佛无著慧佛集功德蕴佛灭恶趣佛普散华佛师子吼佛第一义佛无碍见佛破他军佛不著相佛离分别海佛端严海佛须弥山佛无著智佛无边座佛清净住佛随师行佛最上施佛常月佛饶益王佛不动聚佛普摄受佛饶益慧佛持寿佛无灭佛具足名称佛大威力佛种种色相佛无相慧佛不动天佛妙德难思佛满月佛解脱月佛无上王佛希有身佛梵供养佛不瞬佛顺先古佛最上业佛顺法智佛无胜天佛不思议功德光佛随法行佛无量贤佛普随顺自在佛最尊天佛如是乃至楼至如来在贤劫中于此三千大千世界当成佛者悉为其母如于此三千大千世界如是于此世界海十方无量诸世界一切劫中诸有修行普贤行愿为化一切诸众生者我自见身悉为其母。

　　二善男子下为过去诸佛母三善男子下为贤劫千佛母义通三世四如于此下结通横竖无穷。

　　尔时善财童子白摩耶夫人言大圣得此解脱经今几时答言善男子乃往古世过不可思议非最后身菩萨神通道眼所知劫数尔时有劫名净光世界名须弥德虽有诸山五趣杂居然其国土众宝所成清净庄严无诸秽恶有千亿四天下有一四天下名师子幢于中有八十亿王城有一王城名自在幢有转轮王名大威德彼王城北有一道场名满月光明其道场神名曰慈德时有菩萨名离垢幢坐于道场将成正觉有一恶魔名金色光与其眷属无量众俱至菩萨所彼大威德转轮圣王已得菩萨神通自在化作兵众其数倍多围绕道场诸魔惶怖悉自奔散故彼菩萨得成阿耨多罗三藐三菩提时道场神见是事已欢喜无量便于彼王而生子想顶礼佛足作是愿言此转轮王在在生处乃至成佛愿我常得与其为母作是愿已于此道场复曾供养十那由他佛善男子于汝意云何彼道场神岂异人乎我身是也转轮王者今世尊毗卢遮那是我从于彼发愿已来此佛世尊于十方刹一切诸趣处处受生种诸善根修菩萨行教化成就一切众生乃至示现住最后身念念普于一切世界示现菩萨受生神变常为我子我常为母善男子过去现在十方世界无量诸佛将成佛时皆于䐡中放大光明来照我身及我所住宫殿屋宅彼最后生我悉为母。

　　三尔时善财下辨法眼根源二初问二答言下答文中六初轮王久远非后身菩萨所知者显唯佛知非但久远亦显时无时相佛智契故二彼王城下有佛魔来三彼大威德下圣帝助降表智王助体本觉现故此时已得菩萨神通明今始成非实始也四时道场下场神兴愿智假慈兴故神于王生如一子想五善男子下结会古今六我从于彼下为母普周前来为生时之母即是愿母此明为佛成道时母即是智母䐡中放光者生长同气之所表佛佛皆从无二理生故。

　　善男子我唯知此菩萨大愿智幻解脱门如诸菩萨摩诃萨具大悲藏教化众生常无厌足以自在力一一毛孔示现无量诸佛神变我今云何能知能说彼功德行善男子于此世界三十三天有王名正念其王有女名天主光汝诣彼问菩萨云何学菩萨行修菩萨道时善财童子敬受其教头面作礼绕无数匝恋慕瞻仰却行而退。

　　后三假可知。

　　遂往天宫见彼天女礼足围绕合掌前住白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说。

　　第二遂往天宫下十友别明会缘然位德已极托迹凡流深悲接生不标神异但以法利八又显求者道深或但示法门之名则悬领旨趣第一天主光即幻智念力善友言天主光者谓悲智胜用光净自在破闇义故父名正念者此由定发故故法门名无碍清净念初一句即依教趣求第二见彼下见敬咨问(天主光女父名正念者即第三会问梵行之王也又云往三十三天者是摩耶舍化所生天也则知摩耶非独在天故𣈆经云在迦毗罗城)。

　　天女答言善男子我得菩萨解脱名无碍念清净庄严善男子我于此解脱力忆念过去有最胜劫名青莲华我于彼劫中供养恒河沙数诸佛如来彼诸如来从初出家我皆瞻奉守护供养造僧伽蓝营办什物又彼诸佛从为菩萨住母胎时诞生之时行七步时大师子吼时住童子位在宫中时向菩提𣗳成正觉时转正法轮现佛神变教化调伏众生之时如是一切诸所作事从初发心乃至法尽我皆明忆无有遗余常现在前念持不忘又忆过去劫名善地我于彼供养十恒河沙数诸佛如来又过去劫名为妙德我于彼供养一佛世界微尘数诸佛如来又劫名无所得我于彼供养八十四亿百千那由他诸佛如来又劫名善光我于彼供养阎浮提微尘数诸佛如来又劫名无量光我于彼供养二十恒河沙数诸佛如来又劫名最胜德我于彼供养一恒河沙数诸佛如来又劫名善悲我于彼供养八十恒河沙数诸佛如来又劫名胜游我于彼供养六十恒河沙数诸佛如来又劫名妙月我于彼供养七十恒河沙数诸佛如来善男子如是忆念恒河沙劫我常不舍诸佛如来应正等觉从彼一切诸如来所闻此无碍念清净庄严菩萨解脱受持修行恒不忘失如是先劫所有如来从初菩萨乃至法尽一切所作我以净严解脱之力皆随忆念明了现前持而顺行曾无懈废。

　　第三天女答下示己法门于中二先标名谓以一念无碍智普观三世无不明现而无去来今为无碍念不杂异念为清净念念佛功德有益悲智故曰庄严后善男子下明业用于中三一念最初一劫二又忆下中间诸劫三善男子如是忆下总结多劫非唯忆念亦于彼多劫多佛闻持此门。

　　善男子我唯知此无碍念清净解脱如诸菩萨摩诃萨出生死夜朗然明彻永离痴冥未尝惛寐心无诸盖身行轻安于诸法性清净觉了成就十力开悟群生而我云何能知能说彼功德行善男子迦毗罗城有童子师名曰遍友汝诣彼问菩萨云何学菩萨行修菩萨道时善财童子以闻法故欢喜踊跃不思议善根自然增广顶礼其足绕无数匝辞退而去。

　　后三段并可知下诸善友六假之文多有不具皆可思准。

　　从天宫下渐向彼城至遍友所礼足围绕合掌恭敬于一面立白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说遍友答言善男子此有童子名善知众艺学菩萨字智汝可问之当为汝说。

　　第二童子师遍友幻智师范善知识谓为童蒙师遍与众生为善友故居迦毗罗黄色城者中道轨物故不得法者略有四义一与众艺法门同故二法有所付显流通故三表一切法门体无二故四表无所得方为得故(等二遍友可知)。

　　大方广佛华严经䟽钞会本第七十六之一

　　音释

　　防

　　(符方切堤防也)。

　　御捍

　　(御鱼巨切拒也捍侯旰切抵也)。

　　珰

　　(音当耳珠也)。

　　涤

　　(音狄洗也)。

　　阶陛

　　(阶音皆砌也陛部礼切升堂之阶也)。

　　铎

　　(达各切)。

　　佉

　　(丘迦切)。

　　蹑

　　(尼辄切蹈也)。

　　摩诃衍

　　(梵语也此云大乘衍以浅切)。

　　大方广佛华严经疏钞会本第七十六之二　牧二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财即至其所头顶礼敬于一面立白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说。

　　第三善知众艺幻智字母善知识中初二可知。

　　时彼童子告善财言善男子我得菩萨解脱名善知众艺。

　　第三时彼童子下授已法门中二初标名体谓以无碍智穷世间之伎艺故。

　　我恒唱持此之字母。

　　二我恒下显其业用字母为众艺之胜书说之本故偏明之有标列结列有四十二门(二我恒下显其业用者文有三一标章正意言字母为众艺之胜者出偏示所以也标知众艺而偏释故故智论云诸陀罗尼皆从分别语生四十二字是一切字根本因字有语因语有名因名有义菩萨若闻其字乃至能了其义是字初阿后茶中有四十得是字陀罗尼多所成益乃至广说又如本行集云尔时菩萨为诸童子一一分别字之本末乃至训化三万二千童子劝𤼵无上真正道意是知字为众艺之本故十地中以喻十地为诸法本)皆言般若波罗蜜门者从字入于无相智故字义为门故毗卢遮那经中皆言不可得智无所得即般若故又文殊五字经云受持此陀罗尼即入一切法平等速得成就摩诃般若才诵一遍如持一切八万四千修多罗藏然初五字若准阿目佉三藏即全是文殊真言若准今本而第二一字不同今依彼经释之(皆言般若下三释文先释总标于中三一暗引毗卢遮那经彼有偈云甚深相无相劣慧所不堪为化是等故兼存有无说释曰因字是有无相智是无故念诵瑜伽之者先观字相后入字义也阿字相观云八叶白莲一时开炳现阿字素光色斯即字相也而智表菩提心悟本不生圆满具足犹如月轮即是字义相有义无故云兼也是以今经唱阿字时即是相也入般若波罗蜜门即是无相智也智论云此字是实相门则显三种般若不相舍离字即名字般若入般若波罗蜜门即观照般若悟不生等即实相般若也故毗卢下第二明引遮那又上义证今即文证不可得言即般若相故般若中广说无得为般若故又文殊下第二引五字证为般若门然初五字下第二释别列中合为四十二假今䟽有三初别释五字约五字陀罗尼经而引不空会通字音然古诸德于此经中不多解释静法有章名为漩澓六门分别一释名二体性三建立四释相五利益六问答而其释相亦广引诸经而不全具又诸经字音参杂以梵音轻重三藏解释不看下义但取字同故多乖舛如涅槃以阿字为恶中以啰字为多此等不以义定故多讹谬今亦别有一章总引十经一论一兴善译华严四十二字门二大般若第四百九十三引大品般若第八四放光般若第六五光赞般若第十六普耀经第三七兴善三藏别译文殊问般若字母八别译金刚顶瑜伽字母九涅槃第八十即今经言一论者即智度论其五字经唯释初之五字一一具引对会异同今䟽但用大般若及兴善别译四十二字以二本多同初之五字用五字经余文全要钞更引证余在别章然上十经前五释四十二字母次四即释五十二字母次第不同义则多同五字经中唯释五字大品放光光赞但大般若广略之异字义相同智论释大品义亦同也故䟽但用二经具释三十七字故)。

　　唱阿字时入般若波罗蜜门名以菩萨威力入无差别境界。

　　一阿者是无生义以无生之理统该万法故经云无差别境而菩萨得此无生则能达诸法空断一切障故云威力(今案定用五字䟽文分二先别释五字后[(冰-水+〡)*ㄆ]摄圆融今初五字钞却广引五字分为五假文皆有三一牒本经字母二以彼经义释之三会今经之意今初阿者即第一牒经字母即今经云唱阿字时今但略取所牒之字下四十一字释义皆然二是无生义即五字经释义三以无生之理下会释今经意云诸法皆悉无生故无差别故上经云一切法无生一切法无灭若能如是解斯人见如来而大般若金刚顶全同上释大品云阿字门一切法初不生故智论释云若菩萨一切语法中闻阿字时即时随义所谓一切法从初来不生相阿提秦言初阿耨波陁秦言不生故释曰论文二节一随经释义二阿提秦言初下会释方言下四十一字皆然见此论文则知四十二字皆是所依之相从此入于无得般若故名为般若之门放光云阿者谓诸法来入不见有起光赞云阿者因缘之门一切法已过去者亦无所起释曰上二经起即生义因缘之门从缘生也文殊问经云阿者是无常声普曜云然此言云无者是宣无常苦空无我之音上二经似同小乘之无若取无彼常等即与无生义同此初阿字上声短呼故译涅槃恶字当初虽呼小异义亦同也故云恶者不破坏故不破坏者名曰三宝喻如金刚亦同无生义)。

　　唱多字时入般若波罗蜜门名无边差别门。

　　二多者彼经第二当啰字是清净无染离尘垢义今云多者毗卢遮那经释多云如如解脱金刚顶云如如不可得故谓如即无边差别故如不可得此顺多字义应是译人之误啰多二字字形相近声相滥故若顺无尘垢释以无边之门方净尘垢(二多者此广牒经也彼经第二下䟽释有五一依五字释二今云多下案今多释三如即无边差别者会经也四应是译人下会释偏正言字形相近者今示二梵之形◇多字欠啰字此二小近声相滥者同叠韵故五若顺无尘下正以啰字会释经文以诸经字义第二多同故大品云啰字悟一切法离尘垢故放光云二啰者垢貌于诸法无有尘光赞云是啰之门法离尘垢金刚顶云啰者一切法离故涅槃云啰者能坏贪嗔痴说真实法亦坏尘垢义智论云若闻啰字即随义知一切法离垢相以啰闇秦言垢故以上诸经皆第二啰字同离垢义故无惑矣)。

　　唱波字时入般若波罗蜜门名普照法界。

　　三波者五字经云亦无第一义谛诸法平等谓真俗双亡是真法界诸法皆等即是普照(三波者别译及余经论多是跛字今依五字跛字释义大般若言跛者一切法胜义教大品云跛者第一义故放光云跛者诸法泥洹最第一义文殊问经云出胜义声释曰上诸经皆独明第一义但是所遣唯金刚顶云跛者第一义不可得则具般若相矣故䟽云谓真俗双亡下会经前二字以第一义遣俗今亦无第一义则复遣真为双亡真俗是真法界上即所照从诸法皆等下含普照义智论云若闻跛字即知一切法入第一义以波啰末陁秦言第一义故释曰此亦但入第一义耳)。

　　唱者字时入般若波罗蜜门名普轮断差别。

　　四者者诸法无有诸行谓诸行既空故遍摧差别(四者兴善译为左字义则全同五字经也文中先释义后诸行既空下会经大般若云入者字门悟一切法远离生死若生若死皆无所得释曰诸行即生死体也然诸经多明生死之行大品涅槃义当遮字俱明出世之行大品云遮字修不可得涅槃云遮者即是修义调伏一切诸众生故然出世行亦不可得方为般若之门耳智论云若闻遮字即时知一切法诸行皆悉非行以遮利夜秦言行故)。

　　唱那字时入般若波罗蜜门名得无依无上。

　　五那者诸法无有性相言说文字皆不可得谓性相双亡故无所依能所诠亡是谓无上(五那者别译为曩字义全同文中先依五字释义后谓性相双亡下会释经文诸经多是那字大般若云闻那字门入一切法远离名相若名若相皆以无所得而为方便故大品云那字门诸法离名性相不同不失故放光云那者谓于诸法字本性亦不得亦不失光赞云是那之门一切诸法离诸名字计其本净而不可得普曜云其言不者出不随众生离名色之音故文殊问经云曩字是遍知名色之声金刚顶亦云名色亦不可得上三经皆云名色名即名字总取二字为生死自性涅槃云那者三宝安住无有倾动喻如门阃释曰真实三宝永离名相智论云若闻那字即知一切法不得不失不来不去以那素秦言不故)。

　　又云以那字无性相故者字无有诸行者字无有诸行故跛字无第一义跛字无第一义故啰字无尘垢义以啰字无尘垢义故阿字法本不生(又云以那字下第二[(冰-水+〡)*ㄆ]摄圆融于中有四一从后倒[(冰-水+〡)*ㄆ]谓由第五双无性相何有第四诸行诸行即相故有相则有第三第一义谛既无有行何有第一义谛由第一义空故有第二本来清净既无第三何有第二由第二本净故方说不生既无第二何有不生)阿字法本不生故那字无有性相(阿字法本不生故那字无有性相者旋转互收以初阿字生第五那字则周匝如环谓不生之中何有性相故令五字互相生起旋转无碍)汝知是要当观是心本来清净无染无著离我我所分别之相(汝知是要下结成观行悟本清净成三空观云离我我所所即法故上三假皆五字经文)遮那经中字义与此无殊下多依彼经及阿目佉所译而梵音轻重有殊释义无别(遮那经下会释二文亦是结前生后结前五字生后余三十七字多依彼经即毗卢遮那经及阿目佉所译即别译华严四十二字门此别译义既与大般若同则是依大般若而有二三字音小异故不言依耳然阿目佉别译皆先牒经般若之名而别名为先后方释义次下当见)。

　　唱逻字时入般若波罗蜜门名离依止无垢。

　　六逻字悟一切法离世间故爱支因缘永不现故离世故无依爱不现故无垢(六逻字彼为攞字云称攞字时入无垢般若波罗蜜悟一切法出世间故爱支因缘永不现故释曰今䟽但引释义更不引经彼与今经全同但此别名在下彼别名在上耳然准五字及彼译四十二字初十二字唯第五有不可得言余十一字即以不生清净亦无无有等为般若相余三十字皆有不可得言不可得言即般若相其不生等亦般若相故有不生更不要于不可得言若诸字中无不可得及不生等则但是所依之法如前遮字无有诸行若无无有但言于遮遮即行故但是所依如色即是空是般若相若但云色但是所空耳诸字例然亦如下第十五迦字云作者不可得若无可得但是作者耳迦即作者故余皆再之此下诸字文亦多三初牒字母次引彼释后会经文牒字之文下钞不科后二皆科而经若易兼无会经但引义耳今此具二先引彼释后离世间下会释今经可知然大品放光等多为逻字耳智论云闻逻字即知一切法离轻重相以逻此云轻故意明有惑为重断即为轻今不可得亦无轻矣即无无明亦尽也)。

　　唱拖字时入般若波罗蜜门名不退转方便。

　　七拖字悟一切法调伏寂静真如平等无分别故方为不退转方便(七拖字别译为娜字大品为陁字放光为拖义皆同也文中先释义后方为不退转下会经也智论云若闻拖字知一切法善相以陁摩秦言善故释曰调伏寂静真如平等善之极也)。

　　唱婆字时入般若波罗蜜门名金刚场。

　　八婆字悟一切法离缚解故方入金刚场(八婆上声字别译及般若皆为么字与蒲我反大同文中先释义后方入金刚场者会经如佛入金刚三昧断如金刚惑在金刚场则无缚解为真断也智论云若闻婆字即知一切法无缚脱以婆他此言转故)。

　　唱茶字时入般若波罗蜜门名曰普轮。

　　九茶字悟一切法离热矫秽得清凉故是普摧义(九茶字别译为拏字二俱上声大品放光亦为茶字文中先释义后是普摧义即会经也智论云若闻茶字即知诸法不热天竺茶阇陁秦言不热故释曰若茶是不热则前离热已是所遣得清凉故方为般若之相)。

　　唱沙字时入般若波罗蜜门名为海藏。

　　十沙字悟一切法无𦊱碍故如海含像(沙十（史我切）字别译为洒字大品放光等皆为沙字文中先释义后如海含像者会经像之与水不相碍故智论云若闻沙字即知人身六种之相以沙此言六故释曰以大品云沙字门诸法六自在王性清净故即内六处为六自在王心海湛然不碍见闻觉知犹如湛海不碍像故)。

　　唱缚字时入般若波罗蜜门名普生安住。

　　十一嚩字悟一切法言语道断故能遍安住(十一嚩（房可切）字此下䟽文恐繁不举次第今钞牒䟽欲令不乱皆如次第若有会经即科出之其释义或略不指文中能遍安住即是会经此乃仍上释义便会经文智论云若闻嚩字知一切法离言语相以嚩嘙他秦云语言故)。

　　唱哆字时入般若波罗蜜门名圆满光。

　　哆字悟一切法真不动故不动则圆满发光(十二哆字从不动则圆满𤼵光会经也如蜜室灯定如上水影圆契于如如知无动矣智论云若闻哆字即知诸法在如中不动以哆他秦言如故)。

　　唱也字时入般若波罗蜜门名差别积聚。

　　也字悟如实不生故则诸乘差别积聚皆不可得(十三也字悟如实不生是释义则诸乘下会经智论云若闻夜字即知诸法入在实相等不生不灭以夜他跋秦言实故释曰得此论释知异第一阿字彼云初不生今云如实不生则不生所依法体异也)。

　　唱瑟吒字时入般若波罗蜜门名普光明息烦恼。

　　瑟吒字悟一切法制伏任持相不可得故普光明即能制伏任持烦恼即所制伏息即伏义(十四瑟吒字后普光明下会经智论单云吒字论云若闻吒字即知一切法无障碍相以吒婆秦言障碍故释曰障碍即制伏任持)。

　　唱迦字时入般若波罗蜜门名无差别云。

　　迦字悟作者不可得则作业如云皆无差别(十五迦字悟作者不可得此字上略一切法下犹有不可得此后诸字皆上有悟一切法下有不可得䟽文从简故并略之下方总说耳从则作业如云下会经智论云若闻迦字即知诸法中无有作者以迦谓迦罗迦此云作者故释曰既无作者何有作业业既如云不可承揽无我无造故无差别)。

　　唱娑字时入般若波罗蜜门名降霔大雨。

　　娑上字即时平等性(十六娑字但有释义具云悟一切法时平等性不可得故智论云若闻娑字知一切法一切种不可得以萨婆秦言一切故释曰论云一切种智故普曜云其言智者出智慧不坏音金刚顶云一切法谛不可得涅槃云娑者为诸众生演说正法意明种智应时而说亦可得故今经名降注大雨也)。

　　唱么字时入般若波罗蜜门名大流湍激众峰齐峙。

　　么字即我所执性我慢高举若峰齐峙我慢则生死长流湍驰奔激(十七么字者别译为莽么字却为第八大品云么即悟一切法我所执性不可得我慢高举下会经智论云若闻么字知一切法离我我所义以么迦秦言我所故)。

　　唱伽字时入般若波罗蜜门名普安立。

　　伽字即一切法行取性(十八伽字别译为誐字义亦金同易故不会经若欲会者以行取故而能安立智论云若闻伽字即知一切法底不可得以伽陁秦言底故释曰行取即生死底甚深故)。

　　唱他字时入般若波罗蜜门名真如平等藏。

　　他字即是处所性(十九他字䟽但释义易不会经会者真如平等是所依处出三一切终归此故智论云若闻他字即知四句如去不可得以多他阿伽度秦言如去故如去即是处所如来时去故)。

　　唱社字时入般若波罗蜜门名入世间海清净。

　　社字即能所生起(二十社字别译为惹字但举其义若会经者有能有所是世间海故贤首品能缘所缘力一切法出生遮灭不暂停念念悉如是今不可得成般若矣智论云若闻阇字即知诸法生死不可得以阇提阇罗秦言生死故)。

　　唱锁字时入般若波罗蜜门名念一切佛庄严。

　　锁字即安隐性(二十一锁字别译是娑嚩字若会经者念佛庄严最安隐故智论云若闻湿波字即知一切法不可得如湿波字不可得论云湿波字无别义而光赞中云无所起无所起即安隐义)。

　　唱柂字时入般若波罗蜜门名观察简择一切法聚。

　　柂字即能持界性(二十二柂字别译为䭾字义必然者以第七亦有柂字注之为上故然经云拣择法聚即能持界性法聚差别即是界义各各持自性也智论云若闻䭾字知一切法性不可得以䭾摩此云法故)。

　　唱奢字时入般若波罗蜜门名随顺一切佛教轮光明。

　　奢字即寂静性(二十三奢字别译为舍大般若亦云舍涅槃云奢若会经者寂静则顺佛教智论云若闻赊字即知诸佛寂灭相以赊多（都哦）此云寂灭故)。

　　唱佉字时入般若波罗蜜门名修因地智慧藏。

　　佉字即如虚空性(二十四佉字若会经者智慧等空故能含藏智论云若闻呿字知一切法等于虚空不可得义以呿伽秦言虚空故)。

　　唱叉字时入般若波罗蜜门名息诸业海藏。

　　叉字即𥁞性(二十五叉别译为漩澓字若会经者业海深广无不包含非是无为终竟须尽智论云若闻叉字则知一切法尽不可得以叉耶秦言尽)。

　　唱娑多字时入般若波罗蜜门名蠲诸惑障开净光明。

　　娑多字即任持处非处令不动性惑障为非处开净光明为其处(二十六娑多先释义后惑障为非处下会经智论云若闻娑哆字即知诸法边不可得以阿利迦哆度求那秦言是事边不可得释曰以大品云多字门诸法有不可得故论为此释以有即有边必对无故有是妄惑故为非处以为有边无是真空故名为处故为无边惑智双绝即不可得)。

　　唱坏字时入般若波罗蜜门名作世间智慧门。

　　坏字即能所知性(二十七坏（轻呼）字别译为坏字若会经者能所知性即智慧门能知为智慧智慧即门所知为智慧智慧之门智论云若闻惹字即知一切法中无智相以惹那秦言智故释曰但有能知必有所耳)。

　　唱曷攞多字时入般若波罗蜜门名生死境界智慧轮。

　　曷攞多字即执着义性执着为生死境义即智慧轮(二十八曷攞哆别译为撮他上后执着为下会经言境义者总有四义一文义是所诠义二境义是所缘境三道理义谓苦无常等四性义即第一义空今是第二生死是果执着是因并是智慧所观境义智论云若闻曷攞哆字即知一切法义不可得以阿利他秦言义故)。

　　唱婆字时入般若波罗蜜门名一切智宫殿圆满庄严。

　　婆字即可破坏性圆满之言不空译为道场然此婆字宜蒲饿反诸本多云蒲我则与第八不殊(二十九婆字圆满之言下会经兴善译为道场者故彼云称婆字时入一切宫殿道场庄严般若波罗蜜门以梵云曼茶罗通圆满道场二义故智论云若闻婆字了知一切法不可得破坏相以婆伽秦言破故释曰经中宫殿庄严以从缘故亦可破坏以不可得即非庄严方为圆满成般若矣从然此婆下会其文谓顺于诸经多是去声故)。

　　唱车字时入般若波罗蜜门名修行方便藏各别圆满。

　　车字即欲乐覆性(三十车字别译为縒若会经文既方便随喜乐故各别圆满智论云若闻车字即知一切法无所去以伽车秦言去故大品亦云闻车字时入诸法欲不可得而论云去者以放光云车者无可弃去即是乐欲所去耳)。

　　唱娑么字时入般若波罗蜜门名随十方现见诸佛。

　　娑么字即可忆念性(三十一娑（入声）么会经可知智论云若闻湿淼字即知诸法坚牢如金刚石义以阿湿淼秦言石故释曰意明专念坚牢我心匪石不可转也亦不可得)。

　　唱诃婆字时入般若波罗蜜门名观察一切无缘众生方便摄受令出生无碍力。

　　诃婆字即可呼召性无缘召令有缘故(三十二诃婆字别译为诃嚩文中释义无缘召令有缘即会经也智论云若闻火字即知一切法无音声以火夜秦言唤来故)。

　　唱縒字时入般若波罗蜜门名修行趣入一切功德海。

　　縒字即勇健性(三十三縒字别译为哆婆字若会经者勇健方能修入功德智论云若闻縒字即知一切法无悭无施以末縒罗秦言悭故释曰无悭最勇健施为行首勇而能行故偏说耳)。

　　唱伽字时入般若波罗蜜门名持一切法云坚固海藏。

　　伽字即厚平等性(二十四伽字若会经者如地之厚平等能持亦能含藏如海平等能持能包云雨说法智论云若闻伽字即知诸法不厚不薄以伽那秦言厚故释曰厚薄之事事则已入般若矣)。

　　唱吒字时入般若波罗蜜门名随愿普见十方诸佛。

　　吒字即积集性(三十五吒字别译为姹（上声）字若会经者积集念佛故能普见智论云若闻咃字即知一切法无住处南天竺咃那此言处故释曰积即念念即处也)。

　　唱拏字时入般若波罗蜜门名观察字轮有无尽诸亿字。

　　孥字即离诸諠诤无往无来行住坐卧谓以常观字轮故(三十六孥字别译为儜字先释义后谓以常观下会经智论云若闻孥字即知一切法及众生不去不来不生不灭不卧不立众生空法空以南天竺云拏秦言不故释曰去等即是喧诤无即是不上二俱不可得方为般若)。

　　唱娑颇字时入般若波罗蜜门名化众生究竟处。

　　娑颇字即遍满果报(三十七娑颇字别译但云颇字若会经者化生究竟方为遍满果报智论云若闻颇字即知一切法因果皆空以颇罗秦言空故释曰因果俱空方为圆满亦不可得)。

　　唱娑迦字时入般若波罗蜜门名广大藏无碍辩光明轮遍照。

　　娑迦字即积聚蕴性(三十八娑迦字别译为塞迦若会经者蕴积为广大藏无碍光轮所积蕴也智论云若闻歌字即知一切法五众不可得以歌大秦言众故释曰五众即五蕴也略举一蕴耳)。

　　唱也娑字时入般若波罗蜜门名宣说一切佛法境界。

　　也娑字即衰老性相(三十九也娑字若会经者衰老性即佛法境界兼余老死者菩萨勇猛观境也智论云若闻磋字即知磋字空诸法亦尔释曰以是通相更无别释然衰老性即是别义)。

　　唱室者字时入般若波罗蜜门名于一切众生界法雷遍吼。

　　室者字即聚集足迹谓聚集即一切众生法雷即是足迹(四十室者字别译云室左文中先释义谓积集即下会经诸处即是足迹者佛所行迹故智论云若闻遮字即知一切法不动相义以遮逻秦言动故释曰以大品云遮字门诸法行不可得行即动义足即能行即因行有迹迹为所行若依此义法雷遍吼即行法也)。

　　唱侘字时入般若波罗蜜门名以无我法开晓众生。

　　侘字即相驱迫性谓无我晓之即为驱迫(四十一咤别译为吒文中先释义后谓无我下会经智论云若闻吒字即知一切法此彼岸不可得以吒罗秦言岸故释曰即无我驱迫令至彼岸亦不可得若约表位此当等觉故法身欲满始本欲齐故亡二岸)。

　　唱陀字时入般若波罗蜜门名一切法轮差别藏。

　　陀字即究竟处所谓此究竟处含藏一切法轮然新译乃是茶字去声引之(四十二陁（引声）文中先释义后谓此究竟下会经从然新译下会经字音即兴善别译也智论云若闻茶字即知一切法必不可得以彼茶秦言必故释曰唯至究竟为必不可得故般若中以无所得则得菩提又约表位此四十二当妙觉故大品云茶字门入知诸法边竟处光赞云是陀之门一切法究竟边际尽其处所无生无死无有作者皆菩提意也若约初𤼵心时便成正觉则初阿最后茶)。

　　上来从娑字来皆上有悟一切法下有不可得言今并略之若具皆如瑟吒字耳其中难者已释余以经䟽相对文并可知更有对会及修观仪所得功德并别章具也(上来从娑字下第二总相结束于中分三一会释上文以䟽恐繁故文略之若欲说时应须一一具其上下一切等言如云陁字悟一切法究竟处所不可得故而上引智论多具上下二其中难者下二会上之义更有对会下三指广在余于中有三一对会同异前已会竟二修观仪式三所得功德后之二门皆兴善别译今当叙之先明所得功德者彼文结云又善男子如是字门是能悟入法界边际除如是字表诸法门更不可得何以故如是字义不可宣说不可显示不可执取不可了持不可观察离诸相故善男子譬如虚空是一切佛所归趣处此诸字门亦复如是诸法空义皆入此门方得显了若菩萨摩诃萨于如是入诸字门得善巧智于诸言音所诠所表皆无挂碍于一切法平等空性尽能证持于众言音咸得善巧若菩萨摩诃萨能𦗟如是入诸字门即显字印闻已受持读诵通利为他解说不贪名利由此因缘得二十种功德何等二十谓得强忆念得胜惭愧得坚固力得法旨趣得增上觉得殊胜慧得无碍辩得总持门得无疑惑得违顺不生恚爱得无高下平等而住得于有情言音善巧得蕴善巧处善巧界善巧缘起善巧因善巧缘善巧得法善巧得根胜劣智善巧得他心智善巧得观星历善巧得天耳智善巧得宿住随念智善巧神境智善巧生死智善巧漏尽智善巧得说处非处智善巧得往来威仪施说善巧是为得二十种殊胜功德大般若放光光赞大同于此第三修观仪式者彼文标名大方广佛华严经入法界品顿证毗卢遮那法身字轮瑜伽仪轨释云夫欲顿入一乘修习毗卢遮那如来法身观者先应𤼵起普贤菩萨微妙行愿复应以三密加持身心则能悟入文殊师利大智慧海然修行者晨初于空闲处摄念安心闭目端身结跏趺坐运心普缘无边刹海谛观三世一切如来遍于一一佛菩萨前殷勤恭敬礼拜旋绕又以种种供具云海奉献如是一切圣众广大供养已复应观自心心本不生自性成就光明遍照犹如虚空复应深起悲念哀愍众生不悟自心轮回诸趣我当普化拔济令其开悟尽无有余复应观察自心诸众生心及诸佛心本无有异平等一相成大菩提心莹彻清净廓然周遍圆明皎洁成大月轮量等虚空无有边际复于月轮内右旋布列四十二梵字悉皆金色放大光明照彻十方分明显现一一光中具无量刹海一一刹海有无量诸佛一一诸佛有无量圣众前后围绕坐菩提场成等正觉智入三世身遍十方转大法轮度脱群品悉令现证无住涅槃复应悟入般若波罗蜜四十二字门了一切法皆无所得能观法界悉皆平等无异无别修瑜伽者若能与是旋陀罗尼观行相应即能现证毗卢遮那如来智身于诸法中得无障碍)。

　　善男子我唱如是字母时此四十二般若波罗蜜门为首入无量无数般若波罗蜜门。

　　结云四十二门者谓表四十二位故故智论中诸位圆融明初阿具后诸字。

　　善男子我唯知此善知众艺菩萨解脱如诸菩萨摩诃萨能于一切世出世间善巧之法以智通达到于彼岸殊方异艺咸综无遗文字算数蕴其深解医方咒术善疗众病有诸众生鬼魅所持冤憎咒诅恶星变怪死尸奔逐癫痫羸瘦种种诸疾咸能救之使得痊愈又善别知金玉珠贝珊瑚琉璃摩尼砗磲鸡萨罗等一切宝藏出生之处品类不同价直多少村营乡邑大小都城宫殿苑园岩泉薮泽凡是一切人众所居菩萨咸能随方摄护又善观察天文地理人相吉㐫鸟兽音声云霞气候年谷丰俭国土安危如是世间所有技艺莫不该练𥁞其源本又能分别出世之法正名辩义观察体相随顺修行智入其中无疑无碍无愚闇无顽钝无忧恼无沉没无不现证而我云何能知能说彼功德行。

　　第四谦推中推胜即就其所知众艺寄胜推之不舍世俗皆与实相不相违背会同般若之门。

　　善男子此摩竭提国有一聚落彼中有城名婆呾那有优婆夷号曰贤胜汝诣彼问菩萨云何学菩萨行修菩萨道。

　　五指后婆怛那者此云增益以无𥁞三昧能出生故友名贤胜者贤犹直善无依道场直善之最故。

　　时善财童子头面敬礼知艺之足绕无数匝恋仰辞去。

　　向聚落城至贤胜所礼足围绕合掌恭敬于一面立白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说。

　　第四贤胜优婆夷幻智无依善友初二可知。

　　贤胜答言善男子我得菩萨解脱名无依处道场既自开解复为人说又得无𥁞三昧非彼三昧法有𥁞无𥁞以能出生一切智性眼无𥁞故又能出生一切智性耳无𥁞故又能出生一切智性鼻无𥁞故又能出生一切智性舌无𥁞故又能出生一切智性身无𥁞故又能出生一切智性意无𥁞故又能出生一切智性功德波涛无𥁞故又能出生一切智性智慧光明无𥁞故又能出生一切智性速疾神通无𥁞故。

　　三贤胜答下授己法门中二初得解脱后得三昧今初直就经文内外无依即是道场贤首云梵名那阿赖耶曼茶罗那者此云无也不也阿赖耶云依处也依止也曼茶罗云道场也圆场也谓无阿赖耶染分依处而有净分圆场出生胜德不可穷𥁞即转依究竟显德无𥁞故也下二句即二利之用后得三昧先名后非彼下用即为释名于中初拣滥后以能下显是谓体则双超𥁞及无𥁞但从用出生说无𥁞耳然则二门相成无依道场即空如来藏无𥁞三昧即是不空要心无依契于本空方见不空具性功德故云出生智性眼等息妄显出故曰出生出非本无犹称智性。

　　善男子我唯知此无依处道场解脱如诸菩萨摩诃萨一切无著功德行而我云何𥁞能知说善男子南方有城名为沃田彼有长者名坚固解脱汝可往问菩萨云何学菩萨行修菩萨道尔时善财礼贤胜足绕无数匝恋慕瞻仰辞退南行。

　　指后云沃田者是南天竺近水沃润故显无念定水能滋长故长者名坚固解脱者无著清净惑不能坏即解脱故。

　　到于彼城诣长者所礼足围绕合掌恭敬于一面立白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说长者答言善男子我得菩萨解脱名无著念清净庄严我自得是解脱已来于十方佛所勤求正法无有休息善男子我唯知此无著念净庄严解脱如诸菩萨摩诃萨获无所畏大师子吼安住广大福智之聚而我云何能知能说彼功德行善男子即此城中有一长者名为妙月其长者宅常有光明汝诣彼问菩萨云何学菩萨行修菩萨道时善财童子礼坚固足绕无数匝辞退而行。

　　第五坚固长者幻智无著善友示法门中先显名无著约境离所知故无念约心心体离念故无烦恼二障永𥁞是曰清净净则能严法身后我自得下彰用既二障不生则无爱见故无求求法无厌无休(第五坚固长者无念约心者即以无字两用若无著念三字连释则无著约止而不碍念念明记即止观双行也亦离二障则以智断而严法身三德备矣)。

　　向妙月所礼足围绕合掌恭敬于一面立白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说妙月答言善男子我得菩萨解脱名净智光明善男子我唯知此智光解脱如诸菩萨摩诃萨证得无量解脱法门而我云何能知能说彼功德行善男子于此南方有城名出生彼有长者名无胜军汝诣彼问菩萨云何学菩萨行修菩萨道是时善财礼妙月足绕无数匝恋仰辞去。

　　第六妙月长者幻智智光善友真智廓妄名为净智后智照法名为智光能净能光若秋空满月故名妙月。

　　渐向彼城至长者所礼足围绕合掌恭敬于一面立白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说长者答言善男子我得菩萨解脱名无𥁞相我以证此菩萨解脱见无量佛得无𥁞藏善男子我唯知此无𥁞相解既如诸菩萨摩诃萨得无限智无碍辩才而我云何能知能说彼功德行善男子于此城南有一聚落名之为法彼聚落中有婆罗门名最寂静汝诣彼问菩萨云何学菩萨行修菩萨道时善财童子礼无胜军足绕无数匝恋仰辞去。

　　第七无胜军长者幻智无𥁞相善友法门之名即所成德相无穷𥁞故我以证下以用释名得无𥁞藏谓闻诸妙法又诸心境无非佛法故若佛若法皆无有𥁞既见佛得法无𥁞故无能胜众德所聚从喻如军亦能普胜诸魔军故皆从体出故城名出生(第七无胜军解脱有二释一约用无𥁞又诸心境下二约体无𥁞既见佛下以法释名)。

　　渐次南行诣彼聚落见最寂静礼足围绕合掌恭敬于一面立白言圣者我已先发阿耨多罗三藐三菩提心而未知菩萨云何学菩萨行云何修菩萨道我闻圣者善能诱诲愿为我说婆罗门答言善男子我得菩萨解脱名诚愿语过去现在未来菩萨以是语故乃至于阿耨多罗三藐三菩提无有退转无已退无现退无当退善男子我以住于诚愿语故随意所作莫不成满。

　　第八最寂静婆罗门幻智诚愿语善友授法中先标名有二义故一始终无妄故如从初发心立弘誓言必如言行不乖先语故二者随行不虚故如忍辱仙人言我不瞋令身还复后过去下以用释名即如次释前二义虚诳言息故云寂静寂静即为净行言行君子之枢机苟能诚实斯则可法故城名为法(第八最寂静即如次释前二义者先释始终无妄后善男子我以住是下释随行不虚心行称言故所作成满通二利满虚诳言息下以法释名于中初释最寂静次寂静即为净行释婆罗门后言行君子之枢机下释其城名然此一句即周易系辞子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行𤼵乎迩见乎远言行君子之枢机（枢机制动之主）枢机之𤼵荣辱之主言行君子之所以动天地也可不慎乎虽为外典意与斯合但所行内外异耳)。

　　善男子我唯知此诚语解脱如诸菩萨摩诃萨与诚愿语行止无违言必以诚未曾虚妄无量功德因之出生而我云何能知能说善男子于此南方有城名妙意华门彼有童子名曰德生复有童女名为有德汝诣彼问菩萨云何学菩萨行修菩萨道。

　　指后云妙意华门者妙意华者即苏满那华其城门侧有之故亦在南天当受其训得求友之妙意胜因之华故童子表于净智智则万德由生童女表于净悲悲为众德之本以悲智相导故二人同会会缘之终此二满故将见慈氏绍佛位故(会缘之终此二满者即悲智满言将见慈氏绍佛位者慈氏悲满佛位智满耳)。

　　时善财童子于法尊重礼婆罗门足绕无数匝恋仰而去。

　　大方广佛华严经䟽钞会本第七十六之二

　　音释

　　跛

　　(补火切)。

　　矫

　　(举夭切正曲曰矫)。

　　湍

　　(他官切激流也)。

　　壤

　　(如两切)。

　　攞

　　(勒可切)。

　　综

　　(子宋切统理也)。

　　疗

　　(力照切治也)。

　　鬼魅

　　(魅明秘切精怪也)。

　　咒诅

　　(咒则救切愿也诅庄助切沮也)。

　　癫痫

　　(癫音颠痫音闲癫痫怪病也)。

　　縒

　　(苏可切)。

　　恶

　　(鸟故切)。

　　逻

　　(鲁可切)。

　　攞

　　(勒可切)。

　　娜

　　(奴可切)。

　　锁

　　(苏果切)。

　　呿

　　(邱茄切)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经疏钞会本第七十七之一　牧三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子渐次南行至妙意华门城见德生童子有德童女顶礼其足右绕毕已于前合掌而作是言圣者我已先发阿耨多罗三藐三菩提心而未知菩萨云何学菩萨行云何修菩萨道唯愿慈哀为我宣说时童子童女告善财言善男子我等证得菩萨解脱名为幻住。

　　第九德生有德幻智归幻门善友第一依教趣求第二见德生下见敬咨问第三时童子下示已法门于中二初标名后业用今初谓能所境智染净之法皆从缘起无定性故如幻而住。

　　得此解脱故见一切世界皆幻住因缘所生故一切众生皆幻住业烦恼所起故一切世间皆幻住无明有爱等展转缘生故一切法皆幻住我见等种种幻缘所生故一切三世皆幻住我见等颠倒智所生故一切众生生灭生老病死忧悲苦恼皆幻住虚妄分别所生故一切国土皆幻住想倒心倒见倒无明所现故一切声闻辟支佛皆幻住智断分别所成故一切菩萨皆幻住能自调伏教化众生诸行愿法之所成故一切菩萨众会变化调伏诸所施为皆幻住愿智幻所成故善男子幻境自性不可思议。

　　二得此解脱下明业用中二初别明后结叹今初有十种幻皆上句标幻下句以缘生释成十中初一为总缘生世界并通染净刹海亦名世界故余九为别初五约染分依他如幻缘生故一约有情苦果从业惑集生二约十二因缘顺观即世间故次第相由故云展转三就五类法中但除无为故云一切以无为无有起非幻缘生故异熟识等从无始恶习内执为我四惑相应故云我见等及外取妄境云种种幻缘故感心等悉皆如幻四五二句别明不相应行四即是时谓依行相续不断分位建立为时所依行空时何所立妄计有体是颠倒智五即无常生老等谓依生已坏灭分位建立无常等皆妄分别有(三就五类者䟽文有三一释一切法即有为一切以无为下出拣无为所以同掌珍论真性有为空故二从异熟识等下出余四类之果异熟是心等余七识及心所色法并不相应从无始下释我见等能成之因然我见有二一与七识相应即执第八以为内我或谓我所而四惑相应今言我见等者等取爱慢二者与六识相应我执兼外取妄境以为我所及起余惑故云种种三故感已下辨因感果可知四五二句者然不相应有二十四今二门中略遣其四等于所余四中言即是时者释经三世三世是二十四中之一时故从谓依行下出三世如幻之由行即五蕴刹那生灭前后相续已谢为过去未起为未来生已未谢名为现在离行之外何有分位而有三世耶况所依行空能依何有五即无常者即二十四中之三一无常二生三老等即等上经言生灭及死皆无常摄生老二字即是二法但略无住又诸圣教多合生灭名为无常所以然者生名为有有非恒有不如无为灭名为无无非恒无不如兔角由不同彼无为兔角二常之相故名无常谓依生已下显如幻所由故唯识第二云然有为法因缘力故本无今有暂有还无表异无为假力四相本无今有有位名生生位暂停即说为住住别前后复立异名暂有还无无时称灭斯即依生已坏灭分位建立也言皆妄分别者正显幻因然其忧悲苦恼即生老中事体非不相应行又上四五亦是前十二因中别义四明三世生老死耳)次一切国土义通染净众生染土多从三倒所生以不了唯心妄取境界故上云一切国土但想所持既有妄想故心见皆倒言无明所现亦通净刹谓登地已上无明未尽所见国土种种不同既云无明则拣非佛土(既有妄想者即出三倒也一想倒二心倒三见倒然十行品已广分别彼有多义今是一义以心见非倒由想乱故令余二皆倒耳)后三种但约净分依他从缘如幻可以意得后善男子下结叹言自性不思议者幻法非有体不实故非无相非无故非一性相异故非异无二体故空有相即一异两亡既离二边亦忘中道由斯交彻故能一中现多多皆即一重重无碍为不思议故推胜云善入无边诸事幻网(幻法非有者此中且约有无一异兼下中道以为三观亦应有离四句又以合性相非一非俱非句非异之义当非俱句既离二边已是中道亦亡中道绝待中也上即事理无碍由斯交彻下即事事无碍余义如前)。

　　善男子我等二人但能知此幻住解脱如诸菩萨摩诃萨善入无边诸事幻网彼功德行我等云何能知能说。

　　第四善男子我等下谦己推胜。

　　时童子童女说自解脱已以不思议诸善根力令善财身柔软光泽而告之言善男子于此南方有国名海岸有园名大庄严其中有一广大楼阁名毗卢遮那庄严藏从菩萨善根果报生从菩萨念力愿力自在力神通力生从菩萨善巧方便生从菩萨福德智慧生善男子住不思议解脱菩萨以大悲心为诸众生现如是境界集如是庄严。

　　第五时童子下指示后友于中二初以力𡨋加后而告下以言显示于中三初指处二示人三教问今初国名海岸者南海北岸一生菩萨临智海故园名大庄严因圆万行而严果故又生死园苑以万行树林严自果故广大楼阁等者约事则其中广博同虚空故有多光明能遍照故阿僧祗等宝所严故蕴多楼阁包多事故约法则二智相依缘起相由故云楼阁智即法界是为广大名毗卢等顺成上义二智光明遍照事理故智能包含万德即庄严藏华严万行不离此故上约其果从菩萨下出因善根果报约其宿因是彼善根之果报故念力愿等约其现缘后住不思议下现依所为(约事则下先释广大有多光下释此卢遮那阿僧祇下释庄严蕴多楼下释藏)。

　　弥勒菩萨摩诃萨安处其中为欲摄受本所生处父母眷属及诸人民令成熟故又欲令彼同受生同修行众生于大乘中得坚固故又欲令彼一切众生随住地随善根皆成就故又欲为汝显示菩萨解脱门故显示菩萨遍一切处受生自在故显示菩萨以种种身普现一切众生之前常教化故显示菩萨以大悲力普摄一切世间资财而不厌故显示菩萨具修诸行知一切行离诸相故显示菩萨处处受生了一切生皆无相故。

　　二弥勒菩萨下示人先正示后为欲下显住因弥勒梵音具云迷帝𨽾此云慈氏其姓也(具云迷谛𨽾者西域记亦翻为梅怛丽皆梵音轻重)然有三缘一由本愿过去值大慈如来因立大愿愿得斯号故二由此得慈心三昧故三由母怀时有慈心故如满慈子名阿逸多此云无胜以生具相好胜德无过故今以姓而呼但云慈氏慈依智住故曰处中悲智双游皆为利物故云为欲等(然有三缘者此三展转根生谓由遇慈氏如来故得慈心三昧得三昧故母亦慈也慈依智住者上以楼关为二智故)。

　　汝诣彼问菩萨云何行菩萨行云何修菩萨道云何学菩萨戒云何净菩萨心云何发菩萨愿云何集菩萨助道具云何入菩萨所住地云何满菩萨波罗蜜云何获菩萨无生忍云何具菩萨功德法云何事菩萨善知识。

　　三诣彼下教问中二先正教兴十问者表无尽故。

　　何以故善男子彼菩萨摩诃萨通达一切菩萨行了知一切众生心常现其前教化调伏彼菩萨已满一切波罗蜜已住一切菩萨地已证一切菩萨忍已入一切菩萨位已蒙授与具足记已游一切菩萨境已得一切佛神力已蒙一切如来以一切智甘露法水而灌其顶善男子彼善知识能润泽汝诸善根能增长汝菩提心能坚汝志能益汝善能长汝菩萨根能示汝无碍法能令汝入普贤地能为汝说菩萨愿能为汝说普贤行能为汝说一切菩萨行愿所成功德。

　　后何以下释广问所由先征后释征意云何以要须广问释有二意一所求德广能具说故后善男子汝不应下能求大心法应尔故前中二初通显弥勒德圆位满后善男子彼善知识下别显是其真善友故设若德满非已有缘亦难求故。

　　善男子汝不应修一善照一法行一行发一愿得一记住一忍生究竟想不应以限量心行于六度住于十地净佛国土事善知识何以故善男子菩萨摩诃萨应种无量诸善根应集无量菩提具应修无量菩提因应学无量巧回向应化无量众生界应知无量众生心应知无量众生根应识无量众生解应观无量众生行应调伏无量众生应断无量烦恼应净无量业习应灭无量邪见应除无量杂染心应发无量清净心应拔无量苦毒箭应涸无量爱欲海应破无量无明闇应摧无量我慢山应断无量生死缚应度无量诸有流应竭无量受生海应令无量众生出五欲淤泥应使无量众生离三界牢狱应置无量众生于圣道中应消灭无量贪欲行应净治无量瞋恚行应摧破无量愚痴行应超无量魔网应离无量魔业应净治菩萨无量欲乐应增长菩萨无量方便应出生菩萨无量增上根应明洁菩萨无量决定解应趣入菩萨无量平等应清净菩萨无量功德应修治菩萨无量诸行应示现菩萨无量随顺世间行应生无量净信力应住无量精进力应净无量正念力应满无量三昧力应起无量净慧力应坚无量胜解力应集无量福德力应长无量智慧力应发起无量菩萨力应圆满无量如来力应分别无量法门应了知无量法门应清净无量法门应生无量法光明应作无量法照耀应照无量品类根应知无量烦恼病应集无量妙法药应疗无量众生疾应严办无量甘露供应往诣无量佛国土应供养无量诸如来应入无量菩萨会应受无量诸佛教应忍无量众生罪应灭无量恶道难应令无量众生生善道应以四摄摄无量众生应修无量总持门应生无量大愿门应修无量大慈大愿力应勤求无量法常无休息应起无量思惟力应起无量神通事应净无量智光明应往无量众生趣应受无量诸有生应现无量差别身应知无量言辞法应入无量差别心应知菩萨大境界应住菩萨大宫殿应观菩萨甚深妙法应知菩萨难知境界应行菩萨难行诸行应具菩萨尊重威德应践菩萨难入正位应知菩萨种种诸行应现菩萨普遍神力应受菩萨平等法云应广菩萨无边行网应满菩萨无边诸度应受菩萨无量记莂应入菩萨无量忍门应治菩萨无量诸地应净菩萨无量法门应同诸菩萨安住无边劫供养无量佛严净不可说佛国土出生不可说菩萨愿。

　　二明能求大心法应尔故者即广诫劝于中二先诫劝求法后诫劝事友前中二先标不应诫其去劣后何以下释所应作令其广修文中先征后释释中亦二先别明应修后善男子举要下结略显广前中有九十八门分为十段一上求菩提行二应化下下救众生行三应断下自断惑障行四应令无量众生下劝物出离行五应消灭下净自根欲行除三不善根则成三善根等故六应生净信下力用自在行七应分别下摄法治惑行八应严办下供佛摄生行九应修总持下悲愿深广行十应入差别心下证入圆满行。

　　善男子举要言之应普修一切菩萨行应普化一切众生界应普入一切劫应普生一切处应普知一切世应普行一切法应普净一切刹应普满一切愿应普供一切佛应普同一切菩萨愿应普事一切善知识。

　　二结略显广者谓别陈难具故。

　　善男子汝求善知识不应疲倦见善知识勿生厌足请问善知识勿惮劳苦亲近善知识勿怀退转供养善知识不应休息受善知识教不应倒错学善知识行不应疑惑闻善知识演说出离门不应犹豫见善知识随烦恼行勿生嫌怪于善知识所生深信尊敬心不应变改。

　　第二善男子汝求下诫劝事友中三初诫次劝后双结二门今初分二先正诫其离过后何以故下举益释成今初言见随烦恼行勿嫌怪者善友有二一实二权权能行于非道内外生熟善巧难知故不应嫌实中复二一行二解今但求解不应观行故如智论五十说亦如有目跛人犹能示道。

　　何以故善男子菩萨因善知识听闻一切菩萨诸行成就一切菩萨功德出生一切菩萨大愿引发一切菩萨善根积集一切菩萨助道开发一切菩萨法光明显示一切菩萨出离门修学一切菩萨清净戒安住一切菩萨功德法清净一切菩萨广大志增长一切菩萨坚固心具足一切菩萨陀罗尼辩才门得一切菩萨清净藏生一切菩萨定光明得一切菩萨殊胜愿与一切菩萨同一愿闻一切菩萨殊胜法得一切菩萨秘密处至一切菩萨法宝洲增一切菩萨善根芽长一切菩萨智慧身护一切菩萨深密藏持一切菩萨福德聚净一切菩萨受生道受一切菩萨正法云入一切菩萨大愿路趣一切如来菩提果摄取一切菩萨妙行开示一切菩萨功德往一切方听受妙法赞一切菩萨广大威德生一切菩萨大慈悲力摄一切菩萨胜自在力生一切菩萨菩提分作一切菩萨利益事。

　　二举益释成中有二初明善友能示行故二明善友为外护故今初先征意云但起广心足成大道何以要令事友诫离过耶释云法假人弘不因善友何能闻诸妙行于中有三十五句句各一行。

　　善男子菩萨由善知识任持不堕恶趣由善知识摄受不退大乘由善知识护念不毁犯菩萨戒由善知识守护不随逐恶知识由善知识养育不缺减菩萨法由善知识摄取超越凡夫地由善知识教诲超越二乘地由善知识示导得出离世间由善知识长养能不染世法由承事善知识修一切菩萨行由供养善知识具一切助道法由亲近善知识不为业惑之所摧伏由恃怙善知识势力坚固不怖诸魔由依止善知识增长一切菩提分法何以故善男子善知识者能净诸障能灭诸罪能除诸难能止诸恶能破无明长夜黑闇能坏诸见坚固牢狱能出生死城能舍世俗家能截诸魔网能拔众苦箭能离无智险难处能出邪见大旷野能度诸有流能离诸邪道能示菩提路能教菩萨法能令安住菩萨行能令趣向一切智能净智慧眼能长菩提心能生大悲能演妙行能说波罗蜜能𢷤恶知识能令住诸地能令获诸忍能令修习一切善根能令成办一切道具能施与一切大功德能令到一切种智位能令欢喜集功德能令踊跃修诸行能令趣入甚深义能令开示出离门能令杜绝诸恶道能令以法光照耀能令以法雨润泽能令消灭一切惑能令舍离一切见能令增长一切佛智慧能令安住一切佛法门。

　　第二善男子菩萨由善知识下明善友能为外护前即能生此能养育于中二前正明能为摄护后何以下举因释成于中初征意云善恶在己善友何能令我不堕恶趣等耶释意云由友令离恶因故因亡果丧岂非友力以此四十句释上正明十五句有通有别通则后诸恶因通对前果别则各各配属如由除诸难不退大乘由止诸恶不犯净戒由破无明不随恶友下诸句或有二三对上一句可以意得恐繁不配。

　　善男子善知识者如慈母出生佛种故如慈父广大利益故如乳母守护不令作恶故如教师示其菩萨所学故如善导能示波罗蜜道故如良医能治烦恼诸病故如雪山增长一切智药故如勇将殄除一切怖畏故如济客令出生死暴流故如船师令到智慧宝洲故善男子常当如是正念思惟诸善知识。

　　第二善男子善知识者如慈母下教劝谓教其事友之方文有四段皆约喻显一教念友胜德于中先叹胜后常当如是下结劝。

　　复次善男子汝承事一切善知识应发如大地心荷负重任无疲倦故应发如金刚心志愿坚固不可坏故应发如铁围山心一切诸苦无能动故应发如给侍心所有教令皆随顺故应发如弟子心所有训诲无违逆故应发如僮仆心不厌一切诸作务故应发如养母心受诸勤苦不告劳故应发如佣作心随所受教无违逆故应发如除粪人心离憍慢故应发如已熟稼心能低下故应发如良马心离恶性故应发如大车心能运重故应发如调顺象心恒伏从故应发如须弥山心不倾动故应发如良犬心不害主故应发如旃荼罗心离憍慢故应发如犗牛心无威怒故应发如舟船心往来不倦故应发如桥梁心济渡忘疲故应发如孝子心承顺颜色故应发如王子心遵行教命故。

　　二复次汝承事下教起事友心行有二十一句文显。

　　复次善男子汝应于自身生病苦想于善知识生医王想于所说法生良药想于所修行生除病想又应于自身生远行想于善知识生导师想于所说法生正道想于所修行生远达想又应于自身生求度想于善知识生船师想于所说法生舟楫想于所修行生到岸想又应于自身生苗稼想于善知识生龙王想于所说法生时雨想于所修行生成熟想又应于自身生贫穷想于善知识生毗沙门王想于所说法生财宝想于所修行生富饶想又应于自身生弟子想于善知识生良工想于所说法生技艺想于所修行生了知想又应于自身生恐怖想于善知识生勇健想于所说法生器仗想于所修行生破冤想又应于自身生商人想于善知识生导师想于所说法生珍宝想于所修行生捃拾想又应于自身生儿子想于善知识生父母想于所说法生家业想于所修行生绍继想又应于自身生王子想于善知识生大臣想于所说法生王教想于所修行生冠王冠想服王服想系王缯想坐王殿想。

　　三复次汝应于自身下身友对辨文有十句句各四事可知(句各四事者此四亦即涅槃四近因缘前已频释故云可知初二句即亲近善友第三句即听闻正法第四句即如说修行正念思惟遍于四句故句句皆令如是想亦可第四句合正念思惟又第一句是具四之人余三可知)。

　　善男子汝应发如是心作如是意近善知识何以故以如是心近善知识令其志愿永得清净复次善男子善知识者长诸善根譬如雪山长诸药草善知识者是佛法器譬如大海吞纳众流善知识者是功德处譬如大海出生众宝善知识者净菩提心譬如猛火能炼真金善知识者出过世法如须弥山出于大海善知识者不染世法譬如莲华不著于水善知识者不受诸恶譬如大海不宿死尸善知识者增长白法譬如白月光色圆满善知识者照明法界譬如盛日照四天下善知识者长菩萨身譬如父母养育儿子。

　　四善男子汝应发如是心下结劝成益于中二初正劝后何以下举益释成于中亦二先正释事友之益后复次下重赞友为能益故宜承事。

　　善男子以要言之菩萨摩诃萨若能随顺善知识教得十不可说百千亿那由他功德净十不可说百千亿那由他深心长十不可说百千亿那由他菩萨根净十不可说百千亿那由他菩萨力断十不可说百千亿阿僧祇障超十不可说百千亿阿僧祇魔境入十不可说百千亿阿僧祇法门满十不可说百千亿阿僧祇助道修十不可说百千亿阿僧祇妙行发十不可说百千亿阿僧祇大愿善男子我复略说一切菩萨行一切菩萨波罗蜜一切菩萨地一切菩萨忍一切菩萨总持门一切菩萨三昧门一切菩萨神通智一切菩萨回向一切菩萨愿一切菩萨成就佛法皆由善知识力以善知识而为根本依善知识生依善知识出依善知识长依善知识住善知识为因缘善知识能发起。

　　第三善男子以要下双结诫劝二门谓别说难穷故结广从略于中亦二先寄数结多后我复略说下总收结多既通一切何但百千明知前云十不可说意显无尽耳。

　　时善财童子闻善知识如是功德能开示无量菩萨妙行能成就无量广大佛法踊跃欢喜顶礼德生及有德足绕无量匝殷勤瞻仰辞退而去。

　　第六时善财下恋德礼辞(第二明会缘入实相竟)。

　　尔时善财童子闻善知识教润泽其心正念思惟诸菩萨行向海岸国。

　　自下大文第三慈氏一人明摄德成因相前既会缘入实定堪成佛故办一生补处成因之义文唯五段以补处位极显彰阙谦推故第一依教趣求中二初标念前趣后(慈氏一人者先来意后故办一生已下释摄德成因之名)。

　　自忆往世不修礼敬即时发意勤力而行复忆往世身心不净即时发意专自治洁复忆往世作诸恶业即时发意专自防断复忆往世起诸妄想即时发意恒正思惟复忆往世所修诸行但为自身即时发意令心广大普及含识复忆往世追求欲境常自损耗无有滋味即时发意修行佛法长养诸根以自安隐复忆往世起邪思念颠倒相应即时发意生正见心起菩萨愿复忆往世日夜劬劳作诸恶事即时发意起大精进成就佛法复忆往世受五趣生于自他身皆无利益即时发意愿以其身饶益众生成就佛法承事一切诸善知识如是思惟生大欢喜复观此身是生老病死众苦之宅愿尽未来劫修菩萨道教化众生见诸如来成就佛法游行一切佛刹承事一切法师住持一切佛教寻求一切法侣见一切善知识集一切诸佛法与一切菩萨愿智身而作因缘作是念时长不思议无量善根即于一切菩萨深信尊重生希有想生大师想诸根清净善法增益起一切菩萨恭敬供养作一切菩萨曲躬合掌生一切菩萨普见世间眼起一切菩萨普念众生想现一切菩萨无量愿化身出一切菩萨清净赞说音想见过现一切诸佛及诸菩萨于一切处示现成道神通变化乃至无有一毛端处而不周遍又得清净智光明眼见一切菩萨所行境界其心普入十方刹网其愿普遍虚空法界三世平等无有休息如是一切皆以信受善知识教之所致耳。

　　二自忆下别生胜念悔往修来于中四一观昔非以行对治二复观此身下观其现苦䇿进当善诸修行者愿审此仿之三作是念时下明观念之益益其胜观四如是一切下结益所属。

　　善财童子以如是尊重如是供养如是称赞如是观察如是愿力如是想念如是无量智慧境界于毗卢遮那庄严藏大楼阁前五体投地暂时敛念思惟观察以深信解大愿力故入遍一切处智慧身平等门。

　　第二善财童子以如是下见敬咨问于中二初见敬后咨问前中亦二先见依后见正各自申敬前中二先入定申敬后出定敬赞前中三初结前标后二别显定用三总结成益今初敛念者标定思察者定加行信愿者是定因入遍下辨定名相。

　　大方广佛华严经疏钞会本第七十七之一

　　音释

　　淤泥

　　(淤依倨切淤泥滓浊泥也)。

　　践

　　(慈衍切蹈也)。

　　记莂

　　(莂彼列切记莂谓授将来成佛之记劫国名号之莂也)。

　　𢷤

　　(必刃切斥也)。

　　佣

　　(余封切雇作也)。

　　旃荼罗

　　(梵语也亦云旃陀罗此云屠者旃诸延切荼同都切)。

　　犗牛

　　(犗居隘切犍牛也)。

　　捃拾

　　(捃居运切捃拾收拾也)。

　　大方广佛华严经䟽钞会本第七十七之二　牧四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　普现其身在于一切如来前一切菩萨前一切善知识前一切如来塔庙前一切如来形像前一切诸佛诸菩萨住处前一切法宝前一切声闻辟支佛及其塔庙前一切圣众福田前一切父母尊者前一切十方众生前皆如上说尊重礼赞尽未来际无有休息等虚空无边量故等法界无障碍故等实际遍一切故等如来无分别故犹如影随智现故犹如梦从思起故犹如像示一切故犹如响缘所发故无有生递兴谢故无有性随缘转故。

　　二普现下别显定用即双运定慧于中二一明即智定之妙用于中先罗身云于法界后等虚空下契法性之真源(契法性之者文有十句初四法说一向契实前三约法后一约人人亦得名圆成实故次四喻明就相契实即法而虚同实理故皆上句标相下句释成后二句约法结其性相经言无有生递兴谢者以更兴谢故无定生下句既从缘生明无定性无性即法界也)。

　　又决定知一切诸报皆从业起一切诸果皆从因起一切诸业皆从习起一切佛兴皆从信起一切化现诸供养事皆悉从于决定解起一切化佛从敬心起一切佛法从善根起一切化身从方便起一切佛事从大愿起一切菩萨所修诸行从回向起一切法界广大庄严从一切智境界而起。

　　二又决定知下明称法界之深观于中三初了法从缘次离于断下智契无性三知一切法如种生芽下会归中道此三无碍即三观一心(此三无碍者初假次空后中说有前后善财观心一念顿具非是从假入空等也)今初报酬善恶故云业起果自种生云从因起自修成佛信为道源感他化身敬心便现(今初报酬者文有十句但释其四事相滥故业是增上缘即诸业习气果即异熟由名言种从信起佛通真应信为道源必到佛地故化佛应现敬心便感机感于佛云感他化身信心成佛乃是自佛余六可知故䟽不释)。

　　离于断见知回向故离于常见知无生故离无因见知正因故离颠倒见知如实理故离自在见知不由他故离自他见知从缘起故离边执见知法界无边故离往来见知如影像故离有无见知不生灭故离一切法见知空无生故知不自在故知愿力出生故离一切相见入无相际故。

　　二智契无性中离颠倒见者通三四倒四倒谓常计无常是名颠倒见于实理则无斯倒若以无常为常亦非见如实理以坏相故自在见者谓自在天能生万物故知由自业故不由他离自他见者单执自他则乖缘起边执见者坚执生死等有其始末故离有无者从无之有名生自有还无称灭体无生灭何得有无知空无生约理遣法知不自在约缘边法知愿力生约因遣法(二契无性下有十一句略不释初三及八十一若具释者一既回向菩提岂谓后身而无果也二即理故非常以执定有则着常故三既知正因非无因矣断见无果此见无因释第四句中常计无常是二乘倒不见涅槃妙有实理无常计常是凡夫倒宁知二空如实之理自在见者即第五句妄谓自在能生万物今知从业故不从他自修人业尚不生天安得由他令我苦乐释次二句䟽文可知其往来见易故不释影像随身去来无实随业六道实无往来中论云诸行往来者常不应往来无常亦不应往来众生亦复然有无可知离一切法见释有三句初以理遣者法性空中法即非法二缘会不得不生缘离不得不灭故一切法不得自在三以愿为因出生诸法因成无性净法亦无末句易见)。

　　知一切法如种生芽故如印生文故知质如像故知声如响故知境如梦故知业如幻故了世心现故了果因起故了报业集故了知一切诸功德法皆从菩萨善巧方便所流出故。

　　三会归中道者然随一句皆离上诸过今且通说(三会归中道者䟽中有二先总明言随一句皆离上诸过者如随种生芽即离断常无因颠倒等今且通说者不对诸过但通相说中道义耳)如种生芽者从水土等缘生故非无此如初段缘生则无性故非有如第二段非有非无即是中道如是离断常等可以思准种芽横喻万法如印生文即竖喻诸法涅槃云此阴亦灭彼阴续生如蜡印印泥印坏文成等自下诸句通于横竖了世心现亦唯心观以心为缘现而无性即中道观余并可知(如种生芽下二别释唯就种芽示中道相余并略之说此中观便[(冰-水+〡)*ㄆ]前二即显空假是此中道之空假耳非是从彼空假入斯中矣如是离断常等者例释上文总离诸过种芽横喻者言知一切法故谓若善若恶若内若外皆从自种假缘生故如印生文竖喻者此阴亦灭言现在阴灭也彼阴续生者三世相望故即涅槃经须弥山顶品已引今复略示谓此阴亦灭者中阴生也而此五阴不至中阴中阴五阴非余处来因现在阴有中阴阴如蜡印印泥者蜡印况于现在阴也泥上文成喻中阴阴也印坏者现阴灭也文成者中阴阴生也印不至泥如现在阴不至后阴以印因缘而生是文即如因现在阴有中阴阴也现阴不至后阴即是不常后阴非余处来因现阴有即是不断不断不常是中道义余如前说了世心现亦唯心观者正是中道故致亦言即就唯心以辨三观假心缘现即假观也现而无性即空观也上二不二即中道观也下法喻句对前可知)。

　　善财童子入如是智端心洁念于楼观前举体投地殷勤顶礼不思议善根流注身心清凉悦泽。

　　三善财童子下总结成益。

　　从地而起一心瞻仰目不暂舍合掌围绕经无量匝。

　　第二从地而起下出定敬赞于中三初以身敬绕次作是念言下以心敬念后偈颂中以言敬赞。

　　作是念言此大楼阁是解空无相无愿者之所住处是于一切法无分别者之所住处是了法界无差别者之所住处是知一切众生不可得者之所住处是知一切法无生者之所住处是不着一切世间者之所住处是不着一切窟宅者之所住处是不乐一切聚落者之所住处是不依一切境界者之所住处是离一切想者之所住处是知一切法无自性者之所住处是断一切分别业者之所住处是离一切想心意识者之所住处是不入不出一切道者之所住处是入一切甚深般若波罗蜜者之所住处是能以方便住普门法界者之所住处是息灭一切烦恼火者之所住处是以增上慧除断一切见爱慢者之所住处是出生一切诸禅解脱三昧通明而游戏者之所住处是观察一切菩萨三昧境界者之所住处是安住一切如来所者之所住处。

　　是以一劫入一切劫以一切劫入一劫而不坏其相者之所住处是以一刹入一切刹以一切刹入一刹而不坏其相者之所住处是以一法入一切法以一切法入一法而不坏其相者之所住处是以一众生入一切众生以一切众生入一众生而不坏其相者之所住处是以一佛入一切佛以一切佛入一佛而不坏其相者之所住处是于一念中而知一切三世者之所住处是于一念中往诣一切国土者之所住处。

　　是于一切众生前悉现其身者之所住处是心常利益一切世间者之所住处是能遍至一切处者之所住处是虽已出一切世间为化众生故而恒于中现身者之所住处是不着一切刹为供养诸佛故而游一切刹者之所住处是不动本处能普诣一切佛刹而庄严者之所住处是亲近一切佛而不起佛想者之所住处是依止一切善知识而不起善知识想者之所住处是住一切魔宫而不耽着欲境界者之所住处是永离一切心想者之所住处是虽于一切众生中而现其身然于自他不生二想者之所住处是能普入一切世界而于法界无差别想者之所住处是愿住未来一切劫而于诸劫无长短想者之所住处是不离一毛端处而普现身一切世界者之所住处是能演说难遭遇法者之所住处。

　　是能住难知法甚深法无二法无相法无对治法无所得法无戏论法者之所住处。

　　是住大慈大悲者之所住处是已度一切二乘智已超一切魔境界已于世法无所染已到菩萨所到岸已住如来所住处者之所住处是虽离一切诸相而亦不入声闻正位虽了一切法无生而亦不住无生法性者之所住处是虽观不净而不证离贪法亦不与贪欲俱虽修于慈而不证离瞋法亦不与瞋垢俱虽观缘起而不证离痴法亦不与痴惑俱者之所住处。

　　是虽住四禅而不随禅生虽行四无量为化众生故而不生色界虽修四无色定以大悲故而不住无色界者之所住处是虽勤修止观为化众生故而不证明脱虽行于舍而不舍化众生事者之所住处是虽观于空而不起空见虽行无相而常化著相众生虽行无愿而不舍菩提行愿者之所住处。

　　是虽于一切业烦恼中而得自在为化众生故而现随顺诸业烦恼虽无生死为化众生故示受生死虽已离一切趣为化众生故示入诸趣者之所住处是虽行于慈而于诸众生无所爱恋虽行于悲而于诸众生无所取着虽行于喜而观苦众生心常哀愍虽行于舍而不废舍利益他事者之所住处。

　　是虽行九次第定而不厌离欲界受生虽知一切法无生无灭而不于实际作证虽入三解脱门而不取声闻解脱虽观四圣谛而不住小乘圣果虽观甚深缘起而不住究竟寂灭虽修八圣道而不求永出世间虽超凡夫地而不堕声闻辟支佛地虽观五取蕴而不永灭诸蕴虽超出四魔而不分别诸魔虽不着六处而不永灭六处虽安住真如而不堕实际虽说一切乘而不舍大乘。

　　此大楼阁是住如是等一切诸功德者之所住处。

　　二中举能住者德叹所住楼阁初句具显故此大楼阁之言贯通诸句于中分十初约境显胜二是入一切甚深下约德显妙三是以一劫下约用显自在四是于一切众生前下约行显胜五是能住难知法下约观显深六是住大慈悲下约对治显胜七是虽住四禅下约止观明自在八是虽于一切业烦恼下约利他行显胜九是虽行九次第定下约护小乘行明自在十此大楼阁下结德所住于前九中除初二及五余皆约权实事理双行(叹所住楼阁义理宏博经文浩大类例可知故不委释)。

　　尔时善财童子而说颂言。

　　此是大悲清净智利益世间慈氏尊灌顶地中佛长子入如来境之住处。

　　一切名闻诸佛子已入大乘解脱门游行法界心无著此无等者之住处。

　　第三偈以言赞中五十五偈分二前三十四偈七言举德叹处后二十一偈五言指处明德前中二初二总叹一约行位一约名德。

　　施戒忍进禅智慧方便愿力及神通如是大乘诸度法悉具足者之住处。

　　智慧广大如虚空普知三世一切法无碍无依无所取了诸有者之住处。

　　善能解了一切法无性无生无所依如鸟飞空得自在此大智者之住处。

　　了知三毒真实性分别因缘虚妄起亦不厌彼而求出此寂静人之住处。

　　三解脱门八圣道诸蕴处界及缘起悉能观察不趣寂此善巧人之住处。

　　十方国土及众生以无碍智咸观察了性皆空不分别此寂灭人之住处。

　　普行法界悉无碍而求行性不可得如风行空无所行此无依者之住处。

　　余偈别约德行于中四初有七偈约自利行胜。

　　普见恶道群生类受诸楚毒无所归放大慈光悉除灭此哀愍者之住处。

　　见诸众生失正道譬如生盲践畏途引其令入解脱城此大导师之住处。

　　见诸众生入魔网生老病死常逼迫令其解脱得慰安此勇健人之住处。

　　见诸众生婴惑病而兴广大悲愍心以智慧药悉除灭此大医王之住处。

　　见诸群生没有海沉沦忧迫受众苦悉以法船而救之此善度者之住处。

　　见诸众生在惑海能发菩提妙宝心悉入其中而济拔此善渔人之住处。

　　恒以大愿慈悲眼普观一切诸众生从诸有海而拔出此金翅王之住处。

　　譬如日月在虚空一切世间靡不烛智慧光明亦如是此照世者之住处。

　　菩萨为化一众生普尽未来无量劫如为一人一切尔此救世者之住处。

　　于一国土化众生尽未来劫无休息一一国土咸如是此坚固意之住处。

　　二有十偈叹利他行胜。

　　十方诸佛所说法一座普受咸令尽尽未来劫恒悉然此智海人之住处。

　　遍游一切世界海普入一切道场海供养一切如来海此修行者之住处。

　　修行一切妙行海发起无边大愿海如是经于众劫海此功德者之住处。

　　一毛端处无量刹佛众生劫不可说如是明见靡不周此无碍眼之住处。

　　一念普摄无边劫国土诸佛及众生智慧无碍悉正知此具德人之住处。

　　十方国土碎为尘一切大海以毛滴菩萨发愿数如是此无碍者之住处。

　　成就总持三昧门大愿诸禅及解脱一一皆住无边劫此真佛子之住处。

　　无量无边诸佛子种种说法度众生亦说世间众技术此修行者之住处。

　　三有八偈叹功德胜。

　　成就神通方便智修行如幻妙法门十方五趣悉现生此无碍者之住处。

　　菩萨始从初发心具足修行一切行化身无量遍法界此神力者之住处。

　　一念成就菩提道普作无边智慧业世情思虑悉发狂此难量者之住处。

　　成就神通无障碍游行法界靡不周其心未尝有所得此净慧者之住处。

　　菩萨修行无碍慧入诸国土无所著以无二智普照明此无我者之住处。

　　了知诸法无依止本性寂灭同虚空常行如是境界中此离垢人之住处。

　　普见群生受诸苦发大仁慈智慧心愿常利益诸世间此悲愍者之住处。

　　四有七偈叹方便胜。

　　佛子住于此普现众生前犹如日月轮遍除生死闇佛子住于此普顺众生心变现无量身充满十方刹佛子住于此遍游诸世界一切如来所无量无数劫佛子住于此思量诸佛法无量无数劫其心无厌倦佛子住于此念念入三昧一一三昧门阐明诸佛境佛子住于此悉知一切刹无量无数劫众生佛名号佛子住于此一念摄诸劫但随众生心而无分别想佛子住于此修习诸三昧一一心念中了知三世法佛子住于此结跏身不动普现一切刹一切诸趣中佛子住于此饮诸佛法海深入智慧海具足功德海佛子住于此悉知诸刹数世数众生数佛名数亦然佛子住于此一念悉能了一切三世中国土之成坏佛子住于此普知佛行愿菩萨所修行众生根性欲佛子住于此见一微尘中无量刹道场众生及诸劫如一微尘内一切尘亦然种种咸具足处处皆无碍佛子住于此普观一切法众生刹及世无起无所有观察众生等法等如来等刹等诸愿等三世悉平等佛子住于此教化诸群生供养诸如来思惟诸法性无量千万劫所修愿智行广大不可量称扬莫能尽彼诸大勇猛所行无障碍安住于此中我合掌敬礼诸佛之长子圣德慈氏尊我今恭敬礼愿垂顾念我。

　　后五言指处明德中虽复语依意在叹正于中六初二下化次二上观三有五偈明三昧自在四有七偈明智慧广深五有一偈显平等六有四偈结德申敬求哀请加。

　　尔时善财童子以如是等一切菩萨无量称扬赞叹法而赞毗卢遮那庄严藏大楼阁中诸菩萨已曲躬合掌恭敬顶礼一心愿见弥勒菩萨亲近供养乃见弥勒菩萨摩诃萨从别处来无量天龙夜叉乾闼婆阿修罗迦楼罗紧那罗摩睺罗伽王释梵护世及本生处无量眷属婆罗门众及余无数百千众生前后围绕而共来向庄严藏大楼观所。

　　第二尔时下见正报中二一见二敬见中二先翘心愿睹后乃见下正睹慈尊言别处来者摄化就机故还来归本故亦显慈氏应念而至不着处故。

　　善财见已欢喜踊跃五体投地。

　　第二善财见已下明设敬仪于中五一身心敬礼二时弥勒下赞德记别三尔时弥勒下重申敬仪四时弥勒下再赞再记五时善财下庆遇念恩。

　　时弥勒菩萨观察善财指示大众叹其功德而说颂曰。

　　二中有二先长行指示者令众同睹仿而行故。

　　汝等观善财智慧心清净为求菩提行而来至我所。

　　后偈正赞有百一十三颂分三初一指众总叹末后一偈略示后友。

　　善来圆满慈善来清净悲善来寂灭眼修行无懈倦善来清净意善来广大心善来不退根修行无懈倦善来不动行常求善知识了达一切法调伏诸群生善来行妙道善来住功德善来趣佛果未曾有疲倦善来德为体善来法所滋善来无边行世间难可见善来离迷惑世法不能染利衰毁誉等一切无分别善来施安乐调柔堪受化谄诳瞋慢心一切悉除灭善来真佛子普诣于十方增长诸功德调柔无懈倦善来三世智遍知一切法普生功德藏修行不疲厌文殊德云等一切诸佛子令汝至我所示汝无碍处具修菩萨行普摄诸群生如是广大人今来至我所为求诸如来清净之境界问诸广大愿而来至我所去来现在佛所成诸行业汝欲皆修学而来至我所汝于善知识欲求微妙法欲受菩萨行而来至我所汝念善知识诸佛所称叹令汝成菩提而来至我所汝念善知识生我如父母养我如乳母增我菩提分如医疗众疾如天洒甘露如日示正道如月转净轮如山不动摇如海无增减如船师济渡而来至我所汝观善知识犹如大猛将亦如大商主又如大导师能建正法幢能示佛功德能灭诸恶道能开善趣门能显诸佛身能守诸佛藏能持诸佛法是故愿瞻奉欲满清净智欲具端正身欲生尊贵家而来至我所。

　　中间诸偈别叹胜德于中三初二十二偈直对善财叹于中亦三初九赞德善来次二明来因缘以外由善友内具德行故后十一偈明来所为。

　　汝等观此人亲近善知识随其所修学一切应顺行以昔福因缘文殊令发心随顺无违逆修行不懈倦父母与亲属宫殿及财产一切皆舍离谦下求知识净治如是意永离世间身当生佛国土受诸胜果报善财见众生生老病死苦为发大悲意勤修无上道善财见众生五趣常流转为求金刚智破彼诸苦轮善财见众生心田甚荒秽为除三毒刺专求利智犁众生处痴闇盲𡨋失正道善财为导师示其安隐处忍铠解脱乘智慧为利剑能于三有内破诸烦恼贼善财法船师普济诸含识令过尔焰海疾至净宝洲善财正觉日智光大愿轮周行法界空普照群迷宅善财正觉月白法悉圆满慈定清凉光等照众生心善财胜智海依于直心住菩提行渐深出生众法宝善财大心龙升于法界空兴云霔甘泽生成一切果善财然法灯信炷慈悲油念器功德光灭除三毒闇觉心迦罗逻悲胞慈为肉菩提分支节长于如来藏增长福德藏清净智慧藏开显方便藏出生大愿藏如是大庄严救护诸群生一切天人中难闻难可见如是智慧𣗳根深不可动众行渐增长普荫诸群生欲生一切德欲问一切法欲断一切疑专求善知识欲破诸惑魔欲除诸见垢欲解众生缚专求善知识当灭诸恶道当示人天路令修功德行疾入涅槃城当度诸见难当截诸见网当枯爱欲水当示三有道当为世依怙当作世光明当成三界师示其解脱处亦当令世间普离诸想着普觉烦恼睡普出爱欲泥当了种种法当净种种刹一切咸究竟其心大欢喜。

　　二汝等观下二十六偈对众令观赞于中五初四总赞次四赞其即智之悲次七叹即悲之智尔焰者此云所知入大乘论云尔焰地者是第十地此约尽断十种所知障故次六偈总叹诸德后五偈赞妙果当成(尔焰地者此云所知等者䟽略引入大乘论论云菩萨有无量无边阿僧祇功德到尔焰地向于涅槃以愍众生还入生死阿僧祇劫示受勤苦出过一切声闻辟支佛上具足一切功德智慧是故超度尔焰之地乃至云菩萨处生死海中第一阿僧祇劫修净治地行求净解脱第二阿僧祇修净禅定行第三阿僧祇修净智慧行除尔焰地障是故菩萨名乘自在乘满足十地得无碍无障一切具足故得阿耨多罗三藐三菩提是故以尔焰智得成大果释曰尔焰梵语此云智母亦云智度亦云境界亦云所知即所知障亦名尔焰以经云令过尔焰海故而䟽但用所知一义即论中第三劫过生死海也论中又云入十地时便能永断由斯十地说断二愚及彼粗重皆取尔焰为所知也若据初云到尔焰地及后结云以尔焰智得成大果即含余义今取经意但举一耳)。

　　汝行极调柔汝心甚清净所欲修功德一切当圆满不久见诸佛了达一切法严净众刹海成就大菩提当满诸行海当知诸法海当度众生海如是修诸行当到功德岸当上诸善品当与佛子等如是心决定当断一切惑当净一切业当伏一切魔满足如是愿当生妙智道当开正法道不久当舍离惑业诸苦道一切众生轮沉迷诸有轮汝当转法轮令其断苦轮汝当持佛种汝当净法种汝能集僧种三世悉周遍当断众爱网当裂众见网当救众苦网当成此愿网当度众生界当净国土界当集智慧界当成此心界当令众生喜当令菩萨喜当令诸佛喜当成此欢喜当见一切趣当见一切刹当见一切法当成此佛见当放破闇光当放息热光当放灭恶光涤除三有苦当开天趣门当开佛道门当云解脱门普使众生入当示于正道当绝于邪道如是勤修行成就菩提道当修功德海当度三有海普使群生海出于众苦海当于众生海消竭烦恼海令修诸行海疾入大智海汝当增智海汝当修行海诸佛大愿海汝当咸满足汝当入刹海汝当观众海汝当以智力普饮诸法海当觐诸佛云当起供养云当听妙法云当兴此愿云普游三有至普坏众惑室普入如来室当行如是道普入三昧门普游解脱门普住神通门周行于法界普现众生前普对诸佛前譬如日月光当成如是力所行无动乱所行无染着如鸟行虚空当成此妙用譬如因陀网刹网如是住汝当悉往诣如风无所碍汝当入法界遍往诸世界普见三世佛心生大欢喜汝于诸法门已得及当得应生大喜跃无贪亦无厌汝是功德器能随诸佛教能修菩萨行得见此奇特如是诸佛子亿劫难可遇况见其功德所修诸妙道汝生于人中大获诸善利得见文殊等无量诸功德已离诸恶道已出诸难处已超众苦患善哉勿懈怠已离凡夫地已住菩萨地当满智慧地速入如来地菩萨行如海佛智同虚空汝愿亦复然应生大欣庆诸根不懈倦志愿恒决定亲近善知识不久悉成满菩萨种种行皆为调众生普行诸法门慎勿生疑惑汝具难思福及以真实信是故于今日得见诸佛子汝见诸佛子悉获广大利一一诸大愿一切咸信受汝于三有中能修菩萨行是故诸佛子示汝解脱门非是法器人与佛子同住设经无量劫莫知其境界汝见诸菩萨得闻如是法世间甚难有应生大喜庆诸佛护念汝菩萨摄受汝能顺其教行善哉住寿命已生菩萨家已具菩萨德已长如来种当升灌顶位不久汝当得与诸佛子等见苦恼众生悉置安隐处如下如是种必获如是果我今庆慰汝汝应大欣悦无量诸菩萨无量劫行道未能成此行今汝皆获得信乐坚进力善财成此行若有敬慕心亦当如是学一切功德行皆从愿欲生善财已了知常乐勤修习如龙布密云必当霔大雨菩萨起愿智决定修诸行若有善知识示汝普贤行汝当好承事慎勿生疑惑汝于无量劫为欲妄舍身今为求菩提此舍方为善汝于无量劫具受生死苦不曾事诸佛未闻如是行汝今得人身值佛善知识听受菩提行云何不欢喜虽遇佛兴世亦值善知识其心不清净不闻如是法若于善知识信乐心尊重离疑不疲厌乃闻如是法若有闻此法而兴誓愿心当知如是人已获广大利如是心清净常得近诸佛亦近诸菩萨决定成菩提若入此法门则具诸功德永离众恶趣不受一切苦不久舍此身往生佛国土常见十方佛及以诸菩萨往因今净解及事善友力增长诸功德如水生莲华乐事善知识勤供一切佛专心听闻法常行勿懈倦汝是真法器当具一切法当修一切道当满一切愿汝以信解心而来礼敬我不久当普入一切诸佛会善哉真佛子恭敬一切佛不久具诸行到佛功德岸。

　　三汝行下重对善财赞于中分五初二十六偈叹其当果德初二总余皆别二汝于下七偈双叹当现德三诸根下八偈赞其遇友德四有五偈叹速成位行德五有十七偈总明诸德结叹令欣。

　　汝当往大智文殊师利所彼当令汝得普贤深妙行。

　　二略示后友。

　　尔时弥勒菩萨摩诃萨在众会前称赞善财大功德藏善财闻已欢喜踊跃身毛皆竖悲泣哽噎起立合掌恭敬瞻仰绕无量匝以文殊师利心念力故众华璎珞种种妙宝不觉忽然自盈其手善财欢喜即以奉散弥勒菩萨摩诃萨上。

　　第三重申敬仪中三初辨敬因闻赞德故次善财闻下身心悲敬后以文殊下华供展诚言文殊心念力者表由信智故华因德立璎珞行成云盈手者信智满故散弥勒者摄成因故办当果故。

　　时弥勒菩萨摩善财顶为说颂言。

　　善哉善哉真佛子普䇿诸根无懈倦不久当具诸功德犹如文殊及与我。

　　第四再赞再记。

　　时善财童子以颂答曰。

　　我念善知识亿劫难值遇今得咸亲近而来诣尊所我以文殊故见诸难见者彼大功德尊愿速还瞻觐。

　　第五庆遇念恩文并可知。

　　大方广佛华严经䟽钞会本第七十七之二

　　音释

　　霔

　　(之戍切霖霔也)。

　　哽噎

　　(哽古杏切噎乌结切哽噎声悲塞也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经疏钞会本第七十八之一　牧五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子合掌恭敬重白弥勒菩萨摩诃萨言大圣我已先𤼵阿耨多罗三藐三菩提心。

　　第二尔时善财童子合掌下咨问中二先自陈𤼵心。

　　而我未知菩萨云何学菩萨行云何修菩萨道大圣一切如来授尊者记一生当得阿耨多罗三藐三菩提若一生当得无上菩提则已超越一切菩萨所住处则已出过一切菩萨离生位则已圆满一切波罗蜜则已深入一切诸忍门则已具足一切菩萨地则已游戏一切解脱门则已成就一切三昧法则已通达一切菩萨行则已证得一切陀罗尼辩才则已于一切菩萨自在中而得自在则已积集一切菩萨助道法则已游戏智慧方便则已出生大神通智则已成就一切学处则已圆满一切妙行则已满足一切大愿则已领受一切佛所记则已了知一切诸乘门则已堪受一切如来所护念则已能摄一切佛菩提则已能持一切佛法藏则已能持一切诸佛菩萨秘密藏则已能于一切菩萨众中为上首则已能为破烦恼魔军大勇将则已能作出生死旷野大导师则已能作治诸惑重病大医王则已能于一切众生中为最胜则已能于一切世主中得自在则已能于一切圣人中最第一则已能于一切声闻独觉中最增上则已能于生死海中为船师则已能布调伏一切众生网则已能观一切众生根则已能摄一切众生界则已能守护一切菩萨众则已能谈议一切菩萨事则已能往诣一切如来所则已能住止一切如来会则已能现身一切众生前则已能于一切世法无所染则已能超越一切魔境界则已能安住一切佛境界则已能到一切菩萨无碍境则已能精勤供养一切佛则已与一切诸佛法同体性已系妙法绘已受佛灌顶已住一切智已能普生一切佛法已能速践一切智位大圣菩萨云何学菩萨行云何修菩萨道随所修学疾得具足一切佛法悉能度脱所念众生普能成满所𤼵大愿普能究竟所起诸行普能安慰一切天人不负自身不断三宝不虚一切佛菩萨种能持一切诸佛法眼如是等事愿皆为说。

　　后而我未知下正问法要于中三初标所问次大圣一切如来下叹慈氏有能答之德即以此德亦为问端初总后别别有五十句皆因圆果满德三大圣菩萨下结问请说兼显问意。

　　尔时弥勒菩萨摩诃萨观察一切道场众会指示善财而作是言诸仁者汝等见此长者子今于我所问菩萨行诸功德不。

　　第三尔时弥勒菩萨下称叹授法于中二先称叹后授法前中二先为大众赞叹善财即是叹人后为善财赞菩提心即是赞法前中亦二先指人示众。

　　诸仁者此长者子勇猛精进志乐无杂深心坚固恒不退转具胜希望如救头然无有厌足乐善知识亲近供养处处寻求承事请法。

　　后诸仁者此长者子下正赞其德于中四一明求友精勤二明所乘广大三明具德无缺四明速证超权初中二先总显精勤。

　　诸仁者此长者子曩于福城受文殊教展转南行求善知识经由一百一十善知识已然后而来至于我所未曾暂起一念疲懈。

　　后诸仁者下别示精勤之相谓一时之勤犹未可叹自始暨末一念无懈故为可称言一百一十善知识者古有多释一云理应具有但文脱漏贤首云前后诸友总五十四位分出德生有德为二则五十五人各有自分胜进故有一百一十若依此解则违此已言既云经百一十已方至弥勒弥勒等三非百一十之数明矣有云减数十耳实唯一百八人谓此前除遍友但五十一人各具主伴成百二人遍友指示众艺虽非主友而是伴友为一百三更加无厌足王处空天瞿波处无忧德神摩耶处莲华法德身众神及妙华光明神守护法堂善眼罗刹合前总有百八以空天等相问答故得在友数非前主友称名指示故非主友但名伴友若尔则违下余城之言下自释云前至童子童女已经一百一十今更后文殊所故云余也谓若此为百八加于慈氏尚始百九并后文殊方正一十何有余耶(若尔下䟽破其释明其立义前后相违上皆叙昔)若会通者三释皆得一种取前更加不动处觉悟菩萨如来使天足成一百一十则余义亦成以彼二圣亦教善财故得为伴友其余已之言但是译者之意故𣈆经无有已字则通取前后于义无妨然下复云百一十城又云过百一十由旬皆言百一十者有所表故谓除佛位取其证入十地等觉为百一十一中具十故亦显位位十十相融设有三贤亦唯具十若合等觉属十地胜进则开十信为一故进退行布及与圆融皆顺百一十言何必克定前后(若会通下䟽为会释总会三释从后倒会然下复云下二会藏和尚意取一百一十表法为妙设有三贤者十地一一摄三位故一位尚得总摄于十况三贤望地类例相似摄之善成故十地中各修一度十行之位亦各一度十住之位初是𤼵心后是灌顶十地之位初证𤼵心后亦灌顶而受位故依开等觉合信属住若合等觉即开十信开信是退开等觉是进要令十一成百一十其第一师义设经来未尽者亦百一十)。

　　诸仁者此长者子甚为难有趣向大乘乘于大慧发大勇猛擐大悲甲以大慈心救护众生起大精进波罗蜜行作大商主护诸众生为大法船度诸有海住于大道集大法宝修诸广大助道之法。

　　第二诸仁者此长者子甚为难有下明所乘广大于中三初总叹希奇。

　　如是之人难可得闻难可得见难得亲近同居共行何以故此长者子发心救护一切众生令一切众生解脱诸苦超诸恶趣离诸险难破无明闇出生死野息诸趣轮度魔境界不着世法出欲淤泥断贪鞅解见缚坏想宅绝迷道摧慢幢拔惑箭撤睡盖裂爱网灭无明度有流离謟幻净心垢断痴惑出生死诸仁者此长者子为被四流漂泊者造大法船为被见泥没溺者立大法桥为被痴闇昏迷者然大智灯为行生死旷野者开示圣道为婴烦恼重病者调和法药为遭生老死苦者饮以甘露令其安隐为入贪恚痴火者沃以定水使得清凉多忧恼者慰喻使安系有狱者晓诲令出入见网者开以智剑住界城者示诸脱门在险难者导安隐处惧结贼者与无畏法堕恶趣者授慈悲手拘害蕴者示涅槃城界蛇所缠解以圣道著于六处空聚落者以智慧光引之令出住邪济者令入正济近恶友者示其善友乐凡法者诲以圣法着生死者令其趣入一切智城。

　　二如是之人下别明难遇于中二先标举后何以下征释释意云悲济深广故即开前总中救护众生于中二先明总护一切后为被四流下约类别明汩者流急之貌言界城者即十八界一一根境识中别别解脱故言界蛇者即地等四界六处空聚痴闇无人不以智光引之必为尘贼所劫(界城者十八界是生死因相故晋经云三界三界为城郭约果相故言界蛇即地等四界者俱舍云大种谓四界即地水火风能成持等业坚湿暖动性故及六处等并如二地)。

　　诸仁者此长者子恒以此行救护众生发菩提心未尝休息求大乘道曾无懈倦饮诸法水不生厌足恒勤积集助道之行常乐清净一切法门修菩萨行不舍精进成满诸愿善行方便见善知识情无厌足事善知识身无疲懈闻善知识所有教诲常乐顺行未曾违逆。

　　三诸仁者此长者子恒以下总结所作。

　　诸仁者若有众生能发阿耨多罗三藐三菩提心是为希有若发心已又能如是精进方便集诸佛法倍为希有又能如是求菩萨道又能如是净菩萨行又能如是事善知识又能如是如救头然又能如是顺知识教又能如是坚固修行又能如是集菩提分又能如是不求一切名闻利养又能如是不舍菩萨纯一之心又能如是不乐家宅不着欲乐不恋父母亲戚知识但乐追求菩萨伴侣又能如是不顾身命唯愿勤修一切智道应知展转倍更难得。

　　第三诸仁者若有众生下明具得无缺有十三句有一在己已为希有况有二三乃至全具故云展转难有又复后后难于前前故云展转。

　　诸仁者余诸菩萨经于无量百千万亿那由他劫乃能满足菩萨愿行乃能亲近诸佛菩提此长者子于一生内则能净佛刹则能化众生则能以智慧深入法界则能成就诸波罗蜜则能增广一切诸行则能圆满一切大愿则能超出一切魔业则能承事一切善友则能清净诸菩萨道则能具足普贤诸行。

　　第四诸仁者余诸下明速证超权以依实教修行故谓即凡身一生亦解行生故千年之鸟不及朝生之凤普贤生位互融摄故依实修者悉皆能尔胡不勉旃(谓即凡身一生者约圆融说亦是解行一生约行布说故千年之鸟下成第一凡身一生之义依实修者下通伏难恐有问言约法圆融是则可尔岂得实有凡身一生而得成辨故为此通非独善财行者即得余如𤼵心功德品)文有十句初二总明具诸位行三入十住四五入十行六入回向又上四句亦皆十地行又上四义义含通别下四句通诸地位(三入十住者比中十句文有三节初一总具行位后四亦通中间四句自有三义一但摄二贤以三是智慧入法界同住义故四五皆行故六是愿故二又上四下重以此四摄十地三即十地证智证十法界故四即别地行故五即称理具修行故六即大愿导诸行故三又上四下义含通别者别如初配通诸位故)。

　　尔时弥勒菩萨摩诃萨如是称叹善财童子种种功德令无量百千众生发菩提心已告善财言善哉善哉善男子汝为饶益一切世间汝为救护一切众生汝为勤求一切佛法故发阿耨多罗三藐三菩提心善男子汝获善利汝善得人身汝善住寿命汝善值如来出现汝善见文殊师利大善知识汝身是善器为诸善根之所润泽汝为白法之所资持所有解欲悉已清净已为诸佛共所护念已为善友共所摄受。

　　第二尔时弥勒下为善财叹菩提心文分二别初结前生后后告善财下正叹于中四初标叹发心二汝获善利下叹其发心之器成益三何以下广举菩提心德释成四善男子菩提心者成就如是下结释所属前二可知。

　　何以故。

　　二中先征意云所以叹善哉获善利者何耶释意云菩提心具德故文有二百二十一句皆通三种发心顿具诸位功德且分为二初一百一十八句明菩提心遍该诸地后得无畏药下一百三句明菩提心顿具诸位功德又前多明信成就及解行发心后假多明证位发心故文多云得又前假明菩提心殊胜功德高齐佛果后假喻菩提心自在功德广多无量(又前假明下约高广分即光统意故依之释文若顺第三意则前假但是三贤即分为三摄上十二初三假十住次五十行后四十向二意皆通有宗法师于二百二十一喻皆立别名亦不分判亦无别理)。

　　善男子菩提心者犹如种子能生一切诸佛法故菩提心者犹如良田能长众生白净法故菩提心者犹如大地能持一切诸世间故。

　　今初假中分二先别明后总结前中文通横竖横则一一发心皆具诸句之德竖则别配诸位发心以从菩萨种性至于究竟不出三种发心故光统配十二住初三句即种性住故云如种如田地皆是种性之义。

　　菩提心者犹如净水能洗一切烦恼垢故菩提心者犹如大风普于世间无所碍故菩提心者犹如盛火能烧一切诸见薪故菩提心者犹如净日普照一切诸世间故菩提心者犹如盛月诸白净法悉圆满故菩提心者犹如明灯能放种种法光明故。

　　二如净水下六句明胜解行住中之益。

　　菩提心者犹如净目普见一切安危处故菩提心者犹如大道普令得入大智城故菩提心者犹如正济令其得离诸邪法故菩提心者犹如大车普能运载诸菩萨故菩提心者犹如门户开示一切菩萨行故菩提心者犹如宫殿安住修习三昧法故菩提心者犹如园苑于中游戏受法乐故菩提心者犹如舍宅安隐一切诸众生故菩提心者则为所归利益一切诸世间故菩萨心者则为所依诸菩萨行所依处故菩提心者犹如慈父训导一切诸菩萨故菩提心者犹如慈母生长一切诸菩萨故菩提心者犹如乳母养育一切诸菩萨故菩提心者犹如善友成益一切诸菩萨故菩提心者犹如君主胜出一切二乘人故菩提心者犹如帝王一切愿中得自在故。

　　三净目下十六句极喜增上住皆初地中义故。

　　菩提心者犹如大海一切功德悉入中故菩提心者如须弥山于诸众生心平等故菩提心者如铁围山摄持一切诸世间故菩提心者犹如雪山长养一切智慧药故菩提心者犹如香山出生一切功德香故菩提心者犹如虚空诸妙功德广无边故菩提心者犹如莲华不染一切世间法故。

　　四如大海下七句戒增上住。

　　菩提心者如调慧象其心善顺不犷㑦故菩提心者如良善马远离一切诸恶性故菩提心者如调御师守护大乘一切法故菩提心者犹如良药能治一切烦恼病故菩提心者犹如坑阱䧟没一切诸恶法故菩提心者犹如金刚悉能穿彻一切法故菩提心者犹如香箧能贮一切功德香故菩提心者犹如妙华一切世间所乐见故菩提心者如白栴檀除众欲热使清凉故菩提心者如黑沉香能熏法界悉周遍故。

　　五调慧象下十句增上心住。

　　菩提心者如善见药王能破一切烦恼病故菩提心者如毗笈摩药能拔一切诸惑箭故菩提心者犹如帝释一切主中最为尊故菩提心者如毗沙门能断一切贫穷苦故菩提心者如功德天一切功德所庄严故菩提心者如庄严具庄严一切诸菩萨故菩提心者如劫烧火能烧一切诸有为故菩提心者如无生根药长养一切诸佛法故菩提心者犹如龙珠能消一切烦恼毒故菩提心者如水清珠能清一切烦恼浊故。

　　六善见药下十句觉分相应增上慧住中云毗笈摩者此云普去。

　　菩提心者如如意珠周给一切诸贫乏故菩提心者如功德瓶满足一切众生心故菩提心者如如意树能雨一切庄严具故菩提心者如鹅羽衣不受一切生死垢故菩提心者如白㲲线从本已来性清净故菩提心者如快利犁能治一切众生田故菩提心者如那罗延能摧一切我见敌故菩提心者犹如快箭能破一切诸苦的故菩提心者犹如利矛能穿一切烦恼甲故菩提心者犹如坚甲能护一切如理心故。

　　七如意珠下十句诸谛相应增上住。

　　菩提心者犹如利刀能斩一切烦恼首故菩提心者犹如利剑能断一切憍慢铠故菩提心者如勇将幢能伏一切诸魔军故菩提心者犹如利锯能截一切无明树故菩提心者犹如利斧能伐一切诸苦树故菩提心者犹如兵仗能防一切诸苦难故菩提心者犹如善手防护一切诸度身故菩提心者犹如好足安立一切诸功德故菩提心者犹如眼药灭除一切无明翳故菩提心者犹如钳镊能拔一切身见刺故。

　　八利刀下十句明缘起流转止息相应增上住。

　　菩提心者犹如卧具息除生死诸劳苦故菩提心者如善知识能解一切生死缚故菩提心者如好珍财能除一切贫穷事故菩提心者如大导师善知菩萨出要道故菩提心者犹如伏藏出功德财无匮乏故菩提心者犹如涌泉生智慧水无穷尽故菩提心者犹如明镜普现一切法门像故菩提心者犹如莲华不染一切诸罪垢故菩提心者犹如大河流引一切度摄法故菩提心者如大龙王能雨一切妙法雨故。

　　九卧具下十句明无相有功用住。

　　菩提心者犹如命根任持菩萨大悲身故菩提心者犹如甘露能令安住不死界故菩提心者犹如大网普摄一切诸众生故菩提心者犹如罥索摄取一切所应化故菩提心者犹如钩饵出有渊中所居者故菩提心者如阿伽陀药能令无病永安隐故菩提心者如除毒药悉能消歇贪爱毒故菩提心者如善持咒能除一切颠倒毒故菩提心者犹如疾风能卷一切诸障雾故菩提心者如大宝洲出生一切觉分宝故。

　　十命根下十句明无相无功用住。

　　菩提心者如好种性出生一切白净法故菩提心者犹如住宅诸功德法所依处故菩提心者犹如市肆菩萨商人贸易处故菩提心者如炼金药能治一切烦恼垢故菩提心者犹如好蜜圆满一切功德味故菩提心者犹如正道令诸菩萨入智城故菩提心者犹如好器能持一切白净法故菩提心者犹如时雨能灭一切烦恼尘故菩提心者则为住处一切菩萨所住处故菩提心者则为寿行不取声闻解脱果故。

　　十一好种性下十句明无碍解住言寿行者梵本云则为磁石不吸声闻解脱果故。

　　菩提心者如净琉璃自性明洁无诸垢故菩提心者如帝青宝出过世间二乘智故菩提心者如更漏鼓觉诸众生烦恼睡故菩提心者如清净水性本澄洁无垢浊故菩提心者如阎浮金映夺一切有为善故菩提心者如大山王超出一切诸世间故菩提心者则为所归不拒一切诸来者故菩提心者则为义利能除一切衰恼事故菩提心者则为妙宝能令一切心欢喜故菩提心者如大施会充满一切众生心故菩提心者则为尊胜诸众生心无与等故菩提心者犹如伏藏能摄一切诸佛法故菩提心者如因陀罗网能伏烦恼阿修罗故菩提心者如婆楼那风能动一切所应化故菩提心者如因陀罗火能烧一切诸惑习故菩提心者如佛支提一切世间应供养故。

　　十二净琉璃丁十六句明最上菩萨住梵本云因陀罗网网取烦恼阿修罗故婆楼那风此云迅猛风也其中文义皆与彼位相应恐繁不属故始于种子终于惑习明竖义彰矣然断习等推功归本由初发心则横具诸德于理明矣。

　　善男子菩提心者成就如是无量功德举要言之应知悉与一切佛法诸功德等何以故因菩提心出生一切诸菩萨行三世如来从菩提心而出生故是故善男子若有发阿耨多罗三藐三菩提心者则已出生无量功德普能摄取一切智道。

　　二善男子下总结即功成由于始篑故初心具于诸德况复初后圆融。

　　善男子譬如有人得无畏药离五恐怖何等为五所谓火不能烧毒不能中刀不能伤水不能漂烟不能熏菩萨摩诃萨亦复如是得一切智菩提心药贪火不烧瞋毒不中惑刀不伤有流不漂诸觉观烟不能熏害善男子譬如有人得解脱药终无横难菩萨摩诃萨亦复如是得菩提心解脱智药永离一切生死横难善男子譬如有人持摩诃应伽药毒蛇闻气即皆远去菩萨摩诃萨亦复如是持菩提心大应伽药一切烦恼诸恶毒蛇闻其气者悉皆散灭善男子譬如有人持无胜药一切冤敌无能胜者菩萨摩诃萨亦复如是持菩提心无能胜药悉能降伏一切魔军善男子譬如有人持毗笈摩药能令毒箭自然堕落菩萨摩诃萨亦复如是持菩提心毗笈摩药令贪恚痴诸邪见箭自然堕落善男子譬如有人持善见药能除一切所有诸病菩萨摩诃萨亦复如是持菩提心善见药王悉除一切诸烦恼病善男子如有药树名珊陀那有取其皮以涂疮者疮即除愈然其树皮随取随生终不可尽菩萨摩诃萨从菩提心生一切智树亦复如是若有得见而生信者烦恼业疮悉得消灭一切智树初无所损。

　　第二善男子譬如下一百三句明菩提心自在功德文中各有喻合说听之人所见深远故所引喻多非凡境亦显不共菩提心故虽通横竖且竖分五假初有七句摄十住德觉心自性离恶觉等故。

　　善男子如有药树名无生根以其力故增长一切𨶒浮提树菩萨摩诃萨菩提心树亦复如是以其力故增长一切学与无学及诸菩萨所有善法善男子譬如有药名阿蓝婆若用涂身身之与心咸有堪能菩萨摩诃萨得菩提心阿蓝婆药亦复如是令其身心增长善法善男子譬如有人得念力药凡所闻事忆持不忘菩萨摩诃萨得菩提心念力妙药悉能闻持一切佛法皆无忘失善男子譬如有药名大莲华其有服者住寿一劫菩萨摩诃萨服菩提心大莲华药亦复如是于无数劫寿命自在善男子譬如有人执翳形药人与非人悉不能见菩萨摩诃萨执菩提心翳形妙药一切诸魔不能得见善男子如海有珠名普集众宝此珠若在假使劫火焚烧世间能令此海减于一滴无有是处菩萨摩诃萨菩提心珠亦复如是住于菩萨大愿海中若常忆持不令退失能坏菩萨一善根者终无是处若退其心一切善法即皆散灭善男子如有摩尼名大光明有以此珠璎珞身者映蔽一切宝庄严具所有光明悉皆不现菩萨摩诃萨菩提心宝亦复如是璎珞其身映蔽一切二乘心宝诸庄严具悉无光采善男子如水清珠能清浊水菩萨摩诃萨菩提心珠亦复如是能清一切烦恼垢浊善男子譬如有人得住水宝系其身上入大海中不为水害菩萨摩诃萨亦复如是得菩提心住水妙宝入于一切生死海中终不沉没善男子譬如有人得龙宝珠持入龙宫一切龙蛇不能为害菩萨摩诃萨亦复如是得菩提心大龙宝珠入欲界中烦恼龙蛇不能为害。

　　二无生根下十喻摄十行德。

　　大方广佛华严经䟽钞会本第七十八之一

　　音释

　　曩

　　(乃朗切往昔也)。

　　擐

　　(音患贯也)。

　　鞅

　　(于雨切羁也)。

　　㑦

　　(即计切恶也)。

　　阱

　　(音静䧟阱也)。

　　箧

　　(苦协切箱箧也)。

　　㲲

　　(徒协切细毛布也)。

　　矛

　　(莫浮切勾兵也)。

　　锯

　　(居御切刀锯也)。

　　钳镊

　　(钳巨淹切镊尼辄切)。

　　饵

　　(仍吏切食也)。

　　大方广佛华严经䟽钞会本第七十八之二　牧六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　善男子譬如帝释着摩尼冠映蔽一切诸余天众菩萨摩诃萨亦复如是着菩提心大愿宝冠超过一切三界众生善男子譬如有人得如意珠除灭一切贫穷之苦菩萨摩诃萨亦复如是得菩提心如意宝珠远离一切邪命怖畏善男子譬如有人得日精珠持向日光而生于火菩萨摩诃萨亦复如是得菩提心智日宝珠持向智光而生智火善男子譬如有人得月精珠持向月光而生于水菩萨摩诃萨亦复如是得菩提心月精宝珠持此心珠鉴回向光而生一切善根愿水善男子譬如龙王首戴如意摩尼宝冠远离一切冤敌怖畏菩萨摩诃萨亦复如是着菩提心大悲宝冠远离一切恶道诸难善男子如有宝珠名一切世间庄严藏若有得者令其所欲悉得充满而此宝珠无所损减菩提心宝亦复如是若有得者令其所愿悉得满足而菩提心无有损减善男子如转轮王有摩尼宝置于宫中放大光明破一切闇菩萨摩诃萨亦复如是以菩提心大摩尼宝住于欲界放大智光悉破诸趣无明黑闇善男子譬如帝青大摩尼宝若有为此光明所触即同其色菩萨摩诃萨菩提心宝亦复如是观察诸法回向善根靡不即同菩提心色善男子如琉璃宝于百千岁处不净中不为臭秽之所染着性本净故菩萨摩诃萨菩提心宝亦复如是于百千劫住欲界中不为欲界过患所染犹如法界性清净故。

　　三帝释着摩尼下九句摄十回向德。

　　善男子譬如有宝名净光明悉能映蔽一切宝色菩萨摩诃萨菩提心宝亦复如是悉能映蔽一切凡夫二乘功德善男子譬如有宝名为火焰悉能除灭一切闇𡨋菩萨摩诃萨菩提心宝亦复如是能灭一切无知闇𡨋善男子譬如海中有无价宝商人采得船载入城诸余摩尼百千万种光色价直无与等者菩提心宝亦复如是住于生死大海之中菩萨摩诃萨乘大愿船深心相续载之来入解脱城中二乘功德无能及者善男子如有宝珠名自在王处阎浮洲去日月轮四万由旬日月宫中所有庄严其珠影现悉皆具足菩萨摩诃萨发菩提心净功德宝亦复如是住生死中照法界空佛智日月一切功德悉于中现。

　　四有宝名净光明下六十喻摄十地德即分为十初四摄初地德。

　　善男子如有宝珠名自在王日月光明所照之处一切财宝衣服等物所有价直悉不能及菩萨摩诃萨𤼵菩提心自在王宝亦复如是一切智光所照之处三世所有天人二乘漏无漏善一切功德皆不能及善男子海中有宝名曰海藏普现海中诸庄严事菩萨摩诃萨菩提心宝亦复如是普能显现一切智海诸庄严事善男子譬如天上阎浮檀金唯除心王大摩尼宝余无及者菩萨摩诃萨发菩提心阎浮檀金亦复如是除一切智心王大宝余无及者。

　　二如自在王下三喻摄二地德持戒头陀等净功德故。

　　善男子譬如有人善调龙法于诸龙中而得自在菩萨摩诃萨亦复如是得菩提心善调龙法于诸一切烦恼龙中而得自在善男子譬如勇士被执铠仗一切冤敌无能降伏菩萨摩诃萨亦复如是被执菩提大心铠仗一切业惑诸恶冤敌无能屈伏善男子譬如天上黑栴檀香若烧一铢其香普熏小千世界三千世界满中珍宝所有价直皆不能及菩萨摩诃萨菩提心香亦复如是一念功德普熏法界声闻缘觉一切功德皆所不及善男子如白栴檀若以涂身悉能除灭一切热恼令其身心普得清凉菩萨摩诃萨菩提心香亦复如是能除一切虚妄分别贪恚痴等诸惑热恼令其具足智慧清凉。

　　三善调龙法下四喻摄三地德入诸禅定离惑热等故。

　　善男子如须弥山若有近者即同其色菩萨摩诃萨菩提心山亦复如是若有近者悉得同其一切智色善男子譬如波利质多罗树其皮香气阎浮提中若婆师迦瞻卜迦若苏摩那如是等华所有香气皆不能及菩萨摩诃萨菩提心树亦复如是所发大愿功德之香一切二乘无漏戒定智慧解脱解脱知见诸功德香悉不能及善男子譬如波利质多罗树虽未开华应知即是无量诸华出生之处菩萨摩诃萨菩提心树亦复如是虽未开发一切智华应知即是无数天人众菩提华所生之处善男子譬如波利质多罗华一日熏衣瞻卜迦华婆利师华苏摩那华虽千岁熏亦不能及菩萨摩诃萨菩提心华亦复如是一生所熏诸功德香普彻十方一切佛所一切二乘无漏功德百千劫熏所不能及。

　　四须弥山下四喻摄四地德同一切智焰得无漏故。

　　善男子如海岛中生椰子树根茎枝叶及以华果一切众生恒取受用无时暂歇菩萨摩诃萨菩提心树亦复如是始从发起悲愿之心乃至成佛正法住世常时利益一切世间无有间歇善男子如有药汁名诃宅迦人或得之以其一两变千两铜悉成真金非千两铜能变此药菩萨摩诃萨亦复如是以菩提心回向智药普变一切业惑等法悉使成于一切智相非业惑等能变其心善男子譬如小火随所焚烧其焰转炽菩萨摩诃萨菩提心火亦复如是随所攀缘智焰增长善男子譬如一灯然百千灯其本一灯无减无尽菩萨摩诃萨菩提心灯亦复如是普然三世诸佛智灯而其心灯无减无尽。

　　五椰子树下四喻摄五地德利人不染俗故。

　　善男子譬如一灯入于闇室百千年闇悉能破尽菩萨摩诃萨菩提心灯亦复如是入于众生心室之内百千万亿不可说劫诸业烦恼种种闇障悉能除尽善男子譬如灯炷随其大小而𤼵光明若益膏油明终不绝菩萨摩诃萨菩提心灯亦复如是大愿为炷光照法界益大悲油教化众生庄严国土施作佛事无有休息善男子譬如他化自在天王冠阎浮檀真金天冠欲界天子诸庄严具皆不能及菩萨摩诃萨亦复如是冠菩提心大愿天冠一切凡夫二乘功德皆不能及善男子如师子王哮吼之时师子儿闻皆增勇健余兽闻之即皆窜伏佛师子王菩提心吼应知亦尔诸菩萨闻增长功德有所得者闻皆退散善男子譬如有人以师子筋而为乐弦其音既奏余弦悉绝菩萨摩诃萨亦复如是以如来师子波罗蜜身菩提心筋为法乐弦其音既奏一切五欲及以二乘诸功德弦悉皆断灭善男子譬如有人以牛羊等种种诸乳假使积集盈于大海以师子乳一滴投中悉皆变坏直过无碍菩萨摩诃萨亦复如是以如来师子菩提心乳着无量劫业烦恼乳大海之中悉令坏灭直过无碍终不住于二乘解脱。

　　六一灯下六喻摄六地德般若现前顿破闇故。

　　善男子譬如迦陵频伽鸟在卵㲉中有大势力一切诸鸟所不能及菩萨摩诃萨亦复如是于生死㲉发菩提心所有大悲功德势力声闻缘觉无能及者善男子如金翅鸟王子初始生时目则明利飞则劲㨗一切诸鸟虽久成长无能及者菩萨摩诃萨亦复如是发菩提心为佛王子智慧清净大悲勇猛一切二乘虽百千劫久修道行所不能及善男子如有壮夫手执利矛刺坚密甲直过无碍菩萨摩诃萨亦复如是执菩提心铦利快矛刺诸邪见随眠密甲悉能穿彻无有障碍善男子譬如摩诃那伽大力勇士若奋威怒于其额上必生疮疱疮若未合阎浮提中一切人民无能制伏菩萨摩诃萨亦复如是若起大悲必定𤼵于菩提之心心未舍来一切世间魔及魔民不能为害善男子譬如射师有诸弟子虽未惯习其师技艺然其智慧方便善巧余一切人所不能及菩萨摩诃萨初始发心亦复如是虽未惯习一切智行然其所有愿智解欲一切世间凡夫二乘悉不能及。

　　七迦陵频伽下五喻摄七地德善入方便得自在故。

　　善男子如人学射先安其足后习其法菩萨摩诃萨亦复如是欲学如来一切智道先当安住菩提之心然后修行一切佛法善男子譬如幻师将作幻事先当起意忆持幻法然后所作悉得成就菩萨摩诃萨亦复如是将起一切诸佛菩萨神通幻事先当起意发菩提心然后一切悉得成就善男子譬如幻术无色现色菩萨摩诃萨菩提心相亦复如是虽无有色不可睹见然能普于十方法界示现种种功德庄严善男子譬如猫狸才见于鼠鼠即入穴不敢复出菩萨摩诃萨发菩提心亦复如是暂以慧眼观诸惑业皆即窜匿不复出生善男子譬如有人着阎浮金庄严之具映蔽一切皆如聚墨菩萨摩诃萨亦复如是着菩提心庄严之具映蔽一切凡夫二乘功德庄严悉无光色善男子如好磁石少分之力即能吸坏诸铁钩锁菩萨摩诃萨𤼵菩提心亦复如是若起一念悉能坏灭一切见欲无明钩锁善男子如有磁石铁若见之即皆散去无留住者菩萨摩诃萨发菩提心亦复如是诸业烦恼二乘解脱若暂见之即皆散灭亦无住者善男子譬如有人善入大海一切水族无能为害假使入于摩竭鱼口亦不为彼之所吞噬菩萨摩诃萨亦复如是𤼵菩提心入生死海诸业烦恼不能为害假使入于声闻缘觉实际法中亦不为其之所留难善男子譬如有人饮甘露浆一切诸物不能为害菩萨摩诃萨亦复如是饮菩提心甘露法浆不堕声闻辟支佛地以具广大悲愿力故善男子譬如有人得安缮那药以涂其目虽行人间人所不见菩萨摩诃萨亦复如是得菩提心安缮那药能以方便入魔境界一切众魔所不能见善男子譬如有人依附于王不畏余人菩萨摩诃萨亦复如是依菩提心大势力王不畏障盖恶道之难善男子譬如有人住于水中不畏火焚菩萨摩诃萨亦复如是住菩提心善根水中不畏二乘解脱智火善男子譬如有人依𠋣猛将即不怖畏一切冤敌菩萨摩诃萨亦复如是依菩提心勇猛大将不畏一切恶行冤敌善男子如释天王执金刚杵摧伏一切阿修罗众菩萨摩诃萨亦复如是持菩提心金刚之杵摧伏一切诸魔外道。

　　八如人学射下十四喻摄八地德无功𤼵心能灭相惑等故。

　　善男子譬如有人服延龄药长得充健不老不瘦菩萨摩诃萨亦复如是服菩提心延龄之药于无数劫修菩萨行心无疲厌亦无染着善男子譬如有人调和药汁必当先取好清净水菩萨摩诃萨亦复如是欲修菩萨一切行愿先当𤼵起菩提之心善男子如人护身先护命根菩萨摩诃萨亦复如是护持佛法亦当先护菩提之心善男子譬如有人命根若断不能利益父母宗亲菩萨摩诃萨亦复如是舍菩提心不能利益一切众生不能成就诸佛功德善男子譬如大海无能坏者菩提心海亦复如是诸业烦恼二乘之心所不能坏善男子譬如日光星宿光明不能映蔽菩提心日亦复如是一切二乘无漏智光所不能蔽善男子如王子初生即为大臣之所尊重以种性自在故菩萨摩诃萨亦复如是于佛法中𤼵菩提心即为耆宿久修梵行声闻缘觉所共尊重以大悲自在故善男子譬如王子年虽幼稚一切大臣皆悉敬礼菩萨摩诃萨亦复如是虽初𤼵心修菩萨行二乘耆旧皆应敬礼善男子譬如王子虽于一切臣佐之中未得自在已具王相不与一切诸臣佐等以生处尊胜故菩萨摩诃萨亦复如是虽于一切业烦恼中未得自在然已具足菩提之相不与一切二乘齐等以种性第一故善男子譬如清净摩尼妙宝眼有翳故见为不净菩萨摩诃萨菩提心宝亦复如是无智不信谓为不净。

　　九服延龄药下十喻摄九地德延寿益生等故。

　　善男子譬如有药为咒所持若有众生见闻同住一切诸病皆得消灭菩萨摩诃萨菩提心药亦复如是一切善根智慧方便菩萨愿智共所摄持若有众生见闻同住忆念之者诸烦恼病悉得除灭善男子譬如有人常持甘露其身毕竟不变不坏菩萨摩诃萨亦复如是若常忆持菩提心甘露令愿智身毕竟不坏善男子如机关木人若无有楔身即离散不能运动菩萨摩诃萨亦复如是无菩提心行即分散不能成就一切佛法善男子如转轮王有沉香宝名曰象藏若烧此香王四种兵悉腾虚空菩萨摩诃萨菩提心香亦复如是若𤼵此意即令菩萨一切善根永出三界行如来智无为空中善男子譬如金刚唯从金刚处及金处生非余宝处生菩萨摩诃萨菩提心金刚亦复如是唯从大悲救护众生金刚处一切智智殊胜境界金处而生非余众生善根处生善男子譬如有树名曰无根不从根生而枝叶华果悉皆繁茂菩萨摩诃萨菩提心树亦复如是无根可得而能长养一切智智神通大愿枝叶华果扶疏荫映普覆世间。

　　譬如有药为咒所持下六喻摄十地德深除惑习成一切佛法故。

　　善男子譬如金刚非劣恶器及以破器所能容持唯除全具上妙之器菩提心金刚亦复如是非下劣众生悭嫉破戒懈怠妄念无智器中所能容持亦非退失殊胜志愿散乱恶觉众生器中所能容持唯除菩萨深心宝器善男子譬如金刚能穿众宝菩提心金刚亦复如是悉能穿彻一切法宝善男子譬如金刚能坏众山菩提心金刚亦复如是悉能摧坏诸邪见山善男子譬如金刚虽破不全一切众宝犹不能及菩提心金刚亦复如是虽复志劣少有亏损犹胜一切二乘功德善男子譬如金刚虽有损缺犹能除灭一切贫穷菩提心金刚亦复如是虽有损缺不进诸行犹能舍离一切生死善男子如少金刚悉能破坏一切诸物菩提心金刚亦复如是入少境界即破一切无知诸惑善男子譬如金刚非凡人所得菩提心金刚亦复如是非劣意众生之所能得善男子譬如金刚不识宝人不知其能不得其用菩提心金刚亦复如是不知法人不了其能不得其用善男子譬如金刚无能销灭菩提心金刚亦复如是一切诸法无能销灭善男子如金刚杵诸大力人皆不能持唯除有大那罗延力菩提之心亦复如是一切二乘皆不能持唯除菩萨广大因缘坚固善力善男子譬如金刚一切诸物无能坏者而能普坏一切诸物然其体性无所损减菩提之心亦复如是普于三世无数劫中教化众生修行苦行声闻缘觉所不能者咸能作之然其毕竟无有疲厌亦无损坏善男子譬如金刚余不能持唯金刚地之所能持菩提之心亦复如是声闻缘觉皆不能持唯除趣向萨婆若者善男子如金刚器无有瑕缺用盛于水永不渗漏而入于地菩提心金刚器亦复如是盛善根水永不渗漏令入诸趣善男子如金刚际能持大地不令坠没菩提之心亦复如是能持菩萨一切行愿不令坠没入于三界善男子譬如金刚久处水中不烂不湿菩提之心亦复如是于一切劫处在生死业惑水中无坏无变善男子譬如金刚一切诸火不能烧然不能令热菩提之心亦复如是一切生死诸烦恼火不能烧然不能令热善男子譬如三千世界之中金刚座上能持诸佛坐于道场降伏诸魔成等正觉非是余座之所能持菩提心座亦复如是能持菩萨一切愿行诸波罗蜜诸忍诸地回向受记修习菩提助道之法供养诸佛闻法受行一切余心所不能持。

　　五金刚非劣恶器下十七喻摄等觉位功德以金刚智终成菩提故其间梵语具如音义(以金刚智者既始从种性终至金刚菩提之智竖配理明初心䪺具诸位功德正顺经宗故毗卢遮那品云一切功德皆在最初菩提心中住即其义也又后一百三句自在德中若唯配十地亦可束之十住为初地十行为二地十向为三地初二三地并为四地四五为五地后五依前如次判之亦顺本文恐繁不配其中行相其间梵语者恐繁故指䟽中随难已释其二谓毗笈摩婆楼那余未释者今当具之大应伽者应伽云身然身有四名一曰迦耶二曰设理罗三曰第诃四曰应伽然应伽又云分谓支分也次云𣗳名珊陁那者此云和合或云断续谓此药能令已断伤者再续和合也阿蓝婆者此云药汁其药出香山及雪山中天生在于石臼之内或云得喜谓得此药生欢喜故四须弥下四地德中波利质多罗𣗳波利此云遍也亦曰周匝质多罗云间错庄严也言此𣗳众杂色华周匝严饰或曰圆妙庄严次云婆师迦华具云婆利史迦言婆利史者此云雨也迦谓迦罗此云时也雨时生故瞻卜迦华此云黄色华其华有香气而形似栀子华也苏摩那华此云悦意华其华形色俱媚令见者心悦故五椰子下明五地德诃宅迦此云金色水甚于九转还丹之力也七迦陵频伽鸟前已释竟此云羙音或曰妙声此鸟本出雪山在榖能鸣其音和雅听者无猒摩诃那伽此云大龙亦云大象今此力士力如龙象八如人下八地德中摩竭鱼者此云大体即是此方巨鳌之类两目如日张口如晴谷能吞大舟凡出濆流即如潮上噏水如壑高下如山大者可长二百余里安缮那青色药)。

　　善男子菩提心者成就如是无量无边乃至不可说不可说殊胜功德若有众生发阿耨多罗三藐三菩提心则获如是胜功德法是故善男子汝获善利汝发阿耨多罗三藐三菩提心求菩萨行已得如是大功德故。

　　第四善男子菩提心者下结释所属谓上来多德释获善利之言故。

　　善男子如汝所问菩萨云何学菩萨行修菩萨道善男子汝可入此毗卢遮那庄严藏大楼阁中周遍观察则能了知学菩萨行学已成就无量功德。

　　第二善男子如汝所问下正授法界于中四一授法体二显法名三穷严因之本源四核正报之性相故初中四一摄入方便二加令证入三见所证境四事讫起定初中先牒问劝证。

　　大方广佛华严经䟽钞会本第七十八之二

　　音释

　　贸

　　(音茂)。

　　臭

　　(尺救切与臭同秽气也)。

　　铢

　　(市朱切重十黍曰铢)。

　　椰子

　　(椰以遮切木名)。

　　窜

　　(七乱切逃也)。

　　㲉

　　(苦角切)。

　　铦

　　(息廉切利也)。

　　疱

　　(皮教切)。

　　惯习

　　(惯古患切)。

　　猫狸

　　(猫音苗狸理之切)。

　　磁

　　(疾之切引针石也)。

　　噬

　　(时制切啮噬也)。

　　𤸃

　　(所祐切臞也)。

　　稚

　　(直利切幼小也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经䟽钞会本第七十九　牧七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子恭敬右绕弥勒菩萨摩诃萨已而白之言唯愿大圣开楼阁门令我得入。

　　后尔时善财下求证方便。

　　时弥勒菩萨前诣楼阁弹指出声其门即开命善财入善财心喜入已还闭。

　　第二尔时弥勒下加令证入先约缘加令其就法亡言会旨则佛法门开故云前诣等即开理智门示令其悟入也后善财心喜下约因自证悟佛知见则入法界从迷之悟加行趣入有门理之殊证已契合能所两亡即妄而真更无入处故云还闭。

　　见其楼阁广博无量同于虚空阿僧祇宝以为其地阿僧祇宫殿阿僧祇门闼阿僧祇窗牖阿僧祇阶陛阿僧祇栏楯阿僧祇道路皆七宝成阿僧祇幡阿僧祇幢阿僧祇盖周回间列阿僧祇众宝璎珞阿僧祇真珠璎珞阿僧祇赤真珠璎珞阿僧祇师子珠璎珞处处垂下阿僧祇半月阿僧祇缯带阿僧祇宝网以为严饰阿僧祇宝铎风动成音散阿僧祇天诸杂华悬阿僧祇天宝鬘带严阿僧祇众宝香炉雨阿僧祇细末金屑悬阿僧祇宝镜然阿僧祇宝灯布阿僧祇宝衣列阿僧祇宝帐设阿僧祇宝座阿僧祇宝缯以敷座上阿僧祇阎浮檀金童女像阿僧祇杂宝诸形像阿僧祇妙宝菩萨像处处充遍阿僧祇众鸟出和雅音阿僧祇宝优钵罗华阿僧祇宝波头摩华阿僧祇宝拘物头华阿僧祇宝芬陀利华以为庄严阿僧祇宝树次第行列阿僧祇摩尼宝放大光明如是等无量阿僧祇诸庄严具以为庄严又见其中有无量百千诸妙楼阁一一严饰悉如上说广博严丽皆同虚空不相障碍亦无杂乱善财童子于一处中见一切处一切诸处悉如是见尔时善财童子见毗卢遮那庄严藏楼阁如是种种不可思议自在境界生大欢喜踊跃无量身心柔软离一切想除一切障灭一切惑所见不忘所闻能忆所思不乱入于无碍解脱之门普运其心普见一切普申敬礼。

　　第三见其楼阁下明见所证境于中二先别明所见后总显见相前中六一见依报二见正报三见伴菩萨四见诸佛五见阁中主阁六总见严具作用然此六皆是悲智之中所有(然此等阁表悲智故)今初先见后益前中三一直见一重庄严有标列结同虚空者称法性故次又见其中下依中有依一中见多即微细门亦主伴门后善财童子下一处见多即相在门二尔时下明得益。

　　才始稽首以弥勒菩萨威神之力自见其身遍在一切诸楼阁中具见种种不可思议自在境界所谓或见弥勒菩萨初发无上菩提心时如是名字如是种族如是善友之所开悟令其种植如是善根住如是寿在如是劫值如是佛处于如是庄严刹土修如是行发如是愿彼诸如来如是众会如是寿命经尔许时亲近供养悉皆明见或见弥勒最初证得慈心三昧从是已来号为慈氏或见弥勒修诸妙行成满一切诸波罗蜜或见得忍或见住地或见成就清净国土或见护持如来正教为大法师得无生忍某时某处某如来所受于无上菩提之记或见弥勒为转轮王劝诸众生住十善道或为护世饶益众生或为释天呵责五欲或为𦦨摩天王赞不放逸或为兜率天王称叹一生菩萨功德或为化乐天王为诸天众现诸菩萨变化庄严或为他化自在天王为诸天众演说一切诸佛之法或作魔王说一切法皆悉无常或为梵王说诸禅定无量喜乐或为阿修罗王入大智海了法如幻为其众会常演说法断除一切憍慢醉慠或复见其处阎罗界放大光明救地狱苦或见在于饿鬼之处施诸饮食济彼饥渴或见在于畜生之道种种方便调伏众生或复见为护世天王众会说法或复见为忉利天王众会说法或复见为𦦨摩天王众会说法或复见为兜率天王众会说法或复见为化乐天王众会说法或复见为他化自在天王众会说法或复见为大梵王众会说法或复见为龙王众会说法或复见为夜叉罗刹王众会说法或复见为乾闼婆紧那罗王众会说法或复见为阿修罗陀那婆王众会说法或复见为迦楼罗摩睺罗伽王众会说法或复见为其余一切人非人等众会说法或复见为声闻众会说法或复见为缘觉众会说法或复见为初发心乃至一生所系已灌顶者诸菩萨众而演说法或见赞说初地乃至十地所有功德或见赞说满足一切诸波罗蜜或见赞说入诸忍门或见赞说诸大三昧门或见赞说甚深解脱门或见赞说诸禅三昧神通境界或见赞说诸菩萨行或见赞说诸大誓愿或见与诸同行菩萨赞说世间资生工巧种种方便利众生事或见与诸一生菩萨赞说一切佛灌顶门或见弥勒于百千年经行读诵书写经卷勤求观察为众说法或入诸禅四无量心或入遍处及诸解脱或入三昧以方便力现诸神变。

　　第二才始稽首下见正报中二先总标所谓下别显于中五一见初发心时二或见弥勒最初证得慈心下见其修行得法三或见弥勒为转轮下随类摄生时四或复见为护世下见处会说法于中先明所处会殊或见赞说初地下显所说之法五或见弥勒于百千下总见行用。

　　或见诸菩萨入变化三昧各于其身一一毛孔出于一切变化身云或见出天众身云或见出龙众身云或见出夜叉乾闼婆紧那罗阿修罗迦楼罗摩睺罗伽释梵护世转轮圣王小王王子大臣官属长者居士身云或见出声闻缘觉及诸菩萨如来身云或见出一切众生身云或见出妙音赞诸菩萨种种法门所谓赞说菩提心功德门赞说檀波罗蜜乃至智波罗蜜功德门赞说诸摄诸禅诸无量心及诸三昧三摩钵底诸通诸明总持辩才诸谛诸智止观解脱诸缘诸依诸说法门赞说念处正勤神足根力七菩提分八圣道分诸声闻乘诸独觉乘诸菩萨乘诸地诸忍诸行诸愿如是等一切诸功德门。

　　第三或见诸菩萨下明见伴菩萨身云演法即前与无量眷属。

　　或复于中见诸如来大众围绕亦见其佛生处种姓身形寿命刹劫名号说法利益教住久近乃至所有道场众会种种不同悉皆明见。

　　第四或复于中见诸如来下明见诸佛摄化之德。

　　又复于彼庄严藏内诸楼阁中见一楼阁高广严饰最上无比于中悉见三千世界百亿四天下百亿兜率陀天一一皆有弥勒菩萨降神诞生释梵天王捧持顶戴游行七步观察十方大师子吼现为童子居处宫殿游戏园苑为一切智出家苦行示受乳糜往诣道场降伏诸魔成等正觉观菩提树梵王劝请转正法轮升天宫殿而演说法劫数寿量众会庄严所净国土所修行愿教化成熟众生方便分布舍利住持教法皆悉不同尔时善财自见其身在彼一切诸如来所亦见于彼一切众会一切佛事忆持不忘通达无碍。

　　第五又复于彼下见阁中主阁别明慈氏一生当作于中先见后尔时下得益可知。

　　复闻一切诸楼阁内宝网铃铎及诸乐器皆悉演畅不可思议微妙法音说种种法所谓或说菩萨发菩提心或说修行波罗蜜行或说诸愿或说诸地或说恭敬供养如来或说庄严诸佛国土或说诸佛说法差别如上所说一切佛法悉闻其音敷畅辩了又闻某处有某菩萨闻某法门某善知识之所劝导发菩提心于某劫某刹某如来所某大众中闻于某佛如是功德发如是心起如是愿种于如是广大善根经若干劫修菩萨行于尔许时当成正觉如是名号如是寿量如是国土具足庄严满如是愿化如是众如是声闻菩萨众会般涅槃后正法住世经尔许劫利益如是无量众生或闻某处有某菩萨布施持戒忍辱精进禅定智慧修习如是诸波罗蜜或闻某处有某菩萨为求法故弃舍王位及诸珍宝妻子眷属手足头目一切身分皆无所吝或闻某处有某菩萨守护如来所说正法为大法师广行法施建法幢吹法蠡击法鼓雨法雨造佛塔庙作佛形像施诸众生一切乐具或闻某处有某如来于某劫中成等正觉如是国土如是众会如是寿命说如是法满如是愿教化如是无量众生善财童子闻如是等不可思议微妙法音身心欢喜柔软悦怿即得无量诸总持门诸辩才门诸禅诸忍诸愿诸度诸通诸明及诸解脱诸三昧门又见一切诸宝镜中种种形像所谓或见诸佛众会道场或见菩萨众会道场或见声闻众会道场或见缘觉众会道场或见净世界或见不净世界或见净不净世界或见不净净世界或见有佛世界或见无佛世界或见小世界或见中世界或见大世界或见因陀罗网世界或见覆世界或见仰世界或见平坦世界或见地狱畜生饿鬼所住世界或见天人充满世界于如是等诸世界中见有无数大菩萨众或行或坐作诸事业或起大悲怜愍众生或造诸论利益世间或受或持或书或诵或问或答三时忏悔回向发愿又见一切诸宝柱中放摩尼王大光明网或青或黄或赤或白或玻璃色或水精色或帝青色或虹霓色或阎浮檀金色或作一切诸光明色又见彼阎浮檀金童女及众宝像或以其手而执华云或执衣云或执幢幡或执鬘盖或持种种涂香末香或持上妙摩尼宝网或垂金锁或挂璎珞或举其臂捧庄严具或低其首垂摩尼冠曲躬瞻仰目不暂舍又见彼真珠璎珞常出香水具八功德琉璃璎珞百千光明同时照耀幢幡网盖如是等物一切皆以众宝庄严又复见彼优钵罗华波头摩华拘物头华芬陀利华各各生于无量诸华或大一手或长一肘或复纵广犹如车轮一一华中皆悉示现种种色像以为严饰所谓男色像女色像童男色像童女色像释梵护世天龙夜叉乾闼婆阿修罗迦楼罗紧那罗摩睺罗伽声闻缘觉及诸菩萨如是一切众生色像皆悉合掌曲躬礼敬亦见如来结加趺坐三十二相庄严其身又复见彼净琉璃地一一步间现不思议种种色像所谓世界色像菩萨色像如来色像及诸楼阁庄严色像又于宝树枝叶华果一一事中悉见种种半身色像所谓佛半身色像菩萨半身色像天龙夜叉乃至护世转轮圣王小王王子大臣官长及以四众半身色像其诸色像或执华鬘或执璎珞或持一切诸庄严具或有曲躬合掌礼敬一心瞻仰目不暂舍或有赞叹或入三昧其身悉以相好庄严普放种种诸色光明所谓金色光明银色光明珊瑚色光明兜沙罗色光明帝青色光明毗卢遮那宝色光明一切众宝色光明瞻波迦华色光明又见诸楼阁半月像中出阿僧祇日月星宿种种光明普照十方又见诸楼阁周回四壁一一步内一切众宝以为庄严一一宝中皆现弥勒曩劫修行菩萨道时或施头目或施手足唇舌牙齿耳鼻血肉皮肤骨髓乃至爪发如是一切悉皆能舍妻妾男女城邑聚落国土王位随其所须尽皆施与处牢狱者令得出离被系缚者使其解脱有疾病者为其救疗入邪径者示其正道或为船师令度大海或为马王救护恶难或为大仙善说诸论或为轮王劝修十善或为医王善疗众病或孝顺父母或亲近善友或作声闻或作缘觉或作菩萨或作如来教化调伏一切众生或为法师奉行佛教受持读诵如理思惟立佛支提作佛形像若自供养若劝于他涂香散华恭敬礼拜如是等事相续不绝或见坐于师子之座广演说法劝诸众生安住十善一心归向佛法僧宝受持五戒及八斋戒出家听法受持读诵如理修行乃至见于弥勒菩萨百千亿那由他阿僧祇劫修行诸度一切色像又见弥勒曾所承事诸善知识悉以一切功德庄严亦见弥勒在彼一一善知识所亲近供养受行其教乃至住于灌顶之地时诸知识告善财言善来童子汝观此菩萨不思议事莫生疲厌。

　　第六复闻一切下见闻严具作用于中十段一闻网等演法于中三一近闻次又闻某处下远闻后善财下得益二见宝镜作用三见宝柱放光四见宝像威仪五见璎珞等出生六莲华重现七宝地现像八树现半身兜沙罗者此云霜冰九半月现光十壁现本事于中初见慈氏修行随类摄生后又见下睹所事友劝喻善财。

　　尔时善财童子得不忘失忆念力故得见十方清净眼故得善观察无碍智故得诸菩萨自在智故得诸菩萨已入智地广大解故于一切楼阁一一物中悉见如是及余无量不可思议自在境界诸庄严事。

　　二尔时善财下总显见相先法后喻今初谓何力能见以何眼见将何智见依何位见于何处见如经属之及结前来所不说境。

　　譬如有人于睡梦中见种种物所谓城邑聚落宫殿园苑山林河池衣服饮食乃至一切资生之具或见自身父母兄弟内外亲属或见大海须弥山王乃至一切诸天宫殿阎浮提等四天下事或见其身形量广大百千由旬房舍衣服悉皆相称谓于昼日经无量时不眠不寝受诸安乐从睡觉已乃知是梦而能明记所见之事善财童子亦复如是以弥勒菩萨力所持故知三界法皆如梦故灭诸众生狭劣想故得无障碍广大解故住诸菩萨胜境界故入不思议方便智故能见如是自在境界譬如有人将欲命终见随其业所受报相行恶业者见于地狱畜生饿鬼所有一切众苦境界或见狱卒手持兵仗或瞋或骂囚执将去亦闻号叫悲叹之声或见灰河或见镬汤或见刀山或见剑树种种逼迫受诸苦恼作善业者即见一切诸天宫殿无量天众天诸采女种种衣服具足庄严宫殿园林尽皆妙好身虽未死而由业力见如是事善财童子亦复如是以菩萨业不思议力得见一切庄严境界譬如有人为鬼所持见种种事随其所问悉皆能答善财童子亦复如是菩萨智慧之所持故见彼一切诸庄严事若有问者靡不能答譬如有人为龙所持自谓是龙入于龙宫于少时间自谓已经日月年载善财童子亦复如是以住菩萨智慧想故弥勒菩萨所加持故于少时间谓无量劫譬如梵宫名庄严藏于中悉见三千世界一切诸物不相杂乱善财童子亦复如是于楼观中普见一切庄严境界种种差别不相杂乱譬如比丘入遍处定若行若住若坐若卧随所入定境界现前善财童子亦复如是入于楼观一切境界悉皆明了譬如有人于虚空中见乾闼婆城具足庄严悉分别知无有障碍譬如夜叉宫殿与人宫殿同在一处而不相杂各随其业所见不同譬如大海于中悉见三千世界一切色像譬如幻师以幻力故现诸幻事种种作业善财童子亦复如是以弥勒菩萨威神力故及不思议幻智力故能以幻智知诸法故得诸菩萨自在力故见楼阁中一切庄严自在境界。

　　后譬如下喻显见相所以有十喻者所喻别故然有二意一喻能见因缘不同故二喻所见境相别故具初意者十中初一总喻能见所见皆如梦事大小无碍等如喻合文寻之余九皆别二喻自因力随自业故凡命将终故三四并喻缘力龙鬼所持故然鬼持自他不同龙持自他同体五喻友依报力六是定力七喻性空八喻法界自在力九喻智定无二力大智海印之三昧故十幻智自在力二约所喻境相别者亦初总余别别中一临终现业喻喻所见𡨋应二非人所持喻喻所见能说三龙宫淹久喻喻念劫圆融四梵宫广现喻喻一多无碍五遍处定境喻喻所见明了六干城依空喻喻事理无碍七同处异见喻喻隐显自在八海现三千喻喻顿现远近九幻现众多喻喻所见纯杂无碍(六干城依空喻然一喻中前六有合七八九无至第十幻中一时总合从后倒合初以弥勒菩萨威神故合于幻师二及不思议幻智力故以合大海海印之义即智海故三能以幻智知诸法故即合夜叉与人互不相见以如幻故四得诸菩萨自在力故合于干城依空无碍现自在故以在幻后皆带幻字以有两重之意故有十喻差别不同不为此释则谓经文繁不要也)。

　　尔时弥勒菩萨摩诃萨即摄神力入楼阁中弹指作声告善财言善男子起法性如是此是菩萨知诸法智因缘聚集所现之相如是自性如幻如梦如影如像悉不成就尔时善财闻弹指声从三昧起弥勒告言善男子汝住菩萨不可思议自在解脱受诸菩萨三昧喜乐能见菩萨神力所持助道所流愿智所现种种上妙庄严宫殿见菩萨行闻菩萨法知菩萨德了如来愿善财白言唯然圣者是善知识加被忆念威神之力。

　　第四尔时弥勒下事讫起定于中四一警觉令起亦弹指者前来得旨所谓忘言此中得旨令不滞寂(前来得旨者则以定为门此则以用为门动寂无二真入法界)二法性下略示体相初句标此是下释所见之相从法智缘生缘生故无自性故云如是自性如幻梦等悉不成就者结成上义从缘无性故事不成就无性从缘故理不成就由不守自性故能从缘成上之法虽成不离法性故即事得云法性如是亦是性自具故(从法智者䟽中以初法智为缘释如是自性已下经文明自性如幻是所现相以后悉不成就结成自性如幻梦等初之一对是约依他即三论意缘生故无性无性故从缘从由不守自性下约真实性辨即法性宗真如不变随缘之义上释悉不成就明性相双寂今云亦是性自具恒沙性德本来具足非今新成云不成就)三尔时下得旨而起四弥勒告下问答所见约问亲证推之在因云住不思议答中谦敬推之在缘云善友力师资互推反常情也。

　　圣者此解脱门其名何等弥勒告言善男子此解脱门名入三世一切境界不忘念智庄严藏善男子此解脱门中有不可说不可说解脱门一生菩萨之所能得。

　　第二圣者下显法名先问后答答中先明主门后善男子下眷属前中三世一切境界者即此所入所见之境不忘念智者即能入能现之智良以三世一如故念劫圆融随一世中现三际之境智入三世了法空寂与如𡨋契故一念之中无所不见庄严藏者有二义一以法性严故一庄严中包含出生无尽严具如一阁中见多阁等二以无碍智契圆融境严如来藏则本具诸法故上云法性如是非是新成故此门中具不可说解脱(庄严者前约理融事已是事事无碍后更明心境互融故此门下仍上主门释眷属也)。

　　善财问言此庄严事何处去耶弥勒答言于来处去。

　　第三善财问言下穷严因之本源于中有二问答初番穷其所归由上睹希奇摄力之后忽然而失故问其去处答中以从本流末故来摄末归本故去去不异来故引之于来一时并答。

　　曰从何处来曰从菩萨智慧神力中来依菩萨智慧神力而住无有去处亦无住处非集非常远离一切善男子如龙王降雨不从身出不从心出无有积集而非不见但以龙王心念力故霈然洪霔周遍天下如是境界不可思议善男子彼庄严事亦复如是不住于内亦不住外而非不见但由菩萨威神之力汝善根力见如是事善男子譬如幻师作诸幻事无所从来无所至去虽无来去以幻力故分明可见彼庄严事亦复如是无所从来亦无所去虽无来去然以惯习不可思议幻智力故及由往昔大愿力故如是显现。

　　后番彰其本起于中先问虽蒙引归来处既不究终归宁知本起故复寻之答中先法后喻法中先相后性谓智力缘作故来智力缘加故住既从缘来则无来去故此严事非在阁中而住亦非别处持来从缘而来故非集缘谢则灭故非常若先定有处所则堕常过先有今无则为断灭既离断常何有生灭一异等相故云远离一切(若先定有下上约顺明此下反释先有先无门会归中道从既离下结释经文)后喻有二先龙王降雨喻偏喻无来之来合中不住内者菩萨力故不住外者自善力故以内外因缘互夺则内外两亡后幻师现幻喻双喻来去则无来去。

　　善财童子言大圣从何处来弥勒言善男子诸菩萨无来无去如是而来无行无住如是而来无处无著不没不生不住不迁不动不起无恋无著无业无报无起无灭不断不常如是而来善男子菩萨从大悲处来为欲调伏诸众生故从大慈处来为欲救护诸众生故从净戒处来随其所乐而受生故从大愿处来往昔愿力之所持故从神通处来于一切处随乐现故从无动摇处来恒不舍离一切佛故从无取舍处来不役身心使往来故从智慧方便处来随顺一切诸众生故从示现变化处来犹如影像而化现故然善男子汝问于我从何处来者善男子我从生处摩罗提国而来于此善男子彼有聚落名为房舍有长者子名瞿波罗为化其人令入佛法而住于彼又为生处一切人民随所应化而为说法亦为父母及诸眷属婆罗门等演说大乘令其趣入故住于彼而从彼来。

　　第四善财童子言大圣下核正报之性相于中二先问从来后问生处前中先问后答问中上见慈氏从余处来遽即设敬问法未遑咨问所从故此因前严事之来便问来处答中有三来处一约体实法身即无来之来来即无来文有十对思之二善男子菩萨从大悲下约相实报从万行中来亦犹净名从万行道场来矣三汝问我下约用化现随机熟处而来此三即法报化身亦体相用亦理行事又初唯理后唯事中一具理事(此三以下结成上义都有四重然前之三重三假䟽中一一具足如初云一约体是第一义二觉法身是第二义三来即无来是第三义约理也次二假对二亦然其第四云又初唯理者以义包含故言中一具事理者谓从大悲大慈等即约事也从无动摇无取舍即约理也以行兼事理故)摩罗提者具云摩罗耶提数摩罗耶者此云鬘施即山名也提数云中谓其山在此国中故或国中近此山故瞿者地也波罗云守护即守护土地及心地故(摩罗提者随难解释即化用中也)。

　　善财童子言圣者何者是菩萨生处答言善男子菩萨有十种生处何者为十善男子菩提心是菩萨生处生菩萨家故深心是菩萨生处生善知识家故诸地是菩萨生处生波罗蜜家故大愿是菩萨生处生妙行家故大悲是菩萨生处生四摄家故如理观察是菩萨生处生般若波罗蜜家故大乘是菩萨生处生方便善巧家故教化众生是菩萨生处生佛家故智慧方便是菩萨生处生无生法忍家故修行一切法是菩萨生处生过现未来一切如来家故。

　　第二善财下问答生处问中由前云从生处来故今穷之答中二先通明诸菩萨生处后别显慈氏生处前中三初正答生处次明生缘眷属后校量显胜今初有十皆上句为能生之行下句为所生之家谓若发菩提心则是菩萨名为生家若有深心则见善友若得诸地则满诸度教化众生即是觉他有智慧故了法无生有方便故不取无生之相不滞二乘之寂故生无生忍家余可思准又上句亦通所生思之(余可思准者䟽唯释五句以难见故余五易了故但例之然此十句一行因二行缘三行相此三䟽已释竟四以愿扶行应云若𤼵大愿即生妙行五化他谓若有悲心即行四摄六观理谓若观妙理即成般若七随事谓若事理双游是名大乘即方便善巧入益物故䟽云教化众生即是觉他九住果谓权实双流则证无生忍故第十上顺谓具修万行合三世佛家上句亦通者翻将下句为能生行谓上求下化名为菩萨即得生于菩提心家下经以菩提心为家故则前七可通二解后三必须依于前释故䟽先明上句以为能生之行后方翻例耳)。

　　善男子菩萨摩诃萨以般若波罗蜜为母方便善巧为父檀波罗蜜为乳母尸波罗蜜为养母忍波罗蜜为庄严具勤波罗蜜为养育者禅波罗蜜为浣濯人善知识为教授师一切菩提分为伴侣一切善法为眷属一切菩萨为兄弟菩提心为家如理修行为家法诸地为家处诸忍为家族大愿为家教满足诸行为顺家法劝发大乘为绍家业法水灌顶一生所系菩萨为王太子成就菩提为能净家族。

　　二善男子下明生缘眷属有二十句般若为母方便为父者略有三义一实知虚疑与阴俱静权智流动与阳齐波故二亲生法身实由般若若无方便多共二乘成菩萨种乃由方便故三者内解外济如父母故次檀以福资尸以防护余可思耳(一实智等者此言本出庄子第五外篇天道章中彼云故曰天乐者其生也天行其死也物化静而与阴同德动而与阳同波故知天乐者无天怨无人非无物累无鬼责故曰其动也天其静也地一心定而王天下其鬼不崇其魂不疲一心定而万物服言以虚静推于天地通于万物此之谓天乐今借其言况父母之为阴阳之仪故易云先有天地然后有父母)。

　　善男子菩萨如是超凡夫地入菩萨位生如来家住佛种性能修诸行不断三宝善能守护菩萨种族净菩萨种生处尊胜无诸过恶一切世间天人魔梵沙门婆罗门恭敬赞叹善男子菩萨摩诃萨生于如是尊胜家已知一切法如影像故于诸世间无所恶贱知一切法如变化故于诸有趣无所染着知一切法无有我故教化众生心无疲厌以大慈悲为体性故摄受众生不觉劳苦了达生死犹如梦故经一切劫而无怖畏了知诸蕴皆如幻故示现受生而无疲厌知诸界处同法界故于诸境界无所坏灭知一切想如阳𦦨故入于诸趣不生倒惑达一切法皆如幻故入魔境界不起染着知法身故一切烦恼不能欺诳得自在故于一切趣通达无碍。

　　三善男子菩萨如是下校量显胜于中二先总辨生家胜后生于如是尊胜家下别彰智胜。

　　善男子我身普生一切法界等一切众生差别色相等一切众生殊异言音等一切众生种种名号等一切众生所乐威仪随顺世间教化调伏等一切清净众生示现受生等一切凡夫众生所作事业等一切众生想等一切菩萨愿而现其身充满法界。

　　二善男子我身下别显慈氏生处于中二先彰实报等周法界文有十句初句总次八别后一结(先彰实报等周法界亦同出现品无量三轮)。

　　善男子我为化度与我往昔同修诸行今时退失菩提心者亦为教化父母亲属亦为教化诸婆罗门令其离于种族憍慢得生如来种性之中而生于此阎浮提界摩罗提国拘吒聚落婆罗门家善男子我住于此大楼阁中随诸众生心之所乐种种方便教化调伏。

　　二我为化下显为顺机当现生殊于中先明现生拘吒者此云楼阁此聚落中多楼阁故或慈氏阁在此中故(拘吒聚落此云楼阁乃是一义或云小舍或曰多家故上经同译为房舍聚落今䟽取一义耳)。

　　善男子我为随顺众生心故我为成熟兜率天中同行天故我为示现菩萨福智变化庄严超过一切诸欲界故令其舍离诸欲乐故令知有为皆无常故令知诸天盛必衰故为欲示现将降生时大智法门与一生菩萨共谈论故为欲摄化诸同行故为欲教化释迦如来所遣来者令如莲华悉开悟故于此命终生兜率天。

　　后我为随顺下明当生于中先正显当生所为如莲华者有三义一释迦下种彼华开故二昔因含果如华未开因亡果现故如莲华开三闻熏含实如莲未开见实亡言故云开悟智论云菩萨善根不遇如来智慧日光翳死无疑通证前义(如莲华者初一生行解次一成果后义见理皆因闻教则教理行果四法备矣然䟽但释莲华之言而经云为欲教化释迦如来所遣来者今当说缘案观弥勒菩萨上生兜率天经佛于舍卫国说优波离问佛答此人从今十二年二月十五日上生阎浮提或数五十六亿万岁尔乃下生于阎浮提佛灭度后我诸弟子若有精勤修诸功德威仪不缺扫塔涂地以众名香妙华供养行众三昧深入正受读诵经典如是等人应当至心虽不断结如得六通应当系念念佛形像称弥勒名如是等辈若一念顷受八戒斋修诸净业𤼵弘誓愿命终之后譬如壮士屈身臂顷即得往生兜率陁天于莲华上结跏趺坐百千天子作天伎乐持天曼陁罗华摩诃曼陁罗华以散其上赞言善哉善哉又言如是等众生若净诸业行六事法必定无疑当得生于兜率天上值遇弥勒亦随弥勒下阎浮提第一闻法于未来世值遇贤劫一切诸佛又云得闻弥勒名者闻已欢喜恭敬礼拜此人命终如弹指顷即得往生又云善男子善女人犯诸禁戒造诸恶业闻是菩萨大悲名字五体投地诚心忏悔是诸恶业速得清净未来世中诸众生等闻是菩萨大悲名称造立形像香华衣服缯盖幢幡礼拜系念此人命欲终时弥勒菩萨放眉间白毫大人相光与诸天子持天曼陁罗华来迎此人此人须㬰即得往生值遇弥勒头面礼敬便得闻法于无上道得不退转于未来世得值恒河沙等诸佛如来释曰此亦释迦所遣来者以行释迦教故若弥勒下生经罗什法师译无如是我闻直云大智舍利弗问佛佛诫听为说云舍利弗四大海水以渐减少三千由旬是阎浮提地长十千由旬广八千由旬平坦如镜名华软草遍覆其地广说庄严等华藏品已引次云城中有大婆罗门主名曰妙梵婆罗门女名摩婆提弥勒托生为父母身紫金色三十二相身长千尺胸广三十丈面长十二丈四尺肉眼见千由旬常光四照面百由旬穰佉王奉七宝台弥勒施诸婆罗门婆罗门见其毁坏修无常想出家学道于龙华菩提树下树茎枝叶高五十里即以出家日得阿耨多罗三藐三菩提有无量人𤼵心出家学道尔时弥勒见诸大众作是念言今诸人等不以生天乐故亦复不为今世乐故来至我所但为得涅槃常乐因缘是诸人等于佛法中种诸善根释迦牟尼佛遣来付我是故今来皆至我所我今受之是诸人等或以读诵分别决定修妒路毗奈耶阿毗达摩修诸功德来至我所广叙布施持戒忍辱精进结云善哉释迦牟尼佛善教化如是等百千万亿众生今至我所弥勒如是三称赞释迦如来然后说法言汝等众生能为难事于彼恶世贪欲瞋恚愚痴迷惑短命人中能持戒行作诸功德甚为希有善哉释迦牟尼佛以大悲心能于苦恼众生之中说诚实语示我当来度脱汝等如是之师甚为难遇深心怜愍恶世众生救济苦恼令得安隐释迦如来为汝等故以头布施割截耳鼻手足支体受诸苦恼以利汝等弥勒如是广安慰已然后说法其龙华树园纵广一百由旬大众满中初会说法九十六亿人得阿罗汉第二会说法九十四亿人第三会九十二亿人更有诸本经大同小异可以意得此经正明释迦遣来)。

　　善男子我愿满足成一切智得菩提时汝及文殊俱得见我。

　　后我愿满下结会三圣言俱见我者亦有三意一俱助化故二善财表行文殊信智成正觉时俱证此故三者文殊古佛善财当佛慈氏现佛三世圆融浩然大均故云俱见。

　　善男子汝当往诣文殊师利善知识所而问之言菩萨云何学菩萨行云何而入普贤行门云何成就云何广大云何随顺云何清净云何圆满善男子彼当为汝分别演说。

　　第四善男子汝当下指示后友中三初劝往教问次何以下释劝所由三是故善男子下结劝重释初中令往文殊者因位将极令反照心源故。

　　何以故文殊师利所有大愿非余无量百千亿那由他菩萨之所能有善男子文殊师利童子其行广大其愿无边出生一切菩萨功德无有休息善男子文殊师利常为无量百千亿那由他诸佛母常为无量百千亿那由他菩萨师教化成就一切众生名称普闻十方世界常于一切诸佛众中为说法师一切如来之所赞叹住甚深智能如实见一切诸法通达一切解脱境界究竟普贤所行诸行善男子文殊师利童子是汝善知识令汝得生如来家长养一切诸善根发起一切助道法值遇真实善知识令汝修一切功德入一切愿网住一切大愿为汝说一切菩萨秘密。

　　法现一切菩萨难思行与汝往昔同生同行。

　　二中先征意云文殊已见何为劝往释意云彼德深广宿缘重故于中二先明行广后显缘深今初生菩萨功德者主信法门长养一切善故为佛母者主般若门住甚深智见法实故为菩萨师者具善巧智通达解脱究竟普贤行故后是汝善知识下显其缘深已多成益。

　　是故善男子汝应往诣文殊之所莫生疲厌文殊师利当为汝说一切功德何以故汝先所见诸善知识闻菩萨行入解脱门满足大愿皆是文殊威神之力文殊师利于一切处咸得究竟。

　　三结劝重释中三初结劝具上二义应往勿疲次征释先征意云何以的知具前二义后释意云己所成益皆是彼力故知德深缘重若当见者获益尤增后文殊下结德究竟前见为信之首后见为智之终故云一切究竟。

　　时善财童子顶礼其足绕无量匝殷勤瞻仰辞退而去。

　　第五尔时善财下恋德礼辞。

　　大方广佛华严经疏钞会本第七十九

　　音释

　　呵责

　　(呵虎何切怒言也)。

　　阐

　　(昌善切显明也)。

　　蠡

　　(落戈切蚌属)。

　　虹霓

　　(虹户公切霓五西切虹霓螮蝀也)。

　　肘

　　(陟柳切臂肘也二尺曰肘)。

　　祟

　　(虽遂切)。

　　咨

　　(津夷切访问于善曰咨)。

　　磁

　　(墙之切引铁石也)。

　　篑

　　(求位切竹笼也)。

　　椰

　　(余遮也木名)。

　　龄

　　(卢经切年龄也)。

　　核

　　(下革切考实也)。

　　遑

　　(胡光切暇也)。

　　穰佉

　　(梵语也此云贝穰如羊切佉丘迦切)。

　　詺

　　(弥正切詺目也)。
乾隆藏第 133 册 No. 1557 大方广佛华严经疏钞会本(第51卷-第80卷)


　　大方广佛华严经疏钞会本第八十之一　牧八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时善财童子依弥勒菩萨摩诃萨教渐次而行经由一百一十余城已到普门国苏摩那城住其门所思惟文殊师利随顺观察周旋求觅希欲奉觐。

　　自下大文第四明智照无二相显前因法生果体无分别绝境智等诸二相故又善财障尽惑除未始动念是故反照唯是初心更无异也即信智无二(第四智照无二相绝境智者谓一境智无二二始末无二亦信智无二三染净无二四智断无二五理事无二由证理事无二义故染净无二惑性智性一性平等始末无差能所齐融亦不生二不二分别故前经云心不称量诸二法但恒了达法无二诸法若二若不二于中必竟无所著方为真不二耳)文但有三第一依教趣求第二见闻证入第三转遇胜缘今初言经游百一十余城已者百一十义已见上文然此游城复有二义一但从弥勒至于文殊自经百一十城非连取前二者加前百一十友故云余城即通取前友普收诸法归一照故若尔前友此城岂得同耶亦有二义一者友必依城则一城一友二者或于一城值于多友或求一友历于多城而要具一百一十以顺表法故(或于一城者如诸夜神多在佛会言或求一友历于多城者如解脱处经十二年求于普眼经历城多等此义胜前)到苏摩那者此云悦意即华名也谓智照一性悦本心故即德生城有本云至普门国显摄诸差别归无二相即普门故言住其门所者显解心已极将入般若无二之门故。

　　是时文殊师利遥申右手过一百一十由旬按善财顶。

　　第二是时文殊下见闻证入此下即是所漏脱文义如前说然以极照无二心境两亡故略无敬问信解双绝故不见现身而反照未移信心故申右手又不见乃为真见但了自心空般若故文中三一摩顶摄受过百一十由旬者彻过前位故始信该于极果故曰遥申随顺行成故曰右手然过城约超封域由旬明超数量又前越诸位断德后越诸位智地按顶表于摄受亦以普法置心顶故信至极故。

　　作如是言善哉善哉善男子若离信根心劣忧悔功行不具退失精勤于一善根心生住著于少功德便已为足不能善巧发起行愿不为善知识之所摄护不为如来之所忆念不能了知如是法性如是理趣如是法门如是所行如是境界若周遍知若种种知若尽源底若解了若趣入若解说若分别若证知若获得皆悉不能。

　　二作如是言下诲示法门即举失显得谓若离信根等不了法性等反显善财有信根等能了法性等于中先列所阙行法文有九句前七阙因一阙行本故二求小故心劣处生死而忧悔三横不具四竖不进五滞一善六不广求七不起无住行愿后二阙缘后不能了下不能成益中有十五句前五约所知理事后十约能知分齐例前诸文思之又前九中初一信根是所阙因余皆不能成益约法功归于信约人前友之法皆由文殊。

　　是时文殊师利宣说此法示教利喜令善财童子成就阿僧祇法门具足无量大智光明令得菩萨无边际陀罗尼无边际愿无边际三昧无边际神通无边际智令入普贤行道场及置善财自所住处文殊师利还摄不现。

　　三是时文殊下结益归本于中十句前九结益甚深初一总余八别前智光明即般若方便后无边智即智波罗蜜普贤行道场者举足下足皆与普贤行相应故自所住处者即是法界是文殊大智无住住故又普行道场即法界理自所住处即文殊智此亦义同示于后友普贤之境后一句摄用归本所作竟故信穷智境信相便亡故云不现(初一总者总即示教利喜示谓显示法门教谓劝令修行利谓觉悟成益喜谓称根令悦经从其足无量下别句䟽随难释先出初句异于第六二三四五并皆不释后释七八二句而有二意一当句释属于二人二相合释文殊能住普贤道场是所住故此亦义同者亦安普贤行道场故文无正示故云义同)。

　　于是善财思惟观察一心愿见文殊师利及见三千大千世界微尘数诸善知识悉皆亲近恭敬承事受行其教无有违逆。

　　第三于是善财下转遇胜缘修行敬事然此诸友及后普贤皆无指授者表证法界离此彼相故此三千友乃有多义一者成前尚是文殊之益二者顺后为入理方便又通论诸友更分三分初文殊一人为信心之始次至后文殊为智满之终故此总见三千等友后之普贤理智无二又前诸友一一各逢即是纯门此中诸友一时顿见即显杂门后普贤一人具前诸友即纯杂无碍又此诸友所得法门受行各别文所不具结广从略故总云三千耳。

　　大文第五增长趣求下显因广大相以前照理无二显其甚深方堪成佛广大之因以随一一因皆称法性故文殊般若即摄相归体普贤法界即秘蜜重重若以二圣相对则文殊为能证若以二圣对善财则文殊亦为所证未得般若今证得故(大文第五显因广大相以随一一因者释广大义异前摄德成因未说一一称法界故又前但因今明因彻果海故文殊下对前辨异摄相归性事理无碍秘密重重事事无碍若以二圣下后二圣相望辨其能所)。

　　增长趣求一切智慧广大悲海益大慈云普观众生生大欢喜安住菩萨寂静法门普缘一切广大境界学一切佛广大功德入一切佛决定知见增一切智助道之法善修一切菩萨深心知三世佛出兴次第入一切法海转一切法轮生一切世间入于一切菩萨愿海住一切劫修菩萨行照明一切如来境界长养一切菩萨诸根获一切智清净光明普照十方除诸闇障智周法界于一切佛刹一切诸有普现其身靡不周遍摧一切障入无碍法住于法界平等之地观察普贤解脱境界。

　　文中分三初依教趣求二闻睹前相三见闻证入今初有二十六句初一标求佛果后一总观圆因中间诸句义通前后皆是趣佛之因并是普贤解脱境故就中间摄为十对初四四等普周寂静即舍故次二福智无外缘境是智故次二正增增助次二修因知果次三入法现生次二证愿修行次二照上增下次二得实照权次二智周身遍后三摧障入理其入无碍法向上成无二碍向下即成无碍法界其住平等地即前文殊自所住处后总句观普贤境即前普贤行道场以是显因广大相故文殊通指善财普观不同前文一友指于一友良以普观方见普贤故。

　　即闻普贤菩萨摩诃萨名字行愿助道正道诸地地方便地入地胜进地住地修习地境界地威力地同住。

　　第二即闻普贤下闻睹前相于中先闻后睹今初有十三句初一闻人名后十二闻行位即闻二字贯下诸句此中闻者非从一人多人闻之即称法界而闻耳诸地者普贤位中自行依地及圆融所摄地也此句总下八别一地方便者即加行也二即入心三出心四住心五即修施戒等六即遍行真如等为所证境亦是所得分齐之境七即神通作用摧邪摄生等八即同依佛智而住。

　　渴仰欲见普贤菩萨。

　　二渴仰欲见下明睹于中二先仰德修观后睹见希奇今初初闻前人法故生渴仰。

　　即于此金刚藏菩提场毗卢遮那如来师子座前一切宝莲华藏座上。

　　次即于下修观菩提场者是所观处金刚藏者约表即于本所信自心佛果菩提体中金刚智内起一切因陀罗网普贤心观约事即前其地金刚而蕴德具严故名为藏然此经体势应具十会以顺无𥁞又始起觉场义应归本故(然此经下总释文意谓所以却就金刚场起观者何于中有二先系表出意谓华严一切皆悉具十会亦应然合有第十摄末归本重会觉场谓菩提场是根本会起于中八名为末会谓第十会摄前八会归于初会无不从此法界所流无不还归此法界故)今且依文对前本末二会即是摄末归本之义是以善财不假别指便于初会始成之处如来座前而起观求(后今且依文者明其无干故就第九以明此三一者本会二者末会三自普贤以为摄末归本之会本有二种逝多乃是此会之本今归觉场是诸会本)。

　　起等虚空界广大心舍一切刹离一切着无碍心普行一切无碍法无碍心遍入一切十方海无碍心普入一切智境界清净心观道场庄严明了心入一切佛法海广大心化一切众生界周遍心净一切国土无量心住一切劫无尽心趣如来十力究竟心。

　　后起等下正显观心有十一句皆称普贤境而起于心故后得见。

　　善财童子起如是心时由自善根力一切如来所加被力普贤菩萨同善根力故。

　　二善财下睹见希奇于中二先结前生后兼显见因。

　　见十种瑞相何等为十所谓见一切佛刹清净一切如来成正等觉见一切佛刹清净无诸恶道见一切佛刹清净众妙莲华以为严饰见一切佛刹清净一切众生身心清净见一切佛刹清净种种众宝之所庄严见一切佛刹清净一切众生诸相严身见一切佛刹清净诸庄严云以覆其上见一切佛刹清净一切众生互起慈心递相利益不为恼害见一切佛刹清净道场庄严见一切佛刹清净一切众生心常念佛是为十又见十种光明相何等为十所谓见一切世界所有微尘一一尘中出一切世界微尘数佛光明网云周遍照耀一一尘中出一切世界微尘数佛光明轮云种种色相周遍法界一一尘中出一切世界微尘数佛色像宝云周遍法界一一尘中出一切世界微尘数佛光焰轮云周遍法界一一尘中出一切世界微尘数众妙香云周遍十方称赞普贤一切行愿大功德海一一尘中出一切世界微尘数日月星宿云皆放普贤菩萨光明遍照法界一一尘中出一切世界微尘数一切众生身色像云放佛光明遍照法界一一尘中出一切世界微尘数一切佛色像摩尼云周遍法界一一尘中出一切世界微尘数菩萨身色像云充满法界令一切众生皆得出离所愿满足一一尘中出一切世界微尘数如来身色像云说一切佛广大誓愿周遍法界是为十。

　　后见十种下正睹希奇于中二一见瑞相十句五对各先所依净土后住处众生(一见瑞相者然其十句皆是净土而其后句意在众生如初对云见一切佛刹清净一切如来成正觉即属净土二云见一切佛刹清净无诸恶道无诸恶道即是住处众生五对皆然)二睹光明前瑞则直见一重净刹此明重见又前粗此细前体相此业用然皆是普贤依报之刹(又前粗者前但云见一切佛刹今一一尘中出一切世界故此为细言前体相此业用者前但云见今尘中出故)。

　　时善财童子见此十种光明相已即作是念我今必见普贤菩萨增益善根见一切佛于诸菩萨广大境界生决定解得一切智。

　　第三时善财下见闻证入于中三初结前生后由睹前相生必见心。

　　于时善财普摄诸根一心求见普贤菩萨起大精进心无退转即以普眼观察十方一切诸佛诸菩萨众所见境界皆作得见普贤之想以智慧眼观普贤道其心广大犹如虚空大悲坚固犹如金刚愿尽未来常得随逐普贤菩萨念念随顺修普贤行成就智慧入如来境住普贤地。

　　二于时善财普摄下起观增修初摄散住定次策勤无退次观其体遍以法界为身故次悲智横广次愿行竖穷后得果圆因此乃总摄诸观行人欲见当仿此修离此观心见亦非胜。

　　时善财童子即见普贤菩萨在如来前众会之中坐宝莲华师子之座诸菩萨众所共围绕最为殊特世无与等智慧境界无量无边难测难思等三世佛一切菩萨无能观察。

　　三时善财下正明见闻证入于中二先正见闻证入后闻佛德难思前中亦二先显得益圆因后位满齐佛前中分四一见身得益二摩顶得益三显因深广四观用无涯初中二先见胜身后得深益前中四一总见胜德身相二别见毛孔出生三重观体内包含四结通周遍今初由前于菩提场师子座前起胜想故。

　　见普贤身一一毛孔出一切世界微尘数光明云遍法界虚空界一切世界除灭一切众生苦患令诸菩萨生大欢喜见一一毛孔出一切佛刹微尘数种种色香焰云遍法界虚空界一切诸佛众会道场而以普熏见一一毛孔出一切佛刹微尘数杂华云遍法界虚空界一切诸佛众会道场雨众妙华见一一毛孔出一切佛刹微尘数香树云遍法界虚空界一切诸佛众会道场雨众妙香见一一毛孔出一切佛刹微尘数妙衣云遍法界虚空界一切诸佛众会道场雨众妙衣见一一毛孔出一切佛刹微尘数宝树云遍法界虚空界一切诸佛众会道场雨摩尼宝见一一毛孔出一切佛刹微尘数色界天身云充满法界叹菩提心见一一毛孔出一切佛刹微尘数梵天身云劝诸如来转妙法轮见一一毛孔出一切佛刹微尘数欲界天王身云护持一切如来法轮见一一毛孔念念中出一切佛刹微尘数三世佛刹云遍法界虚空界为诸众生无归趣者为作归趣无覆护者为作覆护无依止者为作依止见一一毛孔念念中出一切佛刹微尘数清净佛刹云遍法界虚空界一切诸佛于中出世菩萨众会悉皆充满见一一毛孔念念中出一切佛刹微尘数净不净佛刹云遍法界虚空界令杂染众生皆得清净见一一毛孔念念中出一切佛刹微尘数不净净佛刹云遍法界虚空界令杂染众生皆得清净见一一毛孔念念中出一切佛刹微尘数不净佛刹云遍法界虚空界令纯染众生皆得清净见一一毛孔念念中出一切佛刹微尘数众生身云遍法界虚空界随其所应教化众生皆令发阿耨多罗三藐三菩提心见一一毛孔念念中出一切佛刹微尘数菩萨身云遍法界虚空界称扬种种诸佛名号令诸众生增长善根见一一毛孔念念中出一切佛刹微尘数菩萨身云遍法界虚空界一切佛刹宣扬一切诸佛菩萨从初发意所生善根见一一毛孔念念中出一切佛刹微尘数菩萨身云遍法界虚空界于一切佛刹一一刹中宣扬一切菩萨愿海及普贤菩萨清净妙行见一一毛孔念念中出普贤菩萨行云令一切众生心得满足具足修习一切智道见一一毛孔出一切佛刹微尘数正觉身云于一切佛刹现成正觉令诸菩萨增长大法成一切智。

　　二见普贤身下别见毛孔出生广遍法界实则重重无尽略显二十重亦对前善财渴仰所起十一心故其初等虚空广大等五心遍此诸句余之六心别生诸句且除初一句次之五句由前观道场明了心故出云等皆严道场次叹菩提心下三句由前入佛法海心次一句及最初一句由化众生界心次四由前净一切国土心亦兼化众生心后六句由前住一切劫及趣如来十力究竟心并如文思之是知各由自心所见分齐(然毛孔出生等广如玄中今更略示谓彼普贤游入十方略有十门一入世界法界缘起互即入故二入众生界生界佛界无二体故三明供养一一供具皆称真故四明请法穷法界智无时不请诸佛无时不雨法故五大智摄生了生迷倒而无众生不碍化故六明现通十方尘刹互入重重震动现相而无息故七常寂定未曾一念有起动故八广出生念念毛孔出现诸境无穷𥁞故九者说法念念常雨无边法雨雨一切故十明总说上之九义举一全[(冰-水+〡)*ㄆ]无前后故广说难𥁞余广如文)。

　　尔时善财童子见普贤菩萨如是自在神通境界身心遍喜踊跃无量。

　　三尔时善财下重观体内包含于中二初结前生后。

　　重观普贤一一身分一一毛孔悉有三千大千世界风轮水轮地轮火轮大海江河及诸宝山须弥铁围村营城邑宫殿园苑一切地狱饿鬼畜生阎罗王界天龙八部人与非人欲界色界无色界处日月星宿风云雷电昼夜月时及以年劫诸佛出世菩萨众会道场庄严如是等事悉皆明见如见此世界十方所有一切世界悉如是见如见现在十方世界前际后际一切世界亦如是见各各差别不相杂乱。

　　后重观下正显于中亦二先见三千后如见此下类通十方三际。

　　如于此毗卢遮那如来所示现如是神通之力于东方莲华德世界贤首佛所现神通力亦复如是如贤首佛所如是东方一切世界如东方南西北方四维上下一切世界诸如来所现神通力当知悉尔如十方一切世界如是十方一切佛刹一一尘中皆有法界诸佛众会一一佛所普贤菩萨坐宝莲华师子座上现神通力悉亦如是彼一一普贤身中皆现三世一切境界一切佛刹一切众生一切佛出现一切菩萨众及闻一切众生言音一切佛言音一切如来所转法轮一切菩萨所成诸行一切如来游戏神通。

　　四如于此毗卢下结通周遍文有四重举类未结尘中普贤是知前则身中包含法界广无边故显其普义今则全此含法界身潜入尘中调柔无碍明其贤义内外周遍限量斯尽故名普贤。

　　善财童子见普贤菩萨如是无量不可思议大神通力即得十种智波罗蜜何等为十所谓于念念中悉能周遍一切佛刹智波罗蜜于念念中悉能往诣一切佛所智波罗蜜于念念中悉能供养一切如来智波罗蜜于念念中普于一切诸如来所闻法受持智波罗蜜于念念中思惟一切如来法轮智波罗蜜于念念中知一切佛不可思议大神通事智波罗蜜于念念中说一句法尽未来际辩才无尽智波罗蜜于念念中以深般若观一切法智波罗蜜于念念中入一切法界实相海智波罗蜜于念念中知一切众生心智波罗蜜于念念中普贤慧行皆现在前智波罗蜜。

　　二善财童子见下明得深益既得智度已彰地满况十表无尽耶。

　　善财童子既得是已普贤菩萨即申右手摩触其顶既摩顶已善财即得一切佛刹微尘数三昧门各以一切佛刹微尘数三昧而为眷属一一三昧悉见昔所未见一切佛刹微尘数佛大海集一切佛刹微尘数一切智助道具生一切佛刹微尘数一切智上妙法发一切佛刹微尘数一切智大誓愿入一切佛刹微尘数大愿海住一切佛刹微尘数一切智出要道修一切佛刹微尘数诸菩萨所修行起一切佛刹微尘数一切智大精进得一切佛刹微尘数一切智净光明如此娑婆世界毗卢遮那佛所普贤菩萨摩善财顶如是十方所有世界及彼世界一一尘中一切世界一切佛所普贤菩萨悉亦如是摩善财顶所得法门亦皆同等。

　　第二善财童子既得下明摩顶得益于中三初摩顶次既摩下得益前向外观故得智度此摩顶亲证故得三昧后如此娑婆下结通良以善财等普贤故。

　　尔时普贤菩萨摩诃萨告善财言善男子汝见我此神通力不唯然已见大圣此不思议大神通事唯是如来之所能知。

　　第三尔时普贤下明因深广因深则果厚故文分为三初问答审见二显因深远三结因成果。

　　普贤告言善男子我于过去不可说不可说佛刹微尘数劫行菩萨行求一切智一一劫中为欲清净菩提心故承事不可说不可说佛刹微尘数佛一一劫中为集一切智福德具故设不可说不可说佛刹微尘数广大施会一切世间咸使闻知凡有所求悉令满足一一劫中为求一切智法故以不可说不可说佛刹微尘数财物布施一一劫中为求佛智故以不可说不可说佛刹微尘数城邑聚落国土王位妻子眷属眼耳鼻舌身肉手足乃至身命而为布施一一劫中为求一切智首故以不可说不可说佛刹微尘数头而为布施一一劫中为求一切智故于不可说不可说佛刹微尘数诸如来所恭敬尊重承事供养衣服卧具饮食汤药一切所须悉皆奉施于其法中出家学道修行佛法护持正教善男子我于尔所劫海中自忆未曾于一念间不顺佛教于一念间生瞋害心我我所心自他差别心远离菩提心于生死中起疲厌心懒墯心障碍心迷惑心唯住无上不可沮坏集一切智助道之法大菩提心。

　　二中三一别明求菩提行于中二先顺显所行后善男子我于下结离过成德。

　　善男子我庄严佛土以大悲心救护众生教化成就供养诸佛事善知识为求正法弘宣护持一切内外悉皆能舍乃至身命亦无所吝一切劫海说其因缘劫海可尽此无有尽。

　　二我庄严下通明悲智行。

　　善男子我法海中无有一文无有一句非是舍施转轮王位而求得者非是舍施一切所有而求得者善男子我所求法皆为救护一切众生一心思惟愿诸众生得闻是法愿以智光普照世间愿为开示出世间智愿令众生悉得安乐愿普称赞一切诸佛所有功德我如是等往昔因缘于不可说不可说佛刹微尘数劫海说不可尽。

　　三我法海中下别明求法行于中先反显无不能舍一文尚无所不舍况全部耶以一文即一切之一如海一滴故后我所求法下显求所为结说无尽。

　　大方广佛华严经疏钞会本第八十之一

　　音释

　　觐

　　(渠遴切见也)。

　　大方广佛华严经䟽钞会本第八十之二　牧九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　是故善男子我以如是助道法力诸善根力大志乐力修功德力如实思惟一切法力智慧眼力佛威神力大慈悲力净神通力善知识力故得此究竟三世平等清净法身复得清净无上色身超诸世间随诸众生心之所乐而为现形入一切刹遍一切处于诸世界广现神通令其见者靡不欣乐。

　　第三是故善男子我以如是下结因成果于中先结因以有成果之功故云力也文有十句初四缘因次二了因后四通于缘了后得此下成果谓由了因故得法身果由缘因故得色身果。

　　善男子汝且观我如是色身。

　　第四善男子汝且观下观用无涯于中三初举益劝观次观见奇特后校量显胜今初有标释结初标可知。

　　我此色身无边劫海之所成就无量千亿那由他劫难见难闻善男子若有众生未种善根及种少善根声闻菩萨犹尚不得闻我名字况见我身善男子若有众生得闻我名于阿耨多罗三藐三菩提不复退转若见若触若迎若送若暂随逐乃至梦中见闻我者皆亦如是或有众生一日一夜忆念于我即得成熟或七日七夜半月一月半年一年百年千年一劫百劫乃至不可说不可说佛刹微尘数劫忆念于我而成熟者或一生或百生乃至不可说不可说佛刹微尘数生忆念于我而成熟者或见我放大光明或见我震动佛刹或生怖畏或生欢喜皆得成熟善男子我以如是等佛刹微尘数方便门令诸众生于阿耨多罗三藐三菩提得不退转善男子若有众生见闻于我清净刹者必得生此清净刹中若有众生见闻于我清净身者必得生我清净身中。

　　二我此下释中二一明难见闻二若有众生下明见闻皆益于中三初明不退菩提益次或有众生下善根成熟益后我以如是下总结多门皆不退成熟于中先多门皆不退后若有众生见闻下种种皆成熟净刹可生身云何生此有二义一约法性身刹则与刹为体名清净刹与身为体名清净身从能依有殊欲显所依体一故言生身二约相用净刹是所依之刹净身则身内之刹欲显身土互融故言生净身耳。

　　善男子汝应观我此清净身。

　　后汝应观下总结。

　　尔时善财童子观普贤菩萨身相好肢节一一毛孔中皆有不可说不可说佛刹海一一刹海皆有诸佛出兴于世大菩萨众所共围绕又复见彼一切刹海种种建立种种形状种种庄严种种大山周匝围绕种种色云弥覆虚空种种佛兴演种种法如是等事各各不同又见普贤于一一世界海中出一切佛刹微尘数佛化身云周遍十方一切世界教化众生令向阿耨多罗三藐三菩提时善财童子又见自身在普贤身内十方一切诸世界中教化众生。

　　第二尔时善财下观见奇特于中三初见毛内含三世间次又见普贤下见普贤身遍诸刹中出生大用后时善财童子下自见己身等普贤化。

　　又善财童子亲近佛刹微尘数诸善知识所得善根智慧光明比见普贤菩萨所得善根百分不及一千分不及一百千分不及一百千亿分乃至算数譬喻亦不能及是善财童子从初发心乃至得见普贤菩萨于其中间所入一切诸佛刹海今于普贤一毛孔中一念所入诸佛刹海过前不可说不可说佛刹微尘数倍如一毛孔一切毛孔悉亦如是善财童子于普贤菩萨毛孔刹中行一步过不可说不可说佛刹微尘数世界如是而行尽未来劫犹不能知一毛孔中刹海次第刹海藏刹海差别刹海普入刹海成刹海坏刹海庄严所有边际亦不能知佛海次第佛海藏佛海差别佛海普入佛海生佛海灭所有边际亦不能知菩萨众海次第菩萨众海藏菩萨众海差别菩萨众海普入菩萨众海集菩萨众海散所有边际亦不能知入众生界知众生根教化调伏诸众生智菩萨所住甚深自在菩萨所入诸地诸道如是等海所有边际善财童子于普贤菩萨毛孔刹中或于一刹经于一劫如是而行乃至或有经不可说不可说佛刹微尘数劫如是而行亦不于此刹没于彼刹现念念周遍无边刹海教化众生令向阿耨多罗三藐三菩提。

　　第三又善财下校量显胜于中三初校量善根二从初发心下校量所入刹海三善财童子于普贤下双显上二超胜之相于中二先别明横竖深广于中有三世间一器世间一步超过显横广尽未来劫明竖穷犹不能知显深远藏约包含普入约广遍余可知(于中有下菩萨亦是众生亦为正觉余可知)后善财童子于下总结平等周遍不于此没彼现者以没现相如法性故以此彼相相即故也(以没现相者斯则没而无没现而无现真法性中无出没故此约事理无碍下句云以此彼相相即故者即事事无碍法界然相即有三一约刹此刹即彼刹一刹即多刹故二约人此身即彼身一步即多步故三约劫一念即是无量劫故又此彼相炳然具故秘密隐显俱时或故此彼时处互相在故帝网重重同时具足皆不动故)。

　　当是之时善财童子则次第得普贤菩萨诸行愿海与普贤等与诸佛等一身充满一切世界刹等行等正觉等神通等法轮等辩才等言辞等音声等力无畏等佛所住等大慈悲等不可思议解脱自在悉皆同等。

　　第二当是之时下明位满齐佛于中初句明自得余皆等上初一等因圆次一等果满一身下别显等相此即义当等觉因位既满更无所修故但说等不辨更求此则一生顿成行布亦足非唯但约理观初后圆融。

　　上明见闻证入竟。

　　尔时普贤菩萨摩诃萨即说颂言。

　　汝等应除诸惑垢一心不乱而谛听我说如来具诸度一切解脱真实道。

　　出世调柔胜丈夫其心清净如虚空恒放智日大光明普使群生灭痴闇。

　　如来难可得见闻无量亿劫今乃值如优昙华时一现是故应听佛功德。

　　随顺世间诸所作譬如幻士现众业但为悦可众生心未曾分别起想念。

　　第二从尔时下明闻佛胜德难思前长行但显因圆此偈方陈果用非颂前文然有二意一对普贤普贤意云上见我难思尚是因位今示汝果尤更甚深二对善财善财等佛但是因圆以果海离言故不说成佛今寄现佛之德以显善财果相故长行偈文因果𦂶互文中三初偈颂标德诫听许说(故长行者长行显普贤因偈显善财果故云𦂶互故)。

　　尔时诸菩萨闻此说已一心渴仰唯愿得闻如来世尊真实功德咸作是念普贤菩萨具修诸行体性清净所有言说皆悉不虚一切如来共所称叹作是念已深生渴仰。

　　二尔时下长行举众渴仰欲闻。

　　尔时普贤菩萨功德智慧具足庄严犹如莲华不着三界一切尘垢告诸菩萨言汝等谛听我今欲说佛功德海一滴之相即说颂言。

　　三尔时普贤下广陈德相令众求满于中二先长行重诫许说分齐。

　　佛智广大同虚空普遍一切众生心悉了世间诸妄想不起种种异分别。

　　一念悉知三世法亦了一切众生根譬如善巧大幻师念念示现无边事。

　　后偈颂广显佛德难思九十五偈分二先九十三偈别叹佛德后二偈结德无尽劝信勿疑前中前八十偈法说后十三偈喻明然通赞毗卢遮那十身圆满二十一种殊胜功德即分二十一段初有二偈即于所知一向无障转功德谓佛无障碍智于一切事品类差别无著无碍故(然通赞者通有两重一者近通通前法喻二者远通取此卷末结德无𥁞二偈经文良以二偈亦是最后无𥁞德故其二十一德一经数节出其名义文有隐显欲彰如来无𥁞德故大体无异故复出之升兜率品已广分别今皆略指初有二偈者然此二偈含于总句妙悟皆满妙悟即是妙觉智故以无著论不释总句䟽略不明若欲明者初偈当之今但显别即当第一然准上文二十一德皆有三节一举经名如此德经即二行永绝二无著菩萨立功德名即今䟽云于所知一向无障转功德三引二论解其本论即今䟽云佛无碍智下文是也是无性意即是智德故经偈云佛智广大初之二句即是德体三及后偈即于所知无障转也谓即于其极远时处品类皆知故无有知及与不知之二相也第四句了俗由于证真故不起分别亦是真实离智障也若亲光释不二现行云谓凡夫二乘现行二障世尊无故谓凡夫现行生死起诸杂染二乘现行涅槃弃利乐事今前偈唯了生死杂染后偈唯证涅槃广大利乐)。

　　随众生心种种行往昔诸业誓愿力令其所见各不同而佛本来无动念。

　　二有一偈明于有无无二相真如最清净能入功德谓了真如无二故无动念(二有一偈者约经即达无相法䟽中先引无著立名后谓了真如下即无性释意故无动念是䟽以经怗然无性詺此为无住涅槃既自入真如故不住生死亦今他入故不住涅槃今经三句即不住涅槃第四句是不住生死)。

　　或有处处见佛坐充满十方诸世界或有其心不清净无量劫中不见佛。

　　或有信解离憍慢发意即得见如来或有谄诳不净心亿劫寻求莫值遇。

　　或一切处闻佛音其音美妙令心悦或有百千万亿劫心不净故不闻者。

　　三有三偈即无功用佛事不休息功德谓住佛无住处作佛事不休息故云或见等(三有二偈下约经即住于佛住䟽中先依无著立功德名后谓住佛下即无性释无性生起云为欲得上无住涅槃故次明之即是恩德谓佛虽遍圣天梵住而空大悲偏善安住由住空故不住生死由住悲故不住涅槃一切时中观所调伏故随物欲或见不同)四有十五偈即于法身中所依意乐作事无差别功德谓由诸佛所依智同益生意乐同报化作用同故前经云得佛平等亦同摄论四种意趣中平等意趣故此广列诸佛皆互相遍此释已妙(四有十五偈下约经即得佛平等䟽中分四一依无著立功德名二谓由诸佛下即彼论释诸佛有三事平等即䟽所引三同是也三故前经云下指经即离世间品初也以彼具足二十一种功德名故四亦同下引他论会释结云此释已妙者古来诸德不知此即二十一德亦不知此是佛平等但云如来随机隐显忽列诸佛莫知其由今云显佛平等故广列诸佛皆相遍耳岂非妙耶)今更以文理证此诸佛皆遮那之身(今更下即就佛平等中显实是本师更过平等之意趣耳)谓此文言此三千界阿閦在中阿閦本在东方今云在此明不异此又无量寿佛月觉如来皆遍十方岂容隔此又皆言或见则知一佛随见不同(谓此文言下二引此经文质成正义自有三意一东方之佛云在此者明阿閦即是本师二阿弥陁充满十方亦合遍此同于本方即释迦矣三通取或见明是本师或有见为阿閦弥陁诸佛异耳)若言别赞余佛直言阿閦在此何成赞德(若言别下三遮救中恐外救云今明阿閦弥陁遍等自是别赞弥陁阿閦何得引是本师佛耶故今遮云若如此者普贤本赞本师释迦如来今云东西诸佛遍此何成赞我本师耶)况华藏刹海皆遮那化境无量寿等未出刹种之中岂非是此佛耶(华藏下四引前经文成属本师娑婆当中刹海种内第十三层而有十三佛刹尘数世界围绕无量寿佛国但言从此西方过十万亿佛土尚未能满一合之尘况于一刹尘数况十三佛刹尘数其十三重内皆是化境况华藏世界刹海有十不可说佛刹微尘数世界种一一种中有不可说佛刹微尘数世界皆是本师之所严净其中皆是遮那如来分身化往安养近在十重之内何得非是本师释迦故云岂非是此佛耶)法华央掘并说十方分身(法华卜五引他经成立中二经分身已如前引既十方中皆是释迦分身之佛何得弥陁阿閦佛等近而非耶)故知法藏别缘十六王子皆方便说(故知法藏下六遮其引难为决他经一引清净平等觉经说法藏比丘然大宝积第十七无量寿如来会说名法处比丘佛在耆阇崛山说阿难起问白佛言大德世尊色身诸根悉皆清净威光赫奕如融金聚又如明镜凝照光辉从皆已来初未曾见喜得瞻仰生希有心世尊今者入大寂定行如来行皆悉圆满善能建立大丈夫行思惟现在去来诸佛世尊何故住斯念也佛赞圣知便为说往昔过无边阿僧祇无数大劫有佛出现号曰然灯此前展转复举诸佛最后乃云世主佛前无边数劫有佛出世号世间自在王彼佛法中有一比丘名曰法处有殊胜愿诣如来所以偈赞佛既赞佛已佛为说二十一亿清净佛土具足庄严彼比丘悉皆摄受摄已满足五劫思惟修习便向彼佛𤼵四十八愿𤼵愿已后更经多劫修行成就功德乃至成佛后阿难问此法处比丘成佛为过去耶未来耶为今现在佛告阿难西方去此十万亿佛刹彼有世界名曰极乐法处比丘在彼成佛号无量寿今现在说法然后广说其土庄严释曰既如来说他昔因今果何得判为即本师耶二引法华经十六王子即第三大通智胜佛云彼佛弟子十六沙弥今皆得阿耨多罗三藐三菩提于十方国土现在说法有无量百千万亿菩萨声闻以为眷属其一沙弥东方作佛一名阿閦在欢喜国二名须弥顶东南方二佛一名师子音二名师子相南方二佛一名虚空住二名常灭西南方二佛一名帝相二名梵相西方二佛一名阿弥陁二名度一切世间苦恼西北方二佛一名多摩罗跋栴檀香二名须弥相北方二佛一名云自在二名云自在王东北方佛名坏一切世间怖畏第十六我释迦牟尼佛于娑婆国土成阿耨多罗三藐三菩提释曰既第一佛名曰阿閦第九王子即为弥陁十六释迦本因既殊得佛又别云何浑乱言皆本师故䟽释云皆是方便复更问言岂法华经判为方便今当还引法华答之法华寿量品云于是中间我说然灯佛等又复言其入于涅槃如是皆以方便分别则等言已等十六王子复应问言然灯去今方一僧祗可为方便自在王佛大通智胜已经无量无边不可思议阿僧祗劫岂为方便故应答言云然灯虽已久矣比之寿量劫数不多谓说大通但磨三千大千地种以为其墨过于东方千国土即下一点以为校量彼佛灭度但过是数无量无边百千阿僧祗劫岂同寿量说成佛远经云譬如五百万亿那由他阿僧祗三千大千世界假使有人抹为微尘过于东方五百千万亿那由他阿僧祗国乃下一尘如是东行尽是微尘是诸世界若着微尘及不著者尽以为尘一尘一劫我成佛以来复过于此百千万亿那由他阿僧祇劫释曰以此之喻方之大通三千墨点非可类矣自此劫来皆是方便故然灯等言无不该也是以昔人云十六王子尚掩成道之初斯言惬当则知弥陁阿閦佛等皆是本师成佛后事义无惑矣自在王佛展转多劫但以数明劫岂如抹尘为劫耶)以理推之皆是如来海印所现何缘不说自所现佛而说他耶故知贤首佛等皆本师矣(以理推下第七结成正义十方诸佛皆我本师海印顿现且法华分身有多净土如来何不指己净土而令别往弥陁妙喜思之故知贤首弥陁等佛皆本师矣复何怪哉言贤首者即寿量品中过百万阿僧祇刹最后胜莲华世界之如来也经中偈云或见莲华胜妙刹贤首如来住其中若此不是叹本师者说他如来在他国土为何用也且如总持教中亦说三十七尊皆是遮那一佛所现谓毗卢遮那如来内心证自受用成于五智从四智流四方如来谓大圆镜智流出东方阿閦如来平等性智流出南方宝生如来妙观察智流出西方无量寿如来成所作智流出北方不空成就如来法界清净智即自当毗卢遮那如来言三十七者五方如来各有四大菩萨在于左右复成二十谓中方毗卢遮那如来四大菩萨者一金刚波罗蜜菩萨二宝波罗蜜菩萨三法波罗蜜菩萨四羯磨波罗蜜菩萨东方阿閦如来四菩萨者一金刚萨埵菩萨二金刚王菩萨三金刚爱菩萨四金刚善哉菩萨南方宝生如来四菩萨者一金刚宝二金刚威光三金刚幢四金刚笑西方无量寿如来亦名观自在王如来四菩萨者一金刚法二金刚利三金刚因四金刚语北方不空成就如来四菩萨者一金刚业二金刚法三金刚药叉四金刚拳已上总有二十五也及四摄八供养故三十七言四摄者即钩索锁铃八供养者即香华灯涂戏鬘歌舞皆上有金刚下有菩萨然此三十七尊各有种子皆是本师智用流出与令经中海印顿现大意同也问若依此义岂不违于平等意趣平等意趣云言即我者依于平等意趣而说非即我身如何皆说为本师耶答平等之言乃是一义唯识尚说一切众生中有属多佛多佛共化以为一佛若属一佛一佛能示现以为多身十方如来一一皆尔今正一佛能为多身依此而赞方赞本师)然此段文亦兼显第十七随其胜解示现差别佛土功德(然此假下第八辨其兼含此含第十七德故至下文说相则少所以此中兼此德者有二意故一为类例义相似故不欲繁文故现妙喜极乐等土二者以第十七成于此假全是今师由差别土皆是本师一佛现故不见此意岂知经旨勿轻尔也)。

　　大方广佛华严经䟽钞会本第八十之二

　　音释

　　阿閦

　　(梵语也此云无动閦初六切)。

　　大方广佛华严经疏钞会本第八十之三　牧十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　或见清净大菩萨充满三千大千界皆已具足普贤行如来于中俨然坐。

　　或见此界妙无比佛无量劫所严净毗卢遮那最胜尊于中觉悟成菩提。

　　或见莲华胜妙刹贤首如来住在中无量菩萨众围绕皆悉勤修普贤行。

　　或有见佛无量寿观自在等所围绕悉已住于灌顶地充满十方诸世界。

　　或有见此三千界种种庄严如妙喜阿閦如来住在中及如香象诸菩萨。

　　或见月觉大名称与金刚幢菩萨等住如圆镜妙庄严普遍十方清净刹。

　　或见日藏世所尊住善光明清净土及与灌顶诸菩萨充遍十方而说法。

　　或见金刚大焰佛而与智幢菩萨俱周行一切广大刹说法除灭众生翳。

　　一一毛端不可说诸佛具相三十二菩萨眷属共围绕种种说法度众生。

　　或有观见一毛孔具足庄严广大刹无量如来悉在中清净佛子皆充满。

　　或有见一微尘内具有恒沙佛国土无量菩萨悉充满不可说劫修诸行。

　　或有见一毛端处无量尘沙诸刹海种种业起各差别毗卢遮那转法轮。

　　或见世界不清净或见清净宝所成如来住寿无量时乃至涅槃诸所现。

　　普遍十方诸世界种种示现不思议随诸众生心智业靡不化度令清净。

　　如是无上大导师充满十方诸国土示现种种神通力我说少分汝当听。

　　文中三初八主伴严土摄生同次四微细含容转法同后三总摄多门结前生后(文中有三前二云同者顺功德中平等德故)。

　　或见释迦成佛道已经不可思议劫或见今始为菩萨十方利益诸众生。

　　或有见此释师子供养诸佛修行道或见人中最胜尊现种种力神通事。

　　或见布施或持戒或忍或进或诸禅般若方便愿力智随众生心皆示现。

　　五或见释迦下三偈即修一切障对治功德谓一切时常修觉慧治六蔽等故既云已经多劫则不定始成(五或见下约经即到无障碍处疏中先引无著立功德名后谓一切时下谓释论意以会经文彼论具云谓已惯习一切烦恼及所知障对治圣道即一切智及定目性以为能治故无著论詺为修治文已到于永离一切障处故经名为到无障处经中别说但明十度而偈总云供养诸佛修行道则无所不具䟽有等言既云已经者即此段初半偈经云或见释迦成佛道已经不可思议劫所以䟽中牒此言者遮天台师之谬释也谓彼学者多云华严虽则玄妙而有二事不如法华一兼别义是故不说声闻作佛二说如来始成止觉不说本师寿量久成故䟽中指此经文即是此经说久成处若以此后不得该前则法华寿量不能该于我始坐道场于三七日思惟等迹然彼师以久成为本始成为迹今经之本则非古非今若就迹门则能今能久生公亦云是以极设长寿言伽耶是一若伽耶是者非复伽耶伽耶既非彼长安独是乎长短斯非则所以长短存焉诚为妙悟不说声闻得作佛者约不共义既不猒舍曾何弃之况一成一切成无一众生不具佛智善须得意勿杂释经)。

　　或见究竟波罗蜜或见安住于诸地总持三昧神通智如是悉现无不尽。

　　或现修行无量劫住于菩萨堪忍位或现住于不退地或现法水灌其顶。

　　或现梵释护世身或现刹利婆罗门种种色相所庄严犹如幻师现众像。

　　六有三偈即降伏一切外道功德于中初二即教证二道后一现所摧同类之身(六有三偈下即经不可转法䟽中先引论立名后于中下便以论意释经彼论具云由有上德故他不能转利有情事故次明之谓教证二法皆不为他所转动故无有余法胜过此故言初二即教证二道者二偈之中各含教证初句证道次诸地句含于教证次半偈唯教后偈之中堪忍不退皆是证道余即教道)。

　　或现兜率始降神或见宫中受嫔御或见弃舍诸荣乐出家离俗行学道。

　　或见始生或见灭或见出家学异行或见坐于菩提树降伏魔军成正觉。

　　或有见佛始涅槃或见起塔遍世间或见塔中立佛像以知时故如是现。

　　或见如来无量寿与诸菩萨授尊记而成无上大导师次补住于安乐刹。

　　或见无量亿千劫作佛事已入涅槃或见今始成菩提或见正修诸妙行。

　　或见如来清净月在于梵世及魔宫自在天宫化乐宫示现种种诸神变。

　　或见在于兜率宫无量诸天共围绕为彼说法令欢喜悉共发心供养佛。

　　或见住在夜摩天忉利护世龙神处如是一切诸宫殿莫不于中现其像。

　　于彼然灯世尊所散华布发为供养从是了知深妙法恒以此道化群生。

　　或有见佛久涅槃或见初始成菩提或见住于无量劫或见须㬰即灭度。

　　身相光明与寿命智慧菩提及涅槃众会所化威仪声如是一一皆无数。

　　或现其身极广大譬如须弥大宝山或见加趺不动摇充满无边诸世界。

　　或见圆光一寻量或见千万亿由旬或见照于无量土或见充满一切刹。

　　或见佛寿八十年或寿百千万亿岁或住不可思议劫如是展转倍过此。

　　佛智通达净无碍一念普知三世法皆从心识因缘起生灭无常无自性。

　　于一刹中成正觉一切刹处悉亦成一切入一一亦尔随众生心皆示现。

　　七或现兜率下十六偈即生在世间不为世法所碍功德于中初五八相现世无碍次三处天宫殿无碍次六随世巧化无碍后二结无碍智之能遍随机(七或现下约经即所行无碍䟽中先出功德名于中下后科文解释彼论具云显示如来于所化中无高下碍故次明之谓世法八风不能拘碍故八风即利衰毁誉称讥苦乐降神处宫即是利也弃荣离俗即是衰也若生若灭有苦乐也学异行者兼于苦乐多明苦也坐道树下降魔毁也正觉誉也涅槃起塔亦为衰也次三处天多明四顺次六巧化义兼逆顺)。

　　如来住于无上道成就十力四无畏具足智慧无所碍转于十二行法轮。

　　了知苦集及灭道分别十二因缘法法义乐说辞无碍以是四辩广开演。

　　诸法无我无有相业性不起亦无失一切远离如虚空佛以方便而分别。

　　如来如是转法轮普震十方诸国土宫殿山河悉摇动不使众生有惊怖。

　　如来普演广大音随其根欲皆令解悉使发心除惑垢而佛未始生心念。

　　或闻施戒忍精进禅定般若方便智或闻慈悲及喜舍种种言辞各差别。

　　或闻四念四正勤神足根力及觉道诸念神通止观等无量方便诸法门。

　　龙神八部人非人梵释护世诸天众佛以一音为说法随其品类皆令解。

　　若有贪欲瞋恚痴忿覆悭嫉及憍谄八万四千烦恼异皆令闻说彼治法。

　　若未具修白净法令其闻说十戒行已能布施调伏人令闻寂灭涅槃音。

　　若人志劣无慈愍厌恶生死自求离令其闻说三脱门使得出苦涅槃乐。

　　若有自性少诸欲厌背三有求寂静令其闻说诸缘起依独觉乘而出离。

　　若有清净广大心具足施戒诸功德亲近如来具慈愍令其闻说大乘音。

　　或有国土闻一乘或二或二或四五如是乃至无有量悉是如来方便力。

　　涅槃寂静未曾异智行胜劣有差别譬如虚空体性一鸟飞远近各不同。

　　佛体音声亦如是普遍一切虚空界随诸众生心智殊所闻所见各差别。

　　佛以过去修诸行能随所乐演妙音无心计念此与彼我为谁说谁不说。

　　如来面门放大光具足八万四千数所说法门亦如是普照世界除烦恼。

　　八如来住下有十八偈明安立正法功德于中初四偈立三乘法轮兼显业用次三明立六度道品对治法次七明一音随类闻法不同乃至无量后四明平等语业而应一切(八如来住下即经立不思议䟽中先依论立名后科文释义论云由依前方便能作利益之事故次明之谓十二分教名所安立由深广故不可思议释经可知)。

　　具足清净功德智而常随顺三世间譬如虚空无染着为众生故而出现。

　　示有生老病死苦亦示住寿处于世虽顺世间如是现体性清净同虚空。

　　一切国土无有边众生根欲亦无量如来智眼皆明见随所应化示佛道。

　　九具足下三偈明授记功德谓记别过未如现在故云悉明见(九具足下即经普见三世䟽中初依论立名次谓记别下是指论解论云以上加行利有情事三世诸佛悉皆平等故次明之谓于三世平等性中能随解了过去未来曾当转事皆如现在而授记故后从故云皆悉明见矣是举经帖)。

　　究竟虚空十方界所有人天大众中随其形相各不同佛现其身亦如是。

　　若在沙门大众会剃除须发服袈裟执持衣钵护诸根令其欢喜息烦恼。

　　若时亲近婆罗门即为示现羸瘦身执杖持瓶恒洁净具足智慧巧谈说。

　　吐故纳新自充饱吸风饮露无异食若坐若立不动摇现斯苦行摧异道。

　　十有四偈明示现受用变化身功德(十有四偈者约经即身恒充满一切世间䟽中但出功德之名耳无性詺云显上利益一切顿遍非次第作故次明之经中多分说变化身略无受用)。

　　或持彼戒为世师善达医方等诸论书数天文地众相及身休咎无不了。

　　深入诸禅及解脱三昧神通智慧行言谈讽咏共嬉戏方便皆令住佛道。

　　十一或持下二偈明断一切疑功德谓于一切境善决定故能断他疑(十一等者约经即智恒明达一切诸法无性释云以于上十方彼彼之处作断疑事故次明之䟽中先出功德名后于一切下论释于一切境善决定下欲断他疑要须自断方能断他经中既为世师内外兼了故能断疑)。

　　或现上服以严身首戴华冠荫高盖四兵前后共围绕警众宣威伏小土。

　　或为听讼断狱官善解世间诸法务所有与夺皆明审令其一切悉欣伏。

　　或作大臣专弼辅善用诸王治政法十方利益皆周遍一切众生莫了知。

　　或为粟散诸小王或作飞行转轮帝令诸王子采女众悉皆受化无能测。

　　或作护世四天王统领诸龙夜叉等为其众会而说法一切皆令大欣庆。

　　或为忉利大天王住善法堂欢喜园首戴华冠说妙法诸天觐仰莫能测。

　　或住夜摩兜率天化乐自在魔王所居处摩尼宝宫殿说真实行令调伏。

　　或至梵天众会中说四无量诸禅道普令欢喜便舍去而莫知其往来相。

　　或至阿迦尼吒天为说觉分诸宝华及余无量圣功德然后舍去无知者。

　　十二有九偈令入种种行功德谓遍了一切有情性行随根令入故(十二等者约经了一切行疏中先出功德名后谓遍了下论释无性生起云由所化生有差别故次明之离世间品但名了一切行若深密等云于一切行成就大觉无性云入种种行法皆成大觉故经文中随其心行现种种形说种种法乃至为说觉分诸宝华诸圣功德即是皆成大觉义也)。

　　如来无碍智所见其中一切诸众生悉以无边方便门种种教化令成就。

　　十三如来无碍智一偈即当来生妙智功德谓佛知久远故(十三如来下约经尽一切疑十一是断自疑此断他疑疏中先出功德名后谓佛智下解释彼论具云由即于前所化有能善巧别知故谓圣声闻言此人全无少分善根如来知彼善法当𤼵现证过去微少善根种子所随故故经文中无碍智见一切众生以无边门皆令成熟)。

　　譬如幻师善幻术现作种种诸幻事佛化众生亦如是为其示现种种身。

　　譬如净月在虚空令世众生见增减一切河池现影像所有星宿夺光色。

　　如来智月出世间亦以方便示增减菩萨心水现其影声闻星宿无光色。

　　譬如大海宝充满清净无浊无有量四洲所有诸众生一切于中现其像。

　　佛身功德海亦尔无垢无浊无边际乃至法界诸众生靡不于中现其影。

　　十四有五偈随其胜解示现功德谓随解现身故(十四下即经无能测身疏中先立功德名后谓随解现身故即论释也若解深密云凡所现身不可分别不可分别即无能测无性生起云由上云善巧别知故此次云于前所化邪正及俱行中无有分别故今经中情与非情万类皆现乃至云佛身功德海亦尔无垢无浊无边际等)。

　　譬如净日放千光不动本处照十方佛日光明亦如是无去无来除世闇。

　　譬如龙王降大雨不从身出及心出而能沾洽悉周遍涤除炎热使清凉。

　　如来法雨亦复然不从于佛身心出而能开悟一切众普使灭除三毒火。

　　十五有三偈即无量所依调伏有情加行功德意云佛智为无量菩萨调伏众生加行之所依故(十五下即一切菩萨等所求智疏中先出功德名后意云下以论意释具足论云为欲引𤼵不定种性声闻菩萨唯赞大乘故次明之言等所求者无不求故)。

　　如来清净妙法身一切三界无伦匹以出世间言语道其性非有非无故。

　　虽无所依无不住虽无不至而不去如空中画梦所见当于佛体如是观。

　　十六如来清净下二偈明平等法身波罗蜜多成满功德然同摄论法身具五种相初句白法为相以是极果圆满自在故次二句不思议相次一是无二相次一无依相次句常住相次句二喻者空画喻无依梦喻非有无二相余不可喻或略不喻(十六如来下约经即到佛无二究竟彼岸䟽中先依论立名后释经法身相今初无性释云为遮所化于大师疑一切智非一切智故次明之由满诸度是一切智论云平等释经无二平等有二一身平等于法身满中诸度故二果位诸度无增减故名为平等亲光则以住于法身即是彼岸无著则以彼岸是于法身所有二义俱通然同下二释法身相即第九论彼相分中论云诸佛法身以何为相应知法身略有五相一转依为相谓转灭一切障离染分依他起性故转得解脱一切障于法自在转为现前净分依他起性故故经云虽无所依灭染依故也无不住得净分也二白法所成为相谓六波罗蜜圆满得十自在故故䟽云圆满自在三无二为相谓有无无二为相由一切无所有故空所显相是实有故有即为二为相业烦恼尽并所为故自在示现有为相故异一性无二为相由一切佛所无差别故无量相续现等觉故故经云其性非有非无故正是初意四常住为相谓真如清净相故本愿所引故所应作事无竟期故此有三身常义故经虽无不至即应化普周受用广遍二身常义而不去者自性身常不去即不变常无不至即相续不断常耳五不思议相谓真如清净自内证故无有世间喻能喻故非诸寻思所行处故故经云一切三界无伦匹即无喻能喻以出世间言语道故非寻思所行而五相相融为法身体䟽但略配故钞委出或略不喻者以案文释空中之画若准新经乃有三喻谓如空白日亦如梦则空可喻二谓无所依及常住相如白日喻喻白法为相如梦一喻喻无二相欲言其有觉竟无实欲言其无梦境历然故非有无为无二相其不思议后偈显之)。

　　三界有无一切法不能与佛为譬喻譬如山林鸟兽等无有依空而住者。

　　十七有一偈明随胜解示现差别佛土功德既随解而现故不可喻此偈亦总拂前喻如山等必不依空有等必不能喻佛(十七下约经即具足如来平等解脱䟽中先立名后既随解而现下释经论云以外人闻上平等谓同一性故次说言不相间杂谓一初如来十身体用各各别故犹如𡨋室千光结此一段差别佛土上第四门已兼明竟故此但略显不思议故不可为喻)。

　　大海摩尼无量色佛身差别亦复然如来非色非非色随应而现无所住。

　　十八一偈明三种佛身方处无分限功德(十八下即经证无中边佛平等地䟽中但出功德名耳无性云由疑上如来妙智究竟非一非异其相云何故次明此无中处等常无常等皆二边相论立名中言方处者谓诸世界无分限者释无中边无中边言略有四义一虚空无中边佛德如彼无有分限二世界无中边诸佛十身即于其中称世界量平等遍满三此法身等于佛地中平等遍满无中无边无有分限四此法身等遍一切处为诸众生现作饶益然非自性无中边故经中明身如摩尼具无量色即第二充遍一切然非色非非色为无中边即第三四义其随现无住亦第三义及第一义无分限故亲光詺此为真如相殊胜功德义亦全同以其双非复无住故)。

　　虚空真如及实际涅槃法性寂灭等唯有如是真实法可以显示于如来。

　　十九一偈摄三种功德同法性等即穷生死际常现利乐一切有情功德等虚空即无尽功德等实际等即究竟功德以如实际之际穷未来际故(十九下约经即极于法界等虚空界穷未来际配三德名䟽文具之即以实际配于经中穷未来际然第十九功德无性云以上言无中边相云何无相故次明之极于法界谓此法界最清净故离诸戏论是法界最清净相能起等流利益之事极此法界无有尽期第二十等虚空界无尽功德无性云谓上作利乐皆无尽故此约自利无尽故论云谓如虚空经成坏劫性常无尽如来一切真实功德亦复如是其穷未来际云究竟功德者论云如未来际无有尽期如来利他功德亦复如是究竟无尽然上二句无著但云无尽功德等不言开合无性开二故但第二十初有一生起)。

　　刹尘心念可数知大海中水可饮尽虚空可量风可系无能尽说佛功德。

　　若有闻斯功德海而生欢喜信解心如所称扬悉当获慎勿于此怀疑念。

　　后二偈结德无尽亦是别显无尽功德虽是总结即当别文于中前偈结德后偈劝信古德亦有将此二偈为一部流通已如前说(上来且欲将后二渴以为总结故配三德理实后二正是等虚空界穷未来际无尽功德故䟽云亦是别显无尽功德)。

　　全疏大科为四中第三开章释文一大科自玄谈第二卷第十三叶将释经义四字起至此方竟(言四大科者一总序名意终于玄谈第一卷二归敬请加终于玄谈第二卷十二叶三开章释文谈括七十六本半后一科即谦赞回向)。

　　法性深广难思议我已随分略开解愿斯功德同实际普令含识证菩提(此一偈亦疏例同玄谈)。

　　(法性深广下即大文第四谦赞回向上半谦赞上句赞下句谦下半回向三处初句回向实际后二回向众生及回向菩提然回向菩提复有二意一自成菩提二令他成令他成者义同回向众生菩萨发心不期自为即以向他为自益耳故令含识同证菩提贤首法师𤼵愿偈云誓愿见闻修习此圆融无碍普贤法乃至失命终不离尽未来际愿相应以此善根等法性普润无𥁞众生界一念多劫修普行𥁞成无上佛菩提（此八行半亦钞例同玄谈）)。

　　大方广佛华严经疏钞会本第八十之三

　　音释

　　须臾

　　(臾羊朱切须臾不久貌)。

　　吸

　　(许及切呼吸也)。

　　弼

　　(薄密切辅也)。

　　𡣕

　　(符真切妇也又服也)。
