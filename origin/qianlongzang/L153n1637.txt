乾隆藏第 153 册 No. 1637 幻有传禅师语录


　　龙池幻有禅师语录序　　　　　　史一

　　荆溪安节居士吴达可题于长安撷芳亭

　　昔牛头一派横说竖说总未达向上关棙子古人云大唐国内不是无禅只是无师良有以也马祖会下出八十四人善知识各化一方黄檗际犹谓正法眼藏寥寥数人夫得髓传心者儿孙犹若是而况得皮得肉得骨之俦乎然观传灯诸书所载一苇渡江以来赤县神州众生黑漆漆地者固多而具大根器知有向上一着者亦不少五宗之中惟临济尤峻绝痛快直下承当自临济玄九传而至五祖演心心相印绝无乌焉成马之𡚁何者凡印有形则有差殊无象则无分别故下者如印印泥上者如印印空虚空随方圆以呈名然空岂自为方圆乎大都五宗绝盛于唐绵延于宋而凌替于元元其后如中峰诸大老虽推为人天眼目未见崭然截出也沿至于今此道如线矣庄子云北溟有鱼其名曰鲲化而为鹏九万里风斯在下然听其自化也使之化则非能鹏也宗家似之正嘉间天奇笑岩一二尊宿挺生其际远接曹源近承临济正宗之纲藉以激扬不坠以余所闻笑岩咳唾如真虎踞地而吼百兽震栗以较裴旻之虎悬矣幻有禅师乃其的骨子也锻炼钳锤可谓妙密倘所称深山大泽必生龙蛇非耶每与余问答如声呼谷应形着影出不留一[糸*系]意根桩立呜呼是其所以绍笑岩而起临济也尝一脔知鼎味叩其玄扉则全帙在焉大率如刀斫水不见痕缝名为作家不虚耳夫今衲子辈影迹所及辄能累人自了者流往往沉埋绝壑结草孤峰不受尘世之讥嫌乃禅师独游五都朱扉间且以为蓬户也者业游燕矣而门庭萧寂众未尝登十辈意泊如也石门诵翠岩芝云庐山殿阁如生成食堂处处禅床折我此三门如冷灰尽日长廊卷风叶禅师庶几近之此其事业之见于细微者也犹不测乃尔况大焉者乎是刻也不谋而成盖有殊胜力焉无论牛头以下非所拟伦即置之八十四人中应以正法眼藏相属矣余聊引其端俾为前茅若从禅师语录中下一注脚是为负禅师入地狱如箭射览者倘作语言文字观亦入地狱如箭射。

　　龙池幻有禅师语录目次卷之一住荆溪龙池山禹门禅院语录卷之二住清凉山秘魔岩等处语录住燕山普照寺语录卷之三间谈卷之四间谈晚话卷之五晚话卷之六举古拈古卷之七征古颂古代古别古机缘画像语卷之八书问韵语卷之九驳语卷之十性住释物不迁题旨赘语塔铭(附)

　　龙池幻有禅师语录目次终

　　龙池幻有禅师语录卷之一

　　门人圆悟圆修等编

　　南录

　　万历元岁为乐庵和尚越世师因掩室守制以三载为期毗陵悟玄白居士过访于关前问曰昨闻禅师孝义特为令师掩关守制坚确卓立胁不沾席可谓此心难得但未知此守制外别有所得否师曰别无所得曰得母空过时光乎师曰亦未尝空士欣然曰愿闻不空所以师从容曰古语云自外入者名之为得然此己躬之事人人本具个个不亏设尔𤼵明只𤼵明吾人人本有岂从外得耶吾谓别无所得者以此士颔之有间复问曰禅师于六祖所悟应无所住而生其心有所契否师曰事虽不合其理冥符经中所谓诸菩萨应如是生清净心不应住色生心不应住声香味触法生心应无所住而生其心但于六根门头于色声香味触法当无所住着而清净心自现前矣又奚假生哉然生字作醒字看最好师又曰六祖得此源头其来久矣方闻市人诵此不觉冥契遂访黄梅五祖求印岂六祖才闻是语始得未闻之先不得耶故先辈谓得失较量皆为余论士曰是知禅师工夫入手久矣未必无首悟之缘可得闻乎师云吾闻先辈悟道者如麻明道者似粟未有能形容悟迹者如僧问仰山学人还假悟否山曰悟则不无恐落第二头何若灵云见桃香严击竹皆云悟道但不识道者为何唯一智通老宿忽从夜半叫唤云我大悟也我大悟也归宗令人问伊悟个什么乃曰尼姑元来是女人做真可谓奇特君且谓此老会悟否此便是古人呈悟样子悟本无迹亦不易言如圆觉云若言有证有悟即为我相名未解脱四相未除便不能入清净觉海吾将有悟迹呈之是剜肉作疮药过仍病也虽然但以始终缘会葛藤略呈所自可耳士云愿闻师云余初身婴劳疾百计求医莫得少瘥先师初教参父母未生前本来面目谓吾疾当自愈既参日久转加迷闷及阅诸禅宗语录所睹种种差别公案皆瞢若面墙略无针劄可入延历二年病亦不愈窃计死将在迩一日对观音圣像燃香𤼵愿持菩萨名誓不倒卧以悟为期夕死无憾由是克勤精进历二七日余一夕经行方坐昏沉无奈忽闻琉璃灯花熚爆声豁然有醒始知古人所谓直得虚空粉碎大地平沉十方无壁落四面亦无门若有一人𤼵真归源十方世界悉皆消殒等说皆非虚语于是只觉得此身若一丸水晶珠内外莹彻无碍浑如浸在碧波之内相似顿见十方世界湛然一切平等清净不动始可谓溪声便是广长舌山色无非清净身行亦禅坐亦禅语默动静体安然矣又岂有去来得失之可语哉更觅此虚损劳疾则寂然不觉其有矣然后阅佛经并诸祖师语录乃至今所问之言皆如旧习略不见其难耳语方及此忽寺长老送茶至师云且截断葛藤吃茶。

　　晚参据座曰老僧年迈不得如诸方依时及节与你们说佛法提得起便与你们说几句淡话提不起便休从今向去与你们说得十二分与佛法相应说得成言如云门大师云乾坤之内宇宙之间中有一宝秘在形山如此说话切莫作佛法道理会从今向去十二分说得不成言与佛法不相应如云门大师云拈灯笼来佛殿里将山门来灯笼上如此说话切莫不作佛法道理会正恁么时汝等作么生会取咄直须中间截断两头撒开始得只恁么卜度去有甚了时虽然如是老僧今晚无可与你们商量得亦无可与你们说得若论教旨但汝等体解便知要会禅宗各自寻思悟去若只教老僧终日向你们碎叨叨说去正如春禽画啼秋虫夜鸣有何意味设有些些意味却又如腊月里底扇子在你诸人分上总用不着且如即今向上一着子还有可商量处么若道有可商量竖起左拳云也只是者个若道无可商量竖起右拳云也只是者个众中有会得者么会得即向前来与老僧通个消息一总不会老僧今晚失利了也休休多说不如少说少说不如不说珍重。

　　室中一晚问知修二徒曰金刚经谓若以色见我以音声求我是人行邪道不能见如来汝等信不知徒云怎么不信师曰汝既信难道你我闭着眼塞着耳见如来耶知云何曾要闭眼塞耳师急索曰华严经又道佛身充满于法界普现一切群生前为什么汝等张着眼而不见耶知云据某见处是佛见无我是我见无佛师曰料掉没交涉顾问修曰你如何会修云据某见处道得一字即不出师曰同坑无异土汝等且去异日再会来复召曰殊不知是我见无佛井道得一字即不出道不得一字亦不出皆迷边事又是佛见无我并道得一字即出道不得一字亦出皆悟边事与汝等何预焉去。

　　一晚同知修二徒至悟徒关房前伫立有间曰佛法二字虽不是偶然亦非特意会得但有个悟入处不妨信意拈来自然贴体随分道出自然恰好所以大丈夫为道迥别才趠得源头到手撩起便行不问如何若何老僧忆昔居台山有一僧问三贤尚未明斯旨十圣那能达此宗未审如何是斯旨老僧即鸣指一下曰会么僧云不会又鸣指一下曰知么僧云不知老僧但向伊道具足凡夫法凡夫不知具足圣人法圣人不会圣人若会即同凡夫凡夫若知即是圣人其僧矍然致敬倒身三拜直趋而去更不回顾俊哉汝等且道这僧如此去还曾悟得也未若道未悟他却恁么去道他悟又悟个什么来汝等试道看悟即起身一拜曰夜深天寒请和尚归方丈师曰不是这等儱侗推开去便了的师乃舒一手曰我手却不是驴蹄悟曰恁么道又争得乃亦竖一指师曰也当不得知徒曰还许某甲进语否师曰道来知云雪中看月色师曰依稀仿佛顾修曰你也道得么修即曰满室不闻香师即转身曰来日再商量。

　　次日晚参师曰知徒第一座昨晚所进之语句意皆新大有来由甚惬老僧意即这一言可继夹山船子之道所谓[糸*系]悬绿水浮定有无之意又语带玄而无路舌头谈而不谈者也虽然如是试更进一语始堪克绍洪规乃召第一座来船子道直得藏身处没踪迹没踪迹处莫藏身又作么生座曰去此二途恰好师曰恁么则前言不应后语了也良久曰夜静水寒鱼不食满船空载月明归复曰有旧日葛藤与你们重理一遍古人云可言不可行不若不言可行不可言不若不行𤼵言必虑其所终立行必稽其所𡚁其言即老僧前谓金刚华严二偈是也其行即此晚参开示室中辨验工夫是也言则为始行则为终所以道𤼵言非苟显其理将启学者之未悟立行非独赡其身将训学者道业之未成耳且如金刚经不可以色见声求毕竟如何可以见如来耶若曰凡所有相皆是虚𡚶若见诸相非相即见如来且如尔我𥊼着眼现前无非色相又作么生非得始可见如来耶既不解非正如吾前所谓难道闭着眼塞住耳可以见得耶盖金刚般若本是大乘终教一味谈空与华严圆顿教相虽异究竟未始不同既同矣为什么𥊼着眼不见佛身𠑽满于法界普现一切群生前耶不闻当初芙蓉训。

　　师一日问归宗和尚如何是佛宗曰我要向汝道汝还信否训曰和尚诚言焉敢不信宗曰即汝便是训曰如何保任宗曰一翳在眼空华乱坠你看这则因缘甚好消息汝等还曾体悉么还曾悟得么倘尔悟去即世间何法而不可通耶况大乘圆顿之不合哉所谓未有圆而不空空而不圆者也只如尘说刹说众生说三世十方一切说可谓圆矣又我观一切众生具有如来智慧德相但以𡚶想执着而不证得既无执着岂非空乎况身意诸情根一切空无性耶如金刚曰众生众生者如来说非众生是名众生如来说世界非世界是名世界所以谓未有空而不圆者也尔我若不悟去华严元是华严般若还他般若佛元是佛众生依旧众生于尔我何预毕竟作么生是你们底悟处故曰学道须当有悟由还如争斗快龙舟虽然旧阁闲田地一度赢来方始休。

　　小参师云今辰击鼓召汝等来别无他语为某阇黎新年特特远来与老僧拜节今既去当要大众送一送伊我前晚为伊举一则古人因缘当面商量他又不会昨晚将如来两段葛藤拈向伊又不肯理老僧今辰做得个新鲜梦子说与你们当初老释迦和尚在灵鹫山中法华会上逞神通呈伎俩谓道我能促一劫为若半日能延半日犹如一劫我当初只作寻常说话不知不觉看过去了而今始知不然适老僧独于方丈坐方眨眼打个瞌睡便做了两个大梦头一个梦梦至当年三十日去往檀越家打葛藤至晚未归被一个老婆子变着脸死死把老僧推出门来却道即今已是腊月三十日晚了只管扯葛藤到几时住家家户户俱要打叠过岁怎生容得你在此宿歇幸与得一根连枷竹柄子在手里天上雪又落地下路又滑直得虎狼无辩高下不分以至半夜时分走得来山第二个梦却似正月十五大雪弥茫之际朦胧月色之时老僧既出山打个之绕归却从个板桥头过见一只虎张牙舞爪要过板桥不得皆着桥耙坐久了打顿老僧也要从这条路归只得轻轻走过板桥了抚掌呵呵大笑曰幸幸且道幸个什么设若这虎歇却打顿掉转头来时老僧性命安有得到今日也然这两梦未有人为我原老僧试自原之头一梦即前晚关房前所作者是第二个梦但未暇说得且送了你大师兄去后更原之。

　　有徒圆因一日侵早至榻前谓某甲适有个会处说与和尚正念了功课坐火炉边暗究不生不灭之理𥊼眼忽见火星一亮顿忘前念觉得见色闻声事事法法无不是某甲会处今正对和尚说时又觉得不是了师曰你且去把你是与不是都拈去了来再与我说至第三日又来座前告云某始知得本来没有是与不是都是某自疑不了耳师曰你前见火底意思还在么因云在师竖起拳云见么因云见师曰见个什么因云见和尚这是拳头师曰恰又不是了礼拜着因拜至地被师一脚踏翻倒起来拟语师展两手曰见个什么因更拟竖拳师喝曰出去。

　　上堂举女子在佛前出定话毕乃曰者一则因缘诸方商略者极多判断者恰少昨日见个俗汉子出来便要将黄帝于赤水求玄珠类女子出定以罔象为罔明可𤼵一笑老僧轻轻向他道还曾梦见释迦老汉么老僧今日为伊判断去也若谓罔明即女子女子即罔明或有一个半个信亦未可知若说女子从来未曾离佛佛亦未曾离女子一万个却有九千九百九十九个信不及即今现前有信得者么知徒出曰某甲数年前便会得则不见有女子亦不见有佛师咄曰出定话聻曰尚无定入况有出乎师曰汝见处与老僧初见处甚同许你具一只眼虽然如是若论佛魔齐扫迷悟两空今时要实会到者田地不道全无只是罕有师顾视左右云还见么不滞圣凡情卒易劝人除却是非难下座。

　　上堂举世尊来阿难持钵话师云当初世尊涅槃时至文殊劝请世尊再转法轮世尊云文殊文殊汝将谓我四十年间曾为说法耶何故又请我再转法轮所谓始从鹿野苑终至跋提河于是二中间未尝谈一字众兄弟阿难当初问七佛仪式世尊召阿难阿难应诺者是世尊为阿难说了也未若道说了则曾说个什么来若道不说又召阿难作么今时有一等义学辈解道世尊不说处正是为阿难说了也若然须信三藏十二部一切修多罗说亦不曾说矣虽然且道即世尊来阿难曰持钵去者三字是说也是不说也下座云参。

　　上堂举城东老母话师咄曰者臭骚老婆你看伊搽脂抹粉只顾装模做样作么既与我佛同生而又同居一处却对人云不欲见佛正所谓疏来好相见数往令人猒乃是终日见之不耐见耳殊不知尔我而今要见如来百计千方觅伊弗获一见他把我如来不耐见作贱以至如此老僧但叵耐如来当时亦只是不曾见者婆子设见之决也放伊不下务要鞭伊八万四千拄杖一下也饶不得因甚如此为如来眼里着不得者个设见之便成祸害也兄弟莫谓如来当时不耐见伊只如老僧眼里亦着伊不得汝等知么此事且置兄弟汝等道者婆子眼里见底如来是色质如来耶非色质如来耶较比尔我所见如来同耶异耶若道同则尔我皆已知如来当时在双林灭度久矣若道异即同婆子回顾东西见底井十指中间见底又是那个如来况金刚般若云若以色见声求又不能也然此见如来之方且有二道耶兄弟尔我到者里须当各各俱要理会得分晓若不会终为塞碍有问曰为什么老母不欲见如来如来亦不说见老母乎师因颂云我佛初无半点私秪缘讳得者些儿既同生也不同死不说于人人不知下座。

　　晚参潘净月相访师拈拄杖入堂召众云今晚无他说潘净月同二道友特特临访老僧彼善行医治药感彼远来无可报伊老僧止检得一个好药方传与他要汝等大家证明乃召净月在否月云在师曰我要传方子与你须也要你有药始堪有用要药也须预曾采备得始可临时应用若谓采药还要个法子样子复召曰净月月应诺师曰文殊当初唤善财采药便是法子样子文殊一日谓善财曰你既去采药但是药便采来善财才出门便走回谓文殊曰我观大地山林草木大小昆虫金石等类无不是药未审要采那个药殊云是药但采来善财就于地上拈一茎草度与文殊文殊接得拈起示众云者一茎草也能杀人也能活人老僧始从过水拾得一根枯竹子在者里也能杀人也能活人举起云唤作拄杖子即触不唤作拄杖子即背汝等众中还有道得者么良久云汝等既道不得岂不是死了又召净月曰你作文殊我且只做善财我把拄杖度与你月伸手拟接即被师拦头着实打了一下月乃高叫曰阿耶阿耶者老和尚且耐且耐师呵呵笑曰且喜活也活也只消你一个活其他都死了也不妨你既活矣我却把药方传与你罢乃召净月月应诺师曰通身是病通身药咄一声云者是方子遂举拄杖曰只是不把金针度与人乃云者是我底本钱即转身归方丈。

　　晚参师曰昔有个道林禅师见秦望山长松盘曲如盖遂栖止其上人皆谓之鸟窠禅师有一侍者名会通一日辞去林问曰你往何去者曰某甲自亲和尚不蒙垂诲今往诸方学佛法去林曰若说佛法我者里亦有少许曰那个是和尚佛法林于身上拈一茎布毛吹之者即顿悟玄旨歇却去心然鸟窠当初胆量虽小也怪伊不得秪者一个侍者若去了自要饭吃爬上爬下便有多少烦难岂不慌慞当时连忙拈起茎布毛来务要束住伊不放伊去也老僧自揣胆量比鸟窠幸恢廓然者老山中不得几个伴侣要且难住虽稍有几个徒众第恐相伴多日了也似伊要往诸方学佛法以故老僧新年头将身子只得也抖擞一抖擞仔细检点佛法则一毫无有如今若向老僧要布毛则现前徒众且多一茎半茎也不济事起身将右手往左臂上一摸又将左手往右臂上一摸乃曰汝等还曾悟得么若恁么悟去佛再出世唤你不回头若不悟去汝等与木石何别还信么眼见如盲口说如哑二一四三之乎者也喝曰参。

　　晚参举马祖自南岳印心阐化于江西一日让和尚问众云道一为人说法也未众答已为人说法了让云但未见人持个消息来一日密遣僧去探伊嘱云若见伊升座但问云作么待伊有话记将来其僧一依所嘱问之祖云自从胡乱后三十年不曾少盐酱僧归举似让让然之师谓众曰马大师三十年不曾少盐酱方可聚徒说法老僧者里少盐没酱聚什么徒说什么法乃唤化油盐僧出来僧出复曰近前来僧近前师曰马祖三十年不少盐酱也只是一个化主老僧者里也只是一个化主老僧说法未满一个月便断了盐幸是笑岩老人过世了设在时遣僧来探吾吾将甚话打发伊速道速道道得即不打道不得即三十拄杖僧云道不得师举杖曰者杖不堪打一下当十下遂打三下僧把拄杖一拽拽不去师云恰与你不得虽然争之不足让之有余礼拜着僧礼拜起师曰是咸是淡僧拟开口师咄曰且如老僧与你们说几句浅近底佛法似乎不解据你们底意思只要老僧说些深妙道理我又少盐没酱底幸记起训蒙童语念与你们听了各散去乃高声唱云上大人丘乙己化三千七十士尔小生八九子佳作仁可知良久云去。

　　壬寅二月二日有在家居士数辈送友入山祝发晚参师入堂据座举拂子曰某等三人发大菩提心特特远来欲皈依老僧剃染作个圆顶方袍僧相既要离尘脱俗反邪归正正是出类拔萃者也然此三人虽无妻室子女总是伊离恩割爱底时节即此一会诸上善人大家结伴送伊来山亦要访寻知识决择各自有一着生死大事未为分外乃召诸善人曰若说起各人生死大事不但汝等急切在古亦然不见当初唐贞观年间曾有个居士特往山中访石头大师见即问云不与万法为侣是什么人石头蓦舒手按却伊口伊即领悟不露一辞又去参马祖见即也问不与万法为侣是什么人祖见伊已自务自任乃与进一步云待汝一口吸尽西江水即向你道士当下豁然乃曰从今后有男不婚有女不嫁大家团圞头共说无生话去也且言马大师与进一步更与伊进个什么来盖谓你虽然孤迥迥赤条条无依无倚固是个顶天立地底一个汉子不若口门再用放大些不大则西江水吸不及肚皮也再要放宽些不宽则西江水无以容你看马大师形容得伊好个大人气相汝等莫谓我们不能比得伊口门又窄肚皮也不甚宽岂似伊孤迥迥赤条条无依无倚去汝等果尔胆怯老僧如今与你们一丸安心药吃汝等还曾闻毛吞巨海芥纳须弥之说乎毛与芥是无情之物犹能吞能纳又岂不闻心包太虚量周沙界之说乎昔李渤刺史曾问归宗曰闻贵教须弥纳芥子则不疑芥子纳须弥莫是妄谈否宗曰闻秀才读万卷书是否曰是宗曰观公身量如椰子大万卷书着在何处还知么只这个肉团纹路所通六根门头种种尘境无不贯彻这一点虚处犹能包太虚周沙界况此须弥巨海乎但这个肉团孔窍才有些些粘痰遮蔽了即平日六根门头所揽底一切尘缘等事毫无知觉便是昏天黑地作颠作狂去也且止是事你看老庞参马祖后再见石头头云你自见老僧以来日用事作么生士云若问日用事即无开口处乃呈偈曰日用事无别唯吾自偶谐头头非取舍处处弗张乖朱紫谁为号丘山绝点埃神通并妙用运水及搬柴若以傅大士夜夜抱佛眠之偈较之则天地悬殊反不如个在家居士也旦问汝等总是在家居士作么生是日用事莫是从早辰睡睲了便要穿衣穿衣了便要吃饭吃饭了便要屙屎放尿屙屎放尿了便要迎宾送客迎宾送客了便要抱子引孙抱子引孙了或要烧火扫地从烧火扫地了或也要运水搬柴既在这行户且莫说是与不是可谓无别若要唯吾自偶谐须见天地与我同根万物与我一体始相应耳头头非取舍只是见色闻声处如水中盐味色里胶青水中月镜中像取不得舍不得不可得中者么得处处弗张乖举拂子曰唤着拂子即触不唤着拂子即背便是乖张底意思朱紫谁为号盖言天地日月由人分别物物头头法尔如然丘山绝点埃若人识得心大地无寸土若论神通并妙用运水及搬柴你看这个老头子得了他两个悟头便有多少自在多少受用卖弄道运水搬柴总是伊底神通妙用就如一百斤底担子他担了何等稳当第二个在家居士便不肯如此承当去如老僧这里现前一众道友个个俱是顶天立地底大丈夫汉口门又阔肚子也大只是不肯承当当初子湖大师从半夜时分蓦叫云有贼有贼惊得那丛林僧众乱跳捉贼赶贼被子湖蓦搊住一僧紧紧抱住叫云捉得也捉得也其僧被子湖抱住却慌慞了尽力急救云我不是贼我不是贼子湖轻轻托开云是则是个贼你只是不肯承当又不见芙蓉训问归宗某自出家尚未识佛宗曰我向汝说汝还信否曰和尚诚言何敢不信宗曰即汝便是曰如何保任宗曰一翳在目空华乱坠大众若论这个把手劝人行不得唯人自肯乃方亲下座。

　　晚参上堂今晚不拏得拄杖来老僧恐你这几个一总吓散了老僧便住不成山也且道今日托物为由承机而去者一节怕老僧拄杖子二节又怕梆子响便躲闪开了又一则如闲神野鬼二则如五千退席五千退席且置昔汾州无德禅师一日入堂谓众曰老僧昨梦祖祢与我索羹饭吃库子为我买些荤牲以了其事黄昏时祭毕令库子散其余盘俱无纳者禅师就库司饮啖自若即寝息明辰侵早禅和子束装散去怨语曰酒肉和尚岂堪依住耶唯慈明泉大道等七八辈在焉禅师乃升座曰不消老僧一陌纸钱几块肉把这一队闲神野鬼断送去了也遂指住众云此众无枝叶唯有诸真实下座老僧如今不劳牵觔动骨伤神费力务去买纸钱刀肉来退伊只用得一根拄杖并木梆子足矣虽然老僧昨晚对伊道且将布袋口挽了趁你们气力舆来高高阁起罢如今又不然难道老僧说法也欺汝等不济而不说耶古人有云皇天无二道圣人无两心且如何是皇天之道圣人之心不闻法华所谓密云弥布一雨普润斯非法喻齐彰佛天无二道乎盖圣与天只是一个无私而已岂有他乎老僧虽不敢拟圣与天且如前晚为水云等对真说话虽年老多忘一篇语中说差了三个字既曰将错就错观汝等恰似将个枣了浑吞在肚里了只不曾咬嚼一咬嚼耳虽不能如古人青州布衫麻三斤柏树子干屎橛死猫儿头金刚圈栗棘蓬等又若铁钉饭木札羹嚼不烂咬不破虽淡无滋味吞又吞不得吐又吐不得底语相同但肯相体我这三个字差处虽不禁咬嚼辄不可轻放过去了这是老僧底意思兄弟你们还知么中峰大师有个偈子念你们听了去罢逆之则怒顺之欢天下人情没两般肯信顺穷还逆至眼开休把自心瞒去。

　　上堂辄呼众名毕曰俱在么答在急索曰我屎急且去着。

　　晚参曰且如早辰老僧相唤底意思汝等会得也未且置是事我且问汝等连日作务劳苦不易汝等看做是自己底事耶别人底事耶众俱答云是自己底事师曰幸尔你们不曾看做别人底事若看做别人底事老僧明日断不要你们作务矣何故如此我盖知汝等一个个都是抛家弃业离恩割爱父母丢在荒草里犹不暇顾既出家来将要随老僧学道速图发明生死一着大事讵有间工夫为他人着忙耶吃了自己底饭打野榸去耶汝等会得这两转语么会得便请归家稳坐自在安闲若尔不会未免终日奔波外边走且如何是自在安闲人更说个比喻如丛林堂中安了五百单厨下只有一个安闲自在底烧火做饭也是伊淘米择菜也是伊运水搬柴也是伊刷锅洗碗也是伊铺堂搬运莫不总是这一个安闲底如六祖在黄梅舂碓雪峰在德山𠑽饭头沩山在百丈作典座法演在白云做磨主总是且如何是波波外边走底人正是如今孤迥迥纽着鼻子将个蒲团在僧堂坐着不放参底如牛头未见四祖马师未遇南岳俱胝未逢天龙等总是且如何得两般合辙相应去却不如个在家俗汉子道个日用事无别乃至运水及搬柴不妨便合辙了也而今人只言穷理汝等却不在日用头头事物上体认向什么处摸索老僧只恐你们错用工夫故此着急且日用事又如何体认虽总不离根尘对偶才有认着便落缘尘分别影事上了楞严谓如第二个月虽不曾离了月体要且不是真月只如离了缘尘分别又向何处体认纵不缘尘了了分明又恐落在识神设不分明了了又恐落在无明大难大难却忆南阳忠国师一日唤侍者三侍者三应诺国师曰将谓吾辜负汝却是汝辜负吾且如老僧早辰相唤底意思与国师唤侍者底意思何如饶汝等从朝至暮波波汲汲做来只是辜负老僧还知么频呼小玉元无事只要檀郎认得声咄一声下座。

　　上堂举南泉一日同归宗麻谷去礼忠国师泉于路上画一圆相云道得即去宗往里坐谷作女人拜泉云恁么则不去也二人为伊挽之而回更不复去归宗当时颇奈绳头在南泉手里只得隐忍而退但云是甚么心行洎后南泉又同鲁祖杉山归宗四人辞马祖各住庵去泉又于分袂处插下拄杖云道得也被这个碍道不得也被这个碍那时节却被归宗拽起拄杖尽力着着实实打了一拄杖曰者王老师又说甚么碍与不碍老僧今日畅快何似归宗当时畅快若作归宗只可尽法又留什么人情纵无气力底拄杖更打伊一两下亦不为分外者王老师惯得其便不打更待何时举了云即今众中还有王老师么若有请来老僧今晚更要与伊一顿为甚如此岂不闻东村头人家失了火西村头人家未免着忙虽然如是路逢剑客须呈剑不是诗人莫献诗下座。

　　看经次有慧侍者献鲜笋茶师云此乃是天降下从地涌出耶者云偶尔烹得恭敬和尚问曰你早晚听老僧说话晓得否者云不晓得师举匙挑起笋牙云你如何却晓得这个者云现见师接曰既晓得我要吃他即送入口云恁么灵明又道不晓得者无语而退。

　　晚参师云兄弟事不如此古之住持为众说话直得哀请恳求不得已而应命又曰从来善知识亦无法与人说直要汝等自信自肯然后相应如今老僧恰似有佛法无着处要与你们则不待哀请恳求赶着你们来说也虽然争奈老僧道心不能久远不得长与你们说话不可轻忽不当做一件事且如我昨日偶问一泥水匠人曰你看者竹子如此扰乱为当风摇竹子为是竹子摇风彼云是风摇竹子予云若无竹子你又向何处见风乎彼即笑云是亦有理兄弟彼是一个工作世谛中人见说得有个道理便亦肯信更说个竹子无知风本无我所知在我而不在风竹便踌蹰信不及矣正六祖所谓非风动非幡动仁者心动不其然乎虽然这个说话亦是六祖当时应机建立之谈未可以为必然当知我心既属于动而知非风幡动者并知非非风幡动者又属谁乎不然又岂有两个耶古人谓此心尚不得以有无名之况可以动静名迹局之者乎古人有言唤作一物即不中更曰不是心不是佛不是物良有以也今直不听动静为非心但听为心之影响耳要识心体么譬如一颗大清净摩尼宝珠内外光明莹彻净无瑕秽无所不烛上至佛祖圣贤菩提涅槃真如般若等(云云)下至天上人间地狱饿鬼等趣以至世出世间一切等法尽十方遍法界有情无情事事法法影子莫不都映在这宝珠中汝等还知么还见么除却内六根外六尘根尘不相偶时你又向何处见得这个影子乎纵饶外绝诸缘内守幽闲犹是法尘分别灵明影子若尔蒙然不知又是一个无明块子若于此有个入处即内六根外六尘中六识三六一十八更加地水火风空见识七大遍周总成了二十五个圆通法门一一法门皆有菩萨已证入矣惟楞严教主来文殊选择圆通娑婆世界众生当机唯耳根为最今日二月十九正是观音大士放身命底时节汝等若也要悟圆通今正是时须从这里入遂鸣指一下云闻么良久自答云闻又以指点空一下云不闻么自答云不闻乃曰闻性空时妙无比思修顿入三摩地无缘慈力赴群机明月影临千涧水。

　　四月八日上堂灵光耿耿智体如如今古洞然圣凡靡间向上一着由来千圣不传放下便休是衲僧寻常本事遂举拂子云汝等众中还见这个么若言不见除是汝等生来眼盲若言见山僧但向伊道个瞎若更有言除却这两瞎请师别道山僧更还向伊道个瞎若于此未会须更听山僧葛藤乃曰今辰四月八日正是我释迦如来当时示生降诞之日舍身命处所以既从出家成道以来则有曰净法界身本无出没大悲愿力示有去来又言法身无相藉法界以为身心智无依等太虚而为量所言法界者即四圣六凡是也上至诸佛下至一切含灵莫不总是我如来一个根本法身更言法界有四所言事法界理法界事理无碍法界事事无碍法界该尽世间出世间法矣然总尔既是一个如来法身则何处更有个众生可度也耶以有大悲愿力故示同人生死同人寿命同人好恶同人取舍同人哀乐同人是非于是中间遂有佛道可成有众生可度然有众生即有佛有佛即有众生皆不出我一念灵知之心所以一念悟去即佛一念迷即众生又一念善即天堂一念恶即地狱所谓心佛众生三无差别即心即佛不其然乎山僧今日忽想起世间前后不识有多少路见不平之辈务要别寻一个人要与我老释迦比胜负较优劣殊不知我释迦如来是何等一个面目还知我释迦如来脚跟立地处么还曾梦见我释迦如来顶相么故云举手攀南斗回身倚北辰出头天外看谁是我般人师言至此起身赞偈云天上天下无如佛十方世界亦无比世间所有我尽见一切无有如佛者遂急索曰虽然如是云门大师来也乃掷拂子下座。

　　晚参静虚王茂士从万历庚子冬渡江远来访老僧于荆溪龙池山中同众藜羹藿饭不亲文字唯事蒲团竹椅以至废寝忘餐期于彻证而后已一连住了八个月日乃因家间世故寻逼而去在山时每劝老僧为众开示并与徒辈说法当时老僧坚执不肯应命不是不肯应命但当时我思无可与伊说得虽然如今始有些些可说正要与伊说却又不在此矣兄弟你道老僧当时无得说是耶如今有得说是耶汝等试道看有云和尚当时毕竟该说师咄云还知如今说底即是当时不说底么还知当时不说底即是如今说底么曰恁么则和尚有说无说俱不可思议耶师打一棒曰汝何著相见老僧嘴动便谓说法见嘴不动便谓不说法耶更打一棒曰珍重。

　　六月六日师因施主入山请为大众升座说法师强据座曰山僧从住持来半月一升座五日一小参今日施主勉令登座为众说法恰似节外生枝大不疾溜良久云咦寻常日午不打三更今日分明黑月当昼举拂子召大众云会么猛虎不吃伏肉不忆猎人未及拔箭以割鲜正恁么时当究不究乌又待夫呕尸烂而醯臭咄一声下座。

　　僧问如何是佛祖奇特事师曰虾蟆捕大虫僧云恁么则不为奇特也师曰猫儿捉老鼠僧礼拜起师振威一喝僧云和尚为什么放某甲不过师急索曰老僧有事你且去。

　　一日侍者圆地跪榻前恳曰某甲从出家学道以来尚未有个入处望和尚方便使某日用如何用心师曰汝若不会着衣吃饭屙屎放尿须要老僧教汝老僧本分但只着衣吃饭屙屎放尿随缘度时而已别无甚神通方便奇特巧妙处汝更有甚疑地曰只疑一句偈云正恁么时谁会得师曰你且去待别时来与你说师一日见伊从方丈前过去遂呼某甲地即应诺走入门来师曰你去为我唤圆地来地踟蹰曰某即是圆地师动容有间曰你即是圆地我如何不认得你地复踟蹰无语师喝曰且去。

　　僧问如何是佛师云千峰雪色照人寒问如何是法师云春水平江匝匝波问如何是僧师云归依似木人僧云学人不会师曰争怪得老僧乃叱曰礼拜了参堂去僧礼毕才行师召曰阇黎僧回首师云虚生浪死汉去。

　　持华严经僧至问学人久诵此经未谙四法界旨师曰汝但从头问来僧云如何是事法界师竖起拳示之僧又问如何是理法界师亦竖拳示之并问理事无碍法界洎事事无碍法界俱以拳示之僧不省去问堂中第一座曰某甲久诵华严不明四法界旨来问堂头和尚凡四问四以拳示之何耶座云会么僧答不会座曰汝但从头问来僧即问如何是事法界座云即拳头岂不为所举乎又问如何是理法界座云即能举又岂异于拳头乎又问如何是理事无碍法界座云即拳头便是能所岂能所外别有一拳乎僧曰然则如何是事事无碍法界耶座云若言事事无碍岂辄竖拳竖指瞬目扬眉而已以至辊毬舞笏打地擎叉把钓呈桡张弓放箭尽圆相作女人拜而四法界旨莫不该通摄尽又岂止在僧在俗是女是男烧香礼佛击磬敲鱼打鼓捶钟吹螺奏乐迎宾待客抱子引孙梳头洗脸吃饭穿衣摇绵织布绩苎捻麻点沸调羹攒花簇锦抗土掘地种谷栽禾写字读书操戈放弹莫不咸承此力深契斯旨也其僧再拜退复至堂头和尚处礼谢忏悔师云你去见何人来僧云某甲于和尚前未有入处蒙堂中第一座为某甲开通一线师令侍者唤首座至责云汝何多事为伊饶舌座云和尚若嫌此等说以为饶舌即华严楞严又何须读师蓦竖起拳云汝谓此是权耶实耶为有耶为无耶是多是少为是为非速道速道座拟议师即振威喝出。

　　一日有客入山访师从容语及禅门中事客因叹息师云何也曰弟子曾阅传灯录当初大法鼎盛时前辈诸大老发明教外别传之旨即激扬酬唱之语历历可观洎至我明正德嘉靖间出个天奇老人并无闻笑岩二三老大似知有不肯草草只是未大发扬今时少室但存规模体式虚行故事正是业识茫茫无本可据者也近年来有个杜撰长老仿效成风出自少室到处行棒行喝悬知少室今时无此机窍第恐是无根之草终成败坏师云不然当初释迦老子成道后号召弟子人天百万说法如云如雨应机似电似雷你看伊几十年中间曾见个什么师法又遇那个作家来便乃如此汝岂不闻佛说诸经教中皆谓佛从无量劫来无一如来不从承事过乃至谓三千大千世界无有芥子许地不是伊舍身命处既是积功累德宿乘愿力而来方乃如是安知今日行棒行喝又非宿乘愿力如此乎而今且不独一人两人到处要行棒行喝兼老僧虽居于深山穷谷迩年以来也要行些棒喝且道老僧要行底棒喝是效伊杜撰长老行底是效吾师笑岩和尚行底是效德山黄檗临济大觉洎祖师如来行底若果从人学底即虚而不实终成败坏所谓丈夫自有冲天志不向古人行处行然虽此事不可从人学亦须是棒头有眼始堪行耳唯古人行喝喝须彻骨所以马祖一喝直得百丈三日耳聋古人行棒须要棒棒见血所以黄檗打临济大觉打兴化便是样子客曰为什么古人行棒务要棒棒俾伊见血今时行棒棒棒都在空里师曰你且道打在空里底棒亦有眼么若无眼一棒打不着所在即祸生所以今时行棒与古时行棒甚异彼此只虚行故事耳有个比喻比如官厅前皂𨽾私受了犯人财贿棒棒只打在地上但只听得响何曾打着个人不信试看棒头上曾有些血星儿么。

　　龙池幻有禅师语录卷之一

　　音释

　　瘥

　　(楚懈切音衩疾愈也)。

　　爬

　　(蒲巴切音琶搔也)。

　　椰

　　(余遮切音邪作丫椰子木名出交州其叶背面相似)。

　　痰

　　(徒监切音谈病液)。

　　醯

　　(奚夷切音橀酸也酢末也)。

　　贿

　　(虎猥切音悔财也财帛总名)。
乾隆藏第 153 册 No. 1637 幻有传禅师语录


　　龙池幻有禅师语录卷之二　　　　史二

　　门人圆悟圆修等编

　　北录

　　万历甲申岁师演法华妙典于秘魔岩寺时有万融首座病眼四十日既愈一日仍来座下展本听讲经师方升座见之言曰且喜万融首座病眼重开幻人有赖彼悚身起立云不敢师曰且问汝即今目前所睹境界与向未病眼时同耶异耶对曰无异师曰然正古人所谓三十年前见山是山见水是水及乎中间有个入处则见山不是山见水不是水老僧今日休歇得见山依旧是山见水依旧是水是也师乃说经不已及下座有空安禅者诣方丈叩曰前言古人见山是山云云之旨某甲实未明了愿老师方便一指曰礼拜著者礼拜起师问曰会么云不会师曰近前来安近前师竖起拂子云此是拂子打伊一下复竖起云此还是拂子会么云不会师乃曰昔妙色国王欲求胜法恨不值佛帝释遂现药义形而为说法乃曰我肚饥不能为汝说王遂呼厨吏作上膳奉之药义曰此非我食人新血肉是我常食王思他人身肉俱非我有遂将己所爱子及所爱妻皆与食之犹未克足欲舍己身愿乞先为说法帝释见王为法心切了无违拒遂舍药义形而现帝释本形一手托妻一手托子了无遗损尔果学道欲图个得力处亦须如此一回始得者复问学道人病苦到来如何排遣师曰今见吾法门中人但得些些因缘福报便算了一生修行事毕便为止足更不图进复不觉察是之与非只尔昏昏把日子辊过去了殊不审一旦大限到来八苦交煎之际始悔之噬脐不及矣且尔我手足晏安之时平怀适意处得力不得力他人不知要在各各自己揣摸检点昧心不得欺人不得休把光阴虚度了每见有登华座踞方丈曾作人天标榜者拈椎竖拂谈禅论道说得如瓶泻水相似大有可观近似了了才有些少病苦到来便见排遣不下以至临危之际不言可知矣不知素日谈禅论道种种好处向甚处去也盖此等流出家未有原志复不曾遇得真正明师点化所以不能到究竟彻头处耳既未有工夫实验而且无个把持处则凭何以排遣病苦乎故吾学道人先自要具眼具眼则易得其师得其师要求启悟反掌无难矣所以古人才掉得个源头到手便归家稳坐自在安闲纵横无碍左右逢源所谓行亦禅坐亦禅语默动静体安然矣纵有病苦到来只若无事人又奚假一毫之力用排遣哉故曰老僧自有安闲法八苦交煎总不妨是也者再拜曰某实同病苦但不解前谓源头者何也师即召空安安应诺师曰为我唤空安来安曰更唤某甲别无有也师云与汝说竟天晚珍重。

　　万历甲申师在秘魔岩寺有王胡二善人入山设斋备礼勉师升座师乃曰若教幻人说佛法无一字可语但问二善人每岁供送稻粮与我僧吃将何所图善人同声应曰久闻此山师德都是真实办道者某等俗缘忙迫未能学道唯减此口粮为少助缘耳师回首顾众曰正可谓施主一粒米重若须弥山若然不办道披毛带角还信矣且如一粒米多许大古人谓重若须弥者何盖原苏学士云锄禾日当午汗滴禾下土谁知盘中餐粒粒皆辛苦也以今日观之又翻成檀越信心膏血矣然吾惟患在今人不办道耳且如我等今日为是捶钟挝鼓集众升堂是办道欤为是唱偈提科铺文演义为办道欤又出口入耳数墨循行是办道欤披衣坐立束整威仪为办道欤又敲鱼击磬[言*奉]咒诵经是办道欤迎斋献供作梵持铃为办道欤又书符𤼵牒挂榜扬幡是办道欤醮星安土洒净行香为办道欤乃至禅堂止静放参开单展钵是办道欤打坐经行看经念佛为办道欤乃至厨房炊斋备供炼酱调羹是办道欤洗碗择菜运水搬柴为办道欤乃至库司注记券疏因果分明是办道欤出入金帛取与米面为办道欤乃至方丈寝高堂居巨室是办道欤登华座拈麈尾为办道欤抚养老病诱挟后昆是办道欤量才授职察言辩色为办道欤奸佞必除贤善必举是办道欤赏罚中节号令密严为办道欤迎宾待客纳众招贤是办道欤克己惠物下心一切为办道欤乃至静室穿破衲咬菜根是办道欤打饿七吃水斋为办道欤闭门静坐一物不为是办道欤垦土掘地摄散除昏为办道欤诸大德即尔我许多出家之流反不如古时一个俗汉子却谓道日用事无别唯吾自偶谐头头非取舍处处弗张乖朱紫谁为号丘山绝点埃神通并妙用运水及搬柴且看这俗老汉得个什么消息便敢开大口谓搬柴运水犹属彼之神通妙用而况于吾侪在袈裟下者反不及乎虽然这老汉最善画龙犹欠点眼幻人今日试与指破使汝等易会去日用事无别切忌眼花唯吾自偶谐到此也未头头非取舍更欠什么处处弗张乖瞒吾不得朱紫谁为号只许你道丘山绝点埃自语相违神通并妙用你是俗汉运水及搬柴合应如是且道这个办道说话在汝等诸人分上还曾有么若有须出来与幻人对众通个消息若无切莫因循造次各宜珍重寻思去乃下座。

　　普照寺开示举陶太史一日问师曰弟子未有入处乞师指示浙音入与实同师以为实乃云檀越即今坐在虚空里耶时静虚居士在傍以为答错了也师即曰将错就错何如静虚无语虽然据此一问无论错与不错良喻如人浴于大海患渴求救相似殊未知老僧今日觅个出处不可得又何用入良久乃召曰兄弟欲会大道当会吾心唯吾心原同太虚洞彻无碍左右逢源净裸裸赤洒洒露堂堂明历历无拘束莫可把又岂有内外中间三处而俾之趋向背离容有出入之迹者乎正所谓取不得舍不得不可得中者么得惟僧惟俗谁得谁失大约今时人学道有二岐路是大病痛非此即彼不可不知第一路不肯反躬扣己自信自悟只要向他善知识口里讨分晓求解会病在依他作解障自悟门第二路先任了自己一个见解确定以为主宰安顿在胸中了务要觅他善知识将个圆木楔子恰好投入他者四方孔窍无论投着投不着而不知正是个无明坑阱生死根本蕴积日久永难拔除兄弟道无别体且睹此娑婆世上未悟之人纯是一团情识意见所以同我者乃喜乃爱日亲日近异我者乃违乃厌日远日疏师复召曰兄弟果尔相信依教奉行将二岐路妄想境一一觑破回光返照而无量法门莫不圆满具足总是不思议境界又乌用别求知识开示种种方便然后悟哉唯患汝等从无始以来情尘意识积习浓厚了不能似大丈夫有决烈勇敢之志提得起放得下但只如半死不活底人提起来恰似都舍不得放不下惟恐断了命根相似故大慧禅师曰大假今时学道人多怕落空且如怕落空底还曾空得么我笑岩和尚亦云只这怕落空底也须空却始所谓鲸吞海水尽露出珊瑚枝耳非是前辈老和尚好专以空教人也秪缘学道人胸中一毫头能所著不得一毫头知见存不得不闻安楞严破句读云知见立知即无明本知见无见斯即涅槃信夫才有些些能所知见留于胸次便成膏肓之病终为滞碍久之则不知不觉不可得而治矣但秪见得一切人说话不合我一切人行事不如我一切知识说话行事俱不合我矣如此则莫谓今时善知识一切人以至上古善知识圣人佛菩萨再出头来亦有所不合矣汝等珍重。

　　癸卯八月十五日普照寺开示升座祝香云此一炷香不从天降岂逐地生虽假如来身分上藉来还向自己信心中拈出𤑔向炉中端为供养本师释迦世尊文殊普贤二大菩萨观音大士护法韦䭾西天东土历代祖师一切圣贤均沾供养次一炷香天不能盖地不能载爇向炉中端为祝延今上皇帝圣躬万岁东宫后主国太夫人文武官僚功勋内宰以至十方檀越咸增寿算又一炷香非金非木非自非他用山僧信手拈来端为供养笑岩堂上传曹溪正胍三十二世月心宝和尚用酬法乳之恩兼太平堂上资秉教授承𦙌雪峰宗祖二十七世乐安悦和尚乃至荆山珂梦塘觉二大和尚以及天下诸善知识并大法师一切高人普同供养就座云灵光耿耿智体如如今古洞然圣凡靡间向上一着由来千圣不传放下便休是衲僧从初本分以拂子竖起问众云汝等即今还见这个么若言不见除是汝等生来眼盲若言见又是知见立知即无明本还知么还会么倘尔不会更听山僧向下葛藤良久云且言昔日我释迦如来出世本怀盖为一大事因缘唯开示悟入佛之知见而已无论佛语蠢动含灵皆有佛性即裴休丞相亦曰血气之属必有知凡有知者必同体所谓真净明妙虚彻灵通卓然而独存者也始知者一点灵明不昧之知在尔我莫不均禀共有为什么却又有佛与众生之分也盖有佛即有众生有众生便有佛既有众生与佛之分所以便为众生识见了则不得谓之佛知见矣试看世尊初一日在尼拘律树下打坐有二商客倩人推车过了来问世尊曰曾见车过不世尊曰不曾见曰还闻不云不曾闻曰曾别去不云不曾别去曰曾瞌睡不云不曾瞌睡于是商人作礼世尊赞叹愿云当如世尊觉而不见遂献宝珠而去故古德云即此见闻非见闻无余声色可呈君个中若会些些意体用无妨分不分好个分不分话汝等会得么还闻世尊将说法华先从两眉中间放一道白毫相光照见东方万八千佛土靡不周遍于彼此国土众生一切境界皆悉令见所谓一光东照智境全彰如永嘉大师曰境非智而不了智非境而不生智生则了境而生境了则智生而了智生而了了无所了了境而生生无能生生无能生尘遗非对了无所了念灭非知知灭对遗一向𡨋寂阒尔无寄妙性天然其曰今言知者不须知知但知而已如此则可谓佛之知见者亦不可谓佛之知见何也可谓佛之知见者知见立知也不谓佛之知见者儱侗真如也到此之际各自着些精采讨个分晓好正所谓具足凡夫法凡夫不知具足圣人法圣人不会圣人若会即同凡夫凡夫若知即是圣人耳忽忆当初有个智通和尚在归宗处从夜半蓦叫唤惊众曰我大悟也我大悟也归宗令僧扯住问悟个什么却答曰尼姑天然是女人做试问大众且道这个是悟不是悟此事且置山僧今日升座本为大众敷扬法化宜先举三归五戒大纲略增几句注脚云汝等善信男女可当各各合掌胡跪分明谛听师召云善男女等汝辈既已𤼵心持齐决志修行冀脱生死苦轮必先归依三宝佛法僧是也所谓佛者我所指归清净法身毗卢遮那佛身非指释迦化身者也盖尔我虽在释迦世尊教化中咸承彼力即未获亲证亲悟终为隔绝盖已知彼当此周末时在西域双林树下涅槃久矣既已灭度属人归依者但教法存耳教法既存必有归旨归旨所在即如来法身亘古亘今未尝生灭吾所指归依者此耳汝等不闻遮那妙体遍法界以为身乎盖言法身无相藉法界以为身者即四圣六凡皆合如来一体无二也夫四圣六凡为十法界俱属有情类中所摄然法身尽此则如来法又有不周遍处也须知更有无情四法界即华严说理法界事法界理事无碍法界事事无碍法界是也然情与无情总属如来法身为一体者即今在尔我分上当又作么生会合耶且如永嘉大师曰智非境而不生境非智而不了作么生不合又岂有二体耶到此之际始知情与无情总属如来法身当知尔我则通身都在如来法身之中实无回避处也则又当知离却如来法身即尔我这个身心且无栖泊处也信知是归依佛即法即僧都在其间矣归依法者即指心法非有别法可依归也既知尔我这个身心在如来法身之中则又当知如来这个法身又在尔我这一点灵窍心中矣所谓心包太虚量周沙界不其然乎又所谓心生则种种法生心灭则种种法灭除却心法则无别法可依归也况慈悲喜舍等法又岂外是乎归依僧者僧为和合之义佛即法法即心心佛众生三无差别又所谓即心即佛即境即心举一而三言三即一者也如是则归依佛竟归依法竟归依僧竟今属八月十五日乃当今天下十三布政南北两京选举之辰如昔圆霞所谓即选举亦何如选佛耶所谓十方同聚会个个学无为此是选佛场心空及地归掷拂子咄一声下座。

　　上堂师云鄙人将谓今时佛法门头没有可商量人仔细检点也有一个半个有僧出问谁是一个师曰即今如闹市街头十字路边盘膝坐地哇哇叫化钱者是谁是半个曰即今认住客尘烦恼确定以为主宰者是或曰若说佛法原不曾许汝有商量处乌用汝颠言倒语有许多饶舌师曰我不怪你虽然说得尽是你尽做得个脍子手何也任他佛头来魔头来狮子头象头来牛头马头人头狗头羊鱼头鹅头鸭头既到汝案头上一一尽汝破除打𤼵一边去只恐汝把个死猫儿头便不能破除得打𤼵不开去于此打𤼵得开去才是好脍子手也或曰将那死猫儿头来着师乃笑曰果然不识有人于斯一似个无尾巴底大虫且道顺毛还勒得伊么有人于斯一似个生铁掆子有力者还拗得折伊么果乃顺勒伊不得拗折伊不得只是有一人摇头不肯何也第恐将个臭鹘突布衫做了贴体衣至死不肯脱总有青州布衫堆满世界也没用处况今时善知识都只要抱不哭底孩儿不敢触着伊动着伊只怕退了伊底道心又恐断绝往来了不唯不我供养反被伊生谤毁作祸害便不奈何若是𢬵舍性命善知识则不然饶他是生铁掆子须要诱引伊一举举到那半天里没割杀处了始撒手待伊自放下来务要跌折了他底又饶他是个无尾巴太虫先须掘个坑子隐覆却候待伊来陷入内务要使伊跳不出去直待伊计穷力尽时且问他你还要活么待伊颔首时更曰且缓缓直须教伊命根断如死灰了这臭鹘突布衫方得卸下始可谓我救得这死汉了也不然这畜生还𨁝跳在虽然说得也好只可惜今时末法世中无这等一个知识正所谓贤圣隐伏遇而不遇也怪伊说不得呵呵。

　　李孟白大夫问老师修行多少年方才得悟师云贫道修行未久亦无悟处虽然贫道自持斋出家学道以来不过四十余年前二十年止入得个信位于昼夜十二时中犹不知其饥饱虽寒暑亦莫辨后二十年但醒得一一病痛不从外入俱是自己心中所发近日又增得个欢喜处始知得人人肚饥都只是要饭吃然又恰如人从半夜睡醒了只顾东摸西摸信手摸着了自己底鼻孔不觉失声呵呵一笑。

　　士大夫有问云今日望师开示师云若说开示则现前种种物色原不曾有一毫遮蔽处若论佛法在老僧则一字也无不见当初老释迦出广长舌相遍覆三千大千世界谈经不过三百余会说法亦止得四十九年又谁知得是止啼黄叶及乎没后结杀于人天百万众前拈华时竟无一人会得独有迦叶破颜微笑而已孰又知是空拳诳小儿哉而今众大夫若要向贫道口里讨能有多少汁水请不如各各安分休去歇去倘休歇不下可将佛祖圣贤一则半则无义味底烂葛藤于昼夜十二时中咬嚼去参悟去果能听信拳拳依教奉行十年二十年若不悟去老僧替你下地狱你若只似矮子看戏半信不信不肯扣己而参只要向他善知识口里讨生死求决择又贪着那一等瞎宗师开口向你说些有滋味底说话并有义路底言句管直保你到弥勒下生第二个弥勒下生恐亦不能悟得莫怪老僧性燥不能一一为汝等备悉得。

　　孙淇澳太史一日问及九峰勘石霜首座谓休去歇去云云首座谓明一色边事九峰不肯何也师云欺他道眼不明耳公谓此可以说得否师云可与愚者道不可与智者传公谓学生也不晓得师云贫道如今又不然止可与上上根人达而不可与中下之机言矣公颔之相与一笑。

　　李对泉太宰六月六日办斋请师至问云禅师今日有以教我否师云贫道教何敢当然有㗳焉放下一着可相劝耳何也盖尔我始由最初一念之欲未能放下所以摄入父母胞胎有此色质以来念念轮回无有休息以至临命终时依然不能放下俨如落汤螃蟹致手足颠倒忙乱无措噬脐不及矣果尔相信先须要自己识得破决得断顿把目前万聚纷纷一切生灭之念㗳焉一齐放下便觉得于心无事于事无心自然了了分明当下豁达一无障碍矣。

　　又问梦中不能作主者何也师曰设梦中果能作主得则又不得谓之梦矣昔所谓至人无梦者正以此有所检耳又吾禅门下所谓打成一片寤寐一如者亦以此耳公曰何也师曰是吾参禅人做工夫直须到这田地梦中作得主正是打成一片寤寐一如之先验也以至不二法门事理无碍惺寂双流定慧等学是非一致物我同根万物一体凡圣同源莫不一以贯之皆是打成一片事所谓若有一人发真归源十方世界悉皆消殒若人识得心大地无寸土三界无别法唯是一心作纵横无碍左右逢源且道又是第二着工夫实验耶。

　　又问古人因缘请示几则令吾辈时时参究得否师曰若论古人易会方便则无如赵州但观伊作沙弥童稚时初见南泉泉因卧次问沙弥自何来答曰从瑞像来曰还见瑞像么答瑞像未睹秪见个卧如来泉不觉涌身起坐问汝是有主沙弥是无主沙弥答是有主沙弥曰今主在何处云仲冬严寒和尚尊体万福且看伊作沙弥时利辩如此以至年逾八十犹未罢参故复庵和尚有颂云赵州八十犹行脚只为心头未悄然及至遍参无一事始知虚费草鞋钱盖伊作善知识接物应机垂手处其圆遍之妙迥与他师不同故住院后凡有僧到便问曾到此间么答曾到州即云吃茶去又僧到便问曾到此间么答不曾到州即云吃茶去居士还知赵州未尝草草么曰不知师云此可参。

　　又僧参问如何是祖师西来意州云庭前柏树子僧云和尚莫将境示人州云吾不曾将境示人僧云既不曾将境示人毕竟如何是祖师西来意州云庭前柏树子居士会否曰不会师曰此可参。

　　又僧参问狗子有佛性否州云有僧云既有佛性因甚又撞入这皮袋州云为伊知而故犯又僧参问狗子有佛性否州云无僧云蠢动含灵皆有佛性为甚狗子独无州云为伊有业识在居士晓得么曰不晓得师曰此可参。

　　又僧问赵州一物不将来时如何州云放下着僧云一物不曾将来更放下个什么州云放不下则担取去居士还曾放下么太宰无语。

　　有客问某等修行当何用工师提起数珠曰会么客曰会得师反诘曰汝作么生会客曰若恁掐着数珠念佛有什么不会师曰未也客云若更有别说某便不会矣师举数珠掐曰但恁么一粒一粒拨过去。

　　又有客如前问师曰但着衣吃饭是汝修行用工处客云某钝根不会此理师曰即这着衣吃饭工夫亘古亘今未曾少变初无汝用意着力处无汝安排造作处无汝回避处无汝辏泊处无汝思前算后处有什么不会。

　　又有客如前问师反诘曰汝拟修行图个什么客云冀会道耳师曰果欲会道直须放下这要会道底念头便是真用工处若此用工自当会道客云奈要会道这一念放不下何师曰去汝正闹在。

　　有客问某留心此道有年矣不悟何也师曰不然我有个比喻比如南北两京之间有个庶民发意拟诣北阙面君既自不识所由兼乏指引出门却往南都走逾走逾远转急转迟然南都之景像无差原非异国但反初心则究竟不是盖为打初发足处便背驰行错了而今请试检点看果于世间功名富贵之念轻微利欲贪图之情澹薄正所谓狂心歇处即菩提不然则如曰斑鸠树上鸣意在麻地里终日行路何曾踏着一步终日吃饭何曾咬着粒米是也然世出世间色空事理生死得失好恶长短是非彼我情与无情等法本是二贯行处虽如步步不同到后可言头头不异耳不见大通和尚一日上堂云老僧未行脚前见山是山见水是水中间得个入处见山不是山见水不是水洎至今日老僧见山依旧是山见水依旧是水又僧问赵州如何是道州云墙外底僧云不问这个道州曰你问那个道僧云我问大道州曰大道透长安是也。

　　屡有客问道于师师或答或不答问尝闻有如来禅有祖师禅作么生甄别师舒手班指数曰余今年五十六岁矣客曰老师耳背那傍有僧走过师蓦扯住问今日是八月十五否僧答云今日是十四明日是也师撒手对客云唯这僧记得端的又有问祖意教意是同是别师忽云好打好打客作色曰何只言好打耶师竖起拳云不是拳头定是巴掌客揖之而去客有再扣之毕竟何以为道也师乃从容谕之曰道无方所无有形名指点伊不得取舍伊不得是非伊不得向背伊不得有无伊不得增减伊不得拣择伊不得动静伊不得好恶伊不得逆顺伊不得可否伊不得进退伊不得语默伊不得思议伊不得垢净伊不得依倚伊不得营为伊不得对待伊不得偏党伊不得闲忙伊不得前后伊不得难易伊不得始终伊不得人我伊不得亲疏伊不得损益伊不得寤寐伊不得异同伊不得男女伊不得老少伊不得得失伊不得新故伊不得迷悟伊不得固必伊不得高低伊不得贵贱伊不得果如是信得会得则无往而非道也客又曰然则某意念不动时还是道否师蓦以手插向腰间摸得个虱子掷向地云阿哑阿哑跌杀我耶跌杀我耶便休。

　　有客问西来大意师指古镜云是这个客曰奈某不会何师云为汝未曾用工磨得客曰某作么生用工即得师云即目前古镜聻复急索曰还我西来大意来客有省曰我会也我会也师云会即不无试说来客乃指古镜曰某既会矣奚又止在是师颔之。

　　客有问某心绪万端不能归一何也师曰不见永明寿禅师谓未达境唯心起种种分别达境唯心已分别即不生客曰我会也师曰怎生会客云三界无别法唯是一心作师曰又何曾会且问如何是汝心客云无心曰如何是境云无境师曰汝何不问我客即问如何是心师曰汝还见境么问如何是境师曰汝还见心么客欢喜礼拜起师但与振威一喝客不觉吐舌乃退。

　　僧问九峰勘石霜首座云云而九峰不肯何也师举拳示之曰为伊不识这个僧云识得后如何师云石霜住持有分僧又曰闻毗陵孙太史亦曾问此未知如何答伊师曰山僧但答为伊道眼未明耳僧云即如道眼明后又作么生师云则不见有休去歇去云云语矣僧再拟开口师叱曰去汝不会我语。

　　有客问今此四大幻身从何而有耶师答曰从妄想有曰至百年后又从何去耶答如人梦醒所作之梦事又从何去乎问此妄想从何而生答从无有生曰无有妄想不得谓之无有矣答妄想不出于无有此身则应常有此身既非常有虽有而不为有矣当知无有不复更无虽无而岂为无欤般若所为不有不无者以此也孰又知夫妄想不有无有亦不有矣。

　　师一日过丛席见学者看书看教者即从容谕之曰汝等看经书务先知其缓急道为急务达者为先第一须用销磨无量劫来种种习气对治一一病痛夫烘烘人我妄作母使一毫芥蒂留于胸次是急又如吃饮食一一须是消化得便是尔我真实受用其他资谈柄长识见博学强记及无碍辨才皆为末事可缓耳。

　　师一日因诸士大夫请集于京西慈因谈道罢师因出袖中扇展之举起问诸大夫曰请问孔夫子当时还知有这个么众俱默然唯槐庭蔡大夫耸身义手云此学生不敢言师云这算不得务须说出乃云若谓孔夫子当时实不知有此师接曰以我为隐乎吾无隐乎尔聻众大夫咸举首颔之次日有湛然上座至师所复征曰设昨日士夫中有道老和尚还知有这个么又作么生师急索举扇收之缩袖对上座展两手𥊼目视之移时直使湛然无语脸上有热色乃休。

　　有谓官人祁奚度者日诵金刚般若最苦中有间断为告师云殊不知才举念要诵时便间断了也又云要得念念无有间断直须是恒诵不已不欲满耳可也。

　　客有恃会禅会道者师一日忽邂逅途中因举苏学士考琴操善参禅话诘之曰即如琴操所答湖中境云云且置之勿论如东坡云门前冷落车马稀老大嫁作商人妇何谓也客曰好一个光景师乃云若恁么会禅会道较之琴操一触便悟遂削发为尼去远之远矣客却问赵州当初勘破台山婆子何者是赵州勘破处师呵呵大笑曰何与今日仿佛有如此耶遂不语掉头别去。

　　师一日对客语及曹操与杨修读曹娥碑话师因叹曰大假今时人不及古人多矣即如这八个字总是闲文没要紧事古人尚放伊不过务要明了才休如曹操云有智无智较三十里便识得也昨鄙人亦有两句没要紧说话凡对平常人则不敢举但对具高明识见兼恃会禅会道者每举东坡点琴操曰门前冷落车马稀老大嫁作商人妇这两语有甚蕴奥一百个便有九十九个未知下落若曰即会得中什么用都是闲言语梦葛藤会得会不得总与他没交涉鄙人且轻轻向伊道汝辈素日在背地里密密底所做是什么工夫也莫嫌不与汝说。

　　王墨池员外请师至慈因寺斋毕乃问云昔有僧问巴陵如何是道陵云如有眼人堕井又僧问老宿如何是道宿云五凤楼前又僧问老宿如何是道宿云脚下泥深三尺师云吾不恁么乃提数珠绕佛堂供桌走一转云大段今时都要求会禅会道者多要求不要会禅不要会道人似少然但不要会禅不要会道又乌用求虽然若论前辈明眼知识不同他要教人悟去恰似把得住底不见大慧令谦道者往张无垢处达书谦道者自谓我二十年来参禅未有个入处此行又当荒废意欲无行友人宗元者叱曰你途中便参不得禅耶你但去我与你同行至途中谦哀告曰我一生参禅殊无得力处今又途路奔波如何得相应去元告之曰但把你从前往诸方学底会底禅并圆悟与你说底大慧与你说底总不要理论拈放一边途中有难行底事我都替你止有五件事替你不得须你自己担当谦曰那五件元曰着衣吃饭屙屎放尿拖个死尸在路上行谦遂豁然打破漆桶不觉手舞足蹈元曰你此番方可达书宜前矣吾且归元即回径山如何如何墨池颔之师又云现前众大夫素与贫道盘桓闻苏云浦居士识见高明久于此道多与作者游敢有少小葛藤请教往者苏东坡今琴操参禅语前段弗问即东坡道门前冷落车马稀老大嫁作商人妇琴操何所感遂削发为尼士不契师又云大慧当初道我平生好骂人大喜玄沙勘灵云道谛当甚谛当敢保老兄未彻在此言可谓壁立万仞及后来与灵云会话了却云你恁么方始是彻他后头却恁么撒屎撒尿因请益圆悟悟云他后来恁么地我也不理会得大慧归到寮忽悟遂去告圆悟云大假玄沙作怪悟云且喜你知也云云居士以为如何士云师道灵云已彻否师云彻士云既彻得非有辜玄沙乎师云居士将谓吾所云彻异不彻耶士无语遂问世尊救产难事曰吾从贤圣法来未曾杀生乃令人传语至其妇当下便产何也师云是乃公私两利何难会之有士云吾辈以此为难会久矣缘湛堂准曰设令人传语未至先已产了又作么生设令人传语洎至不产又作么生况雪窦又有颂云云师云此难乃湛堂雪窦公案非世尊公案也居士所以为难者盖缘多了这两转葛藤又要管伊生又要管伊不生所以难吾今但据世尊语以为凭准不用这两段葛藤直管教伊生不管伊不生便了所以易然即使要用这两段葛藤贫道判之亦易何也即使其妇缘人传语至便生或传语洎至不生莫不皆承世尊之力其或不然即使其妇便产也与世尊没交涉便不产也与世尊没交涉吾所以判云甚易甚易。

　　上堂拈拂子示众云今时初心晚学既在此门中又都要求个入处何不且看保福问长庆云盘山道光境俱忘复是何物洞山道光境未忘复是何物据二老总未𠞰绝作么生得剿绝去庆良久福云情知你向鬼窟里作活计庆云汝作么生保云两手扶犁水过膝若于此会得许你有个入处倘未会更看老僧这拂子逞神通去也一时𨁝跳上三十三天绕须弥山洎四天下走一转下来依然还落在老僧手里却曰土旷人稀相逢者少珍重。

　　示众先辈多谓我宗无语句亦无一法与人久在学地闻之脱有不信即如道信年十四礼僧璨曰愿和尚慈悲乞与解脱法门璨云谁缚汝曰无人缚璨曰何更求解脱乎信于言下大悟且看悟底是什么别又与伊说个什么法来而今还有一个半个牢拴腰带紧帩草鞋忙忙底贵图参求知识寻访明师固是好事总是无绳自缚之流。

　　上堂师云大段吾辈既担个学道之名必先于参访遇得个出格宗师明眼知识庶不辜我生平行脚又当要具参方眼自解作活计始得即如当初德山上堂曰问即有过不问又乖有僧出礼拜山便打僧曰某甲始礼拜为什么便打山曰待汝开口堪作什么还知么既来到这所在了须自有大方便有大作用有出身底活路始越得伊这圈缋过去果无些些伤锋犯手处便可谓跳得金刚圈吞得栗棘蓬过得荆棘林许汝天下横行去才有些些沾粘犯手且漫漫张大口说大话在。

　　上堂师云但凡参方须具择法眼目不要传言送语问答之际须识来机出言务要斩截目然活鱍鱍地不见光孝慧觉至法眼处眼问近离甚处觉云赵州眼云曾闻赵州有柏树子话是不觉云无眼云往来皆谓僧问如何是西来祖意州云庭前柏树子上座何得道无觉云先师实无此语和尚莫谤先师好此是参方作得主把得住者然法眼当时失却一只眼我若做法眼才见慧觉先道无处便云始知上座在赵州住日尚浅所以不知便了又乌用许多葛藤云云此唤作宾看主太原孚上座参雪峰才至法堂上顾视雪峰便下看知事至明日入方丈作礼云昨日触忤和尚峰云知是般事便休此可谓主看宾便是作得主把得住活鱍鱍地有决断具大眼目堪为人师范者珍重。

　　潘澹游居士共师对坐言及东坡访佛印借四大作禅床以致输却腰间带话师问居士当初若作东坡又作么生士云我若在那一时自有方便师云连汝也不会士却问老师若作东坡又作么生师曰汝道我如今坐在什么处士无语。

　　有僧问如何是西来意师云屋北鹿独宿僧云不会师云溪西鸡齐啼。

　　龙池幻有禅师语录卷之二

　　音释

　　挝

　　(张瓜切音挝击也)。

　　倦

　　(区愿切劝契也)。

　　掐

　　(乞洽切音恰爪刺也爪按曰掐)。

　　芥蒂

　　(上居拜切音戒下当盖切音带与𧀱同蒂芥小鲠也)。

　　𠞰

　　(子了切焦上声绝也)。
乾隆藏第 153 册 No. 1637 幻有传禅师语录


　　龙池幻有禅师闲谈晚话序　　　　史三

　　疑庵居士唐鹤征撰

　　幻有禅师一日出闲谈晚话相示问曰若何余答曰言言甘露字字醍醐也从前诸尊宿言句令人参求未尽者一切拈出又益之以妙语谛义剖肝沥胆滴滴见血昔人谓老婆心切信哉吾知徒众中其多有憬然悟恍然觉如雷震而万物皆苏狮吼而百兽咸伏者矣然施教者譬之甘雨有应时不应时承教者辟之良药有当机不当机不可强之齐也何者一雨也插苗则甘登稼则苦矣一药也热病而宜寒病则否矣故有上等醍醐饮之翻为毒药者非醍醐之不佳也饮之者非所当饮也古之善于开示者每令各呈所见随高下而指示之应时而雨沾之遂畅应病而药服之斯行盖能审其时节因缘云尔诸徒众中得无有闻之如人嚼蜡钻之如鼠入角者乎安能与憬然悟恍然觉者同其饶益也然余闻佛以一音演说法众生各各随所解普得受行获其利或有恐畏或欢喜或生猒离或断疑禅师自有神力不共法余未之能知也禅师固曰禹门院里禅太似他乡村中个太医无多方药头止有一帖平胃散不管他风痨鼓膈四百四病一切杂症总与他这一味药头茶汤粥饭酱醋油盐闲忙动静行住坐卧到处着些直待他年深月久自然诸病悉痊依还旧日无病之人盖人固有言下大悟者亦有久之始悟者志不隳而功不辍则今日沃石劄针之语安知非异日𤼵扃启缄之诀哉吾愿诸徒众慎母深入宝山而空手归来又母使老和尚啼得血流而不如缄口可尔。

　　万历壬子秋仲凝庵居士唐鹤征书

　　幻有禅师闲谈晚话二编序

　　予昔参笑岩和尚于京师幻有兄侍焉无何予以病附饷舶南还而幻有兄侍和尚最久已而遍历诸方归老于龙池顾予衰耄卧疾深谷沾沾自濡不足幻有兄方慨然以建法幢立宗旨为己任走使千里遗我闲谈晚话二编征言以弁昔人谓驱除杂语言而此编谆谆皆切要语闲谈固如是耶得非因慈悲故有落草之谈耶又德山云今夜不答话问话者三十棒兹乃终宵挥麈亹亹酬应忘倦是且与德山相去多少即谓德山答话如雷幻有不说一字亦可也岩师往矣门庭有人予何幸乐观其盛。

　　万历辛亥孟冬日古杭云栖寺法弟袾宏和南书

　　龙池幻有禅师语录卷之三

　　门人圆悟圆修等编

　　闲谈

　　上堂师升座祝香次乃云山僧今日强升此座出乎不意盖为我笑岩和尚有未了底公案乃举起拂子云此是我笑岩和尚使不了剩下底者个夜来𨁝跳上非非想天然后从四大部洲走一转穿却释迦老子鼻孔今日既落在老僧手中不免举似过也要与诸人共知见么若唤作拂子即触不唤作拂子即背今时有一等杜撰禅和便云唤作拂子山僧即竖两指云恁么则成两个又有等禅和不唤作拂子恁么则心外还有剩法只如山僧前者拈出数珠向彼云还见者个么彼云是数珠山僧云还是么彼云毕竟是数珠然而不惟我祖师门下有背触俱非之旨即如教乘中亦未首肯在不闻金刚般若云众生众生者如来说非众生是名众生即谓数珠为数珠者如来说非数珠是名字数珠耳数珠早晚向汝道是数珠来如山僧说即世间一切法离言说相离名字相离心缘相更唤作个什么如云门大师云佛之一字吾不喜闻故不得已而强名之曰道曰心曰佛早是方便为接引之辞即一大时教亦是止啼黄叶耳大众今日既相从老僧在此同甘澹泊即古人云大家相聚吃茎齑若唤作一茎齑入地狱如箭射诸人若会得者一转语即可拗折拄杖高挂钵囊归家稳坐去又何用南天台北五台横挑拄杖倒蹑草鞋又要行甚么驴脚马脚去左右顾视云下间定磉上说法各自奔忙也不差大有一件好笑事冬天着领夏袈裟下座。

　　戊申腊八日上堂祝圣云此一炷香天不能盖地不能载爇向炉中端为祝延今上皇帝圣躬万岁仰藉现前大功德主太常唐公十八年来护法之念殊深为道之心弥切兼之地邻远近十方檀越均此报答就座云灵光不昧万古徽猷本体洞然自他靡间向上一着由来千圣不传若其曲顺机宜未免入泥入水乃举起拂子云汝等诸人还会得者个么良久云本有之性要会有什么难盖谓今时人好闻义理禅并老婆说想起当初忠国师好说老婆禅山僧今日也不免效伊去且如达磨大师自南天竺国特特航海而至此方只说直指人心见性成佛但未委指那个心见那个性成什么佛试看伊初遇梁武帝问如何是圣谛第一义磨云廓然无圣帝云对朕者谁磨云不识如此看来达磨大师大似善治眼底一个太医但能刮磨去人眼中底翳病外不能有光明与人可惜武帝护病不肯容达磨刮磨去得眼中翳病奈何使达磨未免一场懡㦬而退所以遂掷芦过江至魏在熊耳山前面壁九年待得个慧可大师出来做了个割煞且言慧可大师为求法故立雪齐腰乃至断臂托呈后云我心未安乞和尚安心磨云但将心来我为汝安可云觅心了不可得磨云我与汝安心竟当恁么时则未见更有个指心说话兼有个见性成佛底影子然而在明眼人亦自见得也止是与慧可大师印正得个无所得心者里便是直指心体处盖言尔我人人本有底心本来没有形相十方求之终不可得如人迷方谓东为西方实不转只是湛然不动原与太虚同体本来不曾生本来不曾灭无方无圆无大无小不垢不净不增不减无在无不在无是无不是无欠无余遍一切处而非一切处汝等还要见亲切心体么只是如今现在者里历历孤明惺惺不昧听老僧说法者是故楞严经云空生大觉中如海一沤𤼵有漏微尘国皆依空所生可见十方一切微尘国土皆出在太虚空中者太虚又出在大觉海中止似一沤泡耳又云大圆满觉应迹西乾心包太虚量周沙界大概此心与大觉原同一体马祖所谓即心即佛者此也如何见得盖谓认得此广大心体了便是大觉世尊所谓心外无别佛佛外无别心古人谓心佛众生三无差别何谓众生盖谓迷此广大心体了不能认得故谓之众生楞严云弃却四大海水唯认者一浮沤四大之体为自身相六尘缘影为自心相甘作众生只在四生六道之中出此入彼生生死死无有休息之时故此心佛众生只是一体而有三名耳所以众生在迷中此心不曾亏欠了些些即在大觉分中也未曾有增添了些些只此大觉佛不是修成得的佛若是修成底还有坏日者是本源自性天真佛即是法身佛不是报化佛故云报化非真佛亦非说法者有问但未委法身佛还曾说法否师云即溪声山色水鸟树林终日放光说法音吼动地自是汝未曾闻耳又问但未委性者为何师云真性心地藏无头亦无尾应缘而化物方便呼为智所谓真智无知无所不知所言法身者非单指太虚无物而言即三千大千十方诸国土总是一个大法身耳何也以般若云色即是空空即是色故从本以来色心不二以色性即智故色体无形说名智身以智性即色故说名法身遍一切处所现之色无有分际故云色大法身大凡是见色便是见心故永明寿禅师所谓未达境唯心起种种分别达境唯心已分别即不生盖谓汝等平昔所见现前种种物景不是自己分内具底便有分别心起耳故云若人识得心大地无寸土然则难道大地之土无了不成盖即色即心故又若有一人𤼵真归源十方世界悉皆消殒在老僧则不然若有一人𤼵真归源筑着磕着天地日月万物性情森罗万象草木昆虫楼台殿阁凡有色质形像无非是此心此心即佛耳故教中云若有一人成佛时普观大地有情无情皆悉成佛信矣山僧如此说成佛但容易了只恐汝等信不及不肯承当耳汝等还知么夜来释迦佛成道天明个个食香糜眉毛生在眼额上试问诸人知不知下座。

　　上堂师云古之天地日月犹今之天地日月古之万物性情犹今之万物性情天地日月固无变也万物性情固无易也世既如此依然仍旧道至于今胡为而独变哉古人所谓人能弘道非道弘人操则存舍则亡然非道去人而人去道也正当恁么时如何是道山僧所谓无心是道汝等人人在日用中但得于心无事于事无心自然头头上现物物上彰左右逢源纵横自在拈来无不是用处莫思议所谓着衣吃饭也是道屙屎放尿也是道一动一静一语一默在忙在闲无非是道瞬目扬眉也是道竖拳竖指也是道行棒行喝也是道举椎举拂也是道擎义打地也是道摇铃杵辊木毬也是道呈桡舞棹也是道张弓架箭也是道隔江招手也是道吹布毛看桃花闻击竹也是道有一婆子供养老僧三十年每令二八女子送饭伊吃婆子一日嘱令女子抱住云正恁么时如何老僧云枯木倚寒岩三冬无暖气女子归举似婆子婆云三十年来秪供养得个俗汉遂放火烧却庵也是道东坡一日问道于子由子由报以佛语曰本觉必明无明明觉居士欣然有得于孔子之言曰诗三百一言以蔽之曰思无邪夫有思皆邪也无思则土木也吾何自得道其唯有思而无所思乎于是幅巾危坐终日不言明目直视而无所见摄心正念而无所觉于是得道也是道一日有尼问赵州如何是密密意州把尼臂捏一把尼云和尚还有者个在州云你还有者个在也是道又僧问赵州学人乍入丛林乞师指示州问你吃粥也未僧云已吃粥了州云洗钵盂去也是道有问答云墙外底也是道透长安底也是道五凤楼前底也是道乃至在家男女迎宾送客也是道抱子引孙也是道日应万酬总是道绩纻捻麻也是道纺纱织布也是道刷锅洗碗也是道做饭烧茶也是道搬柴运水也是道凡有施为动作不施为动作总是道咳唾掉臂㗜鼻子打喷嚏也是道东村头张婆婆与西村头李阿妈倚门相骂也是道乡里小哇哇搓成泥弹子烧路头也是道不闻法华经云乃至童子戏聚沙为佛塔皆以成佛道古人以蛇虎为邻也是道鸥鸟见人飞去也是道不飞去也是道鸦子见人飞去不飞去总是道故庞居士云但自无心于万物何妨万物常围绕铁牛不怕狮子吼恰似木人见花鸟木人本体自无情花鸟逢人亦不惊心境如如只者是何虑菩提道不成久立珍重。

　　小参师云前者所言即心即佛昨又云无心是道两种说话较来虽是古人先道过底本无分别然在老僧分上不曾体帖得明白则未敢向诸人面前道出来大概汝等本来不曾苦心一回虽尔听得只作寻常容易放过去了也怪伊不得在他古人三二十年除二时粥饭是杂用心工夫方得打成一片既到者个田地则触处洞然头头是道非离真别有立处以立处即真故更说个见性成佛且何者为性即无分别智是非但智之一字即见闻觉知无非总是性体教中等闲说见性闻性觉性以见即性性即见耳不可以见更见于见故楞严经中佛告阿难云若见是物则汝亦可见吾之见若同见者名为见吾吾不见时何不见吾不见之处若见不见自然非彼不见之相若不见吾不见之处自然非物云何非汝性见闻觉知之义亦复如是以性体周遍满法界故凡有所见即见性故金刚般若云凡所有相皆是虚妄若见诸相非相即见如来如来者即真如自性也汝等但能于十二时中提得起放得下不作妄想之见不起分别之心即华严经云佛身克满于法界普现一切群生前随缘赴感靡不周而恒处此菩提座耳即当初东坡居士尚得道于子由云明目直视而无所见摄心正念而无所觉于是得道况吾辈为离尘脱俗之流有何所为而不曾证得耶久立珍重。

　　小参师云十方同聚会个个学无为此是选佛场心空及第归大概汝等初未尝办得无求之念兼未歇得妄想之心乍闻老僧说个无心是道即心即佛则不易便信需用老僧重重劝诱方有入处所言学无为者须是看他从上古人学底样子昔者药山打坐石头见而问云你在者里作么山云一物也不为头云恁么则闲坐耶山云闲坐则为也又严阳尊者问云门一念不起时如何门曰须弥山又僧问赵州云一物不将来时如何州云放下着云既一物不将来更放下个什么州云若放不下则担取去又僧问云门树凋叶落时如何门云体露金风又马祖问药山迅日见处如何山云皮肤脱落尽唯有一真实又见石头头云此之所见可谓协于心体布于四支且将三条篾束取肚皮随处住山去山云某甲又是何人敢云住山头云不然未有长行而不住未有长住而不行欲益无所益欲为无所为宜作舟航无久住此又临济问黄檗三三遭痛棒后见大愚得悟乃云原来黄檗佛法无多子大愚云者尿床鬼子才问说有过无过又道佛法无多子见个什么临济向大愚胁下筑三拳大概直待证到心空及第处为了首才是到家时节所言无心者若不得六尘境界现前要见吾心终不可得故云心由境现境由心彰凡是见境即是见心金刚经云应如是生清净心不应住色生心不应住声香味触法生心应无所住而生其心但于六尘境上无取着念无分别心则得无方清净故云色清净故般若清净般若清净故法身清净即昨日云理事无碍法界借桌子为说者正要喻明即心即佛易晓故耳且言举起桌子全体是一块木头举起木头通身是一张桌子以桌子外无木头以木头外无桌子以木头喻理桌子喻事即事理无碍不差当此心外无佛佛外无心亦尔不但外之见色便是见心即内之五阴色外无心心外无色亦尔又不但在我一人独占了不成即而今现前人人各具一个法界互摄互融俱不相妨碍又永明以一心为宗万法为镜以万法照我一心以一心摄尽万法信矣故永嘉大师云一月普现一切水一切水月一月摄是也珍重。

　　小参师云汝等但于十二时中第一要不起分别之念不作妄想执情则此心即是佛佛即是此心此心历历孤明惺惺不昧者是此心虽无形相亦不离形相即世间无一物不属吾心以吾心之外无一物耳故谓此心即佛佛即此心故般若云一切智智清净无二无二分无别无断故即一切智一切种智在佛菩萨分上说唯佛能证一切种智故下一智字总在心分上说一云根本智一云无分别智一云真智所言真智者真智无知无知则无所不知以无知在心以无所不知在佛以无知故无所不知故云无二无二分无别无断故昔日马祖所谓即心即佛者此也南泉又谓不是心不是佛不是物者为何以山僧今日所言但指目前事事法法离言说相离名字相离心缘相便休更不用说是心是佛亦不用说非心非佛不见楞严经中文殊所谓吾真文殊无是文殊无非文殊中间实无是非二相若云是则有二文殊矣若言非则即此文殊亦非矣你看临济大师则不同他二者之言上堂则云汝等诸人赤肉团上有一无位真人常从汝等面门出入初心未证据者切须看看有僧问如何是无位真人临济下禅床擒住见此僧眼目定动遂托开云无位真人是什么是干屎橛便休珍重。

　　上堂师云当初临济大师晚参示众云老僧有时夺人不夺境有时夺境不夺人有时人境俱夺有时人境俱不夺当时有僧问如何是夺人不夺境大师便与伊下个注脚云煦日𤼵生铺地锦盖谓日初出时照见山青水绿柳暗花明朱紫玄黄森然满目如成一片锦绣相似者是一团境像言婴儿垂发白如[糸*系]者者一句便是境胜夺人底说话又问如何是夺境不夺人大师云王令已行天下遍则率土之宾莫非王臣普天之下莫非王土使天下皆知有个王在则万缘自然寝息将军塞外绝烟尘者者一句见得有将军一人威震塞外总有万顷烟尘自然顿息无余便是夺境不夺人也又问如何是人境俱夺大师云并汾绝信即并汾两地觅音信尚不可得要见其人岂可得乎即独处一方落地亦不可得所以境界亦无又问如何是人境俱不夺大师云王登宝殿当恁么时满朝朱紫罗列现前人境俱完矣野老讴歌正是太平之世则其境像可知在老僧今日好说现成话如何是夺人不夺境即僧问赵州如何是西来意州云庭前柏树子如何是夺境不夺人即赵州当初问临济如何是西来意济云却值老僧洗脚赵州彖头作听势济云汝更要第二杓恶水泼那州休去如何是人境俱夺不见药山当时参石头云三乘十二分教某甲已粗知其旨更闻南方说个直指人心见性成佛实未明了望和尚指示石头云恁么也不得不恁么也不得恁么不恁么总不得如何是人境俱不夺如药山又如前问马祖祖云我有时教伊扬眉瞬目有时不教伊扬眉瞬目有时教伊扬眉瞬目者是有时教伊扬眉瞬目者不是药山即当下开悟遂礼拜祖云你见个什么道理便礼拜山云某甲在石头处如蚊子上铁牛相似此即人境都在其中矣老僧末后更有一转语在如何是夺人不夺境乃竖起拂子云汝等还见者个么如何是夺境不夺人老僧当初不明得者个拂子参了三十年那时节止有老僧在如何是人境俱夺自掷下拂子七八年以来觅自己了不可得况有拂子如何是人境俱不夺举起拂子云老僧今日方才得伊力便是全体作用才唤作拂子不妨又是老僧才唤作老僧不妨又是拂子毕竟唤作老僧是唤作拂子是若道拂子毕竟还他是拂子老僧毕竟还伊是老僧便成了凡夫着相之执分别妄想之见若道老僧即是拂子拂子便是老僧又成了儱侗真如颟顸佛性青黄不辩黑白不分当此之际可谓一毫头上现宝王刹坐微尘里转大法轮汝等众中还有会得者么若会得趁早出来与老僧通个消息若一总不会得且唤侍者收起者拂子异日还可指示他人久立珍重。

　　晚参师云金刚般若云应如是生清净心不应住色生心不应住声香味触法生心应无所住而生其心然其心有真如心有生灭心有清净心有分别心虽有种种不同究竟总是一心原无二道只是所生处不同故有异耳且言世间一切万法总不出色声香味触法上尽无余矣果于此色声香味触法上无住着相无贪染念则所生乃是清净心清净心即真如心倘于色相一法上有所住着则分别心不得不生一有分别便有美丑好恶即丑恶色相猒恶弃舍无所系心若其美好色相上则起爱念一有爱念便有贪染取着系念不忘若生灭念起真如心隔绝清净心则不现前矣声香味触法亦复如是汝等但于十二时中即色声香味触法上不起一毫住着念头其清净心自然发现以心清净故则色声香味触法清净以色声香味触法清净故则般若清净以般若清净故则法身清净一法身清净故则多法身清净以多法身清净故恒河沙法身清净一恒河沙法身清净故百恒河沙法身清净以百恒河沙法身清净故则千恒河沙法身清净以千恒河沙法身清净故则万恒河沙法身清净以万恒河沙法身清净故则亿恒河沙法身清净以亿恒河沙法身清净故则百千万亿恒河沙法身清净以百千万亿恒河沙法身清净故则不可说恒河沙法身清净以不可说恒河沙法身清净故则不可说不可说恒河沙法身清净以不可说不可说恒河沙法身清净故则无方恒河沙法身清净以无方恒河沙法身清净故则无边刹海自他不隔于毫端十世古今始终不离于当念师竖起拳头云还见者个么智水湛然满浴此无垢人汝等且住更有一篇散说话与你们说了去你们不论在家出家既然抛开了各自有个家业来在者里相从老僧坐禅听法时光易过莫作等闲不觉又过了十日半月到来了我昨日虽与你们说个即心即佛无心是道见汝等似有如无全然不肯着一毫意念只教老僧终日与你们口吧吧底说也没有了日也只要你们领会得体解得便不辜负老僧果然不着意不体会老僧总有佛法亦无心情说亦无一字可说矣若是汝等果然猛着精彩在蒲团上做一回工夫直得白醭出于口边青草生于舌上千圣唤不回头百鸟都无寻处形同枯木心若死灰智闲远水孤峰性寂寒潭皎月然后眼如耳耳如鼻鼻如口口如心如冷灰里豆爆相似大死一回苏醒起方才合得无心是道即心即佛体贴相应不会而自会不解而自解不假一毫勉强那时节使老僧说佛法愈说愈有佛法不知从何处来可惜汝等到那一时只是不要听不欲闻了故云丈夫自有冲天志不向古人行处行又肯向人口里讨分晓求决择在老僧到那时方才不怪得你不然不见当初石霜迁化后众议举堂中第一座接续住持独有九峰䖍侍者不肯云待某甲勘过会得先师意则可九峰对众问云且如先师道休去歇去一念万年去寒灰枯木去一条白练去古庙里香炉去明什么边事首座云明一色边事九峰云恁么即未会先师意在首座云妆香来我若未会先师意香烟起处我脱去不得首座当时便坐脱九峰抚首座背云坐脱立亡即不无会先师意未在大概斯事贵明道眼为本十年前老僧有云首座当时见九峰问明什么边事只消轻轻竖起拳头云止明得者个事任伊九峰有无穷伎俩也只得含胡而退少他住持不得汝等岂可饱食终日无所用心耶珍重。

　　晚参师举昔日有僧问马祖云离四句绝百非请师直指西来意四句者何是有句无句非有非无句非非有非非无句因者四句便生出种种百非句来了四句既离百非自绝大概西来意总不出此四句外故僧以此来问祖祖云我今日无心情与汝说得但问取堂中智藏去藏云何不问和尚僧云和尚教我来问藏云我今日头疼不能为汝说问取海兄去海云我到者里也不会僧回举似马祖祖云藏头白海头黑便了汝等还知西来意么若道他答伊我见伊父子三人不曾承当答个什么若道他不曾答雁过久矣若老僧则不然何务要当当做成了箍儿卖鸭蛋去我若做马大师待者僧来问我但轻轻向他道汝见老僧眉毛还在眼上么他若再道个什么但召他近前来待来时与他蓦脸一掴云我只道你是个人不料汝是个野狐精不唯使者僧别有个生机亦弗致令黑漆墨地去老僧如此判断众中有会得者么良久云若有人会得点取一瓯茶来与老僧吃了歇去。

　　上堂师云灵光耿耿智体如如今古洞然圣凡靡间若论即心即佛更无少法曾逃化外玄机要知即事即理焉有一物度越环中妙旨若彼若此咸登般若慈航是实是权共到菩提觉岸何智愚之有隔奚纤悉之不周凡在法筵惟当顾鉴良久云咦一声将下座有问庞公云但愿空诸所有慎勿实诸所无何耶师云以世人见有为有故云但愿空诸世人情执以有为有耳不是并去其所有之物故若并去其所有之物则以无为无矣既以无为无遇缘则不应有若以有为有离缘则不应无所以有既不有则无无也故云但愿空诸所有慎勿实诸所无耳有问黄檗和尚云此心即法此法即心心外无法法外无心心自无心亦无无心者如何师云汝欲识心自合见法若能见法自合识心我故所谓无心是道者以此故也有问鳞甲羽毛普现色身三昧一切放下须知有向上一着子在师云汝还见老僧眉毛么直饶汝见得老僧眉毛汝自己眉毛尚未照顾得在有问华严童子身中入正定壮年身中从定出壮年身中入正定老年身中从定出乃至东方世界入正定西方世界从定出南方世界入正定北方世界从定出如何师云我故所谓汝等但于十二时中不生分别之念不作妄想之情尽虚空大地总是一真法界既属一真法界世间更有何差别境现前为对为敌所谓法界一相便是如来平等法身依此法身说名本觉又云那伽常在定无有不定时才见有对待境现前心生便是出定所在然方亦无定所故楞严云东看则西南观成北所以云东方世界入正定西方世界从定出南方世界入正定北方世界从定出云云凡属对待法中皆如此例即如善财绕妙高峰七日不得见德云比丘忽一日向别峰相见亦是出定义下座云参。

　　有问华严偈云知世皆无生乃是见世间如何是世间无生师云以生即无生无生即生故如中论云世间眼见劫初谷不生何以故离劫初谷今谷不可得若离劫初谷有今谷者则应有生而实不尔是故曰不生又世间诸法原不从自性生亦不从他性生亦不从共性生亦不从无因性生是故云无生耳大概本无今有祗可说生不可说不生本有今无祗可说灭不可说不灭若本有今亦有便可说不生亦可说不灭若本无今亦无亦可说不生亦可说不灭耳故云知世皆无生乃是见世间也。

　　僧问文殊问庵提遮女曰生以何为义女曰生以不生生为生义殊曰如何是生以不生生为生义女曰若能明知地水火风四缘未尝自得有所和合而能随其所宜是为生义殊曰死以何为义女曰死以不死死为死义殊曰如何是死以不死死为死义女曰若能明知地水火风四缘未尝自得有所离散而能随其所宜是为死义女曰明知生是不生之理为什么被生死之所流转殊曰其力未𠑽若问老僧但答生义死义二种如龙树所谓诸法不自生亦不从他生不共不无因是故知无生又诸法不自死亦不从他死不共不无因是故知无死兼如彼彼不相到各各不相知生不知死死不知生因不知果果不知因业不知报报不知业又如河中水湍流竞奔逝各各不相知诸法亦如是前不知后后不知前而已亦如进山主答修山主云者个是监院房那个是典座房同若曰明知生是不生之理为什么被生死之所流转即如文殊云其力未𠑽老僧实未知也。

　　龙池幻有禅师语录卷之三

　　音释

　　剩

　　(食证切音乘长也)。

　　刮

　　(古滑切音鸹刮削)。

　　捻

　　(乃殄切音涊以手捻物也)。

　　煦

　　(香句切音姁亦作煦日光也)。

　　颟顸

　　(上莫官切音瞒下许干切音鼾颟顸大面貌)。

　　概

　　(居代切音溉大概大率也)。
乾隆藏第 153 册 No. 1637 幻有传禅师语录


　　龙池幻有禅师语录卷之四　　　　史四

　　门人圆悟圆修等编

　　闲谈

　　腊月三十日上堂举雪峰在德山作饭头一日饭迟德山托钵向法堂上从东过西从西过东雪峰云者老和尚钟未鸣鼓未响托钵向什么处去德山托钵归方丈雪峰举似岩头头云大小德山不会末后句德山闻得令人唤岩头至云你不肯老僧那岩头密启其意明日德山上堂果与寻常不同岩头出抚掌呵呵云且喜者老汉会末后句天下人没奈伊何虽然如是秪活得三年师颂云德峤当时无侍者自持钵去要渠知侬家自是无分晓犹向岩头问是非末后句更休题密启其意罕人知不是鳌山成道罢直至而今未解赜老僧今日正当年尽月尽亦有个末后句云岁事尽从今夜毕来春应届岁朝知下座。

　　己酉朔旦上堂云三阳开泰万物生辉天下太平人间乐业所谓道年新月新日又新现前佛法一时新竖起拂子云汝等各各直须认取者一着要紧遍地作金容易事百年难遇岁朝春良久咦一声云新年头佛法不可多说便下座。

　　新正七日上堂云老僧今日特升此座盖谓芙蓉太毓禅师道场诸善知识专为老僧设斋愧老僧出家砺行于他方三十有八年来别未成得些些事仅得个心地法门不免布施大众此非我一人独得者即今现前若有一人欠少些些老僧情愿管包补且如临济大师当时道有一无位真人常从汝等面门出入初心未证据者切须看看据老僧判若说是无位真人不用说出入但言无内无外原与太虚同体无大无小无方无圆无生无灭无短无长无高无下无欠无余说到此但云老僧今日昏愦便下座。

　　次日上堂云有昨日底公案未完老僧昨者大似乡里一老婆子穿却三尺三寸一条大布裈通身水湿了一步也走不得大意老僧初心见大众以佛法难会务要与大众直说分明殊不知此本来碍口说不得第一恐成了实法第二恐成了冬𤓰印子以故难言未有割煞且如云门大师道乾坤之内宇宙之间中有一宝秘在形山此四句尽可穿凿理会有形生于无形无形则托于有形者若曰拈灯笼来佛殿里将山门来灯笼上又向那里摸索去既说是个真人一真一切真无内无外无有冤亲说个无位即如东西南北四维上下何有向背且道者个真人坐在有上坐在无上坐在空上坐在色上坐在生上坐在死上坐在是上坐在非上坐在彼上坐在此上坐在好上坐在恶上坐在美上坐在丑上坐在香上坐在臭上坐在苦上坐在甜上坐在酸上坐在辣上坐在长上坐在短上坐在去上坐在来上坐在定上坐在不定上坐在大上坐在小上汝等切莫将者个无位真人认做了临济大师底亦莫看做了是老僧底临济大师分明向你说汝等人人有个无位真人我且问汝等各人者个赤肉团也还有一点点空窍也无若有一点点空窍时比如此太虚空还有两样也无汝等各各检点看揣摸看果然与此个真人相应有个影响与老僧通个消息若一总无得不如各自歇去珍重。

　　上堂师云昨日有求授记成佛底上前来老僧想起你们要授记便不得满你们底心须待弥勒佛出世时始得相应若弥勒佛已前无你们成佛处不如我老僧现今证据你们成佛恰易又不但为彼在家善信男女亦为现前大众各各俱要证据成佛去权作个安乐小歇场地汝等各各切心谛听汝等暂把胸中种种妄想一齐放下检点六根诸尘劳缘唯见闻二种为胜于日用二六时中眼见种种色相耳闻种种音声切忌无生分别异念不起妄想执情时即见色闻声之性当下便为无分别智此无分别智便是汝等真如自心此心即是佛是什么佛是本源自性天真佛此天真佛外无别有佛亦无别有心所有者但分别心妄想心惟此二心最可忌者故华严经云一切众生具有如来智慧德相但以妄想执着而不证得者又但不生分别心才生着便为外物所转故楞严云若能转物即同如来故云迷人被物转智人能转物唯证据此佛时如何是佛境界但在异时言下座。

　　上堂师云古人所谓道无方行者莫能至又中观云观方知彼去去者不至方信矣不其然哉盖吾人心一而已大端语方则不容以有道云道则不容以有方以道即方而方即道然其势固不能两容岂复并举而兼得之耶试按时人妄计有东西南北四维上下如金刚经佛问须菩提云东方虚空可思量不须菩提言勿也世尊南西北方四维上下虚空亦复不可思量以其妄计非真故云不可思量以真实有故乃可思量其实无故不可思量然其实不可以有无必故若以为有无限际可得若以为无现见有东西南北四维上下若欲尽其限际如法华寿量品喻以三千大千世界磨以为墨过东方千佛国土乃下一点又过千佛国土复下一点又过千佛国土复下一点如是乃至下尽三千大千世界尘墨复将点过国土点着点不着者复尽磨为尘墨再过东方千佛国土乃下一点又过千佛国土复下一点如是乃至下尽如前国土尘墨还知其限际不然以东方限际如此乃至南西北方四维上下虚空亦复如是无有限际以虚空如是故至我此心亦复如是广大无有限际以我此心如是故乃至如来法身亦复如是广大无有限际弥满清净中不容他故华严经云佛身𠑽满于法界普现一切群生前随缘赴感靡不周而恒处此菩提座昔日有个座主引一行者入殿礼佛行者因唾佛身座主呵责云不可唾佛行者却曰将个无佛处与我唾来傍有俗士云怎么底倒不怎么不怎么底恰怎么师云我与伊做个解交唵戌鲁戌鲁娑诃便下座。

　　上堂师举昔日有一𦒿宿上堂云老僧三十年已前见山是山见水是水中间得个入处见山则不是山见水则不是水老僧今日休歇得见山依旧是山见水依旧是水师乃云我见金刚经云须菩提若善男子善女人以三千大千世界碎为微尘于意云何是微尘众宁为多不须菩提言甚多世尊何以故若是微尘众实有者佛即不说是微尘众所以者何佛说微尘众即非微尘众是名微尘众世尊如来所说三千大千世界即非世界是名世界何以故若世界实有者即是一合相如来说一合相即非一合相是名一合相须菩提一合相者即是不可说但凡夫之人贪着其事若有未解者个因缘者但看向下底注脚意自分明珍重便下座。

　　上堂师举起拂子云老僧今日借取者拂子一时说法直得三世诸佛立地听汝等现前各各俱信得及么倘你信得须知诸佛当初未尝有众生可度不闻般若云若有众生为如来度者如来即有我人众生寿者四相四相宛尔如何度得众生如是始信众生度尽恒沙佛诸佛何曾度一人老僧今日若不为汝等证明便成了虚语我此拂子说法即是华严云尘说刹说众生说三世十方一切佛说炽然说无间说即尘说刹说众生说三世十方一切佛说炽然说无间说便是拂子说如何是三世诸佛立地听三世者三际时也若已并息万缘回光返照收视返听回观自性则得灵音属耳迦陵仙音遍十方界即是过去佛若当下便得并息诸念万缘放下回光返照获闻灵音属耳迦陵仙音遍十方界便是现前佛若未得并息诸缘妄念未曾休歇得灵音属耳迦陵仙音弗能相应者便是未来佛此岂不是众生因缘度尽恒沙佛诸佛何曾度一人耶又老僧昔年指风摇竹子问匠人云为是风摇竹子竹子摇风匠人云还是风摇竹子岂竹子能摇风乎老僧云若无竹子你向何处又见风乎匠人云便是老僧曰不闻性空真风性风真空清净本然周遍法界乎止止不须说我法妙难思珍重便下座。

　　上堂师云浮山远录公云夫天地间诚有易生之物使一日曝之而十日寒之亦未见有能生者然天地间易生物无如菖蒲草并芦苇最易生易长者设当暄暖了一日倒阴寒却十日则亦不见有生机矣比今之无上妙道实昭昭在于心目之间何难见之有既在心目间则合触处洞然现前明白自然头头上现物物上彰故云至道无难唯嫌拣择而已要须知心目之外还有落地也无请大众试检点看若检点不出须知还是黑曈曈地说甚坐立可待况有一日信而十日疑之者又则有朝勤夕怠者如此则岂独目前难见余恐终身而不得见之矣惜乎汝等堂堂为出世丈夫反不如当初一在俗妓女不见东坡居士一日与琴操游西湖云我今日做个长老你作个禅和子试与你参禅何如操云使得东坡乃问曰如何是湖中境操云落霞与孤鹜齐飞秋水共长天一色又问如何是境中人操云裙拖六幅湘江水髻挽巫山一段云又问如何是人中意操云随他杨学士鳖杀鲍参军乃云如此究竟如何东坡因点曰门前冷落车马稀老大嫁作商人妇琴操归遂削发为尼若此一拨便转可谓之丈夫否乎我见今时人尽力要会门前冷落车马稀老大嫁作商人妇犹不可得者师乃竖起拂子云汝等还见者个么明朝更有新条在恼乱春风卒未休下座。

　　上堂师云今日升座为昨者公案未完既云无上妙道昭昭然在于心目间者即如东坡与琴操参禅事又岂在心目之外耶且答东坡问湖中境境中人人中意之说岂是琴操分外事乎洎后东坡点琴操云门前冷落车马稀老大嫁作商人妇二句语老僧从南往北从北还南数年以来验人多矣问着一百个有九十九个会不得昨日复拈起问众中虽有一个半个似乎会得终未透彻不可老僧意老僧忍之不已不免今日与汝等说破去盖此两句语不出褒贬二字点他而已遂使琴操惭惶无地以故削发耳有甚难会处然在东坡分上既见伊有如此本领如此识见不得不褒奖伊道门前冷落车马稀也难得人到者个所在此不为过褒也又既见伊但为贪恋了者两件事割不断舍不得以此贬他不为过贬也然而无上妙道既不出汝等诸人心目间又何用老僧重重开示一一指呈耶但要汝等试检点心目之外更有落地处也无若真实检点不出莫说要见无上妙道不难且老僧如今也有个末后句不免举似大众知道遂掷拂子不受礼拜竟趋方丈。

　　上堂师云老僧出家三十八年来不为别事祗要明得人人本有个个不无者一着子且如释迦当时出世谈经三百余会说法四十九年将临涅槃文殊请留住世再转法轮世尊曰文殊将谓我四十九年曾说法耶你如何又请我再转法轮也止为者一着子及拈花示众时人天百万中竟无会得者独迦叶一人破颜微笑可见要领会者一着也难得其人继后有二十八祖达磨从南天竺国特特航海来至此方只说直指人心见性成佛但未见有指心见性成佛底说话若校他释迦曾说法谓不曾说法可信即达磨直指人心见性成佛之说也可信若言释迦佛曾说谓不曾说信不及即达磨之说亦有信不及处因见永嘉云心不是有心不是无心不非有心不非无云云并僧问马祖离四句绝百非请师指示西来意便见马祖智藏怀海父子三人亦不易说并见金刚经云应如是生清净心不应住色生心不应住声香味触法生心应无所住而生其心信矣若如六祖解息风幡之争云非风动非幡动乃仁者心动盖言佛祖出世总是一期应机之说原无实法与人故云但有言说俱无实义若言动既属于吾心则不动处不属吾心矣故楞严云若有一人发真归源十方世界悉皆消殒并若人识得心大地无寸土便见此中无迹可指难道十方世界并大地土都从何处去了庞居士又云但愿空诸所有慎勿实诸所无是也盖言认得心性时可说不思议只是不见世间有余物矣故龙树偈云因缘所生法我说即是空亦名为假名亦名中道义未曾有一法不从因缘生是故一切法无不是空者若此看来如何又怪得达磨不说耶要信此心无迹可指无相可着既无指处则无有不是处信矣若要见性甚易在眼曰见性在耳曰闻性在鼻曰嗅性在舌曰尝性在身曰触性在意曰法性只在寻常日用间无内无外非近非遥不曾生不曾灭无减无增本来具足不动不摇只要合得他古德所谓灵光独耀迥脱根尘体露真常不拘文字心性无染本自圆成但离妄缘即如如佛珍重下座二月一日上堂云开了年轻轻把正月一月过去又是二月一日矣汝等参禅不得力无效验何不看他前代古人五祖和尚一日云我这里禅似个什么如人家会作贼有一儿子一日云我爷老后我却如何养家须学个事业始得遂白其爷爷云好得一夜引至巨室穿窬入宅开柜乃教儿子入其中取衣帛儿才入柜爷便闭却复锁了故于厅上扣打令其家惊觉乃先寻穿窬而出其家人即时起来点火烛之知有贼但已去了其贼儿在柜中私自语曰我爷何故如此正闷闷中却得一计作鼠啮声其家遣使婢点灯开柜柜才开贼儿耸身吹灭灯推倒婢走出其家人赶至中路贼儿忽见一井乃推巨石投井中其人却于井中觅贼儿直走归家问爷爷云你休说你怎生得出儿具说上件意爷云你恁么尽做得者是一种做得去底伶俐禅尚有一种蠢鼢做不去底痴禅一总与你们说知去往者齐之国氏大富宋之向氏大贫自宋之齐请其术国氏告之曰吾善为盗始吾为盗也一年而给二年而足三年大壤自此以往施及州闾向氏大喜喻其为盗之言而不喻其为盗之道遂逾垣凿室手目所及亡不探也未及时以赃获罪没其先居之财向氏以国氏之谬已也往而怨之国氏曰若为盗若何向氏言其状国氏曰嘻若失为盗之道至此乎今将告若矣吾闻天有时地有利吾盗天地之时利云雨之滂润山泽之产育以生吾禾殖吾稼筑吾垣建吾舍陆盗禽兽水盗鱼鳖亡非盗也夫禾稼土木禽兽鱼鳖皆天之所生岂吾之所有然吾盗天而亡殃夫金玉珍宝谷帛财货人之所聚岂天之所与若盗之而获罪孰怨哉向氏大惑以为国氏之重罔已也过东郭先生问焉东郭先生曰若一身庸非盗乎盗阴阳之和以成若生载若形况外物而非盗哉诚然天地万物不相离也认而有之皆惑也若把世间万物果然识不破看不透不得不被其惑国氏之盗公道也故亡殃若之盗私心也故得罪有公私者亦盗也这是常常在绳墨上不犯规矩礼法底亡公私者亦盗也这是如白昼撄金底但见其金不见其人者公公私私天地之德知天地之德者孰为盗耶孰为不盗耶者僧恐以世间法与出世间法俱不免为盗并喻其为盗之言而不喻其为盗之道故并说之耳珍重。

　　上堂师云竭尽去也直得三世诸佛口挂壁上山僧今日于一毫端上现宝王刹乃至十方诸佛国土琼楼宝阁金碧装严交辉映彻以至法界峥嵘汝等为什么都不见得山僧今日坐微尘里转大法轮以至尘说刹说众主说三世十方一切佛说炽然说无间说汝等为什么都不闻得汝等既都不见不闻者盖是汝等参禅学道途路中未得力故乃竖起拂子云汝等若向者里荐得悟得认得真了时即唤者个作拂子也得不唤作拂子也得即将一微尘现出十方佛国土也得摄十方佛国土于一微尘中也得正所谓把住放行全在我收来散去更由谁若未能荐得悟得见得不真时休说要将尘劳为佛事变大地作黄金即唤者个作拂子也不得不唤作拂子也不得如何老僧今日唤作拂子即得为我不作拂子用故如何不唤作拂子亦得为我却作拂子用故虽然我有时唤作拂子便作拂子用不唤作拂子便不作拂子用又有时唤作拂子也作拂子用不唤作拂子也作拂子用有时不唤作拂子也不作拂子用即唤作拂子也不作拂子用故又举起拂子云且道正当恁么时是作拂子用是不作拂子用咄一声云是法非思量分别之所能解且截断葛藤下座。

　　上堂师云汝等兄弟须信自心是佛佛是自心做除自心外别更无有成佛者且心无形相非青红白黑朱紫玄黄除朱紫玄黄青红黑白外别无有心心非音声语言除音声语言外别无有心心非馨香臭秽但馨香臭秽外无别有心心非酸甜苦辣但酸甜苦辣外无别有心心非细滑粗涩寒暖痛痒但寒暖痛痒细滑粗涩外无别有心心非是非好恶长短阔狭但长短阔狭是非好恶外无别有心但心若起一念恶杀人害人故杀一切有命之物者即此报身后定堕地狱道去况实犯者而不堕落耶若起一窃盗人财宝货物念者即当堕饿鬼道若有起邪淫心不息者即当堕落畜生道中是不谬者此是六道中下三恶报也上三善报者若人归依三宝受持五戒不杀不盗不邪淫不妄语不饮酒食肉者此报身后定获如意人身不失若人不杀不盗不邪淫不诳不妄不两舌不恶骂不贪不痴但嗔心所重不断者则堕修罗道中若有不杀不盗不邪淫不诳不妄不两舌不恶骂不贪不嗔不痴如此一类纯行十善此报身后径生天道所谓六道者也若有不起意念永绝贪嗔痴者如是一类则超出三界见苦断集证灭修道则证声闻四阿罗汉果若有修十二因缘无明缘行行缘识识缘名色名色缘六入六入缘触触缘受受缘爱爱缘取取缘有有缘生生缘老死忧悲苦恼者则证辟支佛果若有修六度布施持戒忍辱精进禅定智慧兼之万行者则证大乘菩萨十地等觉之果若有修四无量心大慈大悲大喜大舍者则证涅槃常乐我净妙觉之果故华严经云若人欲了知三世一切佛应观法界性一切惟心造所以此四圣六凡莫不皆由此耳故云现在众生此世此生须自度西来大意即心即佛莫他求珍重下座。

　　上堂师云无上法王有大陀罗尼门名为圆觉师竖起拂子云汝等会得者个么此即是幻知幻即离不作方便离幻即觉亦无渐次所以此中流出一切清净真如菩提涅槃汝等欲得清净真如菩提涅槃现前相应得力么汝等各各但于日用间居一切时不起妄念时则得尽虚空遍法界微尘刹土弥满清净中不容他以一身清净故则多身清净多身清净故乃至十方法界清净故也于诸妄心亦不息灭者上来法界既尔清净则头头尔法法尔无不总是真如之体况妄想情虑不镕化为真如耶又何须息灭哉住妄想境不加了知者若起一了知之念于菩提觉体便不相应所言觉义者谓心体离念离念相者等虚空界无所不遍法界一相即是如来平等法身依此法身说名菩提本觉者又何假了知之念耶于无了知不辩真实者汝等于十二时中总是真常寂灭之乐又奚睱辨夫真实不真实耶当初大慧禅师于四节之下各缀一语居一切时不起妄念曰荷叶团团团似镜师云咄于诸妄心亦不息灭曰菱角尖尖尖似锥师云咄住妄想境不加了知曰风吹柳絮毛毬走师云咄于无了知不辩真实曰雨打梨花蛱蝶飞师云咄以大慧若无斯语余亦不赘之以咄云汝等现前还见得圆觉之体么鹞子已飞云外去痴人犹向月边寻久立珍重。

　　上堂师举大慧一日云我平生好骂人因看玄沙语录大喜他勘灵云道谛当甚谛当敢保老兄未彻在可谓壁立万仞后来与灵云说话了你恁么方始是彻却恁么撒屎撒尿却问圆悟如何悟笑云他后头却恁么地我也理会不得遂下来归到寮方知玄沙大段作怪遂举似圆悟悟笑云且喜你知晦堂云今时诸方多是无此药头大慧云切忌外人闻此粗言师云且道谁是外人又谁是里头人我已知已闻还算得是外边人么如老僧所判即削发除须之傥持斋把素在绳墨上终日把本修行只是不解者一着子也算不得是家里人今有人于此也不持斋不奉佛怀中抱子脚后縢妻却理会得者一着子便算伊不得是门外汉何也不闻古佛云若人生百岁不善诸佛机未若生一日而得决了之盖当初会佛法无分老幼正所谓有智不待年高无智百岁徒劳今时会佛法则不论内外故也别有所谓佛语者昔日阿难客于寺中闻童子诵此偈曰若人生百岁不善水潦鹤未若生一日而得决了之阿难怪而召童子乃正之曰是不善诸佛机童子因告本师师曰是阿难老昏矣当以我语为是师因慨曰如吾昨劝某道者汝往习旧本可弃当持佛经修行般若为正业不然即以此譬水潦鹤之类切至若某处有某例皆森然水潦鹤之类满目纵横矣可不太息凡在六十二见中者即为外道故也若能一念知非反邪归正便是菩提觉岸所言我执不能无动辄是烦恼者殊未知烦恼属客尘不是本有底种种境界现前但是自心所召然汝一身岂有两个主人公哉何不如般若生清净心耶不应住色生心不应住声香味触法生心应无所住而生其心若果如此但见有清净心则不见有烦恼心烦恼心生时则不见有清净心矣果于十二时中见色闻声之际不生分别心不作妄想见直下便是无分别智当处即是真如自性佛切莫谓不生分别念不作妄想心类他卧轮说卧轮有伎俩能断百思想对境心不起菩提日日长是个止病若恁么会即六祖大师说慧能无伎俩不断百思想对境心数起菩提作么长又成了任病矣须知佛祖圣贤说法总是应病与药原无实法与人又华严云一切众生具有如来智慧德相但以妄想执着而不证得汝等果然信得及没有执着时古人所谓恁么也得不恁么也得恁么不恁么总得若有一毫执着则信不及矣既信不及则恁么也不得不恁么也不得恁么不恁么总不得又岂不闻心生则种种法生心灭则种种法灭法生则种种心生法灭则种种心灭耶且截断葛藤下座。

　　二月十九日上堂师云今日是大悲菩萨成道日原知菩萨从闻思修入三摩地初于闻中入流亡所所入既寂动静二相了然不生者既于三慧观中返闻自性时声尘当下解脱根境不偶圆通本体洞贯十方廓彻无碍圣凡一体何曾分别故菩萨不起三摩地定发大悲心怜悯一切未脱苦轮众生普门品云妙音观世音梵音海潮音胜彼世间音是故须常念念念勿生疑观世音净圣于苦恼死厄能为作依怙具一切功德慈眼视众生福聚海无量是故应顶礼然于诸苦所因贪欲为本即水火等七难是也若灭贪欲无所依止然舍此根尘不偶六根互用大悲圆通法门则一切生死苦厄又何由解脱哉师举起拂子敲空云汝等还闻么众默然师云老僧如何却闻又将拂子柄击案桌云汝等还闻么众亦默然师云老僧如何不闻乃曰观音妙智力能救世间苦具足神通力广修智方便下座。

　　二月二十九日上堂师云老僧一向以来与汝等说话秪说得个如来禅一名义理禅一名老婆禅但未尝提起向上底一等说话今日与你们略通一线去昔日沩山和尚一日示众云老僧百年后往山前檀越家作一头水牯牛去左胁下书五字沩山僧某甲当恁么时若唤作沩山僧却又是水牯牛若唤作水牯牛却又是沩山僧且道汝等唤个什么即得当时有僧出云和尚若恁么某甲相随去也山云汝若去切须衔取一茎草来在汝等且道是什么意思也须要会得好在今日老僧则不然须知云月是同溪山各异何用待至百年即今有人唤老僧是牛师即作牛鸣一声若有人唤老僧作马师即作马鸣一声正恁么时唤牛是唤马是唤老僧是即如牛马事且置怎奈老僧何况又是华严道场八十一卷经文毕在今日老僧亦当从头敷演过如是我闻一时佛在摩竭提国阿兰若法菩提场中乃至一切众生具有如来智慧德相但以妄想执着而不证得高声曰前文竟下座。

　　腊月朔日上堂云古人道三世诸佛不知有黧奴白牯却知有三世诸佛不知有者以彼从来未曾噇酒黧奴白牯却知有者为伊启首原无读书众兄弟汝等若恁么会得须知老僧已两手分付汝等了也若恁么不会切忌他时异日不得胡统乱统去八十翁翁入场屋不是小儿戏佛法不是细事知有不知有汝等珍重各各务要会取个分晓去下座腊尽日上堂曰老僧生年属己酉从隔岁戊申巳过了六十花甲一转矣今春启首至此又是三百六十五日四分日之一分自初正月一日始日日起来只是着衣吃饭屙屎放尿过了竟无个事与众兄弟商量得兹既到了年尽月尽夜头亦想不起个说话可说止有两句说话咦岁事尽从今夜毕明朝生意从新起掷拂子下座。

　　晚话

　　上堂师云不忆当初释迦老子也知有这个时节一日在灵山会上于人天百万众前拈起一茎合欢梧桐花示众时幸喜有迦叶尊者出来微笑了一笑做得个解交不然直饶是老释迦也未免纳败缺有分今日在老僧则不然先纳了败缺然后举似始得何也今时又不同那一时多矣试举看遂竖起拂子云汝等众中有会得这个么若会得这个了须知还有那一个未会在若更会得那一个了遂掷下拂子竖起拳头云老僧手何似驴蹄良久乃下座。

　　上堂师云若论这一着子今时难得其人若老僧一总不说如冰壶夜静水泄不通更若老僧略通一线则有多门方便又成路布葛藤盖从上佛祖辜负处且置而不言只不欲辜负了达磨大师自南天竺国特特航海而来至此方当初只说直指人心见性成佛若据二祖神光断臂后乞安心时达磨云将心来为汝安二祖曰觅心了不可得磨云为汝安心竟若人于此领会得便休无事不毕更若未会须用傍通一线始得如古人云三界无别法唯是一心作于是即知目前山河大地明暗色空草木昆虫人畜等物事事法法无非总属吾心故云唯吾心外无一法可得是也何得如此以万物非吾心则不可知以吾心非万物则不可见于是当知吾心即是万物万物总属吾心所以凡是见物即见吾心是也如金刚般若云凡所有相皆是虚妄若见诸相非相即见如来谓何也马祖云即心即佛又谓何也心佛众生三无差别又谓何也即如马祖曰非心非佛又作么生南泉道不是心不是佛不是物又作么生南岳大师云唤作一物即不中临济大师云汝等赤肉团上有一无位真人常在汝等面门出入初心未证据者切须看看六祖大师又云我有一物无头无尾无名无相又作么生若论如此种种说话不同了不如向前道一个不会恰好且截断葛藤下座。

　　上堂师云老僧从十八岁学道至此四十四年以来始会得达磨西来直指人心见性成佛底一着子今日特特挑在棒头上卖与诸人要买底趁早买要会底趁早会过了此一时恐只要待弥勒下生始得且如何是心除我自知外无别有心除我自心外无别有知如此知不为不明且如何是性除我自性外无别有见除我自见外无别有性如此见不为不彻若要明心见性但会尽此两转语管保自得矣更有两转戒语一总说与汝等切不得以知为知知即无知又不得以无知为无知无知即知切不得以无见为无见无见即见又不得以见为见见即无见由楞严所忌知见立知即无明本知见无见斯即涅槃珍重会去。

　　上堂师云禹门院里禅大似他乡村中个太医无多方药头止有一帖平胃散不管他疯劳臌膈四百四病一切内外科杂症总与他这一味药头不管伊茶汤里也着上些粥饭里也着上些水里也着上些米里也着上些油盐酱醋里也着上些蔬果面食里也着上些闲忙动静处也着上些行住坐卧处也着上些但肯餐采底一任伊餐采但肯咬嚼底一任伊咬嚼直待伊年深日久了眉须堕落底自然长出眉须来发毛脱掉底自然长出发毛来破皮底自然收口肉烂底自然生肤黄胖底血色自然如旧骨瘦底肌肤自然润泽局挛者手足自然舒伸只要教他依还复初一如旧时人耳世间不肯服药底止有两种有一种最可怜生喻如老鼠入牛角要钻也钻不入要咬又咬不动只得殷忍而退果若是个狮子儿不免要奋其全威吒呀哮吼一声时直得群狐丧胆百兽魂飞独行独步随方自在放旷游行也怪伊不得喝一声下座。

　　安千日华严禅期上堂祝香云此一瓣香不从天降岂逐地生用山僧信手拈来爇向炉中端为供养千花台上百宝光中千百亿化身释迦牟尼佛大悲观世音菩萨大智文殊师利菩萨大行普贤菩萨等次一瓣香端为供养笑岩堂上传曹溪正脉三十二世月心宝大和尚用酬法乳以至荆山珂梦塘觉乐庵悦和尚次一瓣香端为报祝今辰当斋施主质斋汤老先生大檀越禄位荣迁官高极品上同许氏太老夫人福如东海滔滔寿比南山郁郁以及十方诸大檀越均为报祝就座云灵光独耀迥脱根尘今古洞然圣凡靡间遂举起拂子云汝等还知有这个事么当恁么时错过也不知千日禅期始于今日华严法宝八十一卷经文总未提起一字且把目前事试检点理论一理论看即往时灵云道三十年来寻剑客几回叶落又抽枝自从一见桃花后直至而今更不疑当时有个玄沙备禅师闻云谛当甚谛当敢保老兄未彻在后来会见灵云说话了却云你恁么方始是彻彻与未彻且置之勿论试问现前大众道若灵云当初果然见这桃花也未若真实未见这桃花时又何曾得悟道来更若谓毕竟眼里见这桃花了又争得悟道去山僧今日路见不平只得勉强为伊颂出曰堪羡灵云初悟道彻未彻已见玄沙古今物我曾无间所以碧桃还放花这四句偈汝等直下便会去即今日便是古时若一总不理会得即古时依然还同今日既到了这个时节更说个什么可谓啼得血流无用处不如缄口过残春咦到了他时异日有个人梦见也未可知下座。

　　上堂师云所言法界性体其绵密如光之与音圆满具足湛然常住周彻无碍净遍满故清净不动平等如如含容广大无欠无余所以云净法界身本无出没大悲愿力示有去来我如来所乘四洪誓愿力故誓度一切有情虽同人生死去来其实不尔非似他世人无明未破于生死去来有碍而不自在故也然而去来无碍于彼有异唯所秉法界性体彼此无殊如法界性体圆具有十四圣六凡是也疏喻同十圆镜子第一圆镜中光音遍布于九圆镜中九圆镜中光音总摄在第一圆镜中其镜中光互相摄入大小相容一多无碍其圆融又如一月普现一切水一切水月一月摄是也思而可知矣以其四圣六凡同一根本无得无失故耳故华严首先倡云一切众生具有如来智慧德相但以妄想执着而不证得者于是知如来无分人我相有优劣见也故圆觉首又告文殊云一切如来本起因地皆依圆照清净觉相永断无明方成佛道盖知尔我既秉此父母色质以来为无明封固未破不得不起妄想不得不生执着要识无明么且看如来告文殊曰善男子云何无明一切众生从无始来种种颠倒犹如迷人四方易处妄认四大为自身相六尘缘影为自心相譬彼病目见空中华及第二月善男子空实无华病者妄执由妄执故非唯惑此虚空自性亦复迷彼实华生处由此妄有轮转生死故名无明又善男子此无明者非实有体如梦中人梦时非无及至于醒了无所得既识此无明已于生死事当下便了即识此法界性体莫不圆满具足矣老僧今见汝等也正是个噇酒糟汉一般如我昨所说物不迁题旨中云世相本空俱无自性之说何曾理论一检点来若世相有个自性于他本空则不合矣倘本空亦有个自性于他世相固亦有妨殊不体世相无自性故当体是个本空本空亦无自性故通身是个世相于是则知世相既不可得即本空亦何可存吾所谓十方无壁落四面亦无门但得安身处天空放白云下座。

　　上堂师云老僧今日索性𢬵个肚里痛彻底掀翻一总与你们说破了去罢上至十方三世一切诸如来中至过去现在未来一切诸菩萨罗汉圣僧等下至三世十方一切诸众生辈所秉者总是这一个灵知唯这个灵知从本已来原无自性无内无外无有中间见如不见闻如不闻觉如不觉知如不知所以云如梦如幻如泡如影尽十方世界都卢是一个灵知即这十方世界从本已来初亦原无自性亦无内外中间如梦如幻如泡如影即这灵知便是个十方世界所以云知即无知无知即知总是一个无别有第二个灵知也乃至中间无针劄𦉑缝处不是这灵知流行运用底所在故肇法师云道远乎哉触事而真圣远乎哉体之即神汝等果然信得极认得这灵知是一个了且看我老僧今日若见东风来时老僧便向东边倒若见西风来时老僧便向西边倒若见从四方八面来时老僧但随处倒总不见恁么来时老僧且唤侍者点取一瓯茶来我吃了歇去老僧今日没有间工夫只管与你们扯葛藤无有了时也若有人问为什么见东风来却向东边倒见西风来却向西边倒耶老僧向云我为恐东风来吹闪我这边腰不得不向东边倒又为恐西风来吹闪我这边腰不得不向西边倒但恁么说话了做个合煞退去下座。

　　上堂师云尽十方世界是一个灵知这个说话但肯相信乃至上智下愚皆会得只是欠如老僧打初从琉璃灯下认得这个源头何如当初水老和尚云自从一吃马师踏直至如今笑不休是也便可随机权变应用无方说有一物也得古人所谓有物先天地是也说无一物也得所谓无形本寂寥说不生者能生生所谓能为万象主说不化者能化化所谓不逐四时凋是也只是认得这本体了于生死之际方可说得本来不曾生本来不曾灭始可说无得无失无去无来耳楞严所谓若能转物即同如来又金刚般若曰凡所有相皆是虚妄若见诸相非相即见如来皆方便门又修多罗曰非离真别有立处立处即真所以古人擎义打地竖指竖拳吹布毛滚毬子拈椎举拂柏树子麻三斤须弥山干屎橛昔人俱为死却偷心不起妄想分别无有执着始得悟入故华严云一切众生具有如来智慧德相但以妄想执着而不证得者此也以其尽十方世界总是一个灵知了无有个是与不是当下豁尔了悟扩而充之凝焉廓寂湛然不动寂灭现前清净圆通了然无碍矣到此之际若要更起个念头用知这个本体又如何起得来以其通身是这灵知了不闻永嘉大师云起知知于知后知若生时前知早已灭二知既不并但得前知灭灭处为知境能所皆非真所以云今言知者不须知知但知而已可见这个灵知止是一个耳余故所谓除自知外无别有心除自心外无别有知者亦止是要明这知体本来是一个无有第二个知体可指以其无可指故所以云无有不是者故谓尽十方世界总是一个灵知更没有第二个灵知可指者此是无生旨唯其知境可指知体不可指所谓灵知者也且截断葛藤下座。

　　上堂师云诸大德汝等世间人都将谓这灵明不昧之知错认以为正见而不知正是汝等无明业识妄想颠倒之见为生死根本者此也岂识夫真知无知真见无见真闻无闻真觉无觉欤故我如来不得已将这世间见闻觉知事物喻之如梦如幻如泡如影如露如电者以此故也即楞严谓陀那微细识习气成瀑流真非真恐迷我常不开演亦为此故也汝等果信得极以此之故当下划然了即现前更有什么是之与非迷之与悟真与假智与愚得与失闲与忙动与静去与来无善恶之可论量无生死之可安排只可随缘着衣吃饭依分度时永嘉所谓了了见无一物亦无人亦无物大千沙界海中沤一切圣贤如电拂是也下座。

　　小参师云要识这个灵知须有方便当知更有知与无知之分无知可指知不可指何也可指者为有色相故不可指者为无形影耳又知与无知虽异其实本来一体以俱无自性故所以云知即无知无知即知然亦无知可指知不可指何故以知即无知无知即知耳又知境可指灵知不可指何也不闻永嘉大师云起知知于知后知若生时前知早已灭但得前知灭灭处为知境于是知灵知止是一个无别有第二个灵知也所以谓知境可指灵知不可指矣若其灵知可指应有两个又若灵知设可指亦不得谓之灵又灵知若可指善财当时参德云比丘何故不只在妙高峰顶见却要他日在别峰相见也法华何云言思不可示分别不能解耶老子尚云知者不言言者不知且言之尚不得况可指乎所以云知境可指灵知不可指耳。

　　龙池幻有禅师语录卷之四

　　音释

　　啮

　　(五巧切与咬同啮骨也)。

　　赃

　　(兹郎切音臧藏也纳贿曰赃)。

　　蛱

　　(吉协切音颊蛱蝶也)。

　　黧

　　(邻溪切音黎黑也)。

　　疯

　　(方冯切音风头疯病)。

　　膈

　　(各核切音隔塞也)。

　　局

　　(渠玉切音𢩁曲也)。

　　挛

　　(訚员切恋平声系也凡物牵连系者皆曰[攣-手+土])。
乾隆藏第 153 册 No. 1637 幻有传禅师语录


　　龙池幻有禅师语录卷之五　　　　史五

　　门人圆悟圆修等编

　　晚话

　　小参师云老僧昨日言无知可指知不可指并知境可指灵知不可指两转语者老僧要汝等容易入门故借伊作个敲门瓦子耳岂可算得真实语汝等但肯相信认得这尽十方世界总是一个灵知语已通身入在者个灵知里边了便可忘能所绝是非无得失又何分彼此耶又有什么可指处有什么不可指处又有什么是处有什么不是处以其无有个是处可指故无有不是者故云非离真别有个立处以立处即真耳又以究竟无所得故以从来未尝有失所以云彼亦一是非此亦一是非耶老僧昨故云若见风从东来时便向东边倒若见风从西来时便向西边倒若见风从四方八面来时老僧但随处倒但见不恁么来时只唤侍者点一瓯茶来我吃了歇去有甚闲工夫只管向汝等扯葛藤无有了时耶。

　　上堂师云今晨所当庚戌五月念一日是老僧六十二年始生母难之晨正当恁么时老僧尚未获生纵有父母未生前一段本来面目既未有此身眼耳鼻舌六根未具时谁能见得且如此身既有六根已具又如何见得故金刚般若云若以色见我以音声求我是人行邪道不能见如来所以又云凡所有相皆是虚妄若见诸相非相即见如来以如来即本来耳尝忆我释迦老子末后谈经在法华会上时乃向人天百万众前遂唱道我为一大事因缘故出现于世即开示悟入佛之知见是也故如来以开示悟入佛之知见令二乘诸声闻弟子个个获证咸得授记成佛如来到此一生出世功业毕矣顾我老僧到了今日若据世间知见死期不远未曾成得一毫功业秪认得个本来一着子即如来知见是以如来知见即出世间知见众生知见即世间知见然世间出世间岂有二体以众生业识知见不如其本为以形证非真故妄认以有为有以无为无乃至以色是色以空是空以事物为事物以非事物为非事物以知为知以不知为不知以见为见以不见为不见以世间的常知常见一毫也移改不得故有不同耳所以如来知见岂有一毫差处止是如其本来耳故如来云凡所有相皆是虚妄(云云)是以即知见之体秪是一个若知见设有二体即知应有反知见应有反见以知无别知故谓之心知见无别见故谓之性见以心知性见俱不容有反者无妄故也以世间知见是妄非真耳所以出世间知见事事法法与世间知见各各相反不同者殊未知自有方便不以形证故也所以云知无别知故不可以知为知知即无知以心知故不可以无知为无知无知即真知耳又以见无别见故不可以见为见见即无见以性见故不可以无见为无见无见即真见耳且问汝等果于此处悟佛知见以心外无知知外无心又见外无性性外无见见得真决得断生死当下便了佛知见从此得矣即可谓不以生为生生即无生亦不可以无生为无生无生即生岂不了了信乎珍重。

　　慧毂轮上座因师祝寿次呈偈云浩劫长空共此身应真六十二龄春单传直指无余事说法当生道不生师伸手接得更索云还有第二首呈似么轮云若要第二首也不难师曰即今就要若没有连这一首也还你收起即云汝将谓当生道不生是歇首处耶殊不知你才到得这里老僧却又不在此驻脚矣岂不闻才恁么便不恁么也汝还知法门广大有无穷变化么轮云也知和尚有多方变化但某甲不能尽得奈何师云汝却不会但其间有个中心柱子不曾摇动汝今后再来问话须带一茎拄杖子来老僧无他说由汝人还是旧时人由汝知见还是旧日知见一毫不许动老僧但要把住不教汝向旧时行处行汝若才拟议便与三十拄杖不拟议亦与三十拄杖拟议不拟议亦与三十拄杖汝若当下便会得即吃老僧痛棒有分若会不得且放汝出去异日有个会处再来相见珍重。

　　上堂师云汝等现前众兄弟老僧这里不问你久修晚进务先各各要正其知见为急知见若正要了生死脱轮回诚喻如反掌无难坐立可待矣大概不落断常有无声闻二乘偏执见了更有什么商量处才有僧问如何是佛之知见但向道老僧在汝脚下见彼才拟议便与三十拄杖可谓性快不然总是草里辊有甚么了期喝一声下座。

　　七月一日诸徒上方丈问讯作礼师即拽拄杖上堂曰众兄弟始有大觉然后知大梦倘有多口底出来道直下便是个大梦老僧好与三十拄杖更有第二个出来道若说直下恰不可作梦会老僧也好与三十拄杖却有第三个出来道殊未知觉与梦无容汝有分析处老僧今日也好与三十拄杖且留三十拄杖待打那一个人蓦竖起拄杖云看棒老僧迩来性急但有碍路底在眼前拦头便与一拄杖即拽杖走入佛殿礼佛去随后有徒请问觉与梦合作一个看得么在和尚如何判断师曰老僧但不以梦为梦梦即非梦亦不以觉为觉觉即不觉只恁么儱侗去免得金刚般若道一切有为法如梦幻泡影如露亦如电应作如是观也徒云我会也我会也师回身把住云猴愁搂搜头狗走抖擞口作么生会徒无语师即蓦头与一拄杖云再犯不容。

　　上堂师云大法之兴初未尝瞒人唯在乎人宿有灵根种子触着便自会得如迦叶尊者才见世尊拈花便微笑若达磨至魏面壁九年只待得个可大师出来乞安心始得瞥地如临济在黄檗会下三问西来的的意三吃痛棒后到大愚处为伊道个黄檗恁么老婆为你便歇却求心老僧昨为汝等指个知外无心心外无知见外无性性外无见等话至半载以来尚未会得谛当直饶便会得领略得秪成得个知解禅要得脚跟点地了生脱死实未能得在若要教汝等向棒喝下寻着落摸影响且未有时节因缘此怪老僧不得莫言不道也各自思量做个活计使得珍重。

　　上堂师云众兄弟若论此事拟之则差强言则隔试问途人个是何物有再诘之者乃举手拂拂。

　　上堂僧问知不可作无知且无知亦不可唤做知使知与无知不得为儱侗可乎师曰以知为知是非常计常以无知为无知是非断计断此乃惑者之见耳道人所见不如此设知不可做无知惟所知者是何物又无知不可作知者其知无知者为谁乎所以云知即无知无知即知矣僧曰物固无知唤知为物其可乎呼物为知亦不可师曰殊未识知因物有物对知生知生物乃生物去知亦去耳故谓知即无知无知即知僧曰然知有去来乎师曰知无去来因物有去来耳僧曰然物有去来乎师曰物无去来因人见有去来耳僧曰人若无见谓世间无物可乎师曰汝谓世间若无物谓人有见可乎其僧乃曰我会也我会也情与无情共一体不其然乎师曰善能分别诸法相于第一义而不动又何曾曾于是僧为𢄶然再拜而退。

　　上堂师云老僧生平无他得秪认得达磨西来一着子盖知彼自南天竺国便知此东土人著相泥于文字多不能见性以故彼特特来才相见梁武帝帝便问如何是圣谛第一义磨云廓然无圣曰对朕者谁磨云不识此时梁武帝将谓是达磨不识尚不知非眼珠子被达磨剜去了不自觉得乃问志公此是何人志公云此是观音大士传佛心宗者武帝使人追取志公云莫说使一人两人去追纵使合国人去追他亦不返矣志公可谓知人大盖此方人不见性都似他赵昌善画牡圆一日真见牡圆不识遂问人又如叶公子善画龙一日见真龙不识惊恐无避处武帝是欤汝等现前大众还认得达磨么汝等直实要见性须得喷嚏亦打一个瞌睡也要打一个然后好爬起来道谁知自性本来清净谁知自性本来湛然谁知自性本来寂灭谁知自性本来不动谁知自性本来具足谁知自性本来圆满谁知自性本来绵密谁知自性本来周致谁知自性本来无碍谁知自性本来无染谁知自性本来法身谁知自性本来般若谁知自性本来解脱谁知自性本来灵明谁知自性本来扩充谁知自性本来圆通谁知自性本来自在谁知自性本来安闲谁知自性本来圆明谁知自性本来洞彻谁知自性本来方圆谁知自性本来周遍谁知自性本来无欠谁知自性本来无余谁知自性本来圆妙谁知自性本来平等才说平等便知佛与众生平等生死与涅槃平等烦恼与菩提平等真如与生灭平等智慧与愚痴平等尘劳与解脱平等色与空平等有与无平等左与右平等重与轻平等善与恶平等高与下平等来与去平等粗与细平等凡与圣平等生与灭平等梦与觉平等动与静平等闲与忙平等以至事事法法俱平等了即知上无佛道可成下无众生可度也无悟也无迷也无彼也无此无好无恶无高无低无长无短无人无我无是无非无得无失无进无退无上无下无生无死无在无不在以此无故达磨对武帝所以云廓然无圣耳既到此地始知释迦老子才初生降诞之时周行七步目顾四方云天上天下惟我独尊且试问现前大众如此说话还曾会得也未果若信得见得了幸以智水湛然满浴此无垢人下座。

　　上堂师云老僧晚年无心情没神思与上根利器人说佛法忽撞着一队没气象底煨火懒禅和召向前来曰且与汝等说些现成葛藤去众兄弟若真实据老僧见处则不劳汝等要做工夫亦不用汝等要看话头只教汝等先要破无明汝等殊不知才举念要看话头要做工夫时早已属无明了也只如汝等也不要做工夫也不要看话头时亦属无明若识得无明破矣直得蓦地里醒转来时但觉得目前是个什么境界是个什么时候直得想不起来时便是好消息但得无明既破后且试看目前是何境象则何曾又有个是处亦何曾又有个不是处来又何曾有个见处又何曾有个不见处又何曾有个闻处亦何曾有个不闻处来又何曾有个知处亦何曾有个不知处又何曾有个觉处亦何曾有个不觉处来又岂有个可为处亦岂有个不可为处又岂有个行得处亦岂有个行不得处又岂有个忍得处亦岂有个忍不得处又岂有个可亏处亦岂有个不可亏处又岂有个可容处亦岂有个不可容处若如此信得了既无可与不可手之舞之足之蹈之拈来无不是用处莫思议一切施为动作无不可者如是转漉漉活泼泼若见东风来便转向西行若见西风来便转向东行南风来往北行北风来往南行有甚拘碍处咄一声汝等没福切忌眼花看脚下退去。

　　上堂师云昔有老宿曰老僧三十年前见山是山见水是水中间得个入处则见山不是山见水不是水老僧今日见山依旧是山见水依旧是水禹门则不然老僧在四十年前见山是山见水是水偶尔中间见山不是山见水不是水始得个入处既得个入处了而今见山依旧是山见水依旧是水汝等众中还有会得者么咦眼见如盲口说如哑咄一声下座。

　　上堂师云众兄弟汝等若果图见性务须先要破无明无明若未破要见性则不能得又若要得般若智现前务须要先见性若未曾见性要般若智现前则难又若要了生死得解脱务先得大智慧现前始得大智慧若不现前要了生死得解脱则何有日子又若要明大道务先要了生死得解脱若不先了生死得解脱则于大道终莫能明今夫大道既明则于生死解脱不得不了然生死解脱既了已大智慧不得不现前然大智慧既已现前则无斯需顷刻时不见性矣既已见性更要破无明何有摸索处故永嘉大师曰无明实性即佛性幻化空身即法身法身觉了无一物本源自性天真佛五阴浮云空去来三毒水泡虚出没虽然如是了得须知更有向上一着子在今日无心情不暇说尽俟异日再与商量珍重去。

　　上堂师云山漉漉水漉漉四天王昨夜忽被无明逐算盘子打过了八万四千九百九十零九遍众兄弟为什么累我厨下火头至到如今睡不足下座云参。

　　上堂师举起信云从生灭门即入真如门者所谓推求五阴色之与心六尘境界毕竟无念以心无形相十方求之终不可得如人迷故谓东为西认南作北及至省时方实不转众生亦尔以无明迷故谓心为念心实不动若能观察知心无起即得随顺入真如门所忌打初头不曾遇得那一种邪魔外道恶气薰习染入在骨髓里了便好一被伊沾着纵使费尽娘生气力不能铲去得伊底恶气消只是无可奈何故楞严经有二种生死根本一者无始生死根本则汝今者与诸众生用攀缘心为自性者二者无始菩提涅槃元清净体则汝今者识精元明能生诸缘缘所遗者由诸众生遗此本明虽终日行而不自觉枉入诸趣其利害在何处只是从打初头妄想错认坚执住了不自知非故耳要得脱洒须是把从前所受这些恶水尽情倾掉了如旧时人把好说话也然后戒伊道不用生分别念不起𡚶想心但着衣吃饭屙屎放尿任运过时要行便行要坐便坐若果恁么也无生死可了也无佛道可成也无𡚶想可除也无是非可辩也不知谁是自己也不知谁是他人也不知谁是在家也不知谁是出家也不知谁是道中也不知谁不是道中若此则终日间闲走到东见邻家做饭却往前辏一把火走过西见邻家砌墙便往前着一锨泥正所谓随顺世缘无𦊱碍涅槃生死总空花是也珍重。

　　上堂师云也大奇也大奇地转天回斗柄移山门昨夜与灯笼斗笤帚粪箕俱失仪急努力莫思议地狱天宫总皱眉直得一身冷汗出翻转话头都不知喝一声下座。

　　室中示闻谷印上座语作礼毕师召广印印应诺师云汝认得广印否印曰某甲不敢认师云汝还有第二个广印否曰第二个却无师云汝年多少曰四十四矣曾参多许年禅来云已历二十年矣师云汝既知得是一个广印参了二十年来到如今驰求心还不肯休息更要待到几时休息去耶汝既已信是一个广印了须知此目前灯火也是广印即香炉也是广印箸瓶也是广印香盒也是广印即砚子书册本也是广印桌子杌凳也是广印苕帚粪箕也是广印门窗户扇并照屏衣服床幛等件无非是广印即外洎山河大地明暗色空竹木禽兽有情无情等项并风云雷雨日月星辰凡所见所闻所知所觉无非总是广印除了所知所见不及并所闻所觉不到处便不是广印汝尝闻天地与我同根万物与我一体之说信乎又闻若人识得心大地无寸土信乎印前答曰信则极信奈何生灭念缘无由解脱奈何师云你且退去休息一休息明日再与你商量去。

　　师一日上堂曰你也叨叨我也叨叨自晋陵归过了七十二条桥有人问如何是祖师西来意老僧向前高声曰描若会不得再来问老僧画个死字与你去遂下座。

　　小参师云金刚般若云凡所有相皆是虚𡚶若见诸相非相即见如来寻常时人常读常诵但不解究此道理遂成虚说而已然汝等昨日我若先不曾为说此身并一切万法总属因缘所成底原无自性盖自性即是我执之根本根本不破要不生虚𡚶不认着外相以为实有诚为难得然则如何又见得如来耶以己身心并一切万法属因缘无自性故始见得目前法法非真以非真故不著相以不著相故不取以不取故不舍由不取不舍故为真谛耳肇公云真智照真谛未尝取所知智不取所知真智何由知以无知便是无分别智以无分别智现前则无内无外事事法法总是一个清净法身佛以法身清净无痴即般若大智慧现前大智慧现前无著即解脱以解脱寂灭即法身真常寂灭之乐得矣久立珍重。

　　上堂咄昨夜无端做梦向粪扫堆头遇得个人夜静唧嘹语今朝杨八郎三十年不见昼长薝卜香从朝至暮只管东顾西顾三日风四日雨要卜明朝天气未知晴不晴不受礼拜下座径趋方丈倒身卧。

　　李吴二优婆塞请益般若心经中五蕴皆空之旨师云佛指五蕴者即此个身心是也又名五阴者何以太阳当昼时为物遮蔽太阳阴地处这五个影子总表虚而不实故耳盖此身初不由尔我自性而生亦不由他父母之性而生亦不由自性他性共生亦不从无因而生何则若从自性生则不待父母精血结构生既假因缘结构生即知此中无我相矣若从他父母性生性既属于父母则于吾性何有既无我相人相亦无须知彼中无人相矣又若从自性并他父母性共生者自性是一并他父母则有三性矣反吾身中既无三性可得则知非自他性共生以共生则有二过相违自生他生故知中无众生相矣又若无因生者无因则无果既有生合有常体有常体则应常生由不出父母因缘所生故知中无寿者相矣顾此身中无我人众生寿者四相则此身虽在中何有耶故云色不异空空不异色佛为身子先已破人空慧故唯蕴空法执犹存故告之如此若色自以为色空自以为空于中则有我人众生寿者四相矣由色不自色因空乃色空不自空由色故空故云色不异空空不异色耳又色果是色遇缘则不应空空果是空遇缘则不应色由色空既属因缘所成则知色非色空非空明矣然而离色则无以见空离空则何以见色故又云色即是空空即是色耳此名法空慧上来人法二执既除何苦厄而不度脱大智慧既尔现前是即修行甚深般若孰不得名观自在哉受想行识亦复如是者以前色法属四大不离此受想行识心法故也以色法四大既空受想行识心法亦空以此身心二法两俱空故无明始破得以无明破故始说色心不二空有同源者矣然而色心不二空有同源故于是则知性相一本心佛众生三无差别是以众生即五阴得解脱心离五阴无般若佛异五阴无法身以故即性之相说名法身即相之性所谓般若非性非相良为解脱者矣故龙树所谓因缘所生法我说即是无亦为是假名亦是中道义未曾有一法不从因缘生是故一切法无不是空者而已举此蕴空一法即内之根身外之器界情与无情世出世间十法界俱该之矣果如此判当下所有岂不𥁞属无生法哉故云诸法不自生亦不从他生不共不无因是故知无生葛藤已竟。

　　上堂举拂子云汝等会得者个么若会得者个了汝等即对境时又何劳动念当无缘时亦安用生心即有境界无境界岂吾等心中分外事耶所以任吾忙也得间也得动也得静也得坐也得卧也得出入也得不出入也得遇丰盈便受用些也得遇贫寒便淡薄些也得苦也得乐也得生也得死也得迷也得悟也得病也得不病也得任他说我是也得任他说我非也得赞叹我也得毁辱我也得利我也得损我也得呼我作牛也得唤我作马也得唤吾做奴也得唤吾做郎也得说吾好也得说吾歹也得忌我长也得忌我短也得总不出我如如一念之中矣如如之外吾不能入矣忽有报曰有客至相谒师急速唱曰哩莲华莲华落下座。

　　通识沙弥请益永嘉奢摩地恰恰用心时恰恰无心用四句偈语师云略言四句总不出正用心时无心可用不妨无心用处正是用心而已庶使详而释之恰恰二字正是心不外缘切于本分位中用心时是初句也又切于本分位中实无心可用是次句也又无心用处正切于本分位中事是三句也又但常自检点得切于本分位中实无有用力处是四句也若据懒融禅师所注曲谈名相劳直说无繁重今说无心处不与有心殊四句语表里极为暗合但今人果于恰恰二字切于本分位中用力时实无心可用为以本分位中之故正如以水投水则不见有水之用以火赴火则不见有火之用以空合空则不见有空之用矣又如人凡用力持则莫先于手以手自为无可施设为以本分故则不须执捉既不须执捉则无手之用矣且如心若外缘则为不本分处喻手能执捉种种器械等物则有手之用矣又如以空投之于室则有室之用投之于器则有器之用又如以火投之于寒则能热投之于生则能熟投之于湿则能干便有火之用矣又如以水投之于燥则能润投之于聚则能流投之于火则能息便有水之用矣盖吾心于本分位中实无有可为处然于不本分位上既逐于外则靡所不为者由此致耳故华严偈云若人欲了知三世一切佛应观法界性一切唯心造据法界有十法界四圣六凡是也如此则世出世间法善恶因缘果报等悉该之矣然于本分不本分实吾侪心性本径路头不可不究也不可不知也故云认得心性时可说不思议即达磨大师自西干航海而至此土只说直指人心见性成佛由心本无为性本无作不是教人要安排造作而始得者只缘人人本具个个不无不用借人气力故无他盖从无始积劫以来被昏沉汩没在六道轮回生死海中终年终月终日终时念念驰逐尘劳杂乱𡚶想中未曾休歇暂肯回光返照得一照耳但吾心切于本分位中不向外缘于法法亦不缘于吾心矣心法既不相缘即当处便是解脱境智自然俱寂则得法界平等清净不动真如自心境界现前如尔辈还曾觑见么若到者里说什么内之根身外之器界情与无情自共合之为一体矣始可谓搅长河为酥酪变大地作黄金更可谓若人识得心大地无寸土耳果如此用心则不辜汝来问珍重。

　　腊八日光禄大夫彻如吴公设供上堂曰夜来释迦佛成道天明个个食香糜今朝直不是昨日试问诸人知不知震威一喝云者释迦老子惯要取小便宜自私自利得少为足何不再碍一时待他东方太阳出时令他光明照四天下使大地人门开户启人人得见个个共知有何不可即到此地亦不为迟务须要鉴在机先一着子正儒门所谓见莫见乎隐显莫显乎微才睹明星出时便自见得悟得了也试问现前大众正恁么时太阳当昼日轮在天顶心头上为什么汝等个个坐在黑曈曈处咦只为分明极反令所见迟下座云诸大德须知今日所设香糜非是当初牧女遗下底盖系光禄大夫彻如吴公大功德主信心中流出来也仰劳大众同音念个昼吉祥夜吉祥昼夜六时恒吉祥一切时中吉祥者。

　　通照沙弥请益法华经中是法住法位世间相常住偈语老僧曰即举世间眼见金木水火土五行之法略释可矣如劫初金色属黄其性唯坚校之于今金其相其性皆变而不同便为不住法位今古既已有殊便属之无常法矣法且无常岂能久住世哉以今金校劫初之金其色其性未尝有一毫变异故云是法住法位世间相常住耳又如劫初木性唯直其外枝叶唯青唯绿其内色本白即校之于今木其性其相一无有异岂不能久住世哉水火土相性等亦如是校释然而有生灭法即属之无常无生灭法即属之常即如五谷种子等虽生生不已以其色相古今无有变异以生即无生又以古今相续未尝断故而色相亦无有异所以为不灭耳然无常离常别有无常者以有异故是真无常矣以无常离常无无常故由是不异常亦离无常无真常矣于是知常即无常无常即常故如来云诸佛两足尊知法常无性佛种从缘起是故说一乘是法住法位世间相常住于道场知已导师方便说有二乘三乘法耳。

　　有客会师不契以书达之云云不已其讫曰古云一言重于九鼎其和尚之言也夫敢不三薰三沐稽首而受之容请大教先怖愚衷幸亮师以书复之曰未得书先已信与居士眉毛斯结得书读之始知居士一足尚在门外奈何又来书云普天之下道无不在请问向何处分门内又向何处分门外耶师复曰幸居士从信门入又书云信为道源功德母信能长养诸善根已得之矣已得之矣异日面问六祖无念为宗如何师曰不以念为念念即无念六祖无念原于此问老师有念否答有因公问须用起念答曰若无问时如何答念无觅处曰某平时多念奈何师曰若以无念为无念无念亦是念公之多念由兹生问世间满目万续纷扰在悟底人未悟底人分上如何分别师曰贫道无间工夫曰老师在何处着忙耶师默然不应良久又问色空不二如何师曰如吾所谓世相本空俱无自性以世相无自性故当体即是本空以本空亦无自性故通身是个世相公会得否客曰晓得师曰公若晓得我已说竟矣然问既无根答处亦何曾究竟别更有问色空不二如何理会师又答曰不以色为色色即非色所以云色不异空不以空为空空即非空所以云空不异色耳然离色则何以见空故曰色即是空且去空则令色无以显故曰空即是色矣盖色空本来一体因人𡚶计有色有空世人殊未知色空都卢是我一个真心即真心名原无自性如此则了𡚶亦无觅处咄一声曰才说到者里汝等休瞌睡去。

　　或有非师前刻中应无所住而生其心之生字作醒字看最好谓是看错了者师闻之曰可以一笑余盖无他第恐今人住着色声香味触法上生心动念故尔非是特地改他大乘经义也若今人果于色声香味触法上无一毫住着念时即当下触目无非总是清净境象现前矣又乌用生心动念余恐而生生字例前生字作一样看了故所谓此生字作醒字看最好也试问大德于此处还曾醒得一醒也未倘尔未曾梦得请莫向背地里说瞎话无益不中用自生障碍欺人自欺才要非彼先察其已三思再斯可行可止。

　　嘉湖圆观圆觉圆始圆妙四人来参至晚室中师问尽十方世界是一个灵知汝诸人还会得么观云会得师云既会得就该悟了观无语又问如何是有为法如何是无为法观云缘生即有为了缘生无性即无为师云老僧则不然以有为为有为是有为法不以有为为有为是无为法岂不是生即无生无生即生也又云饭箩里有一人饿杀大海里有一人渴杀有这等人么观云眼前皆是侍者进茶次觉云和尚吃茶不知冷热师云你倒道着师又问如何是般若旨观云般若即智慧智慧即真空乃至菩提涅槃一法千名应缘立号岂有二理哉师云因甚不会生即无生有为即无为耶观云生即无生教某甲会个什么师云还未究竟观云亦不必究竟师云汝全身担荷去也观礼三拜觉亦作女人拜而出观呈偈云无生岂有意开口蓦面啐笑杀须菩提天花都狼藉觉呈偈云一切法无生皆依幻所立幻本无幻因谁起复谁灭始问常不轻菩萨见性否师云见然尔有悟即得识他始云有悟门否师云见即性性即见你作么生见始无语师乃举庞公云难难难十石油麻树上摊婆云易易易百草头上祖师意灵昭女作个解交云也不难也不易饥来吃饭困来睡于此便会得有甚悟与不悟始云若然则无佛无众生亦无善无恶耶师云汝且截断两头语再问看始礼拜师云不要磕破老僧额角始云难难难自他不隔一毫端觉云易易易千圣何曾认得渠始云也不难也不易直得南北不分东西不辩师喝云教汝截断两头得个入处如何又扯葛藤始云教某无下手处师云去始竟出呈偈云夜夜上床眠朝朝还下地板响吃粥了随众礼佛去圆观问昔有僧问𦒿宿如何是佛宿云新妇骑驴阿家牵如此语中具三玄三要否师云不具此中若具三玄三要汝何便不会得观云未审如何语始具得三玄三要师云阿家牵驴新妇骑圆妙问天地一指万物一马何谓耶师云亦可作大小相容一多无碍会若在张三便是张三底天地以天地中亦具着张三若在李四便是李四底天地在天地中亦该着李四以万物例此可知所以谓天地一指也万物一马也。

　　无择某上座至参礼拜起师问汝从何来某曰从天台来师云汝参过何人来云特来礼拜和尚师云礼拜求何事云更无余事师曰也不为分外云应当得底师曰汝且歇息歇息再与汝商量至晚入室礼毕师曰汝还知非么云知非更有一个师曰汝不知才发一念要向这边来时早错了也云不发一念时亦错师曰为我这边无佛法向汝道故云也知和尚无法与人师喝一声云喝得我魄散魂消师叱之曰这磨嘴种子有什么了时竟倒其藤拂帚柄连打数十下不已某再拜云请和尚息怒师气急曰汝还知达磨当时曾带个什么物到此来云知和尚底大用师叱出去某拟之师曰伶利汉一拨便转某始出某至明晨入云今日礼拜了和尚还转天台去师曰汝若回光返照时色色现成头头具足更不欠少些些某走出云只肯和尚收不肯和尚放师唤侍者取一册性住释与伊去驳语韵语各与一册。

　　师一日上堂授戒云集异师唤圆悟阇黎上前来悟出上前师曰汝从戊申年离此至浙江诸方参访已历己酉庚戌三载来矣遂竖起拂子云且如浙江诸方还有这个么悟上前突然一喝师曰好一喝只是汝不知落处悟又连喝两喝师曰再试喝一喝看悟退身出法堂休去师付戒毕下座归方丈悟上方丈礼三拜云方才失错触忤和尚径出师唤侍者云适来只合还他一喝今且放他过去教书记写个帖子着他充补西堂位次却悟迟迟默而礼谢竟弗辞。

　　年三十晚诸徒上方丈辞岁师即走入法堂以手格之曰汝等且住待我觅个站足之处好受你们底礼拜吾闻古人云非是离了真如之地别有个立处以立处即真如之地耳我需要觅个无真如处才好站立乃绕法堂旋走使众徒绕处乱拜遂止之曰我若站住了要受你们底礼拜又是认真著相处设尔不然是则老僧似没有立地处矣且在汝等切不得便恁么放过去了始不负又过去个三十晚也。

　　岁朝上堂拈香云此一瓣香祝延今上皇帝圣躬万岁万岁万万岁云云师曰年年辞旧节岁岁贺新年说与现前众兄弟才入新正便不然山僧且无第二语第一今年好种田急着力莫啾煎四季饭米总不欠鼻孔都来少半边咦新年头幸无事各人吃了饭大家围炉检点去下座入佛殿礼佛。

　　上堂师云众兄弟若其真实要作个本色道人须是牢笼不肯住呼唤不回头方可直得上无佛道可成下无众生可度向高高山顶立深深海底行转辘辘活鱍鱍底在这边无妨在那边不碍循时使得十二时不被十二时之所管辖如此则方得自由于那事始有相亲分若不恁么便不相应也有时向粪扫堆头拈起一茎草作丈六金身用有时把丈六金身作一茎草用任老僧行亦得住亦得坐亦得卧亦得无不可者咄遂竖起拂子曰还见者个么唯此一事实余二则非真掷拂子乃下座。

　　师晚年触事而应道无不在偶缘愚智二徒参差争竞三载以来纷纷莫能解息者三告彼公廨主政莫可决师呼二徒至其前举古因缘从容谕之曰具足凡夫法凡夫不知具足圣人法圣人不会圣人若会即同凡夫凡夫若知即是圣人因会而颂之曰所谓具足凡夫法凡夫不知者嫉智非智痴不知痴但能自反知痴不痴然而则为智矣所以云不怕无明起惟恐觉照迟者岂非凡夫若知即是圣人欤所谓具足圣人法圣人不会者智不自智自智非智若能自反不以巧为巧大巧若掘不以智为智大智如愚故所以和光混俗与世同波者岂非是圣人若会即同凡夫也大约圣凡一本愚智同源若悟其旨当下可以息纷二徒因之悟入再拜而进矣。

　　浙江则庵仪九如观同觉玄璲吴居士来参礼毕师曰老僧晚年气衰力弱不能多语汝等但不要繁𤨏我也不教汝等要做工夫也不教汝等要看话头但教汝等不要认着识神作主事了回观三千大千世界乃至中间无有少法可得与汝等为冤为仇为敌为对只是汝等不自悟耳汝等倘信得极当下便悟得自心了反观目前山河大地何有寸土哉若果如此则此生即是无生无生便是生耳此知即是无知无知便是知矣但试肯恁么直下会去若不悟老僧把头与你们做尿鳖去。

　　有客举僧问云门如何是诸佛出身处门云东山水上行老师如何会师曰无孔笛没人解吹客曰今学人试问和尚得否师曰得客云如何是诸佛出身处师曰西河火里坐此乃从上没弦琴汝还解弹否云学人不能师曰幸尔弗得欺侮老僧去。

　　有僧问世相本空俱无自性旨何谓也师曰余初无他由从本已来色心不二空有同源中得个入处非有异旨也以世相无自性故当体即是本空以本空亦无自性故通身是个世相以世相本空从来一体非有二道故也故云色不异空空不异色耳若除世相外别有个本空除本空外别有个世相者便属异道矣以世相外无别本空以本空外无别世相故故云色即是空空即是色耳今时人不悟者无他只是错认着识神做了个主宰不得悟耳正所谓唤奴作郎认贼为子以致生死未了者此也岂知从本以来色心不二者以色性即知故说名智身以知性即色故说名法身者是也然岂离吾心外别有个色相即离色相外更别有个自心耶故云知即无知无知即知又岂是两个耶然生与无生亦止是一个耳其誵讹只在无明未破所以为颠倒不悟处且截断葛藤。

　　末后偈并语

生既不生灭亦不灭触处宛然本来空寂

昔本无来今亦无去唯此一灵湛然常住

彼见无常是苦我以寂灭为乐只者自在安闲岂为生死所缚

从他地转天翻谁动者些寥廓直得越古超今我更无他冥寞

　　智也哉非智也哉以吾知之不可尽故讵世间无知得为尽哉以世间无知既不可尽特可为决去其知哉唯世间无知以吾知为病务欲分为两个尽力决去而不知终不可决设尔可决则知不为知即无知亦复不得名无知矣以无知为对吾知有故果无知若此则乌得移名曰智哉殊未会吾知乃无知之本无知乃吾知之本本来一体竟不可分别故云知即无知无知即知矣然而岂得知自为知无知自为无知也哉倘如此识破病根孰不得名为智也哉。

　　然有知我生生不已将谓有生已者而不知乃有无生者存然既有无生生终不已然无生实无无生者安知有生者在既有生者在安又得无无生者由是无生者亦复得不无之于是知生生终不可了今夫有惧死者而且不惧生者何盖由彼知生而未悟夫无生由彼惧死而未悟夫未尝死耳果得一悟夫未尝生而未尝死要须个假寤之人今余梦客安得又遇个假寤主人相与重说一梦哉。

　　入塔语

　　尽十方世界是个无缝塔又向何所在觅入处出处因人𡚶计有出有入耳今日不管是张三底骨衬也不管是李四底骨衬也不管是徐五底谢八底举拄杖指塔门敲曰总为我拈来都放在这里安置忽忆释迦老子云我观三千大千世界乃至中间无有如芥子许地不是我舍身命处咦将此深心奉尘刹是则名为报佛恩。

　　龙池幻有禅师语录卷之五

　　音释

　　锨

　　(虚严切音莶锹属)。

　　啐

　　(五割切音嶭语相呵拒也)。

　　摊

　　(他丹切音滩开也)。

　　廨

　　(居隘切音解公廨也)。

　　衬

　　(初觐切音榇近身衣也取名于衬近尸也)。

　　咦

　　(延知切音夷大呼曰咦)。
乾隆藏第 153 册 No. 1637 幻有传禅师语录


　　龙池幻有禅师语录卷之六　　　　史六

　　门人圆悟圆修等编

　　举古

　　举九峰勘石霜首座休去歇去云云明什么边事乃至首座脱去。

　　师云惜哉可谓食到嘴边不解吃恰被个九峰傍不肯拨却是可忍耶幸自往日畜得个脱身计子乃曰装香来我若不会先师意香烟起处脱去不得若将一幅布遮却走开去了不然即百众人前甘自忍饥将脸孔着在何处可奈九峰又放伊不过毒心务要送伊上路使彼转来不得道坐脱立亡即不无会先师意未在师举拂子左右顾视问众中有会先师意者么良久曰即觅个坐脱立亡人也不得争奈老僧生不在当时若作首座见九峰举休去歇去以至明什么边事但只消轻轻竖起拳头道止明得这个饶他九峰纵有无穷伎俩也使不得未免一场懡㦬隐忍而退虽然如是众兄弟老僧今日也是路见不平直饶如此判断去还救得当时首座活么掷拂子云路遥知马力日久见人心下座。

　　举仰山问僧甚处来僧云幽州山云我恰要幽州信幽州米作么价僧云某甲无端从他市桥上过踏折他桥梁。

　　师云仰山可谓有头无尾打初既与他索幽州信见说踏折他桥梁只恐连累及伊恰似闪开一边去了再不见伊侧声何也幸后得保宁勇走出来代伊云放你三十棒做个解交不然却是一场懡㦬不免遭人齿颊。

　　举王常侍与临济至僧堂乃问这一堂僧还看经也无济云不看经还习禅也无济云不习禅侍云经又不看禅又不习究竟作什么济云总教成佛作祖去侍云金屑虽贵落眼成翳济云我将谓你是个俗汉。

　　师云临济若无后语门风几被伊抹却然看王常侍勘米和尚也算是家里人。

　　举婺州新建禅师一生不畜沙弥有座主云上座年尊何不讨个沙弥侍奉州云若有眼暗耳聋口哑底为我讨一个来主无对。

　　师云若只要这三个沙弥某甲从来畜得俱全争奈上座年深隔别了纵有也奉侍不及奈何才有僧出拟开口问师便与一掴云退去才不闻纵有也奉侍不及。

　　举筠州末山尼了然因灌溪到问如何是末山尼云不露顶溪云如何是末山尼云非男女相溪乃喝云何不变去尼云不是神不是鬼变个什么。

　　师云观这尼子两种答话前后有旨只被灌溪喝曰何不变去便伏手伏脚展转不得乃云乃云可见未离本色难得超脱若是向某甲道何不变去便还他劈脸一掴直令灌溪眼里流星迸出认我不得可不光前绝后。

　　举关南道吾和尚每执木剑横在肩上作舞僧问手中剑甚处得来吾遂掷于地僧却置吾手中吾云甚处得来僧无对吾云容汝三日下取一转语僧亦无对吾乃拈剑肩上作舞云恁么始得。

　　师云元来木剑也好杀人何也不见这僧曾遭道吾一剑其限奚止三日直至而今未见伊透气信矣这僧若是作家才见伊掷剑在地便拈起置肩上也作舞一出待道吾反问你这剑从何处得来但掷于地掉转头来摆手便行有何不可。

　　举僧问灵云佛未出世时如何云竖起拂子僧云出世后如何云亦竖起拂子僧不肯后到雪峰峰问甚处来僧云灵云来峰云有何言句僧举前话峰云你肯他么僧云不肯峰云你问我与你道僧云佛未出世时如何峰竖起拂子僧云出世后如何峰放下拂子僧礼拜峰便打僧后到玄沙举前话沙问你怎生会僧云不会沙云我与你作个譬喻如人卖一片园东西四至结契总了也中心有个树子犹属我在。

　　师云可惜者僧休言不认得那两个拂子即自己一个不肯尚不解使若解使直须使教到底管教有棒也打不着伊以不解使故更休论佛出世不出世即者三个老和尚也不曾识得可谓遇而不遇者矣。

　　举洪州米领和尚垂语云莫过于此时有僧问未审是什么莫过于此州云不出是其僧后问长庆为什么不出是庆云汝拟唤作什么。

　　师云若恁么教人却似沾粘费力不若百丈上堂见大众才集以拄杖趁散复召云大众众回首乃曰是什么若于此会得何等轻快何等省力。

　　举三圣示众云我逢人即出出即不为人便下座兴化云我即不然逢人即不出出即便为人。

　　师云这两个水牯牛只好将来一串穿却不然便要各自分疆立界去也然不识逢底又是甚人所为底又是甚人也好将来一串穿却直教伊为也没得为说也说不出去。

　　举仁王评禅师问首山如何是佛法大意山便喝评便礼拜山拈棒评云和尚勿世界那山掷下棒云明眼人难瞒评云草贼大败。

　　举三交嵩禅师问僧甚处来僧云潞府嵩云潞府米作么价僧云和尚试道看嵩云不解作客劳烦主人库下吃茶去。

　　举石门蕴聪禅师到太阳和尚处阳问近离甚处门云襄州阳云作么生是不隔底句门云和尚住持不易阳云且坐吃茶门便参众去侍者问和尚适来新到秪对和尚住持不易和尚为甚教且坐吃茶阳云我献他新罗附子他酬我舶上茴香你自去问他有语在侍者请吃茶问师意旨如何门云真金不博鍮。

　　师云这二三因缘皆会得主宾之句便见应酬交接处自然各适其宜两不相伤凡在参学不可不知也。

　　举仰山问僧近离甚处僧云庐山山云曾到五老峰么僧云不曾到山云阇黎不曾游山。

　　师云你看这两家作宾则始终宾作主则始终主各具杀活之机俱有出身之路休言未见伊交锋犯手处有个输赢正所谓路逢剑客须呈剑不是诗人不语诗若谓这僧休去便见者非也。

　　举仰山问僧近离甚处僧云向南师云便好与二十棒山拈拄杖云彼中还说这个么僧云不说山云不说这个还说那个么僧云不说山召大德参堂去僧便去师云也不差山复召僧应诺师云将谓将谓山云近前来僧近前山便打师云元来元来。

　　师一日与客对坐语及仰山因大沩问大地众生业识茫茫无本可据子作么生知他有之与无山云某甲有验处时有一僧从面前过山召云阇黎其僧回首山云和尚者个便是业识茫茫无本可据沩山云此是狮子一滴乳迸散六斛驴乳因言至此忽有行僧亦从面前走过师唤之再三不应悄悄掐米了向厨去矣师随后令侍者唤此僧来面责云唤你不应何也僧云和尚盖不知下情堂中客人坐了要饭吃炉上水滚了立等米下锅岂有余工干别事耶师转面对客笑云此便是业识茫茫有本可据者乃曰去我不置你在驴乳亦足矣。

　　举鼓山示众云鼓山门下不得咳嗽时有僧便咳嗽一声山云作么僧云伤寒山云伤寒即得。

　　师云观鼓山却似说真方卖假药底太医虽是一期将错就错见机而作由是则知伊后来法道终不能行若是个明经太医不管伊有病无病都与他一帖平胃散吃庶恩无浪费令不徒张行矣故遭琅邪觉曰雷声甚大雨点全无不有愧乎。

　　举陈尊宿因秀才相看云会二十四家书宿以拄杖空中点一点云会么秀才罔措宿云又道会二十四家书永字八法也不识。

　　师云若作秀才待伊问会么但云未委尊宿这法是谁传授纵无后救亦弗令褒贬以至于此。

　　师一日升座举药山因僧问学人有疑请师决疑山云待晚间来为汝决至晚参众集山云今日要决疑僧何在僧便出来山下座把住云大众者僧有疑便与一推却归方丈师语毕云我此众中还有要决疑者么我不用汝待至于晚即今便决才有僧走上前师摇手云且住且住老僧屎𢚩便下座归方丈。

　　师因自恣日举洞山示众云兄弟初秋夏末东去西去直须向万里无寸草处去始得只如万里无寸草处作么生去后有举似石霜霜云出门便是草太阳云直道不出门亦草漫漫地师语至此云兄弟你道这二三老和尚曾未行履么何不看伊样子以拄杖画地一下云向这里行去问僧云会么云不会良久曰怪洞山道大唐国里能有几人。

　　举僧问云门十方薄伽梵一路涅槃门薄伽梵即不问如何是一路涅槃门门云我道不得僧云和尚为什么道不得门云你举话即得。

　　师云若据你举话即得一句则何往而道不得耶怪雪窦别曰浅水无鱼徒劳下钓他后来又僧问此则云扇子𨁝跳上三十三天触着帝释鼻孔东海鲤鱼打一棒雨似盆倾何其多也余因举二端于此可以并看。

　　举明谦在婺州智者寺为第一座寻常不受净水主事云不识触净净水也不肯受谦下床拈起净瓶云这个是触是净主事无语谦乃扑破净瓶。

　　师云明谦两眼放光烁破四天下会人何多奈无一人酬价何也总不如扑破这净瓶。

　　举雪峰领二百众到浮江和尚处问寄院过夏得也无江将拄杖画地一下云着不得即道峰无语。

　　师云但雪峰当时只消轻轻道也知和尚慈悲复召大众任意取挂搭直教浮江当褊衫卖布裤也推不开去。

　　举西域异见王问波罗提曰何者是佛答曰见性是佛王曰师见性否答曰我见佛性王曰性在何处答曰性在作用王曰是何作用我今不见答曰今见作用王自不见王曰于我有否答曰王若作用无有不是王若不用体自难见王曰若当用时几处出现当为我说波罗提即说偈曰在胎为身处世名人在眼曰见在耳曰闻在鼻辩香在舌谈论在手执捉在足运奔遍现俱该沙界收摄在一微尘识者知是佛性不识唤作精魂王闻偈已心即开悟师云愈病不假驴驼药知音何用别弹琴。

　　举达磨于此土化缘既毕欲返西竺命门人曰盍各言所得乎道副曰如我所见不执文字不离文字而为道用磨曰汝得吾皮尼总持曰我今所解如庆喜见阿閦佛国一见更不再见磨曰汝得吾肉道育曰四大本空五蕴非有而我见处无一法可得磨曰汝得吾骨最后慧可礼拜了依位而立磨曰汝得吾髓或曰达磨大师来此土走一回既去却把一身皮肉骨髓尽情折散都分付与人矣独留个心肝五脏恰似舍不得幻有云殊不知打初来见梁武帝时早挖出矣即如梁武帝问如何是圣谛第一义大师曰廓然无圣这赤心片片汝等还见么又问对朕者谁磨云不识此果是大师不识耶梁武帝不识耶武帝当时便识得达磨务要逞神通踏芦作么。

　　举善住天子而白文殊可共俱往如来之所咨受未闻亦同此时如法问难文殊云尔莫分别取着如来天子云如来今在何所令我莫着文殊云秪在目前天子云若如是者我何不见文殊云尔若一切不见是名真见如来天子云若见在前云何戒我莫取着如来文殊云尔今见前何有天子云有虚空界文殊云如来者虚空界是故虚空界者即是如来此中无有一物可分别者。

　　师云金刚般若又道如来者即诸法如义如来者无所从来亦无所去故名如来此却谓虚空界是又谓如来法身不堕诸数安得如来之义乃有多体是知多体非如来身然一体亦非如来身一多既非而无非如来者僧乃问然则如何是如来耶师即拊掌唱曰哩莲花莲花落便休。

　　举世尊因自恣日文殊三处过夏迦叶欲白椎𢷤去才拈椎乃见百千万亿文殊迦叶尽其神力椎不能举世尊遂问迦叶汝拟𢷤那个文殊迦叶无对。

　　师云文殊当时太杀神通迦叶奈何局于智短若作迦叶应把黄面老子先须𢷤却何也岂不闻来说是非者便是是非人。

　　举赵州从谂禅师问南泉离四句绝百非请师道泉便下座归方丈州云这老汉寻常口吧吧地今日被我一问直得无言可对侍者云莫道和尚无语好州便与一掴云这一掴合是王老师吃。

　　师云若恁么意似未圆何不再与一掴云这一掴合是从谂吃好。

　　举因紫璘供奉拟注思益经忠国师乃问大德凡注经须会佛意始得供奉云若不会佛意争解注得国师令侍者盛一碗水着七粒米在水中碗面安一只箸乃问这个是什么义供奉无语国师云老僧意尚不会岂况佛意争能注得经。

　　师云莫谓紫璘供奉不识此意即如佛来也不解国师所设是何意耶偶然幻有一见便会得元来总是一个非难意。

　　举肃宗问忠国师如何是十身调御师乃起立曰会么曰不会师曰与老僧过净瓶来赵州侍者一日报云大王来也赵州即合掌曰大王万福侍者云未到在赵州曰又道来也。

　　师举毕即唤侍者分付云你去为我觅两个土工带取锄头锹子来山门前瓟个坑子者云作么师曰为我将这两个老和尚做一坑埋却会么者云不会师以手合掌曰老僧罪过。

　　举僧问径山钦如何是道师云山上有鲤鱼水底有蓬尘此等之语不唯超脱新奇抑且为启悟标格见道法幢者也适有僧问幻有如何是道但以成言答曰理无曲断车不横推便了又论什么巧拙。

　　举僧问破灶堕如何是修善行人堕曰捻枪带甲问如何是作恶行人堕曰修禅入定僧曰某甲浅机请师直指师着语曰这么懵懂堕曰汝问我恶恶不从善汝问我善善不从恶良久曰会么云不会师着语曰却校些子堕曰恶人无善念善人无恶心所以道善恶如浮云俱无起灭处僧于言下大悟师着语曰入地狱如箭。

　　举二十四祖师子尊者因罽宾国王秉剑于前云师得蕴空不祖云已得蕴空王云既得蕴空离生死不祖云已离生死王云既离生死就师乞头得不祖云身非我有岂况于头王便斩之白乳涌高数尺王臂自堕。

　　师云你看罽宾国王岂不审细岂不义勇既㧞剑了却也罢休不得秪是师子尊者还不丈夫还不性快直要教罽宾国王站立等待多时了以致两臂皆为堕落何不再碍一时待教国王两臂先堕了要斩也斩不成免致后辈儿孙纷纷议论不息不亦好事若作师子才闻问师得蕴空不但云要头便斩将去问什么蕴空不蕴空偶语至此忽打喷嚏云某甲今日话多了又冒风矣。

　　举宝志公和尚云终日拈香择火不知身是道场玄沙云真个道场昭觉勤云终日拈香择火不知拈香择火。

　　师云老僧晚年无余事终日秪是拈香择火。

　　举南岳慧思和尚因志公令人传语云何不下山教化众生目视云汉作么思云三世诸佛被我一口吞尽何处更有众生可教化。

　　师云若作志公更须令人传语谢大师度生已毕。

　　举僧问归宗如何是佛宗曰我向汝道汝还信否僧云和尚诚言何敢不信宗曰即汝便是僧云如何保任宗曰一翳在目空花乱坠又子湖尝于中夜僧堂前叫云有贼有贼大众俱被惊有一僧从僧堂内出被子湖把住曰捉得也捉得也其僧急出救云不是某甲不是某甲子湖轻轻托开曰是即是只是你不肯承当师举了曰你看这两个老和尚捺硬教人曲垂方便宛如按牛头吃草相似虽然这二僧若果肯承当得则佛与众生有甚分别处山僧如今即不然若有僧来问如何是佛山僧反问伊你还识众生么若言识山僧但曰如水投水若言不识山僧更曰似空合空良久云即如山僧今日捺硬比前二老和尚还有优劣么汝等有暇时试检点看莫言不曾道破珍重。

　　举世尊在灵山会上拈花示众是时众皆默然唯迦叶尊者破颜微笑世尊云吾有正法眼藏涅槃妙心实相无相微妙法门不立文字教外别传付嘱摩诃迦叶。

　　师云迦叶尊者虽向世尊拈花处领略得犹是钝汉已落在有传有受了也才有传受便知有限故世尊座下人天百万秪得迦叶一人有已而今天下丛林尚乃烘烘烈烈仍至腰包杖䇿南天台北五台参求知识访慕明师负决烈之志务要究取单传直指之道每见其难何也盖只缘汝辈秪是依草附木向他有传有受处觅转见其难不能会得而未肯𤼵个丈夫志气别立生涯且向那世尊未拈花已前荐得这一着从古以来也未曾有人传也未曾有人受也未曾有人得也未曾有人不得既然如此还有个信验处么我试问汝辈打初从父母胞胎出来有此一个肉丸子堪堪长大了便知饥知饱知寒知热有手便会执捉运用有足便会奔驰蹈舞有口便解吃饭说话有眼便能看人看物有耳便解音响有鼻便识香臭解入息出息乃至会屙会尿几多种种神通妙用尽情都与汝辈说破了我止留得者向上一着子未与汝辈道在且待下次上座着珍重。

　　举世尊一日示随色摩尼珠问五方天王此珠而作何色时五方天王互说异色世尊复藏珠入袖却抬手云此珠作何色天王云佛手中无珠何处有色世尊叹云汝何迷倒之甚吾将世珠示之便各强说有青黄赤白吾将真珠示之便总不知时五方天王悉皆悟道。

　　师云咄这黄面老子拈东捉西说真说假诱惑人未有了日然五方天王独不向世尊才示珠处便悟道仁者见之谓之仁智者见之谓之智去直要待世尊将珠入袖了抬起手来才悟去这钝汉元来也秪悟得个鬼窟里底若曰真悟未敢相保。

　　举洞山聪代舜老夫答问古镜未磨时如何聪云此去汉阳不远曰磨后如何聪云黄鹤楼前鹦鹉洲。

　　师云老僧则不然有问古镜未磨时如何曰有眼如盲磨后如何曰对境还迷且道洞山与老汉所答还有誵讹处么有僧才出拟举老僧便喝云瞎瞎。

　　举古人道尽十方世界是沙门一只眼且置之勿论即如古今乃圣乃贤及尔我一切高低人物在这个眼里不在这个眼里汝等各各为我一检点看若有人检点得谛当了我许汝更具一只眼若检点不决汝等不过总是循行数目底瞎汉穿衣吃饭底常流莫怪老僧造口业。

　　举古人谓具足凡夫法凡夫不知具足圣人法圣人不会圣人若会即同凡夫凡夫若知即是圣人。

　　师云老僧即不然凡夫具足圣人法凡夫不知圣人具足凡夫法圣人不会圣人若会则不有圣人凡夫若知则凡夫何在即如老僧如此折倒还有甄别么喝一声云路逢达道人莫将语默对下座。

　　举雪峰一日召备头陀何不遍参去玄沙云达磨不来东土二祖不往西天师云大众且道这两个老汉还曾相遇也无若道不曾相遇则教外别传之旨阿谁授受也老僧不然达磨既来东土二祖却往西天佛法本来周遍几人相继绵绵。

　　举枣山仁师上堂未至禅床谓众曰不负平生眼目致个问讯来还有么方乃升堂坐时有僧出礼拜山曰不负我且从大众何也便归方丈翌日有别僧请辩前语意旨如何山曰斋时有饭与汝吃夜后有床与汝眠一向煎迫我作什么僧礼拜山曰苦苦僧曰请师直指山乃垂足曰舒缩一任老僧。

　　师曰疏山老汉可谓慈悲太杀争奈不遇其人忽闻门外狗咬声师𢚩索曰快开门看有甚祖师来也倘是中下之机且缓缓开门我今劳倦歇去。

　　举僧问翠微如何是大乘微云车索如何是小乘微云钱贯问如何是清平家风微云一斗面作三个蒸饼问如何是禅答胡狲上树尾连颠问如何是有漏微云笊篱如何是无漏微云木杓问觌面相呈时如何微云分付与典座。

　　师云若恁么说话且道还有佛法商量也无若道有则乌张三黑李四牛挺尾巴驴摇耳朵鸡啼犬吠鹊噪鸦鸣皆可商量若道无则啼得血流无用处不如缄口过残春。

　　拈古

　　僧问宝寿万里无片云时如何寿云青天也须吃棒。

　　师云宝寿则知尽法不管无民且如青天果有吃棒分么才有僧走过师召阇黎僧应诺师曰放汝三十棒只恁么亦过矣。

　　僧问首山虚心以何为体山云老僧在汝脚底僧曰和尚为什么在学人脚底山云知汝是个瞎汉。

　　师云不唯眼瞎兼又蛮憨然与三十棒校此语瞎孰优。

　　僧问三角谦和尚如何是佛谦云速礼三拜。

　　师云好个悟头争奈此僧信未及何老僧不然待问如何是佛但曰即汝便是恁么答还肯信么信则归家稳坐不信则任汝瞎撞去若造化好偶然撞着亦不可知。

　　举世尊才生下一手指天一手指地周行七步目顾四方云天上天下唯我独尊云门偃云我当时若见一棒打杀与狗子吃却图天下太平。

　　师云云门当时可谓超卓极力矣睹此语何异掉棒打月虽未曾构得月体造语抑且惊人然虽如是也秪具得一只眼。

　　钱唐镇使在界上为镇将时问僧其或相契即留止宿一日因二僧至遂问近离甚处云江西马大师处云马师有甚方便僧云道即心即佛便被揖出又有二僧到亦如前问僧云非心非佛亦被揖出不得止宿。

　　师云这镇使可谓兵权在手也只好勘验一个半个行军衲僧鼻孔未构着在若有个衲僧但向伊云山僧特谒镇使不求止宿敢乞相契耳待镇将才拟启口拂袖便行使伊知我衲僧向上一路自别。

　　睦州陈尊宿一日唤僧云大德僧回首州云担板汉。

　　师云老睦州着甚么死𢚩不知者僧担板来已三生六十劫矣管教你这一番唤他不回头在。

　　宾头卢尊者因阿育王问承闻尊者亲见佛来是不尊者以手䇿起眉毛良久云会么王云不会者云阿耨达池龙王曾请佛斋吾是时亦预其数。

　　师云此个因缘前辈拈颂甚众统要中有七八家文多不录总似某甲则不然若作育王才见以手䇿起眉毛但曰描看伊作么生放下手来。

　　昔有座主念弥陀名号次小师遂唤和尚及其回顾小师不对如是数四座主叱之小师云和尚几年唤他即得某甲才唤便乃𤼵恶。

　　师云这座主终日嘴喃喃地念得无个合杀却被个小师轻轻一触直得冰消瓦解。

　　睦州示众云裂开也在我捏聚也在我时有僧问如何是裂开州云三九二十七菩提涅槃真如解脱即心是佛我且与么道你又作么生僧云某甲不与么道州云盏子扑落地楪子成七片。

　　师云有谁逼拶你用如此着忙作么。

　　百灵和尚一日路次见庞居士乃问昔日南岳得力句曾举向人么士云曾举来灵曰举向甚人士以手自指云庞公灵云直是妙德空生也赞之不及士却问百灵得力句是谁得知灵便戴笠子而去士云善为道路灵一去更不回首。

　　师云你看这两个僧俗偶于路途觌面相逢直是作家不同寻常令人可观可想然争奈百灵独被老庞的背一推推转去了再也翻不过身来何。

　　庞居士因卖竹漉篱下桥吃扑女子灵照一见亦去爷边倒士云你作什么女云见爷倒地某甲扶起。

　　师云这女子无一毫用处秪堪靠父母吃饭一生可惜热大父亲也只扶持伊不起。

　　佛陀波利尊者游台山到忻州见一老人问向甚么处去者云台山礼文殊去老人云大德见文殊还识不尊者无对。

　　师云若作尊者但向前以手把住曰识不识且置我问你是什么人待伊说是张三便与伊三拜若道是李四却还他一掴托开云来说是非者定是是非人。

　　僧问香严如何是道严云枯木里龙吟僧云不会严云髑髅里眼睛后有问石霜如何是枯木里龙吟霜云犹带喜在如何是髑髅里眼睛霜云犹带识在又有问曹山如何是枯木里龙吟山云血脉不断问如何是髑髅里眼睛山云干不尽问未审还有得闻者么山云尽大地未有一个不闻问未审龙吟是何章句山云也不知是何章句闻者皆丧(别言神鼎昭觉径山诸语)。

　　师云我见后来这一队老冻侬都被伊两句语脉转去不得自由山僧不然有僧问如何是道但曰黄莺树上啼会么云不会更曰春云百花飞还会么云不会更曰莫待断猿声绝处不孤凄去也孤凄。

　　福州双峰和尚因仰山问师弟近日见处如何峰云据某甲见处实无一法可当情仰云汝解犹在境峰云某甲只如此师兄又如何仰云汝岂无能知无一法可当情者沩山闻云寂子一句疑杀天下人。

　　沩山喆云前箭犹轻后箭深无限平人被陆沉。

　　续东禅岳云解弄不须霜刃剑延龄何必九还圆。

　　师云我到你不到你要我不要只消这两句拈来恰好。

　　霍山大禅佛景通禅师因到仰山前乃翘一足云西天二十八祖亦如是唐土六祖亦如是和尚亦如是某甲亦如是仰山下禅床打四藤条。

　　师云仰山打四藤条也不是赏伊也不是罚伊只要教大禅佛疑着去呵呵大笑曰果然。

　　元康和尚因谒石楼楼才见便收足坐康云得与么威仪周足楼云汝适来见什么康云无端被人领过楼云是与么始为真见康云苦哉赚却几人来楼便起身康云见即见已动即不动楼云尽力道不出定也康拊掌三下。

　　南泉愿云天下人断者两个是非不得若断得与他同参。

　　师云老南泉不识好恶者两个老和尚已似泥人与土人打𨷖不休汝又蓦头加一瓢水做个解交令人转见不堪虽然如伊三点不无优劣。

　　举僧问道吾无神通菩萨为什么踪迹难寻吾云同道者方知僧云和尚还知么吾云不知僧云为甚不知吾云去汝不会我语。

　　师云老僧虽有些些神通只是没有使处既使矣敢保也无踪迹可寻时有僧却问曰如何是和尚底神通师云恰为汝寻着了也僧云和尚若为相弄也师劈脊与一棒曰分明举似诸方。

　　保福在疾问僧我与你相识年深有何名方妙药相救僧云药方甚有闻说和尚不解忌口。

　　师云始知保福初无异疾秪有些些口病耳若非这僧深知伊病源任至而今亦无人医得伊口故雪窦显云更用第二个人医恐难为和尚也。

　　德山垂示云我先祖见处即不然这里无佛无祖达磨是老臊胡释迦是干屎橛文殊普贤是担屎汉等觉妙觉是破执凡夫菩提涅槃是系驴橛十二分教是神鬼簿是拭疮疣纸四果三贤初心十地是守古冢鬼自救不了。

　　云门偃云赞佛赞祖须是德山老人始得。

　　琅邪觉云诸方若与么会入地狱如箭射只如云门与么道也是入地狱如箭射。

　　师云只如云门琅邪二师所语所见若水火不合要且瞒幻有不得试问即今还有肯同商略者么咦天共白云晓水和明月流。

　　玄沙一日见鼓山来乃作圆相示之山云人人出这个不得沙云情知汝向驴胎马腹里作活计山云和尚又作么生沙云人人出这个不得山云和尚与么道却得某甲为甚道不得沙云我得汝不得。

　　师云玄沙未作圆相前有个长处人所未知既作圆相是其所短直令鼓山堕在此中至今还未出得致令玄沙自己亦未出得举拂子召众曰你看这两个水牯牛既同在这个圈缋为甚却道又有个得又有个不得不可不知也。

　　玄沙上堂众集遂将拄杖一时趁散却回向侍者云我今日作得一解险入地狱如箭射者云喜得和尚再复人身。

　　师云玄沙虽是大有作略秉杀活剑驱遣自由将大众一时吓退也只虎头蛇尾两管鼻孔却被个小小侍者一把拧住了至今气息不通。

　　韶山见白头因至乃云莫是多口白头因么因云不敢山云有多少口因云遍身是山云大小二事向甚处屙因云向韶山口里屙山云有韶山口即得无韶山口向甚处屙因无语山便打。

　　师云这白头因也只空白头了况徒有多口之名被韶山问得犹趁狗逼墙相似若是个狮子儿掉转头来哮吼一声饶他性命苟存直令伊大小二便平空里吓出使得时有僧出问曰设韶山问师有韶山口即得无韶山口向甚处屙师又作么生语未毕被师连打数掌叫喊曰打到几时住师摄手云若似你这样见解打杀也不为分外正所谓有意气时增意气不风流处也风流。

　　雪峰因僧辞问甚处去僧云礼拜径山和尚去峰云径山问你此间佛法如何你作么生道僧云待问即道峰便打却回问镜清云这僧过在甚处便吃棒清云问得径山彻困也峰云径山在浙中因甚问得彻困清云不见道远问近对峰便休。

　　师云一般米面由人变造不同富足贫寒孰肯那长补短正可谓末后太过最初不足师举拂子召众云此间还有同甘苦识好恶具择法眼衲僧么咦一堂风冷淡千古意分明。

　　龙池幻有禅师语录卷之六

　　音释

　　颊

　　(吉协切音筴面旁也)。

　　舶

　　(簿陌切音白海中大船)。

　　挖

　　(马刮切音斡挑挖也)。

　　懵懂

　　(上母总切音蠓下多动切音董心乱也)。

　　髑髅

　　(上杜谷切音独下落侯切音楼髑髅顶也)。

　　疣

　　(于求切音由赘也结肉也)。
乾隆藏第 153 册 No. 1637 幻有传禅师语录


　　龙池幻有禅师语录卷之七　　　　史七

　　门人圆悟圆修等编

　　征古

　　丹霞一日访忠国师值睡次乃问侍者耽源云国师在不者云在即在秪是不见客霞云太深远生者云莫道上座佛眼也觑不见霞云龙生龙子凤生凤儿国师睡起侍者举似师乃打二十棒趁出丹霞闻之乃云不谬为南阳国师。

　　师云且休言侍者谓在即在祗是不见客为落节语即如丹霞云太深远生向这里作么生下得一转语救取侍者倘未知下落也怪丹霞不得谩道龙生龙子凤生凤儿去也。

　　石巩一日问西堂汝解捉得虚空么堂云解捉得曰作么生捉堂以手撮空巩曰作么生恁么捉虚空堂曰师兄作么生捉巩把西堂鼻孔拽忍痛云太杀拽人鼻孔直得脱去巩云直须恁么捉虚空始得。

　　师征云只如西堂当时还识得鼻孔也未既识得如何却又云直得脱去且如要脱去底端的是鼻孔是虚空耶试检点看。

　　亮长老问北兰让禅师伏承师兄画得先师真暂请瞻礼让以手擘胸开示之亮便礼拜让云莫礼莫礼亮云师兄错也某甲不礼师兄让云汝礼先师真亮云因什么教某甲莫礼让云何曾错。

　　师云看这两个长老又何曾将错就错一个到底错一个到底不错且检点那个是错那个是不错。

　　举百丈一日普请钁地次忽有一僧闻饭鼓鸣举起钁头大笑便归丈云俊哉此是观音入理之门丈归院乃唤其僧问适来见什么道理便恁么对云适来只闻鼓声动归吃饭去来丈乃笑又沩山一日在法堂坐库子击木鱼火头掷却火抄拊掌大笑沩云众中也有恁么人唤来问作么生火头云某甲不吃粥肚饥所以喜欢沩乃点头。

　　师举罢召众云这两僧欢喜处甚同其间还有得失么不信但看这两个老和尚笑处并点头处一似赏伊一似罚伊汝等试检点看不得草草放过。

　　举镜清参龙牙问如何是祖师意牙云与我过蒲团来清过蒲团牙接得便打清云打即任打要且无祖师意又参临济问如何是祖师意济云与我过禅板来清过禅板济接得便打清云打即任打要且无祖师意后镜清出世有问和尚当初参二尊宿肯伊不肯伊清云肯即深肯要且无祖师意。

　　师云观镜清前后语祖师意无差且道伊会意处还同么若道同他却恁么语若道不同他却恁么语有人检辩得许伊具一只眼。

　　举陈操尚书一日斋僧次躬行饼僧展手接陈乃缩手僧无语师曰只得吞声饮气陈曰果然异日问僧曰有个事与上座商量得么僧曰合取狗口师曰冷灰里豆爆了也陈自掴曰操罪过僧曰知过必改师曰依然黑𣴭茫地陈曰恁么即乞上座口吃饭。

　　师云大众且道乞上座口吃饭是赏伊是罚伊又且道尚书是我家里人不是我家里人。

　　赵州因问一婆子什么处去婆云偷赵州笋去州云忽遇赵州又作么生婆连打两掌州休去。

　　师征云且道这婆子掌是有意思掌是没意思掌又且道赵州休去还肯伊不肯伊。

　　西堂智藏曾烧杀一僧一日现身索命藏云你还死也无对云死也藏云你既死觅命者是谁便乃不见。

　　师云且道这僧现身索命是真要命是不真要命又智藏恁么语是果还伊命也是不还伊命也。

　　举有僧到曹溪因守衣钵僧提起衣云此是大𢈔岭头提不起底僧云为什么在上座手里僧无对。

　　师征云如今人皆信知此衣当时在大𢈔岭头果然提不起即今还有信知这僧提起却放不下么。

　　肃宗帝一日问忠国师云师在曹溪得何法忠云陛下还见空中一片云么帝云见忠云丁钉着悬挂着。

　　师征曰且道肃宗帝当时便会得也未若不会得争得便恁么休去又若会得又争肯恁么不措一辞。

　　庵婆提女问文殊云明知生是不生之法为什么却被生死之所流转文殊云其力未充后有进山主问修山主明知生是不生之法为什么却被生死之所流转修云笋毕竟成竹去如今作篾使得么进云汝向后自悟去在修云某甲所见秪如此上座意旨如何进云这个是监院房那个是典座房修乃礼谢。

　　师云我还要问明知生是不生之法为什么被生死之所流转在。

　　世尊将诸圣众往第六天说大集经来他方此土人间天上一切狞恶鬼神悉皆集会受佛付嘱拥护正法设有不赴者四天门王飞热铁轮追之令集既集会已无有不顺佛来者各𤼵弘誓拥护正法唯有一魔王谓世尊云瞿昙我待一切众生成佛尽众生界空无有众生名字我乃𤼵菩提心。

　　师征云且道这个魔王是皈依佛语是不皈依佛语。

　　镇州第二世保寿和尚开堂日三圣乃推出一僧寿便打圣云恁么为人非但瞎却这僧眼瞎却镇州一城人眼去在寿便归方丈。

　　师云据这公案恰似路见不平未免遭人齿颊统要中纷纷评论有十五人俱是当世明眼宗匠若约正知正见判断处三分中但有其一耳不可不知。

　　镇州大悲和尚因僧问除上去下请师便道州云我开口即错僧云与么则真是学人师也州云今日向弟子手中死。

　　师云且道这语是错不错。

　　吉州资福和尚示众云隔江见资福刹竿便回去脚跟下也好与三十棒岂况过江来时有僧才出州云不堪共语。

　　师征云且道这两种因缘那个用得亲亲底堪与今时拨眼不亲则自救不了。

　　首山省念禅师问僧与么来者是什么人僧云问者是阿谁山云老僧僧便喝山云向你道是老僧又恶𤼵作么僧又喝山云恰遇棒不在手僧云草贼大败山云今日又似得便宜又似落便宜。

　　师云作么生是得便宜处又作么生是落便宜处。

　　乌石灵观禅师曹山行脚时问如何是毗卢法身主观云不道曹举似洞山山云好个话头只欠进语何不更去问为甚不道曹乃去进语观云若言我不道即哑却我口若言我道即秃却我舌曹归举似洞山山深肯之。

　　师云洞山深肯即休作么生是毗卢法身主若有会得者即老观也肯你具一只眼。

　　香严智闲禅师示众云如人在千尺悬崖口衘树枝手无所攀脚无所踏忽有人问西来意不对则违他所问若对又丧身失命当恁么时作么生即是有虎头上座云上树即不问未上树请和尚道严呵呵大笑。

　　师云香严只知尽法不管无民可谓观前不观后者也若不得虎头上座出来这人被香严几乎悬杀在树枝复呵呵大笑云还有知这笑落处么。

　　雪峰一日唤僧近前来僧近前峰云去僧珍重便去。

　　师云更有一僧雪峰唤彼来便来遣彼去亦去但曰勘破了也征曰且道前僧亲见雪峰后僧亲见雪峰有人定当得也具一只眼。

　　僧问雪峰乞指示峰但云是什么僧于言下大悟。

　　师举毕召众征曰且道这僧大悟去悟底是什么。

　　雪峰示众云尽大地是个解脱门把手拽不入时一僧出云和尚怪某甲不得一僧云用入作么峰便打。

　　师云即如二僧俱也会到这里因甚有吃棒有不吃棒者誵讹在什么处不可不知又不吃棒者姑置勿论即如吃棒者在里边不在里边若在里边自合不吃棒若不在里边亦不应吃棒。

　　保福因僧侍立乃云你得与么粗心僧云甚处是某甲粗心处福拈一块土度与云抛向门外着僧抛了却来云甚处是某甲粗心福云我见你筑着磕着所以道粗心。

　　师云可惜这僧保福为你无事生事恁么老婆恰如个双盲乞儿置他在饭箩里坐了犹只是舒两手向人乞之不暇而未解取食可谓粗心者也且而今还有不粗心者么保福云切忌莫筑着磕着。

　　云居怀岳禅师因僧问明镜当台时如何居云不鉴照僧云为甚不鉴照居云胡来胡现汉来汉现僧云大好不鉴照居便打。

　　师云只如这僧吃棒是胡来胡现汉来汉现吃棒也是不会得吃棒也然此僧会得肯恁么道不会得肯恁么道。

　　举石头问大颠那个是汝心颠云言语者是头便喝出经旬日颠复问前者既不是除此外何者是心头云除却扬眉瞬目将心来颠云无心可得将来头云元来有心何言无心无心尽同谤颠于言下有省。

　　师云古德多谓今人但认得个昭昭灵灵便以为真却以扬眉瞬目吃饭穿衣屙屎送尿语言动止莫不总是这个且如古德垂训焉肯误人然则即昭昭灵灵与扬眉瞬目其誵讹利害毕竟作么生拣别试请于闲暇时各自检点寻思看。

　　举洞山上堂云有一人在千人万人中不背一人不向一人你道此人具何面目云居膺出曰某甲参堂去。

　　师曰大众且道云居谓参堂去是何面目。

　　举僧问洞山时时勤拂拭为什么不得他衣钵未审什么人合得山云不入门者曰不入门者还得也无山云虽然如此不得不与他却又云直道本来无一物犹未合得他衣钵汝道什么人合得这里合下得一转语且道下得什么语时有一僧下九十六转语并不契末后一转始惬山意山曰阇𥠖何不早恁么道别有一僧密听祗不闻末后一转遂请益其僧僧不肯说如是三年相从终不为举一日因疾其僧曰某三年请举前话不蒙慈悲善取不得恶取去遂持刀白曰若不为某举即杀上座去也其僧悚然曰阇𥠖且待我为你举乃曰直饶将来亦无处着其僧礼谢。

　　师云其僧礼谢且休大约从来以得失商量多即今还有没商量者么虽然恁么且道六祖当时是受伊衣钵不受伊衣钵。

　　举僧问曹山学人通身是病请师医山云不医曰为什么不医山曰教汝求生不得求死不得。

　　师举了云大众且道这僧还活也无试检点看。

　　举石霜问僧近离甚处僧云审道霜于面前画一画云你刺脚与么来还审得这个么僧云审不得霜云你衲衣与么厚为甚却审这个不得僧云某甲衲衣虽厚争柰审这个不得霜云与么则七佛出世也救汝不得僧云说甚七佛千佛出世也救某甲不得霜云大懵懂生僧云争柰聻霜云参堂去僧云诺诺。

　　或谓我若做这僧才到堂便云为我今日勘破这老和尚了也转身便行不妨使这老和尚略也沉吟去或云殊不知石霜闻这僧云争柰聻便觉得故令伊参堂去耳师云请具眼者试察之孰是。

　　颂古

　　琅邪觉禅师问英首座近离甚处座云金銮夏在甚处座云金銮去夏在甚处座云金銮前夏在甚处座云金銮先前夏在甚处座云和尚何不领话觉云我也不会勘得你教库下供过奴子来勘且点一碗茶与你湿口。

　　颂云。

　问穷频应四金銮谁会三玄见不堪须点一瓯茶湿口致无言处倒平安

　　德山小参示众云今夜不答话有问话者三十棒时有僧出礼拜山便打僧云某甲话也未问为甚打某甲山云你是甚处人僧云新罗人山云未跨船舷好与三十。

　　又示众云问即有过不问又乖有僧才出作礼山便打僧云某甲话也未问为甚便打山云待你开口堪作什么。

　　颂云。

　门庭施设若为高善识兵机有是刀即使青霄鹞子过不劳拔箭见飞毛

　　玄沙因雪峰云吾见沩山问仰山从上诸圣什么处去仰云或在天上或在人间汝道仰山意作么生沙云若问诸圣出没处与么道即不可峰云汝浑不肯忽有人问汝作么生道沙云但道错峰云是汝不错沙云何异于错。

　　颂云。

　若问诸圣去处沩仰摸索不着雪峰才肯玄沙不错何异于错检点将来总是秦时轹𨍏咄神龟七十二钻那堪卜了又卜

　　玄沙有时拈拄杖云识得这个一生参学事毕△云门云识得拄杖为什么不肯住。

　　师拈拄杖颂云。

　识得这个始不负我别有长处钻冰取火

　　镜清问灵云行脚事大乞师指南云云浙中米作么价清云若不是某甲洎作米价会。

　　颂云。

　从上行脚事最大灵云此话令人怕坐久方才省得来浙中米卖作么价

　　镜清问僧门外是什么声僧云蛇咬虾蟆声清云将谓众生苦更有苦众生。

　　师云。

　却较些子咦门外什么响蛇咬虾䗫声将谓众生苦更有苦众生

　　以为颂。

　　无厌足王入大寂定乃来有情无情皆顺于王若有一物不顺于王即入大寂定不得师翻后语若有一物不顺于王即出大寂定不得。

　　颂云。

　净染初无拣逆顺不思议那伽常在定无有不定时

　　仰山因僧问法身还解说法也无山云我说不得别有一人说得僧云说得底人在甚处山乃推出枕子沩山闻乃云寂子用剑刃上事。

　　颂云。

　眇得凡身即法身未谙说法又何人宁知刹说众生说换取梁皇努眼嗔

　　白云子祥禅师问僧不坏假名而谈实相作么生僧云这个是椅子云以手拨云与我拈鞋袋来僧无语云云这虚头汉后云门闻乃云须是他始得。

　　颂云。

　善者何用多方实相无乎不在轻轻拈转话头椅子岂如鞋袋

　　云门因僧问佛法如水中月是不门云清波无透路僧云和尚从何得门云再问复何来僧云便与么去时如何门云重叠关山路。

　　颂云。

　一自昔年超脱去滔滔无滞孰为疑夜来触折须弥柱试问阇𥠖知不知

　　僧侍玄沙次沙以杖指面前地白点问云还见么僧云见沙如是三问三云见沙云你也见我也见为什么道不会。

　　颂云。

　你也见我也见何劳再问未成现因缘时节待来前顿令见见凝一片

　　举文殊三处度夏话师于椎不能举处着语云接了伊钱软却手又于迦叶不能加对处着语云吃了伊食哑却口复召云诸兄弟且道这两着语有甚意思倘未了得者一任咬嚼去若有向老僧道也不较多则不妨说着了也。

　　仍有颂云。

　处处文殊是作家饮光被惑眼生花拈椎拟举浑无力千古令人不浪夸

　　举马师令人送书径山山开缄但见书中一○相山于圆相中着一点却封回后忠国师闻云钦师犹被马师惑师云径山当初开缄但见个○相何不收却了另写个回书道马兄从何得此消息来好。

　　仍有颂云。

　偶于○相着一点大似斗鰕跳不出从何得此消息来钦师争被马师惑

　　雪窦显举古云眼里着沙不得耳里着水不得忽若有个汉信得及把得住不受人谩祖佛言教是什么热碗鸣声便请高挂钵囊拗折拄杖管取一员无事道人又举古云眼里着得须弥山耳里着得大海水一般汉受人商量祖佛言教如龙得水似虎靠山却须挑起钵囊横担拄杖亦是一员无事道人复云与么也不得不与么也不得然后没交涉三员无事道人中要选一人为师。

　　颂云。

　若论辩验诸方此老大有作略要选一人为师到底摸索不着

　　白云守端初参杨岐岐问上座落发师谁端云茶陵郁和尚岐云闻渠有悟道颂试举看端举云我有明珠一颗久被尘劳关锁今朝尘尽光生照破山河万朵岐大笑而起师遂怀疑次日问云先师悟道颂人人道好和尚因甚𤼵笑岐云汝见打驱傩者不端云见岐云汝一筹不及渠端大惊曰何谓也岐云他要人笑汝怕人笑端于言下大悟。

　　颂云。

　他要人笑汝怕人笑一般戏局善作者妙

　　东林常总因僧绍慈问世尊傅金襕外别傅何物林举起拂子慈云毕竟作么生林以拂子蓦曰打慈拟开口林又打慈忽有省遂夺却拂子林云三十年老将今日被小卒折倒。

　　颂云。

　东林总老有头无脑吃跌诈输庄颠庄倒咦寒山睡醒开门拾得归来恰好

　　僧问龙牙十二时中如何用力牙云如无手人行拳。

　　颂云。

　十二时中力用全如人无手欲行拳密云弥布大千界放去收来岂赖天

　　台州幽栖道者一日敛钟上堂大众才集乃问什么人打钟僧云维那者云近前来僧便近前者遂打一掌却归方丈。

　　颂云。

　平地推人便吃交道人行处意何超分明月到梧桐上不照梧桐照碧霄

　　临济问洛浦从上来一人行棒一人行喝阿那个亲浦云总不亲济云亲处作么生浦便喝济乃打。

　　颂云。

　棒喝交驰总不亲即非亲处孰为真宁同生也莫同死直下休教错认人

　　投子在桐城县途逢赵州问莫便是投子庵主么子云茶盐钱布施我来赵州先归庵晚间见子自携油回州云久向投子到来秪见卖油翁子云你秪见卖油翁且不识投子州云如何是投子子提起油瓶云油油。

　　颂云。

　路途犹讳不知名究竟还教觌面呈莫怪相逢不相识为怜人老忌多情

　　枣山光仁禅师一日升堂大众集定未登座乃云不负平生眼目置个问讯来时有僧出作礼山云负我且从大众何也便归方丈异日有僧请益云和尚升堂云负我且从大众何也意旨如何山云齐时有饭与汝吃夜间有床与汝睡一向煎逼我作么僧礼拜山云苦苦僧云乞师指示山垂下一足云展缩一任老僧。

　　颂云。

　枣山大有作略说法无可不可岂徒用垂一足展缩要当由我

　　云居膺和尚问僧念什么经僧云维摩经膺云我不问你维摩经念底是什么经僧因此有省。

　　颂云。

　维摩本只是维摩但诵摩诃萨达磨再问却疑因拟议方知鹞子过新罗

　　洞山一日问云居甚处去来居云踏山来洞云阿那个山可住居云阿那个山不可住洞云与么则国内总被阇𥠖占却也居云不然洞云与么则子得个入路居云无路洞云若无路争得与老僧相见居云若有路即与和尚隔生也洞云此子已后千人万人把不住。

　　颂云。

　珠走盘兮盘走珠大千何异一茅庐任伊依旧踏山去不动纤尘本自如

　　石霜问道吾和尚百年后有人问极则事向伊道什么吾唤沙弥弥应诺吾云添净瓶水着却问霜汝适来问个什么霜再举前问吾便起霜于此有省。

　　颂云。

　正乞𤓰时不与𤓰却从他处折杨华须知施主多方便不是其时不付他

　　僧问石霜如何是祖师西来意霜咬齿示之僧不会霜迁化后僧问九峰先师咬齿意旨如何峰云我宁可截舌不犯国讳僧又问云盖盖云我与先师有甚冤仇。

　　颂云。

　你也不说我也不说宛似三人证龟成鳖

　　僧问洞山寒暑到来如何迴避山云何不向无寒暑处去僧云如何是无寒暑处山云寒时寒杀阇黎热时热杀阇黎师着语云既热谁加火当寒不益冰。

　　颂曰。

　地寂天摇固不移无寒无暑却生疑动中有静谁还识火里生冰道者知

　　代古

　　朱溪谦禅师因韶国师游方时到忽闻犬咬灵鼠声韶便问是什么声溪云犬咬灵鼠声韶云既是灵鼠为甚却被犬咬溪云咬杀也韶云好个犬溪便打韶云莫打某甲话在。

　　师代朱溪后语云何不早恁么道。

　　举青原思因僧问如何是祖师西来意思云又恁么去也僧又问近日有何言句乞师一两则思云近前来僧近前思云分明记取。

　　师代僧作礼云某甲不虚为和尚弟子。

　　举僧问石霜咫尺之间为甚不睹师颜霜云我道遍界不曾藏僧后问雪峰遍界不曾藏意旨如何峰云什么处不是石霜僧回举似霜霜云这老汉有什么死急。

　　师代僧云我尚未识雪峰在。

　　举药山问僧什么处来僧云湖南来山云洞庭湖水满也未僧云未山云许多时雨水为甚未满。

　　师代僧后语云为欠和尚这一问。

　　举丹霞问僧甚处来僧云山下来霞云吃饭了也未僧云吃饭了也霞云将饭与汝吃底人还具眼么僧无对。

　　师代僧抚掌呵呵大笑云勘破了也。

　　睦州因西峰长老至茶果次问长老今夏在甚处安居峰云兰溪州云有多少众峰云七十来人州云时中将何示徒峰拈起柑子州云着什么死急。

　　师代峰云和尚此间将何示人见伊才有定动拂袖便行也不为担板。

　　昔有僧持钵到长者家偶为犬伤长者因问龙披一缕金翅不吞大师全披法服为甚却被狗咬。

　　师代僧云如长者这一问无差。

　　赵州问僧曾到此间么僧云曾到州云吃茶去或曰不曾到州亦云吃茶去后院主云和尚为甚曾到也云吃茶去不曾到也云吃茶去州唤院主主应诺州云吃茶去。

　　师云若作院主在当时直谓不然待赵州有说但曰和尚莫也用得一瓯么。

　　沩山因僧问如何是道山云无心是道僧云某甲不会山云会取不会底好僧云如何是不会底山云秪是你不是别人。

　　师代僧后语云我会也我会也待沩山云汝作么会但曰还我道来。

　　洞山因普请次巡寮去见一僧不赴普请山问你何不去僧云某甲不安山云你寻常健时亦何曾去来。

　　师代僧礼谢云蒙和尚指示某甲病幸瘳矣但恩大难酬。

　　举一俗士问一讲肇论座主承闻大德讲得肇论是否座云粗知士曰肇有物不迁义是否主云是士即以茶盏就地扑曰这个是迁不迁主无对。

　　师代主云几错会此义。

　　举大觉临终谓众曰我有一只箭要付与人师云看箭时有一僧出云请和尚箭师云果然不识觉云汝唤什么作箭代僧喝云我等不用如是虚𡚶授记觉打数下自归方丈师云可谓按牛头吃草者也唤其僧入问云汝适来会么师云将谓将谓僧云不会师云元来元来觉又打数下师云可谓雪上加霜老婆太杀掷拄杖云已后遇明眼人分明举似代僧云知道了乃告寂代僧云去便休争柰放不下这只箭何。

　　举雪峰搬柴次乃于洞山前抛下一束山曰重多少峰曰尽大地人提不起山曰争得到这里峰无语。

　　师云何不道因风吹火用力不多又云气急杀人。

　　别古

　　投子有菜头一日入方丈请益子云且去待无人时来为阇𥠖说头明日伺得无人又来请和尚说子曰近前来师云将谓有多少底蕴与你便走近前子曰辄不得举似于人。

　　师云且问这菜头还梦得也未倘未梦得这说话分明是绝他后望也幻有不然但唤伊近前来待近前乃曰老僧迩来牙齿不方便好熟烂菜须煮一碗来我吃便不辜汝来问我记取记取。

　　举药山一日问饭头你在这里多少时头云三年也山云我总不识你其僧不晓愤然而去。

　　师云药山可谓婆心太杀劳而无功恰如耕夫不善使牛俾伊东走西走终不上犁路只欠没后但曰我方才识得汝也不唯使这饭头别有生机亦令伊过后还思君子。

　　法眼有时指橙子云识得橙子周匝有余后云门道识得橙子天地悬殊。

　　师云识得橙子更参三十年归来休云依旧是橙子。

　　法眼因问井被沙塞却泉眼乃问僧泉眼不通被沙塞道眼不通被什么碍僧无对眼自代云被眼碍。

　　师云既曰道眼应云道碍。

　　玄沙示众云总似今日老胡有望后保福云总似今日老胡绝望。

　　师云老僧不恁么总似今日一个糊饼两顿粥老僧千足与万足但愿日日只如此纵有珍馐吾不欲。

　　汾州善昭禅师示众云识得拄杖子行脚事毕。

　　师云某则不然乃竖起拳头曰这与拄杖无二无别又行什么驴脚马脚。

　　昔有僧到翠岩相看值不在遂看主事事云参见和尚也未僧云未主事乃指狗子云上人要见和尚但礼拜这狗子僧无语后翠岩归得闻乃云作么生免得与么无语。

　　师云若作这僧但礼主事三拜何也不闻云门偃曰欲观其师先观其子。

　　兴化一日谓克宾维那云尔不久为唱导之师宾云不入者保社化云会了不入不会不入宾云总不与么化便打乃云克宾维那法战不胜罚钱五贯设饡饭一堂至明日兴化自白椎云克宾维那法战不胜不得吃饭即便趁出院。

　　师云可柰维那当时失却一只眼但只消得才见伊举起棒便接住止用轻轻推一推时那得就要你罚钱乃至出院也管教和气不伤千好万好且免他多少不平闲话。

　　仰山因见雪师子乃指云还有过得此色者么众无对。

　　师云老僧若在当时自有方便但见伊问声才住便答云有掉转头来径走任伊呼唤打骂总不采伊若再与葛藤葛藤有甚了首。

　　沩山一日升堂时有僧出云请和尚为众说法山云我为汝得彻困也僧便作礼。

　　师云须知这僧礼拜不是好心若作沩山才见僧出云请和尚为众说法劈脊便打云要汝多口作么却曰我为汝得彻困也是何言欤。

　　保福从展禅师因僧问雪峰平生有何言句得似羚羊挂角时福云我不可作雪峰弟子不得。

　　师云保福恁么道可谓太煞道得十二分超脱奇特矣以老僧观之实下乘语也是无绳自缚出这僧圈缋不得正如良驶追风未免受伊驱缠若作保福才闻雪峰平生有何言句得似羚羊挂角但与震威一喝且漫漫云不可谓雪峰作我弟子不得岂不气岸则不辜雪窦云一千五百个布衲保福较些子也。

　　镜清问僧门外是什声僧云雨滴声清云众生颠倒迷己逐物僧云和尚作么生清云洎不迷己僧云洎不迷己意旨如何清云出身犹可易脱体道应难。

　　师云若作这僧才见谓众生颠倒迷己逐物便曰若不颠倒门外实雨滴声待镜清更有别语却曰出身犹可易脱体道应难便休说甚迷己洎不迷己。

　　玄沙一日见三人新到遂自去打普请鼓三下却归方丈新到具威仪了亦去打普请鼓三下却入僧堂久住来白沙云新到轻欺和尚沙云打钟集众勘过大众集新到不赴沙令侍者去唤新到才至法堂却向侍者背上拍一下云和尚唤你侍者至沙处新到便归堂久住乃问和尚何不勘新到沙云我与你勘了也。

　　师云余即不然待久住乃问和尚何不勘新到但云新到轻欺大众却连𢗅答曰我与你勘了也有甚商量处。

　　报慈藏与禅师因僧问承古有言情生智隔想变体殊只情未生时如何慈云隔僧云情未生时隔个什么慈云这梢子未遇人在。

　　师云余即不然待伊道情未生时隔个什么但唤僧近前来兜脸与一掴云去令伊脑门着痛便休说甚这梢子未遇人在。

　　六祖因风飏刹幡有二僧对论一云风动一云幡动往复曾未契理祖云不是风动不是幡动仁者心动二僧竦然。

　　师别云不是风动不是幡动也不是心动有僧问既不是风幡心当为何动耶师召僧近前来僧近前乃与一掴云只许你知不许你会又与一掴云去。

　　僧问天台古镜未磨时如何台曰不施功曰磨后如何台曰不照烛。

　　师别曰僧问古镜未磨时如何云见明不见暗磨后如何云见暗不见明。

　　雪峰示众云我这里如一面古镜相似胡来胡现汉来汉现时有僧便问忽遇明镜来时如何峰云胡汉俱隐。

　　师云吾则不然若曰忽遇明镜来时如何老僧但曰收起收起何也若不收起有甚合杀处。

　　有僧参睦州州云汝岂不是行脚僧云是州云礼佛也未云礼那土堆作么州云自领出去。

　　师云某即不然但问汝岂不是行脚僧待才云是便推转门闭却何也不闻礼那土堆作么。

　　举文公因唐宪宗迎佛舍利入大内供养夜放光明早朝宣问群臣皆贺陛下圣德圣感唯文公不贺上宣问群臣皆贺独卿何不贺文公因奏对微臣尝看佛书况佛光非青黄赤白等相此是龙神卫护之光上宣问如何是佛光公无对因以罪请出雪窦显代云请陛下高垂天鉴。

　　师云雪窦不识好恶不知宪宗闻文公谓非青黄赤白识鉴早明审矣更曰高垂天鉴个什么。

　　举金峰明禅师上堂老僧二十年前有老婆心二十年后无老婆心僧问如何是二十年前有老婆心峰曰问凡答凡问圣答圣曰如何是二十年后无老婆心峰曰问凡不答凡问圣不答圣。

　　师举了曰山僧即不然有问如何是和尚老婆心曰问凡不答凡问圣不答圣如何非和尚老婆心曰问凡答圣问圣答凡。

　　举洞山问讲维摩经僧曰不可以智知不可以识识唤作什么语曰赞法身语山曰唤作法身早是赞也。

　　师别曰唤作法身早是谤也。

　　举寒山吾心似秋月碧潭光皎洁无物堪比论教我如何说保福权曰吾心似灯笼点火内外红有物堪比伦来朝日出东。

　　别曰吾心闪烁见犹把扇遮面比伦不比伦云雷鼓掣电。

　　举婆子问赵州住什么处州答住赵州东院西州归院谓众曰合用得那个西字有云栖泊之栖有云东西西字州曰汝等总作得个盐铁判官。

　　师曰若某甲在恰不用这两个西栖字时赵州问你用那个西字但云某甲今日惓且歇去饶他若大赵州也不免摩胡而退。

　　机缘自序

　　余初度嘉靖己酉为童稚体肥性灵异好顽以至捕鱼罗雀靡所不为八岁进书馆授大学十二三肌瘦骨出废书业又二年病作偶为母看诵香山偈语遂𤼵善念持斋戒十六岁父母强婚未几琴瑟不调乃有出家志几又二年病不戢出家意始决沐手焚香默对观音像誓曰某若再近女身此身当若何若何其夜即遁去访道修行其妇既娠及临产父命使遍觅终弗获父亦裹粮寻访途中相遇强余归再合终不就仍以母疾笃候侍又一年既殁丧𣩵毕遂辞父长往不返入荆溪显亲寺礼沙门乐庵为师一年落发至马迹山六庭法师处受沙弥戒听讲法华经毕归事先师乞开示先师允之即燃顶香于观音菩萨像前𤼵愿云我持菩萨名号以此燃香为始若弗见性明心誓不将身倒睡于是克勤精进自无昏惰历二七日余一夕闻琉璃灯花熚爆声有省求印于先师师肯之是冬先师西逝明春𣩵毕当万历丙子四月八日闭户为先师守制万历戊寅冬游方初参笑岩和尚于京西观音庵礼拜次师问上座何来云自南方曰来此拟需何事云但乞和尚印证心地工夫曰若果认得心地便休何更有工夫印证耶余云虽然如是不得不举似过曰汝且去参堂看余参堂了即告辞师曰何去之速也还得再面否余云要相见甚便此去不远在咫尺耳师曰虽便不若便就老僧余云惟和尚如临济问院主州中粜米来如沩山问仰山田中看禾来之慈悲某甲即日从挂搭师曰若只恁么或不辜尔余遂取行囊从挂搭参礼罢师曰待大众功课毕汝自入室来余依时而至师曰汝把你从前所悟底得力工夫一一明说来我为汝印证余具实语到中间师蓦趯出一只鞋云向这里道一句来着遂把余话头一齐打断以至移时不能措得一辞师乃曰汝今晚且归堂息去余礼拜归堂通夕睡不着以至明辰犹伫立檐楹下师出方丈见之唤某甲余回顾师翘一足作修罗障日月势余有省以手默指点禅堂余径入禅堂睡去又一日因师冒寒疾自捏笔写药方手颤余至前云待某甲写和尚但说师即阁笔蓦舒手向云我手何似驴蹄乎余亦无以答又从新正点地灯师至前云炜炜煌煌最可玩赏余至前吹灭灯师曰入地狱如箭射余斯时亦无以答一日师持一拄杖入堂曰我这杖要与人有要底么秘庵首座曰某甲要师曰汝要作么曰某甲要他铲断天下人舌根师以杖驾肩转身云楖栗横担不顾人直入千峰万峰去余即下禅炕云若果如是须分付某甲可也余往前迎取之师乃微笑云汝当久久执持一番始可打草去也余然后指方丈叩辞时师乃书曹溪正脉来源付之仍以斗笠赠云当以此覆之无露圭角去。

　　笑岩和尚一日因法光上座握手作别师问上座何往光云拜遍融师去也师云曾与伊会过么光云若论会则三千大千世界何处不得会师侧首曰汝从庐山会过矣光答没有师即笑而不语归户转身命余送光光始知非追悔云和尚惯捉蹉脚兔耳余送光还师唤余问曰适云云汝会得么余答不会师曰尔许久在此即红绵套索尚未识余归堂始省得。

　　画像语

　　一日众徒请僧水云与师传真师问水云曰汝知僧繇出处否云答不知师曰汝道彼当时为什么画不得志公真汝道得么云答不会师曰要会有什么难只是当时但不与伊酒吃便画不得了也者是当时僧繇画不得底我已为汝等说了只如如今水云画得底汝等众中还有道得者么良久师乃曰未能象外知方便徒事呆呆错认真一日摹真既就悬于斋堂北面壁间师闻板响过堂举首忽见之三叹奇哉曰往时日头从东方出如今却又向南边出了复顾修徒曰汝等晓得么修云不晓得师曰不然者影子从何而得来耶至晚同水云上座并徒辈对真吃茶次师云适来已问修徒他不会虽然烂橘子不能止诸人之渴遂指真云般若道凡所有相皆是虚妄若见诸相非相即见本来曰如何是本来难道者个就是本来么复曰水云上座比来徒辈特特请你叩头礼拜指望求你一个金钱好买𩞁𩞁吃谁知你劳神费力吃尽辛苦秪为伊画得个黄叶子你可道是么我引个古人说话与你们证据昔有僧问马祖云和尚为什么只说即心即境祖云为止小儿啼曰啼止时如何云非心非境曰除此二种人来如何祖云且教伊体会大道师云汝等还知大道么良久曰汝等出家者反不如当初一个在家俗汉名张乔乃云大道本来无所染水云那得有心期远公独刻莲华漏犹向山中礼六时所谓大道者转辘辘活鱍鱍纵横无碍左右逢源四穿八达十二时中常自虚豁豁地一毫也沾染伊不得一毫也妨碍伊不得头头上现物物上彰彼此无乖是非一致若不会大道终为名色所羁安得不况之黄叶然虽黄叶令顽徒辈妄念既消初心亦满矣何谓非心非境心不自心由境故心境不自境由心故境由心故境境非境矣由境故心心非心焉故谓之非心非境傍有曰即心即佛非心非佛是也师曰老僧多忘偶一时记差了智侍者曰岂不闻将错就错西方极乐心外无境境外无心安得不为即心即境乎师云说你既称个座主所以善通者个道理据老僧意思又别不闻云门大师谓佛之一字吾不喜闻故以世尊初生周行七步处云我当时若见一棒打杀与狗子吃却贵图天下太平时有僧问何故和尚不喜见佛云门曰金屑虽贵落眼成尘此不是即心即境欤有问如何即心曰灵知不昧问如何即佛曰不昧灵知此又岂不是即心即佛乎兄弟正所谓心如工技儿能幻诸形像汝等既要这个像不妨已为汝等画就虽然若不从水云上座心中神通妙用变化无方如何描摸得这个影子出来指真曰汝等会么偈曰有相之中无相身莫于无相辩虚真若知有相原无相始识凡身即法身。

　　自题小像

　　这老和尚从何处起我恰不认得你未善说法务要捏个麈尾是什么时节只今还闭着嘴咄不说不知不识廉耻。

　　　　　又

　　眼窝欠宽鼻孔且大恰似个死猫儿头争奈无一人酬价惯要山行夜间不怕寻常对宾又懒说话更不会禅不会讲不会道会吃会屙会骂有甚长处务要描伊作个笑欛咦虽然虽然弗牙。

　　一笑说

　　始吾闻三界唯心话及心生则种种法生而有悟以呈业师业师曰子当用世出世间事一以贯之始终不异可耳故字之曰一心然一心覃思洞察三十又五𧝀矣曾无替置似未解脱昨因酣睡忽醒不觉一笑日来则不辩一笑属之吾道也吾道属之一笑也道与笑或异也不异也所谓知人面前亦有三尺暗者一笑也即具择法眼人为我辩之一笑也未具择法眼者为我辩之一笑也同我异我一笑也信我疑我一笑也利我害我一笑也毁我誉我一笑也吾当以一笑为不二法门布施大众一笑何如。

　　龙池幻有禅师语录卷之七

　　音释

　　戢

　　(侧立切音辑止也)。

　　熚

　　(卑吉切音必火声也)。

　　粜

　　(他吊切音眺出谷也)。

　　铲

　　(楚简切音刬鏶也与刬同)。

　　欛

　　(必驾切音霸刀柄名)。

　　牙

　　(鱼驾切音讶齰牙齿不相值)。
乾隆藏第 153 册 No. 1637 幻有传禅师语录


　　龙池幻有禅师语录卷之八　　　　史八

　　门人圆悟圆修等编

　　书问

　　与素庵上座

　　得手札知上座病状详甚所言但觉心神婺乱未获安稳之方者惟上座方当疼极难忍之时即反究此疼者为谁而知疼者又为谁的确见得果是两个则当知疼者自疼而知疼者未尝疼也又若见得知即疼而疼即知者则又当知非真主人原一个矣此知必是妄知此疼亦必是妄疼如果真疼此应常疼常疼岂容有妄知耶如果真知此应常知常知又岂容有妄疼耶上座但未尝肯切究己躬下事所以耽着其妄则又有知又有疼更有情绪万端种种俱放不下之过矣若真实肯究竟根本上面何尝有一毫头影子所以谓生死本空五蕴非有以非有故则不妨八苦交煎以本空故当下便是安闲之法耳第恐未悟本空非有所以谓弃却四大海水秪认这一浮沤体为自身相以六尘缘影为自心相耳且言四大海水是甚当要悟得尽十方世界总是尔我一个根本法身盖以一切虚处即天一切实处即地若使世间人垦土掘地开山塞海则其法身忍疼岂有已也又若世人撄拂虚空触着撞着则此心害痛宁有间乎惟上座痛究此于二六时中必以为何如。

　　谢澹游居士重建山门墙壁布施书

　　山门墙壁日昨为居士既已扶起只有一语未圆得山野从南至北自东达西相逢一个个只解推倒不解扶起若只恁么即过去现在乃至尽未来际无有一人发菩提心者唯澹游居士即不然只解扶起不解推倒然于遭罪获福与解推倒等何也不见今有避罪者则先于戒杀祈福莫先于养牲而不知养牲遭罪与屠家等所谓不养则不杀是也然而推倒扶起又奚假一毫人力耶即尽十方世界凡在含灵具识莫不均禀父母彝伦手足宛然终为无用只合随分随缘拈匙握箸吃饭穿衣屙屎放尿消遣岁时而已何又有个道可悟禅可参生死可了佛法可学耶山野今日正若路见不平者未免亦有相藉劳攘虽然如是且问居士毕竟推倒为人去也扶起为人去也若向我道推倒为人也好扶起为人也好山野却与居士作个问讯谢布施。

　　澹游居士惠佛手柑云此兜罗绵手也藉以上供大师不得作佛想不得作手想无以香味生心无以空色起见毕竟道个什么敬献敬问

　　老僧云三世诸佛昨于夜半时分被幻人一口吞却不知从何处又凸出这一只来幻人见之不觉退身三步知此定是吞吐不得底异物才合十诵读君语不作佛想不作手想几乎被伊轻轻一掌然幻人似未知痛痒当与大众共饷谨答仔细瞩之原来秪是个死拳头姑置之弗论。

　　送磁弥勒与居士

　　昔南泉问一座主今日讲什么经云讲弥勒下生经泉曰弥勒几时下生云现在天宫当来下生泉曰天上无弥勒地下无弥勒云居膺持此语问洞山即如天上无弥勒地下无弥勒未审谁与安名洞山被问直得禅床震动乃云膺阇𥠖我在云岩曾问老人直得火炉震动今日被子一问直得通身汗流乃知古人开口竟不是草草道得也兹有磁弥勒一尊奉案头供养天上地下无即姑置请道此是弥勒不是弥勒若道是即触道不是即背作么生道得一句要与此相应知居士定不使藤床震动也呵呵。

　　又与居士书

　　鄙人修行无力常与病俱方当少分轻安拟图晤语又为天缘隔绝若久奈何幸居士则不被尘劳所困鄙人亦因之称水和泥少有相通分耳倘居士更向鄙人语言上点斤度两定是与非又使无何有地水牯牛茫无着落矣呵呵。

　　自识居士来被居士追逐得我慌但未暇喘气日昨又被拏住我咽喉幸放手宽松些休把老僧捏杀了算好手才得些些气息却向居士道还有话在待居士彖头往前作听势老僧但与震威一喝。

　　上代祖师多作四料拣接人验人山野虽非其人微窃彼大意秪堪自印敢语为人耶所谓有一人尽说得一步也行不得有一人尽行得则一句也说不得有一人说得行得更有一人一句也说不得一步也行不得且道今时还有出得这圈缋么倘出不得须知都在这行户要得个稳当处立地了即寻常日用胡说乱说由你去若未曾得个立地处饶你十二时中常常在绳墨上行何曾有一毫是处有么有么若无老僧又向十字街头叫唤去也。

　　与陶太史书

　　尝闻大慧道大悟一十八遍小悟不计其数贫道检得东坡居士语中有个悟头彼云十二时中常切觉察这个是什么一日自泗守席上回忽然梦得个消息乃作颂云百滚油铛里恣把心肝炸这个在其中不寒亦不热似则是似则未是不唯这个不寒热那个也不寒热咄甚叫做这个那个贫道亦咄云这是梦耶是悟耶是大悟是小悟然此说话睹之尽若了了者录之呈似居士幸不萌意念敷雪得寄个信来贫道不。

　　与王静虚居士书

　　山僧新年来增得个欢喜处正欲与左右抵掌呵呵通个消息而不知左右旋南之速不一晤语去也岂知吾周行者自正月二十二遣彼南还二月一日犹在京得左右遗书至二月五日寄我况彼又知左右初四日启行遂使吾有所歉矣然左右应试归南当如适千里者须三月聚粮可耳盖大丈夫处世无论世间出世间事务要抖擞精神勇猛竭力做得一番着紧底工夫必欲通彻得到究竟自信自肯处然后临时应用始得不负生平之志不是适莽苍者为之果然而已又如狮子搏象全其威力搏兔亦全其威力又如学射必正已挽弓满而后发不发则已发则必中乃为可耳不然则不如我林下道人无荣无辱无是无非无成无败无信无疑无得无失无悟无迷无好无恶无高无低谁毁谁誉孰短孰长谁曲谁直孰闲孰忙谁逆谁顺孰乖孰张谁进谁退孰存孰亡如是则穷通莫变贵贱不移大小相入寤寐一如生死未定出入何拘惺寂双流定慧等驱贤愚各得彼此相忘卷舒自在苦乐无妨动静不异朝暮寻常往复无际取舍炎凉有无浓淡隐显抑扬晴雨明暗起倒行藏粗细缓促爱恶阴阳聚散同异垢净纵横究竟到底终不如吾进亦呵呵退亦呵呵来亦呵呵去亦呵呵[(冰-水+〡)*ㄆ]亦呵呵放亦呵呵乃至有故亦呵呵无故亦呵呵轻我亦呵呵重我亦呵呵饥寒亦呵呵饱暖亦呵呵加益我亦呵呵减损我亦呵呵及时不及时亦呵呵无可无不可亦呵呵道之得行亦呵呵道之不行亦呵呵今日死亦呵呵明日死亦呵呵无往而非呵呵也虽然更有个不呵呵处山僧今且未暇为左右剖破呵呵因书及此恰有一僧来问如何是祖师西来大意山僧即合笔向伊义手云牡圆花下卧猫儿一总写寄去静虚王居士呵呵三月初六日寓京福田寺书也。

　　　　　　又

　　昔石霜有云休去歇去一念万年去寒灰枯木去一条白练去古庙里香炉去九峰举此问首座明什么边事未尝分雪得山僧今日忍俊不禁蓦地打得一个喷嚏云今日何太伤风虽然山僧从南往北搜寻一遍无一人于此话相应亦无一人于此话不相应耳是个问头又金刚般若云若以色见我以音声求我是人行邪道不能见如来或谓不以色见声求亦不能见耳然又云凡所有相皆是虚妄若见诸相非相即见如来山僧谓即今耳闻眼见莫不是声色且作么生非是个问头又楞严云若能转物即同如来梵语首楞严此云一切事究竟坚固又作么生转是个问头山僧过白塔无他事举此以问居士有以报我不。

　　与凝庵少卿书

　　闻檀越明春寿登七十当绝念于世缘正所谓妄心休处即菩提而坐进斯道此不在贫道面祝得之矣然于世间机智并一切经书道理则一毫瞒檀越不得但以向上一窍生死关头未曾打破茫然如黑漆桶隐隐常在目前休嫌不道需俟贫道异日南还为一掀翻趯破未可量也呵呵。

　　与孙太史书

　　顷睹佳作记语何文辞浩瀚中多种种差别不一总不出一片白云横谷口几多归鸟尽迷巢两句端倪毕矣若论这本领不但在左右犹未知着落即朱静峰尚不曾梦见奈何莫怪山野不惜口业一总为伊点破去也惟左右谅之。

　　孙太史复

　　承来教想是昔人唤裴休意旨领益多矣不佞情累今冬恐不能有作也并复。

　　与孙太史

　　前得手教想是昔人唤裴休意旨者是使山野失利而获罪多矣岂果所谓大丈夫面前有三尺暗许久不一悟耶然左右情累又岂但今冬序语恐不能有作耶曷不一想昔人骂于頔相公客作汉致令相公脸上作色乃曰此便是黑风吹其船舫飘堕罗刹鬼国为近耶曷又不一想赵昌善牡圆而叶公画龙耶何如何如。

　　复孟白李大夫

　　来谕师姑原是女人做既会是活语也许公具一只眼则不劳贫道更与苏公商证也何如然贫道近亦有个悟处公还知么南方好水牯一日只耕得八亩田请试道看。

　　唐太常来书

　　两年以修志事相羁承示物不迁论真如嚼蜡窃谓此等处原着不得言语见解一有言有见必不圆成矣如何如何仆连纸望公之归颇切矣更不蒙省念兹三僧来乃贵道所谓法眷能无情乎且情之必不可已处即是性可以无情亦可以无性矣俗人不能作出俗语愿公且以俗肠应俗人语亦三十二应化法所不遗也又何如何如。

　　复书

　　隔岁冬二三顽徒至承惠并辱手教披领读之使贫道芒寒色颤深自惭赧然贫道又是何人敢当此谆谆连柬相为之勤耶又何使贫道顽嚚一至于此盖无他第一顾贱躯衰替不堪第二有鄙语付梓未竟第三且人生分缘主张似不由己第四以生平志愿妄欲总若冷灰发不起者以故始觉此贱躯卒不是旧日贱躯心肠亦不是旧日心肠即识见亦非是往时识见承足下惠柬屡屡相促还将谓是旧日之人仍在此者不亦有辜足下慈悲相为耶虽然须信别有一人去此不远将当与足下把臂蓦然暂一笑于电光石火中但在异日卒不得以有心待彼也何如。

　　龙池幻有禅师韵语题辞

　　儒者以默识为第一义是以诗坛文社即禅门首示戒焉幻有道人深于不二法门也者胡为乎工是诗哉是不然黄友人与余论及曾氏一贯之传既唯之后尚随事精察否曰平居漫为实际悟后特为游艺工夫耳极言之犹未也方抵出世菩萨上证佛果非众生不成下度众生非偈语不显举世昏沉竟以无声三昧之法示之而曰直指心体然则拈花座上默契世尊宗旨者何仅一迦叶耶法界重重十二威仪戏论权教喝棒所加总为众生解脱故空手把锄按地现法无非止儿啼尔道人韵语类皆发忬性灵阐扬禅理曰言语文字则浅之乎观道人矣余故序之代告众道人云。

　　居陵无念居士刘应龙手书

　　韵语

　　题弥勒图扇

天上人间独怜此老随处现形更无烦恼

　　赠严侍者别号无漏

严净毗尼弘范三界无漏无为有修有坏只与么去生死事大一旦𢄶然悟也是快

　　岁暮日一念居士惠寄书此报之

一念万年万年一念惠出斯心斯心乃见

　　一念居士话别踵前偈意衍成十首相赠

君暮西方我留东土迷虽未迷悟岂是悟

一念做官一心学道二本不同同归未了

心心无住念念不虚仔细检点此中何如

我果无心君不起念如木偶人命食王膳

一心圆融无处不通以水投水似空合空

一念未发何往不达利若吹毛味如嚼蜡

西方不远但问一心放下念头乌用别寻

东土旅寓但随缘住一念顿忘无起灭处

嗟嗟尔我缔交乌可其寒似冰其热如火

昨日相逢今朝语别心念依依何曾决绝

　　凝庵少卿哭子短句吊慰廿首

藉伊方笑反我既哭以马喻马胡为不足

先生曰父生后曰子先后未分哭谁为死

来未必时去未必顺安处非宜哀乐有分

生勿为喜死勿为惊始终不易圣哲洞明

人无百岁五十有零闪烁光中谁为久停

师亡厥徒父丧其子恸哭靡殊方年亦尔

计生不死计死不生化成罔醒触感伤情

道果易圆爱根难绝历劫轮回泪同海积

乐不厌多哀勿嫌寡祸福须知塞翁失马

劝君母哭既窒彼欲似炊黄粱今尚未熟

夫独爱妻母偏怜子情有重轻性无彼此

即伯乐道圣善且贤倍增感戚婉愉不前

爱情牢缚困此娑婆未能解脱乐少苦多

谁将小智以排八苦如捧漏卮用灌焦釜

未有聪明不能念道薄利微名反为热恼

甚爱思废多藏虑亡知足不辱知止乃臧

顺之则喜逆之则怒天下同情初谁肯悟

我忧彼忧彼乐吾乐生也无欢死亦不恶

殇子既寿篯生奚天庄氏小窥大端非了

来弗能御往奚可追哀哀不息存者为谁

　　复澹游居士

　　予寓燕之普照寺壁倾圮居士因送布施偈云大师缘境俱了不顾墙摊壁倒若也四大未离且恁藏头盖脑奉施无相资粮一任买灰买草咦直饶人我山空也须来好去好此复之云。

只为憧憧未了故把墙壁推倒既已觌面相逢乌用回头转脑不贵丈六金身却要插一茎草咦直饶人我顿空不是痒处需俟异日相与搔着千好万好

　　又复澹游居士

　　来偈云了无所了露地恰好本来面目无头无脑体空三轮较量身草鹦鹉能言不离飞鸟复云。

君既了了无好不好本来如是有甚头脑人我未空且莫草草别更有言秋虫春鸟

　　赠丁五公子偈

我心如木石无可与君说羡尔有斯心方当效吾拙吾拙虽异常不用别思量终日呆呆地醍醐如未尝未尝终不了拟向他人讨着衣吃饭时温饱谁知道

　　道安友人新领北山普济寺戏赠

五台山里龙终恋五台土不扰凡民家偏扰岱王府岱王忽起嗔捉做招提主可以兴风雷可以作云雨老龙老龙毋劳苦但存普济心休只灌园圃

吾闻狮子娇不吃当山草乞食到王家人前弄牙爪谁知布网罗走入伊圈套骑则任彼骑跳不由君跳狮子狮子休烦恼生自南岭生老向北山老

　　水东老人新岁邀余斋毕索诗为赠走笔戏题

君年七十六懒向招提宿情若眷高人胡为厌白足间来谈道话跏坐论心腹子大已为官妻亡刚满服新岁特邀余题诗上方轴

去年七十五碌碌犹辛苦日出访高僧晚归注园谱有时呼酒尝有时索琴抚自击唾壶歌儿着斑衣舞但云天下宁不愿有封土

　　拟寒山子诗

锦绣丛中客山林野外人相逢未相得谁谓不同伦试看河边树年年一度新可怜憔悴子徒忆洞天春

　　寓台山凤林寺杂咏八首

偶尔乘幽兴携筇入凤林谈经何有意作赋本无心漫赏山中画闲探涧底琴频登翠微阁对月一高吟

山中无可玩但有两崖雪月出一登楼临眸㬰奇绝幽人观不休野老歌未彻欲睡发清音清音闻转悦

堂堂一丈夫作事犹近卤问佛佛不知问道道不睹如牛有𣙢拘似鹤无因舞弗谓自身贫反谓人贫苦

吾今妙有诀不假广长舌昧者讵能闻闻之自尔悦非同老释迦掩室于摩竭徒用老婆心令人未始彻

重岩足考槃岂但全幽野但听采芝歌不逢谈道者走向盘石上坐看清流泻却忆餐薇翁忍饥还潇洒

寄语未休人胡为忙碌碌纵有百年生秪食千斗粟日月易蹉跎光阴弥迅速留神一自思己事当贞卓

一个铁酸馅随吾已有年咬时常密密忘却亦绵绵拟语未休者将为不值钱何须忧烂却且作枕头眠

余生无半百宛如日坠西光景既不久涉世且高低宠辱幻起灭本来何悟迷徒云无价物将混铁酸梨

　　怀秋江上人

拟泛秋江上须寻朗月公操舟嫌棹短煮茗愧瓶空云散晴弥眼波澄冷浸穹幽居淼何处相忆不相逢

　　度夏通州听妙宗钞次韵

结制潞城东还疑佛世同方闻三妙观顿越二乘空四色莲开沼诸音乐奏风寂光知不远那辨是蛇龙

　　月川兄开讲台山戏书为寄

雪里一株梅馨香绝世埃酬机方索核说法已登台玉帛皆天赐朋从自远来凭君留晚节待我菊花开

　　寓台山送德心上人往牢山再访清公

秋雨正弥茫穷途谁裹粮送君增别恨兼我是同乡不耐鸣师子仍归礼象王海云如有问为报采芝忙

　　清夜独吟

跏趺入夜深自发一长吟不悟如来旨焉知清净心天河蟾色淡帝阁漏声沉未识𪖙𪖙者还曾醒此音

　　暮春访拙庵师留赠

懒散羡山家春残睹落花因留方外友旋摘雨前茶蝶梦余挥麈莺啼正结跏柴门何所有炊饭只胡麻

　　赠非台非幻二上人

相窥两贯休早岁尚清修解渴烹泉瀑支寒衲布裘吟诗纷雪片入定止溪流愧我若为老经年只漫游

　　游西山宿平坡寺

偶尔乘幽兴携筇入薜萝迎樵无远啸信口有高歌日暮归鸦急秋深落木多因寻投宿处披月过平坡

　　次融湖居士韵

懒散一陀头经年海上游不图河满腹奚取芥为舟极目沉浮影都空大小沤乘风度幽壑时被白云留

　　答兰谷茂士

野衲久居山柴门惯不关年无客寻访日与乌回还适性惟疏懒披襟自旷闲多君推毂意未敢向人间

　　秋夜独坐

万里火云[(冰-水+〡)*ㄆ]天空夜起秋凉飙随竹响纤月傍星流久坐堪成佛狂行讵见头殷勤聊借问谁共尔为俦

　　赠本源上人字

触处湛然满何由阿耨池贪嗔痴已息戒定慧奚为汩汩宁同辙绵绵不我欺高山与平地未始不逢伊

　　陈居士见访龙池

何处二三友携壶到石梁情真存访道意不在流觞摩竭须无剪曼殊舌颇长深惭供香积相对尽敷扬

　　复唐少卿二首

无家方野鹤踪迹自优游锡寄龙蛇舞杯投日月浮微吟山雨歇长啸海云[(冰-水+〡)*ㄆ]不似栖栖者年来有许愁

不作同尘客无缘鼓浊波悲欢由尔厌宠辱奈吾何傲雪欺霜少吟风啸月多乾坤一净室相对只维摩

　　山中初夏寄友

细雨散轻[糸*系]薰风殿阁时园林新脱笋篱岸旋开蘼山僻无飞燕檐深有网蜘思君悬锡处定是奏新诗

　　清凉山中台舍利塔倾侧多年一日复正之于风雷霹雳中众以为奇予因记之

自谓西干有五竺清凉五顶皆其属悬知我佛从中生舍利依然更相烛稽首峰头曼室师三灾不坏斯奚独祗缘金口信无疑所以群生来种福一万菩萨行弥广五百龙王气多毒犹为培植窣堵波令人千古追阿育

　　题罗汉揭厉图

世尊初不羡神通罗汉犹争学脱空祗应龙宫一席饭为谁图在波涛中妙喜公妙喜公曷尔无能西复东

　　春日偶成

秋逝冬回春又终乾坤于此岂无功莺谁使啭燕谁语柳自能青花自红人走利名形影病云飞南北去来空到头输我惺惺者不住阴阳造化中

　　山居

谁谓山居不自然细推物物总堪怜夜遥月映玲珑树昼寂风传呜噎泉山偃白云低露顶鹤翘修竹翠联翩野人非是多饶舌要比如来无垢禅

　　重阳前一日同碧渊陆山人送五游道者

说罢人情事总虚临行分手倍踌躇诗称陶谢君多似道重生融我不如傍圃菊花因节放沿堤柳叶冒霜疏殷勤更订相逢处跨鹤还教到草庐

　　酬志伊居士兼致凝庵少卿

自拈拄杖懒谈禅为觅同参一返燕君有闭门栽柳意我无锥地种松缘冲寒拟羡霜中柏触热还输火里莲思得此时偿旧约野人徒梦赋归田

　　赠郁茂士

常从𦤎比论英豪语到幽玄更寂寥柔不茹兮刚不吐贫无谄也富无骄年过半百知安分道适生平肯折腰可愧我为方外侣转期颜子乐箪瓢

　　古风师久出不返寄勉还山

白云去住合无心出岫何妨返故林彼岸讵宜仍用筏石田安事久为霖经行路长莓苔滑说法堂生忍草深寂寂柴门跷伫者徒闻幽鸟与泉吟

　　送友还庐山

上人坚志学无余历遍江湖返故庐定后不求安坐诀忘机休拟息交书香炉峰顶高挥麈瀑布泉边漫把锄异日倘乘云出谷莫辞迢递一寻余

　　山中答友

处处青山不我期杖藜随意返龙池结庵应向白云外种树恐遮明月迟适性懒慵双键坐交情珍重几行题多君惠我阳春曲只剪巴歈报所知

　　寄惺初茂士

与君谈笑后独坐空斋久时或一登楼东风拂高柳

　　赠田父

有酒且自酌所对皆柴门每吞三五盏醺醺望远村

　　过高城庵有感

开口忽一笑俄清万劫尘谁云我独醒物物皆同仁乾坤总一瓢四外何寥寥但作安身处归来路不遥

　　咏雪

天上白蝴蝶飞来化作雪山僧指示人时人俱不识

　　示众

一切法不有一切法不无若能如是会水上打葫芦

　　春明即事

睡起算河沙松牕日已斜不知春事晓门外乱飞花

　　付法偈

法本不自付付竟还如故今付如故法故法无差互

　　登归云庵留题二首

隔楚有高处幽居唯许云野人试来此天籁最先闻

有云同我来无云同我去昔未筑庵时不识归何处

　　幽居四首

静坐蒲团稳闲凭竹几轻野人因侧耳闻得堕尘声

一日偶忘食多缘有悟期晚来方咬得半个铁酸梨

人以生为劳勿以死为虑生死本同途悲哉不相恕

青山爱我闲我爱青山寿相爱不相侔相因为故友

　　仲春南还舟中

村村红杏雨处处绿杨风况更闻啼鸟都如送远公

　　题飞来峰

何处飞来峰可以挂锡住不须茆盖头自有几株树

　　答友

幻人本不有幸有非幻在非幻作主人幻变去不碍

　　闻唐太常病以偈为寄二首

昔人病病终非病居士惺惺岂不惺倚枕闲吟漫搔首蠹残摩诘两函经

了知四大元非有休管衰年病未除两眼于今幸精力不劳他借五车书

　　偶成

道人经岁一无忧似为无忧已白头终不效伊忙碌碌何须骑鹤上扬州

　　寄友三首

曾忆当年住五台山中学就一痴呆而今还想山中去更有痴呆学不来

世上久因迷道术由来肝胆未曾忘而今四海皆兄弟病退医除不假方

一个糊饼两顿粥老僧千足与万足但愿日日只如此纵有珍羞吾不欲

　　联芳偈二首

曹溪流脉事何孤续得拈花意也无不忆笑岩正法眼瞎驴灭却在三吴

绍隆佛种是吾徒觉道藤穿何处无需得些些折拄杖断桥沟缺赖伊扶

　　作观

四缘非我故形骸物物须知假托胎一念万年终不变顿令情识死犹灰

　　山中初夏

绿树阴浓覆几层茆堂尽可避炎蒸临流多有盘陀石解读楞严只老僧

　　山居二首

月色玲珑夜未央竹摇清影到虚堂老僧兀兀蒲团坐忽想人生有底忙

千峰壁拱蓝如靛万壑泉声响似雷不是为伊声色转自惭如兀又如呆

　　舟居

老衲年来爱揽舟随风飘泊古溪头倚樯独立无人会一曲沧浪唱未休

　　诵经

遍界清音不覆藏经声何更响琅琅老僧徒有云何梵笑杀无人解广长

　　赠心所上人

触处易知空即色烁然难会境唯心给孤长者依稀悟只布祗园一片金

　　送吴本如仪部南还

去住分明一本如何于南北二吾庐试看天上娥眉月半照桐城半照予

　　台山卜居

五峰云顶古文殊尽日跏趺总笑予半点苦寒禁不得踌躇未了又踌躇

　　山中怀刘居士

山中无事独追思何不相参玉板师况历几番春雨足别来多日岂无诗

　　山居秋晚

昨夜秋风忽作威白云和叶晓还飞幽人不用频频扫况此山深客到稀

　　居龙池寄唐太常

我已横身万壑中谢君休更把云封试看天上一轮月昨夜西归今又东

　　都下别友之五台

萍交才得两经秋明日分襟复漫游万里孤云共飞锡道人行处自悠悠

　　留别蒋思耕

萍水相逢总异乡多君义气越寻常孤筇明日台山道千里回看亦淼茫

　　戏题小画二首

五岳嵯峨势逼天鸟飞不到锁寒烟幽庭寂寂无云宿留待人来学坐禅

云过长空水过桥道人行处亦逍遥是谁留得三分相你也描来我也描

　　静中偶成八首

野人在处耽幽独北地却疑闻僁𩘹深夜月明开户看庭前那有风吹竹

旋岚偃岳镇常禅一念万年曾未迁说与世间人不信工夫到后始方圆

大千一个水晶宫日月须弥冷浸中不是幻人耽有相都缘心眼未曾空

偶自良宵认得渠年来随寓乐无余未知谁得忘机去同与白云行太虚

大地分明一颗珠头头景象摄无余总令掷向别方去不动纤尘本自如

不背看经不住禅着衣吃饭自年年虽然未得大周遍信手拈来总现前

道人处世竟无拘试看浮云过太虚起灭去来曾不住相逢何必道如如

触处自知空即色等闲谁信土为金茫茫宇宙人无数究竟无能了此心

　　寄居山寺二首

白云终日绕空飞片片飞作青山衣荆谷道人眼不耐呼童半掩茆柴扉

谁谓幽人不解文山居安得事纷纷经行偶曳杖藜去划破飞来几片云

　　山中新秋夜坐

午夜峰头觉暑微千山月色碧如飞吟诗忽得惊人句坐久浑忘露湿衣

　　秋夜闻琵琶

长空秋色正堪观谁把朱弦月下弹一唱又兼三复叹令人听彻不胜寒

　　雁宕偶题

　　余游雁宕见题诺矩那尊者并大龙湫一诗云抱黄金膝挺双眸万丈岩前看瀑流识得破兮元是水请烦尊者放低头荆山师次之云我来送目与云齐着境令人意自迷岩下水同岩上水男儿谁肯放头低余因口占云。

龙湫开口似天高吐出黄河到半腰万壑尽为飞雨处不知缥缈几多遥

　　次韵复石玉居士

昨宵因梦泛虚舟高视天涯一色秋今日醒为江上客何须更觅水中鸥

　　示徒

厌諠求寂路犹差极乐娑婆本一家但得不生分别念眼前都是白莲花

　　余讲法华于秘魔崖寺忽值大雪座间漫成二偈

纷纷六出满长空此境观之更不同昔日灵山元不异须知都在白毫中

未解桓因雨四花松风盈耳弄频伽殷勤说向参玄者门外何曾有鹿车

　　示众念佛二首

一句弥陁一叶舟一舟装此几阎浮众生度尽浑无觉暑往寒来春复秋

一声佛号一枝莲乐土分明在眼前剔起眉毛假谁力这回不荐待驴年

　　赠碧渊禅人

翩翩一锡寄天涯遍扣禅关始到家不为途中婆子惑知君已饮赵州茶

　　同月川兄阅藏

幻影浮光倏尔过轮回生死竟如何饶君日览穷三藏认指为明当得么

　　寄立禅莹上人

二十年来为学禅未曾将胁倒床眠几回立待三更月又送钟声到耳边

　　即梦

扁舟昨夜泛春江彻听渔歌楚韵长明月照人寒逼眼忽寻归路转茫茫

　　登北台喜遇南舟兄

几年相别不相逢有幸还登叶斗峰信宿与君分榻坐相看都在白云中

　　赠一源上人

拈来一字足为奇续得源生阿耨池四海五湖蒙润泽未知端的是阇𥠖

　　赠翠峰林上人

岩前萝影拂帘栊得意时登望海峰尽日看山情不厌月明禅观翠微中

　　赠印心澄上人

教外自吾传祖印时中谁复问安心为言直下本无事留得阇𥠖立夜深

　　寓隐山上人精舍二首

暂借松房只半间未图衣食岂图闲殷勤示语参玄者莫谓子今学隐山

尽日闲闲无所思开牕每坐月来时近窥苍翠心逾寂滴露和烟谩写诗

　　再登北台有感

直上清凉叶斗中此中高耸落群峰漫将日月为明镜尽照源流处处通

　　寄道安友人

野人久已忘情识忽忆曾贻尔诗叶园中八月蔬正肥时能惠我两茎吃

　　游日光寺赠拙庵上人

天地为庐不假茆田园岁稔讵徒劳试看往古灌蔬者抱瓮何曾羡桔槔

　　中秋夜坐

月华生彩正秋容圆桂香浮滴露浓无事野人清不寐坐看林外乱飞萤

　　题香炉

有耳闻声一似聋无容余物动乎中灰心未必常如此赢得清烟便不同

　　寿三际禅师

篯氏之年未足夸谁云殇子寿些些争如今日赵州老更接方来此吃茶

　　访别山道友于西林留赠

德云常住妙高峰有意探寻转不逢今日偶随支遁侣相看时在翠微中

　　寄悟玄少卿二首

昔日见君颜色好今日见君君已老百年如在刹那间未知胎息能常保

新秋两访故维摩归去连遭雨泽何先湿袈裟犹未曝更思拽杖拨云过

　　同安节吴侍御小痴徐山人再游善卷

云鹤相依踵旧游洞流澄碧映高秋层崖高论霏玄雪疑是岩间石点头

　　柬彻如吴仪部二首

围合千山与万山中间祗许野僧闲堂堂大道无轮迹天地为门久不关

兀坐高轩雅趣多烟云凝结满松萝忽闻隔坞林间犬白昼嘹嘹有客过

　　寄友四首

老去何须更掩关自惭无力走溪山白云刚被秋风卷露出幽人闪烁间

浮生方及四旬五无论世间出世间独忆杖藜曾伴我十年踏遍清凉山

大化真同水逝川前波方落后波连可怜多少白头者犹恨无恒独秉权

每欲谈玄未作家口中先落数盘牙予今喜有当门齿只好留来咬烂𤓰

　　赠雪莪茂士

独忆君家肥腻草白牛初见曾餐饱试问今年春信蚤不勤浇灌将无槁

　　辛卯季春𣷉初上人闭关赠偈四首

上人曾不愧桃花新得扃扉意可嘉除却径山曾指破徒令千古忆玄沙

见花悟道语纷纷天下雷音久不闻乌用别图寻剑客闭门应更有灵云

谁知圆悟与玄沙千百年来两作家识得杲师亲见处碧桃今日又开花

羡君有志继灵云一见桃花便闭门何用玄沙更饶舌从知迷悟本同根

　　过杭之法相寺偶题

四大合成原属假走来都说是真身可怜遗得些金屑眯瞎世间多少人

　　赠无己上人诵法华经偈

自信莲花从口发须知佛果在心修悟来物物原无己触处头头是白牛

　　净土偈四首

十方佛土一毛函未遂将伊作指南不识此中谁独醒出头天外顾毗岚

了知心外元无土土外看来犹有心莫恣伯牙弦绝响子期初亦未知音

了知四大本来空一念回光总不容谁更唤南还作北为怜云散月明中

我谓梦真真亦梦谁知真梦梦非真了知彼此俱非实常寂光中有几人

　　寄唐太常六首

此个分明不倚人无成无坏旧来均嗒言放下便无事归并精神孰有身

万物共吾原一体休云天地未同根堂堂大道无人走开辟已来谁闭门

大梦既惺谁作对拈来物物不思议野僧无故因人惑问着依然犹未知

此道分明不远人惟人自远觉疏亲而今四海多商贾燕石非珍试赠君

几度返观亲切矣岂知亲切转非真万机休息谁当会此事从来罕得人

龙池愧我无功德长者何多此布金寄语吾徒为珉勒但存千古不磨心

　　偶偈

山自青青水自流白云终古恣遨游道人一种忘怀处惯引疏风撼铁牛

　　赠夷度居士持经偈

黑非文墨白非纸以妄遣妄俱不是举未举念两重魔究竟何曾转一字

　　偶题六言

大道只在目前万物皆备于我秤槌本分是铁杲日讵为萤火天生万物与人人无一物与天到老不知惭愧忙忙走至黄泉迷者认南为北达者易西作东见处分明各别会意何尝不同

　　友人南还信笔漫赠

寥寥广莫野杳杳无何乡偃蹇尚不碍逍遥亦岂妨太虚难比况露地空承当中有长髯子端居丈一方噎唏咄但恁么信向归休漫度量

　　送苏中翰南还

谁云两眼明反见瞳人不羡彼苏学士深谙此最久试写盘山真不用翻觔斗寥寥宇宙间摩诘是交友堪嗟末后句未会何曾有放汝归去来唯闻狮子吼

　　余在京日偶过吉祥见有以佛菩萨生辰诘难沙门者有以生死得失较量沙门者即说偈曰

佛本无形形唯我形佛本不有孰为形守佛本无生况有生辰我尚非我彼乃何人生既无生死亦非死最愍痴人竞说梦事妄见有生妄见有死若无妄见孰是不是无衣道人所说如此

　　龙池幻有禅师语录卷之八

　　音释

　　饷

　　(式亮切与饷同)。

　　颤

　　(之膳切音战头不正也)。

　　赧

　　(乃版切音戁面惭赤也)。

　　殇

　　(尸羊切音商未成人䘮也)。

　　篯

　　(将先切音笺姓也老彭姓篯名铿在商为守藏吏在周为柱下史)。
乾隆藏第 153 册 No. 1637 幻有传禅师语录


　　龙池幻有禅师语录卷之九　　　　史九

　　门人圆悟圆修等编

　　驳语引

　　物莫不有响响必有因有因则偏不偏系焉不偏乃当偏则不当空印正量论因清凉作为当乎否耶昔韩子目之为弗平之声良有以也然清凉又岂无因因杂华觉首答文殊偈语譬如河中水湍流竞奔逝各各不相知诸法亦如是清凉据性空初取江河竞注而不流证不相知未为不可盖性住义无乖真谛俗谛不背性空一体非二者也䟽终且谓肇论既以物各性住而为不迁则滥小乘无容从此转至余方下论云谈真有不迁之称导俗有流动之说则以真谛为不迁而不显真谛之相若但用物各性住为真谛相宁非性空无可迁也不真空论方显性空义约俗谛为不迁耳其言如此殊未知肇公作四论依三谛立宗本有五法且物不迁何尝外此别有信住义体但易其名耳试观三谛性住性空信无多质复不会导俗导字乃方便语却会错了反以肇公物各性住作常情论为非真谛相遂使空印亦以迁字会错了乃用无常生灭法驳肇公亦不偏且谬耶况肇论前有谈真则逆俗顺俗则违真之顺字与此导字首尾相照一贯者而宗本有曰诸法实相谓之般若能不形证沤和功也惜清凉空印皆以形证之又不解谈真有不迁之称导俗有流动之说乃是乖而不可异其唯圣言之转语耳然幻有宁独无因因如来语何耶盖吾释尊出世设教度生原以根身器界有情无情同个气分一体故耳楞严所谓根尘同源缚脱无二孰谓性空而非性住同体乃不相知不见征心佛令阿难以手挃头又挃其足谓云头有所觉足应无知是可谓相到而知耶非相到知耶其有辩耶其无辩乎岂不以人身为一小天地以一例诸可知也又华严所谓情与无情共一体亦岂虚语即举山河大地明暗色空云腾鸟飞等相如我明明见时无别有见如我了了知之无别有知曷尝非一体而弗容契会耶清凉但知初据性空引江河竞注而不流以不相到故为不相知而未会性住性空一体实相知辄未曾相到耳又但知物各性住滥小乘无容从此转至余方而未知小乘此生此灭与大乘空义当生即有灭不为愚者说无间一线以心有大小为差又以性空故不流而见有流物不迁乃即流而不见有流其旨竟不相侔者矣因语及此噫吾欲无言可乎。

　　时大明万历丙午岁建寅元宵日寓京师普照禅寺无衣老人释迦正传识

　　驳语

　　昔人有云世人但知郭象注庄子而不知庄子注郭象犹今之世人但知空印驳物不迁而不知物不迁驳空印何以故原夫肇论之作有四曰物不迁曰不真空曰般若无知曰涅槃无名然名题有四论之殊而大本即诸经所云三谛总是破小乘凡外妄计非异法也所依大乘般若之旨先建宗本义则曰本无实相法性性空缘会一义耳如水之有源木之有本据一宗本岂惟通诸四论即始终圆䪺之教华严楞严法华圆觉其精神命脉未尝不该贯也大端般若一空宗而有法相破相法性之异不出初中后善三法是也所谓法非法非非法众生众生者如来说非众生是名众生总之即不坏世间相而明实相者也故宗本云不有不无者不如有见常见之有邪见断见之无若以有为有则以无为无有既不有则无无也夫不存无以观法者可谓识法实相矣即心经色不异空空不异色色即是空空即是色一义也以色不异空故色即非色以空不异色故空即非空矣以色空相即故明不坏世间相楞严所谓无动无坏是也所以题名物不迁者即无动义也不真空者又岂非无坏义乎华严理事无碍四法界旨亦不外此然四论一宗本而名题归旨不同者般若宗相异故如物不迁原本大乘法相宗据般若法无去来而作题名物不迁者以动而无动去住一致为旨虽缘俗谛乃即俗即真去无所去未有一毫动相故也唯即去留一动静属此论本故肇师以性住证物不迁耳若不真空原本大乘破相宗据般若至虚无生而作题名不真空者以色之非色空有无殊为旨根之真谛非空非色非有非无无有一毫住相故也唯非空色非有无属此论本故肇师以性空证不真空耳其般若无知涅槃无名二论义虽有因果始终之分要之归旨总属大乘法性空宗中道第一义谛矣盖由般若涅槃究竟深旨不可以心智知故般若以无知名焉不可以形名得故涅槃以无名名耳今空印法师特出异计作万八千余言驳肇论物不迁题名曰正量论正量首谓肇师不迁之说宗似而因非有宗而无因此甚不然又谓性空与性住敌体相违更舛矣夫肇师论题名物不迁三字即首楞严异名此云一切事究竟坚固无动无坏者盖言物物从来实相不可以形证故也试看论首破题之语谓生死交谢寒暑迭迁有物流动人之常情承辞乃曰余则谓之不然者是要反凡外惑见计世相有流动常情以合不变不迁之道耳故引放光法无去来无动转旨为证云寻夫不动之作岂释动以求静必求静于诸动云云以释之暨中间条目假向有今无等说无非藉以叠明无有去来之相证成无动论旨耳原夫空印根清凉杂华钞语以性空证物不迁不知清凉引肇论所证尚迷其源况其他耶安得不使空印误赚却把迁字解作灭化义而复将无常生灭有无一异法驳物不迁不亦过乎幻有见杂华觉首答文殊问心性是一之说偈云譬如河中水湍流竞奔逝各各不相知诸法亦如是清凉䟽引肇论江河竞注而不流用证此义者盖彼以江河竞注而不流之相由不相到以为不相知耳故䟽云是前后互不相至各无自性只由如此无知无性方有流注则不流而流也前后通有二义一生灭前后谓前灭后生互相引排二此彼前后即前波后波钞释生灭前后者此即竖说如壮与老谓此流水刹那生灭前刹那灭后刹那生耳释此彼前后者犹如二人同行狭径后人排前前人引后此即横说分分之水皆有前后乃至毫滴皆有前毫后毫故聚众多皆成流注则无性矣岂以真谛性空圆融尚背俗谛性住行布乎却不审肇论江河竞注而不流者即流而不流故所以谓物不迁恰是行布不碍圆融耳且据䟽钞用性空义有生灭前后此彼前后二释总属真常法无差所证乃不流而流者也而弗会肇师用性住义证不迁亦属真常法迁而不迁者然迁而不迁所谓性住不迁而迁所谓性空也故论云是以如来因群情之所滞则方言以辩惑乘莫二之真心吐不一之殊教乖而不可异者其唯圣言乎故谈真有不迁之称导俗有流动之说虽复千途异唱会归同致云云乃至苟得其会岂殊文之能惑哉若清凉钞谓观肇公意既以物各性住而为不迁则滥小乘无容从此转至余方下论云故谈真有不迁之称导俗有流动之说此则以真谛为不迁而不显真谛之相若但用物各性住为真谛相宁非性空无可迁也不真空论方显性空义约俗谛为不迁耳以此则知清凉犹未得其机会岂亦不被殊文所惑耶独不取肇公物不迁旨而作准凭反以论中方便转语将为定旨宁不有误乎盖谈真有不迁之称导俗有流动之说乃是肇师设谓若谈真谛为不迁者则又引起他俗谛依然还以流动为流动矣故所以云谈真有不迁之称导俗有流动之说耳故肇师题名物不迁者殊不知即俗谛也是伊即真谛也是伊辄不使以不迁为不迁复不使以流动为流动故宗本云诸法实相谓之般若能不形证沤和功也然又岂可滥及不真空论约俗谛为不迁耶䟽小乘亦说当处生灭无容从此转至余方而不知无性缘起之义者盖小乘固不知无性缘起之义可谓无容从此转至余方而不与大乘空义当生即有灭不为愚者说同耳若肇师每引物各性住辄不是死语试看言去不必去闲人之常想称住不必住释人之所谓往耳岂谓去而可遣住而可留耶清凉释此生此灭不至余方同不迁义而有法体是生是灭故非大乘但不顾大乘空义是破滞有者之谈物各性住语是破迷虚者旨俱为凡小对治良方何反执药还成偏见耶䟽谓此论中含小乘此生此灭不至余方并大乘生即不生灭即不灭二意显文所明多同前义非也若清凉果以论中方便转语谈真有不迁之称导俗有流动之说为物不迁定旨者则不应用物不迁作题也使肇公还顺凡外常情惑见俗为流动真为不迁矣故论云正言似反谁当信者即物不迁论名题亦何有耶纵有之其旨既乖遂不成名论矣敢谓不识肇公言偏意圆之旨正曹溪所谓佛性无常者以真如不守自性不迁而见有迁乃只由如此无知无性方有流注即不流而见有流是也谓善恶一切法分别心有常者盖以世谛法法皆真故不释动以求静必求静于诸动是合性住迁而不迁者也然则真谛俗谛又果有异耶其无异耶果一体耶二体耶清凉虽以此生此灭滥合肇公性住无动之旨了无以常无常见驳肇公为凡夫外道也虽以真谛俗谛而误证物不迁归旨不合未谬解迁字为灭化义也今空印则不然务以论题迁字断断乎为灭也化也以论中向有今无语即属之三世即是异法异世断断乎为无常以有无见故竟驳肇公一体凡夫一身外道矣盖缘误把题中一个迁字先错解了见经论中迁字每连灭化二字以故谬解作不灭不化殊不知即变化二字尚不得滥用为一义变乃化之渐化乃变之成岂可以迁字便当作灭化义用乎曲引向有今无为无常法证不迁者此证不成乃赘且剩也盖物不迁唯指无去来即动静非以无常生灭为论也独不量肇师此论端为破小乘凡外妄计而作彼乌得先不自审乃尔昏愚颠倒反蹈此断常偏计之咎而取诮于后世耶即以性住不合不迁之旨盍先考宗本宗本如不符不迁不待驳而早破矣今肇师先建宗本至后乃有四论四论之作未敢违宗本空印安知性空性住言异而旨同哉岂不闻性空者非顽空也然则安得性住又为死住乎又岂不知本无实相法性性空缘会一义耶既初信此五法为一义矣而终以性空性住离之为不同者何也人间凡属因缘所成底不出色心五蕴等法总之亦即一物耳故龙𣗳偈云因缘所成法我说即是空亦名为假名亦名中道义不其然乎于是则知岂但性空可以为空观成真谛即性住亦可以作假观成俗谛也又须知俗谛之性元空真谛之名亦假矣此中所见多有不同小乘凡外见以为实有二乘见以为偏空地前菩萨见以为不有不空地上菩萨见以为即有即空在佛观之空既无碍有亦不妨正所谓三乘观法无异但心有大小为差耳楞严所谓一切事究竟坚固无动无坏者亦即此一物耳以此物本无住故而所以物性未尝不住肇师即之以依俗谛而言性住物不迁由是而作以此物尚未空故而所以物性未尝不空肇师即之以依真谛而言性空不真空由是以名所以谓四论名题有异而归旨无差也盖性住之旨为真如异称乃实相别号以别号故宗本所谓虽观有而无所取相然则法相为无相之相是也若以有为有则以无为无有既不有则无无也夫不存无以观法者可谓识法实相矣以异称故宗本所谓圣人之心住无所住是也即法华是法住法位世间相常住维摩所谓一切众生皆如也一切法亦如也众圣贤亦如也楞严所谓我真文殊无是文殊无非文殊总是也况肇师但谓性住一世未尝言物住一方何以谓为常见不闻金刚般若应无所住而生其心乎又不闻楞严法华以方涉世以世涉方之说乎方唯位向义世属迁流义性住一世者亦是住无所住旨也且本论明说言去不必去岂不明即迁而不迁耶称住不必住岂不明不迁而迁乎可见至人说法原无定执莫非为人解粘去缚应病与药即曰去住二字亦出乎不得已也又岂谓去而可遣住而可留乎假若去而可遣即属顽空而断见邪见于是作矣即使住而可留便为死住而有见常见由此生焉试思宗本不有不无之义岂若是即奈何空印但知胶粘丁钉住须用遣去了花方许生果者是死杀法而未识所以通变者也若死杀法必以有为有以空为空是与凡外断常之见无差也又肇师云因不昔灭者但就世人谓因灭处说不灭是合大乘䪺教即空即色即动即静故也论所谓苟万动而非化岂寻化以阶道覆寻圣言微隐难测若动而静似去而留可以神会难以事求可以神会者是吾侪禅寂中妙观也始见得灵山一会俨然未散故耳以事求之则如世人但见得目前生死交谢寒暑迭迁有物流动乃是常情惑见者也故肇师谓与凡外所造未尝异而所见未尝同焉如空印固指肇论功业虽在昔而不化及因不昔灭断无此理若果如是则众生永无成佛之理修因永无得果之期大小乘经俱无此说一切圣教皆言因灭果生种子烂坏果方熟故何空印失鉴至此论中分明谓果不俱因因因而果因因而果因不昔灭果不俱因因不来今不灭不来则不迁之致明矣何尝谓因复来今而不灭耶因既未尝来今何众生永无成佛之理何修因永无得果之期果修因无得果之期又成断灭论矣则不迁之致何明之有耶以是则知空印乃是凡情惑见未之思耳空印既同凡惑无差宁又不在肇论所破之中焉更以成山假就于始篑修途托至于初步同圣人功业不可朽行业湛然者空印谓是无常之法非不迁者不然也如正量既以性空为肇师证不迁者何弗会色即是空空即是色耶既会色空相即何弗会迁即不迁不迁即迁耶既会不迁即迁迁即不迁正合古德所谓但愿空诸所有慎勿实诸所无者也且空印果以此为常见即如世尊亦难逃此咎法句经云假使百千劫所作业不亡因缘会遇时果报还自受将亦为常见乎若以化灭二字作迁字义今略为指破论中分明不化故不迁未尝云不化即不迁也以此则知迁字非灭化义矣又以此则知非常见矣岂可以未化昔物迁来于已化之时乎殊不识肇论用色空生灭去住有无事理动静等法法俱是实相未见有一法以为无常也空印果以有宗无因之说为驳殊又不识肇师但以色空生灭去住有无动静常无常等法以世人见此为实有色空生灭去住有无动静常无常等法故为因即不以此色空生灭去住有无动静常无常等法以为实有故即此无动无坏是为宗旨曰物不迁者也孰谓有宗而无因乎又孰谓宗似而因非乎嗟嗟余非好辩也盖由正量中引幻有前辩𤨏𤨏虽有篇章未殚鄙意故不容默默耳首篇云云者忆昔曾以常乐我净语用正所驳是也余意盖以如来出世说法有五时始于四时多谈四念处法终至涅槃第五时而翻案乃曰真常真乐真我真净者无有别法即以四念处反之是也非谓离却四念处法别有所谓真常真乐真我真净也亦非谓离却世间法别有所谓出世间法也亦非谓离却无常世相别有所谓真常法身也若据空印言常乐我净其名是一其说不同意指世间亦说常乐我净者是岂不曰以无常计常以苦计乐以无我计我以不净计净耶否则未知空印果谓如来亦说常乐我净别更指个什么谓常乐我净者耶然而既知由色即空故动而常静空即色故静而常动且谓诸部般若皆此意而却言性住性空如水火不合敌体相违者何也空印还知昔物住昔今物住今以明物无去来之相以性住证物不迁之旨乎又知性空即性住者为未尝空故不迁乎性住即性空者为未尝动故不留乎幻有深达是故即曰混然一途朱紫莫辩而弗能为空印引证出理宁甘之耳次篇云云者忆昔空印驳肇论以向有今无属三世为无常法非不迁者无他也总缘错认迁字即灭化义是无常法论不迁之旨所以为谬耳故幻有初引华严毗卢身亦属三世兼法华述灯明智胜等事类之明毗卢真身亦即色空不二之旨无动无坏以证不迁故与空印论旨不合耳幻有所言向有今无者大意虽指灯明非智胜智胜非释迦未尝滥为一统而历历可指总而归之即不坏世间相而明实相无动无坏为今昔不迁者也非若空印引灯明章云彼佛灭度后如薪尽火灭兼智胜章云彼佛灭度来如是无量劫混然儱侗观之但有断见耳何以见得若空印错会曰岂谓有物住于过去而不灭耶即此可知又引经云观一切法空无动转者岂曰有物而不迁耶则空印断见无疑矣何以见得但看岂曰有物而不迁耶则知之然今幻有亦曰岂谓无物为不迁耶若以无物为不迁者大似论空花之浓淡较兔角之短长不亦谬哉大率须知肇师言向有今无功业不化因不昔灭性各住世共明无去来义即世相而明实相无动无坏证物不迁要当以神会不可以世相求也若空印证幻有曰若毗卢真身十方三世随处充周间不容发又约法身则曰昔本非生今元不灭况又知色空本是一物而却言岂曰有物而不迁又云岂谓有物住于过去而不灭若此则可见空印言言见谛而步步迷途者也然空印至今可知肇师向有今无语是去住一致空有殊名之道端非断常偏见否乎即设一幻道人此篇之说是何言欤吾恐一幻道人会法华之旨弗如空印计也盖彼以世尊洎至法华会上是当开权显实会三归一之际乃知二乘声闻等众既已弹偏折小叹大褒圆到此则心相体信入出无难宜授家财堪任大法始故语之曰诸佛两足尊知法常无性佛种从缘起是故说一乘是法住法位世间相常住云云是无性即性空也缘起即缘会也一乘即实相也法住法位即无动也世间相常住即无坏也是般若法非法非非法即世相而明实相无动无坏一义也即世相而明实相故心经所谓色不异空空不异色如空印则遍计曰以色不异空故马不异乎牛也以空不异色故牛不异乎马也所以云牛之实相不异马之实相马之实相不异牛之实相牛马幻殊实相不二不二之体何可迁乎是也若据标文则曰安知其独物物全真耶且夫真则不异异则不真既然矣乃又曰今见异牛异马而曰全真未之有也岂不自生倒见耶又既曰真矣则牛不异马马不异牛所言不异者非谓迁牛作马易马为牛也盖以牛之实相不异马之实相马之实相不异牛之实相故耳则牛马幻殊实相不二不二之体何可迁乎若据牛马幻殊不二之体空印以牛马外别更有个实相分为两个也安得又成物物全真耶况牛马中间又有个同又有个不同有个同者实相不二也有个不同者牛马幻殊也试问牛马之外别更有个实相不二之体作么模样是大是小为短为长是黑是白为瘦为肥是妍是丑为旧为新以是则知空印尚未梦见实相也始知一幻道人所见则不然以闻摩诃般若云色无边故当知般若亦无边又云色清净故则般若清净乃至一切智智清净无二无二分无别无断故又见大慧杲师一日到明月庵指壁间画髑髅示冯济川川有颂云尸在这里其人何在乃知一灵不居皮袋杲师不肯以颂别云即此形骸便是其人一灵皮袋皮袋一灵空印知否于是知一幻道人即世相而明实相故则未尝见有个同又有个不同亦未尝见有个异又有个不异如心经色即是空空即是色即色空世相了无一毫动相可见可得谓物不迁是亦法华法住法位世相常住者耳以未见有一毫动相故肇师云寻夫不动之作岂释动以求静必求静于诸动必求静于诸动故虽动而常静不释动以求静故虽静而不离动者也且一幻道人既以动静相即色空不二以符不迁之旨则不如空印所驳也明矣况一幻道人所谈者不迁之旨也空印正量一册所论皆无常生灭之说于物不迁旨辽然不相干涉然幻有忆昔出所正驳肇论狂言多矣奚止常乐我净华严法华毗卢法身等之谓哉其他说种种遗之不究独先曾指破迁字会错了在正量遗之可疑也果以指出迁字为说破病根则不应有是刻以诋诸非果以众说参杂或日久忘之则不应单指一二法义以彰不合即此谓不欺吾且莫之知矣或曰昔肇师据般若大乘之旨建宗本作四论此物不迁中间一一事相既明释泮然矣独华严四法界旨云不外此尚未领会幻有曰曾不闻圆融不碍行布行布不碍圆融之说乎即前之二论既属之法相破相是行布法后之般若涅槃二论系性宗乃圆融之法无差何足为疑如荆溪尊者云三谛皆圆融之法故夫三谛者天然之性德也中谛者统一切法真谛者泯一切法俗谛者立一切法举一即三非前后也含生本具非造作之所得也华严事无碍法界者即俗谛也据荆溪言大乘般若非离真说俗乃即真而俗者也故华严无碍法界亦无背理之事乃即理之事所以谓事无碍法界者也又华严理无碍法界者即真谛也所以大乘般若亦非离俗说真乃即俗而真者也故华严无碍法界曾无无事之理乃即事之理所以谓理无碍法界者也盖言无碍者谓理不碍事事不碍理故也然肇论物不迁即俗谛所摄故云求向物于向于向未尝无此非背空之有乃即真而俗者也责向物于今于今未尝有岂非依假谈真即事以彰理乎所以云于今未尝有以明物不来于向未尝无故知物不去覆而求今今亦不往是谓昔物自在昔不从今以至昔今物自在今不从昔以至今是不谓之行布法耶其不真空既本真谛总属行布所摄唯般若无知涅槃无名二论既本性宗乃为中谛共属圆融之法即理事无碍仍继之以事事无碍法界者矣所言中谛者总一切法也既曰圆融则何尝碍乎行布即行布又岂碍于圆融者乎由是则知事理一如也空有一贯也真俗一谛也去住一方也动静一理也死生一息也迷悟一念也暑寒一气也延促一时也是非一致也今昔一梦也圣凡一本也彼我一人也以至万物一体而天地同根焉是不谓之理事无碍法界者乎又以是则知世间事事法法无一不具圆融三谛之理无一不该行布四法界之缘所以谓事事无碍法界者矣虽然如是会得圆融行布无碍道理了了分明毫忽不爽第恐还不是尔我自己分中亲切得力受用处秪是法尘分别影事所以谓见解入微见非是道意下圆青暂时可羡要得尔我真实得力受用直须大死一回苏醒起然后亲历其利害得失荣辱是非存亡毁誉一切好恶逆顺境界果无纤毫自欺处无一毫动念处始可谓真实行布无碍亲切事理圆融者矣不然则如人数他家宝自无半钱分耳信果如此而再究般若涅槃深旨则了然离即离非是即非即则未见有一物为世间法亦未见有一物为出世间法又未见有一法可以为圆融可以作行布亦未见有一法不可以为圆融不可以作行布到此之际既无可与不可则名言于是乎绝矣所以谓不可以形名得故涅槃以无名名耳又不可以智知故般若以无知目焉或又曰且肇师居罗什座下习讲历十年犹颜渊之事宣圣若鹙子之事世尊讲席之盛无出其右尔时罗什命伊注维摩诘所问经每称优当若生融睿等皆龙象之俦未见有讥其非者洎后永明寿洪觉范大慧中峰诸大老咸取肇论语为之准绳唯清凉则以小乘此生此灭不至余方同不迁义而有法体是生是灭故非大乘谓观肇公意既以物各性住而为不迁则滥小乘无容从此转至余方下论云谈真有不迁之称导俗有流动之说此则以真谛为不迁而不显真谛之相若但用物各性住为真谛相宁非性空无可迁也不真空论方显性空义约俗谛为不迁耳若此等数语清凉岂不既有失于初也致令空印继之务于无过中求有过以清凉滥同小乘驳之为未深辄把不迁揉作不灭不化以向有今无属无常法为赃证务驳肇公成一个常见凡夫又成一个断见外道其天渊之谬有如此耶是知空印果有量耶其无量耶愚谓当以正量正字易为无字可耶未审吾师以为何如幻有曰嘻吾至此不欲复言之矣即正量中种种异说吾犹未暇一一枚举又奚暇是非乎他论耶虽然是论果空印之驳物不迁耶抑物不迁之驳空印耶有识者辩之。

　　驳语䟦

　　刻是语已客有三叹奇哉而继息悲夫再三乃问幼有焉曰若知之乎曰弗知也曰若以空印驳肇论既谬矣尔何人乃反归咎于清凉是弗有误乎曰弗知也曰岂清凉不识肇公熟烂教乘精通义学乎曰弗知也曰彼或未若肇公深明方等至趣洞彻般若渊征为物不迁文辞变换所惑尚迷其源乎曰弗知也曰或果未会物各性住于一世是言住不必住释人之所谓往耳乎曰弗知也曰又彼果未会观方知彼去去者不至方乃是言去不必去闲人之常想谓乎曰弗知也曰彼或未原物不迁初语寻夫不动之作云云是两言一会而惑者不同乎曰弗知也曰彼果不解正言似反谁当信者乖而不可异其唯圣言之说乎曰弗知也曰彼特未知物不迁是不容言之言论之犹未尝论否乎曰弗知也曰然则若谓物不迁于小乘果有滥也否乎曰弗知也曰若谓真谛俗谛果异耶其无异乎曰弗知也曰若又知空印之驳物不迁果驳之耶否乎曰弗知也曰若又知若兹不容辩处乃强辩之果然耶否乎曰弗知也于是客乃哑然笑曰怪哉若何人者也既且是非好恶缁素智愚重轻可否总若弗知则不容声矣孰与若辨哉遂使幻有默然深惭良久徐徐更进曰余诚弗知因笔之以为䟦云。

　　荆溪释传道人书

　　龙池幻有禅师语录卷之九

　　音释

　　驳

　　(同驳论列是非谓之驳)。

　　挃

　　(陟栗切音窒与𢯶通捣也)。

　　滥

　　(卢瞰切音䌫窃也渍也又失实曰滥)。

　　篑

　　(具位切音匮也笼也)。

　　殚

　　(多寒切音单殛尽也又凡尽皆殚)。
乾隆藏第 153 册 No. 1637 幻有传禅师语录


　　龙池幻有禅师语录卷之十　　　　史十

　　门人圆悟圆修等编

　　性住释引

　　余属性住释拟灾诸木门人圆修辈再稽首止之曰和尚前刻驳语某甲历见有作色呵之者至有抚掌为笑者将无见以不测加诸余因笑云吾徒为虑固然若其不嗔则不见吾真若其不笑则不足为道而未会吾正愍此辈不知向方茫无着落为设故永嘉大师云不是山僧逞人我修行恐落断常坑耳所以此中不咎空印而咎清凉者安知此辈不效清凉蹈袭空印为之耶况吾为法门大系有三不得不辩第一为余与空印友人为同参相见笑岩和尚来第二为笑岩和尚生平务教外别传之旨接人未尝滥可义学第三为达磨未来此土教家咸已知归圣谛第一义然而断常坑见云何如清凉果以性空为不迁者则知以不迁为不迁故岂不为断见耶更若偏取真谛说不迁者是则又引起他俗谛为对真故以迁为迁矣是岂非世间常情所见乎故肇公云谈真有不迁之称导俗有流动之说是也宁知物不迁题旨要以即真俗谛会题明不迁故则无以不迁为不迁不迁即迁耶复不以迁为迁故迁即不迁耳因语及此且截断葛藤为引。

　　性住释

　　喟夫人情之惑久矣奈何固结而不释良为水息兹会客有以肇公物不迁等论真同庄生齐物之旨回向大乘无不圆通为言余应之曰子但见其华而未见其实又客有曰但世间出世间法无精粗无好恶无是非无内外毕竟平等性空无有可说处余又应之曰子但知一而未知其二耳余昔居台山时有空印友人示我正量稿大都宗性空而驳肇公性住之说因与辩未竟还南迄今壬寅秋来京得会伊于慈因精舍仍以刻本示余余目之多觉其未了了因又辩焉此岂余之好为谍谍亦因彼是而是之即彼非而非之耳且是是者固有师而非非者宁无师乎今余举彼是而是之则无逾龙𣗳举彼非而非之则曷舍清凉故舍清凉所谓物各性住一世为滥小乘于何以责其实逾龙树则不来亦不出合住无所住于何以见其玄以是知是是者何尝未是非非者安得不非况不解谈真则逆俗顺俗则违真与夫不迁流动之说为方便释题转语乌又知物不迁谛是即真之俗不真空谛乃即俗之真实无生旨一体无殊故彼始岂弗会三谛理为圆融法既终何忘乎空有相非对待言欤及余闲简涅槃大典始知性空之说尚属不了义经岂得无说再阅中论益知物不迁等论其出有自皆究竟大乘无生旨来根本与法华涅槃潜符密契如出一口即法华譬喻品如来其犹长者权以三车诱引诸子既出火宅于四衢道中露地而坐到此之际方称本怀所以等赐诸子一大白牛之车是破三乘之权归一乘之实事耳正合中论破尽诸法始知性住性空真谛俗谛以至般若涅槃皆为戏论不实即观涅槃品云究竟推求世间涅槃实际无生际以平等不可得故无毫厘差别又于毕竟空中皆不可得诸有所得皆息戏论皆灭戏论灭故通达诸法实相得安隐道从因缘品来分别推求诸法有亦无无亦无有无亦无非有非无亦无是名诸法实相亦名如法性实际涅槃是故如来无时无处为人说涅槃定相是说诸有所得皆息戏论皆灭况性空性住而有定相乎以是知前辈题名著作务先循本自有旨归竟非从空凿出观物不迁等论初若潜取彼义无露一毫圭角细原其旨终竟合一而不背然有道殊世异百虑一致理固相符而可证者若龙𣗳大士直取如来一大藏教以至法华涅槃究竟了义作端本既得其要仍举如来藏中因缘等一一未了义名相悉破之曰不生亦不灭不常亦不断不一亦不异不来亦不出能说是因缘善灭诸戏论我稽首礼佛诸说中第一如关钥开固闭若金刚击重坚至哉斯语益可喻针攻药石之治无㿈瘇之难破靡郁滞而弗通镕尽万法而略义类有二十七品成六卷故僧睿序云滞惑生于倒见三界以之而沦溺偏悟起于厌智耿介以之而致乖故知大觉在乎旷照小智缠乎隘心照之不旷则不足以夷有无一道俗知之不尽则未可以涉中途泯二际道俗之不夷二际之不泯菩萨之忧也盖肇论物不迁不真空般若无知涅槃无名四要所元出于此如诸法不自生亦不从他生不共不无因是故知无生至宗本所谓本无实相法性性空缘会一义者亦即观四谛品所谓众因缘生法我说即是无亦为是假名亦是中道义未曾有一法不从因缘生是故一切法无不是空者而已顾物不迁中责向求今等说出自破去来品偈曰已去无有去未去亦无去离已去未去去时亦无去又去者则不住不去者不住离去不去者何有第三住即合之言去不必去闲人之常想称住不必住释人之所谓往耳岂曰去而可遣住而可留等语何等亲切显著明白即梵志少壮同体百龄一质彼破行品云言五阴虚妄无有定相如婴儿时色非匍匐时色匍匐时色非行时色行时色非童子时色童子时色非壮年时色壮年时色非老年时色等云云惜乎以我有限之形而随无穷之世以无住故所谓有力者负之而趋昧者不觉其斯之谓欤以实无去故所谓物各性住一世不容以此之世为彼之世则岂容以此之物为彼之物此之性为彼之性故消息盈虚各自有时而春花秋月断不可易即古来大圣神若某开辟若某垂拱某征诛某制作某演化亦先天而天弗违后天而奉天时不能为时能不失时试思之功流万世而常存道通百劫而弥固皆以功业不化故不迁而况物乎彼观业品偈云虽空亦不断虽有亦不常业果报不失是名佛所说故经云三灾弥纶而行业湛然信其言也即果不俱因因因而果因因而果因不昔灭因不昔灭句便见肇公妙会处若谓昔因灭而有今果者可谓之无因果何也以因灭而有果故故彼观因果品偈曰若因与果因作因已而灭是因有二体一与一则灭若因不与果作因已而灭因灭而果生是果则无因若众缘合时而有果生者生者及可生则为一时俱若先有果生而后众缘合此即离因缘名为无因果若因变为果因即至于果是则前生因生已而复生云何因灭失而能生于果又若因在果云何因生果若因遍有果更生何等果因见不见果是二俱不生若言过去因而于过去果未来现在果是则终不合若言未来因而于未来果现在过去果是则终不合若言现在因而于现在果未来过去果是则终不合若不和合者因何能生果若有和合者因何能生果若因空无果因何能生果若因不空果因何能生果果不空不生果不空不灭以果不空故不生亦不灭果空故不生果空故不灭以果是空故不生亦不灭以是则知性住性空总是大乘方等无生一实之旨兼知真谛俗谛咸为般若圆融三谛无疑故观成坏品云若法性空者谁当有成坏若性不空者亦无有成坏成坏若一者是事则不然成坏若异者是事亦不然若谓以现见而有生灭者则为是痴妄而见有生灭所有受法者不堕于断常因果相续故不断亦不常若因果生灭相续而不断灭更不生故因即为断灭法住于自性不应有有无涅槃灭相续则堕于断灭若如此说合果不俱因因因而果因因而果因不昔灭则何处又有生灭断常一异去来之偏耶又若初有灭者则无有后有肇公谓因不昔灭则无是咎初有若不灭亦无有后有肇公云因不来今亦无是咎何也有今昔之分故若初有灭时而后有生者灭时是一有生时是一有此岂非异法耶若言于生灭而谓一时者则于此阴死即于此阴生此岂非一法乎故清凉以物各性住一世滥同小乘者此耳且物不迁所宗俗谛即性住旨乃兼时而言者以因不昔灭故故无时外之物然即因不来今又岂有物外之时乎以此则可谓之圆见可谓之无生旨可谓之了义经若清凉所谓物之性空者但言物不言时岂不显然以性空之物出在时外耶以此较彼孰偏孰圆故涅槃判属不了义经不亦宜乎且原肇公因不昔灭一句何尝不识分分之水皆有前后乃至毫滴皆有前毫后毫耶故彼偈又曰三世中求有相续不可得若三世中无何有有相续如此究竟须知肇公云性住性空之旨果有因耶其无因乎即于因果一法较之中论无生之旨且有异耶其无异乎一法如此其他法法不言可以神领默会故前观涅槃品曰究竟推求世间涅槃实际无生际以平等不可得故无毫𨤲差别信矣问若性住语肇公初不列宗本独物不迁中成无去来义所设者何也答彼以性住义属无生旨在宗本五法亦无一不含何须别列其名耶故破行品云若有不空法则应有空法实无不空法何得有空法问若性住果是性空对待法宗本固不须别列者何于华严法华涅槃般若大乘方等诸经中以真谛俗谛色空事理断常成坏生灭真如涅槃五阴彼我异同等俱属对待务用并彰何也既性空之说在涅槃大典谓属不了义经始知性住语固是性空对待法无疑矣又何诸大乘经典并诸先圣贤俱未倡独肇公于物不迁中始言之耶答是何言欤盖诸大乘经论题名立法虽有偏圆单复不同但所彰法道不可偏废拘泥而不通唯在人不在法耳所云法者何也唯属吾心故马鸣大士起信云依一心法有二种门一心真如门二心生灭门以是二门不相离故如如尔我一念才生住相灭相俱时顿现即生住灭相在二乘人观属有为法如法身菩萨等觉于念住念无住相以离分别粗念相故所谓在人而不在法以是知大乘经论并诸先圣贤所谈种种法门俱属吾心又何尝离了生住灭相谓之非法可乎又谓诸先圣贤而曾口挂壁上可乎岂但过去诸圣贤即现在并未来诸圣贤无时而不说法古人所谓乘时说法故知往者某佛某祖师说法在某年月日时即如而今现在某禅师法师说法谈经在某年月日时即令人按诸时事可以稽考不失岂谓肇公云性住一世便同之凡外偏见惑执属彼有为法耶又岂以肇公同彼钝根痴人见有着有见空着空计有一物在彼死住而不移耶问所言性住固然但恐性住一世与法华法住法位不同何如答亦无不同法住法位者何即无所住心当体寂灭湛然不动是也但肯谛信试一时顿断却生灭念缘直下便见得湛然不动心体还有边涯际畔么倘尔见得广大心体了便识得肇公性住一世亦不出心外既知得性住一世不出吾心即与法华法住法位有何拣别既又识得性住一世与法住法位无殊亦岂异般若经中所问真谛俗谛其有异耶其无异耶答云无异若真俗之谛既尔无乖即色空之旨亦何尝有异如此则有何对待之法不是大乘方等而乖中道无生一实旨耶况物之所生由时而着且时无别体必亦因物物非悬空亦必因时故观时品云时住不可得时去亦叵得时若不可得云何说时相因物故有时离物何有时物尚无所有何况当有时夫世者当时之谓由是知世不能外物物又安能离世所以知物在时亦在时亡则物亦亡安得不可谓性住一世耶亦岂异乎法住法位耶略语物之性空者非无物也以非无物故故肇公有不真空之作今有以不真空三字并物不迁三字俱离开作两假释者可发一噱所谓性住一世者亦非有物也以物物未尝住故曾不离世故云性住一世耳然性住一世岂是常情惑执偏见而不移以物无不迁故非无因非无因故以物不迁为题云又岂以世迁故谓物不迁以物迁故谓世不迁耶此直以世在物亦在世迁而物亦迁故云物各性住一世者耳既谓之世也物也岂同龟毛兔角既谓之物也世也亦岂异乎兔角龟毛若肇公引中观云观方知彼去去者不至方既曰不至谓至则不可实有所去人不得谓无去设有得有至又谓之形证矣抑岂般若更有尘累耶问然则题名物不迁者固非偏辞也所宗乃缘俗谛直以迁说不迁者如诸大乘经中对真说俗指色谈空皆此类耳即不真空所宗真谛当何所表有甚分别处答快哉是问佛所谈大乘真谛者为破痴暗凡夫人我见而设心经所谓色不异空空不异色以色空相因有故皆非其实名未究竟云不了义所谓大乘俗谛者是破二乘钝根法我见而陈所谓色即是空空即是色以色空不二动静靡殊为究竟旨亦名了义经所以真俗之谛既具各有攸当不可不知且不闻马鸣起信所谓一切邪执皆依我见若离于我则无邪执一人我见二法我见人我见者依诸凡夫有五种一者闻修多罗说如来法身毕竟寂寞犹如虚空以不知为破着故即谓虚空是如来性云何对治明虚空相是其妄法体无不实以对色故有是可见相令心生灭以一切色法本来是心实无外色若无外色者则无虚空之相所谓一切境界唯心妄起故有若心离于妄动则一切境界灭唯一真心无所不遍此谓如来广大性智究竟之义非如虚空相故盖今人多认着虚空是如来性以为法身以为实相如此则实相与世相竟不同即色身与法身亦有异耳倘无志为人天眼目垂范后人则已果有志焉不可不熟玩是论不可不究明斯旨祝祝二者闻修多罗说世间诸法毕竟体空乃至涅槃真如之法亦毕竟空从本已来自空离一切相以不知为破着故即谓真如涅槃之性唯是其空云何对治明真如法身自体不空具足无量性功德故乃至三四五云云亦复如是法我见者依诸二乘钝根故如来但为说人无我以说不究竟故见有五阴生灭之法怖畏生死妄取涅槃云何对治以五阴法自性不生则无有灭本来涅槃故即中论破因缘品青目亦谓佛灭度后后五百岁像法中人根转钝深着诸法求十二因缘五阴十二入十八界等决定相不知佛意但着文字闻大乘法中说毕竟空不知何因缘故空即生见疑若都毕竟空云何分别有罪福报应等如是则无世谛第一义谛取是空相而起贪着于毕竟空中生种种过龙𣗳菩萨为是等故造此中论故青目于观法品注云因破我法有无我我决定不可得况有无我若决定有无我则是断灭生于贪着如般若中说菩萨有我亦非行无我亦非行云云观四谛品偈曰空法坏因果亦坏于罪福亦复悉毁坏一切世俗法青目谓若受空法者则破罪福及罪福果报亦破世俗法有如是等诸过故诸法不应空倘谓性空为究竟了义则奚分世间出世间法即一切善恶因缘祸福报应等俱为一体何于善恶业性独不空而五戒十善务生天上人间作十恶五逆定堕三途地狱竟弗少有差忒故中论曰若无因有果者布施持戒应堕地狱十恶五逆应当生天何也以无因故若现膺福庆非营善所召罹祸患不测不本积恶所致如此则为善者屈甚作恶者幸甚故曰于毕竟空中生种种过如是乃知善恶业性原是不空业性不空则知真如涅槃等性亦不空了然明矣问如此究竟既明但学人愚昧尚有余疑未雪前谓肇公四论之要出自破因缘品首偈四句于此当如何配合答尔既知得龙𣗳所说句句为中道语务合无生之旨况此四句有何可疑即肇公虽有四论之殊无一不归了义大乘此四论四句总是一个气脉互摄互融无一不可配合然以物不迁配之不来亦不出人所易晓以物各性住一世显然彼以为病者试配之既曰性住一世谓不见有一物自世外入来者岂不曰不来既不有来应有出否曰亦不出若谓有出应见此物有时出向世去以无见亦无此义故故曰亦不出以物各性住一世故物不为世世不为物故曰不一既曰不同可谓是异法曰亦不异何也以无世则无物有物即有世故故曰亦不异又以物各性住一世故以世性本空物体无实以世与物相因而有故谓不常亦不生既谓是相因而有应有续断亦应有灭曰亦不断亦不灭何也以无世无物无物无世故故曰亦不断亦不灭耳余所以云彼偈虽有四句不同总合无生一实之旨即肇公四论总是一个气脉举此四句配诸四论法法未有不合处由是题名物不迁者正以物各性住一世故耳问前谓谈真则逆俗顺俗则违真后又曰谈真有不迁之称导俗有流动之说二语当如何会释以成一贯答此前后两说总是肇公善巧释题转语务用合归中道无生旨故若肇公果以物物皆真建题说不迁者应言顺俗反谓之逆者何以遮世人视有为俗物俱属迁移流动故而不知肇公正所表下句之文乃为顺俗者是也以背真故则知俗谛法法总是无常败坏物耳岂不原同波斯匿王所见现前念念不停新新无住者于是知次句所谓违真故迷性而莫返逆俗故言淡而无味肇公所谓不然者为以即真俗谛𣗳题名不迁故曰物不迁虽尔逆俗不为无味之谈性虽未返不是违真之说故后所谓谈真有不迁之称导俗有流动之说岂不有召有应而终成一贯为中道旨耶此所谓正言似反谁当信者略释如此又如肇公之意以遮表诠量再释谈真则逆俗者若以即俗之真说不迁则言逆而理顺何也以遮俗谛之迁而说不迁故谓之言逆以表性空不迁无碍迁故谓之理顺如此则言理之义无乖逆顺之旨不异此谓遮表同时释故肇公后谓谈真有不迁之称是也下句顺俗则违真者若以即真之俗说迁则言顺而理逆何也以遮真谛之不迁而说迁故谓之言顺以表性住不迁非异迁故谓之理逆如是则言理既其相乖顺逆之情不一此谓遮表不同时释故肇公后谓顺俗有流动之说是也然而岂知性空之旨即不迁而见有迁者性住旨即迁而见不迁耶但以遮表不同时故谓之行布法谓之物各性住一世故题名谓之物不迁耳又以遮表同时故谓之圆融法谓之真俗不异空有无殊故题名乃谓不真空焉问题名曰物不迁曰不真空所宗二谛总属圆融法何又有彼此之局清凉与肇公所说不同耶答物体本一而在人所见并用处不同故可以说真可以说俗故肇公云岂以谛二而二于物哉以是之故所谓为圆融法耳原夫肇公立题本意各有攸当须知不真空所宗真谛性空为即俗之真故论以有无一本物不迁所宗俗谛性住乃即真之俗故论以去住同源以是知二谛未始异二论未尝同耳故涅槃第十三卷佛答文殊所问第一义谛世谛曰有善方便随顺众生说有二谛如出世人之所知者名第一义谛世人知者名为世谛问既云二谛之旨无差即物不迁依清凉性空谓不迁有何不可答倘如此又不相当矣不见涅槃如来性品云若言如来入于涅槃如薪尽火灭名不了义又云如经中说一切烧然一切无常一切皆苦一切皆空一切无我是名不了义何以故以不能了如是义故今诸众生堕阿鼻狱所以者何以取着故于义不了一切烧者谓如来说涅槃亦烧一切无常者涅槃亦无常苦空无我亦复如是是故名为不了义经不应依止问性空之说既不应依止如何性住又堪依止耶答前不云乎其名似偏其旨则一所谓在人而不在法如中论观因果品所谈空有生灭以归中道一实之旨二偈云果空故不生果空故不灭以果是空故不生亦不灭又果不空不生果不空不灭以果不空故不生亦不灭今物不迁性住之旨则并诸者出自中论一本耳故云言去不必去闲人之常想称住不必住释人之所谓往耳岂谓去而可遣住而可留耶若此发扬性住之旨可谓是有为俗物不可以立宗依乎可谓是常情惑执偏见乎故中论偈乃又云诸佛依二谛为众生说法一以世俗谛二第一义谛若人不能知分别于二谛则于深佛法不知真实义若不依俗谛不得第一义不得第一义则不得涅槃不能正观空钝根则自害如不善咒术不善捉毒蛇世尊知是法甚深微妙相非钝根所及是故不欲说余故谓子但见其华未见其实又子但知一而未知其二耳且无论他说即因不昔灭一句该尽不生亦不灭不常亦不断不一亦不异不来亦不出四义矣可谓之妙会否乎而况全题物不迁及种种余法并不真空般若无知涅槃无名等论而又有异旨乖且不合耶虽然性空亦住性住亦空岂有二义惟执一则义未完且立论如龙𣗳肇公亦岂可遂轻议也者余故不容无辩特书此为性住释以俟识者。

　　物不迁题旨

　　慨夫众生耽染五欲之乐沉迷六趣之苦出此入彼无能解脱者何皆由未达世相本空俱无自性故耳所以如来愍之说摩诃般若色空不二物我同源旨者盖缘此辈作也故谓之破有法王于法自在即肇公继阐如来般若涅槃本旨复作物不迁等四论者亦岂有他哉然有不善会者反从而咎之以为异旨不亦怪事因原之宗本不有不无一句大端此四论题旨都在其间矣试以物不迁三字验之若据世谛而论即题名一个物字实实是个物可谓是有果真实是有则一毫也移动他不得而不知但是名字故金刚般若云众生众生者如来说非众生是名字众生以此则知物字亦是名而非实既不得以物为物故知有亦名字不可以有为有以有即无故以动即静以迁即不迁为真谛相故肇公始谓谈真则逆俗是也虽云逆而何尝逆以性空义会有无名法尔靡殊然既不得以物为物又岂可以非物为非物哉以非物未遗迹故以无即有以静即动以不迁即迁为俗谛相故云云顺俗则违真是也虽曰违亦何尝违以性住旨合动静体本来非异兹两言者肇公初为立题之难言也据真实理言不迁者则逆世人谓有生死去来见故若顺世人果有去来生灭之见说迁者则又背却无生真实道理也后复谓谈真有不迁之称导俗有流动之说相继有二言者肇公正要表明立题本意尔也所谓谈真者言实智也若据实智则不必去有谈空离动求静废迁说不迁所谓谈真有不迁之称是焉然曰不迁而未尝不迁为以性空故不迁即迁耳导俗者说权智也若依权智而说亦以空不废有以静不离动以不迁非去迁故所谓导俗有流动之说者是也然言迁而未尝迁为以性住故迁即不迁耳然则以物不迁为题者何尝偏以俗谛命题说迁又何尝别有真谛异题说不迁耶肇公既为掀翻般若妙旨立物不迁三字作题者岂不以有无一贯动静同源为唱乎何独于去住之义真俗二谛不得共本又有异旨耶况肇公分明云以性空言去不必去以性住言住不必住既言去住之不必者知皆因对待言也以对待言故是知即去住而非去住也何尝俗谛相有违真谛相乎据清凉云肇公若以物各性住为真谛相宁非性空无可迁也然肇公非不取真谛务用俗谛性住证不迁者恐偏于真谛性空由属不了义经以故不独取之故用物不迁字立题意在真俗不二耳清凉以肇公物各性住于一世有何物而可去来云是滥同小乘此生此灭无容从此转至余方而有法体是生是灭为一法矣然肇公但言物各性住于一世未尝言物偏死住于一处其物各性住于一世者原符法华是法住法位世间相常住旨其性住者对性空说殊不知性空义空实未尝空乎即性住义住实未尝住耳且性住性空旨果同耶异耶其一世之世字乃时字异名时无住相然则即知性住一世亦是住无所住矣再言物各性住于一世者中间虽有今昔相悬不一然亦不异会去住古今俱不必故所谓去不必去以去即住住不必住以住即去故去住虽殊其趣不别又古不必古以古不异今今不必今以今不异古以今不异古今还作古以古不异今古亦曾今然而今不至古古亦不至今故谓之各性住于一世有何物而可去来耶辄未曾言物偏死住于一处耳既未尝言物偏死住于一处者则何所谓是滥小乘此生此灭无容从此转至余方而有法体是生是灭为一法乎是乃清凉检点不到处且观但愿空诸所有讵非真谛旨慎勿实诸所无又非俗谛义乎况肇公所言各住者亦因对惑有去来而言也若不因对惑有去来而言各住者是无因论也空印谓此有宗无因者奈无梦见肇公何岂知肇公发挥般若旨故即因迁说不迁又肯借他别法以为因耶若用借他别法作因者则不合般若色空不二物我同源旨矣以般若果不离因故因生死即涅槃因烦恼证菩提因无明明佛性因尘劳得解脱极而推之即内之根身外之器界总不越此三字以俱无自性故若以物为物故即真如皆为俗谛由不以物为物故即俗谛便是真如矣以此物字未尝动故所谓不迁者只是不曾满得他肇公意理在若要真实满他肇公意须知伊说迁是为对不迁者说即说不迁是正对迁者说耳如此则若言肇公说又何尝说若言不说又何尝缄口默然来更若说此物并肇公两俱不曾动者是动过去久矣太煞从来似不有人知道在奈何但看清凉此说则知之然本之实相中间实无个迁与不迁为对迁故有物不迁说以此三字看真活泼泼地要在人别具只眼岂得以死杀法看是。

　　赘语

　　窃观空印注解肇公般若无知论中云且无知生于无知者以不解故辄把下面无知无字去掉了为是注之可发一笑果如此又是圭峰当初谓圆觉经中一切众生皆证圆觉改之皆具圆觉是也而不知肇公意旨正说般若无知者且无个知生于无知耳若有个知生于无知者无知是一个知又是一个似为两个也以无知未尝生出个知来故所以云且无知生于无知无无知也无有知也唯不以无知为无知故无知即知不以知为知故知即无知止是一个未曾作两个看也若除却下面一个无字又是知生出个无知来了然虽与肇公意思相反不同大端止是一个道理以知与无知还为两个也殊不思亦不以知为知故知即无知不以无知为无知故无知即知耳则不可说为有个知故为有个无知终为两个也不见下面云无有知也谓之非有无无知也谓之非无又曰真般若者非有非无无起无灭不可说示于人即知此个灵知自性般若既不属于有无亦无起灭即知尽十方遍法界亘古今无物我无非总属我一个灵知自性无疑矣即天地与我同根万物与我一体不亦了然耶以此知空印注解何曾梦见肇公在幻有浅见如此当有识者鉴此为何如盖缘空印错认了所知非所知所知生于知所知既生知知亦生所知所知既相生相生即缘法缘法故非真非真故非真谛也所以去掉了者个无字殊不会肇公说般若无知属无生旨故所以不同耳。

　　有僧问师曰和尚迩年来还在文字中留心否师曰弗也僧遂亢语曰既不在文字中留心又安能解得文字师谓此问何意耶曰某看和尚性住释见有笑于空印大师处如和尚意毕竟要把不真空三字作一句念为是耶师曰然曰然则世间文字中但无这样文法如某甲看实以世间法法不真故空耳师曰然则世间真故有不空物乎僧曰有即金刚舍利等是师曰然汝岂不自迷其源乎何则若金刚等以如性故能坚久者见火则不合镕唯舍利以业力薰故能坚且久者然亦曾无自性又何尝不空哉除此外别更有不空物乎么僧曰某识见不广世间物未能尽识如眼前所见则未有真不空物其实唯不真故空耳师曰然则汝还知世间空亦不真乎么僧曰某愚昧未解其旨敢乞和尚明指师曰余所谓不真空如宗本所谓不有不无者何正不可以有为有以无为无以有无俱未真故肇师所以有不真空之作大都有因无见无以有彰设世间无无又孰能见其有耶以有既不自见其有以有即无故所谓之真谛以无既不自见其无以无即有故所谓之俗谛即这两法不异然亦不一岂容此外别更有个无字见存耶故所以云不存无以观法者可谓识法实相矣如此见得可谓色大般若大色清净故般若清净又云一切智智清净无二无二分无别无断故耳又云见法实相谓之般若能不形证沤和功也然则般若之旨又岂可以有无双准空色两真哉以故直谓之不真空论焉不可以有无双准者则不得以有是有以有即无亦不得以无是无以无即有此谓有无一旨又不可以空色两真者则不得以空是空以空即色亦不得以色是色以色即空此谓色空一体耳前之所谓物不迁论者又岂有别旨耶止是单提一去来即动静而说不迁如世间所论明来暗去暗至明亡互相凌夺原无实体本来只是一法中又岂有去来动静之隔及知动静又岂不同源乎即去住亦原无二致所以谓世间物物头头从来实相未尝有一毫迁动处耳若据空印注解将不真二字一气说了把空字丢在一边另释将个物字另说了取不迁二字又各置在一边俱注断开了何不将般若二字也说开即无知二字亦拈向一边涅槃无名亦复如是若果如此注释肇论要使肇公暗里点头相许幻有敢保实未肯在肇公若其有灵安肯不再出头来为一证据耶僧曰若如此旨看来四论实与法华涅槃二经深有所契以四论合之物不迁与般若无知始终一贯即不真空与涅槃无名因果同条耳师曰然空印以世间法法不真故空者岂知以非不真计不真则是以不真为不真亦是以空为空见却反为肇公强注成个外道断见矣然空印又岂知惟世间法法皆真故但不自以为真哉又以物不迁物字谓肇公岂以有为俗物可作宗依者则亦不反强肇公实成个凡夫惑见乎即举此两端便见空印高明极论处又乌用一一枚举其非耶僧稽首复问其故何哉师曰无他也如法华云诸佛两足尊知法常无性佛种从缘起是故说一乘是法住法位世间相常住于道场知已导师方便说又云唯此一事实余二则非真终不以小乘济度于众生以此知般若于世间法实无个迁与不迁亦无个知与无知以对迁故说不迁为对知故说无知耳然于涅槃分中又岂有个真与不真亦岂有个空与不空耶亦为对真故说不真以对形名故说无名耳所以如来深赞曰我见世间无有少法过于涅槃若有少法过似涅槃者我说如梦如幻如泡如影非真实矣于是僧唯唯踊跃再拜而去。

　　附云栖大师书

　　多载阔别向蒙
手书并
佳㓨宋化卿居士自京师寄来今化卿南还已[婁*殳]年矣因乏便人久未伸
谢春间托一
贵县香客附柬想亦不到兹遇显亲耨池上人乃吾
兄同寺深为喜慰其
肇论解驳精确明悉但恐空印执心太坚不肯服善然正辩破惑理自应尔彼之信否无足计也卧疾草草不能多语
谅之谅之。

　　同参弟袾宏和南

　　附憨山大师书

　　往者幸会台山众中未能尽领
教益自尔岐路东西良缘不易再也顾鄙人深愧夙业深重所辱法门远投瘴乡忽忽十有七载嗟嗟老矣念与
法门故旧几为永隔令人可悲况解脱无期徒有云鹤之思耳惟
慈不弃鄙陋远
惠德音慰我遐想及读
语录言言见谛真末世法眼后学赖为依归此
法施之隆当为法门盛事喜跃何如鄙人向为
曹溪作奴郎翻成话柄今已谢事将图南岳作休老计此缘尚未遂适遇京师延寿显禅人之便垂此布
讯法履小㓨二种不堪入
法眼借以请
教惟
慈鉴之不一。

　　寓岭外辱友德清和南致

　　塔铭

　　赐进士出身通议大夫资治尹户部侍郎致

　　仕周汝登撰

　　一心老人予向从石篑墨池两公闻其在京弘法大阐宗风而未觌一面也后更号幻有迁化荆溪塔骨在焉其法孙王朝式状其得法事展转乞铭于予时予卧病未能握笔爰口为授命侄九宾书之稿以致铭曰。

　　一心幻有　幻有一心　何真何假
　　泡沫浮沉　这个消息　曹溪至今
　　乐庵触发　笑岩印心　五台隐迹
　　阐法荆岑　开大炉鞲　点铁成金
　　谁其承嗣　密云等森　陶王二士
　　昔闻叩音　曾可度与　鸳鸯绣针
　　𢚩须着眼　幻有难寻　难寻幻有
　　有光少林　阅师语录　超越功勋
　　贵其无比　千古传吟

　　幻有禅师语录后序

　　余于辛丑壬寅间在长安得见
一心和尚于慈因寺同参诸公为合金买小庵于贯城坊后仅蔽风雨趋谒者辐辏师多所酬答是时蔡槐庭方主西方师与苏云浦论产难公案未相投契而独许予入室为竟日之谭内录中犹有二则予是时注添为郎十二载每以差出差归故事师最久一日别师归师问予有何疑予举九峰不肯首座因缘问毕竟明何事师竖起拳头予拟议师曰公不要开口且细参去又数年入都屡相过也一日过师坐次有一内监老僧者先在师从容谓余曰闻公俸深将外转老僧亦将还荆溪相信一场公案未明大事未了空自懡㦬大非我意也予因请益师曰向年举的公案记得否予曰和尚今日拳头在那里师厉声曰没有予曰和尚拳头失却鼻孔元止半边师遂变色转向面壁予亦趋出内监僧曰大师如何这般待这位居士时予在阶下闻师厉声曰这个人放松了不奈他何且拿住索套貌不由他三年五年不来寻我内监僧趋出送予曰和尚是好意予曰大机大用只怕承受不来无何余果转外藩特去辞师值师外出时两僧在中堂看经一僧傍立予因与两僧叙数年与师相往复因缘未竟旁立僧瞠目大声喝曰恰值大和尚不在予惊起汗出而旁僧已去予遂于佛前礼拜而行后来宦游问一心师不知踪迹三十余年矣祇闻密云大师得教于幻有和尚出世天童为宇内法席第一近黄檗以直师自天童归携有幻有禅师语录支浮师见之谓予曰见有与公问答二则予茫然曰此尊宿向未承事也及借读之则知幻有即一心而更号耳向所刊一心禅语亦存什一也当日三年五年之语今三十余年矣大负我师不觉泣下日者为无念大师书请塔铭于天童大师不允所请依然转身面壁家风也其父子间门庭教范可想也夫可敬也夫。

　　崇祯丁丑闰四月李长庚敬书于后

　　龙池幻有禅师语录卷之十

　　音释

　　谍

　　(同喋喋喋多言也)。

　　诱

　　(以九切音酉教也相劝也)。

　　噱

　　(其虐切音▆大笑也)。

　　赘

　　(朱芮切音[祟*ㄆ]烦言也)。

　　瘴

　　(之亮切音障瘴疠也)。

　　藩

　　(方烦切音翻篱也又域也)。

　　范

　　(房啖切音犯法也式也模也)。
