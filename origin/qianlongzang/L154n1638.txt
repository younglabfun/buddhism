乾隆藏第 154 册 No. 1638 雪峤信禅师语录(第7卷-第10卷)


　　雪峤禅师语录卷第七　　　　　　鱼七

　　参学门人弘珠等编

　　拈颂

　　雪峰禅师一日升座众集定师辊出木毬。

　　颂。

　为怜苦口舌头干滚出木毬与众看活卓卓月团团赚杀儿孙炭里眠

　　雪峰轻打我。

　　颂。

　秤锤出汁砂出油托地酬他放亦[(冰-水+〡)*ㄆ]轻打我活人机三千里外冷云归言中有响会不会孔子周流着布衣

　　东坡不了心。

　　颂。

　云出青山鸟出林三条篾缚换腰金轻烟一带苏堤柳尽是当年不了心

　　普化和尚将示灭乃入市谓人曰乞我一个直裰人或与被袄或与布裘皆不受振铎而去临济令人送与一棺师笑曰临济厮儿饶舌便受之乃辞众曰普化明日去东门死也郡人相率送出城师厉声曰今日葬不合青乌乃曰明日南门迁化人亦随之又曰明日出西门方吉人出渐稀出已还返人意稍怠第四日自擎棺北门外振铎入棺而逝郡人奔走出城揭棺视之已不见唯闻空中振铎渐远莫测其由。

　　颂。

　东边不了西边讨看这风颠情太劳摇得手酸欲歇去棺材空里笑魔高

　　宾主句。

　　颂。

　芦花江底去来雁蓼叶渡头上下天宾主不随爻象变吉凶岂落劫初前

　　有僧问云门如何是透法身句师云北斗里藏身。

　　颂。

　北斗藏身意若何长江水接白云坡儿孙多少不怜悧抱橹摇椿也大差

　　城东老母与佛同生而不欲见佛每见佛来即便迴避虽然如此回顾东西总皆是佛遂以手遮面于十指掌中亦总是佛。

　　拈莫错会城东老母好老母乃末世众生最后一金锤耳何以末世众生向外驰求寻行数墨推己让人钻研故纸以为袈裟下一生极则事佛从三大阿僧祇修证得来我等岂能容易如此识见胸臆中一钉钉定六根顿瞎犹若堕落千万丈陷阱永无回心出离之日老母古佛先知末世众生不信顿悟一门即向三十二相八十种好一坐坐断将手遮面不欲见佛然十指掌中见佛者此乃老母自性天真非他人使然其意正出众生本来是佛自心作佛觌体相见老母慈念众生心切若将色相卖弄是佛众生永不能发菩提心担荷此事非惟十指上可见四大五蕴发毛爪甲皆是佛之全身故祖师云通身是手眼三十二相以野狐精呵之如此便知前后一贯悲哉黄面老子吾知其无容身之地众生每日神通放光自在何假色相唤渠是佛且达磨西来不立文字教外别传直指人心见性成佛劳伊一番辛苦为众竭力不若城东老母𢷤佛何其撇脱语言文字一时焚却那更有葛藤留到今日缠缚众生赵州云佛之一字吾不喜闻到这里[糸*系]毫不立众生诸佛亦是强立名言谁是弥勒谁为弥勒自亦𢷤之以此较之何处非释迦何方不老母何众生不佛这则公案只要众生信得及直下㘞地一声城东老母产下祖师了也用佛何为还识祖师杀人刀活人剑么厕筹子千古奇特老母其谁欤。

　　颂。

　老母城东亦丈夫眼睛清冷绝誵讹三千里外相逢着不是当年这老胡莫谓似月中无影休辜负若向空王殿上行脚跟斩断谁回互

　　径山国一禅师上堂僧问如何是道师曰山上有鲤鱼井底有蓬尘。

　　拈这则公案因国一答得新奇古今无人嗅着语风今日横推日月倒转山河吸尽源泉掀翻五岫管教井底无尘而百劫长清鲤鱼插翅而高冲霄汉且道这僧会不会。

　　颂。

　一指惊心万指寒鲤鱼插翅挂黄冠至今山上洪波滚涤净蓬尘井底宽竹响灯沉疏影夜猿啼山月上栏杆

　　径山鉴宗无上禅师。

　　拈盐官的子临济前辈自盐官决疑之后寻径山将息开堂拈提为第二代住持今塔迹虽存凄凉壅塞嗟嗟何时得翛然一路豁耳。

　　颂。

　塔示全身聊有踪堆堆土石略遮风三更五夜山头月听取龙吟古寺钟无上老知也未唐时直至今这个性灵原不异日炙与风吹沧海桑田何可据劫火洞然烧大地总成是活计

　　径山涂毒智䇿禅师天台陈氏子行脚往豫章谒典牛道由云居风雪塞路坐阅四十二日午初版声铿然豁尔大悟及造门典牛独指师曰甚处见神见鬼来师曰云居闻版声来牛曰是甚么师曰打破虚空全无柄靶牛曰向上事未在师曰东家暗坐西家嘶骂牛曰崭然超出佛祖他日起家一麟足矣师偈曰色见声求也不妨百花影里绣鸳鸯自从识得金针后一任风吹满袖香师将示寂升座别众嘱门人以文祭之师危坐倾听至尚飨为之一笑越两日沐浴更衣集众说偈曰四大既分飞烟云任意归秋天霜夜月万里转光辉俄顷洎然而逝塔全身于东岗之麓。

　　拈大凡得的人开口动舌不犯风化自然奥妙自然风流你看涂毒老人窃得云居版声归家就会摇唇鼓舌捕老鼠捉青蜓批判古今将声色囊藏被盖为自己衣带下物捏得一些渣滓也没有示寂又卖弄家丑可谓光前绝后涂毒其人欤。

　　颂。

　声色元来是甚么春风花鸟杂笙歌仙郎去后鸳鸯散只见枝头蜂蝶多死得好祭文读罢为之笑全身塔葬五峰云寒夕何人遣风扫也非猾也非狡尽属人家园地了涂毒鼓声振野郊山前山后成荒草

　　大慧杲妙喜老人。

　　拈这个妙喜老人复起临济之风三玄三要撒开喂鱼喂鳖了无少剩四宾主料拣抟搦如泥一些子觔骨也不存上堂普说若游戏四天下不着一毫气力小参入室如笑谈涕唾轻脱脱一双手作白拈贼如神三寸舌根若悬河瓶泻竹篦子敲砖弄瓦提契傀儡七上八下活捉生擒全不怕些罪过这回去镬汤炉炭决定饶伊不得。

　　颂。

　舌似莲花遍界香掬将云气里寒霜生来眼目天然异不属娥眉对镜庄山谷风雷乳虎面湘江星月道人肠一双辣手难相似纵使惺惺且覆藏

　　香严和尚独脚颂以张无尽因缘例之无尽谒东林照觉禅师觉诘其所见与己符合乃印可最后问兜率悦禅师公与悦语次称赏东林悦未肯其说公乃题寺后拟瀑轩诗其略曰不向庐山寻落处象王鼻孔谩撩天意讥其不肯东林也至更深论及宗门事悦曰东林既印可运使运使于佛祖言教有少疑否公曰有(这个怎么好露出一角也)悦曰疑何等语公曰疑香严独脚颂(如此从前不会悟)德山托钵话(那里去来)悦曰既于此有疑其余安得无邪秪如岩头言末后句是有邪是无邪公曰有(满口野狐涎先打东林觉三十青柴何故赚人不少次打张商英三十苕帚柄何故不合受他家冬𤓰印子)悦大笑(笑里有刀)便归方丈闭却门公一夜睡不稳(元来元来)至五更下床触翻溺器(尽底去也未)乃大彻(犹带尿真气在)猛省前话(始知兜率不汝欺也)独脚颂云子碎母啄子觉母壳子母俱亡应缘不错。

　　拈子碎母啄即且从子觉母壳向那里讨即得子母俱亡应缘不错子母既亡杳绝音耗阿那个应缘不错且道凭个甚么道理有人到此立得脚么识得渠么出来对众道看若道未得莫乱道参禅只为命根不断依语生解搬出人前便见逗漏张无尽可作龟鉴到这里下得手捏得香严鼻孔酸滴滴地禅和子本分茶饭若于独脚少有疑古今公案未梦见在切勿孟浪大须仔细今时出世称长老者问着便是盲棒瞎喝非惟瞒盰他人兼自瞒耳他时如何见得阎家老子当时张无尽苟非兜率老婆心无尽那有今日。

　　颂。

　独脚香严锁万重重重锦绣白云封个中子母元无命碎啄之机也太聋错不错含元殿里黄金索假饶牙爪利如锥早落香严并镀铄张商英东林觉冬𤓰印子砒霜恶死马医来活似猊千古无人敢动着

　　内翰东坡居士苏轼字子瞻因宿东林与照觉论无情话有省黎明献偈溪声便是广长舌山色岂非清净身夜来八万四千偈他日如何举似人未几抵荆南闻玉泉皓禅师机锋不可触公拟抑之即微服求见泉问曰尊官高姓公曰姓秤乃秤天下长老的秤泉喝曰且道这一喝重多少公无对(语风代云定盘星爆也)于是尊礼之(何不早恁么)后过金山有写公照容者公戏题曰心似已灰之木身如不系之舟问汝平生功业黄州惠州琼州。

　　拈这东坡老臊胡大似风流游戏汉子若在东林觉印子脱出决定信人不得何故张无尽赃在若论夜来八万四千偈他日如何举似人少有宗门气息一根秤子尚不会用用即被人拗折观其所由悟即不无命根断未敢相许古今相传五祖戒后身若恁么利害不浅虽然今日要如此苏子瞻也难得。

　　颂。

　黄州惠州琼州去去来来独偶刚得一根秤子喝下还是空手落落拓拓一生妙在舌头会搂作万古之斯文同秋风之抖擞俨似石灰布袋狼藉不用苕帚更问如何若何不会说禅只会吃肉吞酒

　　径山别峰宝印禅师至径山谒大慧慧问曰甚么处来师曰西川慧曰未出剑门关与汝三十棒了也师曰不合起动和尚慧忻然扫室延之绍熙元年十一月往见交承智䇿禅师与之言别䇿问行日师曰水到渠成归索纸书十二月初七夜鸡鸣时九字如期而化奉蜕质返寺之法堂留七日颜色明润发长顶温越七日葬于庵之西冈谥慈辩禅师。

　　拈古人去住得大自在乃平日定慧所致非可强也少有物滞则不自由今别峰印禅师径山开堂数十年二十六代住持也师年迈益厌住持十五年冬奏乞庵居得请终后葬于庵之西冈今人不识何地方为西冈何处为庵居不亦疑乎。

　　颂。

　鸡鸣时刻报君知水到渠成月上枝岂是寻常心可拟言诠安得契无为

　　云门顾鉴咦。

　　拈跛脚阿师扫来扫去一生不着便陈尊宿感戴不尽后被人唤作红旗闪烁受屈不少。

　　颂。

　云门顾鉴咦六六三十六有米便煮饭没米便煮粥得得得养家方子须明白

　　径山法济湮禅师僧问掩息如灰时如何师曰犹是时人工干僧曰干后如何师曰耕人田不种僧曰毕竟如何师曰禾熟不临场。

　　拈一问一答如铁打钉半斤八两三寸五寸锤锤相应不费心力然乃这僧问处不真答去劳而无功虽然闲故纸要且无益于人三十年后有人动着粥足饭足佛法始有灵验。

　　颂。

　寥寥行来月似盘千峰秋白叶将宽北窗无物谁能惜南亩多云我独看溪径惯飞猿捉果池塘引步兔寻餐不妨问答非千古一任庭花雨露寒多少耕人不插田一般把箸度浮年青眉漫锁闲愁绪绿袖偏临媚景川雏雀怕飞枝尚远苍龙敛翅月同眠掩然无事灯初续投寺秋云亦竖拳忙忙促促晓春耕半节蓑衣蘸水明踏渚鹭鸶拟雪色歌花鹦鹉㫰风晴篇章石上铺烟嫩律调林边开锦英最快牧童牛不管索头无恙任纵横

　　大慧禅师举竹篦示侩唤作竹篦则触不唤作竹篦则背不得下语不得无语速道速道。

　　拈着甚死急吃了清水白米闲不过大似发狂发颠幸是这僧若是语风喝一喝打一圆相书个[○@人]字抛向面前且看妙喜作么生折合。

　　颂。

　离中虚坎中满兑上缺巽下断是甚么章句忠清里巷马回子诸人还会么休休三十六条花柳巷向来曾不禁人行

　　赵州柏树子。

　　拈赵州和尚盗常住物私己用幸是这僧不要若荷负将去大似平地吃交。

　　颂。

　日炙风吹这赵州祖师浑不在钩头西来大意庭前柏欲得相亲更上楼

　　径山照堂了一禅师明州人上堂云禅玄之士触境遇缘不能直下透脱者盖为业识深重情妄胶固六门未息一处不通绝点纯清含生难到直须入林不动草入水不动波始可顺生死流入人间世诸人要会么以拄杖画曰秪向这里荐取。

　　拈这明州人说甚六门一门大都祖师出世无事讨事无梦说梦尽大地撮来是粟米大微细更微细影也没有说个利生早是缘木求鱼一埸好笑不如稳坐青山目视云汉始合那边。

　　颂。

　说个空王佛即差何堪举拂更拈花六门昼夜白毫现日日众生常在家

　　径山智讷妙空禅师僧问牛头未见四祖时如何师曰坐久成劳见后如何不妨我东行西行。

　　拈妙空和尚虽得两转语以包括千七百则陈烂葛藤了也坐久成劳东行西行虽然与那牛头犹隔圆阳在。

　　颂。

　问处疏寒答处亲莫教扭捏昔时人牛头山上衔花鸟换却羽毛不叫春贫彻骨冷如冰云在青山水在瓶虎踪狼迹如何也白泽之图孰可盟

　　有僧问师云时时示时人时人自不识即今这里是甚么时师答曰甲子乙丑丙丁己卯。

　　复颂。

　渔郎船子两头穿逆顺风波总不前讨个火来炊饭吃荻花丛里满天烟

　　又问处处无踪迹声色外威仪即今这里是甚么处师答曰有个人来知前不知后莫向这里觅。

　　颂。

　饱餐胡饼更由谁独我山居常不炊自吃那些铁橛子问云问水孰追随

　　又问人从桥上过桥流水不流即今这里是什么人师答云眉横鼻直不必打点。

　　颂。

　威音那畔不知名犹若千江孤月行拟议四山光影乱照人肝胆不分明

　　中峰禅师观流水有省即诣高峰求证高峰打趁出既而民间讹传选童男女师因问曰忽有人来问和尚讨童男女时如何高峰曰我但度竹篦子与他师于言下大悟。

　　拈高峰剜肉做疮赃陷平人中峰脚跟未稳一状领过若依语风判断两人犯弥天之罪各罚饡饭一堂借此供狸奴白牯何故与他流水甚么相干虽然不许夜行投明须到。

　　颂。

　竹篦拈来用得亲曹家女子属他人柳[糸*系]眼暖春三月两个黄鹂相对陈红粉鬓紫罗床十分恩爱醉牙觞鸳鸯飞入翠微里凤阁龙楼绕建章

　　法昌遇禅师上堂春山青春水绿一觉南柯梦初足携筇纵步出松门是处桃花香馥郁因思昔日灵云老三十年来无处讨如今竞爱摘杨花红香满地无人扫。

　　拈这个语话若作禅道佛法商量太远在若作风流景致会又辜负法昌还有人向这里和会得么出来说看若和会未得元在法昌舌根上转。

　　颂。

　舌根落落送嘉声香谷春枝朵朵横乱插山头红白鬓平分水面淡浓情南柯梦觉人何在北骑征忘身未名自是法昌闲不彻杨花袭袭逐君行

　　佛印禅师一日与学人入室次适东坡居士到面前师曰此间无坐榻居士来此作甚么士曰暂借佛印四大为坐榻师曰山僧有一问居士若道得即请坐道不得即输腰下玉带子士欣然曰便请师曰居士适来道暂借山僧四大为坐榻秪如山僧四大本空五阴非有居士向甚么处坐士不能答遂留玉带师却赠以云山衲衣士乃作偈曰百千灯作一灯光尽是恒沙妙法王是故东坡不敢惜借君四大作禅床病骨难堪玉带围钝根仍落箭锋机会当乞食歌姬院夺得云山旧衲衣此带阅人如传舍流传到我亦悠哉锦袍错落犹相称乞与佯狂老万回。

　　拈东坡居士到佛印处大似刺头入胶盆柰何人硬货不硬开口便落人圈缋总之不知宗门有陷虎之机虽然莫怨他家枯井深若是径山则不然见他道四大本空五阴非有竟扯佛印出山门佛印也无奈我何。

　　颂。

　玉带垂垂束紫腰一天风静落孤雕云山绽衲何长短输与春堤嘶柳骄

　　天章宝月禅师僧问如何是佛法大意师曰一年三百六十日曰便恁么会时如何师曰迢迢十万不是远。

　　拈这僧问佛法大意不识佛法大意是个甚么答伊一年三百六十日双手擎出来也天章将谓热瞒这僧这僧却不要天章却成自瞒呵呵这些饭袋子古今有之。

　　颂。

　变化鱼龙水不知圣凡名字孰为施眉毛生在眼睛下捉个麒麟当马骑问佛法莫狐疑现成公案破窗篱一年三百六十日日日春风动竹枝

　　大梅法英祖镜禅师宣和初敕天下僧尼为德士虽主法聚议无一言以回上意师肆笔解老子诣进上览谓近臣曰法英道德经解言简理诣于古未有宜赐入道藏流行仍就赐冠珮坛诰不知师意者往往以其为佞谀明年秋诏复天下僧尼师独无改志至绍兴初晨起戴桦皮冠披鹤氅执象简穿朱履使击鼓集众升座召大众曰兰芳春谷菊秋篱物必荣枯各有时昔毁僧尼专奉道后平道佞复僧尼且道僧尼形相作么生复取冠示众曰吾顶从来似月圆虽冠其发不成仙今朝抛下无遮障放出神光透碧天掷之于地随易僧服提鹤氅曰如来昔日贸皮衣数载惭将鹤氅披还我丈夫调御服须知此服不相宜掷之举象简曰为嫌禅板太无端岂料遭他象简瞒今日因何忽放下普天致仕老仙官掷之提朱履曰达磨携将一只归儿孙从此赤脚走借他朱履代麻鞋休道时难事掣肘化𩿾未遇不如鹍画虎不成反类狗掷之横拄杖曰今朝拄杖化为龙分破华山千万重复倚肩曰珍重佛心真圣主好将尧德振吾宗掷下拄杖敛目而逝。

　　拈大哉善哉大梅和尚真奇特丈夫人天师表看伊作用大似大海起波涛无你拟议处所谓法界量灭者出入若游戏随意。

　　拈弄真幻影中人三界为戏场耳嗟佛祖光明末后始信虽然当初不该敛目而逝若是径山更活三十年有何不快咄咄。

　　颂。

　身平价平无碍光明处身空洞居界无城千载风骨万世嘉名僧充道士绝户绝丁皮衣鹤氅何重何轻如梦如幻赤体虚灵妙哉至德鳖瞎龟盲颂之若谤天明五更

　　甘贽行者入南泉设粥。

　　拈南泉老老大大未免随人起倒直饶打破粥锅也是贼过后张弓若在请念诵时掀翻桌子犹较些子悲哉吃得一碗粥折了一口锅仔细打一算好事不如无甘贽行者虽然拂袖便去未称好手何故贼头狗面俗气不除。

　　颂。

　不是冤家不聚头偷营劫寨溷缁流狸奴白牯无灵性引得王郎特地愁

　　投子和尚僧问一切声是佛声是否曰是云和尚莫𡱰沸碗鸣声投子便打又问粗言及细语皆归第一义是否曰是云和尚作头驴得么投子便打。

　　拈这僧弄嘴头以作游戏好痛与三十棒投子不识转变由人犯法亦与二十拄杖还有不甘者么二俱𢷤出。

　　颂。

　佛自无言何有声作驴作马不多争一团白月潭中现处处秋光照夜明

　　天衣怀和尚示众举古人云五蕴山头一假空同门出入不相逢无量劫来赁屋住到头不识主人公有老宿拈云既不识他当初问甚么人赁恁么拈也太远在何故须知死人路上有活人出身活人路上死人无数那个是活人路上死人无数那个是死人路上活人出身处若检点得分明拈却膱脂帽子脱却鹘臭布衫。

　　拈前老宿拈云既不识他当初问甚么人赁此语大有参情肯向这里下只脚踏遍四天下忽遇无厌足王出生死也不难今人拖了死尸长日乱闯说张三道李四好山好水好丛林好风凉孰不知都向死人路上分别短长还要识活人么死人路上会取天衣和尚固是弄潮手只是忒煞老婆且听许半个字。

　　颂。

　秋风飕飕何太凉从来不识个中郎同门出入年来事赁屋那曾着地方仿佛示人名是主依俙当体假为乡欲知端的归家路耳朵头毛五蕴香

　　云门曰眼𥈤横亘十方眉毛上透乾坤下透黄泉须弥塞却汝咽喉还有人会得么若有人会得拽取占波共新罗斗额。

　　拈云门和尚说禅犹若万里无人烟一间破屋里手舞足蹈高声唱言我是如来应供正遍知名行足自喜自悲自言自语还有知音者么对牛弹琴。

　　颂。

　啰啰哩哩唱田歌旷劫许谁荐得么梳影草莱翻白画泼空烟雨冷青蓑分明花在春枝上花落香寒春色过琴瑟无音言语正寻行数墨病何多

　　僧问云门如何是诸佛出身处门云东山水上行。

　　拈诸人会么东山水上行则易会诸佛出身处则难明何故谓伊诸佛无鼻孔。

　　颂。

　括地西风劈面吹君家何必苦追随东山水上如何会笑指云门妙绝词

　　僧问云门如何是一切智智清净门云扫地泼水相公来。

　　拈云门大师随手拈一锭足色纹银与这僧可怜这僧不识嗟哉世间几人能会此意除非过量人金博金水投水。

　　颂。

　扫地泼水相公来陈年苕帚白花开无端拈在春篱上天晓黄鹂叫几回

　　仰山参东寺如会禅师问汝是甚处人仰曰广南人师曰我闻广南有镇海明珠是否仰曰是师曰此珠如何仰曰黑月则隐白月则现师曰还将来也无仰曰将得来师曰何不呈似老僧仰义手近前曰昨到沩山亦被索此珠直得无言可对无理可伸师曰真狮子儿善能哮吼仰礼拜却入客位具威仪再上人事师才见乃曰已相见了也仰曰恁么相见莫不当否师归方丈闭却门仰归举似沩山沩曰寂子是甚么心行仰曰若不恁么争识得他。

　　拈仰山说法酬机大似空中一只鹤旋转俯仰活卓卓地抟风万里唳孤云于霄汉巢乔木于苍翠镇海明珠满地撤去又道无言可对无理可伸幸是东寺长老放过径山又且不然何故礼多必诈。

　　颂。

　仰山小释迦东寺老古锥如牛饮涧泉上下嘴对嘴明珠撤出太多又道无言可对小释迦善言语此情惟有当行知千载无人敢相许

　　章敬怀晖禅师有僧来绕师三匝振锡而立师曰是是其僧又到南泉亦绕南泉三匝振锡而立泉曰不是不是此是风力所转终成败坏僧曰章敬道是为甚么和尚道不是泉曰章敬即是是汝不是。

　　拈妙哉宗门杀活自在这僧脚跟不稳若脚脚稳当的道是也只恁么道不是也只恁么何故自有锡杖在。

　　颂。

　锡杖摇摇在路途随风坠落葛藤窠天涯渺漠何时到莫去山前作野狐

　　青原行思禅师见六祖问曰当何所务即得不落阶级祖曰汝曾作甚么来师曰圣谛亦不为祖曰落何阶级师曰圣谛尚不为何阶级之有祖深器之。

　　拈言言出身不落人境字字如珠不涉玄妙非具手眼衲僧莫能穷其浅深今有杜撰长老妄断曲直作狐涎气吾谓此人尚在门外不知海内有人眼如闪电。

　　颂。

　问处深深湛若秋金针引月过长流针锋不损月中水境色安窥顶上眸君不见作家手宗眼清明六不收今古嫡传谁敢拟赤斑蛇唼海中沤

　　雪峰迎云门才见便曰因甚么得到与么地云门乃低头从兹契合。

　　拈雪峰既知云门来处更问奚为幸是问着云门若问着别个即搬出秦时镀铄钻雪峰也无奈伊何。

　　颂。

　因甚么得到与么地触着云门痛痒处含泪未干恨未止低头已一帘风月许谁知至今遗痕在江湖闪烁红旗顾鉴咦

　　唐庄宗诏兴化问曰朕收中原获得一宝未曾有人酬价师曰请陛下宝看帝以两手舒幞头脚师曰君王之宝谁敢酬价龙颜大悦。

　　拈兴化和尚舌辩如风有个唐庄宗卖弄不少若非兴化慈悲幞头几乎粉碎。

　　颂。

　兴化老太无端佛法人情两俱到轻把幞头弹一指昔来痕迹未曾消旧幞头说向帝王价不高

　　罽宾国王秉剑至师子尊者所问曰师得蕴空否祖曰已得蕴空王曰离生死否祖曰已离生死王曰既离生死可施我头祖曰身非我有何吝于头王即挥刃断尊者首白乳涌高数尺王之右臂旋亦堕地七日而终。

　　拈师子尊者既偿定业王挥刃断尊者首白乳涌高数尺可知王之右臂旋亦堕地七日而终何哉嗟孤掌不成拍。

　　复拈当时王若问径山师得蕴空否答未空曰离生死否答未离王曰可施我头否咄哉痴人头安可施非惟头作得主王之完肤何如哉。

　　颂。

　幻拟无根同海云浮沉冉冉孰为扪一刀两假春风里千古半林明月痕夙债希成谈白血全身抛出示王孙痴儿臂堕延七夕永劫沙汀飞冷魂休将此地较疏亲游戏场中偶似人白乳染成银芍药香流莫问去来身

　　再拈师子尊者预付法于婆舍斯多尊者以偿夙缘非佛法中有斯事非佛法中无此事耶何故柴船自上米船自下。

　　颂。

　夙业难违要明剖一刀两假狮子吼甚渠风雨月行空这假因缘非尔偶白乳升天数尺余还他堕地一只手

　　浮杯和尚凌行婆来礼拜师与坐吃茶婆乃问尽力道不得底句分付阿谁师曰浮杯无剩语婆曰未到浮杯不妨疑着师曰别有长处不妨拈出婆敛手哭曰苍天中更添冤苦师无语婆曰语不知偏正理不识倒邪为人即祸生后有僧举似南泉泉曰苦哉浮杯被这老婆摧折一上婆后闻笑曰王老师犹少机关在澄一禅客逢见行婆便问怎生是南泉犹少机关在婆乃哭曰可悲可痛一罔措婆曰会么一合掌而立婆曰伎死禅和如麻如粟一举似赵州州曰我若见这臭老婆问教口哑一曰未审和尚怎生问他州便打一曰为甚么却打某甲州曰似这伎死汉不打更待几时连打数棒婆闻却曰赵州合吃婆手里棒后僧举似赵州州哭曰可悲可痛婆闻此语合掌叹曰赵州眼光烁破四天下州令僧问如何是赵州眼婆乃竖起拳头僧回举似赵州州作偈曰当机觌面提觌面当机疾报汝凌行婆哭声何得失婆以偈答曰哭声师已晓已晓复谁知当时摩竭国几丧目前机。

　　拈浮杯和尚马祖下第七十四位何得不识语句受人热瞒离师大早欠啇量之过使这老婆声价高远若非赵州塞断伊咽喉那里见有男子当时径山若在见他敛手哭苍天即与五捧趁出。

　　颂。

　凌行婆郎君女拈却浮杯无剩语翛然异类中行去何似猫儿捉老鼠老汉浮杯悟不真还须赵老相帮举

　　赵州问投子大死的人却活来时如何投子云不许夜行投明须到。

　　拈昨有禅和子举此语打个喷嚏答之问他会么曰不会不许夜行投明须到。

　　颂。

　生出从前不作家怕人相见怕人夸夜行风乱青云鬓天晓露含白豆花处处绿杨堪系马山山黑月不飞鸦可怜直疾鬼无足驿路凄凄芳草嗟

　　夜半正明天晓不露。

　　拈三个猢狲夜簸钱又如何海曙初明时又如何僧问古德如何是夜半正明天晓不露答云牡圆花下睡猫儿。

　　颂。

　牡圆花下睡猫儿答得依俙绝妙辞梅绽石边烟泼眼荻开江上月斜披抛梭女子夜成锦把钓渔郎晓不知秋到家家帘幕雨人人悉见草安疑

　　怀净土诗

青莲台上老金仙接引众生不论年必也慈悲痴眷属娑婆抟作四禅天

林下长开佛面花子规叫血数珠斜耳边多少闲题目赚煞春风不到家

日日飞忙似蜜蜂何时疑彻五阴空方才拈得金刚子又有人来觅相公

秋来亭台柿叶红朝朝颜色不相同黑风忽地床头起净土如何去得通

傍阁芙蓉蘸水时谁人识得两茎眉牕开面面弥陀佛不把闲心更着疑

日轮西涌五更初冷照池塘十万鱼未合吾师悬鼓观希奇别出一行书

弥陀六字鸟空啼鼓翼随群欲往西莫待好花春雨过十分香气蘸新泥

念佛如何行路人白云渺渺一孤身弥陀不在莲华土赚我光阴十万程

自性弥陀绝主宾山花浪暖柳枝新不劳更用之乎者觌面无非西土人

垂手嘘嘘已较多苍龙未必混长波堪怜痴爱阎浮地不肯回头可奈何

香槛殷殷树里开松枝潋滟满楼台不知个是全身佛只管忉忉舌上裁

月明秋夜坐禅时香动黄昏静若思收拾漫归残屋下莲华开遍好题诗

珊瑚枝挂弱犀牛苦海扬波难尽头咬啐一团空界月与君把手入层楼

追思父母未生前痛彻心头得几年面目昨来遭毒手一腔热血葬青莲

结根深种死生关仿佛安能五欲残尽道工夫难下手不知日坐铁围山

古人有语极相投莫与儿孙作马牛撒手悬崖归净土任他沧海变荒丘

观成十六佛无生平地风波问丙丁情尽六门都不照江山朵朵月空明

瑶枝风撼水文章一瓣花飞莲子香孤露竟无人在上乐邦慈母越悲伤

梅枝鹊诵柳枝诗呼尔归来未较迟我欲娑婆多住住他年皓首是佳期

溪上行歌杖紫藤落花没膝叫黄莺春池无月空捞漉早叩莲邦题姓名

恶境交加鼓业风何曾污染得虚空家乡田地如天稳不着闲愁方寸中

甲子山居澹石翁凿池种月待秋风松牕白昼弥陀佛抱枕无眠忆远公

玉静草堂乔木邻短墙梅绽劫初春虽然不似莲华土拒绝人间万斛尘

筑堤原为晚山烟构屋还须三两椽衲破扯开荷叶补西方莫厌我廉纤

蹋遍秋山抛杖藜崚崚澹石绝攀跻人情若道阎浮苦谁个男儿不念西

新藕花开月上女败荷叶烂紫袈裟鹭鸶撞破芦花雪天乐吹来处士家

晴峰古木献花岩白兔时同野鹿参爆竹声中明指示眼前瓦砾总优昙

一二三四五六七一心不乱往生西佛言说得虽容易动步通身入淤泥

行船分付把梢婆须识长河逆顺波只怕顺风吹过火转来不得逆风多

布地金沙一坦平毫无铜铁贡高名仕人欲见弥陀佛先把毒蛇空聚明

𢖍门竟日对江开望断春云人不来荐取自家亲彻旨画眉丞相下楼台

与君法则鼓真风撇去顽然念苦空弹指揭开千佛面白花影里树重重

西方可去芒鞋滑东土无依欲火留红烂劫烧[婬-壬+(工/山)]舍女痛心莫恨夜叉头

青灰堆里一声佛万劫死生火上冰功德池空含日月数枝香嫩白云蒸

晓烟堤上柳精神垂示迷魂出暗尘多少阐提边塞死马蹄遥送断肠人

痴愚不解唯心土离此唯心别有么每日普光明殿里搬柴运水古弥陀

欲醉黄昏合两眸吞残精气粉骷髅荒郊垒垒添新土多是少年人骨头

我慢山高业障驰难为心地道相期使君放下无明窟便是那边阿耨池

善法堂中议圣流凄凉双径祖灯秋衲僧棒喝何如用直接西来最上头

雪覆千山白马蹄扬鞭归去日蹉西儿号女哭冤家别行𣗳忽惊鹦鹉啼

少妇楼头思正浓梳烟杨柳细东风王孙是处迷归路曾寄家书几万封

佛树扶疏接钝机葛藤活活练荆扉明年了得三椿事便可身轻同鹤飞

善法堂前议圣流南泉牧得一头牛欲将骑往西方去唯恐西方不肯留

善法堂中拜冕旒百千天子尽风流人间罪福分明举不落空王簿上收

佛言利智法王臣独一无师自悟人星宿劫中何者是桃红李白示全身

娑婆无苦苦娑婆果得婆伽益更多烦恼破时婆亦殒涅槃深义遍婆娑

嗟乎昔日顶生王七宝严身心尚狂不若水边穷衲子坐禅无力念西方

利养娑婆应有期百年快活刹那时浑身煆得如生铁只恐幽𡨋添马皮

　　雪峤禅师语录卷第七

　　音释

　　崭

　　(士减切音劖山高峻貌)。

　　抟

　　(徒官切音团以手圆之也又取饭作抟掜聚也)。

　　搦

　　(昵格切音蹃捉搦也)。

　　蜕

　　(输芮切音税蜕其尸衣冠不解如蛇蜕耳)。

　　𡱰

　　(都木切音笃与𡰪同尾下窍也)。

　　膱

　　(质力切音职肉败也)。
乾隆藏第 154 册 No. 1638 雪峤信禅师语录(第7卷-第10卷)


　　雪峤禅师语录卷第八　　　　　　鱼八

　　参学门人弘珠等编

　　书问

　　辞众檀开法径山

　　凡称善知识助佛祖扬化使衲子回心向道移风易俗古人当理之言余今严身无德滥厕僧伦视听不聪幸安林下叨居双髻双径三十余年但随缘消遣澹泊而已绝无望上之心出世之想况复佛祖门墙未可容易人天众前福力不胜欲举大事因缘要以机教相扣非扬扬鼓舌者担荷大法所以闲心于风月林前孤崖独步问水于东坡池上掬烟累手歌一声两声主山神录记残枫红散碧落踏秋山以无处逐狂鹿而不返夕阳西去茅亭绽衲下松枝旭日东来烂石苍头飞竹叶幽幽不动轩中老病扶持天台藤杖垂垂语风石上白发难为苏堤烟水道之隆替岂常耶在人弘之耳末法下衰诸方说禅者有人马鹿鸣猿啸唧唧草根则吾岂敢类聚诸方若州院之菊花水土各异有落不落之分别且教放我深深处鬼神觑不破无阴阳地上卓个青檐叫不应山谷中煮些红雨随春秋以将息拈黄熟而祝圣年年如是月月皆然善法堂中分明举示已上供通并是诣实望大檀护法留我在山作千古之榜样万感。

　　寄憨山大师

　　师老矣某何时出山方得一晤云水缁素颇多其中不知有一个半个为问此事否末法浇漓难得其人某何日泼皮大胆将十方尘刹国土镕作一笑抛掷座下欲师一一还我去住头绪亦镕作一笑掷之径山语风居今朝幸是无事师亦不可将本头上现成茶饭打发三家村里斋公亦不许之乎者也以当生平。

　　与闻谷禅师

　　兄意欲弟晤便是旧时面孔晤作甚么今年五十一狂心未休歇摸着镜中头临济白拈贼双髻暂安身驴马生牛月恶声天下传谁是亲骨血有日出头来一棒俱打折留得赵州狗咬折干屎橛前山与后山虎狼齐叫屈夜半捉乌鸡天晓日头出来时我独来无口为兄说。

　　附石布衲余集生居士书

　　弟子裕拈香启问今日是腊月八日自宋东京诸大寺于是日作浴佛会以七宝五味粥相遗沿传至今不论木佛金佛泥佛城里也浴山里也浴灌顶底灌顶捧足底捧足请问水里泥佛如何浴炉里金佛如何浴火里木佛如何浴秪如教中道不洗尘不洗体却向甚么处浴起纵浴得紫金胸还浴得白毫光么纵浴得三十二相还浴得顶相么即今七宝粥供佛了未审一众均沾也无。

　　答石布衲

　　不管伊金木水火土紫磨白毫光浴得浴不得与我[(冰-水+〡)*ㄆ]拾来一时埋向释迦老子鼻孔里免教惑乱人家男女在七宝粥早以吃向肚里饱饱暖暖坐石负暄僧众忻沾即此是复。

　　与何芝岳相国

　　老人虽在开先心居白下时与相公对谈还曾见老人么这个语话不是说道理的的真真此中面目悟后人方知此段境界今相公做工夫切为生死大事世所希有世所难得然要时时刻刻如救头然日逐亦不必打入妄想窠里亦不必穿凿古人公案第得一日㘞地一声桶底爆碎自然智慧自然天真古人云绝后再苏欺君不得大慧杲云士大夫参禅只图速效那边这边东觑西觑尖尖满满𡎺一肚皮壅塞悟门反说参禅无灵验所以难了倘肯知非把娘未生时鼻孔一翻翻转一切妄想恶习顿然冰冷佛亦不要做说甚么何相公张相公刘相公水边林下正好去将养圣胎养得纯纯熟熟出来提挈人也好不出来也好到那时稳坐高堂方知吾不欺也嘱嘱。

　　与朱广原居士

　　数载不晤近来道心若何与本命元辰亲彻否德尊爵重世所希有己事不明如何排遣诵经持素叩已而参鼓舌摇唇为复是谁六根如旧明暗有异此中性灵岂同妄觉当随缘提挈勿使迷闷昔年居士到庵余早以提省有平日在那里过日之语彼时气宇颇盛总不理会以致今日有上危崖之逼塞也若肯留心当处打彻任伊百岁千年那怕瓮中走鳖他日相逢毕竟另有一番消息。

　　与圆通

　　十七日烦公过开先设斋大众甚渴感谢之至老人即欲到圆通一谈奈近日幻躯觉有不快谅迟迟秋凉过一晤以诛曲直匡山一家无分彼此矣笑笑。

　　复黄闇斋居士

　　世出世法总之不离本地岂别有佛法世法但以中心树子不变异何惧镬汤炉炭皆清凉国土矣有甚不快所苦者苦于不得道相应中心树子变异耳今居士得一贯功夫奔驰山水间皆乃游戏拄杖古人云见道忘山居士得之矣。

　　复李梦白居士

　　接得尊翰数十年之慕清名方得瞥地喜甚喜甚九峰是牛头狱吏泰首座是地狱阿旁那时若无九峰扶出石霜几被首座累他堕坑落堑幻有老人竖起拳头且道为九峰为首座和尚今日拳头在那里大似贫儿索旧债他道个没有曾奈拳头何拳头失却鼻孔元止半边当时若是径山劈脊便打这半边还知痛痒么拟议即喝出惊起汗出夜梦不祥近今末法衰替要个真参实悟的人万中无一此事大不容易达磨大师云行解相应是名曰祖而今人总之不论意识卜度生死结根纵得十分相似皮毛而已便向人前乱做宗门扫地今日矣或竖指或喝或云和尚何不领话或打○相或拂袖便行或女人拜此等皆是灭胡种之魔子也可悲可痛嗟杜撰长老如麻似粟朽到开先原非本意自念福薄德浅言语不重何能似古人匡宗行道带水拖泥只可深埋山谷茅屋石铛随春秋问花问柳捱一日是一日有何道可悟众生可度哉家家门前火把子那个男儿摸壁行华严会上无厌足王剜心取肝抽肠拔舌真个是如幻三昧岂虚语哉毒恨黄元公三回五次持书径山盘桓三年朽不得已作游山计还他一点道心结制一期即还双径所以赴开先之请混俗尘世太宰果欲上山乞早几日作盘桓了生死债结般若心空及第缘当自努力。

　　复方孩未居士

　　接手教云云夜卧不宁日里少困以清茶炉香对古人语句消遣梦境扰乱作张主不得此是日间意识纷飞狂驰不定日成妄想夜成梦也咄哉主人公端坐正堂风火随我号令那许容伊聚散如大海水平平坦坦融纳白川不见有己不见有彼此时秋月新辉澄清皎洁静夜寒潭湛湛地有甚外物可到这里我今少开方便见色闻声时即便拽转提撕话头上生不知身老不知心逐日着衣吃饭要见是个甚么道理牢牢靠靠一咬咬定地水火风是我本源心地更无别物迷之则生死始悟之即法身佛也除四大之外何处寻佛即四大之内佛亦不立且道即今落笔把箸的复是阿谁速道速道。

　　与萧伯玉居士

　　居士西江道人也佛法中大檀越树荫覆苾刍我之所来开先者游山作佛事切勿我有禅道利益人然而上堂小参出不得已遣日子岂有出世念而到匡山做人不是这个道理黄元公三回五次上径山书不辜伊之一片苦心为法门耳今将一年结制已竟当抽身游山随缘放浪于山水间老身七十岁不随心而宁受人区宇耶。

　　复金正希居士

　　己分中事只在举足掉臂间无劳远觅若将道理语句凑泊那事转疏转远矣何以故他是无滋味无道理寂寞之乡道理加之如何使得西来大师教外别传者为此方人泥于道理文字弄得嘴头水漉漉地不得见性明心劳他得得过来扫除葛藤有直指人心见性之一宗也今时士大夫做功夫图速效喜解说不知那事所有法无法至空界色界种种殊胜劣缘一切沾粒他不着何以故他是无佛性无知解不作佛不作众生你若要亲近无你亲近处直饶文殊普贤快口利辞与么与么不与么不与么与那事毫没交涉若有所得心欲证西来大意十万八千未是远在毕竟如何毕竟要办个冰冷心肝和前所知所觉道理无道理乃至世谛习气一齐扫却扫不去𢬵命扫忽然扫破释迦顶相诸代祖师鼻孔一时穿却快哉伯林吴居士进堂结制一月便觉心地清楚信有此事虽与道远肯如此朝夕做去自然有倒断日子古人云但办肯心必不相赚。

　　与黄海岸居士

　　春来道体安主人公住不动地何其应缘无亏拈之不得睹之没形迥出天上天下作大佛事真奇特也嗟乎此事唯佛与佛乃能知之临济谓之无位真人云门北斗里藏身祖师呼之瞎汉者段光明容受万有圆照法界雪山睹明星悟此也诸代祖师东语西话证此也十方诸佛东涌西没说法如云如雨说此也维摩默然𢍆此也灵照箍篱卖弄此也百姓日用而不知五欲三毒人我贡高迷此也末法时祖道颓然宗风零替梦幻泡影认为实法自谓修证道德齐于佛祖横行直闯棒喝三家村婆婆妈妈骗衣索食痛哉一宗沉之海底老人三十年来不曾见一人顶天立地高唱祖庭披烟云于万里挈纲宗于当世如此法门何人不流涕痛惜者哉。

　　与谭埽庵居士

　　别后不审居士道体若何老人迩来晨昏无系寒光野色尽为眷属红黄枫叶面摊东西静坐林间惟见落叶三片五片鸟啼一声两声时也追思物情尚有风霜韵致草木槁润天地岂有心使然前承水原留住半月甚为适意朽何人也一老僧也住山四十载今当行脚踏明月于万方喙清霜于千里古人云未有长行而不住未有长住而不行者老人得之矣笑笑。

　　与葵石朱居士

　　向承供养极感道心朽刻下居超果静室逍遥称懒万勿虑我也居士近日道体珍重促膝高谈当在何日虽然安居别井那能及空山一笑九十里相闻耶古之药山今之何人也三泖烟云几时肯拨棹否。

　　与子容朱居士

　　西园吟咏秉烛夜游诚为快事春夏已交未见携囊买棹大都又向楮先生处游过了也笑笑东溪佳什羙则羙矣若云更胜耶溪老人不觉喷饭子容当亲到一番始知云门不作诳语。

　　与祈远唐居士

　　朽自去秋出山云门挂笠日逐逍遥竟不知湘之南潭之北也不晤居士有日矣然无便人不及一讯刻下息超果静室以问柳为生涯梅花落地无可得问也燕子将来蚕豆花半开矣不知居士近日佛法作何面目门墙高广无敢轻动笑笑。

　　与狷庵单居士

　　午夜间忽有异人谓我言昔有梅花百咏流传若再题百绝海内可称奇绝老人喝曰汝是何人敢向我索诗耶其人稽首而请曰我非人也亦非天也乃梅花神耳师以佛法利生非诗也老人诺诺即题百绝续之时灯下率成恐字句差落颠错不公乞为改正。

　　歌

　　十二时歌

夜半子熟睡同小死惊觉起窗破风鸣纸

鸡鸣丑洗面展两手苦追寻莫饮无明酒

平旦寅眉毛眼上横祖师来云门吃胡饼

日出卯莫与生死拗且随缘疑破心了了

食时辰黄花笑白苹问何为满目是痴人

禺中已张三呼李四卧官街生平无个事

日南午饭饱敲鱼鼓白云归塞断茅庵路

日昳未短䇿游山去青草中虾蟆隐脚底

晡时申寂寞且孤吟落木响始觉有知音

日入酉暮色牵山走草萧萧邻舍啼刍狗

黄昏戌天外黑如漆进门来一头撞着壁

人定亥法身没被盖露堂堂任渠坏不坏

　　和赵州十二时歌

鸡鸣丑寒影灯残窗逗漏明月堂前竹叶浮踏开天际何曾有白云晓风布口水沸砂铛煮南斗瞌睡思量再上床梦中作主不唧𠺕平旦寅荒村破院共谁论炊香白粥去年吃今日厨司尚见尘闲弄管字还亲山水图中过客频乱发廉纤如洒雪老来活计戴头巾日出卯还同昨日生烦恼有田不耕可怜生破屋蓬尘何必扫生柴多熟饭少逐日思归径山老凭他牛马入门来那管短长法堂草食时辰铁钵曾持走四邻去年吃了菜包子今日还生舌上津角鹿少兔来频青天白昼没闲人偷心只在青蚨杖只畏饥疮不畏嗔禺中已披了袈裟岂如此世间可畏腥膻僧问着东西眼若死黄廿一李十四惭愧何曾有些子滔滔富贵慠他人两脚长伸面上纸日南午索饭乌鸦无节度飞过山边又水边不离寸步如经注死猫头酸似醋拖入肝肠苦莴苣这般供养也难消百鸟不来地坚固日昳未花阴掇转南轩地饥来哈口西北风惭愧人天还不是只随缘有何义渴饮曹溪坐不睡善法堂中无此娱一床破被压吾背晡时申沽酒提壶无别人生下小儿半带瘿黑面黄眉唇皴皴杨柳茶贵似珍乌龟露骨不露筋十字街头痴布袋逢着便教乞一文日入酉寂静家风教谁守这样山门影现无四大部洲岂没有水漉漉道人口继续传灯临济后常用祖师一字关透得过者子胡狗黄昏戌山前有个维摩室珍珠等物总不逢惟见衲衣黑如漆脚尖头起红日踢出祖师声唧唧忤逆儿孙林下行采花蜂去香成蜜人定亥除却魔王俱不爱雪山堆里白牛眠香草缠身何必盖狮子儿说甚戒打滚云中莫作怪锦带飘飘春雨泥牛王问取还曾会半夜子生死冥冥何定止可怜羊哑劫中人出格丈夫能几几石脚床烂芦废乱草些些作盖被自来怪烧黄熟香绝不相闻牛粪气

　　闲闲歌

心地闲不生草旧时学问多忘了寻常冷暖自家知不去向人外边讨散诞行勿系绊蓬头赤脚寒山样相逢只是笑咍咍石虎当途何足怪五峰寒双径杳白云自去松杉老几闻山答月楼钟古殿无僧关寂寥梅花香不可折飞窗暗度春枝雪冷魂飘磬下楼台禅板蒲团闲不彻妙喜风竹篦子活人剑也临机使锋铓鲜利按龙蛇是圣是凡捶出髓何国人何国住大唐天子原尊贵相扶同过玉河桥历历风霜太狼狈东坡池旧公案烟堆千指毗卢面山根野水曲湾湾残塔棱层犹倔僵日放憨夜漠漠短床夹被如何乐任他千圣出头来我正睡浓伸两脚

　　不修行歌

不修行不染污绝壁悬岩狮子住夜深哮吼月明前虎狼妖怪奔无路行便行卧便卧水沤一个依空聚妄想生时诸佛兴何劳卓卓如泥塑天大明日头露村前烟火炊无数正是山家得意时猫头臭烂无人顾破衣裳半节裤放憨林下曾分付不向灵山受记来驴胎马腹教谁怖

　　示狮声珠侍者住山

狮子儿漫哮吼莫学狐狸边界走葛藤窠里老成精刺碎心肝难放手不放手病转深寻枝讨叶入荒林一槌击破臭糟瓮大笑携筇上翠岑今日会始知情直向匡庐峰之顶一间茅屋半间云枯木龙吟绝人影不求祖不求佛说甚疑情生死切番来覆去任逍遥历历孤明是何物心法忘根尘寂南北东西莫分别忽然迸断血腥腥明月堂中清皎洁菜饭香真快活利锁名缰都摆脱一个筋斗打出门五老峰前招弥勒

　　诸方都作十究竟歌予作不究竟

不究竟心拟思千里白云深一重山色一重水夹竹梅花冷独吟

不究竟身五阴聚沫幻非真马蹄忙杀归家晚芳草途中载主人

不究竟事红紫枝头无不是眼睛定动鬼门关塞外烟尘何所视

不究竟理酒肆淫坊谁赞毁山程不许夜人行天晓还乡能几几

不究竟生黄鸟声声杨柳新披雨蓑衣泥没膝前村傀儡戏初成

不究竟老面黄齿赤非草草任他岁月髑髅干这个何曾受颠倒

不究竟病神工难按钵盂柄川芎甘草及当归妙药难医要死症

不究竟死世上几人得到此三般不了可怜生业识茫茫千万里

不究竟苦穷通荣辱石边火丙丁童子拟翻身时节因缘无处躲

不究竟乐刀山剑树何曾恶头头原是自家珍倒却刹竿早已错

　　瞌睡歌

瞌睡哥瞌睡哥我欲惺惺尔欲呵不知何劫结冤家从死至生没奈何苦捱排逐时过又怕经行散乱多方才打坐上蒲团烧得寸香颈又蹉无方便驱逐他因循岁月住岩阿剔起眉毛仔细看犹若长江水上波心不了动干戈他本无根我自罗话头不切境涉境散乱如何魔复魔不必恨且支抡昏沉原是自家人我若无心他便休一腔和气劫前春三十载谁为邻茶来饭去并无嗔空中月散主中主枕上黄梁宾复宾今觉了主中宾穿衣吃饭更何人香嫩浑如三月雨光虚正是五湖民宾中主寐亦亲梅花枝上雪花颦飞来山鹊白禅翁滚水一杯吟玉尘瞌睡哥瞌睡哥石人儿子木人婆赤条条地打鼾眠那管日轮天上过堪笑诸方痴衲子都来昏散做功夫

　　逍遥吟

新茶嫩笋芳草垂杨徐步山谷铁石心肠好鸟相唤其音丁当如何白云飞满眠床山下有田菜麦青黄溪边有屋烟树苍茫忽来明月池上生光谁为侍者松杉两旁横撺拄杖击碎空王正恁么时日出东方如大火聚今古文章普天之乐万岁君皇常敬常仰竹炉生香山泉自流清声勿狂金毛狮子哮吼高岗惊走无路妖怪狐狼一喝两喝佛祖潜藏无人可伴临济家乡为众生苦地狱天堂精神痛快炜炜煌煌长年受用百结衣裳续祖慧命伶俐儿郎吾师授受时刻不忘

　　山行吟

春云裂破一声鸟七片五片花飞沼清冷莓苔烂石头新鲜薜荔穿林杪危岩壁立不可登斗室藏身未尝小狼虎嬉嬉印雨泥猿猱逐逐啼天晓草鞋脱落付秋风拄杖揭开千佛杳即此幻化空劫身有何法则与君了吟长吟笑独笑赤脚高歌趁鹿行骂人怪煞无同调

　　居山歌

君不见好儿郎问汝何为洗俗肠俗肠不洗神不清到头气息终难忘行脚去草茫茫望烟乞食兴猖狂形骸枯尽若木偶道眼未明真可伤还只是居山强草蓬一个毛竹床澹泊随缘修午供盛来满钵菜根香孤屹屹岂郎当杜鹃声里日初长山中十日九日雨乌花霉彻衲衣裳分明说不覆藏夜塘水涨白云乡千峰如浪涌门外打破老僧折脚铛

　　辞院歌

君不见阎浮地宽得几杖世界不属人商量春风秋风有时冷黄蜂蝴蝶双过墙小儿子谁家即眉目分明衣带香手中拈却大明律何必威仪入学堂记得起浮玉山偶然失脚堕坑岩是则名为教儿法返掷犹如脱汗衫何人会乾坤函密不通风绝圣凡琉璃瓶碎山河雪一刹那顷坐断岩又不见本怀原是住山翁不爱丛林爱箬蓬此来扮出不成套恨杀新城黄元公这模样未尝逢一回欢喜一回空砂米炊香生铁屑苦死人也遇劫风将就安身一年已偿债开先作短工罪满来春我欲去留我庐山甚不通灯下别写歌辞山灵土地又如何假饶住此一千岁塞断肺肠石屑过告诉弟告诉哥黄天放我出岩阿眉愁终日不得快一番狼藉一番魔时运不济遇荒岁水陆程途数不差云深路杳三千里好对金焦月下歌由天命谢神祗护我还山东坡池毛竹万竿风细细玉兰一树影痴痴梵王宫里传寒磬飘落人间浑是诗别大众不须留四十年来何所求一切随缘恁么过水足草足老牯牛道人身边空索索绝没青蚨挂杖头八月秋风衣带解一帆江水共悠悠去兮去兮是时节黄花红蓼东篱色大笑黄河水迸流千指庵中棋奕奕

　　杂着

　　蜗角喻

　　佛之为言心也以心灵故作万物主以心明故不受诸蕴故曰天上天下惟我独尊佛岂有我以无我而我空我故转万物为自己无物故统四大全万物也既万物总是一心何分别而有世界众生耶众生世界本是一心因世界起便有如是若干差别差别者众生妄也以妄性不定起种种念种种识见异生异灭生而复死死而复生六道流转汪洋不息始知世界起于众生妄有虽曰流转其心常故众生不实业识所成何干于佛譬如日轮明暗虚空不动能流转者业识自为然亦不外虚空别说有个流转性既流转者亦无自性又如云散虚空倏忽即无云岂别有家乡出没太虚耶故曰即佛即心即真即妄也既说佛即心我何不见心作何色而能成佛不也佛本无相而曰即心心无自性而曰即佛真不别立而曰即妄妄不自有而曰即真譬如大地能载草木不失其时能开合者何也若说树性本然而能花果树当自成其时何假大地风霜雨露若说因大地而有功归于地也地既能成何不自成而来花木知否如是流转不出因缘而别有因果也佛也众生也俱不离因缘本源心地因缘若离心佛何在哉斯人便能坐微尘里转大法轮于一毫端现宝王刹今人若欲见自性明本心者先当离杂用心动静之际下只臂撮摩虚空用心久长慎勿退转精勤劳役初心不迁如是趋向自然有日一掬在手快哉始信佛祖之言不二之语也嗟嗟余原住众生地摸索圣智猜详西来达磨传佛心印非老人实证之旨请君勿疑蜗角者若说其有亦不必有若说其无亦不必无因以为喻。

　　大佛顶

　　任伊千圣出头向此下不得个元字脚若论世尊所说大佛顶者乃一部楞严经之纲目未尝不是然而知楞严经者解楞严经者不可逐文字而食其糟粕也大佛顶有旨焉大佛顶者乃是十方诸佛一切众生命根谓之贪欲坑驴马窟地狱渣山河吠大佛顶作用之体性也何以故善恶二缘离大佛顶无别有法近与众生为名为号立知见本远至十方诸佛莫不由斯经过利生济物诸代祖师得大佛顶续祖慧命机用全提激扬后学大佛顶者世尊影上出影梦中说梦耳他原不属有无空等名相今世尊安名曰大抱屈无申他原不是件物而世尊安名曰佛教谁领话他原不是落影响绝内绝外无标无示而世尊安名曰顶何人承当担荷大佛顶耶捏目云乎哉梵语首楞严此言一切事究竟坚固可见十方世界一切所有之法同沤花幻影动他不得坏他不得乃至碎为微尘丸为小大一任撮弄眼前有法无不是究竟坚固或云依如是说竟不必修行总之坚固罪福因果无不究竟了无少法在内外经云所作业不忘果报还自受乃在大佛顶上打筋斗何患不究竟坚固哉今学道者当细察审思故曰本自无疮勿伤之也。

　　水喻

　　法身如水随缘流止不滞一隅不拘净秽无分别无憎爱无背向高处高平低处低平空古今而不乱治寰宇而不动水之情物之体非造化而生非雕琢而有岂可拟议而得之耶人之谓人者妄人之谓性者虚既虚妄和合而成人何不推穷我之四大从何处起何处来假父母赤白二垢而成是则名为一块血肉何曾有人今之摇摆风流游山玩水随识妄以攀前境是则名为识主分别业荡娑婆生死漂溺岂真性本心有此一种若悟后人不妨于事何以故赵州云汝等被十二时转老僧转得十二时此便是悟后人样子。

　　赠题子葵居士梦石谱

　　玄黄宇宙不可摸眼耳鼻舌安能知吾有居士最灵异翛然不滞云水机夜深独卧鸳湖阁神人出没不可思千古万古性一真剑铓虽利难割水化石且教遗在梦天明小楼红日起。

　　题手卷

　　朽自庚辰春到匡庐开先十笏山斋坐夏闲情供眼拄杖逢人昼𥨊之余山行林麓树绿松长涧流飞瀑无日可更山色也昨弟子三五辈谈及宗门事近日相闻禅宗行海内若白云过太虚忽有忽无之间未可寓也朽招隐桥引杖而归幽然于心卓立香气洒窗生平所习悉皆现前即为泼墨傍有僧谓朽曰老人单丁独处时始得今为人天师作诸方眼岂可做这个勾当禅和子传将去宗门何在请暂息还径山一凭老人作用朽咄曰你也说得有理奈何朽不欲作土地去若依汝辈要我板板的循规蹈矩方是佛法不知自性中无所不有朽拈笔示之这是甚么年间造的僧无语劈面一掌僧忍痛作声朽曰好山水。

　　雪峤禅师语录卷第八

　　音释

　　𡎺

　　(侧六切音纤塞也)。

　　赚

　　(直䧟切音詀卖也)。

　　喙

　　(许秽切音▆以喙而息也)。

　　昳

　　(杜结切音耋日𣅦也言日蹉跌而下谓未时也)。

　　晡

　　(奔模切音逋申时也)。

　　皴

　　(七伦切音逡皮细起也)。
乾隆藏第 154 册 No. 1638 雪峤信禅师语录(第7卷-第10卷)


　　雪峤禅师语录卷第九　　　　　　鱼九

　　参学门人弘珠等编

　　道行碑上(附)

　　　　　径山语风老人嗣临济第三十世雪峤信大禅师道行碑

　　钦命国子监司业兼掌祭酒事前戊辰二甲

　　进士工部虞𢖍司郎中大理寺左寺副曹

　　溪受法弟子福征谭贞默槃谈书

　　埽道人不慧默以壬子岁落一椽于武林湖山之南屏山曰聊斋读书习静慕与方外善知识交得遇
大师时师尚住双髻号雪庭道腊四旬有三而宗风已震摄诸方矣不慧时年二十有三早知执礼问道师亦一见深许自此相与结庵双径东坡池头三十余年来来往往看山看水话东话西不减家常戚属至乙酉春而不慧别往金陵丁亥秋而大师示寂云门矣思彦禅友从云门走南雍任所以讣闻而不慧随合皈依善信藉觉浪和尚普说定祖庭位次以报矣载阅岁辛卯春而狮声珠公复不远千里从匡山走金陵以陶人也居士行缘来更从槜李走云门以王予安道兄塔铭来而彻崖歇公并续补东塔云门二会未梓语录来属不慧描抹大师本来面目盖二公并大师亲侍法乳谓熟悉大师生平道行者莫不慧若也谬以末后大事因缘见属其何敢辞因念双髻那畔事大师两番落索已经亲口道破只须笔头点出颊上三毛特易易耳若语风向后事一举一动一话一言悉在不慧眼里亦悉在诸方眼里难将一只手掩却天下目况大师为法忘身入泥入水方且狼藉遍地谁敢收拾瞒天倘稍加嫌讳畏世间生眼不畏老人寂光乎其大难说者无如壁立门风逢着痛骂即至主法同参亦复不免更大难说者早已机缘响振酬报历代师承偏自颠倒纵横烂薰禹门鼻孔正所谓机用莫测宾主双忘一任无眼人作是非实法会无烦纤毫嫌讳也真正大善知识若语风者担荷颓纲斩新正令显是慈明现相妙喜传神有明三百年来宗坛铁汉绝不肯人亦绝不受人肯究竟谓之人肯不得谓之自肯亦不得独许从上佛祖的的首肯之者惟青狮翁一人而已功成呵佛骂祖才许做忤逆亲儿彻到举世皆孩始信是大人作略埽道人不胜倾心沥胆惝恍亲炙知我罪我其何敢辞忆昔天目中峰和尚有虞学士集撰塔铭复有宋祭酒本制道行碑从来道行碑不多见惟唐代大沙门有之非此不足以综其实写其真特为拈香奋笔抽绎畴昔睹记所及参取本山诸山应请语录错综叙次稳顺节文爰制径山语风道行碑用勒金石以识不朽。

　　大师法讳圆信初号雪庭既改雪峤亦号青狮翁晚号语风老人浙江宁波府鄞县之江井巷人俗姓朱父素称长者母计氏以隆庆辛未二月初十日诞师室有异光初在襁抱视日目不瞬辄欢笑计病寻殁不得乳饮长者遂饭之啼凄尪羸几不成立九岁长者复终寄食于贫戚家其家以酒腐为生业师体貌岸伟肌肤柔腻天性孤挺奇僻不受世羁一日往倚僧庐闻诵弥陀经水鸟树林皆念佛法僧忽然心动体中爆然有声自此其家日替相与酿酒酒酸作腐腐减师既目不识丁复好放行兀坐佣作玩憩衣食难周逡巡至二十九岁始决志出家就宝峰法师受五戒遂往若虚法师席下听讲嫌其解析不明乃自截发为头陀去之天台即猛念出家为何事一个不明白念头打脱不下东走西走状若风癫不识寒暑饥渴人与粥饭即以衣袖或兜帽承食衣敝零落严冬荐草卧古祠中止一敝裤遇无裤者解与之赤体七日夜冷气攻腹痛难忍苦支二载无入头处遂还俗一月余正上床时忽空中垂大臂掐鼻鼻梁本隆直从此中断晓起人咸怪之至得悟后因有若非鼻梁断那得顶门开之句时尚未离家数日复垂大臂取喉中筋扯去数寸痛不可忍手按颈上筋结成块触着不得即卷衣渡江其块便消如前打脱不彻日乞食夜庙宿至云栖出复渡江至绍兴往五云门外草庵晚单上见一人金幞红袍跪床下害眼三七日别过一庵梦韦䭾立前展杵鼓弄次日与住僧语僧叱曰你要放光住秦望山去随渡江到秦望普济寺访静主妙桢桢举他心通僧勘少林僧三天竺公案属师代转一语师下语桢呵曰宗门何得乱话师愧恨无已苦提竟夜五更闻报钟入厨洗面抱衣赤膊见者怪而问之始省着衣仍走石头上高提那一竺来速道速道至此通身是个疑情指日轮曰日午不明当扼吭自绝跨石上下狠提俄顷跨上石头高声曰也罢了忽前后际断无身相可得冲口说偈云石贴背脊骨翻身胁肋骨仔细思量来动也动不得复喝一喝云张三杀人李四偿命既见桢桢怪其逞然自喜曰今朝何得作怪师语以偈云纸上山河压杀人担来担去几多春才知不是真消息卸下长江断踪影此日境界非常遂能作偈然尚未识字未能作书也往参彻堂腹正枵见饭辄以手抟食堂见而叱之师曰勘破你拍手出因访仪峰彖彖恒持一丛师直前夺其鼗曰道道彖无语师重擉一拳便行返天台寻人印证未得忽抬头见古云门三字乃大悟便发愿弘云门宗途中作偈云一上天台云更深脚跟踏断草鞋绳比丘五百无踪影见得他时打断筋遂就人索纸笔书此偈后自题云云门石头上得正句又作偈云昨日樵柴手今朝文笔峰借君一张纸流水写东风前此盲然于识字作书者向后手腕凭空脱皮换骨如狮子摆坏锁缰挥洒纵横一往吟山写水得大自在成无师智统自见古云门三字始此拈弄瓣香落索文字不可思议之来缘师末后到龙池特特自云从云门普济寺得地所谓直心是道场也既去云门望空声唱曰我待热病一回方知工夫真假到天台华山顶太白书堂果患伤寒病中看来都无区宇有静主颛愚者憨山国师第一高足也识师非常人留之室中调理颛见座头切菜语师曰刀刀见底师曰何不道一刀见底阅月病愈乃下山走西天目大殿礼佛见左边坐伽蓝神金幞红袍乃昔日草庵所见问知为周宣灵王过活埋庵僧请偈有香炉一个折只脚之句先是云栖大师曾往五台访憨师同参笑岩和尚师乃再诣云栖欲求印证时法堂香炉冷地爆碎方丈槌僧忏悔封锅不㸑师触前香炉折脚语合是印证之谶入堂跪曰香炉是某甲打碎特为忏悔语闻方丈莲师令侍者答之曰你是客不是你打碎师曰打碎香炉不分宾主又令问曰打得几块生师曰赃物现在因叩首数百求开锅侍者传喻开锅少顷仍未开师复进跪叩首数百头几破始得开锅因谢而出莲师顾侍者曰新到真菩萨行人好生留住师饭毕堂中礼九拜唱曰某甲不学好累及大众竟去雨淋至十八涧通身湿透复渡江到云门普济寺后鸡心陇结底草屋居数月苦热下至妙桢静室夜单中闻墙外高声云了义师父师谓桢呼之桢曰谁呼汝乃梦也忽思因缘有在次日即行被衲触大暑至湖州弁山多宝寺苦告韦䭾连顿首数十云何不护法指示一安身处珊瑚枕上两行泪半是思君半恨君后到嘉兴楞严寺韦䭾现身云我未尝不护法师曰既是护法的去韦䭾即从空而去因为偈云买个小舟撑撑南复撑北何时撑上山抛舟抱云宿忽思武康有双髻峰是高峰和尚结茆故址欲往居之遂至武康上高峰山山中有寺寺主让床与师宿是夜主梦一狮子在床上越日言之以为异师登岭寻地仰望双髻壁立万山中师念曰我何福堪此遂于是夜独立草中试之至黄昏有蝙蝠飞下绕身三回者再师曰蝠来地必在上矣至一团瓢逢住静者号措庵谓师曰难得你虎窠里立一夜因问知高峰故址师曰安所得米五斗银五钱结一合掌草篷千足矣措庵指见普济庵施主潘明霞师往告以欲向此结茆潘曰住山要钱粮师曰先办钱粮后住山者此人不济潘问师何处人师曰宁波潘误听宁国师复曰宁波潘惊起请师上坐曰我前夜梦到双髻一茅庵额题宁波二字此师道场也诘朝再拜同上双髻得梦中地而无庵潘为构小三楹师自运山草披盖之大笑曰快活无量矣于是以瓶底为碗炉以编竹为供案乱石为床芦柴为褥上漏下湿忍饿吞饥尝一日吃烂豆渣半碗不下自嘱曰你是薄福人定要你吃因拈高峰枕子落地机缘作颂云一捺捺倒扒不起浑身没在烂泥里蓦然枕子笑呵呵咄吃璎珞粥的不是你自此阅历三年矣或入林采薪或担柴出市或锄云栽疏或齐鼠喂鸦乏米时以少许米置瓶中喂鼠鼠衔竹叶松毛盖好一粒不动种菜三疄望空分付偷菜老兔与以一疄此疄和根吃尽雨疄片叶不伤性爱打筋斗每遇软草平坡辄打筋斗数个垢面蓬头人呼风子有过访者尽物托出不留少许因作山居四时偈云帘卷春风啼晓鸦闲情无过是吾家青山个个伸头看看我庵中吃苦茶古人树下居无屋我有山居胜得多雷雨尽时苦亦尽奇云影里笑呵呵秋光一度正将残野菊无香木叶干入骨半窗寒雨过愁人不在布衣单半天红日照青峦草荐封门睡正酣莫道老僧真个懒起来炊火怕风寒一日上岭见残雪中二虎高眠石上觉师至从容起聚头舞爪次第进林师作偈有日午枝头雪未消熟眠老虎未伸腰之句又一日过岭访友见虎在竹林下打滚师语虎曰我亦无此快活立久之其虎竖两足东西顾盻师乃徐行还庵有瓶窑闻谷师参请龙池幻有和尚归过双髻访师师方于日中扪虱谷从后拊其背曰慈悲些师曰个个见血谷因举似龙池机缘曰此笑岩真子也宜往谒之师乃下山至荆溪龙池参幻和尚师才见便把住曰佛不见身知是佛且置如何是若实有知别无佛幻云有了你没了我师即拓开礼拜幻曰汝不得老僧道师拂袖出留逾月受具足戒而归幻特与更名圆信实为天童圆悟磬山圆修二师同派非初出家时法名也因复往参云栖莲和尚问如何得成佛作祖去莲曰问道于盲师曰道岂盲耶莲曰我盲师打○相曰总在这里运曰盲师曰见妇不须重下泪还他原是个中人莲曰不是个中人师曰却好莲曰好好师礼拜次日呈偈莲为逐句着语不解西方不学禅(着)低声低声偶来尘世只随缘(着)解也学也三间茅屋傍溪住(着)溪深路滑两扇竹窗关月眠(着)春色满园关不住碎尽衲衣那有结(着)曾似寸丝不挂养长头发欲成颠(着)成颠亦不恶自从会得吾师意(着)胡饼里讨汁白雪飘飘六月天(着)夏行冬令寒暑不正师拜别去莲送之嘱以头陀行住山续祖慧命又嘱以深藏后出师于尔时别有领会到底拈香供养犹是云栖香炉冷地爆碎时不可思议因缘也阅岁复往龙池参幻和尚幻竖一指问会么师道这个唤作甚么幻微笑师拂衣出又阅岁复省龙池着草鞋直上方丈幻和尚曰你草鞋犹未脱也师曰何处见我草鞋来幻微笑师即呈偈云数载龙池三度登重重问话舌生冰草鞋分付虎狼去双髻峰头一个僧幻颔之及幻示寂留兜[申*冒]付师以示信后来师到龙池扫塔众请普说有从上诸祖传佛心印的的心髓树高千丈叶落归根之语此三上龙池消息会前云门云栖两不思议大因缘正师所自谓有时作宾有时作主有时宾主齐彰有时宾主双忘此是临济家大机大用人天莫测者也灵云见桃花而悟香严击竹而悟是桃是竹未有不叶落归根者故曰但凭径山作主诸人安得摸索也师住双髻作拈古颂古一百三十则其自序云古人鼻孔大小常流未敢措辞摸索惟过量人方许发言吐气批判古今不然入地狱如箭射予念无智庸人有何作用抱愚守痴久卧空山拈华落草打水惊鱼一笑一歌日逐如此偶日不知何处降下一尊阿师撞入茅茨捏住几则公案索颂子笑曰汝何痴也纵饶颂得祖师公案彻头彻尾与汝分中有何交涉若要理会西来大意毕竟向己躬下透出方可与古人相见汝等土心木胆说不肯信不颂汝必谓我佛法有所吝咄荐取第一座此天启乙丑秋日语也其首一则世尊才生师拈云世尊奇特忒煞奇特未免傍观者哂颂云七步周行也不妨指天指地便郎当大风吹倒梧桐树自有傍人说短长其余别有全录梓行又作怀净土诗自叙云甲子秋游黄山直上危峰绝顶若升忉利忽空中人语比丘久隐时当弘法众生差异善调伏之子忆云栖大师记续祖慧命之语敢辜负耶自恨滞货不及脱手一切时听其自然逍遥过日亦不禁风月间情触处舌根皆生云气盖天盖地时商山草堂随手走笔作怀净土诗四十八首以报先师一凭诸方扯将糊壁其第一首云青莲台上老金仙接引众生不论年必也慈悲痴眷属娑婆搏作四禅天后癸未开堂东塔复续成一百八首师命画自己像手捏数珠无非不忘云栖因缘也各有全梓行世又双髻四威仪云山中行上棱嶒缚腰烂草绳思量活菜吃石壁采朱藤山中住檀那地茆屋漏无底四壁冷萧萧半夜来风雨山中坐虚空破何处觅功夫觔斗打出门天外笑呵呵山中卧将就过着地铺草窠衲被不遮寒猿啼五更苦又雪偈云诸山俱被我埋没纵使虚空亦受关夜半日轮当午照不曾留迹在人间雪霁云雪霁青松流湿烟梅花石壁两翛然厨房不乞邻家火热煮春风劈烂椽师初住双髻作念曰高峰六年我亦住六年及六年满石板为之自鸣合掌灶房火自然之又念云栖深藏后出之嘱留恋数年至乙卯师年六十岁槜李埽道人与会稽王子安苕溪闵裴卿武林卓笑生诸道侣谋展一坐具地于径山之东坡池头即曩时张无垢冯济川两居士与大慧果禅师盘桓问道处所名不动轩者是也师曳拄杖到山之日邻僧过庆乌鸦亦随之鸣立墙头环绕几遍其地实占双径之胜登最上层千山如指因名千指庵作千指偈云朝夕庵开杀活机门前春色野云飞乱峰数出千僧指指点吾家白板扉后于山顶筑语风居因号语风老人从此宗风披拂声振江南参徒问道往来络绎于双溪道中者无虚日榜其居云孤云卧此中万山拜其下又云烹炼五湖伶俐衲子活埋四海恶毒狞龙又云雷霆禅而生焰石火机亦无嗔又径山四威仪云山中行脚健草鞋轻踏破了白云千万层山中住闲送春秋去鸟不啼花落溪边树山中坐窗亮胡蕉布虎狼归在我檐前过山中卧困到日头午炊粥吃邻庵去讨火又逍遥吟云新茶嫩笋芳草垂杨徐步山谷铁石心肠好鸟相唤其音丁当如何白云飞满眠床山下有田菜麦青黄溪边有屋烟树苍茫忽来明月池上生光谁为侍者松杉两傍横撺拄杖击碎空王正恁么时日出东方如大火聚今古文章普天之乐万岁君皇常敬常仰竹炉生香山泉自流清声勿狂金毛狮子哮吼高冈惊走无路妖怪狐狼一喝两喝佛祖潜藏无人可伴临济家乡为众生苦地狱天堂精神痛快炜炜煌煌长年受用百结衣裳续祖慧命伶俐儿郎吾师授受时刻不忘丙辰冬十一月憨山国师以弘法罹难戍曹溪恩赦还东游上径山茶毗达观大师留山中禅堂度岁雪师固峭耸特立与世无偶憨国师虽门庭广大亦鲜所许可独与雪师盘桓契洽为作千指庵六妙铭改名其前峰为麟角峰有群走奔腾一麟自足惟麟所重在乎角独之句自言喻雪之独师亦颂和六铭其自序云家住在朝阳峰之左东坡池之上紫石崚崚若虎狼千峰万峰如游龙时丁巳岁春日憨山老师过我喜其风景翛然山光雅致叹曰此地小小规模大大眼界因题六景为六妙铭予复颂和之(云云)憨国师又为题雪峤山主真赞云坐断双髻峰捏出秤锤汁打破金刚圈咬碎铁栗棘几番冻饿死复生刚博得些闲气息不是杀父冤仇为甚着这死急落得一条性命却又东抛西掷走向双径峰头不解扫踪灭迹露出这形容也是眼中着屑纵饶雪上加霜须知炎天赫日试看端的横眉鳖鼻杜鹃声里雨如烟东风吹落花狼籍赤脚蓬头下翠微相逢谁是真相识临别又受师铁如意而为之铭后师寄憨国师书云师老矣信何时出山方得一晤云水缁素颇多其中不知有一个半个为问此事否末法浇漓难得其人信何日泼皮大胆将十方尘刹国土镕作一笑抛掷座下欲师一一还我去住头绪亦镕作一笑掷之径山语风居今朝幸是无事师亦不可将本头上现成茶饭打发三家村里斋公亦不许之乎者也以当生平(云云)此埽道人追随双径同王芥庵朱白民二公目击师与曹溪肉祖憨本师一番大因缘不得不当场拈出者也己未仲春海昌郭凝之延过放生池埽道人往会同过白鸥山金粟古刹随喜故孙吴时康居国尊者道场也师到山已及暮是日僧来迎者有喜色亟云午刻集蜂数斗环绕大悲像三周如缨络盘旋[(冰-水+〡)*ㄆ]之入笼如故物见在以为师开堂兴复之兆遮留入方丈越日彭祝吴许诸檀越宰官居士毕集具启留师住锡师亦栖迟弥月众请说法终若夷然不屑者顷之即还千指庵盖是时天童梵设方弘师遂攒眉而去正如高峰位下断崖义公时啬其用以推揖于中峰本公也有去金粟诗云适来金粟山何晚把袂传灯碑上看楼阁栖迟蜂一斗池塘清澹月千竿枫残半落人家扫春老全提僧梵安孤掌浪鸣居国调龙蛇出没海狂澜又题金粟景物十一绝和者累百人时李九疑先生讳日华者深会法门宗旨与师有特契是举实为倡和之首师既还山浃岁埽道人复过径山同黄介子请师自说行脚备述双髻以前苦参悟道行略至移锡双径日而止介子笔而传之从此不出语风居者许久有春日雪霁山居诗云钝置青林不施功草鞋如虎杖如龙寒流春涧消残玉抱石松涛落晚风窗启卧云山鹊嚷池连化日火鱼红老来没有逃禅兴毛颖先生尚未空又秋日山居云石边笕水到厨房最喜山家物理长铺旧竹床伸脚稳刈新茅草枕头香青桐叶落日初短白豆花开天又凉方外许多痴衲子就中那个不郎当又咏雪云鸟无音律古溪幽草树生机挂玉旒一钵澹香狮子肉满炉寒焰石人头从教埋没闲田地漫说浮沉压髑髅沧海不随缘变灭白波千里自悠悠又乱发吟云乱发垂垂直到肩白云如水雨如烟山中一片莓苔石滑到野狐几万千又拄杖云拄杖多年不遇人间闲壁立满头尘从教一掷成龙去千里烟云搅海春大抵在庵吟啸多年绝不袭人牙后慧一字而冲口所出无非西来大意亦无非超格好诗一时老禅和老词伯总不能出其手拈弄长短千篇赋雪偏多奇特要以自写本色不假推敲读其句子者竟不晓其半生不识只字空庵绝无本头也一日下山往云栖扫塔哭之以诗云千丈月沉西岭去微余残白纸窗浮影堂雨竹分枝泪草榻寒烟布叶愁刻漏已回东土想传灯虚焰梵村幽家风未易迁题目衣钵山中问道流就中衣钵两字识者知非草草属笔也至甲戌岁为崇祯七年师住径山越二十年矣苕上唐祈远元竑起名弘祖闵裴卿度起名弘复及诸居士弟子合山大众集千指庵请师开堂出世师曰出世作甚么把手牵他行不得惟人自肯乃方亲按牛头吃草决使不得因举云门谒雪峰项上铁枷何不脱却话谓出世是大恶业事放我在地狱里去你看那个是为生死的甚么唤作生死谩神谑鬼有甚利益直饶截我语风头去宁作无头人亦不随汝等脚跟转大众跪久始去越一日大众复集进云世尊三请方说法师曰世尊眼花及至道个止止不须说早已漏逗不少有甚奇特因全举雪峰示众一切法无差云门胡饼赵州茶之偈向众云语风也有两句一切法无差鹁鸪对老鸦生台争饭吃打得乱如麻有约不来过夜半闲敲棋子落灯花惭愧西湖保叔塔六桥烟雨夕阳斜珍重师进室中众侯良久裴卿曰大师虽未登座说法已竟乙亥岁春日杭州司理黄海岸名端伯到径山入千指庵即问云入泥入水时如何师曰滑叙人岸云久闻雪峤及至到来不见一点师曰日头大岸云雪镕后如何师曰春水满溪流岸云大师曾见甚么人来师点胸曰雪老岸礼拜三月初三日海岸同余中丞集生名大成沉水部彦威名棨及吴江诸居士请开堂至韦䭾殿曰韦天韦天还记得湖州弁山多宝寺苦告你因缘么第一升座师语至此事人人具足个个圆成海岸出众问曰如何是个个圆成的事师曰好与三十棒会么日轮西坠夜月东升卓拄杖下座第二升座竖拂子曰见么若也见[翟*支]瞎汝眼若也不见眼在何处众门答竟师召大众曰人人衣带下有此大事各宜照管击拂子下座第三升座语次良久曰一捶击碎珊瑚月大地山河是阿谁僧问答竟有进问径山堂上敲钟擂鼓惊起座中狮子舞如何是狮子舞师掷花瓶曰花瓶倒地进云请大师再道师洒香灰曰苏噜苏噜僧礼拜师曳拄杖下座第四升座师击拂子曰八十七人在此经过非今日之径山非一日之径山也千年常住一朝僧今朝祖令当行十方坐断且道还有祥瑞也无钟楼生耳朵佛殿又怀胎海岸出问云如何是钟楼生耳朵师拈生香示之曰会取这个进云如何是佛殿又怀胎师曰产下也岸礼拜师举沩山泥壁次与疏山酬问有句无句如藤倚树语至沩山放下泥盘呵呵大笑师便道沩山笑里有刀召大众曰要见沩山笑里刀么呵呵大笑下座第五升座说法已竟海岸拈香问曰这一枝香供养天下老和尚且道何处得来的师曰无根树下莫思量千古丛林今日是珍重下座明年丙子春三月师往四明故里了葬母事地与天童逼近密老人因遣十侍者赍书往邀书木启封致辞者传有延请天童上堂之语师怫然怒掷书于地侍者进之究不肯发视越日即令从者腰包抵云门留数日渡江还山天童侍者还报密老人笑曰此我师弟故态非一日事矣何怪下丑春月余杭众居士请下山于长明寺上堂示众有曰若论宗门一事甚为希有悟此宗者直接西来穿过十方诸佛鼻孔历代祖师髑髅无奈末法下衰依依俙俙彷仿佛彿自称悟道少有一两句文字写得几个字咬嚼不进的公案无缝𦉑的语句问他他便解说支吾过去此乃义学之流杜撰长老这些冬𤓰瓠子那里安身立命且道与古人相去多少毫厘有差天地悬隔(云云)随复还山时道价隆重檀度响从岁在己卯余中丞集生躬至径山语风居启请同应天钱京兆元冲名士贵方柱史孩未名震孺方太史坦庵名拱干蔡太守明藩名屏周众宰官及余未也二闻顾与治梦游众居士暨翠屏山静明寺山主等延师以长至月二十五日到山上堂升座曰半夜月明时正好相随渔父过潇湘业风吹入静明寺未免拈香祝帝王拈香说法竟集生问云大师今日还有奇特事也无师曰有进云如何是奇特事师曰案山高似主山进云谢师答话师曰放你三十棒集礼拜僧出问答竟师下座入方丈指门曰方方圆圆恰好恰好在寺经年遍游白下名山诸胜各有诗作翠屏山五景诗各三律自序云余自己卯仲冬住金陵翠屏山寺山灵怀抱而风景雅致中有怪石长松池塘畎亩道人之乐岂如是而已供眼游山则不无此景也曰翠屏山曰乌龙峰曰玉花泉曰石雁池曰状元峰名山之下可无诗乎老人呵冻敲烟题之五景以晓山林之胜云相与盘桓殷至者为何相国芝岳方太史坦庵而集生明藩尤契一日芝岳访道略及宗门话头师正色下钳锥语岳面热不能堪孩未遽曰相公莫被黑风飘堕岳乃解颐师曰死马医作么明年庚辰前正月初一日石布衲余集生请上堂师至法座前拈香曰今岁忻逢也大奇春风两度上梅枝拈香祝圣无多句国祚遐昌万寿期拈香竟即升座石布衲出礼拜云今年春王两正月元下起元恰值径山大师七十初度行化京都弟子裕有新年头佛法一句不免对大众拈出今大师拈的是云门香据俗眼观来尽道是云门一宗灭了也千年桃核忽抽枝自解开花还结子何不即今成褫一伙云门儿孙得以接续将来师举拂子提唱云门来历千言末后云五宗各自有师承不见古人只下得一语祥庵主便合掌云云门儿孙犹在岂徒然哉衲云即今云门宗那个是光前绝后的人师曰恰遇老僧拄杖不在衲云大师拄杖分付何人师曰有瞎汉在衲云不可教后人断绝去也师曰何不领话衲便礼拜归众有一僧拟出伸问次师曰去去西天路迢迢十万余便下座埽道人所见大师平昔拈提云门宗旨特特向静明会上和盘托出试取语录全篇备详颠末语句只谓云门宗旨足盖五宗师承未尝以云门宗三字作师承实法会抹煞龙池并抹煞云栖使前言后句自作矛盾也就此不许石布衲成褫云门儿孙一时早已叶落归根矣大师一生只怕魔昧后昆专提正法眼藏岂有他意哉亦岂肯以佛法当人情哉闰正月初一日济生庵监院我空同大众祝寿请上堂升座曰谛观辛未年前事彻夜思量泪不干虽然父母未是亲谁是最亲者祖佛非我道谁是最道者竖拂子召大众曰还见老人手中拂子么还闻拂子说法么既不见不闻汝等寻常所用六根俱成虚妄以何为主不见华严经云刹说尘说炽然说无间歇且道何人得闻拂子得闻何人得见拂子得见是何章句谛听谛听高声曰扎得髻根牢便休一朝何用两梳头大底还他肌骨好不搽脂粉也风流卓拄杖下座二月初十日大师寿诞余集生黄海岸薛更生余子扬吴备三众居士请上堂师就座海岸拈香问答竟师曰若论第一义诸代祖师到不得十方诸佛会不得不见古人云只许老胡知不许老胡会今日老僧还到得也无自代云太远在七十年从何处来浙江山水亦悠哉喜逢海岸今朝至眼上眉毛不用猜诸仁者既是恁么现成为甚么构他不得只为你因循五欲沉溺生死不得自在你若猛着精彩坐断十方那里见有世数短长千岁百岁来石布衲出问今日静明来日开先毕竟为甚么事师曰来为静明来去为开先去问答竟乃击拂子云今日开铺全无主顾收拾下堂闭门打坐便下座作诗留别石布衲云不将征事付蠡湖先着鸿书上病夫匡岭篮舆添别绪白门烟棹岂言辜江声遥接金轮影云气初开五老图他日春风扣篱落玉花依旧到山厨是岁三月应请入匡庐大师于江行途中纪事云己卯冬十月初三日下径山至十七日到白门寓驯象门外蛰庵余集生居士静室十二月二十五日改寓静明寺进山二十里许庚辰二月十一日出山住有一百五日十二日在蛰庵与海岸同齐十三日到上清河船上看海岸话别予十六日上船十八日解缆江水参差帆涩不能行耽阁蝴蝶山有诗三十日到小姑山泊船其山如指秀㧞可仰石面贴波有浮游之意石𦉑中有佛阁僧寮森森树木出入以舟为路凡船只过往者乞钱米为供日之费犹如江水发一沤泡噫不识此中人在沤泡中如何过日有诗三月初一日送东北风帆如劈箭至半途有大姑山一名鞋山有诗其日舟行二百里许到南康彭蠡门初二日进匡山开先寺大雨此师从出径山入匡山越岁自记语也初四日挂钟板合山大众及众居士请上堂升座喝一喝云云门宗旨绝商量函盖乾坤不覆藏触着顶门便颠蹶棒头指出好儿郎吴浔上黄海岸居士等书来径山请三度五度无奈他何捉猪上凳不得已应个时节诸人应自思惟六根门头纵横妙用不可耽着五欲迁延岁月增长无明眼光落地打发不去今日老人到此急急料理衣带下事他日黑面老爷捉将去佛也救你不得卓拄杖下座三月十九日住开先十笏山斋方丈拈管适意云白云既去顶露青山竹底凉风安能及无草茅之顶相有时扶杖出门招隐桥跏趺而歌绿树桐花进茶杯而到口忽来黄鸟枝头三三两两树下喷雪狂流逐疏烟而不定烂头亭子断臂观音此山门标榜古宿之龟鉴也长松傍立若迎若待于海上横行衲子平石坦然可宾可主惟月下高眠自得倦人天气炎蒸火伞人间独我山林风疏雨竹岩阿有砚一方有纸千堆可供老年消遣白日痛责枕头昨夜梦里又归双径东坡池上语风居侍者寮与子孙辈哆哆啝啝看御爱峰指点峰头憨山老师云小小规模大大眼界越日往五乳峰扫憨国师塔后作庐山面目云山中丛林若干五乳院憨老师复建居僧五十余有静室一千五百各得其地深藏幽寂松竹所围泉石受用无不乐怀修其道本然而艰苦异常不可胜言也时嘉兴黄闇斋名承昊者为九江道以问道通书往来适有伐佛手崖松木烧炭事师特作书述　太祖御碑禁语又言山中僧人愿赎竹木以荫匡山闇为给示禁止山赖以安五月初一日吉安郭首龙居士请上堂师升座曰一字相闻忉利天庐山荒寺在开先喜逢他日成金殿万指同参来复禅枣柏大士云自他不隔毫端始终不离当念因举白云祥禅师椅子鞋袋公案曰这僧既会椅子又不识鞋袋宗师家手出不得卓拄杖下座六月初四日新建斋堂监院请上堂师升座喝一喝曰亘古开先风景异比山何似紫袈裟无言童子分明说那个男儿先到家复喝曰诸人还见么为开先重兴祖席今朝随喜庆贺担个甚么东西来干屎橛倒一说二事奉与诸人咬嚼百千云水餐香饭尽是解粘去缚人珍重下座六月十四日觉休李居士请上堂师升座拈香白椎竟乃曰今日顺天李居士发菩提心已久到处参访经历程途不得因缘耽阁至今遇老人恳求出家号觉休觉者觉一切烦恼生死根本了达自性圆明通天彻地无彼此相无优劣想故金刚经云是法平等无有高下蠢动含灵皆入平等菩提道场不变初心永为法门道种下座七月初九日黄吏部海岸端伯起名弘调同李挥使觉休二居士祝发请上堂师升座卓拄杖喝一喝曰万树秋风入院赊绿袍换得紫袈裟若干头脑一刀尽性海澄清不浪花拈香白椎竟踞坐曰老人今日为新城黄海岸发心出家非一日两日夙植德本般若正因入我法门䰅发自落作大比丘这事举示人不得如人饮水冷暖自知绝后再苏欺君不得因举圆霞捧水跪前石头即与剃落圆霞到马祖处入禅堂骑圣僧项因缘海岸出问云骑却狮子项时如何师曰看尾巴进云如何是出家事师喝一喝进云如何是到家事师曰非汝境界进云大师曾到此境界么师以拂子打一圆相岸礼拜云明眼人难瞒师曰珍重下座八月初一日荐觉休上堂师升座海岸出问生从何来死从何去师曰向这里会取进云死中得活时如何师曰初三十一岸礼拜师乃云嗟乎痛哉觉休才见披剃今日又见荐亡生死路长人欲苦回头便是涅槃山觉休此去归何处竹色秋声月掩关大众无常迅速刹那异世岂得不怕随业动流无可据秋风依旧掩门时下座一日师游金轮峰回大众请上堂师喝曰游罢金轮峰归来招隐坐大凡一切事体须得亲到方知端的向南向北若不亲到一回接耳听来未免肴讹兼之疑情不解金轮峰昔来耶舍尊者自西域持佛舍利造塔其顶常放宝光老人昨日去彼礼塔今日方回不曾动着一步诸仁者还见老人去来么若见老人出入即是诸人鬼窟里活计何曾得见老人良久曰树头黄叶尽应见远山青珍重下座十一月初一日结制上堂师升座喝一喝曰四十年来恁么行斩开碧落血腥腥其中果有希奇事狮子游行不问程今日结制此乃古来旧规不许交头接耳不许乱走一步又不许作默照邪禅亦不得在鬼窟里作活计只有本参一个话头切要明白离心意识参绝圣凡路学僧问还圆一粒点铁成金至理一言转凡成圣金铁即不问如何是圆师曰大展坐具看进云至理如何师曰好似念经一般卓拄杖下座示众结制偈云莫道进堂好进堂生死拗半夜不得眠昏散和衣倒双眼撑不开板响生烦恼若是其中人昼参夜无饱板声入耳门祖佛俱了了十五日上堂师升座维那白椎竟师呵呵大笑如雷曰这一笑笑破诸佛鼻孔虚空百杂碎老僧今日头痛不得为你说且举古人现成公案不着佛求不着法求不着僧求作么生会鹁鸠树头鸣意在麻畬里好与三十拄杖喝一喝举云门一念不起须弥山公案问还有会的么出来若不会老僧为你颂破一念不起须弥山青天白日鬼门关黄鹤楼前鹦鹉岸白苹红蓼血斑斑久立珍重便下座十八日吉安萧次公居士请上堂师升座拈香白椎竟良久曰我堂中大众懵懵董董过日子有甚好也须着些筋骨看是个甚么道理不要蹉过这样道心檀越天色温暖寒有火向饥有饭吃莫看作容易当生惭愧始得久立珍重下座腊月八日说戒大众请上堂师升座说戒义戒性竟曰菩萨子五戒沙弥戒比丘戒菩萨戒诸佛成道都打这里过离不得五戒根本根本若虚求菩萨戒皆为枉然自今受戒之后淫杀盗妄永不再犯成就戒香定香慧香解脱香知见香十方诸佛所遗到今日各各自己守护大众礼拜师下座归方丈楚中透庵邓居士弃家至开先结制腊月十六日请上堂师至座前曰先以定动后以智拔喝一喝升座维那白椎竟唯一出问云如何是第一义师曰且缓缓一云请更道师便喝一转身对透云今日上堂特特为居士闻居士有些见识古人云此是选佛场心空及第归选佛场且置如何是心空及第速道速道透以袖左拂一云未在透以袖右拂复座前礼拜大师师笑曰多得的一遂出去师乃曰这位汉阳邓透庵居士看华严经至毗目仙人执善财手善财得无数三昧向这里打失特来开先见老人所谓欲穷千里目更上一层楼喝一喝曰这个事原非儿戏如今世间多是络络索索有许多葛藤瞒骗龙天似有所得问他得个甚么开先这里则不然比山当面来白拂随手转下座十七日西林一如禅人请上堂师升座喝一喝曰今日恁么明日不恁么来来去去上上下下有甚么要紧有耳不闻圆顿教有眼不见舍那身可怜生其中有大根器者决不向这里耽阁过时喝一喝卓拄杖下座。

　　雪峤禅师语录卷第九

　　音释

　　憩

　　(去例切音𡳅息也)。

　　枵

　　(虚娇切音嚣虚也)。

　　鼗

　　(徒刀切音陶如鼓而小持其柄摇之两耳还自击)。

　　𦉑

　　(虚讶切音吓缶烧善裂也)。

　　扎

　　(侧八切音札缠束也)。

　　畬

　　(诗车切音奢火种也)。
乾隆藏第 154 册 No. 1638 雪峤信禅师语录(第7卷-第10卷)


　　雪峤禅师语录卷第十　　　　　　鱼十

　　参学门人弘珠等编

　　道行碑下(附)

　　辛巳元旦大众请上堂师至座前云昨夜铁牛生狮子今朝满地是光辉喝一喝升座云莫谓古人无奇特今人奇特胜前人因举天目断崖大地山河一片雪之偈遂句下注脚竟喝一喝曰到这里容注脚不得为甚如此这点雪从那里来今为新正初一人人脚跟下大须仔细如红炉上点雪相似好则好矣羙则羙何方不可是归期只为路穷山更杳可怜堕落作奴儿珍重下座正月初六日解制请上堂师至座前云开合有时人情大体喝一喝升座曰结制何如解制奇春风南北各栖迟村中乞食无些子一片饥肠一首诗六十五日前从何处来六十五日后从何处去是大神咒是大明咒正当六十五日内在此中作么若有相应者出来举似老人为汝证明如无瓮绊娑诃今日打开布袋一任诸人东抛西掷横行海内假如撞着黑面老爷切莫道开先解制来大师孤情绝照不可一世即出世大缘实闷然而起不得已而后应在开先时有楚中李太宰梦白名长庚者通书叙京师见幻有和尚机缘坚请住九峰祖庭师不许复以书云近今末法衰替要个真参实悟的人万中无一此事大不容易达磨云行解相应是名曰祖而今人不论意识卜度生死结根纵得十分相似皮毛而已便向人前乱做宗门扫地或竖指或喝或云和尚何不领话或打○相或拂袖便行或女人拜此等皆是灭胡种之魔子也可悲可痛朽到开先原非本意毒狠黄元公三回五次还他一点道心结制一期混俗尘世太宰果欲上山早几日作盘桓了生死债可也萧太史伯玉名士玮同李梅公问道师书有云居士江西道人也佛法中大檀越树荫覆苾刍我来开先上堂小参出不得已遣日子岂有出世念而到匡山做人不辜黄元公一片苦心为法门耳金太史正希名声入山讯求法语师开示云直饶文殊普贤快口利辞与么不与么与那事毫没交涉毕竟要办冰冷心肝和前所知所觉道理无道理乃至世谛习气一齐扫却扫不去𢬵命扫忽然扫破释迦顶相诸佛祖师鼻孔一时穿却快哉伯林吴居士进堂结制一月便觉心地清楚信有此事虽与道远肯如此朝夕做去自然有倒断日子古人云但办肯心必不相赚大师到开先专为黄元公出世一番奇特因缘相与高流名衲往还虽众其眉毛厮结如从上诸公以佛法相见者亦不数数惟与圆通方丈浪杖人书云十七日烦公过开先设斋大众甚渴感谢之至老人即欲到圆通一谈奈近日幻躯觉有不快谅迟迟秋凉过一晤以诛曲直匡山一家无分彼此矣笑笑初示海岸祝发云瓶锡家风话有年今朝自喜以相便海门擎出千轮月廊庙谁谈少一员竿木不妨逢敌者林泉聊许放鱼筌宰官二字虽然隐长老之名天下传既祝发令为知宾钳锤逼拶靡不至海岸竟先出山作闽行师有示海岸调侍者出山二首云方袍才放剪解带又思乡乐事忘清节苦心闻戒香青山夙有约冷月愈生光应念时衰落家风同雪霜出山九月时寒絮薄如诗孤影随江远双眉何日期了心无可寄鼓念有多岐一夜初闻雁梅花已较迟又作辞院歌四百余言中有此来扮出不成套恨杀新城黄元公将就安身一年已偿债开先作短工之句以辛巳正月十五日出山大众苦留许以九月复来适有达道和公久侍大师因令守开先方丈而示以偈云大雪漫漫出院期秋风九月复来时不须频望山头雁我自思归结制时二月初一日过江州地方见任别驾陈司理严德化令刘彭泽令谢德安令徐众居士等为太守君平张公祈嗣请师于能仁寺上堂师至座前执疏云今日公案不必问如何若何遂过疏云以此为验维那宣毕师一喝升座维那白椎师随声一喝曰全体恁么去全体恁么来阿剌剌阿剌剌一语相投善法堂百千天子施祯祥山河永固田蚕熟处处笙歌乐帝乡因说祈嗣因缘竟大中书记出问大师今日举扬世谛佛法如何得一槌两当去师曰你道释迦牟尼佛在甚么处进云恁么则石笋抽条千万枝也师曰不为分外进云只如子归就父又作么生师曰特地一场欢中礼拜云团国共说无生话师一喝中归位有居士出问只如张公祖多男之嘱当生几子师曰两个进云父母未生前通个消息师曰会取进云生下又如何师曰恶水蓦头浇士礼拜师曰珍重下座江行道中师笔记云开先寺南唐李中主开山屈指十六位尊者上堂说法暹道者等崇祯庚辰三月径山入此保社卓锡一载有语录梅花百咏落花三十韵山居诗若干弟子范起叔辈刻流通其山居之一云未到匡卢先有诗山林谁敢话多奇春三叶嫩黄花笑秋九枫残白雨悲淋出岩头如雪卷狂依树底若雷推塔峰遥接故人至七十狮翁作住持大师应请所至笔舌狼藉收拾乏人是以诠次为难独开先一会岁时颠末迄今未散则有狮声珠偃风璞等着意记录之功也师拟还径山道经白下余公集生及范大司马质公名景文者复以祗陀林相邀提唱休夏者久之时有高氏兄弟起名弘曦弘曛及汤元𢖍居士起名教新者为皈信檀施之翘楚师是以低徊白下至秋九月始还径山过槜李晤埽道人一见即曰此番上山须筑语风生塔院好为我作募疏埽留师住城东药山龙树坛中师出自作一疏见示疏意拟于高峰狮子岩用缸合而外灰石透地三尺作室覆之偈曰诸方大人各出只手助我山中肉身之塔七十一岁古希出格先办后易他年快活虽有子孙不若亲置堂堂三界巍巍五峰塔在其上额曰语风后书辛巳四月十九日某疏计着笔时尚寓祗陀林也又拟制一龛作封龛偈云须弥顶上铁为龛内有空王月一函不解秋光净如练佛来相见也垂帘埽如命作疏书之卷头募得百镒遂从瓶窑择二大缸舁之语风居因料理塔院事至壬午秋月下山抵云门以别因却请仍还千指度岁除夕有诗二首摇摇松秒逗春风送腊炉香一岁终空响鹅毛翻白羽寒封鸡舌闇林中将为暮色分先后谁道年光别有公老我一身浑是胆何须剪发学儿童残更春雨话寒暄腊尽明朝拜圣恩风雪替零归客暮松杉错落断人言谁闻爆竹鸣山谷我亦题诗晓寺门知得循环颠倒者眼前拈法付儿孙癸未春正月天童法属费木诸公走侍者上山启致封塔之请师遂卓拄杖往四明二月十一日上天童和尚供进云昔日南岳让禅师曰道一去一向不见持个信来着一僧去见他上堂出云作么其僧如法出众云作么马祖曰自从胡乱后三十年不曾少盐酱今日天童这里作么生君子千里同风某办一箸菜饭供养师兄虽然无盐酱且喜滋味肯馨香礼拜而退举天童和尚龛喝一喝云癸未二月十有三日南山卜得一穴最吉祥地修拾精蓝人天大众请师兄到彼安乐受用自在逍遥惟愿天童香火绵绵德风远播相继祖灯如帝珠联络不绝法界众生俱为瞻仰法驾蚤临不必踌蹰复曰起封天童和尚塔进云稽首大哉俊哉我师兄密云和尚末法时拈出威音那边鼻孔捏根拄杖把住天下人舌根打人打得血淋淋地海沸山腾乾坤黑暗犹是不肯住手复起临济之宗非吾兄而谁今日退身三步藏身处没踪迹没踪迹处且藏身更说一偈坐空千界月诸佛汝同猜凿破青山面将身就活埋复云封十五日天童景德寺诸檀越同大众请上堂师升座呵呵大笑喝一喝云笑个甚么笑那无舌人善能解语复喝云不必打葛藤拈香毕遂敛衣就座曰若论此事尽大地拈来在老人一毛孔中着不满诸佛心印不从人得既不从人得难道从墙壁瓦砾得既不从墙壁瓦砾得难道从地水火风四大五蕴喜怒哀乐而得豁开自己正眼照天照地始知不从人得如哑子吃苦瓜向人道不得遂鼓两臂作狮子奋迅势云狮子游行不求伴侣喝一喝下座二十日鄞邑陆敬身居士等同大众请师光溪天王寺上堂师升座喝一喝曰斩开碧落百花新扶起山门两位人古殿虽残云不老灯传白月夜精神四明鄞邑乃老朽故土为送天童和尚入塔得得过钱塘江城中缙绅居士留住数日此乃乡情眷眷陆长者发菩提心就此天王古刹请老人升座举扬大事因缘知人人脚跟下有此一段光明诸仁者莫错用心是谁着衣吃饭送客迎宾不必东语西话生从何来死从何往喝一喝下座挽天童和尚诗云同出龙池入路长吴兴分袂过钱塘多年挂锡玲珑石今已藏身寂寞乡云面揭开红日眼山眉愁断白花香离离一片苦心事且道何人在影堂题天童和尚像十则之一云多年不学老胡禅且喜今朝日胜年天大事来同涕唾草鞋不值半文钱师兄坐得好我亦径山眠别天童还双径作云塔丰事讫且抽身晓嶂重重接远邻飘影叶乾风拭露点衣寒翠日初新泉鸣沙涧游山客天指肩与过岭人独抱苦心带归去双眉欲解在三春立夏前一日进云门道中云舟行两岸春山老不见渔郎捉草鱼嫩绿树边桥接鹭初黄麦上燕窥畬将为暮色登新殿自许今朝与物疏聊把旧情须短腊高谈宇宙一荒庐因至外云门显圣寺时三宜孟公为本寺堂头洞上湛和尚法嗣也迎入方丈宜公拜延上堂力为法门大事因缘特特躬亲白槌请师瓣香拈出师因登座拈香有昔年三登禹门皆有机缘此乃嫡亲嫡故无敢违者今日人天众前掇转船头顺风把舵之语自此天童径山葛藤截断矣自此天童去龙池来矣自此还山不半月曳拄杖走荆溪扫幻有和尚塔拈幻有和尚香把陈年苕帚柄结宿世冤家案矣是役也岌岌乎殆哉天童诸公借此以勘语风语风亦借此以自勘苟非大出手眼摆坏锁缰游行自在几何不堕坑落堑哉个中消息因缘语风向埽道人数数道破今日不言谁当言者老人炯炯孤明肯觌面作诳语哉埽道人还复自笑一生何幸得逢此两大老冷眼旁觑一打杀天下人一骂杀天下人毕竟打有棒棒有眼眼有筋骂有喝喝有舌舌有骨天童径山同出母胎的的是威音王以前难兄难弟历恒沙劫效颦不得者也师以崇祯十六年癸未夏四月之二十有六日至龙池扫塔年七十有三岁矣时万如微公为龙池堂头天童法嗣也率大众出山迎入师扫塔跪祝云今日有此宗风乃梁朝达磨大师过我东震旦国相传至六祖以下列为五宗各立门庭以应达磨大师一花开五叶结果自然成之谶而今法眼尚在高丽沩仰杳无音信曹洞云门依稀有人唯有临济一宗沿流不止至我笑岩师翁师翁付先师幻有和尚今日塔前唯有径山一人是师嫡子特具薄供分付主山神主地神主林神主空神等护持我先师全身法塔如今大明国内愚痴者甚多见性者甚少惟愿先师常寂光中加被众生远绍教外别传之旨不负达磨大师笑岩师翁以此敬为人天供养越二日荆溪吴九叙居士等同禹门大众请师上堂师至座前喝一喝便升座曰抱暑进山所为何事多年不到龙池今日特来扫塔薰风自南来殿角生微凉倦来困一觉何必好眠床拈香竟就坐曰佛法正是衰替时节各宜努力以求出世人人埋没多生今朝若不透彻何时解脱因举南岳参六祖说似一物即不中机缘(云云)这个一物即不中便是六祖大师本来无一物合辙之语所以祖祖相传佛佛授受与达磨大师正法眼藏合文合节若有一言半字差异即同魔外何为临济正宗也卓拄杖下座龙池扫塔诗云铜棺山下养龙池步入凉风觅我师当户娑罗空腹树迎阶芳草昔人眉追思滴血曾留偈会写传灯嗣法诗今日塔前成九顿流源千载继孙儿寓南岳寺度夏诗云相怜迈骨初为客举动不如山里时南岳风高山近月芙蓉秋老夜看枝食牛胆气腥犹在跨虎雄心早断思忆子未疑奇特事独余数尺洗肠池濒出荆溪时三一道人吴永功九叙氏以语录全帙呈大师师曰恐无眼秃兵作是非会姑逸之俟我涅槃后刻可也时埽道人与黄给事闇斋曹侍御石仓朱太守葵石谋延师开法禾城东塔属侍逵羽培走荆溪致公启以请师答书云自小持斋今已老见人无力下禅床此乃赵州老汉尊贵宗门之语从上来无一人知伊脚跟着落处朽操道行脚尚不见踏破一緉草鞋忽尔一日知非直向孤峰绝顶巉岩水边盘结草庵独行独坐冷暖自知折脚铛边得些子消息只可自受用前月径山出岭到荆溪扫幻有先师法塔不意相逢宜邑几多在道居士苦留南岳度夏盘桓有日今复思归高眠竹枕嘉兴者借路经过何敢望东塔厕清凉老师足迹也切思人命悬[糸*系]刹那异世况朽无味于宗门何宗门之有我众位居士欲老朽挂榜出卖死猫头决不敢领命只随喜数日以通方情时埽道人附绝句邀之师次韵答云老身扶杖肩头痛有水不能担出山一任诸人齐叫渴活埋烟雨草亭湾埽道人再以绝句附监院邀之师乃许赴再次韵答云秋风桂子点亭台香雨淋漓不属裁昨夜月中亲手折十分光彩自东来以八月初八日到东塔入方丈十五日曹石仓朱葵石汪尔陶诸宰官王季延严𨍏轹李珂雪丁元公孙培庵吴水原朱子藻子葆子容孙起伯诸居士埽道人同弟訚仲侄戈文及合山大众等请上堂师升座云东塔寺前问水神相逢尽作帝乡人故园田地如何会一喝分明介主宾拈香白椎竟师就座举仰山问洪恩如何得见佛性义洪恩与说狝猴睡着猩猩相见公案云若无仰山后语几乎狝猴个个无尾巴诸人要见佛性义么渔船上有𡏖𡒁堆头有下座中秋日埽道人延师于东塔之右药山佛仔草堂中坐月师即席为诗云望月林间坐石床寒侵衣带未经霜吟心何待梧桐老烟水欲期杨柳黄玉魄空飞流夕影浮图远插到山堂此来为采峰头药谁弄中秋曲水觞至明日复依原韵续成四首缁白步韵者丁元公等累百有汇帙梓行者题曰药山月籁是月廿九日埽道人生日亲友众居士为设斋请师上堂升座云佛身充满于法界普现一切群生前随缘赴感靡不周而恒处此菩提座今日老人于此下个注脚佛身充满于法界到不得者里普现一切群生前太劳劳生随缘赴感靡不周还见么而恒处此菩提座掀翻他窠臼有明眼者出来简点看僧出问如何是向上一乘师曰塔尖峰顶如何是向下事师曰幡竿动也意旨如何师曰地藏菩萨又僧出问击碎东塔踏翻太湖且道此人具甚么手眼师举如意示之进云抛却德山棒放下临济喝还有为人处也无师曰到得这里么下座九月初八日云间徐序东居士荐母同大众请上堂师升座曰古人道父母非我亲谁是最亲者诸佛非我道谁是最道者父母既非我亲毕竟谁是至亲有伶俐衲僧出来道看一僧才出师便喝珍重下座十月初一日结制请上堂师升座拈香竟师曰结制无有他为切念生死大事到此禅堂不得东语西话不得乱想胡思一心正念提起话头看个父母未生前那个是我本来面目若不苦心参究受他施主供养滴水难消切须仔细下座腊八日暮曹石仓设斋同埽道人及众居士合山大众请师方丈小参说行脚师升座大喝一声曰苦哉苦哉遂涕泗交下襟袖为之湿透良久备言在家出家种种艰难辛苦参方得道因缘堂中闻者动色多有泣下者秉烛更余下座始散大抵与径山语风居所说二会无异语在径山录中甲申元旦埽道人同石仓葵石珂雪尔陶季延𨍏轹子葆子容范臣水原高寓公鲁孔孙程范卿诸宰官居士率子吉彭暨合山大众请上堂师升座曰且道新年头佛法如何举扬村村蚕麦熟处处稻花香拈香竟忽闻爆竹声随云爆竹一声天地老塔前无处不光辉即此是法即此是道大众久立珍重下座正月初八日解制陆登之设斋同诸宰官居士请上堂师升座曰结制解制为个甚么祇为当人脚跟下一段大事不明如大火聚不得清凉所以道十方同聚会个个学无为此是选佛场心空及第归一期过了堂中不见一个半个虽然且喜太平良久云一二三四五六七万仞峰头独足立问伊你更是阿谁我是人间白拈贼遂喝一喝曰十字街头撞着马相公与你索饭钱你作么生只对众无语师曰老人与你代一转语春风日日到园林夜夜面南看北斗时黄海岸从家中来已入仕籍檥舟东塔方丈溪边冠巾问道者三日夜而行师亦随曳拄杖返径山矣濒行朱公葵石走送索题梦石谱师为题云玄黄宇宙不可摸眼耳鼻舌要能知吾有居士最灵异翛然不滞云水机夜深独卧鸳湖阁神人出没不可思千古万古性一真剑铓虽利难割水化石且教遗在梦天明小楼红日起盖师往还朝夕指示语也东塔一期馥生监院檀度坌集江南法会之盛近所未有余施作径山合山齐而还二月末师至千指参徒日众庵无容足处有内监出家名大彻者慕师道望到山皈依久之见大殿方丈主僧不足为径山重而潞藩以国乱适驭武林崇信佛法监彻因奏请依大慧禅师被旨住持例不由地方檀越敦请骤破规格大骇睹闻八月届期藩使者特以扁额斋供隆礼来迎入院而群不逞者竟入斗争坚固劫中师尔时方啸傲岩头无意登座亦绝不晓聚讼来缘一瓢下山复来槜李蓦然与埽道人相见呵呵大笑埽道人问侍者乃知其概亦笑曰佛法付与国王大臣今别成一番奇特曲调径山开堂说法竟矣然虽如是令旨不行国事从此可知矣仍留师住药山龙树坛中往来托宿吴水原居士斋头者久之云间徐孝廉序东洊承起名弘昼者前数来东塔与师机缘不浅此日专启来迎埽道人时膺再召不得已赴金陵相与一笑别去师至云间与单进士狷庵恂起名弘尚者同众居士延入超果寺时乙酉三月十有七日也监院知一静主绍源并合山大众暨合郡檀护请祝圣上堂师拈香白椎竟师曰暮春三月好风光尽见游心白面郎国界无虞今日定夜深皓月照长廊竖拂子云即此用离此用复震威一喝云此是马祖陈烂公案不劳拈出今日打些新鲜葛藤与大众结缘会么若论佛法三世诸佛无下口处历代祖师结舌有分何以故法如是故祖佛出世盖为一切众生沉沦苦海堕落五欲所以开方便门接引愚痴咄言多去道转远还有问话者么僧出问如何是大师方便门师以拂子画一画曰会么太平日月光天德一统山河壮帝居师卓拄杖下座金泽颐浩寺监院一轮同宋存植徐洊承李庄徐复曾陆庆雍众居士及弟子教忻教守教果等三日三请上堂第一日上堂师临座云七十五年何处来灯笼生脚上天台痴人知道我来处三月菜花历路开老人于甲申八月被业风吹入云间今日蒙请登此法座说些闲谈说话拈香竟乃举圆悟参五祖小𧰟诗公案复举临济离家舍不离家舍公案下注脚着语竟末举华严偈云毗卢遮那佛愿力周沙界一切国土中恒转无上轮今日卢舍那佛在径山拂子头上转大法轮大众还闻么还见么良久云既不见不闻何人得闻墙壁瓦砾得闻墙壁瓦砾说法何人得闻径山拂子得闻闻的事作么生师曰如是我闻大众久立珍重下座第二日上堂升座曰乘言者丧滞句者迷古人已道破了也何故要你向自性三昧海中狂波阔浪里转身吐气始有说话分更须向深云穷谷养得纯纯熟熟方可出来人天众前举扬个事光耀祖庭瞻之仰之庶不辜负达磨大师西来一番辛苦若也不然只是个虾蟆田鸡乱跳乱叫成得个甚么边事乃呵呵大笑复曰笑个甚么笑那吴山端狮子见弄狮子得悟后有老僧讥他故说偈云乡里狮子乡里弄眼睛鼻头一齐动假饶弄到帝王前也是一场干打哄有时上堂云佛法无可得说不如打个觔斗便下座径山今日在颐浩上堂也没有狮子弄也不打觔斗说些乎实话接物利生且道如何是接物利生句聻参须实参悟须实悟有僧出礼拜拟问师便打云待你开口成得个甚么卓拄杖下座第三日上堂升座曰今日登此宝座为那本镇居士设斋供养老人说些佛法普利众生诸仁者莫瞌睡惺惺着眼前山林池沼无非是你故宅只为离乡太久所以不得受用良久云乐云乐云钟鼓云乎哉礼云礼云玉帛云乎哉即此见闻非见闻无余声色可呈君个中若了原无事体用何妨分不分卓拄杖云离中虚坎中满下座明日洊承居士等请茶话师曰真个难得的也是希有事颐浩寺里三日三上堂是为希有是为难得诸方闻之也不知是佛法也不知是世法因论参禅学佛非是等闲痛切五百余言末举黄檗云不道无禅只是无师应在今日矣良久云适才老人这些说话若论世法则不无若论佛法远之远矣师去云间过抱香庵有请开示者师与偈云啼破春风血未干月明枝上漏声残谁家犹自贪歌舞舞散歌停魂梦难参埽参此偈恰寓乱离鼎革之象佛缘实世缘也四月上径山历五六月间山中北虎南狼禅寮蹂躏无宁晷师遂遁迹于山后火龙顶荒庵中者匝月一日数兵丁逐一僧至庵缚之将加刃师力劝之并师就缚忽一头目至叱曰此地不可缚人亲解师缚并释缚僧以刀斫庵门者三而去师仍豪眺风岩作开示侍者语云百日内外变状万千如梦如幻纵得心地道理明白者未免有些子介带吾谓娑婆世界是个银汞法聚得成团忽从𦉑缝处流将去若欲不流无缝始得银汞乃流动性难可把捉银汞虚明能药能毒今人先不知何者是汞何者是𦉑嗟嗟银汞流去不远既不知所从来因地去何曾得知着落处所杳杳冥冥昼夜愁肠心生懊恼何时还我昔日之欢娱去我今日之心垢且人从有漏中来原从有漏中去理固然也佛云和合妄生和合妄死如春在花红白暂时耳天也风霜雷电忽有忽无人命无常忽生忽死岂有根而不坏者虚空神告其人曰汝之命根在我命根里其人快活欢喜不已我之命根与虚空同寿虚空神咄曰痴人我性本空何法与汝同寿痴人复告空神曰既不与我同寿我之命根还在那里空神曰汝若欲知命根着落当自究竟未出母胎前一着此乃诸佛护念众生之命根也汝当学多生习气昏坠罪业深固力欲拔之无处下手奈何下手处甚有但不肯信何以故福深德远业性渐轻般若渐近好事多做看肉身原同败坏之物无可系恋宣子光明忽然而现埽道人得大师此法语真迹自识乙酉夏日径山火龙顶书还念此恁么时作恁么话若非命根实断生死真空不能道只字也想见当日将头临白刃一似斩春风气象任他天地反覆龙蛇起陆径山这里只是说法如雷放光动地一时惟拂子得闻惟埽道人得闻还念平日上堂法语都是如语实语不诳语不异语也师复戏书砚幂云九月化去果以是月云门僧镜可来延师从兵戈中渡江而往犹在鲁藩爰立时也云门故得道地师每眷怀及之天龙扈从缁白奔辏遂得从离乱中法幢复建振力激扬春日进云门诗云云抱千山新木叶鸟鸣一径落花枝雏猿觅石翻松子老鹤衔烟缀紫芝浅涧吹流峰有月石桥送影候多时古规梵刹呈君看拄杖担来未称奇至日上堂拈香竟就座曰云门有一奇特事从旷大劫来无人动着今日分明举似大众良久云忘却了也曳拄杖下座师于云门掩关者久之守关者荆门禅人也合山大众及诸檀护以结制有期请为出关上堂师升座曰春秋三度掩柴关无事于心不放闲今日聊通一线道踏开烟水入深山既是出关合该逍遥山水于石桥啜茗焚香于溪阁为什么又要入山聻为他途路不得力下座结制日大众请上堂师升座曰欲知佛性义当观时节因缘时节若至其理自彰大众今日是甚么时节举拂子一拂云云门老古锥出世也地摇六震天雨四花且道有何祥瑞五云山下青狮子曳尾摇头弄爪牙随喝云这畜生休作怪要骑便骑要下便下下座丙戌除夕茶话师示偈云今朝除夕又逢春大众威仪事可伸棕藜拂子如何道草木高低一样青时盖岁朝春也丁亥二月初十日师诞日解制大众请上堂师升座曰老人自住云门已来不曾动着一步不曾措着一辞今日幸遇解制打开长汀子布袋放出百千万亿光明云将五湖四海衲子而为眷属使历劫多生父母俱超乐国以拂子打○相云会么尽十方世界是燃灯古佛光明门尽十方世界是释迦老子总持门尽十方世界是兜率陀天弥勒世尊解脱门尽十方世界是文殊师利法王子般若波罗密门尽十方世界是普贤菩萨行愿门尽十方世界是一切修多罗差别义海门尽十方世界是凡夫众生四生六道微细极微细昆虫蚤虱生灭门喝云今日云门解制犹如螃蟹去草缚横行直撞切须仔细倘遇无厌足王莫道我是云门解制来若道着被他一棒打折你驴腰莫言不道下座师在云门未结制前金司马正希黄祠部海岸已殉难白门矣时有鲁太史青海出家祝发师示以偈云性海无波下一桡千花覆顶伴渔樵林间散诞成莲社石上提撕好挂瓢昔日衣冠悬碧汉今朝杖履渡溪桥法门得入多生幸笑指长空破寂寥丁亥新秋寄子容朱居士起名弘肇者诗一首云信知黄叶乱正是落秋时去此东溪远无闻拾野炊水流焦塔影鱼咂夕阳碑寄想南湖月邻峰许我诗继此遂不复作诗独作一书寄埽道人末云老人迩来晨昏无系寒光野色尽为眷属今当行脚去踏明月于万方咏清霜于千里古人云未有长行而不住未有长住而不行者老人得之矣笑笑一日遣侍僧嘱之往南雍任所见埽道人属以料理语风塔院事僧未及行师已示微疾因坐次偶侍者请师肖像赞师题云谁个不识你自双髻山主口吧吧终日骂人大唐国里无人中你意如此空腹高心将八斛四斗蟭螟虫塞你眼根白云万里塞你意根教你要动动不得要骂骂不得诵大明王真言陀罗尼咒至七日转身吐气慧性开朗若有人问你如何是祖师西来意如何是庭前柏树子不必拟议随口答去无不合辙无不自在题竟忽厉声曰如今还开口动舌得么群侍者为之愕然从此令执事封参堂钟板曰果学道人安事此遂三日不饭惟饮清水令侍者必呼为茶举必以案不如令则不饮口中惟唱雪花飞雪花飞鹅毛雪满空飞时未见雪闻者不解师自知期至沐浴着衣结跏趺坐大众围绕师遂唱偈曰小儿曹生死路上须逍遥皎月冰霜晓吃杯茶坐脱去了侍者进茶俄顷寂去身不欹侧三日如生示寂之日盖八月二十有六日也世寿七十有七僧腊四十有九所著传世语录有径山自述行略千指庵辞开堂说径山长明金粟金陵静明庐山开先江州能仁四明天童景德光溪天王会稽云门显圣荆溪龙池嘉禾东塔云间超果金泽颐浩若干处若干会结制解制上堂小参法语梓录若干卷复有拈古颂古怀净土梅花落花等诗偈若干首每题并以百计各有梓本其随手散落词翰图写为世珍拾者无算也先是东塔晚参茶话次埽道人曰要与大师作平实商量师住山有年到处出世亦多年矣每一期竟其间问答参请辄蒙诃斥者走入他方便得拄杖拂子而还只今有他方记莂掩耳来皈者又添反复冷严不容着足无乃拒人已甚乎师长叹曰佛祖慧命非通小可智过于师方堪传授目前那得有如我的真参实悟尽底掀翻吾宁栈绝以重大法埽庵曰宜乎唯一首座之卷单去也因问海岸毕竟何如师曰还是他良久曰也没交涉末后在云门郭尔章居士问曰大师究不嘱累奈何师曰此事奴污甚吾故严之庶以矜贵法门耳临寂一月出山门至竹桥遇一寒士父子无所得食师招之入室饮啖之其父秋凉无衣师脱新施罗衫与衣之其子夜苦蚊师以说法棕拂付之驱蚊大笑曰快哉吾衣拂付汝父子矣后诸方遂[言*共]传有大师衣钵付花子之说要知衣拂陈迹虽扫英灵嗣子正多只据目前付嘱各处道场便作渊源印证如曹源金　狮声珠　彻崖歇　山鸣璐　子画宗　形山淖　并弘字一辈出头法乳也若夫唯一参开先东塔晚参云门数番破格盘桓其嗣纵不在圆弘顿教十六字之派亦足当老人法乳者也元礼顿湘亲侍记录最久忠勤不二寂葬语风不可没也师寂时觉浪盛公主席径山方应请金陵报恩思彦侍者走南雍报讣于埽道人即日拉同蔡二白张如磐陈旻昭倪朴庵凌官球钱文青潘墨海刘惺心林道生诸宰官顾与治余未也薛更生姚伯右姚叔采黄观之诸居士等翕集向皈善信数百人设斋请浪公上堂举扬老人秘旨及示寂机缘各各思慕赞叹因说径山祖庭位次梓有法语定议王子安俍公同鲁青海如公在云门得山翁忞公从慈水来赴封龛执义主老人丧同襄大事卜窀云门寺之右陇以是年十二月二十二日塔全身焉封龛入塔忞公各有法语时有上座实际者新侍大师恰值归寂料理塔院事实周且毖此老人末后一番大放光明也老人悟道石在普济寺今新建大殿诸人用作柱础以表识灵迹老人示寂前六日过之令侍者拜而笑是知云门得地直到龙池证明此日回首藏身始印悟缘夙谶即有语风生塔之命仅可以爪发了付嘱此实云门时节因缘乃有不揣脚跟造正名拈香之谤者现受恶舌之报诸方共闻信哉佛法之必验古德之足钦也是为颂颂曰。

　语风出世震群雄　发真归元陨虚空
　舌头坐断踞巍峰　坳鼻当年隆准公
　咨诀记莂无留踪　宾主齐彰道岸崇
　律仪解脱清规隆　儿戏庄严法界中
　双髻双径游鸿蒙　云门云栖鼓雷风
　龙池倏忽腾三龙　一龙幻化青狮翁
　心空及第登梵宫　窠臼掀翻消息通
　蹴踏诸方血溅红　没石饮羽神臂弓
　撤开皮袋云万重　风光本地披玲珑
　呴噢低眉慈姥雍　拈提努目金刚凶
　呵佛骂祖仇不容　骂人直骂到天童
　尺布可缝斗可春　䦧墙兄弟在宗工
　斗争揖让状难供　断崖中峰机用同
　摩尼五色肉眼朦　涂毒一声痴耳聋
　禅林裨贩法市丛　坚壁固垒睢阳功
　祖关慧命扼喉咙　坛坫冰寒鲜伏戎
　三驱百战无前锋　廿会道场四结冬
　一个半个流西东　叩竭参苓谁入笼
　杀活予夺缁白镕　任他罏鞴泻金铜
　那许跃冶成冻侬　智过堪传早发蒙
　手应自肯把不逢　狮弦绝响曲调终
　北斗藏身撒手封　宗纲正印真孝忠
　人天号令齐岳嵩　提唱文词韶濩从
　讵烦螟蛉作斯螽　儿孙亿劫靡终穷

　　顺治九年岁在玄黓执徐月为孟陬日为上元而文成

　　雪峤禅师语录卷第十

　　音释

　　晷

　　(古委切音轨以表度日也)。

　　窀

　　(株伦切音屯窀穸下棺也)。

　　倏

　　(与倏同)。

　　谶

　　(楚禁切㞚去声前定征兆之言也)。

　　坫

　　(都念切音店士卑不得作但于室中为土坫以𢇮食)。

　　弦

　　(胡千切音贤[糸*系]弦也)。
