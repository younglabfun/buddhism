乾隆藏第 157 册 No. 1649 山茨际禅师语录


　　南岳山茨际禅师语录序　　　　　理七

　　虎岩法弟道忞撰

　　孔子以诗书礼乐敩弟子盖三千焉身通六艺者七十有二人至于默而识之其心三月不违仁则颜氏之子殆庶几乎然不幸短命死矣深暮所以痛悼之也故曰天丧予天丧予又曰惜乎吾见其进也未见其止也嗟嗟墓门有梅有鸮萃止矣而九苞之凤五色之麟曾毕世而莫之遘者何其中道折翼复创于车子锄商哉此吾于山茨禅师不能无感伤焉师出报恩老叔之门报恩高卧磬山三十载学者非人物精奇不容厕筹室师以警敏之器英发之资茂龄亲炙以迄于壮故师于报恩也固已升堂入室三拜得髓矣而报恩之于师则殆于祐之有寂演之有勤杲之有光焉会恩有东明之命雅推师出世然师心期方远大不欲蹈袭时常住未有几即拂衣去深遁𢖍岳初止绿萝庵玄学多归之以口众艰于食复下南源三迁一依古德枯澹住持磨砻鈯斧以砥厉方来遂有垂示拈颂若干语皆的的提持本分者着子殊无语言文字与人咬嚼盖与今时禾黍不阳艳竞栽桃李春者迥异矣乃误服野人之芹竟尔一朝趋寂於乎颜渊死孔子之道失传师如永年吾宗可倚孰谓鸾凤窜伏鸱鸮翱翔岂真天不可与虑道不可与谋也耶虽然涂毒鼓声尚未停音当有闻之而命不全活者师盖未死吾复何忧哉。

　　目录卷首序卷第一住杭州府东明禅寺语录住南岳绿萝庵语录住长沙府浏阳南源禅寺语录卷第二拈古代古颂古卷第三机缘法语书问卷第四诗偈词铭赞歌杂着佛事塔铭(附)

　　目录终

　　南岳山茨际禅师语录卷一

　　门人达尊达谦等编次

　　住杭州府东明禅寺

　　扫旵祖塔拈香师云这老汉二百年来在此藏身人天罔知佛祖难近今日脚下儿孙到来亲遭看破且道以何为验顾左右插香。

　　佛诞示众举世尊初生一手指天一手指地周行七步目顾四方云天上天下唯吾独尊后来云门云我当时若见一棒打杀与狗子吃贵图天下太平师云古今尊宿尽道云门此语奇特谓是将此身心奉尘刹是则名为报佛恩若据东明今日简点将来大小云门只具一只眼何故只管瞻前不管照后东明今早五更起来烧一炷香献一杯水连称释迦如来三声复大展坐具九拜且不是应时及节亦非报德酬恩具择法眼者试为我缁素看。

　　落堂示众云南泉和尚道王老师自幼牧头水牯牛拟欲向溪东放不免食他国王水草拟欲向溪西放亦不免食他国王水草不如随分纳些总不见得诸兄弟还知南泉老人落处么若知得落处日间挑土运石穿衣吃饭喜怒哀乐乃至屙屎送尿皆是诸兄弟游戏神通意乐三昧其或未然则挑土被挑土转运石被运石转穿衣吃饭被穿衣吃饭转喜怒哀乐被喜怒哀乐转屙屎送尿被屙屎送尿转所以云得之于心伊兰作旃檀之𣗳失之于旨甘露乃蒺藜之园光阴迅速切须努力过了一日便没有一日也蓦喝一喝出堂。

　　示众云古人道恁么也不得不恁么也不得恁么不恁么总不得诸兄弟毕竟作么生即得良久云檐前滴沥非关雨溪涧奔雷不是声。

　　示众举雪峰山畔有一僧卓庵多年不剃头自作一柄木杓去溪边舀水吃时有僧问如何是祖师西来意庵主云溪深杓柄长僧归举似雪峰峰云也甚奇怪虽然如是须是老僧勘过始得一日同侍者将剃刀去访才相见便问道得即不剃汝头庵主便将水洗头峰便与剃却师云超群句须英灵乃能拈出格外机得作家方能辨明雪峰临访不入虎穴焉得虎子庵主虽是见机而作不妨出身有路然则雪峰既问道得即不剃汝头庵主为甚么便洗头与峰剃却若向这里缁素得出便识得洞山初和尚道言无展事语不投机承言者丧滞句者迷众中若有会得者与东明通个消息。

　　示众举六祖大师因僧问黄梅意旨甚么人得祖云会佛法人得僧云和尚还得否祖云我不得僧云和尚为甚么不得祖云我不会佛法妙喜云还见祖师么若也不见径山与你指出芭蕉芭蕉有叶无丫忽然一阵狂风起恰似东京大相国寺里三十六院东廊下壁角头王和尚破袈裟毕竟如何归堂吃茶师云六祖大师三百六十骨节八万四千毛窍被妙喜老人一棒打开撮来撒向此处他方化为草木丛林一一草木丛林具无量广长舌相演说摩诃衍法三世诸佛立地听未审诸兄弟还听得么如或未然只知事逐眼前过不觉老从头上来。

　　示众举傅大士偈云夜夜抱佛眠信取一半朝朝还共起唯我独尊起坐镇相随开眼说梦语默同居止话作两橛纤毫不相离水长船高如形影相似的欲识佛去处不是我同流秪这语声是错大小傅大士今日被东明据款结案了也众中有傍不甘者试为傅大士作主看良久云东明今日失利。

　　示众暮春风雨连宵搅蚕麦应知定不好山前山后女和男晓夜忧愁忘饥饱翻思我辈学禅人究竟用心似他少出入丛林趁闹门口说参禅心不了忙忙混到发生斑自家底事仍未晓无常杀鬼蓦然来顿足捶胸空怨恼尔我同居宜早知生死莫把当草草工夫但如忧麦蚕管教不久证斯道穷山相聚有限期须惜光阴莫外讨。

　　摘茶示众举沩山摘茶次谓仰山曰终日摘茶秪闻子声不见子形仰撼茶𣗳山曰子秪得其用不得其体仰曰不审和尚何如山良久仰曰和尚秪得其体不得其用山曰放子三十棒仰曰和尚棒某甲吃某甲棒教谁吃山曰放子三十棒师云沩山父子不会摘茶便休反生出许多枝枝叶叶得用的不得体得体底不得用直至如今父南子北体用不全虽然沩老两度放仰山六十棒还有人知落处么若也知得不唯亲见沩仰父子自己逐日岭头涧下方得亲切受用其或未然目前只见高低𣗳用尽心机采不完。

　　端午示众举文殊令善财采药云是药者采将来善财遍采无不是药却来白云无不是药者文殊云是药者采将来善财就手拈一茎草与文殊文殊提起示众云此药亦能杀人亦能活人应庵拈云大小文殊被善财换却眼睛师云善财虽能采药若非文殊善识几乎却成无用应庵老人虽则据款结案敢保文殊未甘何故他分明道此药亦能杀人亦能活人且那里是他被善财换却眼睛处更听一颂林泉节令也寻常粽子无钱买得尝说与厨头炊野菜略加油酱应时光。

　　示众举昔有一老宿云老僧三十年前见山是山见水是水中间得个入处则见山不是山见水不是水今日休歇得依旧见山是山见水是水龙池师翁云禹门则不然老僧在四十年前见山是山见水是水偶尔中间见山不是山见水不是水始得个入处既得入处了而今见山依旧是山见水依旧是水师云二老宿大似掘土得金一场富贵检点将来未免俱是眼华东明六七年前也曾恁么一回只是目前山水从来色色寻常诸兄弟且道东明所见与古人所见还有优劣也无试辨看复颂云青山㟮屼水潺湲今古何曾有换颜酒醉尽楼游玩客从教指点向人看师诞日示众举三祖商那和修尊者问四祖优婆鞠多曰汝年几耶鞠多曰我年十七曰汝身十七性十七耶鞠多曰师发已白为发白耶心白耶者曰我但发白非心白耳鞠多曰我身十七非性十七也师云大小祖师说心说性好各与三十痛棒诸兄弟若知得东明棒头落处便知得东明三十已前未入母胎面目与即今面目无二无别纤毫靡间既知得东明面目便合知得自家面目与东明面目亦无二无别纤毫靡间其或未然青山常碍眼白日老闲身。

　　示众诸方今日开炉奔走四海禅徒个个希成佛祖真参究竟还无争似东明数辈缄口镇日跏趺霜风扑面瓶钵清虚坚确志办所图常忆古人居破屋满床尽撒雪珍珠。

　　示众举翠岩真点胸常骂云居舜老夫说无事禅舜因而有颂曰云居不会禅洗脚上床眠冬瓜直儱侗瓠子曲弯弯师云山僧亦有一颂东明不会禅穷山住有年朝来炊白粥柴生满灶烟且道与古人是同是别。

　　示众举兴教坦禅师初开堂日有雪窦化主省宗出问诸佛未出世人人鼻孔撩天出世后为甚么杳无消息坦云鸡足峰前风悄然宗云未在更道坦云大雪满长安宗云谁人知此意令我忆南泉拂袖归众更不礼拜坦云新兴教今日失利便归方丈坦令人请宗至云适来错秪对一转语人天众前何不礼拜盖覆却宗云大丈夫膝下有黄金争肯礼拜无眼长老坦云我别有语在宗乃理前语至未在更道处坦云我有三十棒寄你打雪窦宗乃礼拜师云二尊宿相见可谓洞房深稳和气蔼然针来线去密不通风若是泛泛之流不免随语生解论得论失东明恁么道且不是儱侗告报实乃相楼打楼诸兄弟若识得鸡足峰前风悄然大雪满长安这两句语底落处便识得我有三十棒寄你打雪窦省宗礼拜底落处虽然毕竟是一是二若道是一宗化主为甚不肯前语若道是二争奈天共白云晓水和明月流参。

　　除夕示众举北禅贤和尚除夕谓众曰今日无可分岁共烹露地白牛大家围炉向榾柮火唱村田乐何也免更倚他门户傍他墙时有僧从后大呼曰县有吏至贤反顾问对曰和尚杀牛未纳皮角耳贤笑掷暖帽与之僧就拾得跪进曰天寒还和尚帽子贤又问法昌遇曰如何遇曰近日城中纸贵一状领过师云北禅分岁大似国清才子贵家富小儿骄东明检点将来不免反成特地何故烹露地牛向榾柮火唱村田乐原是穷冬日用间事岂待今日而然耶东明今夜不敢土上又加泥但请众兄弟仍旧打坐的打坐经行的经行吃茶的吃茶围炉的围炉虽然如是也有个穷颂子与众兄弟应个时节颂云岁穷月穷日亦穷自笑年来人也穷大家识取穷穷处敛迹云山继古风。

　　因事辞众云道薄不堪居祖室合随云鹤听潺湲从教别选僧中德可使重拈六尺竿便行。

　　住南岳绿萝庵

　　示众山僧这里也不论玄也不论妙也不论禅也不论道只要你们生死心破生死心若不破便是阎老子面前吃铁棒的公招所以云参须实参悟须实悟阎罗大王不怕多语不劳久立珍重。

　　落堂师云诸人进堂三日了参穷得力处试出来道看维那出礼拜师劈脊便打那云无风起浪作么师又打次一僧出云宝镜当台请师一鉴师劈头棒云打破你这镜僧画圆相师云犹捏怪在师良久顾左右云无端入荒草带得水泥归便出堂。

　　雪夜落堂师云昔僧问赵州万法归一一归何处州云我在青州做领布衫重七斤师云老赵州恁么答话大似熟处难忘山僧则不然今夜设有人问万法归一一归何处但向道大地山河一片雪伶俐师僧好相委悉。

　　示众举僧问当山云峰悦禅师如何是心地法门峰云不从人得僧云不从人得时如何峰云此去𢖍阳不远师云云峰答话虽赴来机要且犹涉程限在钝叟则不然如何是心地法门不从人得不从人得时如何好与劈脊便棒且道与古人是同是别。

　　示众今日有烦你们挑土运石深山枯淡无可酬劳举则古话供养昔日百丈涅槃和尚因开田谓众曰诸人为老僧开田老僧为诸人说大义众开田毕请说大义丈近前两步展两手示之师云百丈展手可谓光前绝后只是罕遇知音山僧又且不然今日或有人问挑土运石已毕请师说大义但道掬水月在手弄花香满衣。

　　元日示众元正启祚物咸新野老讴歌贺太平目击祖庭年远事春风吹起上梅林。

　　立春示众举磬山和尚春日谓众云般若流光日日新上林花发劫前春枝头黄鸟声声唤争奈时人未晓音先师和尚恁么说话虽是随时意赏谙节言行要且语惊时听不肖则不然般若流光绝故新任从枯木换阳春破衣牢束三条篾今古悠悠只一人。

　　示众铁壁银山觌体围计穷力尽绝思惟蓦然壁碎山崩倒(请续末后句)。

　　示众举僧问云门和尚如何是云门一曲门云腊月二十五师云腊月二十五今日为君举着意会应难蓝田射石虎。

　　清明示众春朝晴日望飞烟半是人家烧纸钱本有爷娘浑不识却看黄土哭仓天。

　　示众举僧问赵州学人乍入丛林乞师指示州云吃粥了也未僧云吃粥了州云洗钵盂去僧于言下大悟师云子丑寅卯辰巳午未就里知音本无忌讳阿呵呵会也未脚头脚底任纵横长安风月何足贵。

　　寒夜示众碧天清夜月痕新照彻梅枝倍有神光境未形前荐得了然无事旧时人。

　　除夜示众已去未有去未去亦无去离已去未去去亦无所去诸人若向这里荐得始知今年此夜实不去明日新年实不来正恁么时不妨拈死柴头烧无烟火烹露地牛煮雪涧水和太平歌唱村田乐放情岩丛逍遥快活有人向汝等面前说佛说祖说玄说妙说向上说向下正好蓦面便唾何故只因曾踏上头关所以纵横得自在虽然更听一偈爆竹一声年已尽老梅花发报春回绳床坐到二更后笑觉身添一岁来。

　　元旦示众重岩雪老碧涧云寒黄鸟乍鸣晴光转绿正恁么时若道新年头佛法有则屈着镜清若道新年头佛法无则又屈着明教际上座合作么生与诸人通个消息竖拂子召大众云看能为万象主不逐岁时新。

　　示众晴峰转翠全彰古佛家风枯木糁花正显衲僧活计青霄独步方外遨游坐断报化佛头迥出圣凡窠臼诸兄弟正恁么时且道承谁恩力喝一喝。

　　示众天晴日出雨落地湿水绿山青桃红李白个事分明了无间隔一念回光便同本得所以志公和尚云假使心通无量时历劫何曾异今日诸兄弟今朝是二月十五日且作么生说个历劫不异的道理向这里打一棒得么喝一喝得么拂袖便行得么从东过西从西过东得么画圆相得么作女人拜得么鸣指一下得么或语或默得么且喜没交涉这些落处山僧说与诸人不得须要诸人向三条椽下七尺单前二六时中喷地一回始得光阴迅速伏冀努力。

　　示众今朝三月一简点看虚实光阴日泿过底事黑如漆口说为参禅心里恣放逸散乱与昏沉念念无间歇如是说参禅生死何由出直下若承当顿然超等级摩诃般若光六门恒放出逍遥无事人间闲天地立大众还相委悉么春风浩荡日无私万象森罗同一质。

　　示众举七贤女游尸陀林一女指尸谓诸姊曰尸在这里人向甚处去中有一姊云作么作么诸姊谛观各各契悟师云诸姊悟则悟去要且只认得个昭昭灵灵的设今日众中有问尸在这里人向甚处去好与劈脊便棒虽然更有个古颂子引来下个注脚只此形骸便是其人一灵皮袋皮袋一灵。

　　示众三春已过孟夏届临绿𣗳阴秾啼鹃声歇紫芋抽苖新篁展叶田父栽禾山家种粟分明节换时移个事无同无异知有底洒洒落落逍逍遥遥恁么也得不恁么也得恁么不恁么总得不知有底兀兀堆堆拘拘束束恁么也不得不恁么也不得恁么不恁么总不得且道此二人若到南岳这里如何处置不见道功德天黑暗女有智主人二俱不受四月八日示众举大觉世尊初生下时一手指天一手指地周行七步目顾四方云天上天下唯吾独尊师云大众且作么生会释迦老子的意遂踏步向前展两手云分明记取便下座。

　　病起示众因病空林月掩关面皮黄瘦发生斑主中有宾宾有主痛苦何妨我自闲这四句中有一句利己不利人有一句利人不利己有一句亦能利己亦能利人有一句亦不利己亦不利人诸人若也检点得出则知病僧一月来与诸人行即同行坐即同坐卧即同卧起即同起折旋俯仰瞬目扬眉合掌和南洒扫应对乃至屙屎送尿未尝与诸人须臾离也如或未然以手作推开势云阇黎自阇黎病僧自病僧。

　　示众举白云端和尚云一句道尽与佛祖为师一句道不尽与人天为师今日作么生道乃云有水皆含月无山不带云师云山僧则不然一句道尽与人天为师一句道不尽与佛祖为师且即今作么生道乃云家家门前火把子。

　　示众吾此法门先佛传受不论禅定精进惟达佛之知见且作么生说个达佛知见道理蓦竖起拂子召大众云见么诸人既各各有眼决定是见今朝是六月初一诸人向佛殿上和南僧堂里问讯复对山僧展具三拜决定是知初一既知既见诸人直下便是佛知佛见所以当时涅槃会上广额屠儿一日到释迦老子面前飏下屠刀云我是千佛一数释迦老子也只得看孔着楔与伊印破面门云如是如是山僧亦曾有颂云杀羊已是卖风流放下屠刀落二筹何似庖丁逞好手三年不自见全牛虽然如是若向衲僧门下更须勘过始得且道衲僧有甚长处良久云南山起云北山下雨。

　　示众蛙鸣曲涧蝉噪高枝碧嶂猿啼幽岩虎啸潺湲溪水笑日花丛月渚风柯云林烟岛一一为诸人发开入路拨转机轮向此荐得可谓平生事办参寻事毕若也不荐屎窖里蛆子笑杀诸人。

　　六月十九日示众炎蒸此日道初成手眼千般恼乱人反背忽然摸着枕阿谁不是大悲身所以道似地擎山不知山之孤峻如石含玉不知玉之无瑕蓦竖拂子召大众云见么观世音菩萨现今在山僧拂子头上成道云生灭既灭寂灭现前忽然超出世出世间获二种殊胜一者上合十方诸佛同一慈力二者下合六道一切众生同一悲仰以拂子尽一画云且置是事乃合掌云观世音菩萨不审一向安居何所咄一咄云薰风自南来殿角生微凉。

　　出山示众本是无羁身偶向烟霞宿暑寒已七过刀耕种深谷带水复拖泥衲破通身目无法向人前一任东西卜元同岭上云无心去来逐大众既无心去来且出门一句作么生道曳拄杖云不涉程途句灼然草鞋步步踏苔绿。

　　住长沙府浏阳南源禅寺

　　元旦示众诸佛心印历代传持谓之教外别传不立文字实相无相心地法门也得之者妙用无亏失之者触途成滞山僧得此心印运大钳锤启大炉鞴镕凡锻圣开往继来增光佛日祝赞今上皇帝圣天子得此心印辟土开疆安邦定国端拱南面子育苍生诸大臣宰得此心印惟忠惟孝克让克恭泽及生民海山伊赖以及我现前众职事得此心印辅佐知识光赞丛林临事则应变无穷当机则箭锋相拄诸仁者正恁么时且道印纹作何形状蓦竖拂子云看若也于斯荐得则参寻事毕平生事办其或未然有寒暑兮促君寿有鬼神兮妒君福复举磬山和尚元旦示众云今日新年头昨日旧年尾识得本来人无忧亦无喜且道如何是本来人先和尚自代云眉横鼻直山僧则不然设今日众中有人问如何是本来人但向道行不出户坐不当堂。

　　晚参云山僧住南源来将两月许未曾举着宗门中事诸人作务迟了山僧不是喊便是骂诸人若作喊骂会自合入㧞舌地狱若不作喊骂会累及山僧入㧞舌地狱有人向者里知得落处山僧拄杖子今夜两手分付如或未然只知事逐眼前过不觉老从头上来。

　　示众朔风凛凛玉雪飘飘知有底途中受用不知有底孤露贫寒所以道得之于心伊兰作旃檀之𣗳失之于旨甘露乃蒺藜之园虽然如是知有底不知有底若到南源门下好各与三十拄杖大众不知有底且置只如知有底因甚亦吃三十拄杖还知落处么喝一喝云选佛若无如是眼宗门那得到而今。

　　杨憩南居士入山晚参师云探究此事贵在参学人手亲眼快逴得便行觑得便了不见当时庞居士参马祖问不与万法为侣者是甚么人祖云待汝一口吸尽西江水即向汝道士于言下大悟遂还家将百万家财沉于湘江之水日与妻子儿女卖笊篱以供朝夕因卖弄家风说一偈云有男不婚有女不嫁大家团圞头共说无生话师以拄杖画一画云是事且置今夜杨居士问山僧不与万法为侣者是甚么人好与和声便棒大众且道与马祖是同是别听取一颂马师言句指南源棒下通豁开顶门眼无别亦无同。

　　示众诸人不远千里而来南源寺里受戒且问诸人受戒者是谁若道是者现前底肉块子能受戒只如一口气不来者肉块子刀割火烧也不知猪拖狗拽也不知香涂粪污也不知赞誉毁辱也不知既总不知决定不是者肉块子能受戒明矣且道毕竟是甚么受戒山僧未敢道破须要诸人回光返照自悟始得不见古人云尘劳迥出事非常紧把绳头做一场不是一番寒彻骨争得梅花透鼻香伏惟珍重。

　　戒坛示众举一秀才问长沙景岑禅师百千诸佛但闻其名未审居何国土岑云黄鹤楼崔颢题后还有人题得也无才云无岑云秀才得间题取一篇好师云杀人刀活人剑藏锋句向上机岑老拈出了也只是罕遇知音山僧则不然今日众中有人问百千诸佛但闻其名未审居何国土只向道亲言出亲口诸人若向此语下荐得则觌体戒光现前当处业冤冰释否则听取一颂亲言已出亲人口大丈夫儿解知有蒙懂禅和自不知扶墙摸壁外边走。

　　示众举杨岐会禅师云薄福住杨岐年来气力衰寒风凋败叶犹喜故人归啰啰哩拈上死柴头且向无烟火师云门庭冷峻语脉藏锋此我远祖杨岐和尚荷担法道纲维丛社之典型山僧忝为后裔亦有一颂薄福住南源霜风茆屋寒拥衲炉头坐灰形似懒残赤骨𩪸不相瞒烦汝诸人扫黄叶千峰月上煮冰团。

　　腊八示众僧问立地家风即不问如何是根本大戒师良久云会么僧云不会师云因甚不会僧拟议师便打乃云当阳显露岂容拟议商量觌面提持贵在知音唱和是则我若师子吼你须野干鸣我若野干鸣你须师子吼若是上无攀仰下绝己躬底衲僧闻恁么说话直下承当一肩担荷则自然常光现前壁立千仞恁么也得不恁么也得恁么不恁么总得蓦卓拄杖云大众还委悉么但存一念归家计孰见云山千万重师复云今晨乃我本师释迦如来当年在正觉山前冷地抬眸睹明星出现豁然大悟遂尔叹云奇哉一切众生具有如来智慧德相但以妄想执着不能证得曾有一同参问磬山先和尚云如何是妄想先和尚云立人立我如何是智慧德相先和尚云忘人忘我大众且道先和尚为伊答话耶为伊解说耶若向者里简点得出许你具一只眼山僧则不然今日设有人问如何是妄想只向道木鸡啼子夜如何是智慧德相只向道刍狗吠天明且道与先和尚是同是别试定当看。

　　师偕众开田示众云者一片田地从上来分付多时矣只为儿孙不肖抛家撒业驰逐外游致令祖父田园荆棘年生草茆日长山僧今日将原本契书揭示诸人须要诸人各各急着精彩认取者片田地斩无明草除邪见林然后放两抛三深耕浅种披蓑带月挈耙连云到此不妨改禾茎为粟柄变土块作黄金都卢只在者片田地上显现大众正恁么时且道承谁恩力乃以钁头𡎺地三下云几度卖来还自买为怜松竹引清风。

　　师与众围炉次垂问云赵州道火炉边有个无宾主句如何是无宾主句众无对自代云大家在者里。

　　除夜示众师云出家儿莫违时失候若违时失候即是虚度光阴诸仁者且作么生说个不违时失候底道理今日是一年三百六十日末底一日丛林恒规供佛供祖烧香散花佛殿上云集僧堂里和南人事既毕普请斋堂吃茶唤作不违时失候者么且喜没交涉莫是终日蒲团兀兀定水澄澄唤作不违时失候者么且喜没交涉莫是孤峰顶上木食草衣眠云卧月天子诏不来诸侯请不赴唤作不违时失候者么且喜没交涉莫是十字街头披一片挂一片口里水漉漉地唤作不违时失候者么且喜没交涉既总都没交涉毕竟如何是不违时失候底道理山僧今夜八字打开去也乃卓拄杖一下复喝一喝云恁么恁么渴鹿饮溪冰作水野猿啼𣗳雾成烟不恁么不恁么纵然一夜风吹去只在芦花浅水边虽然此犹是唱教门中提奖婴儿抚怜赤子底事更须知有向上一着始得以拄杖画一画云拶到年穷与日穷转身消息不多工急着眼露全容蓦掷拄杖云谁道夜䦨年已尽晓来依旧日东红。

　　为云居印心院主挂钟师云祗桓林内忽钟声撩倒阿难悟本真今日山僧重击着阿谁会得证圆闻乃击钟三下云若将耳听终难会眼里闻来方始亲。

　　又为挂板师云丛林号令佛祖纪纲悬起也有眼皆见击着也有耳咸闻既见既闻直下是观音入理之门当处即善财功圆之际虽然如是且不落声色句作么生遂击板云骑声盖色甚分明。

　　灯节示众今朝正月十五处处村歌社舞惟我南源寺里举令超佛越祖不是秘魔擎叉岂学云门道普剔起无尽灯光照彻主中之主大众且道主中主作么面目良久云聻。

　　示众诸方有玄妙禅有性理禅有细腻禅有逐日常进禅有休去歇去禅有大法小法禅与人理会与人咬嚼山僧此间且无如许多禅只有远祖百丈大智禅师留得一把钝铁锄头逐日要诸人使用使用得纯熟若到力忘于己手忘于心目前不见有可开之田脚下不见有可立之地忽然锄转山河大地百杂碎露出当人双眼睛大众即今把柄在阿谁手里蓦掷拄杖云当阳拈出大家看。

　　示众举临济大师云山僧有时一喝如金刚王宝剑有时一喝如踞地师子有时一喝如探竿影草有时一喝不作一喝用师遂喝一喝云且道是金刚王宝剑耶是踞地师子耶是探竿影草耶是一喝不作一喝用耶汝等诸人若向此缁素得出许你具参学眼如或未然光阴迅速生死事大切须荐取复喝一喝归方丈。

　　示众举洞山云须知有佛向上事僧问如何是佛向上事山云非佛云门云名不得状不得所以言非师云大小云门犹作者般见解山僧当时若在座下但冷笑三声。

　　示众举南泉示众云昨夜三更文殊普贤起佛见法见各与二十棒贬向二铁围山赵州出众云和尚棒教谁吃泉云王老师有甚么过州便礼拜云门云深领和尚慈悲某甲归衣钵下得个安乐师拈云云门代语大似雷门布鼓取笑旁观殊不知赵州礼拜不是好心。

　　示众举闽中韦监军寻常见僧云某甲待官满出江西湖南置一问问杀江西湖南老宿僧云监军作么生问军云不劳手脚僧无语师代云监军与么问直是笑杀江西湖南老宿。

　　南岳山茨际禅师语录卷一

　　音释

　　敩

　　(胡孝切音效教也)。

　　𦥝

　　(伊鸟切遥上声抒臼也)。

　　糁

　　(桑感切音𢕕杂也)。

　　喊

　　(苦滥切音阚呵也)。

　　逴

　　(敕角切音踔绰略速行也)。

　　腻

　　(乃计切音殢肥也)。

　　[骨*(歷-秝+林)]

　　(狼敌切音历病骨出也)。
乾隆藏第 157 册 No. 1649 山茨际禅师语录


　　南岳山茨际禅师语录卷二　　　　理八

　　门人达尊达谦等编次

　　拈古

　　举世尊才生乃一手指天一手指地周行七步目顾四方云天上天下惟我独尊云门云我当时若见一棒打杀与狗子吃贵图天下太平。

　　师拈云此则因缘古今评论不胜其数矣山僧今日不敢再加一辞何故字经三写乌焉成马。

　　举世尊因自恣日文殊三处过夏迦叶欲白槌𢷤出才拈槌乃见百千万亿文殊迦叶尽其神力槌不能举世尊遂问迦叶汝拟𢷤那个文殊迦叶无对(师代却是某甲罪过)。

　　师拈云文殊三处过夏只见锥头利迦叶白槌欲𢷤不见凿头方若非迦文老子大慈大悲怎容得这般汉在座下。

　　举世尊一日升座默然而坐阿难白槌云请世尊说法世尊云会中有二比丘犯律行我故不说阿难以他心通观二比丘遂乃遣出世尊还复默然阿难又白适来为二比丘犯律是二比丘已遣出世尊何不说法世尊云吾誓不为二乘声闻人说法便下座。

　　师拈云世尊索马阿难奉盐虽然盐马不同要且共为标准黄面老子云誓不为二乘声闻人说法又作么生话会片片落花随流水流水无心恋落花。

　　举世尊在灵山会上拈华示众是时皆各默然惟迦叶破颜微笑世尊云吾有正法眼藏涅槃妙心实相无相微妙法门不立文字教外别传付嘱摩诃迦叶。

　　师拈云世尊拈华迦叶微笑正恁么时且道世尊与迦叶在那里相见若向拈华处相见则蹉过释迦老子若向微笑处相见则蹉过饮光尊者有人向这里定当得出山僧施四大作绳床而供养之。

　　举九峰在石霜作侍者石霜迁化欲请堂中第一座接续住持峰不肯乃云待某甲问过若会先师意如先师侍奉遂问首座云先师道休去歇去一念万年去寒灰枯木去古庙香炉去一条白练去且道明甚么边事座云明一色边事(师别鸣指一下云只明这个事)峰云恁么则未会先师意在座云你不肯我那装香来乃焚香云我不会先师意香气腾处脱去不得言讫便坐脱峰乃抚其背云坐脱立亡则不无先师意未梦见在。

　　师拈云这则公案自古迄今拈颂者如牛毛见彻者如兔角以致石霜父子兄弟血脉参差家声鱼鲁山僧今日见处也要诸方共知殊不知首座侍者一人暗藏春色一人明露秋光同声相应同气相求发明石霜不传之秘大众还委悉得么大鹏只管腾霄汉那顾迸开六合云。

　　举百丈海禅师每日上堂常有一老人听法随众散去一日不去丈乃问立者何人老人云某甲于过去迦叶佛时曾住此山有学人问大修行底人还落因果也无对云不落因果堕在野狐身今请和尚代一转语丈云汝但问老人便问大修行底人还落因果也无丈云不昧因果老人于言下大悟。

　　师拈云前百丈云不落因果端的端的后百丈云不昧因果端的端的既然如是因甚有堕有脱若向这里缁素得出始可克绍宗乘权𢖍佛祖其或未然尽是野狐精见识。

　　举南泉住庵时一僧到泉云某甲上山作务请斋时作饭自吃了却送一分来其僧斋时自办吃了却将家事一齐打破乃就床卧泉伺久不来遂归见僧卧泉亦去一边卧僧便起去泉住后云我前住庵时有个伶俐道者来直至如今不见。

　　师拈云南泉虽是本色住山乃有不施寸铁便能䧟虎之策者僧固是行脚英俊终是贪人香饵落在彀中虽然如是要见这僧则易要见南泉则难。

　　举寒山预知沩山来国清受戒遂与拾得往松门接沩山才到二人从路两边透出作大虫吼三声山屹然无对(师代云这畜生)寒山云自从灵山一别迄至如今还相记么山又无对(代云瞌睡汉)拾得拈拄杖云老兄唤这个作甚么沩山又无对(代云瞒阿兄不得)寒山云休休不用问他自从别后已曾三生作国王来总忘却也。

　　师拈云沩山忘却且置而不论只如寒山拾得记得底事又作么生竖拂子云可来白云里教你紫芝歌。

　　举甘贽行者开接待凡有问行者接待不易者云譬如喂驴喂马琅玡云快把饭来五祖云愿行者长似今日。

　　师拈云行者接待亦是好心亦不是好心琅玡虽是看孔着楔未免饥虚迫人五祖善鉴来机终是贪他小利山僧即不然譬如喂驴喂马只向他道多年接待俗气也不除且道与古人是同是别。

　　举僧问文殊禅师僧繇为甚么描志公真不得殊云非但僧繇志公亦描不得僧云志公为甚么描不得殊云彩绘不将来僧云和尚还描得也无殊云我亦描不得僧云和尚为甚么描不得殊云渠不苟我颜色教我如何描。

　　师拈云文殊与这僧不用一毫颜色你一笔来我一笔去描成宝公真仪尽有十分相似山僧今日正眼观来只有一处誵讹大众且道是那一处以手点空云分明记取。

　　举僧侍立白眉霞禅师次眉云可煞热僧云是眉云只如热向甚处回避僧云镬汤炉炭里回避眉云镬汤炉炭里又作么生回避僧云众苦不能到。

　　师拈云精金不百炼怎见光辉至宝不酬价终同常物这僧虽是父亡母丧家破身穷若不得白眉老人觌面权𢖍焉知汗马功高。

　　举僧与疏山造寿塔毕来白疏山山云汝将多少钱与匠人僧云一切在和尚山云为将三文钱与匠人为将两文钱与匠人为将一文钱与匠人若道得与吾亲造塔僧无对后举似大岭岭云还有人道得么僧云未有人道得岭云汝回举似疏山道大岭闻举有语云若将三文与匠人和尚今生决定不得塔若将两文与匠人和尚与匠人共出一只手若将一文与匠人累他匠人眉须堕落其僧回举似疏山山具威仪望大岭礼拜叹云大岭古佛放光射至此间虽然如是也是腊月莲花大岭后闻此语云我恁么道也是龟毛长数尺。

　　师拈云疏山老汉一生不守本分以致孤露竛竮始自行脚不得被盖终至委息不得塔安直得尸横宇宙日炙风吹佛祖不安排至今无处所虽然如是且道三文钱两文钱一文钱意又作么生话会山僧今日与疏山相见去也若将三文钱与匠人恁么也不得若将两文钱与匠人不恁么也不得若将一文钱与匠人恁么不恁么总不得蓦拈拄杖云君往西秦我之东鲁。

　　举乾峰上堂举一不得举二因缘。

　　师拈云举一不得举二白云万里放过一着落在第二白云万里云门云昨日有人从天台来今朝却往径山去白云万里乾峰云维那明日不得普请白云万里有人向山僧四个白云万里处荐得管取一生参学事毕虽然如是也是白云万里。

　　举赵州谂禅师因僧游五台问一婆子台山路向甚么处去婆曰蓦直去僧便去婆曰好个师僧又恁么去后有僧举似师师曰待我去勘过明日师便去问台山路向甚么处去婆曰蓦直去师便去婆曰好个师僧又恁么去师归院谓僧曰台山婆子为汝勘破了也高峰云检点将来正是婆子勘破赵州毕竟以何为验以手指云蓦直去。

　　师拈云高峰老人恁么批判未免见处偏枯山僧则不然婆子赵州一人具一只眼。

　　举白水仁禅师上堂云老僧不欲向声前句后鼓弄人家男女何故声且不是声色且不是色时有僧问如何是声不是声水云唤作色得么僧云如何是色不是色水云唤作声得么水复云且道对阇黎话为阇黎说若向这里会得许你有个入处。

　　师拈云声前荐得早属颟顸句下承当自伤己命白水老人既不欲声前句后鼓弄人家男女为甚才被这僧拶着便乃分疏不下泥水通身还知这老子落处么解空不许离声色似听孤猿月下啼。

　　举洞山初行脚时路逢一担水婆子山索水饮婆云水不妨饮婆有一问须先问过且道水具几尘山云不具诸尘婆云去休污我水担。

　　师拈云洞山不具诸尘果然喉舌干枯婆子休污我水终是老婆见解山僧当时若作洞山待婆云水具几尘但趯翻水桶便行管教这老婆疑着行脚师僧别有长处。

　　举长髭到石头处头问甚么处来髭云岭南来头云大𢈔岭头一铺功德还成就也未髭云成就久矣只欠点眼头云莫要点眼么髭云便请石头垂下一足髭便礼拜头云见甚么道理便礼拜髭云如红炉上一点雪石头休去雪窦云无眼功德有甚点处。

　　师拈云雪窦虽是权𢖍在手山僧敢道他秤头无眼若要与石头长髭相见何啻三生六十劫。

　　举玄沙见鼓山来作一圆相山云人人出这个不得沙云情知你向驴胎马腹中作活计山云和尚又作么生沙云人人出这个不得山云和尚恁么道得某甲为甚么道不得沙云我得你不得。

　　师拈云二大老与么说话还有优劣也无若道有未具参学眼在若道无未具参学眼在山僧今日有一转语与玄沙鼓山相见去也靠拄杖云我得你不得。

　　举赵州和尚一日赵王来不下禅床曰会么王曰不会州曰自小持斋身已老见人无力下禅床腾腾和尚朝见则天仰视则天曰会么天曰不会腾腾曰山僧持不语戒忠国师见肃宗帝以手指头帽子曰会么帝曰不会国师曰天寒莫怪不下帽子。

　　师拈云三大老放去甚危[(冰-水+〡)*ㄆ]来太速当时若有出身之路老胡一宗不至扫土虽然山僧恁么批判只有四字誵讹若人简点得出许伊天下横行。

　　举夹山善会禅师初住京口寺因僧问如何是法身山曰法身无相又问如何是法眼山曰法眼无瑕时道吾失笑师遂申请益后散众参船子大悟后归聚徒道吾令僧往问如何是法身山曰法身无相又问如何是法眼山曰法眼无瑕僧回举似吾吾曰这汉此回方彻。

　　师拈云夹山前后答语无别道吾因甚肯后不肯前且道誵讹在甚么处山僧向这里着得个眼目也要诸方简点毕竟水须朝海去到头云定觅山归复喝一喝。

　　举石霜会下有二禅客到沩山乃云此间无一人会禅后普请搬柴仰山见二禅客歇将一橛柴问还道得么俱无对(师代云道即不辞只恐无人证明)仰曰莫道无人会禅好仰归举似沩山曰今日二禅客被慧寂勘破沩山曰甚么处被子勘破仰举前话沩山曰寂子又被我勘破。

　　师拈云沩仰父子大似乞儿竞小利。

　　代古

　　有施主妇人入院行众僧随年钱僧曰圣僧前着一分妇人曰圣僧年多少僧无对。

　　代云适来犹记得。

　　南泉和尚迁化陆亘大夫来吊慰院主问大夫何不哭先师大夫曰院主道得亘即哭主无对。

　　代云诚如此则先师庆幸。

　　江南国主问老宿予有一头水牯牛万里无寸草未审向甚么处放。

　　代云山僧有放处只恐国主不甘。

　　圣僧像被屋漏滴有人问既是圣僧为什么有漏。

　　代云示大人相。

　　僧问龙牙十二时中如何着力龙牙曰如无手人欲行拳始得。

　　代云恁么则绝后再苏去也。

　　云门和尚以手入木狮子口顾僧曰咬杀我也相救。

　　代云救即不辞恐傍人道是和尚无端。

　　禅月诗云禅客相逢只弹指此心能有几人知大随和尚举问禅月如何是此心无对。

　　代云所供并是诣实。

　　法灯问新到僧近离什么处曰庐山师拈起香合曰庐山还有这个也无僧无对。

　　代云学人今日小出大遇。

　　法眼和尚谓小儿曰因子识得爷爷名什么无对。

　　代云但呼和尚若应诺复云某甲今日识得和尚也。

　　归宗柔和尚问僧看什么经曰宝积经柔曰既是沙门为什么看宝积僧无对。

　　代云此外无有。

　　大宋太宗皇帝问僧看什么经僧云仁王经帝曰既是寡人经为甚么在卿手里僧无对。

　　代云专为流通。

　　帝幸开宝塔问僧卿是甚人僧云塔主帝云寡人塔为什么卿作主僧无对。

　　代云相识满天下今朝遇至尊。

　　帝尝梦神人报云请陛下发菩提心帝早旦宣问左右街菩提心作么生发。

　　代云谢陛下发菩提心竟。

　　帝因僧朝见乃云陛下还记得臣僧么帝云甚处相见来僧云灵山一别直至如今帝云卿以何为验僧无对。

　　代云但近前义手云请陛下赐鉴。

　　帝因僧奏烧却经藏欲乞宣赐帝宣问昔日摩腾不烧如今为甚却烧僧无对。

　　代云贫道罪过若云卿是甚么心行复云也要识得陛下。

　　南岳慧思和尚因志公令人传语云何不下山教化众生目视云汉作么师云三世诸佛被我一口吞尽何处更有众生可教化。

　　代云再传语云一钓便上。

　　宝志公和尚问一梵僧承闻尊者唤我作屠儿曾见我杀生不僧云见公云有见见无见见不有不无见见若有见见是凡夫见无见见是声闻见不有不无见见是外道见未审尊者如何见僧云你有此等见耶。

　　代云几乎放过。

　　颂古

　　举世尊未离兜率已降王宫未出母胎度人已毕。

　　颂云。

　祸不单行福不双夜深披雪又遭霜刺形一入胶盆子洗尽长河没掩藏

　　举女子出定。

　　颂云。

　积翠烟浓拨不开三三两两画楼台不知已泄春多少犹向杜鹃啼处猜

　　举殃崛摩罗产难。

　　颂云。

　故园花不开踌躇凭栏立多少守花人言藉春风力

　　举文殊三处度夏。

　　颂云。

　一个文殊尚不容那堪千万面相同当时直下分明看纵使瞿昙也不中

　　举广额屠儿千佛一数因缘。

　　颂云。

　杀羊已是卖风流飏下屠刀落二筹何似庖丁逞好手三年不自见全牛

　　举师子尊者因罽宾国王秉剑因缘玄沙云大小师子尊者头也不解作得主。

　　颂云。

　上大人丘乙己陌路逢论诗礼三百篇篇意若何仲尼一言备之矣江南三月鹧鸪声有堪听有不堪听

　　举马祖打车打牛。

　　颂云。

　浪涌千层涉者艰拨开烟雾见波澜车牛直下翻身转踏碎寒江月一团

　　举百丈野狐。

　　颂云。

　前百丈后百丈秋水长天无两样野狐堕脱有来繇陕府灌铁牛嘉州打大象

　　举黄檗在盐官殿上礼佛时唐宣宗为沙弥问曰不着佛求不着法求不着僧求长老礼拜当何所求师曰不着佛求不着法求不着僧求常礼如是事弥曰用礼何为师便掌弥曰太粗生师曰这是甚么所在说粗说细随后又掌。

　　颂云。

　狮子颦呻更有谁黄金殿上任施为爪牙未许轻相触两掌还他显大机

　　举南泉斩猫。

　　颂云。

　大用现前全杀活两堂直得胆魂惊知恩独有花猫子刃下分明叫一声

　　举石巩射得半个圣人。

　　颂云。

　卧月眠云几十春一张弓箭不离身相逢用尽生平力中的谁知只半人拗折罢更殷勤孰料三平复问津烟积断弦遗恨迹寥寥千古亦寒心

　　举临济三度问佛法大意因缘。

　　颂云。

　三顿乌藤直似呆大愚一拨眼方开便言佛法无多子胁下还拳痛处来

　　举玄沙访三斗庵主才相见主曰莫怪住山年深无坐具师曰人人尽有为甚么庵主却无曰且坐吃茶师曰庵主元来有在。

　　颂云。

　一溪流水抱柴门菜叶招人到白云只有麻衣遮瘦质且无坐具接高宾寒温茗共知凉热丰俭家同识富贫今古闽山庵畔月萝痕牵影十分明

　　举兴化到大觉为院主因缘。

　　颂云。

　驱耕夺食不容情击碎骊珠光始明是圣是凡俱坐断太平风月只惺惺

　　举归宗与南泉同行一日告别煎茶次泉乃云三十年与兄商量语句彼此以知向后忽有人问毕竟事作么生常云这一片田好卓庵泉云卓庵且置毕竟事作么生常乃踢却茶铫便起泉云师兄吃茶了某甲未吃茶常云作这个语话滴水也消不得泉乃休去。

　　颂云。

　死猫头活眼方明三十年来共此情路远夜长休把火大家吹灭暗中行

　　举药山问道吾云岩枯荣二树因缘。

　　颂云。

　枯荣本属今时事诸子从他见有差若向药山言下会当人眼里事如麻

　　举黄檗示众云汝等诸人尽是噇酒糟汉。

　　颂云。

　国里无禅更没师鹧鸪啼在未萌枝锦衣人只观花柳打失双眉自不知

　　举夹山见船子。

　　颂云。

　理钓扁舟三十秋苹花为饵月为钩金鳞戏浪清波现吞吐几回不转眸施毒手结冤仇离钩三寸如何道迸出波心忽点头破船覆却江天晓千古佳声播未休

　　举白云参杨岐悟道因缘。

　　颂云。

　一笑全韬杀活行回头转脑暗生惊当初只道茅长短烧了元来地不平

　　举赵州柏树子。

　　颂云。

　披云带露十分春任是王维画不成莫若于今阁笔去水天一色自然清

　　举岩头作渡子因一婆子抱一孩儿来问因缘。

　　颂云。

　彼此肝肠尽底倾清波明月两人心归去罢浪风平君往潇湘我往秦

　　举密庵禅师谒应庵庵问如何是正法眼密云破沙盆。

　　颂云。

　毛头星现在当门百怪千妖尽转恩细嚼烂红刚一块翻成没底破沙盆

　　举云门因僧问秋初夏末前程若有人问作么生祗对师云大众退后僧云未审过在甚么处师云还我九十日饭钱来。

　　颂云。

　大众退后韶阳直剖更问如何秋虫开口久经战阵老将军不施寸刃取人首行路难行路难愁肠一片满目江山

　　举南院颙禅师问僧名甚么僧曰普参师曰忽遇屎橛时如何僧曰不审师便打。

　　颂云。

　当机觌面提觌面当机疾一往与一来猴白遇猴黑

　　举保福指雪峰上院主山问长庆教中云妙峰顶莫只这便是否长庆云是即是可惜许保福复问鼓山云长庆与么道意作么生鼓山云若不与么红旗遍野白骨连山。

　　颂云。

　是即是兮可惜许放去[(冰-水+〡)*ㄆ]来无别理和风搭上玉栏杆知音特地重相举

　　举高峰堕枕因缘。

　　颂云。

　沧溟一竭见鲲鳌陆地波涛万丈高铁壁银山齐破了贼身无处可潜韬

　　举兴化打克宾。

　　颂云。

　话到其中冷似冰更加一顿怨犹深珊瑚枕上两行泪半是思君半恨君

　　举赵州访投子值子携油瓶归州云久向投子到来只见卖油翁子云汝只见卖油翁且不识投子州云如何是投子子提起油瓶云油油。

　　颂云。

　卖油投子实头翁用处全提杀活宗端的看他同展事白苹开对蓼花红

　　举德山托钵因缘。

　　颂云。

　彩云影里仙人现手把红罗扇遮面急须着眼看仙人莫看仙人手中扇

　　举大愚芝和尚示众曰大家相聚吃茎齑若唤作一茎齑入地狱如箭。

　　颂云。

　大家相聚首共吃这茎齑滋味从来有沾唇不许知一堂风冷淡千古月光辉标致余方继饭香莼菜[糸*系]

　　举中峰本禅师因观流有省诣高峰求证被峰打趁出既而民间讹传官选童男女师问云忽有人来问和尚讨童男女时如何峰云我但度竹篦子与他师于言下洞然彻法底源。

　　颂云。

　痛棒通身不改愁竹篦度处笑抬眸是男是女俱忘却白日长江水自流

　　举吴山端禅师因尼参师云待来日五更三点入来师侵早红粉搽面而坐尼入见惊而遂悟。

　　颂云。

　老觉情闲似太孤五更妆点接师姑虽然已中烽烟计粉面脂唇洗得无复云咦

　　举天目礼因僧参师问汝名甚么僧云智虎师退身作怕势僧拟议师便归方丈又玄沙同僧入山斫柴见一虎僧曰和尚虎师曰是汝虎。

　　颂云。

　道虎抽身天目老见虎卓立谢家郎一般时节全提处大地明明绝覆藏

　　举赵州问投子大死底人却活是如何子云不许夜行投明须到。

　　颂云。

　山边水边待月明暂向人间借路行如今还向山边去只有湖水无路行

　　举灵云见桃花悟道玄沙云谛当甚谛当敢保老兄未彻在。

　　颂云。

　覆雨翻云作者机电光石火较迟迟就中明暗交加处只许灵云备老知

　　举大宰陆五台问玉芝和尚东土一千七百善知识即今向甚么处去了玉指庭树鸣蝉云这里也有一个台云声响便是么玉云唤作声响即蹉过去也。

　　颂云。

　知有何妨异类行绿林深处忽蝉鸣随声逐色人无限蹉过当阳古老心

　　举僧问南台直上祝融时如何台云还见么。

　　颂云。

　觌面提持见也么祝融不在乱云窝会也未莫蹉跎山色溪光走大哥

　　举僧问古德如何是毗卢印德云草鞋踏雪僧云不会德云步步成迹。

　　颂云。

　赤体条条绝覆藏草鞋踏雪印全彰堪怜岐路忘羊者滞迹追寻失本乡

　　举临济大师四料简。

　　颂云。

　溪上水流溪下水南山云起北山云洞天人影稀相见疏隐钟声破晓闻(夺人不夺境)

　志公不是闲和尚马祖何曾是作家道泰不传天子令相邀同吃赵州茶(夺境不夺人)

　白牯腹中藏日月蟭螟眼里纳乾坤干门万户凉如水塞壑填沟不是尘(人境两俱夺)

　长安门外踏林月花柳丛中上酒楼有意气时添意气不风流处也风流(人境俱不夺)

　　举佛照因宋孝宗帝问释迦佛入山六年所成何事照云将谓陛下忘却。

　　颂云。

　不枉灵山亲嘱付万机暇处扣禅关宗师手眼天然别杀活全韬一语间

　　举洞山五位君臣。

　　颂云。

　正中偏水满长江月满天弱柳垂金[糸*系]细细谢家人上钓鱼船

　偏中正宝殿无人侍亦敬纵横本自出常情奉重还如法王令

　正中来玉镜高悬坐宝台挥指顿令天地静芦花雪月绝纤埃

　兼中至打雨打风舒意气玉阶出入唱巴歌落魄暂时今又贵

　兼中到石女怀胎头带帽天明生得白头儿东掷西抛谁敢号

　　举曹山因僧问清𨦣孤贫乞师拯济师曰𨦣阇黎近前来𨦣近前师曰泉州白家酒三盏犹道未沾唇。

　　颂云。

　孤贫自谓己风流明月堂前乞点眸玉镜才彰妍丑现泉州白酒二机酬

　　举汾阳昭禅师示众有僧问如何是学人着力处师曰嘉州打大象如何是学人转身处师曰陕府灌铁牛如何是学人亲切处师曰西河弄狮子师乃曰若人会此三句已辨三玄更有三要语在切须荐取。

　　颂云。

　一句具三玄一玄具三要咄哉老汾阳拈出犹弄巧看破了道道

　　举圆悟和尚薰风自南来殿阁生微凉。

　　颂云。

　拂拂薰风生夜阑百千诸佛骨毛寒归去罢无处安长空今古月团圞

　　举学士宋景濂谒千岩和尚岩问闻公阅尽一大藏教有诸士曰然曰公耳阅乎目观也士曰亦目观尔曰使目之能观者公谓谁耶士扬眉向之岩于是相视一笑。

　　颂云。

　林下寻师扣板扉扬眉相向颇依俙作家手眼天然别笑里全韬杀活机

　　举幻有和尚因僧问如何是佛祖奇特事尚云虾蟆捕大虫僧云恁么则不奇特也尚云猫儿捉老鼠僧礼拜尚便喝僧云和尚为甚放某甲不过尚云老僧有事你且去。

　　颂云。

　风前一语定纲宗汉语胡言信亦通末后重提千古令孤灯日下带朦胧

　　举湛然澄禅师因僧参师问你行脚事作么生僧画一圆相师画破圆相僧敲桌三下师画一圆相僧又敲桌二下师又重画三圆相僧以手抹却师云离此之外别道一句僧拟议师便喝。

　　颂云。

　共将胡饼卖街头与夺从容得自由变局换旗功始立输他一着不封侯

　　举孔子曰吾有知乎哉无知也。

　　颂云。

　无知即是有知时知即无知任所之万古长空风月在折旋俯仰更由谁

　　举仰之弥高钻之弥坚瞻之在前忽焉在后。

　　颂云。

　千红万紫总阳春无地能容着眼睛除却华山陈处士谁人不带是非行

　　南岳山茨际禅师语录卷二

　　音释

　　绳

　　(神陵切音乘索也)。

　　伺

　　(息吏切音四侦候也)。

　　屹

　　(鱼乞切音仡山独立壮武貌)。

　　觌

　　(杜历切音狄见也)。

　　竛

　　(离呈切音灵)。

　　竮

　　(披经切聘平声竛竮行不正貌)。

　　窝

　　(乌禾切音倭藏也窟也穴居也)。
乾隆藏第 157 册 No. 1649 山茨际禅师语录


　　南岳山茨际禅师语录卷三　　　　理九

　　门人达刍等编次

　　机缘

　　师见金粟密云和尚问客散堂空时如何密曰是甚么时节师便喝密便打师又喝密又打师礼拜云今日起动和尚。

　　师参磬山老和尚一见便问昔日闻风今朝觌面觌面一句请师分付尚云你试道看师便礼拜尚云也当不得师转身出方丈。

　　师一日侍老和尚次尚问只如百丈于马祖喝下得个甚么师云若有得即钝置马祖也尚云他道三日耳聋聻师云某不可更作野狐精见解尚休去。

　　老和尚示众举邓峰永庵主问僧审奇汝久不见何所为公案云云尚下座顾师云你还为审奇僧代得一转语么师云请和尚问来尚云汝久不见何所为师云只向他道庵主那里瞌睡来尚云他便掌时如何师云好与一喝尚云喝后如何师云大地平沉尚云也只道得一半师云和尚又作么生尚云干戈永息师便礼拜。

　　师一日侍老和尚次尚问古人道有句无句子如何会师云石长无根草山藏不动云尚云如藤倚树聻师云吾常于此切尚云树倒藤枯又作么生师低头出方丈尚休去。

　　师又一日侍老和尚尚举岩头四藏锋句问如何是就理藏锋师云梁皇殿上道不识如何是就事藏锋师云今朝雨落阶前湿如何是理事俱藏锋师云行不出户坐不当堂如何是俱不涉理事藏锋师云八角磨盘空里走尚云此四转语可绍先觉虽然也是搕七搭八。

　　师住东明黄海岸居士相访师问闻居士开先有省推倒庐山是否士云还见庐山么师云待你扶起士云乍唤东明师云作家作家士休去少顷士问大师一向在甚么处住师云居士道山僧即今在甚么处住士云出此门不得师云居士还出得此门么士拟议师云却是居士出此门不得。

　　师同尔瞻围炉次举僧问夹山拨尘见佛时如何山云直须挥剑若不挥剑渔父栖巢汝作么生会瞻云太费力生师云是夹山费力这僧费力瞻云任师分别师云情知汝会这话不得瞻起身便行。

　　僧问生死不明乞师开示师竖起拳云会么云不会师云一个拳头也不会。

　　僧问如何是学人安身立命处师云待山僧有安身立命处向汝道。

　　僧参师问那里来云上岭来师云此未是汝来处僧无对师云虚生浪死汉。

　　僧问如何是旋陀罗尼句师咳嗽一声问见处偏枯如何得圆师云山僧今日住持事繁。

　　僧问黄檗谓临济云汝破夏来何不终夏去破夏即不问终夏事如何师云放汝三十棒师诞日僧问虚空祝寿以须弥为贺仪师还纳否师云细抹将来云未生已前即不问正当生时作么生主宰师云惟我独尊云昨宵念九岁今朝三十春未审向那里更换师鸣指一下云向这里会取。

　　僧问除却话头请师直指西来意师指茶器云这是宜兴茶壶云除却这个请师别道师将茶器便打。

　　严𨍏轹居士相访师问春雨淋漓居士何来士扣齿三下师云未在士以手打圆相便转身师云亦未在士便喝师亦喝士云好喝师以手指椅子云且坐吃茶士便就坐。

　　僧问如何是宾中主师云湖海浪游客归家路不迷如何是主中宾师云古寺无人到松门自往还如何是主中主师云手拈三尺剑待斩不平人如何是宾中宾师云语言无意旨兀坐白云深。

　　师在僧堂中坐次有僧开一个坐一个立阿那个是圣僧师云八面玲珑。

　　师离浙憩邮亭僧问师在天童住过么师云不曾云在瓶窑住过么师云不曾云在石磬住过么师云不曾云毕竟在那里住过么师云汝且会取答话。

　　僧问几众与师同行师云山僧从来不合伴僧云阿弥陀佛师云这俗汉。

　　师到一村院有僧在门侧立顾师云看狗师便打僧云为甚打我师云你道看狗那僧云是师又打僧艴然而去。

　　安庆何二山居士出易解示师师接指太极图问士云无极而生太极且道无极从甚么处生士云从心生师云心又从甚处生士云到这里却会不得请大师指教师震声一喝士跃然云某如墙堵在胸被大师一喝粉碎了也遂作礼师摵住云礼拜且置心从甚处生士无对师托开云汝还未得粉碎在。

　　同参问雪峰当时得德山力得岩头力师云两处俱不得参云毕竟如何师便喝参云恁么则礼拜老兄去也师嘘一声。

　　僧问如何是万象之中独露身师举拄杖云见么僧拟进语师便打。

　　僧问孤峰顶上事如何师云万松壁立。

　　庐山访一庵主临别师问此处往五老峰去得否主云家家有路透长安师云长安在甚么处主云待你戴了笠子即道师掷下笠子搊住庵主云速道速道主拟议师便掌之将行师指庵门杉树问这个庵主唤作甚么主云古人道唤作一物即不中师云恁么则被庵主唤作一物了也主云师意如何师转身便行。

　　新吴访余猗叔居士士问师自何来师打圆相示之士云离此别道一句师云别道且置居士唤这个作甚么士拟议师便喝士云这一喝落在甚么处师又喝士云野犴鸣师呵呵大笑云将谓将谓元来元来士无对。

　　廉乐道中一儒者与师同行见师自荷衣物驱驰山路蓦云修道人亦如是苦师应声云修道人不苦不修道人苦耳儒者急趋前云审如是言道争样修师云无云生岭上有月落波心。

　　僧参师问汝甚处人云常德府人师云彼中有个德山寺曾到么云某甲常到师云德山和尚面目何似生云如师一般师云汝试道山僧面目看僧拟议师便打。

　　僧问山头石虎打一棒行一步时如何师云皈依佛法僧。

　　僧求开示师云你那里来僧云中山来师云还往中山去。

　　僧问了脱生死底人如何用工师良久云会么僧礼拜师与一踏。

　　僧问和尚法嗣何人师云自有一双穷相手未曾轻揖等闲人僧云莫辜负磬山老人么师云赖阇𥠖今日证明。

　　玄慈问昔日大觉世尊从忉利天下优填王金像远出来迎正恁么时未审那个是大觉世尊师云惟我独尊云忽遇云门来时如何师劈面便掌。

　　僧问黄龙三关语云人人尽有生缘如何是生缘师云啜茶口唇湿洗脸面皮光云我手何似佛手师云溪深舀杓长云我脚何似驴脚师云独立不逢人。

　　僧问不落今时请师直指师便掌僧云正是今时事师复连掌趁出。

　　僧问如何是庵主家风师云拄杖如龙活芒鞋似虎狞云日用受谁供养师云一溪流水万个峰头又问孤峰绝顶还有佛法也无师云有云如何是孤峰绝顶佛法师云枯树倚藤萝。

　　僧问兔马有角牛羊无角作么生商量师云岂堕有无中问知从心起为甚么心不知心师云舌头元是肉。

　　僧问一灵真性不假胞胎时如何师云天上天下。

　　僧求开示师云汝适来吃糠饼么云吃师云吃几个云三个师云得恁分明更求开示作么便叱退。

　　继总优婆夷问如何是诸佛出身处答云楚王城畔汝水东流问薰风自南来殿角生微凉意旨如何答拦腮与汝掌问学人拟议思量性命在师家手里且道师家性命在甚么人手里答与汝三十棒问南岳让示马祖云禅非坐卧佛非定相若执坐相非达其理未审和尚叫某坐的意旨若何答山僧从来不曾动着舌头问世尊未离兜率已降王宫未出母胎度人已毕此意若何答家家门前火把子。

　　僧问手握利刃剑因甚猢孙子不死师云全承渠力问咬破铁酸饀因甚路上有饥人师云同途不同辙。

　　僧问三玄三要事难分如何是难分事师云吾常于此切得意忘言道易亲如何是得意忘言处师云杨修见幼妇一句明明该万象如何是该万象底句师云灼然灼然重阳九日菊花新如何是重阳九日菊花新师云古今历然。

　　玄慈问如何是平常无生句师云目前无异法遍界绝纤尘云如何是妙玄无私句师云天共白云晓水和明月流云如何是体明无尽句师云青松盖不得黄叶岂能遮慈云且道此三句明甚么边事师鸣指云向这里荐取慈云恁么则处处绿杨堪系马家家门首透长安师云赚杀阇黎慈便喝师云嘘。

　　僧问如何是最初一步师云退后看僧便喝师云胡喝乱喝僧又喝师云恰是。

　　僧问大死的人却活时如何师云唤来与山僧洗脚如何是学人转身处师云速礼三拜如何是学人亲切句师云分明记取。

　　汪念原居士问弟子久在父母未生前留心师举扇云且道山僧手中扇是生前的生后的士拟开口师打云须向山僧扇下会取始得士云是师展两手示之。

　　僧问千人万人唤不回头底且道是患聋是患哑师云咦问折旋俯仰即不问扬眉瞬目事如何师云拦腮与汝掌问一人高高山上立不露须眉一人深深海底行不沾泥水此二人还有优劣也无师云一状领过问德山托钵即不问岩头密启意如何师云多少分明。

　　僧问树凋叶落时如何师云石头出云如何是佛法大意师云我不会。

　　僧问路逢狮子是如何师云速退速退路逢猛虎是如何师云无汝回避处。

　　僧问如何是夺人不夺境师云白云影里怪石露绿水光中古木清如何是夺境不夺人师云横担楖𣗖千峰外长笑一声天地宽如何是人境两俱夺师云自从吃着曹山酒地老天荒总不知如何是人境俱不夺师云韩干马嘶芳草渡戴嵩牛卧绿杨阴。

　　僧问维摩示疾文殊往问不审维摩是甚么疾师云正抓着山僧痒处。

　　一日三僧来参师云三人同行必有智者那个是智者僧无对师云将谓是三员行脚高流元来是游山玩水汉。

　　佛成道日尔瞻问今日请师安名师良久瞻便礼拜起收具师云名甚么瞻转身进云道即不辞恐违师意师云迟了三刻。

　　僧问古人云三千里外逢人不审逢甚么人师云不是别人。

　　僧问门庭边事即不问如何是超佛越祖句师竖拂云向者里荐取僧便喝师便打僧云犹是门庭边事师连棒趁出。

　　僧参师问近离那里云前山师云住在何处云行脚中师云行脚事作么生僧便喝师云胡喝乱喝僧云师作么生师云礼拜着僧又喝师云瞎。

　　僧问如何是夺人不夺境师云祝融峰有万年松如何是夺境不夺人师云独有山僧镇日间如何是人境俱不夺师云尝随明月溪边去笑看云山千万重如何是人境俱夺师便喝僧云此四料简还是本地风光还是接人边事师云亦是本地风光一是接人边事僧礼拜云谢师答话师当头踏云更须向这里会取。

　　宗玄问学人疑情发不起时如何师云汝见个甚么道理发疑情不起宗云若有道理可见亦是眼花师指案头花瓶这个聻宗拟对师云元来有疑在。

　　僧问大慧于薰风自南来殿角生微凉处悟不审悟个甚么师云今日得阇黎举。

　　玄慈省师至门首敲门师云谁慈云问路底师开门云错走了也慈骤前拟掌师云恶。

　　师问冷岩先圣教人参活句莫参死句如何是活句冷举茶壶云这是茶壶师云犹是死句在冷掷茶壶出方丈。

　　僧参师云那里来僧云南京师云几时离彼僧云去年师云几月僧云九月师云不涉程途一句作么生僧云此去南京三千里师云即今事作么生僧鞠躬云特来相看师嘘一声僧罔措。

　　继总优婆夷问祖祖相传传个甚么师云你忘却耶总云临济喝德山棒后来因甚门庭各异师云你那里见他门庭各异来总拟对师连棒打出因示偈曰觌面为提持全施杀活机棒头彰正眼痛处好思惟。

　　法语

　　示何二山居士

　　大丈夫出世一番须当究彻生死根株莫被生死笼络若闻生则喜闻死则悲岂大丈夫之谓哉要知生死根株落处么须把六经子史学得底生平意气上玄解得底师友口边领略得底一一抛在东洋大海再莫思量顾着如百不能百不会底人相似单单只究取一口气不来向那里安身立命行也参坐也参语也参默也参乃至迎宾待客穿衣吃饭屙屎放尿一切时一切处密密绵绵参来参去无论年深月久毕竟讨个分晓忽地时节到来心开见胆知火即灯始见生亦是这个道理死亦是这个道理释迦老子拈花亦是这个道理达磨大师别传心印亦是这个道理鸟啼花落亦是这个道理风动尘起亦是这个道理当此之际可以搅长河为酥酪变大地作黄金始称大丈夫能事也然后为国也好隐逸也好处俗也好为僧也好乐道也好忧患也好老也好幼也好生也好死也好所以先圣云无边刹境自他不隔于毫端十世古今始终不离于当念虽然他日若认着此见吃山僧手中痛棒未有了日在。

　　示省指禅人

　　发心探究此事要明生死诚非细缘当精进猛利志信久远如鸡抱卵常令暖气相接始有少分相应多见近时参问之士口说参禅心里全不肯绵密做工夫或曾学知解理性诗画文章等事摆脱不下青天白日黑夜梦中只在里许作活计无暂时休歇此因无的切为生死心致然耳若要生死心破情识干枯直须悟始得山叟不惜口业与汝说个启悟之由马大师云不是心不是佛不是物是甚么不要向举起处承当不要向话头上穿凿但恁体究去无论年深月久以悟为期切嘱切嘱。

　　示三学禅人

　　佛祖不传一着子灼然在当人日用处穿衣吃饭处语默动静处虽如是亲切参学人才拟心凑泊他捕觑他便千里万里没交涉所以南泉云趣向即乖道不属知知是妄觉不知是无记若真达不疑之道如太虚荡豁岂可强是非也若向这里荐得㥯买草鞋入山吃山叟痛棒。

　　示照初禅人

　　既出家为个事诚非细缘须立志超卓如冰凌上走剑刃上行使绰绰然有余地始于学地有少分相应若立志不真根器不净又不能远离世网又无严师良友策发欲其了生死证解脱其可得乎虽然良骥见鞭影而疾驰岂肯便甘为驽骀耶。

　　示憩南杨居士

　　工夫有时得力有时不得力皆是间断心所致若能如鸡抱卵如猫捕鼠无间断心生则不见有得力不得力时矣逆顺境缘现前不可作意安排与境缘抵敌若一作意转见杂念纷纭愈无宁贴不见古有一僧问老宿万境来侵时如何宿云莫管他此是金刚王宝剑直下斩断根尘的样子。

　　工夫做到清清淡淡没依倚没把捉没捞摸正是好消息不可生退志当愈加精进挨拶将去㘞地一声便见倒断。

　　昔二祖问达磨我心未宁乞师安心磨云将心来与汝安二祖良久云觅心了不可得磨云为汝安心竟正恁么时二祖若有少法可得即自埋没己灵达磨若有一字与人即自当入㧞舌地狱所以彼既无得此亦无说心心相应祖祖传持只此一着耳。

　　示尼继总

　　登山须到顶入海须到底入海不到底不知沧溟之渊深登山不到顶不知宇宙之宽广夫学无上妙道者若不至穷顶彻底则终被识情现行流注之所笼罩欲见宽广渊深无涯无尽自觉之境不亦难哉有志造此无上妙道当矢志宽广渊深母使埋没己灵先圣云学道如钻火逢烟莫便休直待金星现归家始到头。

　　偈语见处似不出记忆揣摸得来非亲证亲悟语也何则若不揣摸何处有即心是佛骑牛觅牛并仰之弥高钻之弥坚等语师家垂手处如石火电光学人若拟议思量何啻白云万里承言须会宗勿自立规矩如不识此定无来由明眼人见之不直一笑要知有来由底人么不见大慧和尚问尼妙总曰古人不出方丈为甚么去庄上吃油糍尼云和尚放某甲过方敢通个消息慧云我放你过你试道看尼云某甲亦放和尚过慧云争奈油糍何尼喝一喝拂袖而去尔试理会看如舍利弗与天女公案非惟错会兼且不识语脉谬解之甚何不看天女曰我从十二年来求女人相了不可得当何所转此等说话如握灵蛇珠圆活自转横纵无碍不留朕迹尔若果到求女人相了不可得则头头上了物物上彰居俗亦得为尼亦得何有净秽之间哉如或未然则头头拘滞物物碍膺形欲逃而影愈彰不若就阴而止为得矣。

　　书问

　　与司理黄海岸居士

　　居士垂顾山灵使狐兔屏迹旵祖面目复见今日衲于客冬追西峰死关之意于殿右缚茅作入就居日坐其中不闻户外比来宗门虽号隆盛求得老成担荷符合古人者十难一二所幸大居士现宰官身行法门事朱紫无滥玉石优分为之庆快若某虽辱法门实无一德唯有云山作伴岩谷是依至于他日有好事者曰某师贤某师不肖某不在其例为幸也行旌既远会晤何时临楮拳切。

　　复南涧箬庵和尚

　　杖入大雄峰忽瞻慈两徒寻至接手教恍如诲言喜慰无量但东明二字不欲再闻弟尝痛心当代荷法之士一住院子便视为己有去去来来不啻驽马之恋枯椿佛法衰替古风不振皆此辈之过也惟知己无复望弟再回东明不致弟于此辈中则幸甚承谕负宗祖负檀护负先师以成已为高此言似非知己所道何故弟住则为法门住行则为法门行岂有舍法门而为己者乎万望同众护法另择贤者主之则不负弟两载祖庭苦心也至祷至祷。

　　与竹林晦夫和尚

　　法柱来岳得手教甚慰崖壑积怀且审法履胜常不胜喜跃先师一生龙藏豹隐火种刀耕培其根洁其源出其门者一旦开根发源于当世诚不易事近阅尧峰语作略高古超轶一时岂非得源循根之明验耶具眼衲子舍法席更谁趋哉承谕浙中禅道大违诚范欲弟一出整先师未了公案虽兄过爱之言弟何人敢当此责耶今日宗风滥觞学者狂𡚶弟察其端由实为师者法不遵古救时撤弊全在锤拂之下此不肖弟所切望耳便风布复不尽欲言。

　　与报恩玉林和尚

　　往者命玄慈礼老和尚龛曾附片言讯法履想见之久矣弟比来住山之癖愈深种粟栽蔬尽可自给不求于世此生平愿也所庆喜者吾兄德风远播道化日隆指顾间撤弊换新顿成千古丛林于江浙称胜法门功烈殆不在禹下矣法语刻行幸寄我一篇莫道七千里外无知音也。

　　与何二山居士

　　暮春奉别至匡庐百丈诸山礼祖塔半载始入楚湘缚𦭘𢖍岳每欲寄书无便瞻霞长往而已不审居士迩来性命工夫有证入否日用现行能转物否睡梦中能作得主否若于此纤毫凝滞便是当人生死根株便是三涂业因便是学人生死心不切便是梦幻躯壳子识不破玄慈谦子侍衲最久特专过谒不妨多留数日商确本分事。

　　复余猗叔居士

　　贫道坐夏雄峰热则摇扇寒则添衣饥则吃饭困则打眠无一元字脚与诸缁素卜度抟量直得黄犬绝听木人无闻将谓少人证明谁知被燕林居士不动跬步听得信知须是恁么人知有恁么事木上座已为门下点头矣𢖍阳遍地是草贫道且不妨步步踏着不审门下肯山僧踏着耶不肯山僧踏着耶请试下一转语。

　　客冬玄慈谦徒至得行由手札捧读数过审知信道笃操履深西江自庞公以后居士辈杰出迄元至明幞头脚虽未断绝但其间不是见处偏枯便是知解儱侗欲若杨大年李驸马辈见道稳机用别实未见其人矣如行由谓初参便会父母未生前一着及再参始会通佛祖差别机用总无异相谛观门下先后所见似未出理路窠窟坐在净净洁洁不动不疑之地若然者非但不能发当人大机大用抑恐不能了门下大事何则岂不见古人云得似澄潭月影静夜钟声随扣击以无亏触波澜而不散犹是生死岸头事也惟冀无以年高自怠当愤志再进须悬崖撒手自肯承当绝后再苏欺君不得若然者杨李岂不复见今日耶相知相望临书三嘱。

　　复刘伯成居士

　　佛祖之道但向己求莫从他觅不见昔有僧问归宗如何是佛宗云欲向汝道恐汝不信僧云和尚诚言安敢不信宗云即汝便是僧云如何保任宗云一翳在眼空花乱坠门下试看此话是何道理迎宾待客抱子弄孙乃至吃饭穿衣折旋俯仰正好猛力体究若能直下荐得即尘劳便是解脱场也何净秽之间哉读来书审慕道心笃为法心诚不觉忉怛乃尔。

　　复何二山居士

　　客秋玄慈归得手书知学道精诚无复滞念世缘足征居士夙植灵根于般若智有大因缘也然究论吾宗别无奇特玄妙理性与人咬嚼作解会作窠窟所贵只在学人㘞地一声耳赵清献云默坐公堂虚隐几心源不动湛如水一声霹雳顶门开唤起从前自家底此样子也如参学人不得㘞地一声终不免在学解理路里打觔斗有甚了期路远山遥无能会面特此布复不𥁞。

　　复谭贞复居士

　　读来教谓从山僧六根寂灭无来去语不作道理会不落识趣参得少分轻快少分安隐者省力处便是得力处得力处便是省力处若果如此当更发愤向轻快安隐处放身𢬵命挨拶将去到老鼠入牛角蚊子上铁牛没滋味没去处正是好消息不要放舍只待㘞地一声便见本源自性天真佛其来旧矣。

　　玄慈还山得读来教且知学道念诚世味漠然深慰素怀如谓境风易煽日坐火轮中慧剑不无断绝此尘劳中学道通病耳但才觉断续时请细看随境风移转者是谁觉断续提慧剑者又是谁向这里一觑觑定如丧考妣之切久久自然世出世法打成一片说个变大地作黄金搅长河为酥酪亦成剩语矣世态无常报缘虚幻惟此一着立期透脱此数年神交至愿耳。

　　复黄西墅居士

　　宗乘正旨初无他说只贵觌面提持直下领荷脱略理性窠臼彻证向上巴鼻黄龙南禅师见僧入门便展手问我手何似佛手僧不荐又展脚问我脚何似驴脚僧不荐又老婆心云人人有个生缘如何是上座生缘黄龙生平法施盖若此当时学者向此目瞪口哑者多机下荐取者少以故一时丛林目为黄龙三关然关之一字学人所致非黄龙自为关也近来有个俗汉不审此意亦自妄设三关谬解公案以配次第自愚愚人为法道患不浅矣今居士能剖析其谬虽未能亲见黄龙亦许居士具参学正眼大凡批评佛祖公案要皆先自有证悟处或评或颂或抑或扬靡不显露本地风光与人解粘释缚谓之自利利人如彼未有真悟而先著书规人何异见弹而求鸮炙且太早计也。

　　读来问似通身坐在佛法理性窠臼欲出出不得欲舍舍不得正古德谓见解入微不名见道若要担荷佛祖大事嗣续杨李宗枝须向此打个转身透出始得否则非但日用不得庆快于声色货利关头亦未能自繇自在也如谓语录机缘不妨从旁指点使人明白如此说者四家评唱及碧岩诸书发泄佛祖机缘殆无余蕴而有终身披阅不能觑破佛祖巴鼻者何故其咎正在明白地上过日不肯参究致悟耳岩头云从门入者不是家珍若欲插扬大教一一须向自己胸襟流出方能盖天盖地诸问虽则逐一赘语不副本怀请质之大方之家。

　　与刘维杨居士

　　烽燹四起世境堪忧想学道人当于此作得王把得定不为境风飘荡耳然要得大安乐大解脱必须见彻父母未生前兴亡未兆生佛未形一假本地风光方始得自由自在不被目前幻妄声色所笼络耳不审公能于此有证验否耶。

　　与杨憩南居士

　　客岁远访穷山谆切恳法非夙具灵根安能若此不审归家杂处时话头能复正念现前否佛法不是无用底法即是当人日用家常呼奴使婢炽然作用处是耳李方山云须弥在大海中高八万四千由旬非手足攀搅可及以明八万四千尘劳山住烦恼大海众中有能于一切法无思无为即烦恼自然枯竭尘劳成一切智山烦恼成一切智海若更起心思虑即有攀缘尘劳愈高烦恼愈深不能到诸佛智顶也善哉言乎公苟能于一切法无思无为不生情动念则何妨日用家常耶方侍者见过于公不能忘情故葛藤如许。

　　复周棠伯居士

　　来翰云𦗟某面提看作个甚么理会山叟记得南岳让师参六祖祖问甚处来曰嵩山来祖曰甚么物恁么来师无对遂参八载忽然有省乃白祖曰某甲有个会处祖曰作么生师曰说似一物即不中祖曰还假修证否师曰修证即不无染污即不得祖曰只此不染污是诸佛之所护念汝既如是吾亦如是居士既有志于性命大事但看六祖面提让师甚么物恁么来一句后面一络索不要提起单单理会此一句二六时中穿衣吃饭迎宾待客乃至屙屎送尿理会来理会去必要讨个分晓居士果有如让师为道切心不愁不了此性命大事也。

　　复李季侯居士

　　高谊匪伊朝夕风清月白常怀玄度思耳瑶函三复且欣且慰居士早年知有禅字足知夙具灵根于般若智深有因缘其不得般若受用者患在聪明伶俐领略古宿机语得些理路便为了当不肯如古宿切心真履实践做去致有斯病也李都尉言学道须是铁汉着手心头便判直趣无上菩提一切是非莫管古风不远请力践之。

　　复正观尊宿

　　承谕岁节及时不免应酬因忆法眼老子云出家人但随时及节便得寒即寒热即热欲知佛性义当观时节因缘移时失候即是虚度光阴此正师所谓岁节及时不免应酬者耳然当葭管灰飞之际灼然是当人般若发光若唤作时节因缘则埋没己灵若不唤作时节因缘又违时失候不审吾师正恁么时又如何折合耶。

　　与雪印上座

　　比来诸方行道者多悟道者少说道者多明道者少盖悟少明少者乃惑于声利迷己逐物所以不至真悟真明耳行多说多者乃疲于心志习乎浅近所以不到实行实说耳致令悬丝慧命危如累卵岩壑清夜思之涕襟足下既思为众当体悉古风宁取信于佛母取信于人能此则法门幸甚。

　　与恒明禅人

　　来偈见处不无似觉未能坐断理路理路既未坐断所有言说得非识量边事乎偈云几年逐外驰荡脚跟下好与三十窃人涎唾经营且喜知羞今日就窠打劫向甚处下手始知家宝无穷也则道着一半山叟素喜公淳厚真诚语默中度今既于本分事知得入路正好努力造进透脱从上关棙古人云学道如钻火逢烟莫便休直待金星现归家始到头其此谓也。

　　与见渠禅人

　　掩关做工夫自是造道之式但虑口说掩关心里不肯放下诸缘死心做去犹在纸墨文字上搬过日子若如此非惟瞒人且自瞒矣不见湛堂准和尚初参真净常炙灯帐中看读真净见而呵曰所谓学者求治心也学虽多而心不治纵学奚益况百家异学如山之高海之深子若为尽之今弃本逐末如贱使贵恐妨道业直须杜绝诸缘当求妙悟他日观之如推门入臼故不难耳此真净和尚赤心片片滴血之言请试思之如关中不得安适不若入山何如。

　　与朗禅人

　　参学人不务深造实践多尚浅近虚浮以易取名闻利养为得嗟嗟法门不兴祖道不振皆此辈咎耳汝当思深造实践为怀以浅近虚浮为戒则道可进德可成也。

　　与尔瞻尊徒

　　道人致身法门屈指十有余年或至丛林或住静室靡不以佛祖慧命并先老和尚付嘱之意念兹在兹兢兢业业自励以图报恩也吾徒参随岁久操履颇洽今既受托继居缘萝刀耕火种固是衲僧保养德业良策第名山大泽往来者众无论贤愚当以至诚平等待之不得贤者亲而愚者疏恐世贤者寡愚者多所亲者少所疏者众先圣云巧梓顺轮桷之用枉直无废材良御适险易之宜驽骥无失性吾徒其思勉之。

　　南岳山茨际禅师语录卷三

　　音释

　　搕

　　(克盍切音榼取也又击也)。

　　癖

　　(匹亦切音僻腹病也)。

　　燹

　　(苏典切音铣火也)。

　　洽

　　(胡夹切音狭合也)。

　　桷

　　(古岳切音角欀也椽方曰桷)。
乾隆藏第 157 册 No. 1649 山茨际禅师语录


　　南岳山茨际禅师语录卷四　　　　理十

　　门人达刚达旨编次

　　诗偈

　　拟寒山

岭上多古松不知何代种苦寒无改颜郁郁披青重时来坐其间掠绿连影共俯察天地间物物皆同梦闲吟一曲歌不是商周颂

我有一联诗丑拙无人和水长见船高泥多见佛大钵盂口向天大虫看水磨露柱不出门圣僧只打坐撞着阿家爷一状俱领过

东邻死老夫西舍生乳子死生自不知傍人乃哀喜看看不几年哀喜人又死荒郊平旧坟林间添新垒自古到如今谁晓死生理

严壑幽且深住来年亦久自笑无人知渴饮曹山酒长眠块石松孤月照我牖落花逐流泉片云横谷口仰面问虚空还我万物母

白杨衰草边高低坟一片当初桃李颜今朝枯骨现不识女和郎安知贵与贱灵魂赴黄泉弗见亲戚面寒食烧纸钱徒然空自奠

　　怀净土

　　丙子夏避暑东明丈室偶披中峰老人广录见怀净土十咏语新句丽旨远义深读之觉不动跬步使人置身净域水鸟树林咸于一弹指顷演出无生忍法予时逞俊不禁亦𢋫前韵漫成十首聊为执净非禅执禅非净者鞭影云。

红白莲池内华开没下高情殊分品异心净绝纤毫慈父念无倦迦陵声有劳绀楼钟鼓动香霭玉狮髦

兴念即成迂心空乐有余树林珠网色荷水草堂虚佛面花开处天机日出初若能玄会得不必叹归欤

截断东西路于今谁更论毫端吞日月芥子纳乾坤纵目泥犁底横身生死门莫嫌多意气净秽总成恩

一法号千差弥陀又释迦问禅心带妄觅净眼沾沙不涉二途客迥开平地华亭台瑶翠色岂是世荣华

弹指开楼阁何曾待语商宝阶珠玉润碧水藕花香浪子归无念慈亲愿不忘谁知眼底路即便是家乡

鱼鼓声何处铿锵出观楼鸟和晨磬语人带暮云游池月花间色园林树半秋但除凡圣念当下便无求

触目通西路往来任纵横此方才敛念净域已题名心未超三品身随位次生乐邦悬忆久孤客好先行

野岸荒塘外莲开又一枝[茆-ㄗ+(邱-丘)]斋香入座水郭月来时犬马烟村市禽鱼屋树池缅怀西净社欲往几羁迟

善法堂前地坦夷洁似霜瑶光明绀宇珠色示随方人定晓天月莺啼春夕阳和铃声众鸟日月展空翔

悬望忆慈亲悲深那计春苦轮舒只手业海示全身断妄翻成妄趋真转失真谁知圆鉴上不受一纤尘

　　山居

卜得云泉处孤危在岳峰縳[茆-ㄗ+(邱-丘)]依曲水辟径傍幽松凿沼邀明月编篱御晓风头陀生计事一一向人通

徙倚乱峰下花香破冷颜苍黄云外色病缘雨中山悲雁凌空远鸣虫衰草间飞泉翻木杪涧壑响潺湲

溪声吼不歇侧耳转无闻入理忘能所圆通绝剖分笠穿千眼月衲破一肩云世外谁知己青山得共云

饭饱浑无事经行水石间雨余闻涧响风静见云间野鸟衔花远黄猿带予还上方钟鼓寂秋月满空山

寒岩年又尽春到见梅先冷淡柴门色深浓土壁烟饭香沾菜味茶熟带霜煎偶出沿溪步长歌欲雪天

斗室云窝里青黄度几春烟蒸[茆-ㄗ+(邱-丘)]屋老岁迫发华新弘法心犹冷隈崖志较亲闲吟紫芝可题叶寄同伦

　　行脚

曲折溪山路晨行向晓天断桥横宿雨孤树带寒烟鸡犬喧茅店儿童舞墓田行堪白日晚枕月古神前

年来生计别得趣道途中乘月行幽径披云上远峰无家同野鹤绝迹似飘蓬市值贪名士相看说苦空

万里无秋草吾行路不赊芒鞋绳忽断水郭月痕斜独树寒塘外闲僧野店家因看童稚戏一学聚泥沙

　　礼黄檗断际禅师塔

草没塔前路行从流水边无碑存谥号有地是新田藤瘦荒台仄苔深古磴连孙枝惭弱羽挥泪拜峰前

　　宿横山寺

山寺藏云谷松篁翠欲流龙池今夜月霜叶几年秋人语空林外乌栖屋树头残碑遗圣迹精舍沐恩庥(高皇帝幸寺有作故二句及之)

　　南湖

青山行已尽万里又湖天片月层波外孤帆断岸边渔灯翻远浪鸥影落寒烟何处征飞雁悲声带橹前

　　天台寺

乱峰行路绝古寺晓烟傍石磴苔光冷空庭柏子香僧闲云外坐猿叫树中藏断涧小桥接流泉带草堂

　　方广寺

荒烟笼废寺断碣蔓苔纹日色松间见泉声石上闻空阶存鹿迹记室绝僧文洗衲人归后池闲浸白云

　　除夕

半生埋涧壑清远遂闲真煮雪消残夜推窗见晓春独怜双眼碧不厌一身贫深拨炉灰烬红轮特地新

　　和云庵文禅师寂寞僧家事

寂寞僧家事萧然坐草堂麻衣遮瘦质菜粥疗饥肠去圣时遥远追踪志要长忍穷心彻后春到雪梅香

寂寞僧家事清闲风味长利名花上露荣宠草头霜门掩蛛成网林深鸟倚藏安贫求己志白昼枕岩房

　　寄吴九叙居士

庞老久无后狮弦委藓林孤亭标远韵溪月示传心重唱团圞句遥知志已深好将吸尽意裁语寄知音

　　示尔瞻尊徒住庵

侍吾经五载契合在机先从上宗乘事透彻已无言此去居空谷刀耕火种便郑重坚操志慧命赖持传

　　示智闲禅人

古寺隐烟林攀萝破藓寻溪桥连水色茆屋带秋阴虎啸山酬响鹤鸣松答吟端居禅业者安住寂寥心

　　示周思岸居士

浊世自思隐携琴入万峰枕流双耳洁闻道一心空情冷闲如水身操节并松吾宗言外旨任运好参穷

　　出龙须辞高峰祖像

侍师三月余野蔬充肠腹师唯默无言诲我良已足面目似巉岩冷落清可掬九年折脚铛一味璎珞粥堕枕痕尚存古今凭付嘱爇香别师行草鞋破苔绿似师吼不能体师住茅屋

　　初至岳山寻友不值作此待之

寰宇多名山岳𪋤称幽独峰寒白日暝林蔼苍黄绿予有素相知于中结茅屋柴扄抱树开路取溪水曲瘦石支断云短篱绽秋菊我远辞西湖寻君来此谷胡为君出先空我草堂宿月色冷泉声长夜彻耳目枯坐不成眠孤情起肠腹何日握君臂游遍山南比

　　答招

我本爱林泉遂成烟霞癖结屋𢖍山巅孤铛支瘦石暑寒两度过青发数茎白发白非无因良以履道迫枯坐薰风中忽见故人策相对开笑颜幽怀顿然释徐申招隐言有山称最僻曾为晓了居橡栗充肠食无缝塔样新今古仰标格君既着眼看架屋伴流碧且以此延余订盟图闲翮我当学聚粮赴斯传担宅

　　山居

结屋依林曲开门抱雪溪石床午睡起眼听竹鸡啼

洞深云出晚涧曲水流迟茆屋无人到年穷亦不知

　　示参禅

参禅要孤峻祖佛休容近踏着上头关家亲一时顺

参禅无久近一悟以为期未得心花迸休言更不疑

参禅忌杂学学杂悟难期不见香严老焚书上远溪

参禅宜志大莫吃人涎唾流出自胸襟吾门堪绍荷

参禅莫执坐坐易过时光语默安危里通身在本乡

参禅绝攀仰直下常光朗坐断圣凡情惟我无俦党

参禅要心切切则情缘歇觑破未生前灵然如皎月

参禅须守志莫使利名牵不到彻头处当机滞语言

　　立法派偈

通达本来法宏开祖道隆慧灯恒永照证悟了无穷

　　山居

继隐庵成天半秋新泥土壁湿难收时添黄叶埋炉灶常有青烟透屋头叠足石床知念冷闲行云路觉情幽从前撩倒俱忘却水草便宜且放牛

空谷今年春事饶寒岩高下绽花娇碧桃石涧新舒叶黄独溪园近长苗竹拍昼鸣惊兔属烟光夜举吓猿曹营为尽是居山计锄月耕云不惮劳

万峰云薄淡溪光白昼花阴覆短墙漱石泉香苔面雨上林秋老碧天霜农歌未似樵歌远鹤韵争如松韵长岁事目前从变幻痴憨赢得枕岩房

草堂近构得云饶乱石旋支瓦罐烧缘爱清风多种竹欲因渔父尽栽桃挂冠靖节非为乐把钓严陵未是高得似山僧真活计饭余倚杖数猿猱

法道寥寥不可模一庵深隐是良图萝痕牵月当岩窦花木披云傍草庐白画蒲轮闲味远晴峦扶策野情虚寒泉喷玉峰头落竹笕分流直到厨

晓起青桐片叶黄始知秋已到岩房泉香涓滴藤花雨峰色凋残月夜霜弊衲半肩新线眼垢容乱发旧行藏庵门不作心心字一任诸方说短长

闭门欹枕守闲闲薄暮开窗看鸟还弘法志颓因病久利生心冷为时艰疏慵只合栖岩谷拙直何妨对晚山一卷杂华经读罢月明深夜坐溪湾

空林白昼半开扉鸡骨棱棱懒应机对镜病容同鹤瘦临溪撩发羡鸥肥万缘尽处心无事诸念空时性愈辉静坐炉香酬日永任从窗外落花飞

　　除夕

岩壑悠悠又见春灯前撩发觉华新平生安分成无用劫习消磨独剩贫迁隐几番同似梦浮名半世冷如冰地炉煮雪除残夜坐对瓶梅倍有神

　　送崇北无文两兄归里

草鞋同碎磬山前痛痒深知语脉玄践履肯随浮学士临机不让古南泉孤装正值新秋月远水欣逢晓寺烟带郭有家松舍隐无忘茆屋石流边

　　赠同参迁隐

住老云山恨不深又移茆屋入幽岑破衣结剩三条篾折脚铛煨一世心择法眼高秋夜月当场机峻截流音任从白发垂双耳瀑水崖前坐独吟

　　宝峰礼祖塔

珠峰高下老藤萝积翠香寒窣堵波石笕水流扬古路断碑苔藓阁荒坡支那空阔宗猷远法苑庭深花气多八十四人逞好手绝誵讹处见誵讹

车牛拽脱鼻撩天赤骨神驱面目全踏处血痕腥彻底当阳棒指未生前四宗俊杰从师足远派清流出泐渊惭愧儿孙无可似追风结屋老林泉

　　百丈月下怀古

拂袖人归月未归清光如泼万山晖青桐叶掉今时事曲水声长旧日机桂子寒风香落枕石幢秋露湿沾衣追思独坐峰头句扪葛攀萝到者稀

　　谒杨岐会禅师塔

乱峰幽鸟语如篁灼见师慈舌未藏孤塔荒台林壑外深苔断碣石流傍霜寒屋老差如旧典式僧仪属已忘九拜倾诚通血脉秋花片片缀衣香

　　途中即事

囊无半个草鞋钱赤脚登山亦快然秋雨秋风千涧外一筇一笠断桥边林烟射日人炊晚瓶钵孤村我乞便最远草庵丛树里到门问宿隔流泉

　　寄黄介子居士

野性偏宜载月舟不施橹棹任风流烟波掷钓三湘晓宿雨开眸两岸秋点笔窗前无字脚酬机桡下有昂头转身句子须当委劈破江心白鹭洲

　　和雪峤老人韵挽天童密老和尚

眉间剑气倚天长岂许痴人戽夜塘月落峰头愁法海梅空石室怅云乡双池水活清流远太白风高道价香遍界全彰真面目孰云师不在虚堂

　　和澄灵散圣山居偈

因僧问我西来意向道居山不计年衲破结稀通露骨发长鬔乱半垂肩开畬种粟移云石充腹炊羹掬瀑泉一夜涧生风太急竹篱吹倒在门前

　　和云峰悦禅师偈

道薄常惭继祖猷自甘岩谷老春秋地炉夜远知无火拨尽寒灰未肯休

道薄常惭继祖天痴憨只合枕流泉烟波果有金鳞现掷钓无容更向前

道薄常惭继祖灯岩龛枯坐百无能发长衣弊临溪照半是樵兮半是僧

道薄常惭继祖心高山流水是知音𢖍门拥满霜黄叶冷落清光彻古今

道薄常惭继祖门年来堪笑一身贫有时乘月穷峰顶坐对南辰看北辰

　　山居

茆屋尖头云树里笕泉涓滴地炉边客来不用山侬道拭目家风总现前

抱卷萝窗坐日长兴来诗爱和支郎平平仄仄书蕉叶翰墨淋漓滴翠香

树凋叶落秋将尽贫者无依似绝伦破衲头穿鸡骨露独怜风调合云门

树树花飞向晚风子规声倦月明中山翁不放春归去枯木枝头㫰晓红

破衣乱发一身轻菜饭香生折脚铛本色住山甘落寞竹篱秋月十分明

竹窗斜抱乱峰开白昼猿啼睡起来花落石溪流出远幽禽自惜又衔回

　　离东明辞杭湖两郡护法

祖庭事业今成矣瓢笠何妨又别游庐岳山山春正好闲身随处卧云幽

道薄不堪居祖室合随云鹤听潺湲从教别选僧中德可使重拈六尺竿

　　寄箬庵法兄

一关深锁竹窗静千岭寒松节操长遥望故人行道处九溪百尺浪花香

先师一句分明语君听全兮我不全昨夜南薰报消息大人峰吼断云烟

　　挽真寂闻谷大师

三更月落在苕滨法海波腾倍惨神自是吾师悲愿重特垂双足示何人

夕阳花鸟转身虚梦断寒梅香有余六字搅浑清世界不知得法几人欤

　　送印干兄之天童

春水春山拽杖藜喝风棒月任施为相逢太白峰头老一笑从他一众疑

　　怀玄慈尔瞻二徒

曾期伴我住青山底事而今未见还坐到岳楼钟寂后残灯剔尽几屏间

　　百丈晚步

行行十里竹溪边鸥鸟情闲导我前拭目大雄峰顶立半含斜日半含烟

　　书远公影堂

支那莲社师初辟十八高贤自到来凿石山根池有水藕花何日又重开

三笑从教笑不休寸田何处着闲愁下方月是上方月今在层峰第几楼

　　宿福严寺

行尽千峰与万峰乱云堆里梵王宫篝灯一宿松窗下卧听空山答晓钟

　　谒祥庵主塔

楖𣗖横肩俊不禁晴峰丹壑阿师心只今未讳当时句枯雪藤萝积塔深

　　寻积翠志感

野云未肯属人家来去飞腾傍水涯我欲支筇何处是苍苔踏遍夕阳斜

　　沧浪钓台

孤台耸峻倚江波为问沧浪觅钓蓑最是使人怜绝处水烟深浅白鸥多

　　继隐庵进火

借得岳南山一片缚成茅屋伴云间今朝拈起无烟火朵朵晴峰开笑颜

　　除夕设磬山先师道影烧香

初住草庵无别物清香一瓣一杯茶惟师鉴此贫儿意丰俭从来出当家

　　佛成道日献粥偈

只此残羹是你留今朝还献岳峰头别无滋味休嫌怪直下儿孙不外求

　　迁隐口占寄玉林法兄

先师不了旧公案担荷全凭过量人愧我痴憨无可似青山缚屋伴云间

　　除夕示诸禅人

雪冷云窝一岁凋林泉无物度今宵白牛吾久添香草就地烹来供尔曹

　　吃糠饼示众

衲子身贫道不贫日餐糠饼养闲身因思佛祖当年事麻麦曾经过六春

　　寒夜

地炉不断霜黄叶拥衲垂头入夜烘月到竹门生线影橘皮汤煮唤山童

　　寄怀玄慈谦子

结得云中一把茆半间虚久待儿曹雁回不见通消息日对传灯伴寂寥

　　采茶

肯教枝叶向今时带露披云尽剪除留得孤根全体用不招风雨自如如

　　初度日偈

今朝午夜娘生我我出头来不见娘不见不生端的现我娘面目露堂堂

　　咏梅

巉岩石壁自甘心一种孤根透古今玉蕊半开香已漏任人拗折任人吟

　　咏笋

怀虚抱节肯随流时候相临不自繇一夜狂雷春雨后崩崖裂石便昂头

　　钓石(在绿萝庵前)

坐此尝抛钓月钩金鳞罕遇未甘休[糸*系]纶漫整添云饵冷眼余看万壑秋

　　龟石(在继隐庵前)

烟波涉尽潜峰顶坚石心肠绝见知珍重岳游云水客脱鞋莫学大随机

　　别龟石

三春与尔作闲游彼此情忘冷似秋今日我从岩上去好藏头尾住林幽

　　会仙桥

断桥横架接天河石藓苔痕鹤迹多闻说黄龙收剑后仙踪不到此间过

　　飞来船(时净公结茆船下)

载月尝停在万峰片云斜倚似飘蓬披蓑不计[糸*系]纶事高枕船头看日红

　　简徐大玉太史

今日宰官昔日僧心光体露可传灯遥知散步梅花下手握天台七尺藤

忆昔风霜访涧滨绝尘清韵迫幽人只今万里溪山路梦会维摩一似真

　　简黄西岑居士

宦情冷处道情真赢得云山伴此身闻说蒲轮尝叠足何如石室坐禅人

杜口维摩句灼然想君已契在机先吾宗别有通玄处石女怀胎古涧边

　　示余猗叔居士

选佛场中及第归林泉逸老麈尝挥虚空也解知端的频散天花落翠微

末后玄关不易开从教彻底透将来太阿尝握当人手劫习尘情直下灰

　　寄谭贞复居士

多载神交道味长尺书往复见行藏何时扶杖祝融顶同看秋云宿草堂

浮名情冷道相亲正好参穷识本人吸尽洞庭波底月庞公即是现前身

　　寄李季侯居士

本是无羁法性身瞥生知见昧当人应须坐断言思路彻底无依是正因

分明此道绝西东云月秋光处处同触目若能亲荐得不妨千里自同风

　　谢汤若玄居士惠饼

云门糊饼君拈出灼见风流是当家滋味果能亲咬着不妨来吃赵州茶

　　寄余禋生居士

林园轩宅试科场题目分明文彩彰拈起毛锥如荐得灼然不是探花郎

　　寄陈若时居士

雁回翮倦潇湘远喜接音书信息通夜后一轮峰顶月清光仿佛对君容

　　示玄慈谦徒住山

羚羊挂角杳无踪瞬目扬眉仍旧容此去青山住茆屋白云堆里好藏锋

　　寄见渠禅人(时奉命较刊续正法眼藏)

玉振金声祖佛言流通全籍是英贤少林不断真消息晴雪孤梅开涧边

　　示见庵禅人

见也全身入此庵清风明月影寒潭个中消息未能委按下云头好力参

　　示众禅人开山

野地闲田荒积年无根林棘草芊芊一锄翻转连云石本有灵苗总现前

圣贤自古隐岩阿雨种云耕博饭多尽力荷锄归带月管教名字挂烟萝

　　挽玄印禅兄

铁牛吼断月三更七十峰头万象惊正值雪消春水候千溪流出带悲声

　　寄友

自君别后入云深月下风前几度吟除却青泉与白石更无一个是知音

　　示夏调生居士行脚

春风吹春鸟啼问道憧憧曳杖藜钱塘江水深且清波心明月照当人失脚一踏踏破了白云不敢白青山不敢青两岸鹧鸪不歇口那个途中解知有大丈夫儿合自繇莫落人前与人后太白老汉彻底穷通身面面皆玲珑君去须当高着眼从教荐取主人公咄

　　示德禅人归里

霜天一片霜月一轮回头转脑换汝眼睛云鸿一声两声江浪千层万层到得家乡忌乡语乡语令人伤离情衲僧家行履别斩钉截铁没途辙去来古路脚跟头踏着山河成片雪咄

　　山居六言绝句

雨过晚山稠翠云收夏木阴秾北窗读罢残卷明月已上孤峰

白云一片两片黄鸟三声四声自是吾家好境从教人看人听

钟寂月来时候定回茶熟刚香推开竹门两扇谁道光境双忘

衲破通身云片笠残满眼烟痕年来更是贫甚置锥之地无存

　　词

　　渔父词

　　𢖍岳残泉怀祖四尊宿俱当时未据丛席者其清风高节千载下犹津津播人齿颊讵非道德持守所致耶比见诸方荷法之士往往以丛林为荣位之所献书投币局蹐朱门希求荐举予闻之不觉掩鼻遂作此词一以怀四尊宿一以自儆耳。

　　懒残岩主

性懒隈岩常独坐中宵梵唱花雨堕旁舍书生来见过遭折挫十年宰相先说破粪火芋香流涎唾大唐天子不知大紫泥觌面无心和名转播清风明月相磨磋

　　谷泉庵主

亲见汾阳传法要南山归隐还执拗纷纷大雪蹲崖叫仍含笑讥呵祖佛不知妙纸袄离披非作造酒瓢拄杖随身靠月下有僧来问道猛推倒骤步峰头听猿啸

　　石头怀庵主

晓霜秋涧阿师面道骨冰崖成一片云庵句子终身践无所羡绿萝丹壑适其便麻衣枕月酬闲倦石头路蔓苍苔遍直教衲僧忘驰见谁能荐晴峰朵朵寒空现

　　祖庵主

闲身折脚铛隈老坐断乾坤无边表千峰日出虚空小披云晓吹耳松风清皎皎饭香菜熟时正好一补饥疮诸事了遣兴吟诗露牙爪分朕兆师僧来往溪山道

　　铭

　　三老泉铭(有序)

　　崇祯戊寅卜居掷钵峰下缚茆既就而艰于水披荆蹑危潺湲之声出于岩巅峰际了不与吾庐相涉遂快快归有顷复策杖往室左龙岗石下有声出焉扪棘视之垂珠喷雪较苏长公评海内诸泉浮玉惠崖皆落下乘矣次日复携一力向石根苔葑处积叶荒苔用锄剖之又得两眼大如钱涓涓流出同归一石池予解颐顾力者曰日浸白云夜含明月自今日始子为我深浚之且昔亚圣若慧思神鼎大觉俱先后继隐此峰今吾得此泉源本于一而流分为三吾以三老泉名之不可以无书遂志之以铭曰。

块石三泉出自一源供我炉铛日流涓涓思鼎大觉三老名焉源头既合孰云后先

　　赞

　　马祖一禅师赞(有序)

　　洪州石门寺大寂远祖开山处也峰峦攒簇溪水回环予眼底所历禅林未可以一二数宝珠峰下影堂在焉瞻祖遗像谨稽首为之赞曰。

车牛打处直出向前不滞枝叶见道根源敷演密意说酱说盐亲沾滋味八十四员龙骧虎骤云起风连千载旦暮想兹时焉予来山谷拜师幙帘堂空月皎炉冷烟寒师岂无意摄受后贤

　　百丈海禅师赞(有序)

　　祖道初兴未有禅室安学者瓢笠之士俱杂寄处祖慨然忧之曰欲吾道为世法世则岂可无禅室以安广众耶于是登洪州百丈山伐木架屋凿石开田凡安众所宜者毕备繇是湖海衲子云归川赴骈集而至座下恒几万指复依律部删繁取要演为清规以肃四众示道不离威仪动静也呜呼吾祖忧法之心深矣至矣吾徒不力践而行之将何以报祖德乎予获至山得拜祖像因为赞赞曰。

大法初兴惟师杰出昨笑今哭机用迅疾鹘眼莫窥龙睛安识庐室塔傍示师承则直上大雄涧饮橡食水云骈至宁容自匿挝大法鼓群疑顿息野狐黄犬咸令脱质废其律居易以禅室演习范仪为丛林式予恨晚生不同师出授我心法驱我凡惑今拜其庐瞻承颜色冰雪凛然殊俗浮习作此赞词冀师一识

　　慈化礼普庵禅师塔(有序)

　　禅师牧庵嫡子临济远孙其应机说法殆若严阳华林辈得法自在超放绝伦乃世往往以神通僧目之不知师乃古圣乘愿而起现人间世绍隆佛种摄化群品实如来使也予见后之继传灯而作者亦以师为神僧删而不收识见暗短至此悲夫予至慈化山礼塔占一律以告夫未知师者。

师乘悲愿力起作世灯幢神运因机感灵通为法彰钟声缘禁寂柏老落寒香窣堵缥花雨应知摄受长

　　面壁达磨像赞

不契梁皇殿上机却来石室峰前坐一言脱赚可大师简点将来成话堕不话堕岩雪纷纷落夜寒千山孤鹤清声过

　　磬山先师小像赞

枯树一枝两枝苍石三点四点就中坐着阿师手握乌藤勘辩当时幸自贫儿不是几受你赚咦中兴临济更有谁海上横行真法范

　　歌

　　和五祖演禅师牧牛歌(庚辰继隐庵作)

我牛不向前安乐卧闲田骑出溪边牧双角指青天任西东无栏圈水草家山处处便皮毛一色月明中遇贱则贵贵则贱带露披云叫一声大千头尾俱显现

　　山中四威仪

山中行信步踏断水流声穿林去惊起松梢孤鹤鸣

山中住一间[茆-ㄗ+(邱-丘)]屋依云树飞泉来润我疄头四时蔬

山中坐月明野鹿庵前过忽钟声童子敲鱼读功课

山中卧新结蒲轮铺一个倒身眠缩脚自知被底破

　　十二时歌

一日日十二时使得乾坤无定期道人不逐时迁转翻转十二时不知半夜子老鼠偷油上书几灯盏台盘尽打翻一点不曾沾到嘴鸡鸣丑三世诸佛不知有梦眼馍糊半未开笑破狸奴白牯口

平旦寅下床着袜脚才伸无位真人开口笑踏瞎灯笼只眼睛

日出卯赤脚波斯穿市早无底篮盛鳖鼻蛇逢人放出遭他咬

食时辰野菜充肠不厌贫一饱忘饥叫快活横拈楖𣗖指迷津

禺中已机巧浑无反成智三寸龟毛拂柄长鹘眼龙睛被钝置

日中午四三二一从头数毗婆尸佛早留心直至如今还叫苦

日昳未也解随群并逐队手携达磨破皮鞋遇贵则贱贱则贵

晡时申也无烦恼也无嗔擎回一钵烟村饭供养瞎驴七尺身

日入酉闭门唤归子湖狗家常茶饭喂渠侬佛性有无不相偶

黄昏戌简点从头无一实拍手呵呵笑转赊不如念个波罗蜜

人定亥伸脚长眠忘管带和云明月到窗前个里那有乾坤在在不在蟭螟眼上添眉黛风光只么日如常拟问将来韩獹逐块

　　杂着

　　刻东明旵祖遗录序

　　鼻祖西来直指之道六传至曹溪出南岳青原二宗南岳再四传出临济临济直下师师相授至东明旵祖又历二十三传矣旵祖以上诸老语录机缘皆见于世独旵祖录未获见乙亥仲秋黄海岸司理偕唐祈远居士以东明虚席致书报恩先师先师以病却命余应席余势不容辞拽杖趋赴偶一日理破笥废纸得祖法语机缘偈赞并塔铭若干篇焚香展读宛如觌面亲承其言简而直㨗不啻雪岩高峰语也昔建文君自逊国后亦匿影此中遗像存焉往往名士禅衲吊旧君礼祖塔题咏满两廊壁间于是录出并所得旵祖语用付梓行以表祖庭初辟知达磨直指之道代不乏人也。

　　南岳禅灯会刻序

　　吾祖之道五传至曹溪派分为两一曰南岳让出马祖一一曰青原思出石头迁自两派下又分而为五宗五宗既分灯𦦨并炽其匡徒说法据南岳者为最多余戊寅春既解项上之枷乃得匿迹兹山居继隐草庵间有老师大衲相过余每叩以兹山先哲道德言行之巅末往往无有知者因慨然太息曰既居此祖窟而先哲道德言行莫之能晓平日将何以为治心之师哉由是遂发大藏探阅传灯诸录凡属七十二峰或握拂升座或抱道幽栖于吾祖之道师承有据法眼圆明者摘出百有三十三人其机缘法语偈颂传铭亦若干篇汇成八卷题曰南岳禅灯会刻其语悉依旧本未敢增损皆先哲导迷返悟要旨之言既非余臆俾行于世有何诮欤冀出格英灵向一言一句直下担荷高悬慧日重振祖风此余集是录之望焉。

　　送石林兄归庐山序

　　震旦清平世界被达磨老胡特地西来搅得七横八竖以致累及神光立雪断臂黄梅假宿投胎曹溪坠石舂米疏山卖单行脚虽然抑是珊瑚枕上两行泪半是思君半恨君讵料千有余年余殃未尽累及余友石林抛却匡庐三十六个峰头横担拄杖紧绊芒鞋遍走江湖历参知识今上癸酉余侍先师度夏于乌瞻法济院值公参礼先师繇是遂相交臂同游先师之门至乙亥秋暮余领东明院事适公居真寂丙子春复移锡东明共余吃苦菜看飞云已而复与言曰苦菜一茎谁咬着从教百味也俱全莫嫌待客家风淡能泻诸方油腻禅公以为然一日别余言归余曰三十六峰点头望公久矣但拭眼堂前鳖鼻蛇久藏深草幸公为我惊起。

　　念佛镜跋

　　邑居士近岳谭公从友人得念佛镜一帙其书为大行尊宿所作直指唯心曲谈修证吾侪有志净业者得此不啻迷途之指南也居士欲重付剞劂以广流通寄语山中征予为叙予霟习禅者净土一门罔谙厥旨遂据吾宗聊释之曰身口意清净是名佛出世身口意不清净是名佛灭度又有曰如何是佛即心是佛又有曰如何是佛光头赤脚又有曰如何是佛眉横鼻直又有说者曰尽大地是沙门只眼尽大地是当人自己尽大地是摩诃般若光尽大地是一古镜繇是观之则众生与佛未尝须㬰离净土也然先圣证而忘之忘而用之故日用触事而真运水搬柴皆是神通众生迷之故日用触境情生情生而忘炽又岂能证而忘之忘而用之哉于是劳我迦文老子兴起而言曰若人一心不乱专持名号疾则一日迟则七日即生彼国虽然天衣怀和尚曰生则决定生去则实不去若人向此荐得打破镜来山僧为伊别通消息。

　　无文说

　　予友印兄号无文征予说予曰既是无文安有说乎虽然吾为兄借事而强言之兄亦就事而强听之天地未形谓之无天地既形谓之文日月往来于东西禽兽飞驰于上下白云宜山则止流水宜川则行虽物之适性之不同类皆文也空劫自己谓之无自己空劫谓之文将一茎草作丈六身不为优将丈六身作一茎草不为劣移须弥入芥子不为狭移芥子入须弥不为广鸟卸花落不为色溪吼雷轰不为声此则又文即无也无即文也是以空生宴坐帝释雨花净明默然文殊赞善兄之无文其斯之谓乎印笑而不答予乃阁笔。

　　募刻南岳禅灯会刻

　　祖佛未生前一着此录全彰德峤不会底这机斯文漏泄百三十人向此说长道短千七百众咸来合掌低眉打车是打牛是赚杀神驹是你非是渠非累疑晟老当时只解覆藏今日正宜揭露遇骑鹤客来解腰缠之钱吾事济矣比雪山童子捐躯求偈厥功懋哉明知印板上刷来先要刀刃头迸出让师古镜鉴空圣凡迷悟之情迁老碌砖打破死生梦幻之执公案注脚分明祖师面目现在流通句内功德莫穷。

　　堂榜

　　般若禅林广堂社内非哑羊之得处乃威凤之所栖第迩来行脚者无正因为道入此禅林有以学机锋转语当参学者有以做拈颂诗偈等当参学者有以致身禅林随群打哄当参学者有以饮食次第汤火稳便偷安众中当参学者有以出此入彼传言送语争斗是非当参学者嗟嗟禅林之衰替祖风之不振皆此辈咎欤今则凡我同居当照古风以真参实悟为怀嚣浮掠虚为戒使觉树凋而再春滹沱涸而复涨此山僧之望马。

　　佛事

　　为破愚师下火师云七千里外来南岳脚下无私又别游胜热门开君好入通身红烂始风流撺火炬云火里泥牛衔月走。

　　为我尊禅人下火师云脚跟下事曾亲践脑后常光彻古今以火炬打圆相云这里若能亲见得十方世界现全身。

　　塔铭(附)

　　临济第三十一代南岳山茨际禅师塔铭(并序)

　　曹溪大鉴之道传自南岳青原虽两桂并昌而济宗特盛临济传兴化南院风穴首山至圆悟勤虎丘隆为十一传隆传应庵华华传密庵杰杰传破庵先先传无准范范传雪岩钦钦传高峰妙妙传中峰本本传千岩长长传万峰蔚蔚传宝藏持持传东明旵旵传海舟慈慈传宝峰瑄瑄传天奇瑞瑞传无闻聪聪传笑岩宝祖则又临济下第二十八世也宝祖传禹门师翁师翁传磬山先师从先师者如云而沉毅英特为时所最重者有山茨际公其人实不愧为师门嗣已师生通州李氏讳通际号山茨别号钝叟父某有隐德母某氏事佛惟谨茹素浃载而孕师甫周能别荤素通之天宁有鉴川老宿往来师家语师父母曰季子幼龄殊道器盍舍从吾游乎复有相士见之曰此子骨格超凡匪出世不能永年以故才志学父母许从鉴川老宿敦沙弥行寺有若昧法师开法讲演师遂得习讲座下每聆无常迅速语即自怵惕一口气不来向甚么处安身立命虽历讲非志也而此念独谆至忽一夜经行偶失足殊觉有所省入奋志参方首抵金粟参密老和尚受具戒旋谒先师于磬山时年才二十见问昔日闻风今朝觌面觌面一句请师分付先师云你试道看师礼拜拟出先师云却当不得师便出一日室中侍立先师拈如意云我打你你却痛击香案云我击香案你因甚却不痛师作负痛声先师呵斥云野狐见解叱出师竦然亲依丈室者三年偶归省途中闻二僧举长生灵云问答机缘至打破镜来相见处豁然大彻旋还磬山先师觉异之一日先师问百丈再参马祖喝下得个甚么师云若有得即钝置马祖也先师云他道三日耳聋聻师云某不可更作野狐精见解先师微笑从此针芥相契入室商确无虚晷师龄稚少行致孤卓人咸畏惮之先师繇磬山迁法济复繇法济迁报恩师皆典客执劳辅弼身居众先虽祁寒溽暑弗懈也乙亥秋先师示疾适武林司理海岸黄端伯以东明祖刹致先师先师乃命师云老僧病躯不能久荷众汝侍老僧且久各行一路无滞此遂复司理书以师代入院司理闻之欣然相访见次师问闻居士在开先推倒庐山是否士云师还见庐山么师云待公扶起士云乍换东明师云作家作家士问大师一向在甚么处住师云居士道山僧即今在甚么处住士云出此门不得师云居士还出得此门么士拟议师云却是居士出此门不得相与大笑称善缁素叹服师初住严峻自持瓦老云寒破椽不蔽肃如也越三年而规制稍就粗成旧观忽师虫以盗占祖塔会之绅士力陈当事为师图复师喟然曰夫沙门以无诤为德吾不能以德化而藉护法以力争滋愧矣曳杖宵遁竟历匡庐蹑洪崖遍礼宝峰石门诸祖塔直登祝融周旋掷钵峰喜其崖石林立拔地千仞缚茆以居曰继隐以昔思大神鼎大觉先后住此示志同也山中诸老宿闻之咸相给供复为广其室曰绿萝师常问诸老宿此山从上法脉洎先德典型与机缘出处漠无知者于是摭拾新旧岳志所载百有三十三人汇集成编曰南岳禅灯录以示诸老宿鱼山熊给谏序而传之云是集行当必有从纸缝中劈开面目者复续集宋元明兴诸老宿机缘法语以附大慧正法眼藏后凡若干卷谓众曰此吾徒慧命所寄也甲申夏兵革骚动林谷震恐发足下山麓抵清浏水陆俱困迂途至南源就南源驻焉向风奔趋者且日至师景百丈一日不作一日不食之训躬率众开田拾枯掇野误食涧芹致腹困乙酉夹钟之八日同众作务如故晚忽令侍僧净发沐浴端坐逝岳之老宿哀痛悲戚如丧考妣力请龛还岳远近号泣为营塔于绿萝不负师几生梦在绿萝庵之意也师赋性恬静气度闲雅律身严谨事事法古人其接物也无智愚贵贱和颜礼敬纯诚慈爱出自性成故见之者如披拂春风虽耆年硕德不自知其意之消气之折矣师生万历戊申七月十一日坐夏二十有四阅世仅三十有八丛社寥寂良木摧萎岂其法运凋薄使哲人不永其年以为后学表式耶忆先师生平不滥许可僦居磬山寒炉拥叶啮冰雪相向者仅惟数人𢌿以祖庭弘荷大法食牛之气众所躄易方且以思大之目瞪云汉为师激切而南源绝流宁能免夫人之恸与诸祖列宗面目现在师其果灭耶余与师知最深历事始终最久审师大端固非余不能殚悉也昔与师有同龛之订既全身入塔于岳山之巅死生出处知缘自有在耳所著语录若干卷已为刻行门人达尊达谦达刍达刚达旨持状谆恳不惜芜陋复僭为之铭曰。

　　大鉴之道　南岳其昌　聿兴济宗
　　后先光扬　传三十叶　实维磬室
　　如云从龙　英英赫烨　同室为谁
　　山茨际公　针芥相契　乳虎称雄
　　岩岩东明　日午方卓　重昏不迷
　　群阴自烁　力弘祖道　魔孽永殄
　　胡为洁然　而乃远窜　既以法住
　　亦以法行　始终以法　自绳其身
　　瞻彼祝融　拔地而立　掷钵峰高
　　继隐是式　厥扬祖德　克绍一灯
　　开正法眼　以豁群盲　嗟嗟南源
　　忽焉涸泽　惊倒𦒿林　痛摧良木
　　师名不没　师道不泯　窣堵孤巍
　　真风凛凛　衡岳千载　得师孔彰
　　勒我贞珉　识师不忘

　　时岁在壬辰纪缠鹑火之次武林南涧同法弟通问和南撰

　　南岳山茨际禅师语录卷第四

　　音释

　　跬

　　(犬繠切音頍与䞨同举一足曰跬半步也)。

　　缀

　　(株卫切音錣连缉不绝貌)。

　　篝

　　(居侯切音钩以笼覆灯火也)。

　　疄

　　(离珍切音邻垄田也)。

　　浃

　　(即协切音𠗉周也)。
