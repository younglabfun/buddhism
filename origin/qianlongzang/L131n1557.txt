乾隆藏第 131 册 No. 1557 大方广佛华严经疏钞会本(第1卷-第17卷)


　　大方广佛华严经䟽钞会本第十七之二　虢四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　若法是梵行者为寂灭是法耶涅槃是法耶不生是法耶不起是法耶不可说是法耶无分别是法耶无所行是法耶不合集是法耶不随顺是法耶无所得是法耶。

　　第八观法但有八句者应梵本脱漏岂余九皆十此独八耶若约有所表者表除九十八使故加十总观破百八烦恼故。

　　然法有教理行果今就后三略能诠故八中初一理法次一果法余六通三约理可知约行者谓不善不生妄想不起言语道断智无分别定无行处如智两𡨋此六究竟即是果相(不善不生者约理则法本不生约行则无不善可生故净名经云不善不生善法不灭余义可知)今推征云若一是法余则应非一一皆尔若谓总是则和合不实随得一法即应得余和合而成则无和合若以无合而为法者无合之法岂当有耶又此举法皆举寂灭不生等者欲明一一自虚法即非法梵行何从(今推征下后明观相亦是一异因缘门破若以无合下遮救救云即此无合是真法矣故今答云岂当有耶后又此举下就文显意)。

　　若僧是梵行者为预流向是僧耶预流果是僧耶一来向是僧耶一来果是僧耶不还向是僧耶不还果是僧耶阿罗汉向是僧耶阿罗汉果是僧耶三明是僧耶六通是僧耶。

　　第九观僧十事前八约人后二就德且依小说言预流者始超凡地预圣流故一来者修惑未尽一度来生欲界中故不还者欲界惑尽更不还来生欲界故阿罗汉者此有三义一名杀贼已断一切诸烦恼故二名不生三界之生永已尽故三名为应应受人天大供养故有四向者向于果故谓断三界见惑有十六心至第十五道类忍时名初果向至第十六即入修道名须陀洹果欲界修惑分为九品断至五二向断六一来果断七或八品名第三果向九品全断尽即得不还果次断上二界修惑乃至有顶八品惑尽名阿罗汉向三界见修都尽得阿罗汉果今此欲明梵行粗陈名目若广引婆沙俱舍杂集瑜伽则清净梵行有累名数力有余者付在说时(且依小说者大乘亦有四果故言预流者俱含云诸无漏道总名为流初预此流故名预流谓断见道烦恼尽忍智具足故一来者欲界九品烦恼能润七生已断六故次下当知谓断三界见惑者不同修惑分三界别一时断故言十六心者即苦法忍苦法智苦类忍苦类智集法忍集法智集类忍集类智灭法忍灭法智灭𩔗忍灭类智道法忍道法智道类忍道类智为十六心谓观欲界苦有苦法忍法智观上二界名苦类忍𩔗智余三亦然故有十六夫言见道见未曾见道类忍中已见上苦故第十六不名见道便入修道广说其相如回向品欲界修惑者亦俱舍文合其二处偈文一云依十五心位建立众圣者具修惑断一至五向初果断次三向二断八地向三次论云次依修道类智时建立众圣有差别者颂曰至第十六心随三向住果上皆二十三论此下第二十四论云已辨住果未断修惑名为预流生极七返今次应辨断位众圣且应建立一来向果颂曰断欲三四品三二生家家断至五二向断六一来果释曰初二句明家家谓预流进断修惑若三缘具转名家家一由断欲修惑三四品故二由成无漏根故三由更受三二生故颂中略无成根之言以理合有略故不说若断三品名受三生若断四品名受二生谓九品惑能润七生且上上品惑能润两生上中上下中上各润一生中中中下共润一生下三品惑共润一生既上三品能润四生故断上三四生已损名受三生更断中上一品复损一生故断四品总损五生但受二生故云三二生家家也所以无断一二品惑名家家者以得初果起大加行必无断二不断第三有死生者亦无断五生家家者由断第六即证一来无一品惑能障于果故若无一品能障果者何以有断八品未断第九而有死生答第九一品一者断竟得果二者复超欲界故此第九能障于果六不超界故不障果言家家者家不一故家家有二一天家家或于欲天受三二生二人家家即于人中受二二生后证圆寂故已释上半下半明其向果既断六品得于一来故断下五名趣向第二论次名不还云断七或八品一生名一问此即第三向断九不还果释曰有三缘具名为一间上之二句即是二缘更有第三得无漏根以为能治易故不说同前家家以下三品共润一生故断七八余第九在亦有一生而为间隔故名一间有一品惑不证不还有一生在不证圆寂皆名一间即此一间是不还向九品全断更不还来生于欲界成不还果罗汉向果在文可知今此欲明下明不广之由)此中观意谓僧名和合而有八辈一若是僧余则应非又一一别辨则无众义集此无众岂成众耶况于入流无所入等以无为法而有差别则其体自虚(此中观意辨作意观察就因缘门明无性性空况于入流无所入等者上总集八辈以明性空今明一一皆不可得即金刚般若经意彼经佛问须菩提云须菩提于意云何须陀洹能作是念我得须陀洹果不须菩提言不也世尊（下三果皆有此问答）何以故须陀洹名为入流而无所入不入声色香味触法是名须陀洹二问斯陀含答云何以故斯陀含名一往来而实无往来是名斯陀含三问阿那含答云阿那含名为不来而实无不来是名阿那含四问阿罗汉答云实无有法名阿罗汉世尊若阿罗汉作是念我得阿罗汉道即为着我人众生寿者世尊佛说我得无诤三昧人中最为第一是第一离欲阿罗汉我不作是念我是第一离欲阿罗汉世尊若我作是念我得阿罗汉道世尊则不说须菩提是乐阿兰那行者以须菩提实无所行而名须菩提是乐阿兰那行释曰此是第五胜中无慢住处中文明四果人已舍慢故此中大意皆明四圣心离见慢契第一义故不生心念矣初果初入圣流不入尘境方名入流若念得果入法尘矣故不入尘则无念矣下三果例知今䟽意云合于八辈已显僧宝性空况一一无念契真何有僧可依也以无为法而有差别亦是彼经次前之文经云须菩提于意云何如来得阿耨多罗三藐三菩提耶如来有所说法耶须菩提言如我解佛所说义无有定法得阿耨多罗三藐三菩提亦无有定法如来可说何以故如来所说法皆不可取不可说非法非非法所以者何一切贤圣皆以无为法而有差别释曰今但用后释文前之一段亦可证后观法故具引之谓一切圣人由证无为有浅深故而有差别别同无为即无差矣无为之中何有八辈凡圣相耶故皆契性空矣上一段经即证得法身住处文中智相证得法身文也)后二就德德若是僧何须八辈离法无人离人无法一一穷究为僧者谁僧体既虚梵行安寄。

　　若戒是梵行者为坛场是戒耶问清净是戒耶教威仪是戒耶三说羯磨是戒耶和尚是戒耶阿阇黎是戒耶剃发是戒耶着袈裟衣是戒耶乞食是戒耶正命是戒耶。

　　第十观戒戒为行体亦赖众缘从缘成戒戒性如空起心持者是谓迷倒无善无威仪不杂二乘心是名持净戒此戒乃名真梵行也(第十观戒文三初总明上来九门结观于后独今此段先明实观戒性如空者即法句经六度皆有偈文布施云说诸布施福于中三事空究竟不可得施福如野马戒云若说诸持戒无善无威仪戒性如虚空持者为迷倒忍云若见嗔恚者以忍为䩭鞅知嗔等阳焰忍亦无所忍精进云若说诸精进为增上慢说无增上慢者无善无精进若起精进心是妄非精进若能心不妄精进无有涯定云若学诸三昧是动非坐禅心随境界流云何名为定般若云森罗及万像一法之所印云何一法中而生种种见一亦不为一为欲破诸数浅智之所闻见一以为一结云若有闻斯法常修寂灭行知行亦寂灭是则菩提道释曰今䟽释戒但用戒文而离破倒余者乃义引不杂二乘心者即涅槃文是名持净戒等总结上文也)其中十事前八是受后二是随受中坛场得戒之处问净教仪并教授师三说羯磨即得戒法和尚得戒根本阿阇黎者正即二师义兼七证剃发着衣是戒外相随中乞食四依之一正命谓离四邪五邪(乞食四依者一长乞食二粪扫衣三冢问𣗳下坐四食腐烂药亦名四圣种智论七十二云又受戒法尽形寿着衲衣乞食𣗳下住服弊弃药于四种中头陀已摄三事若俱舍正理婆沙前三所得食衣卧具喜足为三四依有无药乃加药断药修圣种所以不同者智论意显古先四圣种即是四依婆沙等依新论师除药加第四以前三为道资缘四为道体性言圣种者谓善故无漏故名圣即此能生诸功德法相续不断故名为种故云乞食即四中之一言四邪者智论第四释比丘名乞士清净活命故名乞士如经中说舍利弗入城乞食得已坐食有梵志名净目问言汝食耶答言食净目言下口食耶答言不仰口食耶答曰不方口食耶答曰不维口食耶答曰不净目言食有四种我今问汝汝皆言不我今不解汝当为说云何下口食舍利弗言有出家人合药种谷植𣗳等不净活命者是名下口食观视星宿日月风雨雷电霹雳不净活命者是名仰口食曲娟豪势通使四方巧言多求不净活命是名方口食学种种咒术卜算吉凶小术不正名维口食我不堕是四食中我用清净乞食活命净目闻已欢喜信解舍利弗因为说法得须陀洹五邪者即智论二十二已见净行品今更重举一者为利养故诈现异相奇特二者为利养故自说功德三者为利养故占相吉凶及为人说四者为利养故高声现威令人畏敬五者为利养故称说自己所得利养以动人心邪因缘活命故为邪命)若依菩萨戒类例上文具如善戒经及弥勒菩萨所造受菩萨戒羯磨所辨此上十境正约菩萨傍兼声闻设依小受修观则为菩萨即如此方又善戒经欲受菩萨戒皆先具受前之三戒故所观境通于大小其能观智唯实教大乘(若依菩萨下第三料拣前列十事参大小乘此方菩萨律仪阙故于中有四一总引二文彰大小异弥勒羯磨唯请一师须归三宝别有羯磨文等此上十境下次出对会所以以西天大小抗行寺居不杂是故结云即如此方也谓依小乘受行大乘行又善戒经下三正示大小二相不同言先受前之三戒者彼经第五菩萨戒品云在家出家戒有三种一者戒二者受善法戒三者为利众生故行释曰此即三聚也次云云何名戒所谓七众戒比丘比丘尼式叉摩那沙弥沙弥尼优婆塞优婆夷菩萨摩诃萨若欲受持菩萨戒者先当净心受七种戒七种戒者是净心趣菩萨戒如世间人欲请于王先当净治所居室宅是七种戒俱是在家出家菩萨所受菩萨戒者亦复如是俱是在家出家菩萨所受释曰上语七众通于男女等今辨三戒唯约比丘谓五戒十戒二百五十此三以为菩萨戒前之方便也彼经云若言不具优婆塞戒得沙弥戒无有是处不具沙弥戒得比丘戒亦无有是处不具如是三种戒得菩萨戒亦无是处譬如重楼四级乃至不从三级至第四者无有是处释曰以此故须先受三也故所观境下四结成本义所观通大小者依菩萨受亦是所观依小乘受亦是所观能观智唯实教大乘者即相同性离相戒故)。

　　上来寻伺观竟。

　　如是观已于身无所取于修无所著于法无所住过去已灭未来未至现在空寂无作业者无受报者此世不移动彼世不改变。

　　第四如是观下辨观成之相望前寻伺即为观益望后得正觉果此但如实观成文分为三初约所观十境如实观成二此中何法下约所成梵行如实观成三如是观察下结成梵行清净之相(第四如是下即如实观成此有二意今从后意标名言望前寻伺即为观益者前来作意观察十境故为寻伺即念想观犹未除故今念想观除即为前观之益义同四加行中四寻伺四如实也)今初有十句初六句明三轮清净观一不取能持戒众生言身兼口意也二不着所修行事三不住于戒法亦即是事亦通不住前法次三句以三时门明不住持戒时兼释上不取等言三世推求不可得故已灭未至空理易明现在多滞偏语空寂以刹那不住过未分之故空寂也(初六句者具离三轮然准瑜伽第六六度各有三轮不同施三轮者一施者二受者三施物今皆离之戒离三轮者离众生事时分别忍离三轮者离自他过失分别进离三轮者离众生高下事用分别定离三轮者离境界众生惑分别般若离三轮者离境界智众生分别今言六句明三者一即离众生二三皆离事亦通不住等者以第三句通不住前众生及事不住即离故次三句三时门通是离时耳兼释上等者即以三时释上三句不取等者等取不着不住以刹那者刹那生时未生即未已生即过故云已未分之影公云如疾炎过锋奔流迳刃刃上一毫亦有二分故无现在故空寂也)次二句明二空观成作受者人业报是法后二句以不迁理释成因果空义此世不移动谓不从今至后彼世不改变谓不从后至今是为因自昔灭无力感果果不俱因无力酬因何有报受以物各性住性本空故(后二句者即肇公不迁论意问明已用今复用之䟽文有四一标二此世下用论释经论云是为昔物自在昔不从今以至昔今物自在今不从昔以至今故仲尼曰回也见新交臂非故如斯则物不相往来明矣三是为下以论意出经意四以物下释不迁所以上句即肇论所以后性本空故䟽出所以亦是论意如下云既无往返之彻联复何物而动哉又云足以言常而不住称去而不迁不迁故虽往而常静不住故虽静而常往虽静而常往故往而不迁虽往而常静故住而不留矣斯则即动即静之义故前标云必求静于诸动故虽动而常静但以正释即言物各性住则唯前意斯则假其性住破其迁流耳)。

　　此中何法名为梵行梵行从何处来谁之所有体为是谁由谁而作为是有为是无为是色为非色为是受为非受为是想为非想为是行为非行为是识为非识。

　　二约所成梵行如实观成者有十一句初句总显无名十已空故余句为别一不从十生二非属身等皆十已空故上二句约缘以征次二句就体以征初句明离前十外无别无作戒体十外有体不假前十次句亦无有作作之受随前已空故次句双非显中无性防非故。

　　次五句约五阴有二意一就戒体有说无作戒体体即是色有说非色非心五蕴之内初一是色后四是心今言为是色者显非是色以其所立无表依表生表色无表色今明观意表色尚空何有无表为非色者显非非色也从色生于戒尚不名为色从色生于戒岂是非色耶言为是识者意显非心若言是心者一切皆有心应常有梵行是知非心也若言非心木石应梵行是知非非心也若言非色非心行蕴摄者但是行蕴应皆名戒二就修行梵行之人不离五蕴若即蕴者有蕴皆梵行若离蕴者岂是我梵行故后结云皆不可得(有说无作等者即萨婆多宗也有说非色非心者即昙无德宗依成实论立今言为是色者其为是之言此征辞也故双征云为是色为非色征此二法俱不可得应假答云亦是色亦非色今䟽虽斯二句便破两宗上句破有宗下句破德宗今初显非色正破色也以其所立者即出有宗所立色为戒体文也然俱舍界品立有无表色有三师义一杂心师云表色有变碍无表随彼亦受色名如𣗳动时影必随动论主难云此释不然无变碍故又表灭时无表应灭如𣗳灭时影必随灭二云有释所依大种变碍故无表业亦名为色即有宗义若尔所依有变碍故眼识等五亦应名色此难不齐无表依上大种转时如影依𣗳光依珠宝眼识等五依眼等根则不如是唯能为作助生缘故意云不应以眼等为增上缘之疏依难亲缘故也论主又破云以影依𣗳光依宝言且非符顺毗婆沙义彼宗影等显色极微各自依止四大种故论主又纵破云设许影光依止𣗳宝而无表色不同表依彼许所依大种虽灭而无表色不随灭故三复有别释彼所难言眼识等五所依不定或有变碍谓眼等根或无变碍谓无间意无表所依则不如是故前所难定为不齐变碍名色理得成就此即论主成第二师故名第三释曰上来三义但是二意以其第三成第二故虽有二义并依色成无表色义故涅槃云菩提王子意疑比丘善心受戒至恶无记应名失戒故经问云若有比丘护持禁戒若𤼵恶心当知是时失比丘戒佛言戒有七种从于身口有无作色以是无作色因缘故其心虽在恶无记中不名失戒犹名持戒以何因缘名无作色非异色因不作异色因果释曰此有两重问答之意前答不失戒因因无表故后非异色因下自释无表得色名由言非异色因者明以色为因不是异色之外别物为因言不作异色因果者明作色果也不作异色之外别物之果既以色为因与色作果故无表戒得成色也若将此文释不失戒则成不知问答之本余诸异义恐繁且止今明观意者但取彼立无表是色而为所破而不克定彼无表色义若取文同即杂心义不同俱舍彼破立义不正今破遣相显理为非色者破德宗意彼立意云非变碍故不可为色非虑知故不可名心即非色非心心不相应行摄破意可知)。

　　如是观察梵行法不可得故三世法皆空寂故意无取着故心无障碍故所行无二故方便自在故受无相法故观无相法故知佛法平等故具一切佛法故如是名为清净梵行。

　　第三结成梵行清净之相以无得故文有十一句初句为总次九句别显无得一由上三世皆空故二由于身无所取于修无所著故三言心无障碍者即前于法无所住故如风行空无有碍故四作受二念不现行故五虽空不碍涉有故六七涉有不迷于空故受观无相受谓忍可于心观谓起用于境八结归平等大般若曼殊室利分云我不见有一法非佛法者故无法不等九一[(冰-水+〡)*ㄆ]一切方显具德圆融末后一句总以结酬由上义故名净梵行上辨自利行净竟(虽空不下此释方便自在即显虽无持犯而七支皎净三业无瑕摄善利人无不为矣以前观空非断灭故我不见有一法下前已曾引谓不毁不持法界平等由此该融故有第九一具一切也)。

　　复应修习十种法何者为十所谓处非处智过现未来业报智诸禅解脱三昧智诸根胜劣智种种解智种种界智一切至处道智天眼无碍智宿命无碍智永断习气智。

　　第二复应下明利他行净文分为二初观深智即利他之方后慈念众生成无缘四等是则自利利他上求下化皆具足也今初文三初举法应修谓梵行体也缘体宛然一心湛寂梵行用也不思不造万行沸腾故不但心观圆明复应广集佛智二何者下征起别列可知。

　　于如来十力一一观察一一力中有无量义悉应咨问。

　　三于如来下结劝广学。

　　闻已应起大慈悲心观察众生而不舍离思惟诸法无有休息行无上业不求果报了知境界如幻如梦如影如响亦如变化。

　　第二闻已下慈念众生成无缘四等文有四句一双起慈悲如犊母随子二思惟药病成大法喜三即行无求以成大舍四智了诸境导成无缘此中五喻广如十忍然释有通别通则可知幻似有不实故似有故假不实故空此二不二成中道智如梦者虚妄见故如影者从业缘现故如响者属诸因缘故如变化者须㬰变灭故若如是了境即终日化而无化亦为众生说如斯法是谓利他梵行清净也(此中五喻者文显指十忍闇用净名文并可知)。

　　若诸菩萨能与如是观行相应于诸法中不生二解一切佛法疾得现前初发心时即得阿耨多罗三藐三菩提知一切法即心自性成就慧身不由他悟。

　　第二大段若诸菩萨下答因所成果问文中分二先牒前因深初总指前文不生二解别举其要即所行无二(二答因者此下义则深玄在文可见但当细寻更不繁举)二一切下酬其果满先标后释初由理观深玄了性具足万行齐修故令大果无边德用现证在即一切明其果大疾现语其速证。

　　后初发心下释先释疾现之言后释现前之相今初上言疾得疾在何时故云初发心时何法现前谓无上菩提也。

　　后知一切下释现前之相亦是出其所因何者夫初心为始正觉为终何以初心便成正觉故今释云知一切法即心自性故觉法自性即名为佛故下经云佛心岂有他正觉觉世间斯良证也斯则发者是开发之发非发起之发也何谓现前之相夫佛智非深情迷谓远情亡智现则一体非遥既言知一切法即心自性则知此心即一切法性今理现自心即心之性已备无边之德矣成就慧身者上观法尽也正法当兴今诸见亡也佛智爰起觉心则理现理现则智圆若镜净明生非前非后非新非故寂照湛然不由他悟者成上慧身即无师自然智也又不由他悟是自觉也知一切法是觉他也成就慧身为觉满也成就慧身必资理发见夫心性岂更有他若见有他安称为悟既曰心性自亦不存寂而能知名为正觉岂唯定之方寸不取则于人哉况初后圆融不待言也(是开𤼵之𤼵等后品当知不由他悟含有三义如十住品谓见夫心性即性外皆他自亦不存兼显以心为自心外为他今自心不存岂心外取法岂唯定之者显自心为自他人为他前十住品从粗至细今此以细况粗耳)梵行品竟。

　　大方广佛华严经䟽钞会本第十七之二

　　音释

　　羯磨

　　(羯居谒切梵语羯磨此云作法)。

　　颊

　　(古协切面颊)。

　　弊

　　(毗意切败衣也)。

　　肇

　　(直绍切)。

　　大方广佛华严经䟽钞会本第十七之三　虢五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　初𤼵心功德品第十七

　　初来意者谓前二品明位及行今显胜德举初况后巧显深胜故次来也又前品末云初𤼵心时便成正觉未知此心有何功用顿得尔耶今释此义故次来也(举初况后者初心位劣功德难思后后位高德无涯矣)二释名者初有二义一三种𤼵心之初二十住之初(一三种者起信论𤼵趣道相中论云略说𤼵心有三种相云何为三一信成就𤼵心二解行𤼵心三证𤼵心今当第一故云三种中初所以知是初者论云信成就𤼵心者依何等人修何等行得信成就堪能𤼵心所谓依不定聚众生以有熏习善根力故信业果报能起十善猒生死苦求无上菩提得值诸佛亲承供养修行信心经一万劫信心成就故佛菩萨教令𤼵心等或以大悲自能𤼵心或因正法欲灭以护法因缘能自𤼵心如是信心成就得𤼵心者入正定聚毕竟不退名住如来种中正因相应次说𤼵三种心已如十住品又云𤼵是心故则得少分见于法身以见法身故随其愿力能现八种利益众生所谓从兜率天退等二解行𤼵心者当知转胜以是菩萨从初正信已来经于第一阿僧祗劫将欲满故于真如法中能深解现前所修离相以知法性无悭贪故随顺修行檀波罗蜜等三证𤼵心者从净心地乃至菩萨究竟地中证何境界所谓真如以依转识说为境界而此证者无有境界唯真如智名为法身是菩萨于一念顷能至十方无余世界供养诸佛请转法轮唯为开道利益众生不依文字释曰上已明三种𤼵心第三登地已上第二从十行𤼵回向心以十行中能解法空顺行十度行法纯熟𤼵回向心从其因边名为解行今非后二正与初心相应故二十住之初者拣余九住彼名初𤼵心住故)𤼵亦二义一𤼵起上求二三德开𤼵能知三世佛智故永断一切疑网故得如来一身无量身等故在于信位久已研穷至此位中豁然开悟故得功齐果位摄德无边受斯称矣(一𤼵起上求者望后论𤼵二三德开𤼵者望前论𤼵从初信心始入佛法即𤼵趣求如来果位寂照双流常观心性功行既着至此开𤼵如𤼵金藏见真金等于中四意初标二能知下示三德相即下经文三在于信下释开𤼵义言研穷者从初信入寂照双流常观心性精修诸度以此为因豁然开悟是开𤼵相如𤼵金藏了见分明四故得下仍前释于功德之义)三宗趣者即初心摄德为宗令物穷究𤼵心为趣。

　　然住会𤼵心定是信成就摄解行及证自在后文(然住会下初正拣即安国意然彼有二意一云此中三贤别说十地十地一会总说十地故其四会皆是十地二者以此品中文义深奥同十地故今䟽一文一时双破而正破初意今十住是信成就摄后二属第五六会何得浑和若言别说合说略有四失一令此经无三贤义二令余经三贤虚设三成此经文义杂乱谓以地义名住行向故四何不一天总别说耶而历四天盖有所表是知此说殊乖教理故云住会𤼵心定是信成就等)生如来家自约解说不应谓此便是证收若谓久习无明云何顿成大智者岂不闻[宴-女+六]室千年之闇一灯倏忽顿除耶若谓云何能知三世佛法者岂不闻具缚凡夫能知如来秘密藏耶余义至文当释(生如来家下第二遮破彼云据文既云初𤼵心时便成正觉应是初地况下经云以生如来广大家能生三世诸佛家永断一切诸疑网尽除一切诸障碍若非初地安得尔耶岂有久习无明才一𤼵心便成大智能知前际一切诸佛成等正觉乃至涅槃能信后际一切诸佛所有善根能知现在一切诸佛所有智慧即能振动一切世界等耶若谓不作齐限而能尔者今何不𤼵耶已𤼵何不能尔耶以斯义理应知证𤼵释曰此中彼释自有三段一正立二岂有久习下引文反质三若谓不作下纵破法性今䟽文中亦有三节但通前二今初通其第一正立彼以生家故名证𤼵心今拣生家不同故非证也然彼引四句今但通一余例可知且通生家生家有六如法界品前十住内亦说生家言虽同而义有异岂以解生同证生也解生生菩提心家证生生真如家故不同也此义若成其余皆成故云不通余也若通余三者既许解生何得不能生三世佛家断诸疑网除诸障碍又彼初云初𤼵心时便成正觉最初建立是初地义此义前品已曾广释故不通耳若谓久习下二通引文反质彼引四句今为两节通之初通久习无明文可知也若谓云何下三通知三世佛法此即涅槃第六如来性品南经即四依品云有四种人能护正法建立正法忆念正法能多利益怜愍世间为世间依安乐人天何等为四有人出世具烦恼性是名第一须陀洹人是名第二阿那含人是名第三阿罗汉人是名第四云何名为具烦恼性若有人能奉持禁戒威仪具足建立正法从佛所闻解其文义转为他人分别宣说所谓少欲多欲非道广说如彼八大人觉有犯罪者教令𤼵露忏悔灭除善知菩萨方便所行秘密之法是名凡夫非第八人第八人者不名凡夫名为菩萨不名为佛释曰远公亦詺为种性解行人非是登地此初依人既云具缚能知秘密何言十住不能知耶前义若成动刹何惑其第三段纵破法性文理易故䟽不通之意云此中非独作无齐限便得尔也亦久研穷方至此位何得为此无理难也)。

　　夫机差教别圣旨深玄并未证真如同居学地共详圣智诚曰才难且以浅为深有符理之得以深为浅有谤法之愆以远为近则有益于行人以近为远法非我分诸佛说教贵在俯就物机后辈学人若欲高推圣境傥失大利岂不伤哉且夕钓磻溪朝升台辅岂与夫明经常选而语其优劣者哉况才生王宫贵极臣佐宁同百战夷项备历艰辛况十千劫之功高亦非聊尔人耳是以语其智等虚空而非类论其德碎尘刹而难量极念劫之圆融尽法门之重现初心契于智海岂有边涯犹微滴入于天池齐无终始故经云𤼵心毕竟二不别如是二心先心难法慧仰推良在此也如或未喻胜鬘有文推佛能知斯言无过余如贤首品(夫机差教别下三结成前义于中有六一叹深谦推初双明教旨叹深也次明未证谦也后共详下推也且以浅下二进退立理明有损有益初住顿具佛法深也而推在登地地前所无浅也故成谤法智度论云谤有二种一者言此非佛说等即为深重堕大地狱二者说不契理并为谤法即深为浅是也以浅为深者以初住之浅释为圆融该博深也岂非符合于理理本具故然此二对亦是泛举一切深浅法也以远为近者一僧祗满方证初地远也今为初住近也则一生有望岂非有益行人以近为远者初住近也推在地上远也未历僧祗何由造此故云法非我分诸佛下第三结成损益可知且夕钓磻溪下四举例证成以君臣为一对磻溪即是太公垂钓之处顿为武王之相岂要历资略举一事其例甚多诸葛亮受黄銊于茅庐韩信升将坛于一卒蔡泽夺范睢之印张仪霸秦主之威皆布衣也才生王宫约主亦是外事约经即七十八中譬如王子初生即为耆旧臣佐礼敬菩提之心亦复如是出现品云如转轮王所生太子具王相者七宝不敬即绍轮王若约外典其事甚多如周成晋献皆自小为人主百战夷项即汉高祖古人咏史云百战方夷项三章且代秦功归萧相国气尽戚夫人十年征战七十二疮方南面称孤在位无几岂与上同况十千劫下五况出功高以修行十千劫方入初住成正定聚亦非但𤼵无分限心即得尔也言非聊尔人耳者聊耳为且略也史书叙周公为文王之子武王之弟成王之叔非聊尔人耳今借此言用之是以语其智下即是功高所成之德也天池即海也故经云下六引文成立即涅槃文下半颂云自未得度先度他是故我礼初𤼵心至法界品当更广引法慧仰推即当经意如或未喻者喻犹晓也胜鬘有文十地当释胜鬘说三种智此即第三仰推智也)。

　　尔时天帝释白法慧菩萨言佛子菩萨初𤼵菩提之心所得功德其量几何。

　　次正释文长分为七一天王请说分二叹深难说分三约喻校量分四就法略示分五动地兴供分六他方证成分七以偈重颂分又释于中分二初长行后偈颂前中亦二初此界后结通前中亦二初正说后证成前中亦二先问后答今依前辨初中天帝问者在彼宫故闻前速成生疑念故菩提心是万行主故问法慧者是会主故初心具后之德唯慧境故下正显问端虽则正问𤼵心功德下法慧答功德之量便显𤼵心之相是为菩萨善巧辩才。

　　法慧菩萨言此义甚深难说难知难分别难信解难证难行难通达难思惟难度量难趣入。

　　第二法慧菩萨言下叹深难说所以叹者法体深广去疑令乐故下寄言显说未尽其源故于中初句总言甚深者谓约时深彻后际约德深至佛果约理深同法界约行深包万行并深中之极故云甚深又数广难量理玄叵测虽深非甚今即少而多即事而理初心具后是谓甚深下十句别由斯十义故曰甚深于中初四能所对辨各前能后所一离言故难宣示二无相故超心识三非自力辩能分别四非劣慧能信解后六通能所五非有所得及一慧能证六非起行及一行能行七次第修慧不能通达八九思慧不能思惟筹度十闻慧不能信向趣入此六后后劣于前前巧显深也所以广说难者非唯成上甚深正诫今后令信。

　　虽然我当承佛威神之力而为汝说。

　　第三虽然下约喻校量分于中二初结前生后谓约自力则甚深承力则可说。

　　佛子假使有人以一切乐具供养东方阿僧祇世界所有众生经于一劫然后教令净持五戒南西北方四维上下亦复如是。

　　二佛子下正显校量中有十一大喻一利乐众生喻二速疾步刹喻三知劫成坏喻四善知胜解喻五善知诸根喻六善知欲乐喻七善知方便喻八善知他心喻九善知业相喻十善知烦恼喻十一供佛及生喻然此十一喻后后过前前故皆舍置前前更举后后巧显深胜又此诸喻合有通别通但通合𤼵心德广谓如初喻中便合云为悉知一切世界成坏等此不同于喻也别谓所合同喻但喻有分限法无限耳如初喻合云不但为以一切乐具供养十方等初一具通具别下十略无通合此诸喻文皆应有四一举喻二征问三领答四校量初后具四中九略无中二又诸喻内一一皆有十重小喻皆应举喻问答校量文无者略今初喻十重中初一广说后九略明初中有四一举广事二征问三答显广四辨超过今初有三先与现世益文有三广为供具界时次然后下与后世乐后南西下类余九方。

　　佛子于汝意云何此人功德宁为多不。

　　二征问。

　　天帝言佛子此人功德唯佛能知其余一切无能量者。

　　三答广答可知。

　　法慧菩萨言佛子此人功德比菩萨初𤼵心功德百分不及一千分不及一百千分不及一如是亿分百亿分千亿分百千亿分那由他亿分百那由他亿分千那由他亿分百千那由他亿分数分歌罗分算分喻分优波尼沙陀分亦不及一。

　　四超过中云歌罗者此云竖析人身上毛为百分中之一分也或曰十六分中之一分义译为校量分优波尼沙陀者此云近少谓少许相近比类之分也百千后即云亿分者中等数也(或曰十六分之一者如秤有十六两故然此言出涅槃第六如来性品云若有众生于四恒河沙佛所𤼵菩提心然后乃能于恶世中不谤是法受持读诵书写经卷为他广说十六分中一分之义虽复演说亦不具足供五恒佛能说十六分之八分六恒说十二分七恒说十四分八恒说十六分方具远公亦举如秤不别解释此云近少者即音义中引大般若译为坞波尼杀昙坞波近也尼杀昙少也或云近对谓相近比对或云极少)。

　　佛子且置此喻假使有人以一切乐具供养十方十阿僧祇世界所有众生经于百劫然后教令修十善道如是供养经于千劫教住四禅经于百千劫教住四无量心经于亿劫教住四无色定经于百亿劫教住须陀洹果经于千亿劫教住斯陀含果经于百千亿劫教住阿那含果经于那由他亿劫教住阿罗汉果经于百千那由他亿劫教住辟支佛道佛子于意云何是人功德宁为多不天帝言佛子此人功德唯佛能知。

　　后九略说中文四同前今初并举九事乐具皆同一切所经劫数渐渐增多其所教法转转增胜据初世界亦合渐增以此十前文标一故余无者略若十方共十则界不增。

　　法慧菩萨言佛子此人功德比菩萨初𤼵心功德百分不及一千分不及一百千分不及一乃至优波尼沙陀分亦不及一何以故佛子一切诸佛初𤼵心时不但为以一切乐具供养十方十阿僧祇世界所有众生经于百劫乃至百千那由他亿劫故𤼵菩提心不但为教尔所众生令修五戒十善业道教住四禅四无量心四无色定教得须陀洹果斯陀含果阿那含果阿罗汉果辟支佛道故𤼵菩提心为令如来种性不断故为充遍一切世界故为度脱一切世界众生故为悉知一切世界成坏故为悉知一切世界中众生垢净故为悉知一切世界自性清净故为悉知一切众生心乐烦恼习气故为悉知一切众生死此生彼故为悉知一切众生诸根方便故为悉知一切众生心行故为悉知一切众生三世智故为悉知一切佛境界平等故𤼵于无上菩提之心。

　　第四校量中三初辨超过二何以故者征征意云前云功德除佛难知何以比此犹少非类三释意有二一别翻前喻谓𤼵心无限前有限故亦是反释二为令如来种性不断下通对前十总显具德亦是顺释于中有十二句初三总相对前辨胜一翻前小果二翻前限处三翻前有限众生下九句即下十喻之本一即第三知劫成坏喻本二即第四善知胜解喻本故下文云乃至垢解净解等三却是第二步刹喻本四即第六及第十本五即第九本六即五七本七八皆第八喻本九知佛境界平等即第十一供佛喻本此中九句即佛十力智一知成坏垢净自性即业报智心乐即种种解智知烦恼即漏尽智生死即天眼智诸根即根胜劣智方便即禅解脱三昧智此及佛境并是一切至处道智心行即种种界智三世智即宿命智其处非处智以是总故亦是前三总句中摄然此所知皆约一切无齐限也下文广释其相。

　　佛子复置此喻假使有人于一念顷能过东方阿僧祇世界念念如是尽阿僧祗劫此诸世界无有能得知其边际又第二人于一念顷能过前人阿僧祇劫所过世界如是亦尽阿僧祇劫次第展转乃至第十南西北方四维上下亦复如是佛子此十方中凡有百人一一如是过诸世界是诸世界可知边际菩萨初𤼵阿耨多罗三藐三菩提心所有善根无有能得知其际者何以故佛子菩萨不齐限但为往尔所世界得了知故𤼵菩提心为了知十方世界故𤼵菩提心所谓欲了知妙世界即是粗世界粗世界即是妙世界仰世界即是覆世界覆世界即是仰世界小世界即是大世界大世界即是小世界广世界即是狭世界狭世界即是广世界一世界即是不可说世界不可说世界即是一世界不可说世界入一世界一世界入不可说世界秽世界即是净世界净世界即是秽世界欲知一毛端中一切世界差别性一切世界中一毛端一体性欲知一世界中出生一切世界欲知一切世界无体性欲以一念心尽知一切广大世界而无障碍故𤼵阿耨多罗三藐三菩提心。

　　第二佛子复置下明速疾步刹喻然次下九喻文皆分四初举广喻二辨超过三征四释释中皆先反释后顺释今初喻中前三可知四释中先反释彰前不及后为了知下顺释辨此过前于中十一句初句总所谓下别知世界相即相入无障碍义前七正明即入八一毛端下二对释上即入所由略举三门初以法性融通门释谓一切世界差别性与一毛端体性无二故是故事随性融此彼相即事揽性起彼此相入各有同体异体准上思之(事随性等者如经一毛端中一切世界差别性者谓一毛端性即是一切世界差别性今一切世界即事随其法性即一毛端以性即毛端诸界即性故下句亦然一切世界中性即是一毛端性一毛随性即一切世界一句多即一下句一即多事揽性起等者谓一毛端之事揽一切世界性成故一切世界随其多性在一毛中下句亦然一切世界揽一毛端性成故一毛随性遍在一切世界中各有同体异体者谓一毛端及一切刹为各有也云何异体一一性等各有体故云何同体差别界体同一体故今一毛中自有体性是为异体而同诸刹体故曰同体一一诸刹各自有体即与毛端共同一体今诸刹相随其异体即彼毛端之同体故刹即毛端毛端异体随其同体遍于诸刹之异体故彼体即刹故毛即诸刹然上释理性融通中却不广出同异体义但有其意如上文云谓不异理之一事具摄理性时即同体义令彼不异理之多事随所依理皆于一中现即异体随同也故云准上思之)九一世界中出生一切世界者此约缘起门释谓诸缘起更互相生有其二义一约体有体无体义是故相即二约用有力无力义是故相入亦有同体异体义并准上思之欲知一切世界无体性者约无自性门以大非定大故能即小等十总结欲以一念尽知如是广无边际重重即入无障碍事故𤼵菩提心又此言知偈中亦身往彼(谓诸缘起等者一毛之一由刹之多刹为能生毛为所生因毛之一有刹之多多为所生所生无体多即是一能生有体毛摄诸刹上毛为所生反此可知一毛是能生即是有力诸刹是所生即是无力力摄无力一毛有于多刹多刹能生一毛即无力力摄无力毛入诸刹同体异体广如玄中以大非定大等者等取小非定小故能即大乃等染非定染故能即净净非定净故即染等至大有于小相不坏于大小入大也反显至小有于大相不坏小相则芥纳须弥)。

　　佛子复置此喻假使有人于一念顷能知东方阿僧祇世界成坏劫数念念如是尽阿僧祇劫此诸劫数无有能得知其边际有第二人于一念顷能知前人阿僧祇劫所知劫数如是广说乃至第十南西北方四维上下亦复如是佛子此十方阿僧祇世界成坏劫数可知边际菩萨初𤼵阿耨多罗三藐三菩提心功德善根无有能得知其际者何以故菩萨不齐限但为知尔所世界成坏劫数故𤼵阿耨多罗三藐三菩提心。

　　第三佛子下知劫成坏喻文亦有四初明喻广大举成摄住举坏兼空二佛子此下对辨超过三征四释释中亦二先反释后顺释。

　　为悉知一切世界成坏劫尽无余故𤼵阿耨多罗三藐三菩提心所谓知长劫与短劫平等短劫与长劫平等一切与无数劫平等无数劫与一劫平等有佛劫与无佛劫平等无佛劫与有佛劫平等一佛劫中有不可说佛不可说佛劫中有一佛有量劫怀玩量劫平等无量劫与有量劫平等有尽劫与无尽劫平等无尽劫与有尽劫平等不可说劫与一念平等一念与不可说劫平等一切劫入非劫非劫入一切劫欲于一念中尽知前际后际及现在一切世界成坏劫故𤼵阿耨多罗三藐三菩提心是名初𤼵心大誓庄严了知一切劫神通智。

　　顺中三初总次所谓下别三是名下结能知智别中言平等者通相即相入就缘就性唯心等殊皆无障碍故云平等一长短者如娑婆为短安乐为长递传相望以为长短二三及四文并可知五量无量者如胜莲华界劫更无有上名为无量已下皆有量(言平等者总取诸句平等而平等字要须长短等相方有即入故然云劫者婆沙一百三十五云分别时分故名为劫即体五蕴生灭以成于劫大乘即以时为体经云长劫与短劫平等等者意云长劫即短劫短劫即长劫亦是平等长劫入短劫短劫入长劫亦是平等就缘即缘起相由门就性即法性融通门唯心即唯心所现门即十因中之三等取余梦幻等七二三及四等者二即一多三即有佛无佛如过去庄严现在贤劫未来星宿各有千佛名为有佛劫此后六万二千劫空过无有佛名为无佛劫四即多少如威光修因种种庄严劫中有十须弥山微尘数佛大通智胜佛处东南方梵王赞云一百八十劫空过无有佛准十住婆沙第十云如经中说诸比丘是贤劫前九十一劫毗婆尸佛出一百三十一劫有二佛出一名尸弃二名毗式婆此贤劫中鸠楼孙迦那含牟尼迦叶佛出六万二千劫空过无佛如胜莲华界等即寿量品)六有成坏则有尽无成坏则无尽标中但云成坏从多分说亦粗尽细不尽七念劫相望八劫非劫自有三义一约未经增减纵百千年名为非劫若经增减成坏名劫二如胜莲华刹既不可校量亦无劫数故名非劫三推妄归真劫入非劫依真起妄非劫入劫斯则前七事事无碍此乃理事无碍九一念速知兼总包无尽以斯无限安可比前三结能知智即十通中知尽未来际劫神通也。

　　大方广佛华严经䟽钞会本第十七之三

　　音释

　　傥

　　(他朗切或然之辞)。

　　磻

　　(蒲官切溪名)。

　　𨱆

　　(鱼厥切音月大斧也)。

　　大方广佛华严经疏钞会本第十七之四　虢六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子复置此喻假使有人于一念顷能知东方阿僧祇世界所有众生种种差别解念念如是尽阿僧祇劫有第二人于一念顷能知前人阿僧祇劫所知众生诸解差别如是亦尽阿僧只劫次第展转乃至第十南西北方四维上下亦复如是佛子此十方众生种种差别解可知边际菩萨初发阿耨多罗三藐三菩提心功德善根无有能得知其际者何以故佛子菩萨不齐限但为知尔所众生解故发阿耨多罗三藐三菩提心。

　　第四佛子下善知胜解喻文四同前初举广喻梵云阿地目多此云胜解谓于决定境印持为性不可引转为业今译存略耳释中二亦先反后顺(谓于决定等者谓以邪正教理证力于所取境审决印持由此异缘不能引转)。

　　为尽知一切世界所有众生种种差别解故发阿耨多罗三藐三菩提心所谓欲知一切差别解无边故一众生解无数众生解平等故欲得不可说差别解方便智光明故欲悉知众生海各各差别解尽无余故欲悉知过现未来善不善种种无量解故欲悉知相似解不相似解故欲悉知一切解即是一解一解即是一切解故欲得如来解力故。

　　顺中初总后所谓下别别中总有十三句初有八句总相以辨后有五句一一别明前中又二初三解为得方便解智光此光通因通果于中一广二深约理等故三即能知后五句为得佛十力中胜解智力解一切法初一约人谓众生海解故次一约时及性三约境明似不似上来明所知广四事事相即显所知深上皆所知后一能知即佛十力之一也(别中总有十三句者比是义句以一解为一句故)。

　　欲悉知有上解无上解有余解无余解等解不等解差别故。

　　第二从欲悉知有上下一一别明上但云多未识差别之相今略示之于中五句各是一义初句三对约佛菩萨相望一妙觉无上余皆有上此约竖论二约横辨尽未尽故三同位互望为等高下位相望为不等。

　　欲悉知有依解无依解共解不共解有边解无边解差别解无差别解善解不善解世间解出世间解差别故。

　　第二句有六对约五乘凡圣相望差别有依无依约自性差别托于根境及称真故二约浅深差别甚深般若不共小乘故三约境差别佛解无边余未尽故四约二谛世谛差别胜义无差故五巧拙差别六漏无漏差别。

　　欲于一切妙解大解无量解正位解中得如来解脱无障碍智故。

　　第三句有四解约佛乘说一深故二广故三无分量故四契真如正位得果解故事理无碍故无二碍故。

　　欲以无量方便悉知十方一切众生界一一众生净解染解广解略解细解粗解尽无余故。

　　第四句唯约众生以辨差别于中初能知方便不碍空而知假故后悉知下明其所知有三对六解与惑相应名染不相应名净广略者约境及作意差别粗细者约行相差别委悉不委悉故。

　　欲悉知深密解方便解分别解自然解随因所起解随缘所起解一切解网悉无余故发阿耨多罗三藐三菩提心。

　　第五句多约知圣教解于中文二先正明二一切下通结前文初中深密者开则深约方广一乘密谓密意合则深耶是密以秘以妙即事而真故二方便者略有三种一进趣方便谓见道前方便道是二施为方便即第七波罗蜜依实起权皆善巧故实无此事假施设有故三集成方便诸法同体巧相集成如六相巧成亦名方便今并能解言分别者凡于一法多门决择故言自然者法尔本觉内熏发故随因所起者过去闻熏之所发故或于现在正思惟等而能知故言随缘所起者善友音上缘力所开悟故二一切下总结广多交络故如网也为此无限而起大小岂同前喻。

　　佛子复置此喻假使有人于一念顷能知东方无数世界一切众生诸根差别念念如是经阿僧祗劫有第二人于一念顷能知前人阿僧祗劫念念所知诸根差别如是广说乃至第十南西北方四维上下亦复如是佛子此十方世界所有众生诸根差别可知边际菩萨初发阿耨多罗三藐三菩提心功德善根无有能得知其际者何以故菩萨不齐限但为知尔所世界众生根故发阿耨多罗三藐三菩提心为尽知一切世界中一切众生根种种差别广说乃至欲尽知一切诸根网故发阿耨多罗而藐三菩提心。

　　第五知根智可知。

　　佛子复置此喻假使有人于一念顷能知东方无数世界所有众生种种欲乐念念如是尽阿僧祗劫次第广说乃至第十南西北方四维上下亦复如是此十方众生所有欲乐可知边际菩萨初发阿耨多罗三藐三菩提心功德善根无有能得知其际者何以故佛子菩萨不齐限但为知尔所众生欲乐故发阿耨多罗三藐三菩提心为尽知一切世界所有众生种种欲乐广说乃至欲尽知一切欲乐网故发阿耨多罗三藐三菩提心。

　　第六知欲乐欲谓于所乐境希望为性勤依为业耶胜解智所摄会释如前(即胜解智所摄者约十力智以种种解脱智亦名乐欲若约法相欲与解别皆是别境五中之一也而在十力合之为一取名有差)。

　　佛子复置此喻假使有人于一念顷能知东方无数世界所有众生种种方便如是广说乃至第十南西北方四维上下亦复如是此十方众生种种方便可知边际菩萨初发阿耨多罗三藐三菩提心功德善根无有能得知其际者何以故佛子菩萨不齐限但为知尔所世界众生种种方便故发阿耨多罗三藐三菩提心为尽知一切世界所有众生种种方便广说乃至欲尽知一切方便网故发阿耨多罗三藐三菩提心。

　　第七知方便者即禅善巧及至处道智方便三种如向所辨所望别故无相滥失(所望别故等者前三方便属解今属欲故)。

　　佛子复置此喻假使有人于一念顷能知东方无数世界所有众生种种差别心广说乃至此十方世界所有众生种种差别心可知边际菩萨初发阿耨多罗三藐三菩提心功德善根无有能得知其际者何以故佛子菩萨不齐限但为知尔所众生心故发阿耨多罗三藐三菩提心为悉知尽法界虚空界无边众生种种心乃至欲尽知一切心网故发阿耨多罗三藐三菩提心。

　　第八知心义兼王所即他心智(即他心智者若是十力即属界摄)。

　　佛子复置此喻假使有人于一念顷能知东方无数世界所有众生种种差别业广说乃至此十方众生种种差别业可知边际菩萨初发阿耨多罗三藐三菩提心善根边际不可得知何以故佛子菩萨不齐限但为知尔所众生业故发阿耨多罗三藐三菩提心欲悉知三世一切众生业乃至欲悉知一切业网故发阿耨多罗三藐三菩提心。

　　第九知业即业报智上皆文四同前可知若辨其名体具如初会十力章中若广显差别如第九地。

　　佛子复置此喻假使有人于一念顷能知东方无数世界所有众生种种烦恼念念如是尽阿僧祇劫此诸烦恼种种差别无有能得知其边际有第二人于一念顷能知前人阿僧祇劫所知众生烦恼差别如是复尽阿僧祇劫次第广说乃至第十南西北方四维上下亦复如是佛子此十方众生烦恼差别可知边际菩萨初发阿耨多罗三藐三菩提心善根边际不可得知何以故佛子菩萨不齐限但为知尔所世界众生烦恼故发阿耨多罗三藐三菩提心。

　　第十佛子复置下明知烦恼差别喻文亦分四前三可知第四释中亦先反后顺。

　　为尽知一切世界所有众生烦恼差别故发阿耨多罗三藐三菩提心所谓欲尽知轻烦恼重烦恼眠烦恼起烦恼一一众生无量烦恼种种差别种种觉观净治一切诸杂染故。

　　顺中初总后所谓下别别有六门各先惑后治谓非但空知意在断故初门总明后一义兼总别中间别举其重今初门中轻重眠起通下诸惑故名为总就中轻重总中之总以品言之一切烦恼各有轻重约起惑者心有异故据难易断现行为轻种子为重即眠起是又分别为轻俱生为重若据破坏三宝焚烧善根则邪见最重余悉名轻若据损恼自他障菩萨道瞋恚最重余悉名轻若据发润生死流转无明爱取为重若依为诸惑根则三毒为重若依障初圣道不受圣教见慢为重若据远随现行障无学道我爱慢为重余可名轻若烦恼当体相望十大烦恼为重随惑为轻随中大中小随展转轻重又正使为重习气为轻更有异门可略言也(一切烦恼各有轻重者分九品故约起惑者下出轻重所由如一贪惑重者于下劣境起猛利贪中者称境而起下者设于胜境心亦微薄等三品各三故成九品据难易下别别相望以论轻重言种子为重者如俱生惑种金刚喻定方断尽故故下经云金刚道灭方毕竟又分别为经者真见道中一时顿断故唯识云见所断惑十俱顿断以真见道总缘谛故此约大乘若通三乘唯识论云烦恼障重见所断者三乘见道位真见道中一时顿断俱生为重者于修道位中数数修习无分别智方能断故余如十地初说则邪见最重者涅槃经云一切烦恼邪见摄尽戒经十重谤三宝为最重十恶亦然嗔恚最重者如普贤行品一念嗔心起百万障门开无明爱取为重者净名经云从痴有爱则我病生涅槃经云生死本际凡有二种一者无明二者爱等三毒为重者本行经云世间之毒莫过三毒诸随惑等皆从此生见慢为重者见则偏执一理穴彻在心安受圣教慢既恃己岂复他求我爱慢为重者略有三义一约识至第七故四惑相应是也二约行通至诸禅故如明法品当辨三约果至阿罗汉若作是念我得阿罗汉道则不得故十大烦恼为重者唯识论云烦恼谓贪嗔痴慢疑恶见即六根本俱舍论云六由见异十谓开恶见为五一身见二边见三邪见四见取五戒禁取随烦恼中大中小随展转轻重者大随为重中小为轻中随为重小随为轻名为展转言随惑者唯识颂云随烦恼谓忿恨覆恼嫉悭诳謟与害憍无惭及无愧掉举与昏沉不信并解怠放逸及失念散乱不正知长行释云唯是烦恼分位差别等流性故名随烦恼依䟽释云谓忿等十及失念不正知放逸等假染心所是贪等差别位名随烦恼无惭无愧掉举昏沉散乱不信懈怠七法虽别有体是前根本之等流故名随烦恼由烦恼为因此得有故论云此二十种类别说有三谓忿等十各别起故名小随烦恼无惭等二遍不善故名中随烦恼掉举等八遍染心故名大随烦恼释云然忿等十自类相望各别而起非不共他中大惑俱行位局故名之为小无惭愧二自类得俱行通忿等唯遍不善位局后八但得名中掉举等八自得俱生但染皆遍得俱生故不可名小染皆遍故不得名中二义既殊故八名大习气为轻者此即阿罗汉等余习也更有异门等者上来已有十门解释有以五住烦恼无明为重障大菩提故前四为轻障见修故今谓以前四位亦障菩提无明住地亦障见修故不存之又有云等分为轻称境起故多分为重过境起故又云暂起问起嬴劣起者为轻多起常起猛利起者为重此二即前约品中𠬧之又云迷事为轻后得智断故迷理为重根本智断故此则与前无明为重障菩提故亦小相违故略不言耳非无有理故云可略迷事迷理至十地中当广分别)言眠起者眠即种子眠伏藏识起即对境现行言一一众生无量烦恼总结多端种种差别如后略说广唯佛知种种觉观通能所治有染净故染为所治烦恼依故如欲恚害觉能生贪等无量烦恼涅槃加五说有八觉一欲觉求可意事二瞋觉念欲瞋他三恼觉念欲恼他四亲里觉忆念亲缘五国土觉念世安危六不死觉积财资养七族姓觉念族高下八轻侮觉侮即是慢念自恃欺人此等非一故云种种皆能引起一切烦恼对上一一众生无量烦恼亦名引起分别言净治者欲以不净观治瞋以慈治恼害以悲治次四以无常观治后一以无我我所观治故云种种觉观净治一切杂染(能生贪等者即第二十三经高贵德王菩萨品经云复次善男子一切凡夫虽善护身心犹故生于三种恶觉以是因缘虽断烦恼得生非想非非想处犹故还堕三恶道中善男子譬如有人渡于大海垂至彼岸没水而死凡夫之人亦复如是垂尽三有还堕三涂何以故无善觉故云何善觉所谓六念下广说恶觉之过故云如涅槃说言加五说有八觉者即俱舍等论亦名八寻下流所列恼觉即是害觉涅槃通说六念为善今别说之故以不净等治为善大意可知)。

　　欲尽知依无明烦恼爱相应烦恼断一切诸有趣烦恼结故。

　　第二依流转门于所治中即痴爱发润断一切下明治由痴爱故诸趣流转从痴有爱菩萨病生故一切众生三有五趣三结要当断尽一欲界诸爱别名欲结二上二界爱合名有结三三界无明名无明结三结亦名三漏即上痴爱断已永尽生死流故。

　　欲尽知贪分烦恼瞋分烦恼痴分烦恼等分烦恼断一切烦恼根本故。

　　第三依病行门四分分别分是性义各据偏多受贪等名名为不等三分俱多名为等分然不出三此三别名三不善根故治中云断根本也。

　　欲悉知我烦恼我所烦恼我慢烦恼觉悟一切烦恼尽无余故。

　　第四依通诸识门明我我所谓第七识恒执第八为自内我故惑谓为我所染之起慢故云我慢通至第六内执我身外执资具恃己陵人又此我者亦兼法我若尽此惑则诸惑皆尽故治中云尽无余也。

　　欲悉知从颠倒分别生根本烦恼随烦恼因身见生六十二见调伏一切烦恼故。

　　第五约相生门以利钝分别先钝后利故净名推身以欲贪为本欲贪以虚妄分别为本虚妄分别以颠倒想为本颠倒想以无住为本今以无住非烦恼故略不言耳而顺明之从颠倒虚妄分别生贪等惑依贪等惑有诸随惑展转相生颠倒想者不净计净等故利中即身见为本生六十二见此有二说一依三世五蕴至下当明二依异道邪见具如瑜伽八十七说(利中以身见等者言身见者唯识论名萨迦耶见释云谓五取蕴执着我我所一切见趣所依为业此见差别有二十句六十五等分别起摄释曰此见差别下即䟽云一依三世五蕴说者彼䟽释云萨迦耶见具足梵云萨迦耶达利瑟致经部师云萨是伪义迦耶是身达利瑟致是见身是聚义即聚义假应言缘聚身起见名为身见萨婆多云萨是有义迦耶等如前虽见聚身而是实有身者即是自体异名应言自体见大乘法师解云僧吃烂底萨便成移转以大心心上所变之法故言移转身见依五蕴起此我见此为依故诸见得生故言见趣所依为业趣者况也惑所归处也言二十句者对法第一云谓如计色是我我有色色属我我在色中一蕴有四五蕴合有二十句也五为我见余皆我所谓相应我所（即我有色）随逐我所（即色属我）不离我所（即我在色中）故有十五我所此即分别行缘蕴不分别所起处若历三世便有六十加身即我为六十一我复异身为六十二又计常无常等为六十二如十藏品论云六十五者婆沙论云谓如以色为教于余四蕴各三我所谓是我璎珞我并仪式语即有十二色为一我即总有十三五蕴总有六十我所见有五我见为六一五此即分别行缘蕴亦分别所起处此等皆是分别我见二依异道等者论中约迷前际后际为以今依唯识约所依见分之谓于前际计四遍常四一分常及依计后际有想十六无想俱非各有八论共四十种常见差别有计后际七断灭论此四十七共因我见而起边见有计前际二无因论四有边论四不死矫乱及计后际五现涅槃故六十二此六十二以邪见边见二为自体以余二见而为眷属依于身见以为根本此亦举大数次依瑜伽以释相者初四遍常者谓我及世间一切皆常但有隐显依上中静虑等起宿住随念生四常论一由能忆二十成坏劫二能忆四十劫三能忆八十劫四依天眼所见现在世见诸有情死时生时诸蕴相续彼便执我世间俱常言四一分常者谓四皆一分一者从梵天没来生此间得宿住通作如是等执梵王是常我等无常故名一分二闻梵王有如是见大种是常心是无常或复翻此三有先从戏忘天没来生此间得通起执不生此者常我生此者是无常四有先从意愤天没一分同前此天住处住妙高层级或三十三天释曰若依瑜伽此中即说二无因以同计前际故唯识此后即明有想十六等言十六者有四四句一我有色死后有想执色为我名我有色取诸法说名为有想即欲界全色界一分除无想天二我无色死后有想执无色蕴为我此在欲界乃至无所有处唯除非想三我亦有色亦无色死后有想执五蕴为我四我非有色非无色死后有想遮第三也依寻伺等至皆容得起第二四句云一执我有边死后有想执色为我体有分限如指节等二执我无边死后有想执非色为我遍一切处故三执我亦有边亦无边死后有想执我随身卷舒等四执我非有边非无边死后有想遮第三也或依寻伺等至皆起第三四句者一我有一想二我有种种想三我有小想四我有无量想一一想者在前三无色二种种想者在欲界色界除无想天三执少色或执少无色为我想为我所我与彼合名为小想在欲色界除无想天四无量想者执无量色或执无量无色为我想我与彼合第四四句者一我纯有乐死后有想在前三静虑二我纯有苦死后有想在地狱中三我纯有苦有乐死后有想在人欲天畜生界四我纯无苦无乐死后有想在第四禅已上寻伺等至皆容得起无想俱非各八论者无想八论者有二四句初四句者一我有色死后无想执色为我得无想定见他有人得定生彼作如是计二我无色死后无想执命根为我得无想定三执我亦有色亦无色死后无想双执色命根为我于此二中起一我想四执我非有色非无色死后无想遮第三句等至寻伺皆容起故第二四句者一执我有边死后无想执色为我其量狭小等得无想定二执我无边死后无想执色为我遍一切处等三执我亦有边亦无边死后无想执色为我随身有卷舒故第四句者遮第三句更无别义等至寻伺皆容得起后俱非八论者有二四句一云执我有色死后非有想非无想执色为我见诸有情入非想非非想定想不明利作如是执唯寻伺执非得定也二执我无色死后如前执无色蕴为我等入非想非非想定想不明了故作如是执三执我亦有色亦无色死后如前执色无色为我见有情等同前上皆依寻伺起非由等至其第四句遮第三句更无别义第二四句云一执我有边死后非有想非无想乃至第四句其文易知如是一切皆执四无色为我以得非想非非想定容有此执一由彼定时分位促故别以一一蕴而为所缘执我有边二由彼定时分长故总以四蕴为所缘故执我无边三由彼定或一一蕴或总为所缘故成第三句第四句遮第三更无别义七断灭论者一执我有色粗四大种所造为性死后断灭毕竟无有见身死后有而无故二我欲界天死后断灭三我色界天死后断灭四我空无边处乃至非非想皆云死后断灭后之四执执彼彼地为生死顶故前四十见为常后七见为断此皆见断名分别起言有计前际二无因论等者皆因邪见起见不正故名之为邪二无因者一从无想天没来生此间无宿住通不能忆彼出心已前所有诸位便执诸法本无而起如我亦应本无而起便起执言我及世间无因而起二由寻伺不忆前身作如是执无因而起如是二见由无想天及虚妄寻伺二事而起四有边者一由一向能忆下至无间地狱上至第四静虑执我于中悉皆充满便作是念过此有我我应能见故知有边二由一向能忆傍无有边执我遍满故执无边三由能忆上下及傍故双执有边无边四由能忆坏劫断位便生非有边非无边想诸器世间无所得故四不死矫乱者先总释名准婆沙意外道计天常住名为不死计不乱答得生彼天今佛诃云汝言秘密等即是矫乱言四种者一恐无知念我不知善不善等有余问我不得定答我若定答恐他鉴我无知因即轻笑于我彼天秘密义不应皆说等二行谄曲者作是思惟非我净天一切隐密皆许记别谓自所证及清净道故三怀恐怖而无记别恐我昧劣为他所知由是因缘不得解脱以此为室而自安处怀恐怖故四有愚戆专修止行而无所知若有问我我当反诘一切随言无减而印顺之言五现涅槃者一见现在受若天若人诸五欲乐便谓涅槃二虽猒五欲现住初定以为涅槃引在身中名为得乐见他现在住定亦尔下皆准此三猒寻伺故现得第二定以为涅槃四猒诸寻伺喜故现住第三定以为涅槃五猒喜乐乃至出入息现住第四定以为涅槃待过去故名为后际又此计我现既有乐后亦有乐故后际摄以现乐为先而执后乐总名现法此不依我见起故邪见摄六十二见大意已周)。

　　欲悉知盖烦恼障烦恼发大悲救护心断一切烦恼网令一切智性清净故发阿耨多罗三藐三菩提心。

　　第六约出家修行者以障盖分别盖谓五盖已见上文障即二障此亦总结前诸惑不离二障发大悲下明能治道谓救有障者护修行者此言在末义兼总结谓菩萨发心不自为己但以大悲救护一切令断上来诸惑之网断之何为令本智清净然能治道虽复众多不出二种一通二别别如上来随分开示如不能断应宜转治谓如起贪以不净观治之不去当起慈悲缘于前境应以净法与之云何出家无慈悲心反更染污如是随便种种回转皆以无得而为方便所言通者但当深观第一义谛谓当观诸惑即是本觉菩提故无行云贪欲即是道恚痴亦复然如是三法中具一切佛法故惑性智性皆本净故但由虚妄分别凡夫不了如大富盲人动转为宝所伤二乘热狂谓为虫蛇惊走远避权菩萨辈犹谓有之可断今乘一切智乘以净慧眼观惑即真则烦恼自虚智性常净是为开佛知见使得清净不断烦恼而入涅槃有斯悲智如是知断发菩提心岂与夫前喻同年而语哉(皆已无得即大般若意至回向当释贪欲即道胜热处说)。

　　大方广佛华严经疏钞会本第十七之四

　　音释

　　齐限

　　(齐在诣切齐限分齐也)。

　　瑕

　　(何加切玉玷)。

　　鬘

　　(莫班切)。

　　戆

　　(陟降切声同壮愚人也)。

　　度量

　　(度徒落切量龙张切度量谓计度校量也)。

　　大方广佛华严经疏钞会本第十七之五　虢七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子复置此喻假使有人于一念顷以诸种种上味饮食香华衣服幢幡伞盖及僧伽蓝上妙宫殿宝帐网幔种种庄严师子之座及众妙宝供养东方无数诸佛及无数世界所有众生恭敬尊重礼拜赞叹曲躬瞻仰相续不绝经无数劫。

　　第十一明供佛及生喻文三初举喻校量二征三释今初分二前广明一人后略辨九人初中有四一举广喻二问三答四校量显胜初中有二初广说东方后南西下略例九方初中又二先明佛在供养后至佛灭下明灭后供养前中又二先自行后又劝下化他前中有四深胜一供具广妙二供田广胜谓无数界悲敬田故三供心胜恭敬等故四供时胜相续无数劫故此自行己胜况于教他况复灭后况于余方余并可知。

　　又劝彼众生悉令如是供养于佛至佛灭后各为起塔其塔高广无数世界众宝所成种种庄严一一塔中各有无数如来形像光明遍照无数世界经无数劫南西北方四维上下亦复如是佛子于汝意云何此人功德宁为多不天帝言是人功德唯佛乃知余无能测佛子此人功德比菩萨初发心功德百分不及一千分不及一百千分不及一乃至优波尼沙陀分亦不及一。

　　佛子复置此喻假使复有第二人于一念中能作前人及无数世界所有众生无数劫中供养之事念念如是以无量种供养之具供养无量诸佛如来及无量世界所有众生经无量劫其第三人乃至第十人皆亦如是于一念中能作前人所有供养念念如是以无边无等不可数不可称不可思不可量不可说不可说不可说供养之具供养无边乃至不可说不可说诸佛及尔许世界所有众生经无边乃至不可说不可说劫至佛灭后各为起塔其塔高广乃至住劫亦复如是。

　　后略辨九人中二先举广喻二佛子下校量显胜前中九人展转递望念敌多劫数量复增此中如第一人一念以无数供至第二人皆增至无量乃至第十增至不可说不可说皆积当位之念以至当位极长时也。

　　佛子此前功德比菩萨初发心功德百分不及一千分不及一百千分不及一乃至优波尼沙陀分亦不及一。

　　后校量可知。

　　何以故佛子菩萨摩诃萨不齐限但为供养尔所佛故发阿耨多罗三藐三菩提心为供养尽法界虚空界不可说不可说十方无量去来现在所有诸佛故发阿耨多罗三藐三菩提心。

　　二征意云其第十人供福已至不可说不可说全比容许不齐何以不及少分第三释中分二先反显不为齐限明前不及此后为供养尽法界下顺释以无限故辨此过前略申十种一时过谓穷三际念劫重重时故二处过谓该十方相即入故三供过谓尽法界称理之供故四田过谓尽虚空界尘毛等处诸如来身各充法界故五心过谓一一念中各以无尽供供无尽佛经无尽劫心犹不足故六悲过自作教他以此善根唯为众生令先成佛我亦供养故七智过了达三事随其一一称法界故如海一滴则具百川之味芥子之空已无分限八善巧过能以一事为多摄多为一善巧成就融摄诸位真实行故九所求过唯为菩提不余趣故十平等过谓生佛自他供与不供皆平等故束上十义总不出三一无齐限故二称法性故三事事无碍故无此三意设更重重广喻亦不及少分。

　　发是心已能知前际一切诸佛始成正觉及般涅槃能信后际一切诸佛所有善根能知现在一切诸佛所有智慧。

　　第四发是心已下就法略示分前喻显大心因广此明摄德深胜亦是赞胜劝学文中有二一发是心已者牒前诸喻所校量心二能知下明此大心所摄功德于中有五一解行圆满二妙果当成三与佛平等四能作佛事五大智现前初中三一总举所知现佛正觉但云智慧过佛示灭故加涅槃当佛在因云善根也过现已从缘应可得云知未来未有但可云信亦信一切皆当佛也。

　　彼诸佛所有功德此菩萨能信能受能修能得能知能证能成就能与诸佛平等一性。

　　二彼诸下摄以修证有为能得无为能知能证使智身成就法身等佛古德判此一假为摄位修成谓于佛功德智慧能信是十信信成就故后摄初故能受是十住能修是十行能知是十向得证是十地谓本智证后智得能成就是结因究竟能与佛等是果满平等谓与佛能证所证平等无二故初心即摄诸位乃至佛果亦是一理(古德判此一段以为摄位修成者上直就初住之德以为深胜今明摄位即初后圆融不违经宗事事无碍亦是一理)。

　　何以故此菩萨为不断一切如来种性故发心为充遍一切世界故发心为度脱一切世界众生故发心为悉知一切世界成坏故发心为悉知一切众生垢净故发心为悉知一切世界三有清净故发心为悉知一切众生心乐烦恼习气故发心为悉知一切众生死此生彼故发心为悉知一切众生诸根方便故发心为悉知一切众生心行故发心为悉知一切众生三世智故发心。

　　三征释所以何以初心即满因位释意云以等真性所为无齐限故有十一句初总余别文并同前初喻中辨。

　　以发心故常为三世一切诸佛之所忆念当得三世一切诸佛无上菩提即为三世一切诸佛与其妙法即与三世一切诸佛体性平等已修三世一切诸佛助道之法成就三世一切诸佛力无所畏庄严三世一切诸佛不共佛法悉得法界一切诸佛说法智慧何以故以是发心当得佛故。

　　第二以发心故下妙果当成分二初标因所得二征释所由今初得于八事一解契佛心故为忆念二入正定聚故当得菩提三真器已成故佛授妙法妙法者即如来知见也四知心性故与佛平等五圆修助道六度四摄六力等未证亦定无疑故云成就七十八不共修习庄严八得四无碍辩名说法智慧上七皆言三世明其竖该今云法界辨其横摄前后影略二征释所由中初征意云何以发心即得果法释云以是发心为因决定当得佛故望圆极之果故定当成约见性成智身上品云即得故晋经梵本此中皆云即是佛故者当此义也(力等未证者即是偈意偈云菩萨于佛十力中虽未证得亦无疑十八不共净行品已说望圆极之果等者当得佛言且顺经文分为二义故引晋经梵本则知当字是译人之意译人意欲不坏初后故作此译若此意存不坏初后则前梵行品初发心即得菩提如何会释此改为当彼亦须改彼成无妨此即何违故此即佛正是梵行初心即成耳且顺彼释故云见性即成智身若约圆融此后更无别佛)。

　　应知此人即与三世诸佛同等即与三世诸佛如来境界平等即与三世诸佛如来功德平等得如来一身无量身究竟平等真实智慧。

　　第三应知下与佛平等者见性均故发心毕竟二不别也文有四句初总余别总言等佛何所等耶有三种等一所缘境界及分齐境界等二大悲大定力无畏等皆等三得知身无从亦无积聚随物分别见种种身如是智慧与佛平等(三得知身无从等者释经得如来一身无量身究竟平等真实智慧即用上光明觉品偈释偈云一身为无量无量复为一了知诸世间现形遍一切此身无所从亦无所积聚众生分别故见佛种种身)。

　　才发心时即为十方一切诸佛所共称叹即能说法教化调伏一切世界所有众生即能震动一切世界即能光照一切世界即能息灭一切世界诸恶道苦即能严净一切国土即能于一切世界中示现成佛即能令一切众生皆得欢喜即能入一切法界性即能持一切佛种性即能得一切佛智慧光明。

　　第四才发心时下能作佛事有十一句皆是才发即得言即得者有二意故一约法圆融初心摄诸位故通说诸位相摄总有三类一以行摄位如信中具一切位贤首品说二以位摄位如十住满即得成佛如十住品及法界品海幢比丘处说其十行十向十地皆尔各如自品说三初心摄终如十住初心即摄诸位如此品说并就因位满说如普贤作用大分同佛犹未是佛此中亦尔(其十行等者十行第十智度满故入因陀罗网境界明知已摄诸位十回向品第十入法界无量回向证穷法界故十地堕在佛数故如普贤作用下例引等妙二觉证成)二约见性齐故说与佛等具诸佛法竖论位次优劣非无若尔此与历别何异请以喻显若彼虚室置之一灯光周室内加二加三乃至百千各各重重遍于室内虽同周遍不妨后后益明初心等佛若彼一灯妙觉等初同第百千若器中盛灯虽复百千共置一室互不相见历别修行类同此也依于此义故初心即云振动光照一切世界登地已上却说百刹千刹如理思之又即由此义废高就下住中即齐地故(二约见性下此上即藏和尚意此下即天台圆教之意故云昔人竖说五种菩提我即横开六即此中当其分真即也请以下三解释先喻圆融后喻行布又即由此义等者亦天台意智者虽说四教三教及至果处却无实事但就教中施设有果进入位后果即便虚如别教说三贤十地修三贤位则有可修及至登地更无有别别教十地证竟但是圆家住耳即由此义圆教初住自在过地不知此意故谓此会是说十地)。

　　此初发心菩萨不于三世少有所得所谓若诸佛若诸佛法若菩萨若菩萨法若独觉若独觉法若声闻若声闻法若世间若世间法若出世间若出世间法若众生若众生法唯求一切智于诸法界心无所著。

　　第五此初发下明大智现前此文二意一别是一段谓以无著大智求菩提故二通释上四段谓由于一切无所著故称性圆融能成能摄一切功德文中分二初正明无著后释其所由前中初总所谓下别谓从三世门见佛法僧非佛法僧同三世摄于中三位初八清净次四通染净后二唯染后唯求下释不着所由文含多意一云唯为菩提故云求一切智不余趣向故于法界佛等无著此虽有理不顺今文以佛及佛法岂非一切智耶二云求之于己不求佛等求之于己尚未免求(文含多意者标也前二叙昔言求之于己尚未免求者破第二释也则违净名于一切法应无所求)今释有二一只为求一切智故求而无著以有所著非真求故故净名云夫求法者于一切法应无所求了法无求顺一切智二言求者不坏相也不著者称法性也性相双鉴终日求而无所求经云无所求中吾故求之矣(今释有二下述正义也前意即顺般若性空后意则明事理双现经云无所求中吾故求之即方等经中佛为雷音菩萨说于法华昔因缘已又云过去有佛名栴檀华彼佛去世甚久我于彼时如汝无异彼有菩萨名曰上首作一乞士入城乞食时有比丘名曰恒伽谓乞士言汝从何来答曰我从真实中来又问何谓真实答曰寂灭相故名为真实又问寂灭相中有所求无所求耶答曰无所求又问无所求者何用求耶答曰无所求中吾故求之又问无所求中何用求耶答曰有所求者一切皆空得者亦空著者亦空实者亦空求者亦空语者亦空问者亦空寂灭涅槃一切虚空一切世界亦复皆空吾为如是次第空法而求真实又问菩萨于何处求答曰于六波罗蜜中求恒伽闻已卖身供养释曰然上经文双证二意以正说求者皆空即般若意故不碍求即双行意双行亦即不共般若之意耳)。

　　尔时佛神力故十方各一万佛刹微尘数世界六种震动所谓动遍动等遍动起遍起等遍起踊遍踊等遍踊震遍震等遍震吼遍吼等遍吼击遍击等遍击雨众天华天香天末香天华鬘天衣天宝天庄严具作天妓乐放天光明及天音声。

　　第五尔时下动地兴供分全同上文。

　　是时十方各过十佛刹微尘数世界外有万佛刹微尘数佛同名法慧各现其身在法慧菩萨前作如是言善哉善哉法慧汝于今者能说此法我等十方各万佛刹微尘数佛亦说是法一切诸佛悉如是说。

　　第六是时十方下他方证成分望于上文有同有异同义可知异有三种即为三段一佛现证成异前菩萨二显益证成前文所无三结通无尽前略比广加说因故今初也先现身次赞说后引己同以初心摄德深广恐难信受故佛自证。

　　汝说此法时有万佛刹微尘数菩萨发菩提心我等今者悉授其记于当来世过千不可说无边劫同一劫中而得作佛出兴于世皆号清净心如来所住世界各各差别。

　　二汝说此法时下显益证成益通二世初益现在后我等悉当护持已下显及当来今初清净心者以闻菩提心见心性故而经多劫者然余教说定三僧祇此宗所明劫数不定略有四类一或展则无量不可说不可说刹尘如法界品说二或千不可说或减或增如威光大子及此中说三或一生二生如善财童子兜率天子四初心即得如前所说所乘之法既自在圆融能乘之人亦迟速不定念劫融故故弥勒云一切菩萨无量劫修善财一生皆得起信则以若迟若速皆为方便此宗则以楷定为权并有圣言无烦固执不以长时而生退怯不以速证而起轻心若迟若疾誓要当克是佛意也(而经多劫者此标举亦是问难也应有问言前来赞经玄妙则言一生圆旷劫之果今既圆妙何以多劫方成起信则以下三双出二宗之意发趣道相中证发心后云或示超地速成正觉以为怯弱众生或说于无量阿僧祗劫当成佛道以为懈慢众生故能示如是无数方便不可思议而实菩萨种性根等发心则等所证亦等无有超过之法以一切菩萨皆经三阿僧祗劫故但随众生世界不同所见所闻根欲性异故示所行亦有差别释曰此即以迟速皆方便也此宗则楷定为权以不定或迟或速为实如前第二段明故毗目瞿沙暂时执手时经多劫则一生不定一生无量劫即一念多劫岂为多劫故结劝之勿生执也)。

　　我等悉当护持此法令未来世一切菩萨未曾闻者皆悉得闻。

　　后益末世令信仰故今之闻者皆由佛力愿深愧信行。

　　如此娑婆世界四天下须弥顶上说如是法令诸众生闻已受化如是十方百千亿那由他无数无量无边无等不可数不可称不可思不可量不可说尽法界虚空界诸世界中亦说此法教化众生。

　　三如此下结通无尽是证佛结通非经家也先明说遍。

　　其说法者同名法慧悉以佛神力故世尊本愿力故为欲显示佛法故为以智光普照故为欲开阐实义故为令证得法性故为令众会悉欢喜故为欲开示佛法因故为得一切佛平等故为了法界无有二故说如是法。

　　后其说法下示所说同文中有三一说人同二说因同谓神力本愿故三说意同为欲下是此文大旨同前十住并显可知(此文大旨等者同十住中加所为也此中显示一切佛法即前持说佛法故二智光普照即前觉一切佛法三开阐实义即前增长佛智四证得法性即前所入无碍五众会欢喜即前善了众生界及知众生根六开示佛法因即前所行无障及得无等方便七为得一切佛平等即前入一切智性八为了法界无有二故即前深入法界故总结云说如是法明是说因)。

　　尔时法慧菩萨普观尽虚空界十方国土一切众会欲悉成就诸众生故欲悉净治诸业果报故欲悉开显清净法界故欲悉㧞除杂染根本故欲悉增长广大信解故欲悉令知无量众生根故欲悉令知三世法平等故欲悉令观察涅槃界故欲增长自清净善根故承佛威力即说颂言。

　　第七尔时下以偈重颂分先辨偈意有十一句初一后一是说偈仪而离开者欲显中九皆承佛力该十方故中九正明所为初总余别别中四对一净业显理二除惑开信妄想分别为杂染根三知病识药四观果净因即由利他自业便净(一净业显理者业净则理显故二除惑开信者若无妄想即增信解故余可知)。

　　为利世间发大心其心普遍于十方众生国土三世法佛及菩萨最胜海。

　　第二正显偈辞有一百二十一颂文分三段初八十二偈超颂就法略示二有三十四偈却颂就喻校量三有五偈结德劝赞令景慕发心叹深难说遍于三段又叹为长行偈颂之本故略不颂之初中文亦分五初有十七偈颂第一解行圆满二菩萨始发下十七颂超颂第四能作佛事三菩萨所住下十八偈却颂第三得佛平等四趣向菩提下六偈半颂第五大智现前五恒劝众生下二十三偈半颂第二当成妙果文不次者显德无前后故又长行明先同果体后同果用偈明用可在今果明当得大智通遍故前后互明初中文分为二初一偈颂前正明解行圆满然初句是总举发心为因。

　　究竟虚空等法界所有一切诸世间如诸佛法皆往诣如是发心无退转。

　　余十六偈颂前征释于中有七初一偈颂充遍一切世界。

　　慈念众生无暂舍离诸恼害普饶益光明照世为所归十力护念难思议。

　　十方国土悉趣入一切色形皆示现如佛福智广无边随顺修因无所著。

　　二有二偈颂为欲度脱一切世界众生。

　　有刹仰住或傍覆粗妙广大无量种菩萨一发最上心悉能往诣皆无碍。

　　三有一偈颂知世界成坏知者意在往化觐佛故。

　　菩萨胜行不可说皆勤修习无所住见一切佛常欣乐普入于其深法海哀愍五趣诸群生令除垢秽普清净。

　　四一偈半颂为悉知一切众生垢净故及一切世界三有清净知垢意在令净故五趣三有名左右耳。

　　绍隆佛种不断绝摧灭魔宫无有余。

　　已住如来平等性善修微妙方便道于佛境界起信心得佛灌顶心无著。

　　两足尊所念报恩心如金刚不可沮于佛所行能照了自然修习菩提行。

　　五绍隆下两偈半却颂为不断如来种性故初半摧邪显正即绍隆义次句示佛种之体性次二句即起佛种缘余是种起之相化化不绝是报佛恩心如金刚是种性义照佛所行修菩提行则佛种不断也。

　　诸趣差别想无量业果及心亦非一乃至根性种种殊一发大心悉明见。

　　其心广大等法界无依无变如虚空趣向佛智无所取谛了实际离分别。

　　知众生心无生想了达诸法无法想虽普分别无分别亿那由刹皆往诣。

　　无量诸佛妙法藏随顺观察悉能入众生根行靡不知到如是处如世尊。

　　清净大愿恒相应乐供如来不退转人天见者无厌足常为诸佛所护念。

　　六五偈颂知众生心乐烦恼习气下四种发心于中初偈总明所知事想是妄想即烦恼也业即习气果即死此生彼心即心行根性即诸根次二偈显知之体相皆即事入玄次偈非唯知病亦识法药故如世尊后偈非唯空知行愿相符能为实益。

　　其心清净无所依虽观深法而不取如是思惟无量劫于三世中无所著。

　　其心坚固难制沮趣佛菩提无障碍志求妙道除蒙惑周行法界不告劳。

　　知语言法皆寂灭但入真如绝异解诸佛境界悉顺观达于三世心无碍。

　　七有三偈颂知一切众生三世智谓离三世障故障有十种一烦恼杂染障二触境迷倒障三长时懈怠障四取着因果障五邪教邪师引转障六趣下乘障七粗相现前障八于遍趣行无堪能障九随言生解障十不亡能所障如次十句各一对治末后二句总结通达。

　　菩萨始发广大心即能遍往十方刹法门无量不可说智光普照皆明了。

　　大悲广度最无比慈心普遍等虚空而于众生不分别如是清净游于世。

　　第二菩萨始发下有十七偈颂上能作佛事总分为十初二偈颂即能说法教化调伏一切众生以悲智相导故。

　　十方众生悉慰安一切所作皆真实恒以净心不异语常为诸佛共加护。

　　二有一偈颂诸佛赞叹叹必加护。

　　过去所有皆忆念未来一切悉分别十方世界普入中为度众生令出离。

　　三有一偈颂即能振动一切世界动入互举。

　　菩萨具足妙智光善了因缘无有疑一切迷惑皆除断如是而游于法界。

　　魔王宫殿悉摧破众生翳膜咸除灭离诸分别心不动善了如来之境界。

　　三世疑网悉已除于如来所起净信以信得成不动智智清净故解真实。

　　为令众生得出离尽于后际普饶益长时勤苦心无厌乃至地狱亦安受。

　　福智无量皆具足众生根欲悉了知及诸业行无不见如其所乐为说法。

　　了知一切空无我慈念众生恒不舍以一大悲微妙音普入世间而演说。

　　四菩萨具足下六偈颂即能息灭一切诸恶道苦于中具悲智之德故能㧞因果之苦而无我人。

　　放大光明种种色普照众生除黑暗光中菩萨坐莲华为众阐扬清净法。

　　五有一偈颂即能光照一切世界照世意在照生。

　　于一毛端现众刹诸大菩萨皆充满众会智慧各不同悉能明了众生心。

　　六一偈即能严净一切国土毛孔现刹即神通严也。

　　十方世界不可说一念周行无不尽利益众生供养佛于诸佛所问深义于诸如来作父想为利众生修觉行。

　　七有一偈半颂上即令一切众生欢喜供佛问法但为益物故。

　　智慧善巧通法藏入深智处无所著随顺思惟说法界经无量劫不可尽智虽善入无处所无有疲厌无所著。

　　八一偈半颂上即能入一切法界性初半闻而通达次半思而兼说后半修而无著。

　　三世诸佛家中生证得如来妙法身。

　　九有半偈依修而证颂即能持一切佛种性也。

　　普为群生现众色譬如幻师无不作或现始修殊胜行或现初生及出家或现树下成菩提或为众生示涅槃。

　　十有一偈半颂即能示现成佛。

　　菩萨所住希有法唯佛境界非二乘身语意想皆已除种种随宜悉能现。

　　菩萨所得诸佛法众生思惟发狂乱智入实际心无碍普现如来自在力。

　　此于世间无与等何况复增殊胜行虽未具足一切智已获如来自在力已住究竟一乘道深入微妙最上法。

　　第三菩萨所住下十八偈颂得佛平等于中分四初三偈半颂佛境界平等初偈分齐境次偈兼所证所缘境后一偈半举况显胜。

　　善知众生时非时为利益故现神通分身遍满一切刹放净光明除世暗。

　　譬如龙王起大云普雨妙雨悉充洽观察众生如幻梦以业力故常流转。

　　大悲哀愍咸救㧞为说无为净法性佛力无量此亦然譬如虚空无有边。

　　为令众生得解脱亿劫勤修而不倦种种思惟妙功德善修无上第一业于诸胜行恒不舍专念生成一切智。

　　二善知下四偈半颂功德平等。

　　一身示现无量身一切世界悉周遍其心清净无分别一念难思力如是。

　　三有一偈颂前文得如来一身无量身平等。

　　于诸世间不分别于一切法无妄想虽观诸法而不取恒救众生无所度。

　　一切世间唯是想于中种种各差别知想境界险且深为现神通而救脱。

　　譬如幻师自在力菩萨神变亦如是身遍法界及虚空随众生心靡不见。

　　能所分别二俱离杂染清净无所取若缚若解智悉忘但愿普与众生乐。

　　四于诸下九偈颂真实智慧于中有四初四颂发离一切妄想广大心。

　　一切世间唯想力以智而入心无畏思惟诸法亦复然三世推求不可得。

　　能入过去毕前际能入未来毕后际能入现在一切处常勤观察无所有。

　　二有二颂发穷三际广大心。

　　随顺涅槃寂灭法住于无诤无所依心如实际无与等专向菩提永不退。

　　修诸胜行无退怯安住菩提不动摇佛及菩萨与世间尽于法界皆明了。

　　三有二颂发顺涅槃菩提广大心。

　　欲得最胜第一道为一切智解脱王应当速发菩提心永尽诸漏利群生。

　　四一偈结劝可知。

　　趣向菩提心清净功德广大不可说为利众生故称述汝等诸贤应善听。

　　第四趣向菩提下六偈半颂大智现前于中初一结前生后。

　　无量世界尽为尘一一尘中无量刹其中诸佛皆无量悉能明见无所取。

　　善知众生无生想善知言语无语想于诸世界心无碍悉善了知无所著。

　　其心广大如虚空于三世事悉明达一切疑惑皆除灭正观佛法无所取。

　　十方无量诸国土一念往诣心无著了达世间众苦法悉住无生真实际。

　　无量难思诸佛所悉往彼会而觐谒常为上首问如来菩萨所修诸愿行。

　　心常忆念十方佛而无所依无所取。

　　余正颂大智现前初偈于佛无著次偈即若众生若众生法次偈即若佛若佛法次偈若世间若世间法次偈若菩萨若菩萨法二乘文略后半偈颂上结文念十方佛即求一切智无依无取即于诸法界心无所著。

　　恒劝众生种善根庄严国土令清净一切趣生三有处以无碍眼咸观察。

　　所有习性诸根解无量无边悉明见众生心乐悉了知如是随宜为说法。

　　于诸染净皆通达令彼修治入于道无量无数诸三昧菩萨一念皆能入。

　　于中想智及所缘悉善了知得自在。

　　第五有二十三偈半颂前妙果当成于中有九初三偈半颂常为一切诸佛护念以具德故。

　　菩萨获此广大智疾向菩提无所碍。

　　二半偈颂当得无上菩提。

　　为欲利益诸群生处处宣扬大人法。

　　三半偈颂与其妙法大人法者八大人觉也(八大人觉者遗教全明一少欲二知足三寂静四精进五正念六正定七正慧八无戏论涅槃二十七加二为十云善男子菩萨成就十法虽见佛法不得明了前七同上八即解脱九赞叹解脱十以涅槃教化众生十地抄中更当广释)。

　　善知世间长短劫一月半月及昼夜国土各别性平等常勤观察不放逸。

　　四有一偈颂佛体平等时处平等即佛体故。

　　普诣十方诸世界而于方处无所取严净国土悉无余亦不会生净分别。

　　五有一偈颂已修三世诸佛助道之法。

　　众生是处若非处及以诸业感报别随顺思惟入佛力于此一切悉了知。

　　一切世间种种性种种所行住三有利根及与中下根如是一切咸观察。

　　净与不净种种解胜劣及中悉明见一切众生至处行三有相续皆能说。

　　禅定解脱诸三昧染净因起各不同及以先世苦乐殊净修佛力咸能见。

　　众生业惑续诸趣断此诸趣得寂灭种种漏法永不生并其习种悉了知。

　　如来烦恼皆除尽大智光明照于世菩萨于佛十力中虽未证得亦无疑。

　　六有六偈颂成就三世诸佛力无所畏广十力之别名略无畏之都号于中五偈半别明十力后半偈显得分齐。

　　菩萨于一毛孔中普现十方无量刹或有杂染或清净种种业作皆能了。

　　一微尘中无量刹无量诸佛及佛子诸刹各别无杂乱如一一切悉明见。

　　于一毛孔见十方尽虚空界诸世间无有一处空无佛如是佛刹悉清净。

　　于毛孔中见佛刹复见一切诸众生三世六趣各不同昼夜月时有缚解。

　　如是大智诸菩萨专心趣向法王位于佛所住顺思惟而获无边大欢喜。

　　七有五偈颂已庄严三世诸佛不共佛法三世间圆融不共权小故。

　　菩萨分身无量亿供养一切诸如来神通变现胜无比佛所行处皆能住。

　　无量佛所皆钻仰所有法藏悉耽味见佛闻法勤修行如饮甘露心欢喜。

　　已获如来胜三昧善入诸法智增长信心不动如须弥普作群生功德藏。

　　慈心广大遍众生悉愿疾成一切智而恒无著无依处离诸烦恼得自在。

　　哀愍众生广大智普摄一切同于己知空无相无真实而行其心不懈退。

　　八五偈颂悉得诸佛说法智慧。

　　菩萨发心功德量亿劫称扬不可尽以出一切诸如来独觉声闻安乐故。

　　九一偈结德无尽并属初心该前诸段。

　　十方国土诸众生皆悉施安无量劫劝持五戒及十善四禅四等诸定处。

　　复于多劫施安乐令断诸惑成罗汉彼诸福聚虽无量不与发心功德比。

　　又教亿众成缘觉获无诤行微妙道以彼而校菩提心算数譬喻无能及。

　　一念能过尘数刹如是经于无量劫此诸刹数尚可量发心功德不可知。

　　过去未来及现在所有劫数无边量此诸劫数犹可知发心功德无能测。

　　以菩提心遍十方所有分别靡不知一念三世悉明达利益无量众生故。

　　十方世界诸众生欲解方便意所行及以虚空际可测发心功德难知量。

　　菩萨志愿等十方慈心普洽诸群生悉使修成佛功德是故其力无边际。

　　众生欲解心所乐诸根方便行各别于一念中悉了知一切智智心同等。

　　一切众生诸惑业三有相续无暂断此诸边际尚可知发心功德难思议。

　　发心能离业烦恼供养一切诸如来业惑既离相续断普于三世得解脱。

　　一念供养无边佛亦供无数诸众生悉以香华及妙鬘宝幢幡盖上衣服。

　　美食珍座经行处种种宫殿悉严好毗卢遮那妙宝珠如意摩尼发光耀。

　　念念如是持供养经无量劫不可说其人福聚虽复多不及发心功德大。

　　大文第二十方国土下三十四颂颂前约喻校量于中分二先十四颂正颂前喻可知。

　　所说种种众譬喻无有能及菩提心。

　　后二十偈通释诸喻不及所由前虽略释今此广辨又长行中多随喻别明今此总辨亦总相颂前叹深难说若将别配则令难证等互有所局于中分三初半偈结前生后(亦总相颂前等者昔以二十三偈颂前叹深难说即分为十初三颂甚深二有一偈颂难知三有二偈颂难分别四有二偈颂难信解五三偈颂难证六二偈颂难行七二偈颂难通达八有二偈颂难思惟九二偈颂难说十有三偈颂难度量故云若将别配言则今难证等者如一切独觉及声闻悉以发心作根本颂难证者前文十力十八不共等岂易证耶故云互有所局今二十三偈皆通难信难知难证等故云总相颂前则令证等互无所局)。

　　以诸三世人中尊皆从发心而得生发心无碍无齐限欲求其量不可得。

　　次十七偈半正释后二偈结德无尽就正释中分三初偈标章次十二偈半别释三四偈显德圆满今初也谓标出生无尽体相无限二章。

　　一切智智誓必成所有众生皆永度发心广大等虚空生诸功德同法界。

　　所行普遍如无异永离众着佛平等一切法门无不入一切国土悉能往。

　　一切智境咸通达一切功德皆成就一切能舍恒相续净诸戒品无所著。

　　具足无上大功德常勤精进不退转入深禅定恒思惟广大智慧共相应。

　　二别释中初四偈释无齐限或一句是一义后一偈半颂六度义可以意得。

　　此是菩萨最胜地出生一切普贤道三世一切诸如来靡不护念初发心。

　　悉以三昧陀罗尼神通变化共庄严十方众生无有量世界虚空亦如是发心无量过于彼是故能生一切佛。

　　后八偈半释出生无尽于中分三初二偈半结前生后以体无限故出生无尽也。

　　菩提心是十力本亦为四辩无畏本十八不共亦复然莫不皆从发心得。

　　诸佛色相庄严身及以平等妙法身智慧无著所应供悉以发心而得有。

　　一切独觉声闻乘色界诸禅三昧乐及无色界诸三昧悉以发心作其本。

　　一切人天自在乐及以诸趣种种乐进定根力等众乐靡不皆由初发心。

　　次菩提心是下四偈正显出生为本出生乃一义耳。

　　以因发起广大心则能修行六种度劝诸众生行正行于三界中受安乐。

　　住佛无碍实义智所有妙业咸开阐能令无量诸众生悉断惑业向涅槃。

　　后二偈略释为本所由由修六度为菩萨乘本由劝王行为人天乘本由阐妙业通为三乘涅槃之本。

　　智慧光明如净日众行具足犹满月功德常盈譬巨海无垢无碍同虚空。

　　普发无边功德愿悉与一切众生乐尽未来际依愿行常勤修习度众生。

　　无量大愿难思议愿令众生悉清净空无相愿无依处以愿力故皆明显。

　　了法自性如虚空一切寂灭悉平等法门无数不可说为众生说无所著。

　　三四偈显德圆满中初偈总显次二偈别显愿满后一偈别明智圆。

　　十方世界诸如来悉共赞叹初发心此心无量德所严能到彼岸同于佛。

　　如众生数尔许劫说其功德不可尽以住如来广大家三界诸法无能喻。

　　第三二偈结德无尽可知。

　　欲知一切诸佛法宜应速发菩提心。

　　大文第三欲知下结劝发心于中三初半偈正劝。

　　此心功德中最胜必得如来无碍智众生心行可数知国土微尘亦复然虚空边际乍可量发心功德无能测。

　　出生三世一切佛成就世间一切乐增长一切胜功德永断一切诸疑惑。

　　开示一切妙境界尽除一切诸障碍成就一切清净刹出生一切如来智。

　　次三偈半释劝所由总举具足一切德故。

　　欲见十方一切佛欲施无尽功德藏欲灭众生诸苦恼宜应速发菩提心。

　　后一偈结劝速发。

　　大方广佛华严经疏钞会本第十七之五

　　音释

　　膜

　　(末各切音莫)。
乾隆藏第 131 册 No. 1557 大方广佛华严经疏钞会本(第17卷-第34卷)


　　大方广佛华严经䟽钞会本第十八之一　虢八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　明法品第十八

　　初来意者前明当位所成之德今辨趣后胜进之行故次来也又前明发心之胜德今辨所具之行相故次来也。

　　二释名者准梵具翻应云法光明品统有四义一法慧智慧于能所诠进趣行法分明照了故即明所知法二明是能诠以能显行故法是所诠可轨则故此则诠旨合目明有法故法之明故通二释也三明是智用法是理行及果境智合说俱是所诠法之明明之法依主名也四所修行法体离无明亦唯所诠有明之法法即是明通有财持业也(统有四义者然法光明摄论中释云能正了知周遍无量无分限相大法光明今䟽取诸释意参为四义初一即世亲意世亲先牒本论意释云谓正了达十方无边无分限相如善习诵文字光明名法光明今䟽取意以能正了达即法智慧十方无边法即此胜进能所诠法也二即无性意彼牒本论竟释云谓正通达十方无边无分限相显照行故名法光明今䟽取意无性但有显照行言异于世亲故取意义以能诠为光明而无性意亦有菩萨智为明耳上二摄论皆是第七三即梁论意梁论即世亲同本异译而文稍广多是敌对译故彼论第十先牒本论云三能见一切处无量分别相善法光明次释云约三乘法说一切处又约内外法说一切处又约真俗法说一切处如此一切处菩萨能见无量相如佛所说法相及世间所立法相菩萨皆能了达即如量智如其本数量菩萨以如理智通达无分别相此二智能照了真俗境故名法光明释曰此中论意不异初释但文广说一切处等耳而能了者亦通诸菩萨智今取其别意但取所诠中菩萨之智异法慧智故为别耳其第四意一向义加显此四解后后狭于前前)三宗趣者明法不同略有四种谓教理行果寻教悟理观理起行行成得果皆初宗后趣又此四皆宗为成后位及成胜德为趣。

　　尔时精进慧菩萨白法慧菩萨言。

　　第四释文文有三分一请说分二正说分三结说分今初分二先长行后祇夜前中亦二初叙问答之人胜进趣后非勤不能故精进慧问。

　　佛子菩萨摩诃萨初发求一切智心成就如是无量功德具大庄严升一切智乘入菩萨正位舍诸世间法得佛出世法去来现在诸佛摄受决定至于无上菩提究竟之处。

　　二佛子下正中所问亦分为二初领前自分胜德后请说胜进之行前中先总后具大庄严下别别有七句一领德即领前庄严一切诸佛不共之法二领乘即上已住究竟一乘道三领位位不退故即上已住如来平等性三世诸佛家中生此下晋云离生道者即是领道圆教初住离生因故今四五二句晋经一句以舍世间得出世法入住正位即上于诸世间不分别等六去来现在诸佛摄受领得胜缘即上佛护佛赞等也七决定至于菩提领其当果即上云当得三世诸佛无上菩提德虽无量不出于此故略举耳此约当住位释若约摄于上位理无不通而于求胜进义非惬当(德虽无量下总结谓颂其当位已得胜进云何上求故云而于胜进义非惬当)。

　　彼诸菩萨于佛教中云何修习令诸如来皆生欢喜入诸菩萨所住之处一切大行皆得清净所有大愿悉使满足获诸菩萨广大之藏随所应化常为说法而恒不舍波罗蜜行所念众生咸令得度绍三宝种使不断绝善根方便皆悉不虚。

　　二彼诸菩萨下请后胜进中亦二先问所成行体后问行成德用以破痴等为德用故前中先正问后结请前中十句为三初五自利兼他一问云何修习顺佛令喜其修习言亦总亦别总遍诸句别谓䇿勤即下答中明不放逸二问顺法入位三顺行四顺愿五顺德积德成藏故次四利他兼自束为二对初常说法而不舍自行后下念四生上弘三宝末后一句总结二利不虚。

　　佛子彼诸菩萨以何方便能令此法当得圆满愿垂哀愍为我宣说此诸大会靡不乐闻。

　　二佛子下结请可知。

　　复次如诸菩萨摩诃萨常勤修习灭除一切无明黑暗降伏魔冤制诸外道永涤一切烦恼心垢悉能成就一切善根永出一切恶趣诸难净治一切大智境界成就一切菩萨诸地诸波罗蜜总持三昧六通三明四无所畏清净功德庄严一切诸佛国土及诸相好身语心行成就满足善知一切诸佛如来力无所畏不共佛法一切智智所行境界为欲成熟一切众生随其心乐而取佛土随根随时如应说法种种无量广大佛事。

　　第二复次下问行成德用文亦分二初正问后结请前中分二初问行所成因德二问结因成果德今初有十二事初十一字贯下诸句一能灭无明未审修何行法而能灭耶诸句皆尔意在征因无明有体黑闇为用非明无之处即名无明故别有惑体由无明故事理皆昧名为黑闇二问降魔三问制外四问究竟断道心垢即是所知亦名习气五善根以何而成六三恶八难云何可出七智境何由净治八地等七种净德云何成就九依正三业功德云何庄严满足十以何观力知佛功德十一一切智境复云何知十二何法能成就众生乃至作大佛事(非明无之处等者即俱舍第〡偈云明所治无明如非亲实等上句正明有体谓此无明不了四谛所对治名曰无明与明相违方名无明非是离明之外皆是无明此拣眼等亦非明无之处即名无明此即正明有体下句举喻释成六地当辨)。

　　及余无量诸功德法诸行诸道及诸境界皆悉圆满疾与如来功德平等。

　　第二及余下结因成果德于中二先正结平等谓结所不说及等如来。

　　于诸如来应正等觉百千阿僧祇劫修菩萨行时所集法藏悉能守护开示演说诸魔外道无能沮坏摄持正法无有穷尽于一切世界演说法时天王龙王夜叉王乾闼婆王阿修罗王迦楼罗王紧那罗王摩睺罗伽王人王梵王如来法王皆悉守护一切世间恭敬供养同灌其顶常为诸佛之所护念一切菩萨亦皆爱敬得善根力增长白法开演如来甚深法藏摄持正法以自庄严。

　　第二于诸如来下显等佛之用护持正法便等佛故故偏明之又有十句初总余别总谓开示演说教理行果皆有护义诸魔下别一异敌不侵二摄持修行三十王外助四举世同钦五诸佛灌顶准梵本云一切如来共所守护同灌其顶故应回文六菩萨爱敬七得众善根八能演深法九摄德自严若得此九方名护法。

　　一切菩萨所行次第愿皆演说。

　　二一切下结请可知。

　　尔时精进慧菩萨欲重宣其义而说颂言。

　　大名称者善能演菩萨所成功德法深入无边广大行具足清净无师智。

　　第二尔时下偈文分二初一赞说者。

　　若有菩萨初发心成就福德智慧乘入离生位超世间普获正等菩提法。

　　余十颂上文于中亦二初一颂领前。

　　彼复云何佛教中坚固勤修转增胜令诸如来悉欢喜佛所住地速当入。

　　所行清净愿皆满及得广大智慧藏常能说法度众生而心无依无所著。

　　菩萨一切波罗蜜悉善修行无缺减所念众生咸救度常持佛种使不绝。

　　所作坚固不唐捐一切功成得出离如诸胜者所修行彼清净道愿宣说。

　　余颂请后于中亦二前四颂所修行体。

　　永破一切无明暗降伏众魔及外道所有垢秽悉涤除得近如来大智慧。

　　永离恶趣诸险难净治大智殊胜境获妙道力邻上尊一切功德皆成就。

　　证得如来最胜智住于无量诸国土随众生心而说法及作广大诸佛事。

　　后五颂行所成德于中亦二前三颂行所成因德。

　　云何而得诸妙道开演如来正法藏常能受持诸佛法无能超胜无与等。

　　云何无畏如师子所行清净如满月云何修习佛功德犹如莲华不着水。

　　后二颂结因成果德。

　　尔时法慧菩萨告精进慧菩萨言善哉佛子汝今为欲多所饶益多所安乐多所惠利哀愍世间诸天及人问于如是菩萨所修清净之行。

　　大文第二正说分中分二先长行后偈颂前中亦二先赞问许说后正答所问前中三初赞所问利益也。

　　佛子汝住实法发大精进增长不退已得解脱能作是问同于如来。

　　二佛子下赞能问具德。

　　谛听谛听善思念之我今承佛威神之力为汝于中说其少分。

　　三谛听下诫听许说。

　　佛子菩萨摩诃萨已发一切智心应离痴暗精勤守护无令放逸。

　　第二正答中二先答所成行体后答行成德用前中答前十问即为十段今初段中有五十句前二十句答前修习后三十句答令佛欢喜前修习言亦总亦别今不放逸亦通总别总则遍下十段皆由不放逸成别则属于修习在文分二先牒前标后勤智守心不犯尘境名不放逸是修习相不守根门是名放逸(不守根门名为放逸即瑜伽意前文曾引此假䟽文乃有三义初略释名二涅槃云下先彰所以三出其体业)涅槃云不放逸根深固难㧞因不放逸一切善根皆得增长故首明之(二中即涅槃二十四高贵德王菩萨品十功德中第四十事利益功德于中一根深难拔经自牒云云何根深难拔所言根者名不放逸不放逸者为是何根所谓阿耨多罗三藐三菩提根不放逸故诸余善根展转增长以能增长诸善根故最为殊胜善男子如诸迹中象迹为上如日之光诸光中胜亦如轮王诸王中胜诸河之中四河最胜诸山之中须弥山胜善男子如水生华青莲华为最不放逸法亦复如是于诸善中为最为上善男子如陆生华婆利师华为最为上不放逸法亦复如是师子金翅罗睺大身乃至佛僧为众中最广引喻竟结云如是义故不放逸根深固难拔即其文也)即精进三根于所断修防非为性对治放逸成满一切世出世间善事为业(即精进三根下第三出其体业即唯识第六释曰谓依精进及无贪等三种善根此之四法于所断恶防令不起于所修善随令增长体是四法约别功能而假建立名不放逸非别有体)。

　　佛子菩萨摩诃萨住十种法名不放逸何者为十一者护持众戒二者远离愚痴净菩提心三者心乐质直离诸谄诳四者勤修善根无有退转五者恒善思惟自所发心六者不乐亲近在家出家一切凡夫七者修诸善业而不愿求世间果报八者永离二乘行菩萨道九者乐修众善令不断绝十者恒善观察自相续力佛子若诸菩萨行此十法是则名为住不放逸。

　　二别辨中有二十句前十始修后十终成今初有四一总标二征数三别列四总结他皆仿此列中一对治破戒放逸三聚非一故名为众即三德三身之因故首明也宁舍身命不犯小罪故名护持二离痴智显故菩提心净三四可知五恐负自心故思本发六远离恶缘七修善无住八离小行大宁起疥癞野干之心不起二乘之心难反复故九积善无替十亦爱亦䇿不令过分使不相续若不续者当令相续故须观察(宁起疥癞下即萨遮尼犍子经难反复故即净名文彼第二经云凡夫于佛法有反复而声闻无也)。

　　佛子菩萨摩诃萨住不放逸得十种清净何者为十一者如说而行二者念智成就三者住于深定不沉不举四者乐求佛法无有懈息五者随所闻法如理观察具足出生巧妙智慧六者入深禅定得佛神通七者其心平等无有高下八者于诸众生上中下类心无障碍犹如大地等作利益九者若见众生乃至一发菩提之心尊重承事犹如和尚十者于授戒和尚及阿阇梨一切菩萨诸善知识法师之所常生尊重承事供养佛子是名菩萨住不于逸十种清净。

　　二终成十中一行清净由不放逸得无违教失故名清净二念智清净念则明记智则决断念有智故念即无念智有念故常得现前此二相资故名成就三等持清净不沉不掉故名为等然此沉掉乃含多意如始学者不昏沉不恶作亦名为等未是深定今称性寂然故能不掉智照不昧所以不沉如此深定非深非浅四勤闻清净五思修清净六等引清净七妙慧清净称理平等故八摄受清净等利益故如大地者胜鬘云譬如大地负四重檐一者大海二者诸山三者草木四者众生菩萨大地荷负四种重任者谓离善知识无闻非法众生以人天善根而成熟之及三乘人随机遍摄名等作利益九同行清净谓如弥伽赞敬善财十承事清净离杂心故(谓离善知识下合上四种重任此合大海最深重难持故诸山喻菩萨十地十地如十山故草木喻缘觉独善不从师故众生喻声闻有师属故)。

　　佛子菩萨摩诃萨住不放逸发大精进起于正念生胜欲乐所行不息于一切法心无依处于甚深法能勤修习入无诤门增广大心佛法无边能顺了知令诸如来皆悉欢喜。

　　次答令佛喜有三十句初十结前生后次十正成行相后十纯熟究竟今初此即牒前十种清净如次配属前八可知九摄二句以菩提心佛法无边誓愿知故既敬此心及事于师故能顺了上九结前第十生后故令佛喜。

　　佛子菩萨摩诃萨复有十法能令一切诸佛欢喜何等为十一者精进不退二者不惜身命三者于诸利养无所希求四者知一切法皆如虚空五者善能观察普入法界六者知诸法印心无𠋣着七者常发大愿八者成就清净忍智光明九者观自善法心无增减十者依无作门修诸净行佛子是为菩萨住十种法能令一切如来欢喜。

　　次十正成行相者前明即前修习故令佛喜今更别明于中一勤而不退成上精进二内不惜身正念方成三外绝异求故唯有胜进四加行观空方能不息五正证入理故无所依。

　　六穷得法印方顺深法法印多种或五或四或三或一但广略之异耳言五印者即五非常观谓无常苦空无我寂静言四印者合空入于无我空即我所故或名优陀那菩萨藏经第二中名法邬陀南邬陀南者此名标相涅槃寂静是无为法标相印即决定义如说有为决定无常善戒第七地持第八瑜伽四十六广有分别言三印者四中合苦入于无常或除涅槃寂静有为印故今以诸印印于一切亦无能印故云不着则入唯一实相印矣(言五印者即同净名迦旃延章五非常观然前四非常即是有为寂静为涅槃即是无为摄为无为尽又前四俗谛后一真谛言四印者下即庄严论第十一名四法印论云四法印者一者一切行无常印二者一切行苦印三者一切法无我印四者受寂灭印所以知合空入于无我者论云此中应知无常印及苦印为成无愿三昧依止无我印成空三昧依止寂灭印为成无相三昧说此法印为三三昧依止故或名优陀那者即地持第八亦名优檀那论云有四优檀那诸佛菩萨为令众生得清净故故说为四云何为四一切行无常一切行苦一切法无我涅槃寂灭诸佛菩萨具足此法复以此法传授众生是名优檀那过去寂灭诸牟尼尊展转相传是名优檀那菩萨藏经等者亦即大宝积第三十六菩萨藏会第十二卷末即试验菩萨品经云舍利子诸佛世尊具大智力总摄诸法安虞四种邬陀南中何等为四所谓一切行无常一切行苦一切法无我涅槃寂灭舍利子所演一切行无常者如来谓诸常想众生断常想故所演一切行苦法者如来谓诸乐想众生断乐想故所演一切无我法者如来谓诸我想众生断我想故所演寂灭涅槃法者如来为诸住有所得颠倒众生断有所得颠倒心故舍利子是诸菩萨若闻如来说一切得为无常者则能善入毕竟无常若有闻说一切行苦则能兴起猒离愿心若闻说诸法无我则能修习空三摩地妙解脱门若有闻说寂灭涅槃则能修习无相三摩地而不非时趣入真际如是舍利子若诸菩萨摩诃萨能善修习如是法者终不退失一切善法速能圆满一切佛法邬陀南此云标相者释经也言涅槃寂静是无为法标相者略举亦应云无常是有为法标相苦是有漏法标相无我是诸法标相亦有说言邬陀南者唐言说也佛常说故义当无问自说经印即决定者诸有漏法决定是苦一切法决定无我无为决定寂静善戒第七下略示源由地持第八已如上说善戒第七者经云智有三种一者能舍外物二者能舍内物三者舍内外已兼化众生云何教化见贫穷者先当语言汝能归依于三宝不受斋戒不若言能者先受三归及于斋戒后则施物若言不能复应语言若不能者汝能随我说一切法无常无我寂灭涅槃不若言能者复当教之教已便施乃至云若能如是先教后施是名大施释曰此即次下云言三印者四中合苦入于无常即智论所说三法印也瑜伽四十六者论云复次有四种法嗢陀南诸佛菩萨欲令有情清净故说与地持同地持即瑜伽同本异译耳或除涅槃等者此三唯说有为即不合苦入无常也言三者一无常一苦三无我也然嗢陀南此云集施应与邬陀南异今论亦云嗢陀南或译之少巧此三即涅槃三修今以诸印下结前诸印生后释一印义法华云佛自住大乘者即第一经偈中此前偈云唯此一事实余二则非真终不以小乘济度于众生)后四依理起行七愿护小心故增广大八智护凡见方顺佛法九自无法爱十无作而修故入无诤门矣。

　　佛子复有十法能令一切诸佛欢喜何者为十所谓安住不放逸安住无生忍安住大慈安住大悲安住满足诸波罗蜜安住诸行安住大愿安住巧方便安住勇猛力安住智慧观一切法皆无所住犹如虚空佛子若诸菩萨住此十法能令一切诸佛欢喜。

　　后十纯熟究竟中行修成熟故云安住初二入理行一加行离逸二正证舍相次二救生行次二随缘行十度别修诸行总摄后四愿智行即十度后四也亦可前十如次成此十种但生熟之异耳思之。

　　佛子有十种法令诸菩萨速入诸地何等为十一者善巧圆满福智二行二者能大庄严波罗蜜道三者智慧明达不随他语四者承事善友恒不舍离五者常行精进无有懈怠六者善能安住如来神力七者修诸善根不生疲倦八者深心利智以大乘法而自庄严九者于地地法门心无所住十者与三世佛善根方便同一体性佛子此十种法令诸菩萨速入诸地。

　　第二答入菩萨所住处问文分为三初有十法起入地行次住地观修后明地要胜今初列中初三自分行一具资粮二成加行一度具十名大庄严三智契实相故不随他后七起胜进行谓四外近良缘五内须自䇿六能安果用七不厌修因八双游定慧深心契寂利智贯达以斯二法严于法身故法华云佛自住大乘如其所得法定慧力庄严以此度众生也九不住法门住有二失一不契地智二不能进趣不住反此十善穷地体谓依一佛智方便多门更无异体。

　　复次佛子诸菩萨初住地时应善观察随其所有一切法门随其所有甚深智慧随所修因随所得果随其境界随其力用随其示现随其分别随其所得悉善观察知一切法皆是自心而无所著如是知已入菩萨地能善安住。

　　二复次下住地观修有十一句初一是总一切法门是成地之法次九为别二诸地证智三修加行因四摄报等果五所知分齐及所化境六进德修业断障力用七示百身等八分别诸愿十善等法九所证法界皆言随其者诸地非一故十悉善下辨成观相皆自心者智与心相应故因由心学果是心成境由心现力用是心分位神通是心现起分别是心决择所得是心造诣并心外无得何所著耶十一如是下结观成益(住地观修者依梁论云地者对治义)。

　　佛子彼诸菩萨作是思惟我等宜应速入诸地何以故我等若于地地中住成就如是广大功德具功德已渐入佛地住佛地已能作无边广大佛事是故宜应常勤修习无有休息无有疲厌以大功德而自庄严入菩萨地。

　　三佛子下显地要胜标征释结文并可知。

　　大方广佛华严经䟽钞会本第十八之一

　　音释

　　癞

　　(落盖切音赖疥也恶疾也)。

　　邬

　　(安古切声同坞)。

　　大方广佛华严经疏钞会本第十八之二　虢九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子有十种法令诸菩萨所行清净何等为十一者悉舍资财满众生意二者持戒清净无所毁犯三者柔和忍辱无有穷尽四者勤修诸行永不退转五者以正念力心无迷乱六者分别了知无量诸法七者修一切行而无所著八者其心不动犹如山王九者广度众生犹如桥梁十者知一切众生与诸如来同一体性佛子是为十法令诸菩萨所行清净。

　　第三答大行清净问有二十句初十是因后十是果今初行成出障故云清净虽数名小异大同十行亦通十度十行所行即是十度欲胜进彼故此前修又下文由为物说法自增诸度故复广明所望处别互有影略前七可知八于恶众生修菩萨行心不倾动是难得中义本愿誓化故九善法行中与众生为清凉法池大悲坚固普摄众生为舍为归是广度众生如桥梁义有力能故十真实行中文云此菩萨入三世诸佛体性与三世诸佛善根同等智决体同故(虽数名小异等者以刊定不许通十行故双定之彼云初四五七名同十行余并全别不可悬指次后有文具显十度释曰此公虽为十度释经意明但是行法亦非十行亦非十度故今双定俱是无过次云十行所行即十度者明二义相成俱明无失次云欲胜进彼故此前修者别通十行以其上意云十行自是后位何用悬指今䟽通云夫胜进者逆修后位今十住胜进正修十行何有违耶又下文由为物下通其不许十度彼云下文自有十度此是十度乃成重也故今释云彼约说法成度此约通修所望既差亦非繁重彼唯前四名同今取其后三说同十行指文显著前七双具文理自显)。

　　菩萨既得行清净已复获十种增胜法何等为十一者他方诸佛皆悉护念二者善根增胜超诸等列三者善能领受佛加持力四者常得善人为所依怙五者安住精进恒不放逸六者知一切法平等无异七者心恒安住无上大悲八者如实观法出生妙慧九者能善修行巧妙方便十者能知如来方便之力佛子是为菩萨十种增胜法。

　　第二菩萨既得下由行净因得胜法果一他力胜二自善胜三深定胜四同行胜五助道胜六真智胜七意乐胜八观慧胜九修行胜十增进胜。

　　佛子菩萨有十种清净愿何等为十一愿成熟众生无有疲倦二愿具行众善净诸世界三愿承事如来常生尊重四愿护持正法不惜躯命五愿以智观察入诸佛土六愿与诸菩萨同一体性七愿入如来门了一切法八愿见者生信无不获益九愿神力住世尽未来劫十愿具普贤行净治一切种智之门佛子是为菩萨十种清净愿。

　　第四答大愿问有二十句初十起胜净愿后十励志令满今初全同初地十愿一成熟众生愿二净佛国土愿三供养四护法五承事六同善根七摄法上首法通至佛名如来门八三业不空九具修诸行十现成正觉但彼文广依彼次者五七一二六八三九四十为今之次(依彼次者五七一二等如次将今之十以对彼十此中第一即彼第五是成熟众生等)。

　　佛子菩萨住十种法令诸大愿皆得圆满何等为十一者心无疲厌二者具大庄严三者念诸菩萨殊胜愿力四者闻诸佛土悉愿往生五者深心长久尽未来劫六者愿悉成就一切众生七者住一切劫不以为劳八者受一切苦不生厌离九者于一切乐心无贪着十者常勤守护无上法门。

　　二佛子菩萨下令愿成满者由斯十句能满前十反余多愿于中五深心则可久六悉成则可大可久则菩萨之德可大则菩萨之业余并可知(五深心等者此则用周易系辞系辞云干以易知神以简能（天地之道不为略成故而善始不劳而曰易简）易则易知简则易从易知则有亲易从则有功（顺万物之情故曰有亲通天下之志故曰有功）有亲则可久有功则可大（有易简之德则能成可久可大之功）可久则贤人之德可大则贤人之业（天地易简万物各载其形圣人不为群方各遂其业德象既成则入于形器故贤人目其德业也）易简而天下之理得矣（天地之理莫不由于易简而各得顺其分位也）天下之理得而成位乎其中矣（成位立象也极易简则能通天下之理通天下之理故能成象并乎天地也言其中者则明并天地也）但观向引䟽文可见但取可大可久之言而不取易简之义)。

　　佛子菩萨满足如是愿时即得十种无尽藏何等为十所谓普见诸佛无尽藏总持不忘无尽藏决了诸法无尽藏大悲救护无尽藏种种三昧无尽藏满众生心广大福德无尽藏演一切法甚深智慧无尽藏报得神通无尽藏住无量劫无尽藏入无边世界无尽藏佛子是为菩萨十无尽藏。

　　第五佛子已下答护菩萨藏问文亦有四初是结前生后谓以前行愿蕴积成藏故唯十句更无成熟等异文有五对并显可知(文有五对并显可知者一见佛持法对二智深悲广对三多定广福对四辩深通胜对五竖末横该对)。

　　菩萨得是十种藏已福德具足智慧清净于诸众生随其所应而为说法。

　　第六菩萨得是下答随所应化常为说法问文分为三初结前生后谓蕴积福智用以摄生。

　　佛子菩萨云何于诸众生随其所应而为说法。

　　二佛子下征以标起。

　　所谓知其所作知其因缘知其心行知其欲乐。

　　三所谓下正解其义于中分二前知器授法二具德成益初中先知器有四一识习气所作如金师之子应教数息等二知种性因缘闻法发心为因随因成性遇师闻法为缘随缘成种三知心行之病谓多贪等四知希望差别(如金师之子等者涅槃经说乃是身子差机十地当引今且引庄严论说目连教二弟子金师之子教不净观浣衣之子教数息观久无所证舍利弗问目连汝以何法而教之乎答以二观又问二人从何来答一浣衣二锻金身子云锻金之子应教数息浣衣之子令修不净于是目连于法教之则得罗汉即说五颂赞身子云第二转法轮佛法之大将于诸声闻中得于最上智又云行自境界中获得所应得行他境界中如鱼堕陆地我常在河边习浣衣自净安心于白骨相类易开解不大加功力速疾入我意金师常吹囊出入气是风以其相类故易乐入安般众生所玩习各自有胜劣释曰上皆随宜之意)。

　　贪欲多者为说不净瞋恚多者为说大慈愚痴多者教勤观察三毒等者为说成就胜智法门乐生死者为说三苦若着处所说处空寂心懈怠者说大精进怀我慢者说法平等多谄诳者为说菩萨其心质直乐寂静者广为说法令其成就菩萨如是随其所应而为说法。

　　二贪欲下知授法文有十句初二可知三痴有二种一迷于事理教观法相二恶邪推求不信业因令其观察十二因缘能难邪执自性等计上三唯对治四等分者等谓相似三观不可并施若等重者教观胜义谓淫欲即道等若等轻者可以生善为人化之释此四分具如杂集十三五求人天乐为乐生死说三苦者乃至非想行苦所随故十乐事寂者令成理寂若沈空寂令成事用菩萨已下总结随宜(释此四分具如杂集十三等者然此论建立补特伽罗略有七种谓病行差别故出离差别故住持差别故方便差别故果差别故界差别故修行差别故今当病行差别自有七种一贪行二瞋行三痴行四慢行五寻伺行六等分行七薄尘行言贪行补特伽罗者谓有猛利长时贪欲（标也）虽于下劣可爱境界而能𤼵起上品贪欲（此释猛利）起即长时无有断灭（此释长时）如贪行者乃至寻伺行者亦尔各随自境猛利长行如理配释等分补特伽罗者谓住自性烦恼远离猛劣住平等境烦恼故随境势力烦恼现行故释曰猛拣前五劣拣第七住平等境释成自性随境势力烦恼现行释自性烦恼谓胜境贪心即增劣境贪心则下不同前五于下劣境起上品贪等亦犹颜回怒不运等或与境等名为等分又于所起无偏胜劣故云等也论云薄尘行补特伽罗者谓住自性位薄烦恼如前所说自性位烦恼相今此烦恼望彼微薄故虽于增上所缘境界而微薄性烦恼现行昔所修习胜对治力所推伏故释曰非如前等分等于前境境胜则贪重等今胜亦劣故不同前则父母之仇亦无加报又上有七经多说四者取其三毒为不善根故等分之中摄余三故故云等分分其轻重轻即薄尘重即正是等分既等于境望于薄尘故为重耳又等皆相似无有胜劣前三则有互增之义五求人天乐为乐生死悲有难言谁复乐死故今答云所谓乐生以生必死故人天之乐是生死中事故乐事寂者即为人意下即对治)。

　　为说法时文相连属义无舛谬观法先后以智分别是非审定不违法印次第建立无边行门令诸众生断一切疑善知诸根入如来教证真实际知法平等断诸法爱除一切执常念诸佛心无暂舍了知音声体性平等于诸言说心无所著巧说譬喻无相违反悉令得悟一切诸佛随应普现平等智身。

　　二为说法时下明具德成益有十句十对一文连义正二法智无差即依法不依人依智不依识三审定无违即依了义经不依不了义经四立法义故能遍断疑五了物根故入于佛教六寂契真际照法性源七断真法爱除人法执八念佛了音九亡言巧说虽无说无示善顺宗因十令悟随宜终归平等即说之益(一文连义正者即依义不依文也䟽以文义显故更不释之第二句中有其两对即依法不依人依智不依识具法四依也即净名经法供养品而以义语智识了义不了义人法而为其次四依之义三门分别一释名二出体三次第初名者义为所诠凭之起行是故应依教虽诠理要须忘言言非义故智无分别能决断故是以应依识为了别能起染着故不应依依了义经不依不了义者显实分明名为了义凭之起解是故应依隐覆有余名非了义令人执滞故不应依托法起行是故须依不随人情故不依人然了义经等乃有多门一法印非印门与无常寂静无我三印相应以为了义不与相应即非了义二大小乘门小乘三印亦非了义大乘方了如七善知中又涅槃第六云若说如来无常变易名为不了若说如来常住不变是名为了三显密门密意宣说名为不了显了说者即名为了四又于大乘言未周悉名为不了周备为了此上四门初一令物舍邪归正二舍小归大三舍密就显四令寻诠使义周[備-用+冉]二出体者初一所诠通事通理二即能证通根本后得三约能诠通诠上二四约能说忘情取法三次第者即以上义以为次第余可思也七断真法爱者谓真实观智理事无违心生爱着便不证实故诸圣人少有所念不得圣果)。

　　菩萨如是为诸众生而演说法则自修习增长义利不舍诸度具足庄严波罗蜜道。

　　第七菩萨如是下答恒不舍离诸波罗蜜问于中二先结前生后则正说法时便具十度设自修此亦为利他一向大悲了平等故通至佛果故皆名道(设自修此等者以此章门标说法时不舍诸度而下释相于诸佛所闻法近友等亦有不因说法所成故为此通设自修时亦为众生则不遣蹑前随所应化常为说法)。

　　是时菩萨为令众生心满足故内外悉舍而无所著是则能净檀波罗蜜。

　　二是时下正示不舍度相十度即为十段皆先辨相后是则下结名前四辨相中先辨施等相后无著等辨波罗蜜相。

　　具持众戒而无所著永离我慢是则能净尸波罗蜜。

　　檀戒可知。

　　悉能忍受一切诸恶于诸众生其心平等无有动摇譬如大地能持一切是则能净忍波罗蜜。

　　三忍中诸恶通于内外其心下契理平等成波罗蜜。

　　普发众业常修靡懈诸有所作恒不退转勇猛势力无能制伏于诸功德不取不舍而能满足一切智门是则能净精进波罗蜜。

　　四进中普发众业是无余修亦利乐勤常修靡懈是长时修恒不退转是无间修上即加行勤也勇猛莫制是勇捍修亦被甲勤于诸已下是显度相(四精进中等者此中摄于四修及三精进故䟽双配细寻可知)。

　　于五欲境无所贪着诸次第定悉能成就常正思惟不住不出而能销灭一切烦恼出生无量诸三昧门成就无边大神通力逆顺次第入诸三昧于一三昧门入无边三昧门悉知一切三昧境界与一切三昧三摩钵底智印不相违背能速入于一切智地是则能净禅波罗蜜。

　　五禅定中文有十一句一诃五欲所以诃者夫禅定虚凝湛犹渟海高攀圣境尚曰妄情驰想五尘岂当为道云何诃之色如热金丸执之则烧声如毒涂鼓闻之必死香如獘龙气嗅之则病味如沸热蜜舐则烂伤触如卧师子近之则啮此五欲者得之无猒如火益薪亡国败家世世为害过于怨贼故不应着况菩萨体此即如复何所著(一诃五欲者即天台止观依智论诸经修正道前立二十五方便谓一具五缘二诃五欲三弃五盖四调五事五行五法五五二十五今此但明诃五欲耳况菩萨下三无诃相直顺经文无贪着义余之方便䟽文不要略示其名言具五缘者一持戒清净二衣食具足三闲居静处四息诸缘务五近善知识言弃五盖前已有竟调五事者一调食令不饥不饱二调眠不节不恣三调身令不宽不急四调息令不湿不滑五调心令不沉不举行五法者一欲二精进三念四巧慧五一心并类前后其相可知)二入次第定谓四禅四空及灭受想为九次第定下十地离世间品具明即一切门禅(即一切门禅者瑜伽三十三说六度四等各有九门谓一自性二一切三难行四一切门五善士六一切种七遂求八此世他世乐九清净故彼颂云自性一切难一切门善士一切种遂求二世乐清净又自性皆一一切或二或三难行皆三一切门皆四善士皆五一切种皆六或七遂求皆八一世乐皆九清净皆十今九门静虑者一自性者谓心一境性或奢摩他品或毗钵舍那品或双运道即十句中二三及九第二一切禅者略有二种一者世间二出世间九次第定通于世间不住不出是出世间亦即第二句摄有三种者一现法乐住禅谓身心轻安远离憍举离诸爱味泯一切相二引生功德禅三饶益有情禅如䟽已配第三难行禅有三种者一已住深定能引诸静虑而舍彼最胜生于欲界是第一难即经第五句二依此静虑能𤼵种种超过二乘所行等持亦第五句故䟽云即难行相三依于静虑速证无上菩提即第十句䟽亦已指第四一切门禅有四种者谓一寻伺俱行二喜俱行三乐俱行四舍俱行即第二句摄故䟽已指第五善士禅略有五种者一无爱味即第三四句余四与四等相应即第八句摄所缘境界即慈念众生等故第六一切种者此静虑有六种七种总十三种言六种者一善静虑二无记变化静虑三奢摩他品四毗钵舍那品五自他利正审思惟六能引神通威力功德亦是第六引神通句亦通余句言七种者一名缘静虑二义缘三止相缘四举相缘五舍相缘六现法乐住七饶益他随句相应配之可知第七遂求者满众生意故亦神通句摄略有八种此一段论文稍广今义引之一能息诸毒等二能除众病三降雨止渴四济诸怖畏五能施饭食六能施资财七能正谏诲八能正造作随应可知第八此世他世乐静虑有九者一神通变现调伏有情静虑二记说变现调伏有情三教诲变现调伏有情四于造恶者示现恶趣五于失辩者能施辩才六于失念者能与正念七制造建立无颠倒论等八于世工巧能随造作九放光息苦后二亦义引亦随应配之第九清净禅有十䟽下自配余度九门十行品说)三安住理定寂爱味住智契不出名正思惟以见心性故亦善士相上二定体即定自性余六定用四消灭烦恼通爱见慢等故云一切即清净相(三安住理定寂爱味住者杂集第九云如是静虑无色由四种相应广分别谓杂染故清白故建立故清净故杂染者谓四无记根一爱二见三慢四无明由此四惑染污其心于诸染污静虑定门令色无色界一切有覆无记烦恼及随烦恼生长不绝释曰上即略释论文下别释中其文广博今略取意谓由有爱味上静虑由有见故见上静虑由有慢故恃上静虑由无明故疑上静虑如是烦恼恒染其心令色无色大小二惑相续流转等论云清白者谓清净静虑无色自性善故说名清白虽是世间离缠垢故亦名为静建立谓支建立等至建立品类建立名想建立于诸静虑具四建立诸无色中唯有三种除支建立支建立者取意谓初禅五支等言等至建立者谓七种作意入初静虑乃至非想言品类建立者于初静虑具三品熏修八定皆是故初四禅随三品因各有三天名想建立者谓静虑中无量名字不可算数以诸佛世尊所入二乘所不能知故乃至八定互相摄等论云清净者谓初静虑中边际定力乃至非想非非想处边际是名清净彼䟽释云八定之中所有最后边际由作用自在离无堪住障故名清净通有漏无漏但自在作用俱名清净释曰今䟽三四即离前杂染四无记根是第四清净五至八即是前名想建立中互相摄故及品类建立等余可思之)五出生诸定如起信云得此真如三昧能生无量诸三昧门上文云一三昧生尘等定是也即难行相(出生诸定者即杂集名想建立䟽中先明能出生即依起信修行信心分中之文前云久习纯熟乃至得入真如三昧次论又云复次依是三昧故则知法界一相谓一切诸佛法身与众生身平等无二即名一行三昧当知真如是三昧根本若人修行渐渐能生无量三昧经言无量三昧者如智论云五智印等三万五千首楞严等五万三千方便善巧无量无边)六引发神通谓精义入神以致用也亦遂求相七逆顺自在亦难行相从灭定出入非非想乃至初禅是名为逆从初禅出入第二禅乃至灭定是名为顺此中逆顺应名有超间谓超一超二乃至全超文无者略此亦名为师子游步三昧(此中逆顺等者俱舍定品云二类定顺逆均间次及超至间超为成三洲利无学谓本善等至分为二类一者有漏二者无漏往上名顺还下名逆今䟽已委释又彼云同类名均异类名问相邻名次越一名超至问超为成者名修超也谓观行者修超定时先于有漏八地等至顺逆均次现前数习次于有漏顺逆均超现前数习次于无漏顺逆均超现前数习是名修习加行满也后于有漏无漏等至顺逆问超名超定成三洲利无学者明处及人修超等至唯人三洲处也仍是利根不时罗汉方能修也今明菩萨居然能超如顺超从初禅出应入二禅而入三禅即是超一若从初出而入四禅即是超二直入灭定是谓全超逆超亦尔此亦名为师子等者腾跃跳踯故即智论百八三昧中第三名也菩萨得是三昧于一切三昧中入出迟速皆得自在譬如众兽游戏之时若见师子悉皆怖惧师子戏时于诸群兽强者则杀伏者则放菩萨亦如是得是三昧于诸外道强者破之信者度之故名师子游步三昧第一)八一多自在摄一切定应有四句谓在一入一在一入一切在一切入一在一切入一切得其源故。

　　九悉知定境定境有三一诸定所缘二诸定分齐三诸定境用皆能知之。

　　十者总结体用无违言三昧者此云等持唯局有心而通散心三摩钵底此云等至通于有心及与无心唯诸位定体此二功德名为等引上二句定体通于此三六句定用即是所引言智印者即一实相故智论释百八三昧中第二名宝印三昧谓与实相般若相应故上二是定此一是智合即双运今菩萨随在一定即与一切三昧此三无违(百八三昧名离着虚空不染初一名首楞严第二名宝印三昧者智度论云能印诸三昧于诸宝中法宝是实宝今世后世乃至涅槃能为利益如佛语比丘云为汝说法所谓法印法印是宝是解脱门若三藏教门以三法印为法印若摩诃衍但有诸法实相一法印与实相般若相应三昧名为宝印三昧也)十一速入智地亦即定果以菩萨之定事穷无边理极无际故能速至一切智地亦难行相亦二世乐相。

　　又上二三四即现法乐住禅次五引生功德禅五亦饶益有情禅后二通三(又上二三下上案文释今以三禅[(冰-水+〡)*ㄆ]之以诸经论多用三故如初会说今当重释瑜伽四十三云云何菩萨一切静虑谓此静虑略有二种一者世间二者出世间复有三种一者现法乐住等论释云若诸菩萨所有静虑远离一切分别皆生身心轻安最极寂静远离掉举离诸爱味泯一切相当知是名现法乐住若诸菩萨所有静虑能引能住种种殊胜不可思议不可度量十方种性所摄等持乃至若诸菩萨所有静虑能引能住一切菩萨解脱胜处遍处无碍解无诤愿等不共功德名能引等持功德静虑若诸菩萨所有静虑于诸有情能引义利彼彼事业与作助伴下取意引息苦除怖救护赞三宝德调伏有情为第三情虑)又通十种清净一由世间净离诸爱味故即第三句二出世间净亦此句摄三加行净即是初句四得根本净即第二句五根本胜进净即第五句六入住出自在清净七舍静虑已复还证入自在清净上二即第七句八神通变现自在清净即第六句九离一切见趣清净十一切烦恼所知障清净此二共是第四句摄余如瑜伽四十三九大禅说十行之中当显其相(又通十种下即九门中第九也)。

　　大方广佛华严经疏钞会本第十八之二

　　音释

　　谄诳

　　(谄丑琰切佞言也诳居况切欺也)。

　　舛谬

　　(舛昌[〦/(ㄠ-ㄙ+?)]切谬靡㓜切舛谬谓舛错谬误也)。

　　闇

　　(乌蚶切与暗同)。

　　掉

　　(徒吊切摇也)。

　　渟

　　(音亭澄也)。

　　踯

　　(音掷)。

　　弊

　　(毗祭切恶也)。

　　嗅

　　(许救切以鼻㩜气曰嗅)。

　　啮

　　(倪结切噬也)。

　　大方广佛华严经䟽钞会本第十八之三　虢十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　于诸佛所闻法受持近善知识承事不倦常乐闻法心无厌足随所听受如理思惟入真三昧离诸僻见善观诸法得实相印了知如来无功用道乘普门慧入于一切智智之门永得休息是则能净般若波罗蜜。

　　六般若中句亦有十前之三句闻法近友即闻所成慧初句正明二近友不倦是闻慧缘三乐闻无厌是闻慧因暂闻则己慧不生故四即思慧学而后思故云随所听也内正作意故云如理五亦思择慧又于无烦恼中善决择故舍烦恼故六善观下皆是修慧此句悟入于如七宿习思量故了无功用道八周备悟入一中一切等名为普门九入二智门十总结已圆故云休息后三连环(后三连环者以经云一乘普门慧二入于一切智智之门三永得休息此三乃似一句尔故云连环而义则别故为三句)此中亦有九门之相恐繁不配(此中亦有九门下料拣有二一对九门般若)其中虽定慧互有互相严故而为门不同若全双运故起信论合于六度以为五门(其中虽定慧下二拣滥以互有故于中有六一对前定门拣如前中云知三昧境不违智印入于智地是定中慧慧资定也今此中有入真三昧是定资慧也若全下引证成前既合定慧明必相资)后之方便义亦准此涉有不迷于空则名方便不猒有而观空便称般若岂令般若不能知有耶方便若不观空何名方便(后之方便下以六对七料拣二亦相成)非唯此三万行皆尔况般若能成万行何法而不用之寂照尽于理极不得一行无此君耳所以开则万行森然泯则一不为一得意则无所不通耳(五非唯此三下总结万行相资之义况般若下况结深玄言不得一行无此君者借外典语𣈆书中说王献之好竹到处即皆树之人问其故答云人生不得一日无此君耳意在虚心贞节岁寒不移今明万行不得暂时而无般若)。

　　示现一切世间作业教化众生而不厌倦随其心乐而为现身一切所行皆无染着或现凡夫或现圣人所行之行或现生死或现涅槃善能观察一切所作示现一切诸庄严事而不贪着遍入诸趣度脱众生是则能净方便波罗蜜。

　　七方便中亦有十种一巧智现世为方便二悲非爱见故化而无猒即悲智相导为方便三依体起用四非舍非受故一切无染五凡圣双行由双非故六行无住道七观察进趣八现相不着九遍入诸趣即无生现生十度脱众生是无化现化初九㧞济余皆回向依璎珞因果品后之四度亦各有三方便三者一进趣方便即第七句二巧会有无除第四句皆此所摄三不舍不受即第四句(依璎珞下通明后四之相后之三度皆有[(冰-水+〡)*ㄆ]束及通明相二段可知)。

　　𥁞成就一切众生𥁞庄严一切世界𥁞供养一切诸佛𥁞通达无障碍法𥁞修行遍法界行身恒住𥁞未来劫智𥁞知一切心念𥁞觉悟流转还灭𥁞示现一切国土𥁞证得如来智慧是则能净愿波罗蜜。

　　八愿中亦有十愿前五后三𥁞字为初六身恒住𥁞劫海七智𥁞心海八穷𥁞有支九𥁞现国土十穷佛果智此求菩提前九利乐若依三愿二三四五为自行愿六七为神通初及八九为外化愿十通二利皆云𥁞者穷彼源故。

　　具深心力无有杂染故具深信力无能摧伏故具大悲力不生疲厌故具大慈力所行平等故具总持力能以方便持一切义故具辩才力令一切众生欢喜满足故具波罗蜜力庄严大乘故具大愿力永不断绝故具神通力出生无量故具加持力令信解领受故是则能净力波罗蜜。

　　九力中十句各二谓标名释义一契理深心是思择力染则无力翻此故有余可准知皆修习力璎珞有三皆名通力一报通力二修通力三变化通力观彼似当九十二句耳。

　　知贪欲行者知瞋恚行者知愚痴行者知等分行者知修学地行者一念中知无边众生行知无边众生心知一切法真实知一切如来力普觉悟法界门是则能净智波罗蜜。

　　十智度中识病知根顺理授法名为智度亦有十句初四知病轻重次三知根欲乐一位二行三心后三知法乐一知理法二知果法三普觉法界前七成就有情后三现法乐住璎珞三智一无相智即知法真实三变化智即如来力余皆第二一切种智余义如初会说。

　　佛子菩萨如是清净诸波罗蜜时圆满诸波罗蜜时不舍诸波罗蜜时住大庄严菩萨乘中随其所念一切众生皆为说法令增净业而得度脱。

　　第八佛子下答前所念众生咸令得度问于中分三初结前起后二正明化度三结如本誓前中初结前清净约离障圆满具事理不舍谓常相应住大庄严者总结十度为严是大乘体后随其所念下生后由具前故。

　　堕恶道者教使发心在难中者令勤精进多贪众生示无贪法多瞋众生令行平等着见众生为说缘起欲界众生教离欲恚恶不善法色界众生为其宣说毗钵舍那无色界众生为其宣说微妙智慧二乘之人教寂静行乐大乘者为说十力广大庄严。

　　二堕恶道下正明化度文有十句约为四类初一令离恶果三涂除无间皆容发心如慈童女二令勤修则脱八难值佛闻法次三令离恶因贪有二种上偏语色贪教修不净今通语贪财名等故但云示无贪法无贪法者谓不净观空少欲知足二瞋亦二种上偏语能为违害故令修慈今通瞋情非情故观同体不应自瞋三痴亦二种已如上明此约邪痴令观缘起次三令离流转三界循环皆可猒故初欲恚害等义见三地二色界虽定慧似均然是定地恐其滞寂故为说观又无生正观令得无漏三无色定多故为说妙慧又示谛观方得永出后二示以三乘随机为说又引权归实令知本寂(如慈童女者智度论说慈行童女入海采宝辞白其母母不从志相别误伤母一茎发便堕火盆地狱自省无罪狱主具示罪相便发大心见诸罪人知同此罪便请火盆普为戴之狱主瞋恚以铁叉击头寻便命终生于天上贪有二种等者略有此二然准瑜伽二十六中总有五种论云贪有五种一于内身欲欲欲贪二于外身淫欲淫贪三境欲境贪四色欲色贪五萨迦耶欲萨迦耶贪释曰慈恩解初会有二一云于自内身初起欲界微少之欲故名欲欲次起重贪故名欲贪二云内身是自所欲之法所以言于内身欲于内身欲上起欲故即能欲心此名欲贪则初一欲字是所欲第二是能欲第三欲字是结名释曰后释为胜濮阳两解初一同大乘法师后解二云初之欲字义同于前次一欲字即别境欲与贪俱时缘于所欲缘欲之欲重云欲欲后之一字亦是所欲缘欲之贪名为欲贪释曰此解不及前以后一皆有别境欲故然古后四皆通二释思之可知今亦存一今此虽二亦以摄五色贪即初二财名等即后三财即三四名识第五等即等三耳)。

　　如其往昔初发心时见无量众生堕诸恶道大师子吼作如是言我当以种种法门随其所应而度脱之菩萨具足如是智慧广能度脱一切众生。

　　三如其往昔下结如本誓故能真度师子吼者决定度故。

　　佛子菩萨具足如是智慧令三宝种永不断绝所以者何菩萨摩诃萨教诸众生发菩提心是故能令佛种不断常为众生开阐法藏是故能令法种不断善持教法无所乖违是故能令僧种不断复次悉能称赞一切大愿是故能令佛种不断分别演说因缘之门是故能令法种不断常勤修习六和敬法是故能令僧种不断复次于众生田中下佛种子是故能令佛种不断护持正法不惜身命是故能令法种不断统理大众无有疲倦是故能令僧种不断复次于去来今佛所说之法所制之戒皆悉奉持心不舍离是故能令佛法僧种永不断绝。

　　第九佛子下答前绍三宝种使不断绝问文分为二初仍前总标二所以下征释所由由化众生入三宝海故能绍前令不断也文有四番为成十句前九别明后一总结就初三番释通总别然皆后后转深前前通者通在诸位别者初在十信次居三贤后约登地。

　　三番佛种差别云何初教发心令具因性未发唯有本住性故次赞大愿令成因行令所发心不退转故言大愿者谓求菩提愿利乐有情愿又防恶愿如戒经说有进善愿如常所明三下佛种子令成佛智谓证真如成无漏故上约别显通者发菩提心总有三心谓即大悲大愿大智初番为总已含大悲次番是愿后番是智谓示妙理令暂见心性成金刚种(又防恶愿等者梵网经云发十愿已持佛禁戒作是愿言宁以此身投炽然猛火大坑及上刀山终不以毁犯三世诸佛经律与一切女人作不净行有十二愿兼结云愿一切众生皆得成佛为十三愿)三番法种差别相者初开法藏令教不断次说因缘令义不断后具四种护令教理行证皆悉不断复次初虽领教未发真解次具解行未能证故。

　　三番僧种有何差别初受法无乖始堕僧数次修六和敬僧行已成后统理大众令僧清净复次初虽奉教解行未具未是真和次虽具解行未离众怖不能控御言六和者三业为三及戒见利谓身和同集口和无诤意和无违见和同解戒和同奉利和同均又约菩萨三业同慈六皆同体真实和也一切恭敬令僧久住(言六和者下别释六和敬先依律释正在小乘义通大小又约菩萨下后约菩萨明则外同他善谓之为和内自谦卑名之为敬言三业同慈者大小异故又三名行和无有和利一同戒和敬菩萨通达实相知罪不可得为欲安立众生于实相理以戒方便巧同一切持诸戒品无有乖诤亦知众生同此戒善不断不常未来必得菩提大果是以敬之如佛故说同戒以为和敬二同见和敬菩萨通达实相不得诸法不知不见为欲安立众生于实相正见方便巧同一切种种知见无有乖诤亦知众生因此知见分别增进开解必得种智圆明是以敬之如佛故说同见以为和敬三同行和敬菩萨通达实相无念无行为欲安立众生于实相正行方便巧同一切修种种行无有乖诤亦知众生因此诸行渐积功德皆当成佛是以敬之如佛故说同行为和敬四身慈和敬菩萨住于无缘大慈以修其身慈善根力能不起灭定现诸威仪与一切乐故身与九道和同亦知前所得乐众生悉有佛性未来必定当得金刚之身是以敬之如佛故说身慈以为和敬五口慈和敬菩萨以无缘平等大慈以修其口慈善根力能不起灭定普出一切音声言词与一切乐故口与九道和同亦知前所得乐众生悉有佛性未来必定当得无上口业是以敬之如佛故说口慈为和敬六意慈和敬菩萨之心常在无缘大慈三昧以修于意慈善根力能不起灭定现诸心意与众生乐故意与九道同和亦知前所得乐众生悉有佛性如来藏理未来必定当得心如佛心是以敬之如佛故说意慈为和敬也)后总句者弘法奉戒三学兼修则不断三宝化化不绝。

　　菩萨如是绍隆三宝一切所行无有过失。

　　第十菩萨如是下答前善根方便皆悉不空问先略后广略中分三初结前生后谓由能绍三宝故所行无失。

　　随有所作皆以回向一切智门是故三业皆无瑕玷。

　　二随有下由不空故三业无瑕谓所作回向是不空业。

　　无瑕玷故所作众善所行诸行教化众生随应说法乃至一念无有错谬皆与方便智慧相应悉以向于一切智智无空过者。

　　三无瑕玷故下由无瑕故不空所作反覆相成玉之内病曰瑕瑕谓体破外病曰玷玷谓色污以显三业内外无失故白圭之玷尚可磨也三业之玷不可为也(白圭下见诗大雅抑篇曰白圭之玷尚可磨也斯言之玷不可为也毛传云玷缺也论语记南容三复白圭谓其诵诗至此三复读之意在谨言隽永郑重今䟽侧用故加三业)初句牒前次所作下示无瑕相后皆与下显不空相方便有慧方便不空慧有方便慧亦不空此辨所行不空回向智智辨趣果不空(方便不空者即侧用净名有慧方便解句下句即有方便慧解即涉有不迷于空是方便有慧观空不迷于事即慈有方便也)。

　　菩萨如是修习善法念念具足十种庄严何者为十所谓身庄严随诸众生所应调伏而为示现故语庄严断一切疑皆令欢喜故心庄严于一念中入诸三昧故佛刹庄严一切清净离诸烦恼故光明庄严放无边光普照众生故众会庄严普摄众会皆令欢喜故神通庄严随众生心自在示现故正教庄严能摄一切聦慧人故涅槃地庄严于一处成道周遍十方悉无余故巧说庄严随处随时随其根器为说法故菩萨成就如是庄严于念念中身语意业皆无空过悉以回向一切智门。

　　第二菩萨如是下广明有二初明自业不空后辨利他不空初中虽明不空义兼无失以一切清净离烦恼故又此无失即自业不空顺止寂故文有标征释结释中皆先标后释初四依正庄严次六摄化庄严言涅槃地者以涅槃严地也谓随有成道入涅槃处当知其地即是金刚今于一切处成则无非金刚也标云涅槃释云成道文影略耳(涅槃严地也下即涅槃经文下当广引在文可见)。

　　若有众生见此菩萨当知亦复无空过者以必当成阿耨多罗三藐三菩提故若闻名若供养若同住若忆念若随出家若闻说法若随喜善根若遥生钦敬乃至称扬赞叹名字皆当得阿耨多罗三藐三菩提佛子譬如有药名为善见众生见者众毒悉除菩萨如是成就此法众生若见诸烦恼毒皆得除灭善法增长。

　　二若有众生下利他不空于中有法喻合文则可知佛与菩萨俱益不空今不见者不宜见故见不益者无行力故亦远益故。

　　上来并答所成之行问竟。

　　佛子菩萨摩诃萨住此法中勤加修习以智慧明灭诸痴暗以慈悲力摧伏魔军以大智慧及福德力制诸外道以金刚定灭除一切心垢烦恼以精进力集诸善根以净佛土诸善根力远离一切恶道诸难以无所著力净智境界以方便智慧力出生一切菩萨诸地诸波罗蜜及诸三昧六通三明四无所畏悉令清净以一切善法力成满一切诸佛净土无边相好身语及心具足庄严以智自在观察力知一切如来力无所畏不共佛法悉皆平等以广大智慧力了知一切智智境界以往昔誓愿力随所应化现佛国土转大法轮度脱无量无边众生。

　　第二佛子菩萨摩诃萨住此下答行所成德问前文有二今亦二段第一答以行成因德二答以因成果德今初具答十二问各有二句上句答下句上云修何灭痴今答以智他皆仿此二用慈降魔夫欲害人反招自害苟欲安人则物我俱安故柔胜刚弱胜强以慈安一切恶魔无以施害慈善根力其功叵量三福则怖之以威智则屈之以辩次四后四文并可知八以方便智慧出生是答一切菩萨已下即是所问准上文中此有七事今波罗蜜下欠总持句然方便有二若加行方便出生地度若善巧方便亦生诸度及余五法智亦有二若根本智即成内证若后得智即成业用是故此二出生此七言清净者治彼障故(故柔胜刚等者即借老子道经云柔弱胜刚强御注云柔顺可以行权权行即能制物故知柔弱者必胜刚强德经云天下之至柔驰骋天下之至坚御注云天下之至柔者正性也若驰骋伐胜染杂尘境情欲充塞则为天下之至坚矣若河上公意意与前同亦以柔能驰坚如水能穿石今䟽意在此若根本智即成内证等者七事皆有内证及业用故)。

　　佛子菩萨摩诃萨勤修此法次第成就诸菩萨行乃至得与诸佛平等。

　　二佛子下答以因成果问于中亦二先结因成果谓但勤修上来诸行则能次第从因得果。

　　于无边世界中为大法师护持正法。

　　二于无边世界下正答所成之德谓护持正法但当勤修上来以行成因之德自当成后护持法等诸德故乘前结因成德明之答上十句文分九段第一答初总句如来法藏守护开演。

　　一切诸佛之所护念。

　　二佛所护念故则答众魔外道无能沮坏以佛护故。

　　守护受持广大法藏获无碍辩深入法门。

　　三守护受持下答摄持正法无有穷𥁞。

　　于无边世界大众之中随类不同普现其身色相具足最胜无比以无碍辩巧说深法其音圆满善巧分布故能令闻者入于无尽智慧之门。

　　四于无边下答于一切世界中演说法时十王敬护谓身胜音巧令闻者入智故。

　　知诸众生心行烦恼而为说法所出言音具足清净故一音演畅能令一切皆生欢喜。

　　五知诸众生下答举世同钦称机令喜故。

　　其身端正有大威力故处于众会无能过者。

　　六其身端正下答菩萨爱敬端正有德故其佛灌顶在前第二佛护之中。

　　善知众心故能普现身善巧说法故音声无碍得心自在故巧说大法无能沮坏得无所畏故心无怯弱于法自在故无能过者于智自在故无能胜者般若波罗蜜自在故所说法相不相违背辩才自在故随乐说法相续不断陀罗尼自在故决定开示诸法实相辩才自在故随所演说能开种种譬喻之门大悲自在故勤诲众生心无懈息大慈自在故放光明网悦可众心。

　　七善知众生下答得善根力增长白法于中先总明三业后得心下别显十种自在皆是善根其十自在之能并是增长白法。

　　菩萨如是处于高广师子之座演说大法唯除如来及胜愿智诸大菩萨其余众生无能胜者无见顶者无映夺者欲以难问令其退屈无有是处。

　　八菩萨如是下答开演如来甚深法藏。

　　佛子菩萨摩诃萨得如是自在力已假使有不可说世界量广大道场满中众生一一众生威德色相皆如三千大千世界主菩萨于此才现其身悉能映蔽如是大众以大慈悲安其怯弱以深智慧察其欲乐以无畏辩为其说法能令一切皆生欢喜。

　　九佛子菩萨得如是下答摄持正法以自庄严于中初明自严。

　　何以故佛子菩萨摩诃萨成就无量智慧轮故成就无量巧分别故成就广大正念力故成就无尽善巧慧故成就决了诸法实相陀罗尼故成就无边际菩提心故成就无错谬妙辩才故成就得一切佛加持深信解故成就普入三世诸佛众会道场智慧力故成就知三世诸佛同一体性清净心故成就三世一切如来智一切菩萨大愿智能作大法师开阐诸佛正法藏及护持故。

　　次征后释以摄正法故有十句德亦即是前所成之德可思准之(亦即是前所成之德者即牒前文十种自在总别诸句初智慧轮即牒前总句成就三业智为导故次之九句牒十自在但一二不次一成巧分别即牒前第一得心自在故巧说大法二广大念力即第二无畏自在三善巧智慧即第三于法自在及第四于智自在由巧慧了法故故合其二四实相总持即第七陀罗尼自在五成菩提却是第五般若自在般若为先故六无错谬辩即第六辩才自在七得佛加持即前第八随所演法开譬喻门八普入佛会即大悲自在诲生不倦九同一体性即第十大慈自在同体慈故第十一句作大法师即总结前十)。

　　尔时法会菩萨欲重宣其义承佛神力而说颂言。

　　心住菩提集众福常不放逸植坚慧正念其意恒不忘十方诸佛皆欢喜。

　　念欲坚固自勤励于世无依无退怯以无诤行入深法十方诸佛皆欢喜。

　　第二重颂分十颂分二初六偈颂前十种所成行体后四偈颂行所成德前中初二偈颂佛喜于中初半颂不放逸余颂佛喜。

　　佛欢喜已坚精进修行福智助道法入于诸地净众行满足如来所说愿。

　　二有一颂颂入地及大行大愿。

　　如是而修获妙法既得法已施群生随其心乐及根性悉顺其宜为开演。

　　三一颂颂菩萨藏及所应化而为说法。

　　菩萨为他演说法不舍自己诸度行波罗蜜道既已成常于有海济群生。

　　四一颂颂不舍自行诸度及所念众生皆令得度。

　　昼夜勤修无懈倦令三宝种不断绝。

　　五半颂颂不断三宝。

　　所行一切白净法悉以回向如来地。

　　六半颂颂善根方便皆悉不空。

　　菩萨所修众善行普为成就诸群生令其破晴灭烦恼降伏魔军成正觉。

　　二菩萨所修下颂行所成德初一颂初行所成因果。

　　如是修行得佛智深入如来正法藏为大法师演妙法譬如甘露悉沾洒。

　　慈悲哀愍遍一切众生心行靡不知如其所乐为开阐无量无边诸佛法。

　　后有三偈颂以因成果德于中初二颂通颂前之八假。

　　进止安徐如象王勇猛无畏犹师子不动如山智如海亦如大雨除众热。

　　后一颂别颂第九答摄持正法以自庄严以喻而显一身仪安谛颂前现身次辨德威猛颂前以无畏辩三心定不动颂安其怯弱四智深如海颂以深智慧五法雨灭障颂前而为说法。

　　时法慧菩萨说此颂已如来欢喜大众奉行。

　　第三时法慧下明结说分谓契理合机故佛喜众奉也第三会竟。

　　大方广佛华严经䟽钞会本第十八之三

　　音释

　　瑕玷

　　(瑕何加切玷都念切)。

　　励

　　(音例勉力也)。

　　隽

　　(慈演切前上声)。
乾隆藏第 131 册 No. 1557 大方广佛华严经疏钞会本(第17卷-第34卷)


　　大方广佛华严经䟽钞会本第十九之一　践一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　升夜摩天宫品第十九

　　自下第四中贤十行会初来意者酬前十行问故匪知之艰行之惟艰前解此行若膏明相赖目足更资故次来也次品来者此会四品分三初二品当会由致次一品当会正宗后一品胜进趣后于由致中此品先明感应道交后品明赞德显体前会已终将陈后说故次来也。

　　二释名者会名有三一约处名夜摩天宫会夜摩此云时分即空居之首表十行涉有化物宜适其时时而后言闻者悦伏时而后动见者敬从涉有依空即事入玄托此而说约人名功德林约法名十行会并如后释三皆依主次品名者大同于会然梵本中上无升字下有神变译者以升为神变升为神变略有四义一不离前三而升此故二升一处即升一切处故三升已广其处故四前后同时无障碍故谓佛以圆遍之身不起而升时分天宫升属如来夜摩约处相违释也前升须弥后升兜率准此可知。

　　三宗趣者会品之宗并如名说意趣可知。

　　尔时如来威神力故十方一切世界一一四天下南阎浮提及须弥顶上皆见如来处于众会彼诸菩萨悉以佛神力故而演说法莫不自谓恒对于佛。

　　四释文者一品长分为十第一本会圆遍谓前会不散而说后会故初句遍因十方下遍相亦有主伴等并如上说但处加须弥则而演说法通上三会(则而演说法等者前第三会不离前二会而升忉利则各有菩萨承佛神力说前二会之法今加不离须弥顶上则如法慧承佛神力说十住法故兼前二会通三会法也余义多同须弥顶品)。

　　尔时世尊不离一切菩提树下及须弥山顶而向于彼夜摩天宫宝庄严殿。

　　第二尔时世尊下不离而升。

　　时夜摩天王遥见佛来。

　　第三时夜摩下天王见佛并如前会。

　　即以神力于其殿内化作宝莲华藏师子之座。

　　第四即以下各严殿座初一句总依空起行故云化作无著导行故曰莲华一行舍多所以称藏余如上说。

　　百万层级以为庄严百万金网以为交络百万华帐百万鬘帐百万香帐百万宝帐弥覆其上华盖鬘盖香盖宝盖各亦百万周回布列百万光明而为照曜百万夜摩天王恭敬顶礼百万梵王踊跃欢喜百万菩萨称扬赞叹百万天乐各奏百万种法音相续不断百万种华云百万种鬘云百万种庄严具云百万种衣云周匝弥覆百万种摩尼云光明照曜从百万种善根所生百万诸佛之所护持百万种福德之所增长百万种深心百万种誓愿之所严净百万种行之所生起百万种法之所建立百万种神通之所变现恒出百万种言音显示诸法。

　　百万已下别显严相于中四初明座体备德严皆云百万位渐增故次百万夜摩下明座旁围绕严三从百万下法门行德严文有八句摄为四对一因缘二福智深心契理故三愿行四体用无生法体之所起故四末后一句法教流通严。

　　时彼天王敷置座已向佛世尊曲躬合掌恭敬尊重而白佛言善来世尊善来善逝善来如来应正等觉唯愿哀愍处此宫殿。

　　第五时彼下请佛居殿。

　　时佛受请即升宝殿一切十方悉亦如是。

　　第六时佛下如来受请。

　　尔时天王即自忆念过去佛所所种善根承佛威力而说颂言。

　　第七尔时下各念昔因然晋经亦有乐音止息今略无者译人之意谓不如十解会事归理不云乐音止息不及回向事理无碍不云炽然退可同前进可齐后故并略之。

　　名称如来闻十方诸吉祥中最无上彼曾入此摩尼殿是故此处最吉祥。

　　第八偈赞十佛此十佛是前会十佛之前如次十佛明位渐高念昔亦远理实三世诸佛皆同此说余如前会文亦有二先明此界后辨结通前中十偈亦各有四初句标名赞别德次句通显具吉祥三忆曾入此殿四结处成胜极亦初一句诸颂不同初二字别名次二字通号下三字别德亦皆以下别德释上别名一以闻十方释成名称。

　　宝王如来世间灯诸吉祥中最无上彼曾入此清净殿是故此处最吉祥。

　　二以世间灯释宝王义珠有夜光可代灯者为宝中王佛有智光照无明夜故曰宝王。

　　喜目如来见无碍诸吉祥中最无上彼曾入此庄严殿是故此处最吉祥。

　　然灯如来照世间诸吉祥中最无上彼曾入此殊胜殿是故此处最吉祥。

　　饶益如来利世间诸吉祥中最无上彼曾入此无垢殿是故此处最吉祥。

　　善觉如来无有师诸吉祥中最无上彼曾入此宝香殿是故此处最吉祥。

　　三四五六义并可知。

　　胜天如来世中灯诸吉祥中最无上彼曾入此妙香殿是故此处最吉祥。

　　七以世灯释胜天者身智光照胜于天故。

　　无去如来论中雄诸吉祥中最无上彼曾入此普眼殿是故此处最吉祥。

　　八以论雄释无去者具勇智辩不可动故。

　　无胜如来具众德诸吉祥中最无上彼曾入此善严殿是故此处最吉祥。

　　若行如来利世间诸吉祥中最无上彼曾入此普严殿是故此处最吉祥。

　　九十可知又此中殿各举别名初一严体下皆宝之别德谓此宝清净以用庄严殊胜无垢此宝发香是香必妙能严之宝无所不见可谓普眼如是严者是善庄严无处不严名普严也又善严者善因生故。

　　如此世界中夜摩天王承佛神力忆念往昔诸佛功德称扬赞叹十方世界夜摩天王悉亦如是叹佛功德尔时世尊入摩尼庄严殿于宝莲华藏师子座上结跏趺坐。

　　第九尔时世尊入下佛同升殿。

　　此殿忽然广博宽容如其天众诸所住处十方世界悉亦如是。

　　第十此殿下处忽宽容并如前会。

　　　　夜摩宫中偈赞品第二十

　　初来意者助化赞扬故说行体性故行所依故然三天偈赞来意宗趣大旨是同但解行愿以为异耳。

　　二释名三宗趣亦不异前约处约行少有别耳。

　　尔时佛神力故。

　　四释文者文亦有三一集众二放光三偈赞初中有十一正明集因亦即各随其类为现神通也。

　　十方各有一大菩萨。

　　二十方下辨主菩萨。

　　一一各与佛刹微尘数菩萨俱。

　　三一一下明眷属数。

　　从十万佛刹微尘数国土外诸世界中而来集会。

　　四从十万下来处分量然显数随位增信十住百回向是万此合当千而云十万或译人之误或是十百则传写之误。

　　其名曰功德林菩萨慧林菩萨胜林菩萨无畏林菩萨惭愧林菩萨精进林菩萨力林菩萨行林菩萨觉林菩萨智林菩萨。

　　五其名下列菩萨字同名林者表十行建立故行类广多故聚集显发故深密无间故扶疏庇映故此十菩萨表行之体也可以意消息之(表十行建立故者此有五义大意可知初言建立者于法性无修之中而起修故二万行非一故三聚为十度四行显发性德令现前故故起信云以知法性无悭贪故随顺修行檀波罗蜜等四一一契理曰深意趣秘妙为密相续无间五扶疏即茂盛之貌如一布施国城内外头目髓脑而兴起故等言庇映者一一行门与慈悲俱普荫一切相映带故若建谓修建立谓成立广谓体广多谓类异则五句皆二便成十义下三各二可知故下结云可以意消息之)。

　　此诸菩萨所从来国所谓亲慧世界幢慧世界宝慧世界胜慧世界灯慧世界金刚慧世界安乐慧世界日慧世界净慧世界梵慧世界。

　　六此诸菩萨下来处刹名同名慧者十解之慧行所依故。

　　此诸菩萨各于佛所净修梵行所谓常住眼佛无胜眼佛无住眼佛不动眼佛天眼佛解脱眼佛审谛眼佛明相眼佛最上眼佛绀青眼佛。

　　七此诸菩萨各于下明所事诸佛同名眼者以智导行了了分明成有目之足故斯即十行当位之果佛于此位显者皆名眼故宜以当界之佛与当界菩萨共相属对思而释之(宜以当界等者以佛是当位之果菩萨即当位之因如功德林菩萨下释云积行在躬功德圆满故得成于常住之果二慧为最胜故成无胜眼三悟胜义谛名为胜林故成无住眼佛四闻深无畏故成不动五崇真拒迷成大光净六事理无差离身心相故得解脱七了相不动得审谛眼八照理正修故成明相九照心本源果成最上十鉴达诸佛迥超色声心言路绝故名智林故得果妙明为绀青眼以菩萨名下文自释故今属对则果号可知)。

　　是诸菩萨至佛所已顶礼佛足。

　　八是诸下至已设敬。

　　随所来方各化作摩尼藏师子之座于其座上结跏趺坐。

　　九随所下参而不杂。

　　如此世界中夜摩天上菩萨来集一切世界悉亦如是其诸菩萨世界如来所有名号悉等无别。

　　十如此下结通无尽。

　　尔时世尊从两足上放百千亿妙色光明普照十方一切世界夜摩宫中佛及大众靡不皆现。

　　第二尔时下放光足上谓趺背行必动故背依轮指得有用故表行依信解而成用故余同前会。

　　尔时功德林菩萨承佛威力普观十方而说颂言。

　　第三尔时功德林下明说偈赞十菩萨说即为十假亦以东方为始上方为终各有说偈所依谓承佛力等今初菩萨且就能说积行在躬功德圆满故名功德若就所叹叹佛胜德故云功德林有十二颂以是会主总叙此会普遍之事。

　　佛放大光明普照于十方悉见天人尊通达无障碍。

　　于中二初八述赞奇特后四举德释成前中四初一偈叙此品放光。

　　佛坐夜摩宫普遍十方界此事甚奇特世间所希有须夜摩天王偈赞十如来如此会所见一切处咸尔。

　　次二叙前品感应。

　　彼诸菩萨众皆同我等名十方一切处演说无上法所从诸世界名号亦无别各于其佛所净修于梵行彼诸如来等名号悉亦同国土皆丰乐神力悉自在。

　　次三叙此品众集。

　　十方一切处皆谓佛在此或见在人间或见住天宫如来普安住一切诸国土我等今见佛处此天宫殿。

　　后二明自在普周。

　　昔发菩提愿普及十方界是故佛威力充遍难思议远离世所贪具足无边德故获神通力众生靡不见。

　　后四举德释成中二前二举因显用。

　　游行七方界如空无所碍一身无量身其相不可得佛功德无边云何可测知无住亦无去普入于法界。

　　后二辨果用深广于中一体用自在上半不去遍至下半卷舒相尽谓一身即多则一相不可得多即是一则多相不可得是故恒一恒多恒非一多由此自在一尘内身无不周于十方遍十方身并潜一尘之内皆悉圆遍非分遍故难思议也后一深广相成上半牒广辨深下半释深显广谓不住故无处不至不去故不离本位此释深也尘毛等处无不普入广无边也(一尘内身等者以即一恒多故等)。

　　尔时慧林菩萨承佛威力普观十方而说颂言。

　　第二上明功德此辨智慧悟此除冥难遇之慧故名慧林偈中叹此。

　　世间大导师离垢无上尊不可思议劫难可得值遇。

　　十颂分三初一明佛难遇。

　　佛放大光明世间靡不见为众广开演饶益诸群生如来出世间为世除痴冥如是世间灯希有难可见。

　　次六别释难遇于中亦三初二益广难遇。

　　已修施戒忍精进及禅定般若波罗蜜以此照世间。

　　次一因圆难遇。

　　如来无与等求比不可得不了法真实无有能得见佛身及神通自在难思议无去亦无来说法度众生若有得见闻清净天人师永出诸恶趣舍离一切苦。

　　后三果深难遇。

　　无量无数劫修习菩提行不能知此义不可得成佛不可思议劫供养无量佛若能知此义功德超于彼无量刹珍宝满中施于佛不能知此义终不成菩提。

　　三有三偈校量显胜于中初一长时大行校量次一长时供佛校量后一胜物供佛校量。

　　尔时胜林菩萨承佛威力普观十方而说颂言。

　　第三胜林悟胜义甚深之法故。

　　譬如孟夏月空净无云曀赫日扬光晖十方靡不充其光无限量无有能测知有目斯尚然何况盲冥者诸佛亦如是功德无边际不可思议劫莫能分别知。

　　偈叹深广无涯之德十颂分二初三明佛德广博后七显法体甚深横竖互显前中初二喻况后一法合喻言孟夏月者取意译也梵本敌对翻云后热月西域如来圣教一岁立为三际谓热雨寒西域记云从正月十六日至五月十五日为热时则后热月言兼得此方孟夏后半余之二际各有四月准释可知赫日之言但取阳光时长难穷其际耳彼方或为四时与此名同但以正月黑半为首耳不见此文妄为异解(喻言孟夏月者取意译也下䟽文有六一总显文意梵本下二会梵经此即刊定引梵破经如下当说今䟽取其所引令顺同今经西域如来圣教下三出后热月相明其三际但是佛教所用俗之所用不必要三亦说四时等赫日之言下四会经通难即刊定破云四月赫日岂胜六月故孟夏之言不顺赫日故䟽出意云但取光长者故晋经云譬如春后月虚空无云翳日曜清净光春后与孟夏无违赫日明取光远彼方或为四时下五委彰时分以正滥释不见此文下六结破刊定谓彼破译者云准梵本应云后热月不合言孟夏月若取意总译应云譬如盛暑月赫日光炽然于净虚空中无边光照曜由方言实无敌对翻故应取意译也言后热月者西域时节名字两说一云一年三时谓春夏秋各四月从十一月半已后至三月半已前名春时余二时准知一云一年六时各两月谓从十一月后半至正月前半名春时二从正月半至三月前半名热时三从此后至五月前半名两时四从此后至七月前半名秋时五从此后至九月前半名雪时六从此后半至十一月前半名极寒时今梵本云后热月者当此国二月半已后三月半已前彼方两热月中后热月也然此与西国时复不同此地正暄西域已[烈-列+執]是以但可取意译耳上即刊定记义余之二际准知者应云从五月十六日至九月十五日为夏即雨际从九月十六日至正月十五日即寒际即雨热寒之三际也斯即俱舍光法师义若泰法师意从十月半为首泰公约昼夜停等后说增减光公约昼夜极长时后说增减然其两说亦不惬西域记文刊定承谬更斥经义故云不见此文妄为异解然䟽文已正所引犹略今当具引彼记第二卷云月盈至满谓之白分月亏至晦谓之黑分黑分或十四日或十五日以月之大小故然白前黑后合为一月六月合为一行日游在内近北行也日游在外近南行也总此二行合为一岁又分一岁以为六时正月十六日至三月十五日渐热时也三月十六日至五月十五日盛热时也五月十六日至七月十五日雨时也七月十六日至九月十五日茂盛时也九月十六日至十一月十五日渐寒时也十一月十六日至正月十五日盛寒时也如来圣教岁为三时正月十六日至五月十五日热时也五月十六日至九月十五日雨时也九月十六日至正月十五日寒时也或岁为四时春夏秋冬也春三月谓制咀罗月吠舍佉月逝瑟吒月当此从正月十六日至四月十五日夏三月谓頞沙茶月室罗伎拏月婆罗钵陀月当此从四月十六日至七月十五日秋三月谓頞湿缚庾阇月迦赖底迦月末伽始罗月当此七月十六日至十月十五日冬三月谓报沙月磨祛月頞勒窭拏月当此十月十六日至正月十五日故印土僧徒依佛圣教坐两安居或前三月或后三月前三月当此从五月十六日至八月十五日后三月当此六月十六日至九月十五日前代译经律者或云坐夏或云坐腊斯皆边裔俗语不达中国正旨或方言未融而传译有谬释曰以此文证邪正可知又今之坐夏正取西域四时非佛教所明故记不许)后七中令于依他修三无性观以余之二性不离依他故由于二性成依他故谓圆成是依他体性遍计但横执依他又迷真似现故即依三性说三无性三性尚一岂有三无三无但是即有之无三性但是即无之有有无不二为一实性有无形夺性亦非性故于依他中具修诸观(谓圆成即是依他之体故观依他必观其体离依他性无可横执故遍计性亦约依他又迷真似现者此之一句具足三性迷即遍计真即圆成似即依他前意明二不离依他此义明二能成依他故但观依他已具三性即依三性下第二明三无性不离三性全是唯识偈文具足应云即依此三性立彼三无性初则相无性次无自然性后由远离前所执我法性则三无性依三性有三性尚一下三明融通谓三性是有尚犹是一三无无相岂定有三故收三性但是一有三无但是一无离有无无故有无不二初句约显后有无形夺下约遮余义玄中已具其相)。

　　诸法无来处亦无能作者无有所从生不可得分别一切法无来是故无有生以生无有故灭亦不可得一切法无生亦复无有灭若能如是解斯人见如来。

　　文即分三初三作生无自性性观次二兼修胜义无自性性观后二修相无自性性观(初三作生无自性性观者即第二依他上无性也即唯识云次无自然性然三无性名须弥偈品文中已有今复略释谓法从缘无自然生性故上生无自性即是所无下一性字是无性性谓无自然生之自性为其性故胜义无自性性者即第三无性胜义自性即是所无下一性字义同于前显无彼胜义之性为其性故胜义即是圆成圆成即是真如故唯识云此诸法胜义亦即是真如常如其性故即唯识实性相无自性性者即第一无性谓遍计之相亦不可得如绳上蛇下一性字是第一性以相无自性而为其性故)今初即分为三初偈正观无生初句果空谓缘生果法非先有体从世性微尘及未来藏因缘心识中来若有来处即先已有如鸟来栖树何得言生次句因空既无有果对何说因又世性等亦是妄计因缘有故次句双遣所从是因所生是果又初句不自生次句不他生次句不共生又初句非先有而生次句非先无而生次句非半有半无三义各以末句息妄成观(初句果空等者即中论先有先无门观也然亦名夺破于中先夺破其所计先有总举诸宗世性微尘即是外道及未来藏即一切有部因缘通大小乘约相心识即唯识唯心所现若执定有皆为所遣从若有来处下纵破鸟来栖树即中论青目释无来文谓先有鸟而来就树可名为来今从无之有曰生曾何先有次句因空者即经亦无能作者能作是因因即我也亦即牒辞则通于法瑜伽论云顺益是因义谓无常法为因无有常法能为法因又虽无常法为无常因然与他性为因亦与后自性为因非即此刹那从既无有果下破也即相待门破可知又世性等亦是妄计因缘有故者亦因缘门因缘无性故亦无体门但有妄计无实体故又初句不自生等者上之四句各别门破今通用因缘门以四开破略无无因中观论云诸法不自生亦不从他生不共不无因是故知无生而杂集论二门释之一云不自生者谓一切法非自所作彼未生时无自性故不从他生者谓彼法缘非作者故不从共生者谓即由此二种因故非不自作他作故不无因生者谓缘望众生有功能故二又因缘互夺释云自种有故不从他等次后当释又初句非先有下前来唯初句用先有门今通三句皆用先有先无门中论因缘品云果先于缘中有无俱不可先无为谁缘先有何用缘影公云因中先有则境界在六根因中先无则因同非因因同非因则可钻冰出火境界在六根则可汤中求冰若亦有亦无则具上二过其第四句乃非此门故中论云若果非有生亦复非无生亦非有无生何得言有缘)。

　　次偈以无生释无灭略有三义一无生可灭故二无待对故三例生从缘故。

　　后偈观成利益经云无生即是佛故论云若见因缘法则为能见佛依他因缘即无生故(经云等者正是大品法尚答常啼云诸法如即是佛诸法无生即是佛等下句既云斯人见如来即无生是佛义耳须弥偈赞品一切慧菩萨云一切法无生一切法无灭若能如是解诸佛常现前故论云等者即中论四谛品末云是故经中说若见因缘法则为能见佛见苦集灭道而论引经即智严经至第十菩萨当具引之)。

　　诸法无生故自性无所有如是分别知此人达深义以法无性故无有能了知如是解于法究竟无所解。

　　次二偈约依他兼修胜义无自性性观中前偈遣所观上半辨观下半明益各含二义故致兼言一者成前谓非唯能相之生生即无生所生法体从缘无性即无所有此显依他无性是圆成性益云深者即事而真故二云无生真性亦无所有即彼胜益无自性性益云深者真性不立故(各含二义者释上兼修之言而云各者正取上半观相下半观益为各二义即依他圆成如下䟽列而下遣能亦含依圆故此各言兼于能所方顺二偈兼修之言一者成前下别示二义之相此即依他中义也先明观相由前偈遣能相四相略举生灭已含住异此偈遣所相色心法体由四相相成其有为当法缘生故无自性观益可知二云无生下即兼修胜义无性义也)后偈遣能观然有二义一成前所观谓以无性故无有能了如无有人能了龟毛长短大小知无所了是究竟了二是正遣能了既无所了亦无能了能所两亡为究竟解(后偈遣能观者然此䟽中二义亦通前依圆前义依他圆成俱无所了后义依圆皆无能了皆由即性即无性故故䟽结云能所双亡即正结上二义也亦通结上二偈能所)。

　　所说有生者以现诸国土能知国土性其心不迷惑世间国土性观察悉如实若能于此知善说一切义。

　　后二偈明相无自性性观中初偈正明后偈总结前中上半显执不了国等依他谓为现见妄计为生故晋经云所言有生者当知由所生下半明观若知无性则离遍计故后偈总结称于事理之实以观世等故善说也(不了国等者而言等者国即共业缘生以后偈总结云世间国土性世间之言通有情世间故致等言言谓为现见者以中论内小乘被破皆悉救云世间现见故意云不合与世间相违又佛言世智说有我亦说有世智说无我亦说无今现见有国等诸法岂得言无故引𣈆经云当知由所生所生即现故见国等)。

　　尔时无畏林菩萨承佛威力普观十方而说颂言。

　　第四以信乐力闻深不畏名无畏林偈叹信向益深德故。

　　如来广大身究竟于法界不离于此座而遍一切处。

　　十颂分二初一所信之境谓法身体即法界智身证极法界致令应用之身不动而遍。

　　若闻如是法恭敬信乐者永离三恶道一切诸苦难。

　　后九闻信之益分五初一闻信离恶。

　　设往诸世界无量不可数专心欲听闻如来自在力如是诸佛法是无上菩提假使欲暂闻无有能得者。

　　次二辨其难闻。

　　若有于过去信如是佛法已成两足尊而作世间灯若有当得闻如来自在力闻已能生信彼亦当成佛若有于现在能信此佛法亦当成正觉说法无所畏。

　　次三明闻信成佛将过去已成证现未当成。

　　无量无数劫此法甚难值若有得闻者当知本愿力。

　　四有一偈明闻必有由励物起愿。

　　若有能受持如是诸佛法持已广宣说此人当成佛况复勤精进坚固心不舍当知如是人决定成菩提。

　　五有二颂显起行益。

　　大方广佛华严经疏钞会本第十九之一

　　音释

　　拒

　　(旧许切抵也)。

　　曀

　　(于计切音医)。

　　盲

　　(眉庚切目无瞳也)。

　　翳

　　(于计切蔽也)。

　　滥

　　(卢瞰切音蓝去声水延漫也)。

　　暄

　　(呼渊切温也)。

　　惬

　　(乞协切音怯适意也)。

　　谬

　　(靡㓜切诈也)。

　　励

　　(力霁切音例勉力也)。

　　大方广佛华严经䟽钞会本第十九之二　践二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时惭愧林菩萨承佛威力普观十方而说颂言。

　　第五拒妄崇真拒迷崇智名为惭愧林故偈赞如来大智胜益。

　　若人得闻是希有自在法能生欢喜心疾除疑惑网。

　　十颂分三初三法说难思次六以喻并决后一结德归佛今初初偈明闻生胜益令物希闻自在法者即佛智也。

　　一切知见人自说如是言如来无不知是故难思议。

　　次偈佛穷种智故下位难思。

　　无有从无智而生于智慧世间常暗[宴-女+六]是故无能生。

　　后偈显智从生此文反显然有二意一者成前谓欲生智慧当于佛求佛无不知故不应求之于凡凡暗[宴-女+六]故犹搴芙蓉必于深水而于木末安可得耶(后有一偈下䟽文有三一案经释有二意前二中云犹搴芙蓉等即显所应而于木末非所应也即楚词意彼云搴芙蓉于木末此明不应也)二者成后智从熏习自种而生不从烦恼无智所生是故下言二心不同时属自愚智故故应慎所习也(二者成后智从熏习自种有二先正释谓由本有无漏种子与多闻熏习和合而生无漏智故依唯识论本有新熏三师异说第一清目等师唯立本有故论云有义一切种子皆悉性有不从熏生由熏习力但可增长第二难陀唯立新熏故论云有义种子皆熏故生所熏能熏俱无始有故诸种子无始成就第三护法正义论云有义种子各有二类一者本有二者始起乃至云由此应信凡有诸有情无始时来有无漏种不由熏习法尔成就又云其闻熏习非唯有漏闻正法时亦熏本有无漏种子令渐增盛展转乃至生出世心释曰出世心者即是见道其第三义正同瑜伽三十五种性品论云云何种性谓略有二种一本性住种性二习所成性住种性者谓诸菩萨六处殊胜有如是相从无始世展转传来法尔所得名本性住种性今䟽云熏习即是新熏自种而生者熏但熏旧无别新成)若尔何以经言烦恼泥中有佛法矣此说在缠如来藏故然此大智从藏德生非从迷起(若尔何以经言下第二释难会通有两重难初即引净名第二佛道品难因净名问文殊言何等为如来种文殊师利言有身为种无明有爱为种四颠倒为种五盖为种六入为种七识处为种八邪法为种九恼处为种十不善道为种以要言之六十二见及一切烦恼皆是佛种何谓也答曰若见无为入正位者不能复𤼵阿耨多罗三藐三菩提心譬如高原陆地不生莲华卑湿淤泥乃生是华如是见无为入正位者终不复能生于佛法烦恼泥中乃有众生起佛法耳今䟽引此以为难耳又入大乘论第一引龙树偈云不从虚空有亦非地种生但从烦恼中而证成菩提皆此义也此说在缠下䟽答然约彼经文见无为入正位者不生佛法则已入见道便不能发若约迦叶领解云如是声闻诸结断者于佛法中无所复益则诸凡夫地前菩萨有诸烦恼增修对治成诸度门得为佛种若已断结不可得为一切智因故诸菩萨留惑润生以至惑尽故摄论云烦恼伏不起如毒咒所害留惑至惑尽证佛一切智此是经之显意今䟽所明乃是经之蜜意而是胜鬘楞伽等义故云在缠如来藏烦恼如泥覆于二藏然大智自从所藏不空大智光明遍照法界义生故二相亦异)若尔烦恼即菩提复云何通约体性故从所迷故如波与湿(若尔等者即第二重难既言即者则不得云二事别也谓迷真起妄说为烦恼妄体即真元是佛种无行经云淫欲即是道恚痴亦复然等䟽约体性故下䟽答上难有其二意一约体性者烦恼性即菩提非约相也故净名云烦恼是道场知如实故无行经云贪欲及瞋恚无有能得者是法皆如空知是即成佛故知烦恼实性即菩提耳亦就相明二事不一二云约所迷故者即第二义也谓迷真起妄离真则无能迷妄心故云即菩提耳真即性净菩提如波与湿双喻上二湿是波性波是湿相动湿成波是波所依能所不同故非一也)然实义者真妄愚智若约相成二门峙立若约相夺二相寂然双照二门非即非离若说一者离之令异如此章中若云异者合之令同如后章是善须得意勿滞于言(然实义者下第二会实义通会两章方显中道正通烦恼即菩提难是显真妄交彻之义虽说三门义含四句谓初二门峙立依理成事则唯妄非真事能显理即唯真非妄故各峙立若说一者下明此二章正为破病若㨿菩萨二皆会中又此章则二门峙立后章则二相寂然故合此二非即非离言若说一者则离之今异者谓有问言万法即真一如无异故妄即真有何过耶答略有三过一者能依即是所依谓依真有妄如依水有波今妄即是真便无能依以无能依亦失所依则生灭真如二俱不立二者既不异亦失真妄以妄即真故无妄无妄对何说真三者亦失真假二门若别则三义俱成如金与严具波之与水动湿体相二俱不同能依所依各有三义皆不杂乱若云异者合之令同者下章云如金与金色其性无差别等)若准晋经云非从智慧生亦非无智生了达一切法灭除世间闇则显智体绝于愚智不称实了则名无智此偈双明性相后喻但显二相不同。

　　如色及非色此二不为一智无智亦然其体各殊异如相与无相生死及涅槃分别各不同智无智如是世界始成立无有败坏相智无智亦然二相非一时如菩萨初心不与后心俱智无智亦然二心不同时譬如诸识身各各无和合智无智如是究竟无和合。

　　二并决中二先五明二性相违后一辨功能不等今初唯第二偈三句是喻余偈喻合各有半偈一约色非色者非色谓心缘虑质碍体性不同故二中有二喻相无相者理事相反生死涅槃真妄相反虽同一体分别义门不相是故三成之与坏约相别故四初心后心时不同故五诸识身所用别故缘会不同故眼无耳用又此眼识不合余根识身同识尚不相合愚智性异安得相生(诸识身下释此有四意一眼唯见色耳唯闻声等二缘会不同者眼以色等而为缘故耳用声等为缘故三眼无耳用者对于果位互用而说初意显自此意遮他四又此眼识不合余根者亦对六根互用义说以互用义或言眼根发于眼识而了六境余根亦尔即第三意对之二或言眼根能发六识以了六境此意对之此识不合余根此根亦不𤼵余识更有说言言互用者眼根发耳识而能嗅于香等不出上之二意识身同识下结其不同)。

　　如阿伽陀药能灭一切毒有智亦如是能灭于无智。

　　二功能不等者非唯二性各别然智能灭愚愚不灭智药能去毒毒不去药亦犹明能灭闇闇不灭明(二功能不等下先法说后举二喻皆明不等此亦生公十四科善不受报义彼问云善恶相倾其犹明闇不并云何言万善理同恶异各有限域耶答明闇虽相倾而理实天绝明能灭闇故无闇而不灭所以一爝之火与巨泽火同闇不能灭明以其理尽闇质故也思之可知)。

　　如来无有上亦无与等者一切无能比是故难值遇。

　　三一偈结归如来迥出世表故难值遇。

　　尔时精进林菩萨承佛威力普观十方而说颂言。

　　第六勤观理事同无差别离身心相故名精进十颂总相显佛此德前即无差之差此乃差之无差二章相接显非即离亦互相成(二章相接者非即离义已如上明言互相成者由非即故方成不离等故有问言若言不一者即应离于金别有器体若异金有体者即应与金不异以同金有体无差别故言无差别者一种有体故答只由不异方得不一何者若异即妄自有体不依真立不依真故即不得有妄今有妄者由不异故得成不一以妄无自体故妄依真成以妄成故与真不一如波依水由不异水遂得成波以波成故与湿不一此上即以不异成不一也言不一成不异者即如上章由有能依所依故得交彻不异如有波故说波即湿由有湿故说水即波等)。

　　诸法无差别无有能知者唯佛与佛知智慧究竟故。

　　十颂分二初一约法双标后九就喻双释今初也初句标其所知五类之法皆无有差余三句对人以显次句拣非余境下半唯佛究𥁞。

　　如金与金色其性无差别法非法亦然体性无有异。

　　后九释中前五释所知后四释能知前中初四正释后一遣疑前中皆上半喻下半法无差所由在于末句然其能喻不离诸法取其所易喻其所难耳(然其能喻者如云众生非众生三世生灭皆是初句诸法中[(冰-水+〡)*ㄆ]并无差别斯则难见若就未来无过去相则无相理昭然易见故喻色心无相之难)一体色无别喻此喻为总喻虽是一法合有二该横竖故(此喻为总者法非法言该通性相及诸法故)竖约理事交彻法者事也非法理也色即空故亦可法真法也非法妄法也取文虽异义旨乃同谓如金之黄色与金体斤两性无差别随取互[(冰-水+〡)*ㄆ]合中金是所依喻其真法色是能依喻妄非法以妄无体揽真而起则真无不隐唯妄现也以真体实妄无不𥁞唯真现也是则无体之妄不异体实之真故云无有异也亦同密严如金与指环展转无差别(取文虽异者谓若理若事若真若妄此文乃异互相交彻义旨则齐亦同密严者问明已引云如来清净藏世间阿赖耶如金与指环展转无差别则金色如指环金体即金然此上不异总有四句一以本成末本隐末存此即存隐不异即䟽云以妄无体揽真而起则真无不隐唯妄现也二摄末归本末尽本显此即显灭不异故䟽云以真体实妄无不尽唯真现也三摄本从末末存摄末归本本显此则两法俱存但真妄有异即有真有妄明不异故䟽云是则无体之妄不异体实之真故云无有异也四摄本从末本隐是不无义摄末归本末尽是不有义此则不有不无明不异亦是末后二句又非异故非边不一故非中非边非中是无寄法界妙智所证湛然常住无所寄也又非一即非异故恒居边而即中等又非一即生死非异即涅槃非一即非异故恒住生死即处涅槃等云云然其法体圆融无碍上来所说非一异等亦是假言故前䟽云善须得意以法就喻金等亦然)横者异法相望法者可轨之法也非法者不可轨之法也又法谓有法非法谓无故中论释法不生非法云有不生无故体性无异者谓同如故(横者异法相望者即一切差别法无差别也法即是善法非法即恶法故百论取般若意云福上舍何况罪以金刚云法尚应舍何况非法故以非法而名为罪又法谓有法者亦是横论有无相对故中论下引论证成无法为非法也即第三论成坏品颂云从法不生法亦不生非法从非法不生法及于非法直释偈意法即是有如色心等非法是无如兔角等若从法生法如母生子法生非法如人生石女儿从非法生法如兔角生人从非法生非法者如龟毛生兔角故长行释云从法不生法者若至若失二俱不然从法不生非法者非法名无所有法名为有云何从有相生无相从非法不生法者非法名为无无云何生有若从无生有者是则无因无因则有大过是故不从非法生法不从非法生非法者兔角不生龟毛)然前义正顺于喻后义乃顺标中诸法之言要由初义性相无差方得显于后义事事无差若但用后义未显相全同性那得显于事事同于一性(然前义下断上二说前义即事理无碍后义即事事无碍若但用后义下反以理结要用上二谓要由事理无碍方得以理融于事事事随理而融通耳此中更有别义谓又若依前义则心等四类即第五无为若依后义由无为故前四无差又依前义是性无异故无有差若依后义是同一如体故无差也)。

　　众生非众生二俱无真实如是诸法性实义俱非有。

　　第二偈假名不实喻以真夺俗是故无差揽缘成众生即虚非众生所遣既无能遣安有故俱无实以喻诸法皆无实义并从缘故若以正报为众生依报非众生乃全是所喻非实之相尚难显了(以真夺俗下初立二相次所遣既无下释无实义以喻下释合下半后若以正报下结弹古释)。

　　譬如未来世无有过去相诸法亦如是无有一切相。

　　三三世互无喻喻无相故无别谓若未来有过去者应名过去何名未来故知定无过现之相文举一隅应反余二诸法无相如彼互无此以差别喻无差别(文举一隅应反余二者应明现在无过未过去无现未等故论语云举一隅不以三隅反诸法亦然)。

　　譬如生灭相种种皆非实诸法亦复然自性无所有。

　　四四相非实喻喻无性故无差别生等四相离所相法无别自性一切诸法离所依理无别自性此以相无喻于性无。

　　涅槃不可取说时有二种诸法亦复然分别有殊异。

　　后遣疑者疑云若都无别云何见有性相等殊故此释云亦如涅槃体离有无百非斯绝而强立名字曰余无余诸法亦然真俗并虚分别成异若离分别则无一切境界之相(真俗并虚等者故肇公云涅槃盖是镜像之所归绝称之幽宅也岂可以有无标榜故有余无余乃出处之异号应物之假名耳若离分别者即起信论前文已引此论前文云一切境界唯依妄念而有差别次云若离心念则无一切境界之相)。

　　如依所数物而有于能数彼性无所有如是了知法。

　　第二四偈喻能知者皆展转遣疑初偈疑云既有分别则有能知故释云离所数物无能数数既所知无性何有能知无知之知是真了法。

　　譬如算数法增一至无量数法无体性智慧故差别。

　　次复疑云若依向喻能数喻能知能知虽无所知犹有故复用能数法以喻所知智慧差别以喻能知反覆相遣显无差理谓一上加一名之为二乃至百千皆是诸一由能数智作百千解故晋译中第三句云皆悉是本数今译明一多相待故无体性喻彼妄想于无性中计为有无耳(反覆相遣者谓以所知遣能知复以能知遣所知耳)。

　　譬如诸世间劫烧有终𥁞虚空无损败佛智亦如是。

　　次又疑云都无能所何名佛智故释云能所双亡佛智斯显故所知妄法如世成坏能知真智湛若虚空尚不初成况当有败如出现品又权智照俗同世成坏权即是实如不离空。

　　(况当有败者经云譬如世界有成坏而其虚空不增减一切诸佛成菩提成与不成无差别是也)。

　　如十方众生各取虚空相诸佛亦如是世间妄分别。

　　末偈疑云佛智既等应用何殊释云随心妄取佛无异相又谓常无常如各取空佛智双非如空无别。

　　尔时力林菩萨承佛威力普观十方而说颂言。

　　第七智了三种世间性相诸边不动故名力林。

　　一切众生界皆在三世中三世诸众生悉在五蕴中诸蕴业为本诸业心为本心法犹如幻世间亦如是。

　　十颂显佛离相真智于中分三初四遍明世间次五双遣世及出世后一观成利益今初略有二观初二偈摄末归本观显众生世间空后二缘生无作观兼显器世间空今初也初二句推假名众生不出三世显是无常次二句推三世众生不出于蕴显无有我次句蕴由业生以明果空显非邪因次句推业唯心明心外无法次句体心如幻不离性空及与中道如幻无性故非有非无故末句以本例末则上五一如皆展转缘生故。

　　世间非自作亦复非他作而其得有成亦复得有坏世间虽有成世间虽有坏了达世间者此二不应说。

　　二缘生无作观中初偈无作故缘成后偈缘成即无作(二有二颂下䟽文有二初总科谓前偈上半无作下半缘成后偈上半缘成下半无作)今初言不自他作者通遣诸非一约外道非自性等作亦非梵天等他作但以虚妄无业报故广如三论破(非自性等作者即明非自作也外道宗计之盛不出数论胜论数论计自性能作自性即冥谛能作而我非能作者但是知者而疏言等即等于我我为能作者即胜论师次言亦非梵天等作者且等取安茶论师所计第一䟽已明自在即涂灰外道所计合上为共作离上为无因故但举自作四句已备但以虚妄者即总破四句四句之计皆无业报言广如三论破者不欲繁文指广有原然三论皆破百论广破二宗今取顺非四句作苦且依十二门论释云然自性一计第一䟽抄已广破竟卫世计我为自今当更释即观作者门第十偈云自作及他作共作无因作如是不可得是则无有苦长行以因缘门释则通小乘大乘等次约破外道说先总叙云如经说有裸形迦叶问佛苦自作耶佛默然不答世尊若尔苦不自作者是他作耶佛亦不答世尊若尔苦自作他作耶佛亦不答世尊若尔者苦无因无缘作耶佛亦不答释曰下论破有二意一约性空结云如是四问佛皆不答当知苦则是空第二约外道说问曰佛说是经不说苦空随可度众生作是说是裸形迦叶谓人是苦因有我者说好丑皆神所作神常清净无有苦恼所知所解悉皆是神作好丑苦乐还受种种身以是邪见故问佛苦自作耶是故佛不答苦实非是我作若我是苦因因我生苦我即无常何以故若法是因及从因生法皆亦无常若我无常则罪福果报皆悉断灭修梵行福报是亦应空若我是苦因则无解脱何以故我若作苦离苦无我能作苦者以无身故若无身而能作苦者得解脱者亦应是苦如是则无解脱而实有解脱是故苦自作不然释曰此破我为自作故䟽云自性等等于我故次破他作论云他作苦亦不然离苦何有人而能作苦与他复次若他作苦者则为是自在天作如此邪见问故佛亦不答而实不从自在天作何以故性相违故如牛子还生牛若万物从自在天生皆应似自在天是其子故复次若自在天作众生者不应以苦与子是故不应言自在天作问曰众生从自在天生苦乐亦自在天生以不识乐因故与其苦答曰若众生是自在天子者唯应以乐遮苦不应与苦亦应但供养自在天则灭苦得乐而实不尔但自行苦乐因缘而自受报非自在天作复次彼若自在者不复有所须有所须自作不名自在若无所须何用变化作万物如小儿戏复次若自在作众生者谁复作自在若自在自作则不然如物不能自作若更有作者不名自在下广有破具如彼论乃至云若自在作苦乐等事而自成坏世间法等又自在亦从他作则无穷无穷则无因故非自在已破共作有上二过故假因和合故非无因四皆邪见故佛不答破梵天等例同自在约人虽异他作义同然此方妄计亦自西天相传之说案三王历云天地浑沌盘古生其中一日九变神于天圣于地天日高一丈地日厚一丈盘古亦长一丈如此万八千岁然后天地开辟盘古龙身人首首极东西足极东西左手极南右手极北开目成曙合目成夜呼为暑吸为寒吹气成风云叱声为雷霆盘古死头为甲喉为乙肩为丙心为丁胆为戊脾为己胁为庚肺为辛肾为壬足为癸目为日月髭为星辰眉为斗枢九窍为九州乳为昆仑膝为南岳股为太山尻为鱼鳖手为飞鸟爪为龟龙骨为金银发为草木毫毛为凫鸭齿为玉石汗为雨水大肠为江海小肠为淮泗膀胱为百川面轮为洞庭韦昭同记曰世俗相传为盘古一日七十化覆为天偃为地八万岁乃死然盘古事迹近为虚妄既无史籍难可依凭但是古来相传诡妄耳断曰诚如所言亦依稀西域梵天韦纽等今既破邪叙之无失)二约小乘非同类因自作亦非异熟因他作以皆相待无自性故。

　　三约因缘相待如十地论及对法所明(三约因缘者十地在下对法云自种有故不从他待众缘故非自作无作用故不共生有功能故非无因斯则以因为自以缘为他假因遣缘假缘遣因假无用以遣共假有功遣无因十地更广)四约以因望果中论云自作及他作共作无因作如是说诸苦于果则不然此自他言含于二意一以果为自以因为他论云果法不能自作己体故二以因为自以缘为他此明不从因缘无果待对故离既不成合亦不成故论云若彼此共成应有共作若彼此尚无作何况无因作彼此即自他也(约以因望果者初标也即无相宗说中论云下次引论正释即破苦品初引一偈即初总标偈明四句不作此自他下三䟽释初以果为自引论果法不能自作己体即青目释因缘品中不自生义其以因为自以缘为他虽同杂集杂集即因缘相夺此即当句以辨缘生无果对待正释偈中于果则不然也然疏取意释初二句若论偈中各一偈破破初自作云苦若自作者则不从缘生因有此阴故而有彼阴生释曰上半纵其自作不从缘下半示其因缘明非自作次破他作云若谓此五阴异彼五阴者如是则应言从他而作苦释曰此但反显不他作以今此阴必不异后故不他作必若令异因则异果因同非因自作他作俱不从缘如何得果以待于因故不可也离既下䟽生起第三四句后引论正释不共句但蹑前纵破举况释第四句故上论云有因尚不成无因何得成)下半二意一不碍缘成以遣无因二非但不碍幻有亦由有空义故能成因果是则不动真际建立诸法又非但说于苦四种义不成一切外万物四义皆不成成坏之言显兼器界(下半二意者即经而其得有成亦复得有坏前意则上半性空不碍下半缘成即事理无碍义后意由上性空成于下半即以有空义故一切法得成则是事理相成门又非下即是中论结例之言成坏之言者中论正约正报今经意在双含耳)。

　　后偈缘成即无作者向约幻有虽言成坛幻有即空故不应说是则不坏假名而说实相。

　　云何为世间云何非世间世间非世间但是名差别三世五蕴法说名为世间彼灭非世间如是但假名云何说诸蕴诸蕴有何性蕴性不可灭是故说无生分别此诸蕴其性本空寂空故不可灭此是无生义众生既如是诸佛亦复然佛及诸佛法自性无所有。

　　第二五颂双遣中初半偈假征次半标答次偈出体释成蕴是世间缘成寂灭即出世间故净名经云世间性空即是出世间一体说二故云假名(故净名下引证即不二法门品第十二那罗延菩萨曰世间出世间为二世间性空即是出世间而于其中不入不出不溢不散是为入不二法门是也又思益第一云五阴是世间世间所依止依止于五阴不脱于世间菩萨有智慧知世间实性所谓五阴如世间法不染又云五阴无自性即是世间性若人不知是常住于世间若见知五阴无生亦无死是人行世间而不依世间凡夫不知法于世起诤讼是实是不实但是二相中我常不与世起于诤讼事世间之实相悉已了知故与此大同)次二句征蕴名体世以蕴为体蕴以何为体次二句标答上句答体下句答名应名无生五蕴既云性不可灭则显前非事灭(则显前非事灭者然灭有二种谓理及事故上出世间亦有二种一约事出谓地前为世间登地为出世此约事灭由偈但云彼灭非世间则通二释以此文证明非事灭二者约相名世约性为出世即今文意即约理灭合于净名思益等经)次一偈释成空故不灭亦非事在不灭则知本自不生是无生义(则知等者既言空故不可灭是无灭义而结云此是无生义者以无可灭故是本自不生即法自在菩萨曰生灭为二法本不生今则无灭得此无生法忍是为入不二法门)后偈例出世间显智正觉世间亦应缘无性又证无性之理为自体故(又证无性之理者前约应身论无性此约真身论无性)。

　　能知此诸法如实不颠倒一切知见人常见在其前。

　　末后一偈明观益者佛以实法为其体故见法则常见佛也。

　　尔时行林菩萨承佛威力普观十方而说颂言。

　　第八照理观佛而起正修故名行林。

　　譬如十方界一切诸地种自性无所有无处不周遍佛身亦如是普遍诸世界种种诸色相无住无来处。

　　十颂观佛体相普周德于中分二前七约喻显修后三见实成益前中复二初二地种无性普周喻喻佛无生遍应德。

　　但以诸业故说名为众生亦不离众生而有业可得业性本空寂众生所依止普作众色相亦复无来处如是诸色相业力难思议了达其根本于中无所见。

　　后五业相无依成事喻喻佛难思现用德于中二三偈喻二偈合前中初一明业果互依次偈明相依无性业不离生故业性空因业有生故生无来处后偈双结难思显成真观若逆推其本业复有因卒至无住无住无本故无所见无见之见方了业空(若逆推等者前偈因业有生即是顺明今明生依于业业亦从缘故云性空已是逆推言卒至无住即净名经意彼逆推云身孰为本答曰欲贪为本又问欲贪孰为本答虚妄分别为本又问虚妄分别孰为本答曰颠倒想为本又问颠倒想孰为本答曰无住为本文殊师利从无住本立一切法今经中三并摄在业众生即身空寂无来即无住本)。

　　佛身亦如是不可得思议种种诸色相普现十方刹身亦非是佛佛亦非是身但以法为身通达一切法。

　　二颂合中初偈难思普应合上业果互依次二句以互不相是合互依无性身若是佛转轮王等即是如来佛若是身正觉之心应同色相后二句结示真体唯如唯智合第三偈难思达本(身若是佛者谓色相之身即金刚经云若以三十二相观如来者转轮圣王即是如来后二句结示三即如如四即如如智)。

　　若能见佛身清净如法性此人于佛法一切无疑惑若见一切法本性如涅槃是则见如来究竟无所住若修习正念明了见正觉无相无分别是名法王子。

　　二有三偈明见实中初颂见佛即了法以见佛称性不疑同体故(以见佛称性者三宝同体佛即是法法即是众故经云清净如法界者如即称义人信法界难信法佛故致如言实则佛身即法界也)次偈见法即见佛了法即性净知佛不住性相故后偈明了正修行照了无相心寂分别寂照双流故名正念则从佛法生是法王子故。

　　又上三偈初知离名为法次如法名为佛后知无名为僧穷见三宝之实(初知离名法者即思益第一已如上引第曰句云是菩萨遍行)。

　　大方广佛华严经䟽钞会本第十九之二

　　音释

　　搴

　　(苦坚切音牵)。

　　淤泥

　　(云虚切音迂)。

　　峙

　　(丈几切池上声屹立也)。

　　爝

　　(子肖切炬火也)。

　　揽

　　(鲁敢切音览手取也)。

　　裸

　　(郎果切赤体也)。

　　混沌

　　(混胡本切魂上声沌徒本切豚上声混沌阴阳未分也)。

　　曙

　　(殊遇切旦也)。

　　叱

　　(尺栗切嗔入声怒声也)。

　　胆

　　(都敢切连肝之府也)。

　　脾

　　(频弥切土藏也)。

　　胁

　　(虚业切腋下也)。

　　肺

　　(芳吠切金藏也)。

　　肾

　　(时忍切水藏也)。

　　髭

　　(津私切口毛也)。

　　枢

　　(抽居切音樗)。

　　窍

　　(苦第切穴也)。

　　尻

　　(苦高切脊梁尽处为尻)。

　　凫

　　(逢无切水鸟也)。

　　膀胱

　　(膀音旁胱音光膀胱脬也)。

　　诡

　　(古委切诈也)。

　　韦纽

　　(纽女九切韦纽天名)。

　　大方广佛华严经䟽钞会本第十九之三　践三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时觉林菩萨承佛威力遍观十方而说颂言。

　　第九照心本末名为觉林。

　　十颂显于具分唯识大分为二前五约喻显法后五法合成观前中二前二约事后三约心乍观此喻似前喻所作后喻能作细寻喻意前喻却亲故喻真妄依持后喻心境依持然依生灭八识但有心境依持而即如来藏心故有真妄依持以会缘入实差别相尽唯真如门即前喻所显摄境从心不坏相故是生灭门即后喻所明存坏不二唯一缘起二门无碍唯是一心故下合中但明心造欲分义别喻显二门是名具分唯识(具分唯识者已如上释正取真妄合成以为具分乍观此喻等者即拣刊定云前二喻真妄心所作以辨唯识次二喻真妄心能作以辨唯识今言似者大种异色似画师所作然不离心有彩画者似能作也则粗观似尔细寻不然细寻已下即显正义然依生灭下辨一所由显法相宗但是心境依持而即如来藏下辨具二所以于中先总后以会缘入实下别示二相即以起信真如生灭二门为二义耳存坏不二唯一缘起结归华严会缘入实坏也不坏相故存也二门无碍者结归起信依一心法立二种门故须具足二义方名具分唯识问唯识第九说其所转依有其二种一持种依谓第八识二迷悟依谓即真如何以说言然依生灭八识唯有心境依持答彼虽说迷悟依非即心境持种以真如不变不随于心变万境故但是所迷耳后还净时非是摄相即真如故但是所悟耳今乃心境依持即是真妄非有二体故说一心约义不同分成两义说二门别故论云然此二门皆各总摄一切法故以此二门不相离故广如问明及玄谈中)。

　　譬如工画师分布诸彩色虚妄取异相大种无差别大种中无色色中无大种亦不离大种而有色可得。

　　今初二偈真妄依持即真如门摄一切法也初偈初句总喻一心次句喻随缘熏变成依他也次句不了依他故成遍计第四句喻依他相尽体即圆成(初偈依持真妄者含真含妄有能有所论云所言法者谓众生心是心即摄一切世间出世间法故下合云心如上画师次句随缘等者起信论云自性清净心因无明风动有其染心楞伽经云藏识海常住境界风所动种种诸识浪腾跃而转生亦是不生不灭与生灭和合非一非异名阿赖耶识次句不了等者以经云虚妄取异相故故起信云一切诸法皆依妄念而有差别若离心念则无一切境界之相第四句喻依他等者以言大种无差别故大种即喻真如谓心体离念即是如来平等法身从缘无性即真如矣又一二两句即不染而染三四两句即染而不染故有后偈喻不即离)后偈喻依圆真妄非即离义上半不即能所异故大种中无色身所触故色中无大种眼所见故又能造无异画色差别故喻妄依真能所异故性无差别相不同故下半不离义谓所造青等离能造地等无别体故假必依实同聚现故喻妄必依真性相交彻故然大必能造色非色能造大喻妄必依真起真不依妄生故不云也然不离于色有大种可得(大种中无色身所触故者坚湿暖动皆是触故言色中无大种眼所见故者约显色说青黄赤白眼之境故直就法体大种是触色即是色若就根得谓身反眼又能造无异色者然取增胜地多则黄水多则白火多即赤风多即青而坚湿暖动共造于青亦共造于黄赤及白在能造边同一坚等及所造边即有青等故云能造无异画色差别故䟽喻妄依真下合先合能所异故亦应具言真中无妄圣智境故妄中无真凡所知故从性无差别下合上又能造无异等假必依实等者诸宗正义坚等为实色等为假唯成实宗色香味触实也地水火风假也以其是数论弟子后入佛法尚顺本师故故智论云精巧有余而明实未足然大必能造色下通妨妨云上非即中既云大种中无色色中无大种今非离中何不言大种不离色色不离大种答意可知上明真如依持但取心中真如一门对妄染说)。

　　心中无彩画彩画中无心然不离于心有彩画可得。

　　后三约心者喻于唯识心生灭门于中初一亦明心境不即离义(初一亦明心境者对上真妄故有亦言然后三偈亦似上二偈此偈似前第二偈以因不即离之便故先明之后二偈似前初偈至下当知)上半不即心中无彩画不可见故彩画中无心无虑知故喻能变所变见相别故下半不离随心安布故喻离心则无境界相故(见相别者且顺上喻有知无知以见分合心有虑知义以相分合画无虑知故以器世间即是第八之相分故喻离心者三世所有皆是一心作故)要由心变于境非是境能变心故云唯识不言唯境但云然不离于心有彩画可得不言然不离于画而有心可得(要由心变下解妨妨一如前答意亦尔)。

　　彼心恒不住无量难思议示现一切色各各不相知。

　　次一偈喻能所变之行相明画师巧思不住变态多端所画非心谁相知者法合彼心者真妄和合心也恒言遮断不住遮常如瀑流故含一切种故云无量相甚深细名难思议(次一喻等者大同前喻心如工画师分布诸彩色第先明喻中先释上三句所画非心下释第四句法合言真妄和合心者拣异法相宗心即起信云不生不灭与生灭和合名阿赖耶识是也恒言遮断等即唯识论释第八识初能变中第九因果譬喻门具云恒转如瀑流论先问云阿赖耶识为断为常答云非断非常以恒转故谓此识无始时来一类相续常无间断是界趣生施设本故性坚持种令不失故转谓此识无始时来念念生灭前后变异因灭果生非常一故可为转识熏成种故恒言遮断转表非常犹如瀑流因果法尔如瀑流水非断非常相续长时有所漂溺此识亦尔从无始来生灭相续非常非断漂溺有情令不出离是也含一切种者即第三因相门彼偈云一切种相甚深细即含二门彼偈云不可知执受处了其了一字即第五行相门其执受处即第四所缘行相门其不可知即能所缘行相之内差别之义论先问云此识行相所缘云何（即合问也）谓不可知执受处了了谓了别为行相故处谓处所即器世间是诸有情所依处故执受有二谓诸种子及有根身次论云不可知者谓此行相极微细故难可了知（此明见分）或此所缘内执受境亦微细故外器世间量难测故名不可知故经偈云阿陀那识甚深细一切种子如瀑流我于凡愚不开演恐彼分别执为我)次句顿现万境下句喻所变境离心无体(次句顿现者亦即彼果相门云异熟论云此是能引诸界趣生善不善业异熟果故即通辨此识能变之义此是第一能变顿现万境故楞伽云譬如明镜顿现万像现识处现亦复如是下句喻所变等者以无体故无可相知故问明品云诸法无作用亦无有体性是故彼一切各各不相知)又常不住者无住为本故无量难思总标深广下二句释示现一切广故难思各不相知深故难思(又常不住下上约法相常不住言是刹那生灭今明不者即是无义常不住者即常无住无住即实相异名故从无住本立一切法斯法性宗真心随缘成万有故深广难思前之经偈亦可证此)。

　　譬如工画师不能知自心而由心故画诸法性如是。

　　三一偈重喻上来不相知义谓非唯所画之法自不相知喻所变之境无有体性能画之心念念生灭自不相知故亦不能知于所画双喻心境皆无自性各不相知故言不能知自心而由心故画又虽不知画心而由心能画喻众生虽迷心现量而心变于境又由不能知所画但画于自心故能成所画喻众生由迷境唯心方能现妄境又喻正由无性方成万境故云诸法性如是(能画之心者心虽虑知今取生灭不住故不能知以前念已灭后念未生未生无体能知前念前念已灭复无可知前念亦不知后前念已灭无有能知后念未生亦无所知能知之心既不自知安能知所双喻心境下合文可知然释此偈总有四意一明性空以性空故不能知自心又二虽不知下明虽性空不碍缘起三又由不能下明由迷真起似若悟自心不造妄境四又正由下即以有空义故一切法得成耳云诸法性如是者过结四意然唯识论第一能变有两偈半而有十门上随用已辨今当具出偈云初阿赖耶识（即自性门）异熟（二举相门）一切种（三因相门）不可知执受处（四所缘境界门）了（五行相门）常与触作意受想思相应（六相应门）唯舍受（七五受俱门）是无覆无记（八三性门）触等亦如是（同上）恒转如瀑流（九因果譬喻门）阿罗汉位舍（十断伏位次门）上十门䟽中已有随配可知前后有此相当例可知)。

　　心如工画师能画诸世间五蕴悉从生无法而不造。

　　第二五偈合中分四初一偈合初二句初句合最初句心者即总相之心也下三句合第二句诸世间者即诸彩色此句为总下出诸相即蕴界处故云无法不造故晋译云造种种五蕴正法念云心如画师手画出五彩黑青赤黄白及白白故上文云布诸彩色画手譬心六色如次喻地狱鬼畜修罗人天若言种种则十法界五蕴等法皆心所造(心者如前喻中已辨今第二句者此句有二一从能画即属上因二从诸世间之言即属于果则上半是因能变下半属果能变故唯识云能变有二一因能变谓第八识中等流异熟二因习气（即种子现行门）此二习气俱名因变此总辨也论云等流习气由七识中善恶无记熏令增长（三种子中各生自现除第八识不能熏故）异熟习气由六识中有漏善恶熏令增长（除第七识及无记者非异熟因故前是因缘此增上缘也）二果能变者谓前二种习气力故有第八识生现种种相（即前二因所生现果谓自缘法能变现者名果能变种种相者即是第八相应心所见分等也）等流习气为因缘故八识体相差别而生名等流果果似因故（即现八识三性种子名生自现名等流果所生之果与能生种性是一象故）异熟习气为增上缘感第八识酬引业力恒相续故故云异熟感前六识酬满业者从异熟起名异熟生不名异熟有间断故即前异熟及异熟生名异熟果果异因故释曰以五阴无法不造皆异熟也如次喻等者谓黑即地狱黑黑业报故黄即中方修罗非天亦复非人季孟间故人白者多善业故天白白者因果俱善故九地当广则十法界五蕴者谓六道四圣四圣中佛在后偈二乘菩萨摄在种种之中既言无法不造亦不拣二乘菩萨更云等法者以今经无法不造三科万类皆心造也)。

　　如心佛亦尔如佛众生然应知佛与心体性皆无尽若人知心行普造诸世间是人则见佛了佛真实性。

　　次二颂合前初偈下半于中二初一举例以合由成前诸言谓如世五蕴从心而起造诸佛五蕴亦然如佛五蕴余一切众生亦然皆从心造然心是总相悟之名佛成净缘起迷作众生成染缘起缘起虽有染净心体不殊佛果契心同真无尽妄法有极故不言之(然心是总相者法界染净万类万法不出一心是心即摄一切世间出世间法故名总相余染净二缘各属二类然总说十法界中六道为染四圣为净佛果契心下释其下半上有三法而但说心与佛二法无𥁞不言众生者谓众生有𥁞故心即观心以真为体本自不𥁞佛果契心始本无二同一圆觉故亦无尽迷真起妄无始有终不言无尽然其佛果契心则佛亦心造谓四智菩提是净八识之所造故若取根本即净第八若依真谛三藏此佛净识称为第九名阿摩罗识磨三藏云此翻无垢是第八异熟谓成佛时转第八成无垢识无别第九若依蜜严文具说之经云心有八识或复有九又下卷云如来清净藏亦名无垢智即同真谛所立第九以出障故不同异熟为九有由又真谛所翻决定藏论九识品云第九阿摩罗识三藏释云阿摩罗识有其二种一者所缘即是真如二者本觉即真如智能缘即不空藏所缘即空藏若据通论此二并以真如为体释曰此二即起信一心二门本觉在生灭门一心即真如故故论云唯是一心故名真如无论八九俱异凡识即净识所造四智三身等)若依旧译云心佛与众生是三无差别则三皆无尽无尽即是无别之相(若依旧下二会晋译则三皆无𥁞而二经互阙唐阙众生晋阙无𥁞故有第三别更立理)应云心佛与众生体性皆无尽以妄体本真故亦无尽是以如来不断性恶亦犹阐提不断性善(应云下是第三也若取圆是合如是译则三事皆具无差之相又得显明以妄体下出妄无𥁞之由是以如来下引例证此即涅槃经意天台用之以善恶二法同以真如而为其性若断善性即断真如真不可断故云性善不可断也佛性即是真实之性真实之性即第一义空如何可断性恶不断即妄法本真故无𥁞也)又上三各有二义总心二者一染二净佛二义者一应机随染二平等违染众生二者一随流背佛二机熟感佛各以初义成顺流无差各以后义为反流无差则无差之言含尽无尽(又上三下第四别开义门则却收𣈆经以为尽理谓唐经无尽但得二法又唯约净次言三皆无尽又遗有尽之义今云无差尽与无尽俱无差也亦显染净本无差矣言心总二义一染二净者净即自性清净染即本来之染染净无二为一心耳言各以初义成顺流无差者众生本有染故随流背佛佛随其染岂相违耶逆流例此)又三中二义各全体相[(冰-水+〡)*ㄆ]此三无差成一缘起。

　　上约横论若约一人心即总相佛即本觉众生即不觉乃本觉随缘而成此二为生灭门下半此二体性无尽即真如门随缘不失自真性故正合前文大种无差若谓心佛众生三有异者即是虚妄取异色也(若竖说者于一人上即有二法即观行之人宜用此门)后一偈反势合谓妄取异色则不知心行若知心行普造世间则无虚妄便了真实即正合大种无差兼明观益。

　　心不住于身身亦不住心而能作佛事自在未曾有。

　　三一偈有二义一双合前真妄心境不即离义上半合前二三偈之上半即前互无不即之义心即能变及心体故身即所变谓有根身是识相分及性之相故下半双合前两偈下半不离之义谓虽不相住而依心现境依体起用作诸佛事体用不碍为未曾有(上半合前二三偈之上半者心不住于身却是色中无大种身亦不住心即大种中无色此合第二偈上半也若合第三上半云心不住于身即彩画中无心身亦不住心即心中无彩画心即能变者心境依持中心也及心体故者即真妄依持中真也言身即所变下即上境也及性之相即前妄也下半双合前两偈下半不离之义者即就不离大种而有色可得即作佛事也亦前就不离于心有彩画可得是作佛事也依心现境合前第三偈下半依体起用即合前第二偈下半作诸佛事双合上二体用不碍下释第四句)二又将合前第四偈谓上半合前恒不住义及各不相知而能作佛事合示现一切色自在未曾有合无量难思议为兼此义不以互无言之而言不住译之妙也晋经但云心亦非是身但得前文互无之义(为兼此义等者羙斯经也若不合第四偈但合第二三偈应云心中无有身身中无有心即互无之言也则不显于彼心恒不住义然不相住与恒不住义则小异文则兼之若将此不住同前不住者以心念念灭故不能住身身念念灭安能住心思之可见)。

　　若人欲了知三世一切佛应观法界性一切唯心造。

　　末后一偈结劝即反合前画师不知心喻若不知心常画妄境观唯心造则了真佛上半有机下半示观然有二释一云若欲了佛者应观法界性上一切差别皆唯心作以见法即见佛故二观法界性是真如门观唯心造即生灭门是双结也(然有二下开义别释于中有二意初是结归唯心二观法下是结归二门)又一是真如实观一是唯心识观大乘观要不出此二观此二门唯是一心皆各总摄一切法尽二谛双融无碍一味三世诸佛证此为体故欲知彼者应当观此既为妙极是以暂持能破地狱(是以暂持者即纂灵记云文明元年洛京人姓王名明干既无戒行曾不修善因患致死见被二人引至地狱地狱门前见有一僧云是地藏菩萨乃教王氏诵一行偈其文曰若人欲了知三世一切佛应当如是观心造诸如来菩萨既授经偈谓之曰诵得此偈能排地狱之苦王氏既诵遂入见阎罗王王问曰有何功德答唯受持一四句偈具如上说王遂放免当诵偈时声所及处受苦之人皆得解脱王氏三日方稣忆持此偈向空观寺僧定法师说之参验偈文方知是旧华严经第十二卷新经当第十九夜摩天宫无量菩萨云集说法品偈)。

　　尔时智林菩萨承佛威力普观十方而说颂言。

　　第十鉴达诸佛迥超色声心言路绝故云智林颂显此德。

　　所取不可取所见不可见所闻不可闻一心不思议。

　　十颂分二初一标章后九解释今初若准晋本第四句云所思不可思则四句皆标章今经则上三句标章第四句总结谓标章遮过令不依识明佛三业非凡境故第四总结显德示智入门谓若了唯一真心言思斯绝则合菩提之体故梵本第四句云于不思何思即是以一真心而成三业三业不离一真形夺相融不可以一多思也又非唯佛之三业同一真心亦与观者真心非异非一故难思议若能离于思议则终日见闻亦无所见闻矣(故梵本第四可云于不思何思者此是刊定引梵本证第四句亦为标章成于晋经所思不可思义今䟽取其所引亦成第四句为总结义谓于不思议之法不应思议以一真心下出总结难思之相可知)。

　　有量及无量二俱不可取若有人欲取毕竟无所得不应说而说是为自欺诳己事不成就不令众欢喜。

　　后九别释中即分三别初二释不可取次四释不可见后三释不可闻(次四释等者若顺𣈆经四皆标章释亦分四前二则同三一偈释所闻不可闻四二偈释所思不可思今不依此)今初也初半偈夺以正释后一偈半纵以生过然有量等实通三业为对下二且就智明有如理智不可言量有如量智不可言无又一智即是一切智故众智所用不相杂故后纵中初半纵其令取必无果利后一偈显取之失夫说法者当如法说法无所得而欲取得心计有说执石为宝是谓自欺理无谓有是为自诳终不契理故云己事不成污他心识故不令众喜又以量无量取则堕断常自损损他故皆不可(执石为宝者涅槃春池喻中入水求珠竞执草木瓦石各各自谓得琉璃宝欢喜持出乃知非真亦自诳也又庄严经论说有人见雹谓是琉璃收之瓶内皆悉成水后见真琉璃亦谓为雹弃而不取世人皆尔不应取而取应取而不取也又以量无量者此有二意谓以量取则堕于断以无量取则堕于常二者若以常取则堕于断若以断取则堕于常故胜鬘云修一切常者堕于断见修一切断者堕于常见如步屈虫要因前足得移后足修断常者亦复如是要曰断常第三住中已广分别)。

　　有欲赞如来无边妙色身尽于无数劫无能尽称述。

　　第二有四偈叹佛色身深奥释不可见章文分为二初一法说后三喻况今初非色现色故称为妙物感斯现是曰无边又色即空故边即无边又净识所现空色相融故身分总别乃至一毛皆无边量摄德无尽具上三义岂可以尽言(非色现色下此有二释一依体现用与无边不同二又色即空下事理相即妙即无边色即是空已为妙色色空相即离空有边三又净识所现下约事事无碍方为妙色亦是边即无边无边乃广如初无边净识所现即唯心所现门空色相融即法性融通门此二即事事无碍之因也)。

　　譬如随意珠能现一切色无色而现色诸佛亦如是。

　　次三喻中分二初一摩尼随映喻喻佛地实无异色随感便现故言无色而现色喻全似法故但合云佛亦如是。

　　又如净虚空非色不可见虽现一切色无能见空者诸佛亦如是普现无量色非心所行处一切莫能睹。

　　后二偈净空现色喻喻佛法身体非是色能现粗妙一切诸色初偈喻后偈合四句对前但二三前却此是分喻故委合之以空但不可眼见而可心知佛所现色心行处绝故为分喻心眼尚不能见况肉眼哉此即见中绝思议也(此即见中绝思议者以古人将后二偈明所思不可思今明不思遍上三段故指此中身业中不思也下指语中不思亦然)问二喻岂不违经上云有无边妙色今云非色无色耶亦违诸论佛有妙色为增上缘古德云若约初教大乘义如前说若实教大乘佛地无此色声粗相功德但有大智大悲大定大愿诸功德等然诸功德等并同证真如若众生机感即现色无尽既无不应机时故所现色亦无断绝此以随他为自更无别自约此为有故云无边妙色今约自说不约随他故云无色非色也亦可前喻初教后喻实教(问二喻下问答料拣先问言上经者即初偈法说之文前经亦有今只要此亦违诸论即瑜伽唯识等（补）古德云下贤首答后有云若尔下苑公破然上二解下今疏会释（此三段文难解姑摘方发科补之）)有云若尔彼能现体为有无耶十莲华藏尘数之相皆示现耶八地七劝言佛色声皆无有量宁不违耶若执佛果唯有如如及如如智独存者无漏蕴界穷未来际遍因陀罗网皆非实事亦违涅槃灭无常色而获常色此义具如智慧庄严经说(唯如如等即金光明亦梁摄论第十三本论云自性身者是如来法身释论云唯有如如智独存说名法身又云身以依止为义何法为依止本论云于一切法自在依止故释论云谓十种自在乃至云云何此法依止法身不离清净及圆智智即如如如如即智故除实教蕴界未离断常之见具如智慧者此引本是贤首证成摩尼随映等喻此经亦名度一切诸佛境界智严经一卷在王舍城耆阇崛山顶说如来放光一切菩萨云集瞻仰佛于山顶法界宫殿上起大宝莲华师子之座无量摩尼宝宫殿等于摩尼座中出偈上取意引次文殊师利问无生无灭其相云何佛答不生不灭即是如来文殊师利譬如大地琉璃所成帝释毗阇延宫殿供具等影现其中阎浮提人见琉璃地诸宫殿影合掌供养烧香散华愿我得生如是宫殿我当游戏如帝释等彼诸众生不知此地是宫殿影乃布施持戒修诸功德为得如是宫殿果报文殊师利如此宫殿本无生灭以地净故影现其中彼宫殿影亦有亦无不生不灭文殊师利众生见佛亦复如是以其心净故见佛身佛身无为不生不灭不起不尽非色非非色不可见非不可见非世间非非世间非心非非心以众生心净见如来身散华烧香种种供养愿我当得如是色身布施持戒作诸功德为得如来微妙身故如是文殊师利如来神力出现世间令诸众生得大利益如影如像随众生见次举如日光无心普照喻谓先照高山等随其所照而有种种次云文殊师利如大海中有摩尼珠名满一切众生所愿安置幢上随众生所须彼摩尼珠无心意识如来无心意识亦复如是不可测量不可到不可得不可说除过患除无明不实不虚非常非不常非光明非不光明非世间非不世间等广历诸非结云文殊师利如来清净住大慈幢随众生所乐现种种身说种种法释曰本意皆以体无生灭不碍生灭如非色约体非不色约用等次又举谷响无实喻次后即有虚空喻云文殊师利如虚空平等无下中上如来平等亦复如是众生自见有上中下如来不作下中上意何以故如来法身平等离心意识无分别故文殊师利一切诸法悉皆平等乃至云若得法性则无希望等又云若众生着一切法则起烦恼不得菩提文殊问云云何得菩提佛答无根无处文殊重征佛言身见为根不真实思惟为处文殊师利如来智慧与菩提等与一切法等是故无根无处是得菩提又云文殊师利如来不动名如如实如如实者不见此岸不见彼岸则见一切法见一切法称为如来又菩提者是不破句不破者无相句者如实下广释大意皆以遮过为不破显实为句又云以从本来不生不灭而为真实故又云菩提者以行入无行以行者缘一切善法无行者不得一切善法又云无生无灭者不起心意识不思惟分别是故我说见十二因缘即是见法见法者即是见佛如是见者名不思议又云云何行菩萨行答不行不生不灭是行菩萨行下亦广释后校量功德云假使诸众生皆悉生人道悉发菩提心为求一切智如是诸菩萨皆作大施主以种种供具供养无数佛并及诸菩萨缘觉与声闻乃至入灭度各起七宝塔高至百由旬种种宝严饰若人持此经或说一句偈出过此功德无量无有边以此经所说无相法身故释曰上已具略经文其琉璃地喻众生心影喻佛身即色即非色摩尼珠喻则同此经空无下中上亦同此经净空现色故贤首意证唯如如及如如智苑公误引于和尚之引故略具出)然上二解各是一理并符经论今当会之摄末从本唯如如智自受用色智所现故摄相从性但有如如既所现即如何妨妙色故有亦无失然如外无法何要须现万法即如如即法身更何所现故云唯如如及如如智独存于理未失如色相即有无交彻若定执有无恐伤圣旨故今二喻前后相成摩尼现色但云无色无即但是无他非无自体净空现色既云非色非即非其自体不独无他前喻自受用身后喻法身此二不二为佛真身故下经云佛以法为身清净如虚空所现众色形令入此法中(然上二解下第三䟽为会释意在双存二义融即耳于中有八（补）一总会二摄末从本下收贤首义三既所现下收苑公义（藏）四然如外无法下四假以苑公重难意云既如收法更无所遗何言机宜现色无尽五万法即如下为贤首通由万法如实无所现故正现时亦唯如矣此即䟽家立理收贤首也（补）六如色相下正融前二七若定执下双弹前执（藏）八故今二喻下出有无无碍之旨以释喻文无即但是无他者此借俱舍论意以会二喻别理以古俱舍释无为非因果唐三藏云无为是能作因何得言非因无为是离系果岂得言非果故新译云无为无因果谓无余五因无余四果故云无耳所以总云非即非其自体无即乃是无他故非无二言理则悬隔今借此言用之摩尼现色喻自受用身有其根本色但无青黄等异青黄等异随机映生虚空以喻法性身虚空本非色法岂同摩尼上显二喻别相即是显文此二不二下正明融会即出经意故下经云下但引此文以证后义以扶法相者不许无色故有义文显如苑公难中空色相融以为真身亦系表之谈可以双摧二执（此段钞一二三六七科依方册补与原钞夹杂故各以字别之）)。

　　虽闻如来声音声非如来亦不离于声能知正等觉菩提无来去离一切分别云何于是中自言能得见诸佛无有法佛于何有说但随其自心谓说如是法。

　　第三三偈释所闻不可闻中初约应声缘感便应离相离性故声非如来应不差机非声之声故云不离故以声取是行邪道若离声取未免断无(故以声取者结成上义上句即金刚经意若以色见我以音声求我是人行邪道不能见如来后句即兜率偈赞意故偈云色身非是佛音声亦复然亦不离色声见佛神通力天鼓无心出现当辨)次颂约体释湛然不迁心离分别尚非心见安可耳闻犹如天鼓无心出故此即闻中不思议也后偈释疑疑云为是有法不可闻耶为是无法无可说耶上半顺后句答次疑云若尔何以现闻教法下半释云但自心变非佛说也若依权教此约有影无本然本影相望通有四句若依此宗果海离言故无有说用随机现谓如是说而此本质亦是自心余如悬谈中说(若依权等者本影四句即如玄谈若依此宗四句皆用知一切法即心自性故质亦自心)。

　　大方广佛华严经䟽钞会本第十九之三

　　音释

　　瀑

　　(蒲报切急也)。

　　纂

　　(作管切综集也)。

　　阐

　　(齿善切彻上声)。

　　稣

　　(孙租切音苏复生也)。

　　雹

　　(弼角切音薄雨冰也)。

　　大方广佛华严经疏钞会本第十九之四　践四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　十行品第二十一

　　来意有二一前序此正故二前辨所依佛智此辨能依之行故次来也。

　　二释名者随缘顺理造修名行数越尘沙寄圆辨十仁王名为十止就三学中定心增故梵网名为长养长道五根故若具梵本应云功德华聚菩萨说十行品则兼能说人今文略耳(仁王名为十止者即上卷伏忍圣胎三十人十信十止十坚心故已如上引梵网经者彼立三贤名云十𤼵趣（十住）十长养（十行）十金刚（十回向）)宗趣可知。

　　尔时功德林菩萨承佛神力入菩萨善思惟三昧。

　　四释文此品不同前之二会有行德者以行为主故略无之又行德已纯熟进趣中收故唯一品义当行中之解品有七分第一尔时功德林下三昧分功德林入者为众首故表说十行众德建立故承佛下是入定因入菩萨下显定别名拣因异果故名菩萨巧顺事理拣择无碍无心成事名善思惟。

　　入是三昧已十方各过万佛刹微尘数世界外有万佛刹微尘数诸佛皆号功德林而现其前告功德林菩萨言善哉佛子乃能入此善思惟三昧善男子此是十方各万佛刹微尘数同名诸佛共加于汝亦是毗卢遮那如来往昔愿力威神之力及诸菩萨众善根力令汝入是三昧而演说法。

　　第二入是下加分文中三一总辨作加因缘文中四一入是下总标加因二十方下加缘显现三告功德林下赞有加因四善男子下双显加定因缘文中二一别显所因二结因所属今初亦有四因一伴佛同加十住文云悉以神力共加于汝二主佛宿愿三主佛现威四大众机感略无助化善根或是诸字中摄余义具于前会二令汝下结因所属(略无助化者十住却有经云亦是汝胜智力故云略无)。

　　为增长佛智故深入法界故了知众生界故所入无碍故所行无障故得无量方便故摄取一切智性故觉悟一切诸法故知一切诸根故能持说一切法故所谓发起诸菩萨十种行。

　　二为增长下辨加所为有十一句前十别明后所谓下一句总结乃至起分皆同前会但住行之殊。

　　善男子汝当承佛威神之力而演此法是时诸佛即与功德林菩萨无碍智无著智无断智无师智无痴智无异智无失智无量智无胜智无懈智无夺智何以故此三昧力法如是故尔时诸佛各申右手摩功德林菩萨顶。

　　三善男子等下正辨加相文中三一语业加二意业加三身业加今初语业加命其说二是时诸下意业加与智慧初总余别㨗辩故即无断辩故前后二会并无此智即是本觉之智了因自得悟不由师假佛缘显故得云与与无痴智并是迅辩故应辩故无谬错辩故丰义味辩故一切世间最上妙辩故总策前七故此七无胜故上皆别显次下征释三尔时下身业加增威力故(㨗辨等者七辩之义前文已有十地更广)。

　　时功德林菩萨即从定起。

　　第三时功德林下起分。

　　告诸菩萨言佛子菩萨行不可思议与法界虚空界等何以故菩萨摩诃萨学三世诸佛而修行故。

　　第四告诸菩萨下本分二初行体若约所依即前善思惟三昧为体若约所观即二谛双融若约能观悲智无碍今从教相下四行为体若约十行别体即以十波罗蜜为体义见初会今就教相中若直就经文文分为二一标显二征释今初标行体难思行即深心所修行海也与法界下显难思之相深等法界广齐虚空故心言罔及也又超下位名不思议又即理之事行同事法界之无量等虚空之无边即事之理行同理法界之寂寥等虚空之绝相此二俱非言之表诠心之显诠故难思议况二交彻能令一行摄一切行一位摄一切位纯杂无碍故第十行云入因陀罗网法界成就如来无碍解脱人中雄猛大师子吼乃至到一切法实相源底故又若唯遮者则凡圣绝分故非但遮常心言亦应融常心言是则于中思议不可尽也遮融无二则思与非思体俱寂灭方曰真不思议(显难思下初就法说别配事理以为深广又超下二就人显又即理之事下三事理相融释则法界通四法界虚空是喻亦含四义一事法界即事之理下二明理法界于中显非表义名言及显境名言所及即不思议也况二交彻者即事理无碍法界能令一行下四明事事无碍法界仍上而起要由事即是理方得以理融事故有事事无碍下引证可知第三事理无碍亦应言虚空不碍于色色不碍空故四事事无碍如空入在一毛孔即摄无边法界空又若唯遮者下第二融拂恐滞绝思议故绝但是遮绝心言故融者即言无言故故云于中思议不可尽即用第八真如相回向偈文云菩萨住是不思议于中思议不可尽入是不可思议处思与非思俱寂灭上即前半意从遮融无二下即后半意也)二何以下征释何以因人之行便叵思耶菩萨摩诃萨下释云同佛果故佛穷事行之边极理行之际断一切障证一切理因圆果满融无障碍菩萨同彼宁可思议。

　　若取论势菩萨行为总句余皆是别不可思议即真实行也彼约地前不见此约凡愚叵思亦名真实行布位中无真如观故无观相行二与法界等即是胜行亦是佛本故三与虚空等即因行也是无常因亦未得地智缺常果因也四学三世佛而修行者是不怯弱行未能顺理真实救护故无大行余同前会(不可思议者例后十地六决定中有真实善决定彼经云不可见今以不思议当之无观相行者彼云无杂无带相之杂故今经地前犹带如相故无无杂之言故无大行者大行合云遍一切佛刹普能救护一切众生今无此言)。

　　佛子何等是菩萨摩诃萨行佛子菩萨摩诃萨有十种行三世诸佛之所宣说何等为十一者欢喜行二者饶益行三者无违逆行四者无屈挠行五者无痴乱行六者善现行七者无著行八者难得行九者善法行十者真实行是为十。

　　第二佛子何等下辨行相文中三一总征其名二标数显胜三征数列名今初二佛子等下标三世佛下显胜也三何等为十下征数列名上征下列然与本业名虽小异而义意大同一施悦自他故名欢喜约三施说在因皆悦故下经云为令众生生欢喜故若就果说财获富饶无畏身心安泰法施当获法喜皆欢喜义此约随相本业云始入法空不为外道邪论所倒入正位故名欢喜行此约离相(本业云者经此前总明从住入行云从灌顶进入五阴法性空亦行八万四千波罗蜜故名十行)二三聚净戒亦益自他故名饶益或以后摄前本业云得常化一切众生法皆利众生故此唯据利他。

　　三忍顺物理名无违逆彼云得实法忍无我我所名无瞋恨此约以后摄初晋云无恚恨亦是以初摄后而实二忍顺物法忍顺理以后遵前皆顺事理(彼云者经具云于实法得法忍心无我我所)四勤无怠退名无屈挠亦通三勤彼云常住功德现化众生故名无尽谓若有怠退斯则有尽而摄论三精进中三名无弱无退无喜足则是以后摄初。

　　五以慧资定离沉掉故名无痴乱彼云命终之时无明鬼不乱不浊正念故名离痴乱此但从一义故下经云于死此生彼心无痴乱。

　　六慧能显发三谛之理般若现前故名善现彼云生生常在佛国中生此但据得报谓即空照有而能现生。

　　七不滞事理故名无著彼云于我无我乃至一切法空故此即涉有不迷于空谓于我而无有我也若于我无我皆不著者则双不滞也以有不舍不受方便智故。

　　八大愿可尊故又成大行愿乃能得故故名难得彼云三世佛法中常敬顺故名尊重行彼约修心此约难胜。

　　九善巧说法名善法行彼经云说法授人动成物则故同于九地法师位故。

　　十言行不虚故名真实又称二谛故故彼经云二谛非如非相非非相故名真实然上约十度释名度各有三并见初会。

　　佛子何等为菩萨摩诃萨欢喜行。

　　第五佛子何等为下说分十行则为十段一各三谓一征名二释相三结名今初欢喜行即是檀度初征名中已如前释。

　　佛子此菩萨为大施主凡所有物悉能惠施。

　　第二佛子此菩萨下释相分二先略辨体相后修此行时下广显名相今初瑜伽菩萨地菩萨六度各有九门一自性谓出行体二者一切谓能具行三者难行谓就中别显者一切门谓行差别五者善士谓作饶益六一切种谓偏摄圣教七者遂求谓随所须八者与二世乐谓于现在作大饶益令得未来广大安乐九者清净谓胜离相成波罗蜜今文分三以摄于九一总标施主二其心下离所不应三但为下彰其意乐(瑜伽等者即三十九为首明法品已略引之今更具引䟽但通释六度九门之相其列名即论谓字已下即是䟽释今先具出布施九门论嗢柁南曰自性一切难一切门善士一切种遂求二世乐清净一自性者谓诸菩萨乃至身财无所顾惜能施一切所应施物无贪俱生思及因此所发能施一切施物身语二业安住律仪阿笈摩见定有果见随所希求即以此物而行惠施当知是名菩萨自性施二一切施略有二法谓内物外物又一切施物谓财法无畏三难行施有三一财物鲜少而自贫苦施二可爱惜物甚深爱着物施三艰辛所获财物施四一切门有四一自财物二劝他得物三施父母妻子奴婢作使等四施与诸来求者五善士施有五一净信施二恭敬施三自手施四应时施五不恼乱他施六一切种有六有七故有十三言六者一无依施二广大施三欢喜施四数数施五因器施六非因器施言有七者一一切物施二一切处施三一切时施四无罪施五有情物施六方土物施七财谷物施七遂求施有八一匮乏饮食施以饮食二匮乏车乘三衣服四严具五资生什物六种种涂饰香鬘七舍宅八光明皆如第一句八此世他世乐施有九谓财无畏法各有三故财有三者一清净如法物二调伏悭吝垢三调伏藏积垢二即舍财物执着三即舍受用执着无畏三者一济㧞师子虎狼鬼魅等畏二王贼等畏三水火等畏法施三者一无倒说法二称理说法三劝修学处九清净施有十一不留滞施二不执取施三不积聚施四不高举施五无所依施六不退转施七不下劣施八无向背施九不望报施十不希异熟施余广如彼论然九门自性皆一一切皆二皆三难行皆三一切门皆四善士皆五一切种皆或六或七共有十三遂求皆八二世乐皆九清净皆十而相随度异然下文中九门之内或多或少不必俱全若一一配乃成繁碎随显配之知法包含)今初舍摄前四及与六七谓一者施主惠施显施自性惠有二义一惠即是施二谓巧惠筹量可不凡所有物悉能施者摄余五门谓一若内若外二若难若易三财法无畏四一切种门五随求与故(含摄前者即示此经包含之相下别配之一者施主即九门中初一也杂集第八云云何施圆满谓数数施故无偏党施故随其所愿圆满施故依此义故经作是说为大施主者此显数数施及由惯习成性数数能故谓一若内若外即九门一切施中前二义也二若难若易即难行三财法无畏即一切施中后义四摄第四一切门第六一切种五即遂求故摄五门)。

　　其心平等无有悔吝不望果报不求名称不贪利养。

　　二离所不应即清净施文有五句以摄十义心平等者略有四义一无执取离妄见故二不积聚施观渐与顿皆平等故三不高举但行谦下不与他竞离憍慢故四无向背不朋党故言无有悔吝者此有三义一不退弱施已无悔故二不下劣胜物无吝故三不留滞速与无吝故言不望果报者不求异熟果故不求名称者无所依故不贪利养者不望报恩故(文有五句者但观前列具知次第)。

　　但为救护一切众生摄受一切众生饶益一切众生为学习诸佛本所修行忆念诸佛本所修行爱乐诸佛本所修行清净诸佛本所修行增长诸佛本所修行住持诸佛本所修行显现诸佛本所修行演说诸佛本所修行令诸众生离苦得乐。

　　三彰其意乐中有十二句摄上二门谓前十一句明善士施此有五相一但为救护者不损恼故二摄受者自手授与故三饶益者应其时故上三下益次有八句明其上攀不出二意一净信故二恭敬故八中一创起习学二忆持不忘三爱乐不舍四净治其障五更修增广六住持不断七令不隐没八演以示人后令诸众生离苦得乐结归慈悲即二世乐上但为之言流下诸句又上救护是无畏施摄受是财饶益是法。

　　佛子菩萨摩诃萨修此行时令一切众生欢喜爱乐随诸方土有贫乏处以愿力故往生于彼豪贵大富财宝无尽假使于念念中有无量无数众生诣菩萨所白言仁者我等贫乏靡所资赡饥羸困苦命将不全惟愿慈哀施我身肉令我得食以活其命尔时菩萨即便施之令其欢喜心得满足如是无量百千众生而来乞求菩萨于彼曾无退怯但更增长慈悲之心以是众生咸来乞求菩萨见之倍复欢喜作如是念我得善利此等众生是我福田是我善友不求不请而来教我入佛法中我今应当如是修学不违一切众生之心。

　　第二广显名相中广前一切施也亦具诸施恐繁不配文中二先现行财施后愿行法施财中复二一随相二离相前中亦二一明施行二回向行前中亦二初愿受胜生行施二示异类身行施前中依无著论有六意乐一方便二欢喜三恩德四广大五善好六清净下并具之(先现行财施等者即九门中一切施中之三相也前六度章虽皆略示今更依摄论释之本论云施三品者一法施二财施三无畏施无性释云言法施者谓无染心如实宣说契经等法言财施者谓无染心施资生具无畏施者谓心无损害济㧞惊怖释曰此第一番自施行相论云又法施者为欲资益他诸善根财施者为欲资益他身无畏施者为欲资益他心释曰此第二番明施所为天亲同此论又云以是因缘故说三施梁摄论法施利益他心财施资益他身无畏施通益他身心复次由财施故有向恶者悉令归善由无畏施摄彼令成眷属由法施故生彼善根及成熟解脱由具此义故说三施依无著论者一方便意乐谓先作意二欢喜意乐谓见求者深生欢喜遇于乞者称意欢喜三者恩德意乐谓遇乞者深心荷恩由彼令我胜行成故四者广大意乐谓广行施唯期大果故五善好意乐谓令乞者现在丰乐未来得道故六清净意乐谓离障离相成波罗蜜故䟽中先列名后随文释中方释其相故并举之)。

　　于中文四一愿具施缘即方便意乐先作意故亦即广前为大施主二假使下难求能求三尔时菩萨下明难舍能舍举难况易即便施者无留滞也四如是下明一切无违有三意乐初即广大意乐能广行故二但更下即欢喜意乐也三作如是念下恩德意乐也我今应下是随顺心。

　　又作是念愿我已作现作当作所有善根令我未来于一切世界一切众生中受广大身以是身肉充足一切饥苦众生乃至若有一小众生未得饱足愿不舍命所割身肉亦无有尽。

　　第二又作下明示异类身而行布施𢌞现施善未来受身以悲深故亦广大心也。

　　以此善根愿得阿耨多罗三藐三菩提证大涅槃愿诸众生食我肉者亦得阿耨多罗三藐三菩提获平等智具诸佛法广作佛事乃至入于无余涅槃若一众生心不满足我终不证阿耨多罗三藐三菩提。

　　第二以此下回向行初自期大果亦广大意乐也后愿施田亦得二果是善好意乐(初自期大果者上总释广大有二义一谓广行施二唯期大果故前一切无违即是初意今是期大果也亦是善好者前亦二义一令乞者现在丰乐二未来得道今是后意)。

　　菩萨如是利益众生而无我想众生想有想命想种种想补伽罗想人想摩纳婆想作者想受者想。

　　第二菩萨如是下明离相施即清净意乐也随相离相行必同时言不并彰故分前后应将离相别别贯前如大般若不欲繁文故并居一处前后体势类此可知(随相等者即总示仪式言如大般若者如般若清净遍历八十余科递为其首成百余卷如清净既尔若以无生为首亦遍历诸法无性无得无相等一一皆然故贤首云若历事备陈言过二十万颂今并随相居于一处并诸离相居于一处犹般若目故束乃数纸展则成多)文分为三初人空观次法空观后二观之益即成彼岸智今初也如是利益众生者牒前事行欲显正利益时即无我想等故所无之法略有十句我谓主宰诸蕴假者也故智论三十五云于五蕴中我我所心起故瑜伽大同此说此句为总但是一我随事立下别名然由迷缘生实性计有即蕴异蕴之我既了性空迷想斯寂故云无也若别别观无之所以如十定品第二定辨(我谓主宰等者即唯识文论云我谓主宰彼䟽释云主如君主有自在故宰如宰辅能割断故诸蕴假者于诸蕴中假建立故称之为我唯识论云世间圣教说有我法但由假立非实有性解曰假有二义一无体随情假随自执情名我法故即外道等计二有体强设假随位随缘假施设故即圣教所说今于二义准下智论及瑜伽文当初义也故智论者问曰如我乃至见者为是一事为各各异答曰皆是一我但以随事为异于五阴中我我所心起故名为我释曰次云但是一我下即上论文瑜伽论中者论云于五蕴我我所现前行故即八十三论然由生下释其无义若别别观者即四十经菩萨知一切法皆无我故是名入无命法无作法者菩萨于一切世间勤修行无诤法故是名住无我法者菩萨如实见一切身皆从缘起故是名住无众生法者菩萨知一切法生灭皆从缘生故是名住无补特伽罗法者菩萨知诸法本性平等故是名住无意生法无摩纳婆法者释曰此即别观无之所以)二众生者智论云五蕴和合中生故瑜伽名为有情谓诸贤圣如实了知唯有此法更无余故(智度论云五阴和合中生故名为众生瑜伽等者论有二解今是其一言唯有此法者有此有情法有情即识言无余者无彼识外余我体也二云又复于彼有爱着故彼䟽释云言于彼者彼即所爱中八识也即是有能爱情名为有情有情梵言萨埵旧云众生)三有想者智论瑜伽俱名生者谓计有我人能起众事如父生子故有即所起诸趣生也。

　　四命者谓命根成就故瑜伽云寿命和合现存活故(谓命根者智论具云命根成就故名寿者命者释曰此论双释经中寿命二种以命根体即寿故已见问明世亲释云一报命根不断故论偈云不断至命住大云解云此是根命瑜伽亦是二法合释)五种种者智论名为众数谓阴界入等诸因缘是众数法故新译名异生能受异趣生故(新译等者即大般若第十三前引智论其文小略具即大品名为众数智论云从我人有阴界等众数之法又取我人为阴界入诸法之数故众多之法是种种义)六补特伽罗者此云数取趣瑜伽云计有我人数数往取诸趣无厌故此名依一声中呼一人若依多声中呼多人即云补特伽罗(补特等者即瑜伽中名)七人者有灵于土木之称智论云行人法故大般若名士夫瑜伽释云能作一切士夫用故(有灵者有灵于土木之称即关中生公语即智论意瑜伽名士夫即十七相中第六论云言养育者谓增长后有业故能作一切士夫用故䟽云养育者令滋茂不断绝义业令致果果士夫用未来莫穷故名养育释曰彼双释士夫养育文便故引之)八摩纳婆此云儒童谓计有我人为少年有学之者此名依一声中但呼一人若呼多人多声中呼应云摩纳婆嚩迦也(摩纳婆此云儒童即出智论若瑜伽云谓依止于意或高或下故彼䟽云意高下者约行以释然行高下皆由于意稚年之者高下不定故以高下而以显之释曰稚年高下者即少年有学者也)九作者者作诸业故智论云手足能有所作故。

　　十受者者智论云计后世受罪福果报故大般若第三四大品第二及金刚般若中说数有增减名或小异大意不殊回向十定准斯会释(大般若第三下结示本源古有章门七门分别一列名二释名三体性四二执五伏害六成观七问答初诸说互望差别略有三种一数增减二互有无三变名字初增减者第六回向但有其八略无总我及种种耳十定有七已如上辨一作者二命三我四众生五补特伽罗六意生七摩纳婆略无受者及种种而加总我大般若第四说十七相一我二有情三命者四生者五养者六士夫七补特伽罗八意生九儒童十作者十一使作者十二起者十三使起者十四受者十五使受者十六知者十七见者第十三中但说十四阙使作者起者使起者使受者阙四加异生异生义当起故三使大同故其第二有无已含在前增减之中三变名字此云众生大般若中是有情此云补伽罗彼云补特伽罗此云人彼云士夫此云摩纳婆大般若云儒童回向云童子此云有想大般若云生者等䟽中已对大般若辨竟余门可略言也)。

　　但观法界众生界无边际法空法无所有法无相法无体法无处法无依法无作法。

　　二但观下明法空观菩萨既了法空安有我耶故上云人空非如二乘人空法有故此直云但观法界空等法界众生界总举所观法体不出此二菩萨了之究竟无差横则无边等虚空故竖则无际离始终故空法者此二皆空也空亦总句何以知空但有名字无实所有故无何所有一外无自共之相状二内无有为无为之体性三无所住之处所谓不在内外中间有中住故四无二法之相依有去不留空故五无造作之功用故无所有无所有故空空故众生界即法界也(一外无自共之相状者自相者谓色碍相受领纳等各别所属共相者谓五蕴等同无常苦空无我此二皆外相也二为无为诸法之体诸法不出此二有去不留空者明空有无二故有即是空若去于有即以去空若有去存空则空有为二故)。

　　作是观时不见自身不见施物不见受者不见福田不见业不见报不见果不见大果不见小果。

　　第三作是下观益九句皆云不见者穷于法性到彼岸故初三即是三轮福田者施所生也业约成因招果克获为果酬因曰报习因习续于前习果克获为后习因习果通名为因能牵后报此报酬因此则果通现得又报谓有漏果谓无漏同是当果漏无漏殊小施小果大施大果(克获为果者此释果报有二义一果通现在报唯未来如修初禅为习因证得初禅为习果故云习因习续于前习果克获于后上一重因果望其当报总名为因生于初禅梵众等天方名感报故上云酬因为报此则下结示二又报谓有漏下则果之与报俱在未来大施大果等者此等有三一一物施等为小多物施为大二小心施为小大心施为大自利无常等为小心利他空观等为大三近果为小究竟果为大)。

　　尔时菩萨观去来今一切众生所受之身寻即坏灭便作是念奇哉众生愚痴无智于生死内受无数身危脆不停速归坏灭若已坏灭若今坏灭若当坏灭而不能以不坚固身求坚固身我当尽学诸佛所学证一切智知一切法为诸众生说三世平等随顺寂静不坏法性令其永得安隐快乐佛子是名菩萨摩诃萨第一欢喜行。

　　第二愿行法施文分为二初观悲境为起愿由二我当尽学下起愿利益不坏法性是坚固因安隐快乐是坚固果。

　　大方广佛华严经䟽钞会本第十九之四

　　音释

　　笈

　　(忌立切书箱也)。

　　鲜

　　(苏典切先上声少也)。

　　匮

　　(求位切乏也)。

　　惯

　　(古患切)。

　　羸

　　(力为切瘦也)。

　　危脆

　　(脆此芮切物易断也)。

　　大方广佛华严经䟽钞会本第十九之五　践五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子何等为菩萨摩诃萨饶益行。

　　第二饶益行。

　　此菩萨护持净戒于色声香味触心无所著亦为众生如是宣说。

　　二释相之中先略后广皆显三聚含于九戒今初略中文三初明持相次彰离过后显持意今初初句为总总该三聚即戒自性于色声下别释净义意地无著是真律仪亦为生说即饶益有情戒也(皆显三聚等者广略皆显初句为总总该三聚是略中具也即戒自性者是九戒之一也意地无染是真律仪者出三聚相起心即破菩萨戒故亦为生下摄众生戒下显持戒意含于摄善)。

　　不求威势不求种族不求富饶不求色相不求王位如是一切皆无所著。

　　二不求下彰其离过亦是于果无依显清净义(亦是于果无依即第九清净戒之一也)。

　　但坚持净戒作如是念我持净戒必当舍离一切缠缚贪求热恼诸难逼迫毁谤乱浊得佛所赞平等正法。

　　三但坚持下显持戒意初句为总尽寿坚持作如是下以誓自要成上坚相谓一切利养恭敬他论本随烦恼不能伏故一切恶止得佛正法是真善行(谓一切利养等者出坚相也四分戒云明人能护戒能得三种乐名誉及利养死得生天上若希此三非真坚持本随烦恼者下经自出彼又具明缠即随惑缚即根本言一切恶止者即是律仪善行即是摄善)缠谓八缠即无惭无愧掉举恶作惛睡悭嫉初二障戒正障律仪次二障止次二障观后二障舍即障善法饶益于相修中缠绕身心所以偏说或说十缠谓加忿覆于被举时为重障故此即随惑(缠谓八缠下释此缠字疏文有五一释八名二辩障业三释总名四明十缠五者结示然初八缠广如论释无惭无愧十藏广明余之六事前后频有初二障戒下辩障业杂集第七修尸罗时无惭无愧为障由具此二犯诸学处无差耻故次二障止者论云谓修止时惛沉睡眠二法为障于内引沉没故修慧时掉举恶作二法为障于外引散乱故释曰此论约二顺障今䟽反此者以约违障掉举恶作正违止故惛沉睡眠正违慧故后二障舍者论云于修舍时悭嫉为障由成就此于自他利吝妒门中数数摇动心故即障善法饶益者止观是善法舍即饶益于相修中者释总名亦出偏说所以也本论云数数增盛缠绕于心故名为缠释论中云由此诸缠数数增盛缠绕一切观行者心于修善品为障碍故或说十缠者即第四明十缠俱舍颂第五随眠品云缠八无惭愧嫉悭并悔眠掉举与惛沉或十加忿覆论云八缠者品类足论或十者毗婆沙师言于被举时为重障者忿以令心忿𤼵为性覆以覆藏自罪为性故此即随惑下结示)缚谓四缚即贪欲瞋恚戒取我见贪利不遂热恼生瞋梵行命难则生毁谤谤则戒取我则浊乱不毁不持方为平等(缚谓四缚者先标列后会经今初杂集等论但有三缚谓贪瞋痴由此三缚缚诸有情令处三苦今言四者此经第三地文亦云此菩萨一切欲缚色缚有缚无明缚皆转微薄释曰此即修所断中三界烦恼及无明故于见缚之外说四并前即五住地惑也今此四缚即按次文贪利已下会经四相初贪利即经贪求为一二热恼即瞋三诸难逼迫毁谤即是戒取四浊乱即是我见正于持戒而说四故然其戒取由痴而生不了诸难而生毁谤亦是邪见同三业故故亦不出三毒及见我见特为诸见之主不毁不持释经得佛所赞平等正法故净名第三见阿閦佛品云不施不悭不戒不犯不忍不恚不进不怠不定不乱不智不愚不诚不欺不来不去不出不入今取此势但用一戒中义耳不犯故事相无违不持故了戒空寂)。

　　佛子菩萨如是持净戒时于一日中假使无数百千亿那由他诸大恶魔诣菩萨所一一各将无量无数百千亿那由他天女皆于五欲善行方便端正姝丽倾惑人心执持种种珍玩之具欲来惑乱菩萨道意。

　　第二佛子菩萨如是下广显三聚即分为三初摄律仪二摄众生三摄善法(初摄律仪等者唯识十度但有三名而无解释若梁摄论三学之中具有解释本论中云一摄律仪戒谓正远离所应离法二摄善法戒谓正修证应修证法三饶益有情戒谓正利乐一切有情无性释云律仪戒者谓于不善能远离法防护受持由能防护诸恶不善身语等业故云律仪摄善法戒能令证得力无畏等一切佛法饶益有情戒能助有情如法所作平等分布无罪作业成熟有情有说后二佼初建立释曰此下释立三所以无性云此能建立后二尸罗由自防护能修供养佛等善根及益诸有故故世亲云住律仪者便能建立摄善法戒由此修集一切佛法证大菩提复能建立益有情戒由此故能成熟有情准梁摄论及释论云若不离恶摄善利他则不得成有说前二为成后一梁摄论云若人住前二种净戒则能引摄利众生戒为成熟他梁论三戒大意同前故彼论云此三品戒即四无畏因何以故初戒是断德第二戒是智德第三戒是思德四无所畏不出三德故由此故说戒有三品本业经云戒有三缘一自性戒二善法戒三利益众生戒义皆同也)今初即坚持不犯为第一难持文中亦二先显难持之境谓多而且丽加以惑心日日长时故为难也(今初即坚持不犯者即难行戒准瑜伽论第四十二有其三种一者菩萨现在具足大财大族自在增上弃舍如是大财大族自在增上具受菩萨净戒律仪是名第一难行戒二者菩萨若遭急难乃至失命于所受戒尚无缺减何况全犯三者如是遍于一切行住作意恒住正念常无放逸乃至命终于所受戒无有误失尚不犯轻何况犯重释曰今即第一次二疏中具之)。

　　尔时菩萨作如是念此五欲者是障道法乃至障碍无上菩提是故不生一念欲想心净如佛。

　　后尔时菩萨下起观对治即能持于难持也言乃至者准大品云贪着五欲障碍生天况复菩提胜事皆障故云乃至。

　　唯除方便教化众生而不舍于一切智心。

　　第二唯除下摄众生戒于中四初明忘犯济物如祗陀末利唯酒唯戒唯除教化即行于非道不舍智心即通达佛道(祇陁末利者末利夫人为救厨子饮酒涂饰等祇陁太子为顺国人亦和饮酒而不忘戒并如别说)。

　　佛子菩萨不以欲因缘故恼一众生宁舍身命而终不作恼众生事。

　　二佛子下轻身益物为第二难持乃至舍命亦无缺故。

　　菩萨自得见佛已来未曾心生一念欲想何况从事若或从事无有是处。

　　三菩萨自得下彰持分齐是第三难持谓恒住正念无误失故即以难况易以误况故本性惯习故分齐者初发心住了见心性成正觉故解法无生常见佛故触境皆佛岂容佛所生欲想耶。

　　尔时菩萨但作是念一切众生于长夜中想念五欲趣向五欲贪着五欲其心决定耽染沉溺随其流转不得自在。

　　四尔时菩萨下明深起大悲是善士相在文分三初悲物着欲二生劝持心三征释所以今初七句初二为总无时不起是长夜中想念下别一想念未得二趣向可得三贪着已得四决谓为净五耽染无厌六迷醉沉溺七随境流转八欲罢不能(深起大悲者论云云何菩萨善士戒略有五种谓诸菩萨自具尸罗（一）劝他受戒（二）赞戒功德（三）见闻法者深心欢喜（四）设有毁犯如法悔除（五）释曰今正当中三疏文自配自具尸罗前文已有已毁令悔文中略无)。

　　我今应当令此诸魔及诸天女一切众生住无上戒住净戒已于一切智心无退转得阿耨多罗三藐三菩提乃至入于无余涅槃。

　　二我今下生劝持心初劝他持戒次住净戒下兼赞戒功德。

　　何以故此是我等所应作业应随诸佛如是修学。

　　三征释者大悲益他菩萨家业故。

　　作是学已离诸恶行计我无知以智入于一切佛法为众生说令除颠倒。

　　第三作是学已下明摄善法戒文分为二初明自分现摄后辨胜进当摄今初善法虽多不出悲智故文中略举于中分三初双标悲智二然知已下双释二相三如是解者已下双明二果今初也先智后悲智中先明离过谓离恶行无明后以智下明其成德为众生下即是摄悲。

　　然知不离众生有颠倒不离颠倒有众生。

　　二双释二相中悲智双运文分为二先以智导悲自成正观二一切诸法下通明入法显彼倒因今初文有四对前三二互相望后一当体以辨前三对中前二不离后一不即即显生之与倒非即离也众生即能起颠倒之人乃染分依他颠倒即所起之妄是遍计所执初对明不离者谓依似执实故离生无倒依执似起离倒无生(谓依似执实者众生是依他似有故颠倒谓执似为实如依绳之依他执为蛇实依执似起者即唯识云依他起自性分别缘所生谓依遍计之执起依之似似即众生)。

　　不于颠倒内有众生不于众生内有颠倒。

　　第二对明不相在重释前义言不离者明因果相待缘成非先有体二物相在因中无果故倒内无生若必有者则应遍计是依他起果中无因故生内无倒若要令有者则应无有不倒众生(第二对明不相在即不于颠倒内有众生言不离者此句牒前上言不离众生有颠倒等明因果相待方得缘成释上义也依似执实待果成因也依执似起待因成果也上辩前对之是非先有下拣前对之非即先有先无门因中无果下示其正义以释经文二句之中皆先顺说正义后反显先有之过初云因中无果故倒内无生者顺说正义也次若必下反释拣非非先有故遍计是因因中有果故遍计中有依他起果中无因故生内无倒者顺说正义也若要令有下反释拣非也若果有因有众生等即有颠倒今有不倒众生故知果中无有因也)。

　　亦非颠倒是众生亦非众生是颠倒。

　　第三对明不即不坏因果能所遍计之二相故由前对则知生倒非一非异非即非离(第三对者因即能遍计果即所遍计所遍计即依他也由前已下结归中道)。

　　颠倒非内法颠倒非外法众生非内法众生非外法。

　　第四对当体以辨倒心托境方生故非内法若是内者无境应有境由情计故非外法若是外者智者于境不应不染既非内外宁在中间则当体自虚将何对他以明即离众生亦尔即蕴求无故非内法离蕴亦无故非外法既非内外亦绝中间本性自空何能起倒将何对他明非即离既如是知则自无倒为物说此倒惑自除(第四对者不对众生说颠倒等亦皆先顺明后反显如倒心托境方生故非内即先顺明次若是内下反显既如是知下结成二利)。

　　一切诸法虚妄不实速起速灭无有坚固如梦如影如幻如化诳惑愚夫。

　　二一切下通明入法显彼倒因谓由不达缘成不坚妄生遍计故云诳惑愚夫实则愚夫自诳若狝猴执月(实则愚夫自诳者如狝猴执月月岂有心诳猕猴耶愚夫执虚为实明是自诳经云诳愚夫者是愚夫不了之境义似诳耳)。

　　如是解者即能觉了一切诸行通达生死及与涅槃证佛菩提自得度令他得度自解脱令他解脱自调伏令他调伏自寂静令他寂静自安隐令他安隐自离垢令他离垢自清净令他清净自涅槃令他涅槃自快乐令他快乐。

　　三如是已下双明二果即前悲智所成之果也亦九戒中二世乐戒也(即前悲智者如是解者觉了一切等即智果也通达生死及与涅槃具二果也有大悲故通达生死有大智故通达涅槃又自度等即智果也令他得度即悲果也二利皆即悲智果耳亦九戒中者论云当知此戒略有九种谓诸菩萨为诸有情于应遮处而正遮止（一）于应开处而正开许（二）是诸有情应摄受者正摄受之（三）应调伏者正调伏之（四）菩萨于中身语二业常清净转是则名为四种净戒复有所余施忍精进静虑般若波罗蜜多俱行净戒则为五种总说名为九种净戒能令自他现法后法皆得安乐释曰今但通说悲智之果智果了一切行即般若相应故云亦是若别配者令他解脱离垢即是遮止开许斯即制听二戒可以离垢解脱其令他安隐即是摄受令他调伏其名全同皆令他得二世乐也五度助戒含在其中有摄善故)先总后别总中由解诸法不实幻化是觉了诸行了行相虚名达生死知行体寂是了涅槃了之究竟即得菩提自得度下别有九对一度苦二脱集以了生死故三调之以道四寂之以灭以了涅槃故次四即证四谛之德如次配上谓由断苦故得安乐等九即证佛菩提之乐。

　　佛子此菩萨复作是念我当随顺一切如来离一切世间行具一切诸佛法住无上平等处等观众生明达境界离诸过失断诸分别舍诸执着善巧出离心恒安住无上无说无依无动无量无边无尽无色甚深智慧佛子是名菩萨摩诃萨第二饶益行。

　　第二佛子已下胜进当摄于中有二十句前十具胜德一顺佛二离世三行胜法四住等理五等慈六明智七离过八忘缘九舍执十不断烦恼而入涅槃后十住深智末句为总即是佛智余别显深广之义一上无过二言不及三离依着四无变动五超数量六无边畔七无终尽八绝色相由上故深。

　　佛子何等为菩萨摩诃萨无违逆行。

　　第三无违逆行即是忍度。

　　此菩萨常修忍法谦下恭敬不自害不他害不两害不自取不他取不两取不自着不他着不两着。

　　于释相中文分二别初略辨行相后对境正修今初分三一修忍行二离忍过三修忍意今初常修忍法即标行所属谦下等言彰忍之相文有十句初总显自性谦尊而光卑而不可逾若海之下百川归焉恭敬崇彼安敢不忍(谦尊而光者即周易谦卦云谦亨君子有终吉最曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也象曰地中有山谦君子以襄多益寡称物平施释曰上所引文其相并显但谦之象地在上山在下山合出地今入地下谦之象也又言裒多者裒聚也聚其多而益其寡是益谦义故为平施若王注云多者用谦以为裒少者用谦以为益随物所施不失乎者也谦下忍之本也若海之下等即老子德经云江海所以能为百谷王者以其善下是以圣人欲上人以其言下之欲先人以其身后之是以处上而人不为重处前而人不为害是以天下乐推而不猒释曰特由谦卑天下归之)不自害下九句别明通有三释一约三毒二就三业三据三忍初云前三治瞋行忍瞋必害故一无如前境而自刑害二力及害他三以死相敌无论先后一时但取两害次三治贪成忍故梁摄论云取是贪爱别名一自贪名利二使彼令取或随喜彼取三兼行上二后三治痴修忍痴故执着一着己德能云何毁我二彼人若是云何辱我三俱染可知此九皆过菩萨正观以不不之能治之观下文自辨(一无如前境者天宫云自害略由五缘谓贪瞋邪见愚痴不善心)二约三业者害必加身着必由意自他赞举名为取也苟心赞他尚为謟媚况自称举故并安忍之(苟心赞他者大智度论五十三说舍利弗赞须菩提善说法好人相不自赞不自毁于他外人亦不赞毁若自赞非大人相不为人赞而便自美若自毁者是妖謟人若毁他者是谗贼人若赞他者是謟媚人须菩提了无生法故舍利弗虽赞而不謟以称实赞故又以断法爱故心不高亦不爱着但益无障碍因所谓一切法无所依止故无障碍又言取即是着唯识第八释三熏习中云或名苦名取能所取故取是着义业不得名智论取增名著七十四云初染曰取生爱名著)三约三忍者害即怨害取即不能安受饥寒等苦妄受取故着则不见谛理由见谛理三忍皆成故思益云诸法念念灭其性常不住于中无骂辱亦无有恭敬若节节解身其心常不动等又上三即约违顺中庸之境故成三毒余可准思。

　　亦不贪求名闻利养。

　　二亦不下离忍过也名引中人利诱下士菩萨上士故不贪求。

　　但作是念我当常为众生说法令离一切恶断贪瞋痴憍慢覆藏悭嫉谄诳令恒安住忍辱柔和。

　　三但作下修忍之意也所以修者先自忍已后为生说令修忍行离恶断惑是内安忍惑亡智现则住法忍既去烦恼矿秽则身心柔和堪任法器如彼炼金上来皆是清净忍也(上来皆是清净忍者论云略有十种谓诸菩萨遇他所作不饶益事损恼违越终不反报（一）亦不意愤（二）亦不怨嫌（三）意乐相赖恒常现前欲作饶益先后无异非一益已舍而不益（四）于有怨者自生悔谢终不令他生痴猒已然后受谢（五）于不堪忍成就增上猛利惭愧（六）依于堪忍于大师所成就增上猛利爱敬（七）依不损恼诸有情故于诸有情成就猛利哀愍爱乐（八）一切不忍并助伴法皆得断故（九）离欲界欲（十）由此十相当知菩萨所修行忍清净无垢释曰不可别配大意同经)。

　　佛子菩萨成就如是忍法假使有百千亿那由他阿僧祗众生来至其所一一众生化作百千亿那由他阿僧祗口一一口出百千亿那由他阿僧祗语所谓不可喜语非善法语不悦意语不可爱语非仁贤语非圣智语非圣相应语非圣亲近语深可厌恶语不堪听闻语以是言词毁辱菩萨。

　　第二佛子下对境修忍广显行相文中分二先明修忍行后明修忍意前中有三初耐冤害次安受苦三谛察法(初耐怨害等者三忍之义略见初会今更重依摄论释之无性论云耐怨害者是诸有情成熟转因世亲释云能忍他人所作怨害勤修饶益有情事时由此忍力化生虽苦而不退转言安受苦忍者是成佛因寒热饥渴种种苦事皆能忍受无退转故言谛察法忍者是前二忍所依止处堪忍甚深广大法故世亲释云堪能审谛观察诸法或由谛察为前二依者世亲释云由此忍力建立次前所说二忍梁摄论云由观察法忍菩萨能入诸法真理此忍即是前二依处以能除人法二执故)今初分二先彰难忍之境后明能忍之行此亦难行忍也(此亦难行忍难行有三一忍羸劣有情所不饶益二忍自臣隶所不饶益三忍种姓卑贱所不饶益今同第三)今初分三初明口加毁辱故梁摄论以耐冤害亦名他毁辱忍略显十种一触忌讳故二恶轨则故三令忧戚故四无风雅故五极庸贱故六诠邪恶故七不入人心故八诠猥杂故九极鄙恶故十极粗犷故以是言下总结所作多人多口各多恶言。

　　又此众生一一各有百千亿那由他阿僧祗手一一手各执百千亿那由他阿僧祗器仗逼害菩萨。

　　二又此下身加逼害上二事广。

　　如是经于阿僧祗劫曾无休息。

　　三如是经下总辨长时是谓难忍之境也。

　　菩萨遭此极大楚毒身毛皆竖命将欲断作是念言我因是苦心若动乱则自不调伏自不守护自不明了自不修习自不正定自不寂静自不爱惜自生执着何能令他心得清净。

　　二菩萨遭此下明其忍行先结前生后谓遭前极苦二作是念下正显忍相以失自要文有十句初一假设不忍失念易志故云动乱余九明失一则不调瞋恚二则不护根门三迷忍法门四不修忍行五随风外转六动乱内生七不惜善根八未忘彼此上八自损由此不能利他今能忍故以不不之便成八行自他俱利自他俱调若说此胜利成善士行(若说此胜利者论云善士忍有五种谓诸菩萨先于其忍见诸胜利谓能堪忍补特伽罗于当来世无多怨敌无多乖离有多喜乐临终无悔于身坏后当生善趣天世界中见胜利已自能堪忍（一）劝他行忍（二）赞忍功德（三）见能行忍补特伽罗慰意庆喜（四）应有设有不忍如法悔除（论问第五怨是脱漏故今具之）而疏云说此胜利王是第三赞忍功德如失自要即第一自忍不忍不能令他安忍今不不之即是第二既自庆慰亦能庆他当第四五也)。

　　菩萨尔时复作是念我从无始劫住于生死受诸苦恼如是思惟重自劝励令心清净而得欢喜善自调摄自能安住于佛法中亦令众生同得此法。

　　二菩萨尔时下安受苦忍虽仍前文义当安受故引往所受苦以况今苦而欲安受所以引者无始显昔苦时长诸苦明其事广虽事广时长而空无二利今时促苦少能成忍度自利利他安不忍哉故练磨颂云汝已恶道经多劫无益受苦尚能超今行少善得菩提大利不应生退屈由斯重自劝勉诫励令净而无乱喜不忧戚调其瞋蔽摄护根门是自住忍法令物同忍(故炼磨颂者即三种炼磨心断除四处障中之一即无性摄论第六释入现观云由何能入由善根力所住持故谓三种炼磨心断四处故若唯识论第九明资粮位释于二取随眠犹未能伏灭云此位二障虽未伏除修胜行时有三退屈而能三事炼磨其心于所证修勇猛不退一闻无上正等菩提广大深远心便退屈引他况己证大菩提者炼磨自心勇猛不退释曰即第一菩提广大屈引他况己炼广者无边大者无上深者难测远者时长由斯故退引他炼之摄论颂云十方世界诸有情念念速证善逝果彼既丈夫我亦尔不应自轻而退屈唯识论云二闻施等波罗蜜多甚难可修心便退屈者己意乐能修施等炼磨自心勇猛不退释曰即第二万行难修屈者己增修炼颂云汝昔恶道经多劫无益劝苦尚能超今行少善得菩提大利不应生退屈唯识论云三闻诸佛圆满转依极难可证心便退屈引他粗善况己妙因炼磨自心勇猛不退释曰即第三转依难证屈引粗况妙炼颂云博地一切诸凡夫尚拟远证菩提果汝已勤苦经多劫不应退屈却沉沦唯识论云由斯三事炼磨其心坚固炽然修诸胜行释曰今是十行正是其位故疏引之言断四处障者无性摄论但举四云由离声闻独觉作意故（一）由于大乘诸疑离疑以能永断异慧疑故（二）由难能闻所闻法中我我所执断法执故（三）由于现前现住安立一切于中无所作意无分别断断分别故（四）释曰即由此四是四处故然三炼磨通治四障然皆由忍三轮故忍三轮者自他过失分别也)。

　　复更思惟此身空寂无我我所无有真实性空无二若苦若乐皆无所有诸法空故我当解了广为人说令诸众生灭除此见是故我今虽遭苦毒应当忍受。

　　第三复更已下谛察法忍亦仍前起故云复更斯则一忍之中便具三忍表非全异故一境具明文分三别一自成法忍文有五句初句总标无我已下释成空义以苦空无常无我四行释之倒为其次又约大乘故苦乐等双遣一人我法我两亡二常与无常非实相待有故三空有俱寂故云无二四苦乐皆遣云无所有二诸法空下令他成忍众生迷空故应为说皆清净忍也(二令他成忍至皆清净忍者清净有十如前已引今但总相是彼之意亦不别配)三是故下结行应修然庄严论中由三思五想则能忍受一思他毁辱我是我自业二思彼我俱是行苦三思声闻自利尚不以苦加人此三文在安受忍中思昔诸苦自他调摄故言五想者一本亲想众生无始无非亲属故二修法想打骂不可得故三修无常想四修苦想五修摄取想即此文摄对前可思(然庄严论者即第二论此三思等者前念无始劫受诸苦恼即是自业及行苦也亦令他得此法即况二乘也对前可思者前性空无二即不可得无有真实即是无常若苦若乐即是苦想广为人说等即摄取想略无本亲摄在无始生死之中)。

　　为慈念众生故饶益众生故安乐众生故怜愍众生故摄受众生故不舍众生故自得觉悟故令他觉悟故心不退转故趣向佛道故是名菩萨摩诃萨第三无违逆行。

　　第二为慈念下明修忍意文有十句义兼通别通则三忍皆为此十在义可知别则为初五故修耐冤害慈念为总次但欲饶益于他不惧他不饶益本欲安人岂当加报愍彼沦倒宁怀恨心以忍调行摄诸恚怒次一安受苦忍随逐众生无疲苦故次二句为觉自他修谛察法后二通于前三上一为言下流至此斯即九中二世乐也(愍彼沦倒者准智论云罗睺罗被外道打悲泣人问其故答曰我苦少时尔奈渠长苦何即愍其沦溺而言倒者亦愍其因但由颠倒如提婆菩萨被外道开腹弟子欲追菩萨广说法空诫诸弟子云此等颠倒妄见我人故生此𢙣不了性空无有真实等斯即九中二世乐者论云二世乐忍有九谓菩萨住不放逸（一）于诸善法悉能堪忍（二）于诸寒热悉能堪忍（三）于诸饥渴（四）于蚊䖟触（五）于诸风日（六）于蛇蝎触（七）于诸劬劳所生种种若身若心疲倦忧恼（八）于堕生死生老病死苦等有情现前哀愍而修忍行（九）上七皆有悉能堪忍之言论云如是顺忍得二世乐斯亦总相愍念众生令得二世乐也)。

　　佛子何等为菩萨摩诃萨无屈挠行。

　　第四无屈挠行挠者曲也弱也即牢强精进也(挠者即周易大过卦意易云大过栋挠利有攸往亨象曰大过大者过也楝挠本末弱也易文以弱释挠音义云挠者曲也曲之与弱义相似也今取弱义释无屈挠则弱者亦曲也既曰牢强则无屈弱然梵云钵履耶捺多此云无尽即𣈆经之名谓大愿之力无有尽耳此亦大同)。

　　此菩萨修诸精进所谓第一精进大精进胜精进殊胜精进最胜精进最妙精进上精进无上精进无等精进普遍精进。

　　二释相中二先总显其相后随难别释前中文三初正显精进二性无下明离过失三但为下辨进所为此之三段初即总举次是释精谓无杂故三是释进趣所为故今初正显中初句标行所属所谓已下显胜列名精进多名望业用故初第一者亦是首义此义有三一大故第一谓为大菩提故二胜故第一光明功德故三殊胜故第一谓超出故第二大亦三义一最胜故大胜中极故如世大王二最妙故大事理融通故如世大德三上故大行体高上如世尊长第三胜者亦有三义一无上故胜不可加故二无等故胜不可匹故三普遍故胜体周法界无可胜故(此义有三者此十地势十句相释以二三四释于初句以五六七释第二大字以八九十释第三胜字文并可知)。

　　性无三毒性无憍慢性不覆藏性不悭嫉性无谄诳性自惭愧终不为恼一众生故而行精进。

　　二离过中即难行精进性无间杂最为难故先离自恼之过谓本随烦恼任运不起故曰性无圆融教中地前得尔后终不为下明离恼他(即难行者在文易知然皆亡三轮故精进三轮者即众生高下事用分别)。

　　但为断一切烦恼故而行精进但为拔一切惑本故而行精进但为除一切习气故而行精进。

　　三辨精进所为中有二十句具含三种精进但为是被甲四弘愿故而行即是方便加行所为之法是所摄善(具含三种者唯识说三一被甲二摄善三利乐无性释云一被甲二加行三无怯弱无退转无喜足初者谓最初时自励言我当作如是事即是解契经所说初有势力句次即加行有勤句无怯等者谓随事意乐所作善事乃至安坐妙菩提座复不放舍于自疲苦心无退屈名无怯弱于他逼恼心不动移名无退转乃至菩提于其中间进修善品常无懈废名无喜足如是三句解释契经所说有勇猛于诸善法不舍离故世亲释三精进大同无性释经五句复云所以者何或有最初求于无上正等菩提虽有势力而加行时不能策励故说有勤虽复有勤心或怯弱为对治彼故说有勇由有勇故心无退屈心虽无怯逢至死苦心或退转由此退失所求佛果为对治彼立无退转无退转者即是坚猛故无退转显示坚猛由有坚故逢苦不退由有猛故不惧于苦虽逢众苦能不退转而得少善便生喜足由此不证无上菩提是故次说无喜足是不得少善生喜足义此即显示不舍善轭由此义故说三精进然被甲者从喻立名如人入障先须被甲以防𠔃矢今求菩提必先誓愿以防退屈本业直云一起大誓愿之心二方便进修三勤化众生)文分为四初三断惑次七度生次四知法后六求佛即四弘也今初初断现行次断种子后断余习。

　　但为知一切众生界故而行精进但为知一切众生死此生彼故而行精进但为知一切众生烦恼故而行精进但为知一切众生心乐故而行精进但为知一切众生境界故而行精进但为知一切众生诸根胜劣故而行精进但为知一切众生心行故而行精进。

　　二度众生中为成十力智故烦恼是漏意令其尽境界即遍趣行心行义兼于业生死义兼宿住处非处力总故不明。

　　但为知一切法界故而行精进但为知一切佛法根本性故而行精进但为知一切佛法平等性故而行精进但为知三世平等性故而行精进。

　　三有四句知法中初总余别别中一事法界若自入法则以净信为根本若约利他则以慈悲为根本等二即理法界云平等性三事理无碍法界三世之事即平等理性也事随理融义含事事无碍。

　　但为得一切佛法智光明故而行精进但为证一切佛法智故而行精进但为知一切佛法一实相故而行精进但为知一切佛法无边际故而行精进但为得一切佛法广大决定善巧智故而行精进但为得分别演说一切佛法句义智故而行精进。

　　四有六句求佛中初二即智初句教智光明后句证智次二知境先真后俗后二皆权智前句知机识药后句四辩宣陈分别演说即是乐说说于法义句即是辞上之四弘初二知苦断集后二修道证灭即无作四谛之境也。

　　佛子菩萨摩诃萨成就如是精进行已设有人言汝颇能为无数世界所有众生以一一众生故于阿鼻地狱经无数劫备受众苦令彼众生一一得值无数诸佛出兴于世以见佛故具受众乐乃至入于无余涅槃汝乃当成阿耨多罗三藐三菩提能尔不耶答言我能。

　　第二佛子菩萨下随难别释于中二先明被甲精进后明利乐精进今初全同瑜伽之文但论以被甲为初约先心自誓故本业三进之中初名大誓今居摄善之后就假设遇缘耳文有两番问答初番可知(今初全同瑜伽者四十二云一擐誓愿甲若我脱一有情苦以千大劫为一日夜处于地狱经尔所时证大菩提乃至过此千俱胝倍无懈怠心况短时苦薄耶有能于此生少净信已长养无量勇猛大菩提性况成就耶故云约先心自誓)。

　　设复有人作如是言有无量阿僧祗大海汝当以一毛端滴之令尽有无量阿僧祗世界尽末为尘彼滴及尘一一数之悉知其数为众生故经尔许劫于念念中受苦不断菩萨不以闻此语故而生一念悔恨之心但更增上欢喜踊跃深自庆幸得大善利以我力故令彼众生永脱诸苦。

　　后设复有下第二番中更难于前得大善利者我本发心愿代物苦但虑不容相代今闻苦身能遂顺本悲心不虑时长但增喜庆长劫不懈况尽寿耶一念不悔即忘身无间自庆得利即平等通达有深功德为难行也(有深功德者瑜伽难行精进有三若诸菩萨无间远离诸衣服想诸饮食想诸卧具想及己身想于诸善法无间修习曾无懈怠是名第一难行精进若诸菩萨如是精进尽众同分于一切时曾无懈废是名第二难行精进若诸菩萨平等通达功德相应不缓不思无有颠倒能引义利精进成就是名第三难行精进今文具三长劫不懈况尽寿耶即是第二一念不悔即亡身无间即是第一自庆已下即第三前行初离过亦此第一)。

　　菩萨以此所行方便于一切世界中令一切众生乃至究竟无余涅槃是名菩萨摩诃萨第四无屈挠行。

　　第二菩萨以此下利乐精进即用前加行摄善以利众生令彼涅槃真安乐也。

　　大方广佛华严经䟽钞会本第十九之五

　　音释

　　姝

　　(昌朱切美好也)。

　　矿

　　(古猛切)。

　　犷

　　(音矿恶也)。

　　大方广佛华严经䟽钞会本第十九之六　践六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子何等为菩萨摩诃萨离痴乱行。

　　第五离痴乱行。

　　此菩萨成就正念心无散乱坚固不动最上清净广大无量无有迷惑。

　　释相中二先总显无痴乱后别明无痴乱今初句虽有六义乃有十初总余别总云成就正念者然通三义皆名正念(总云成就下释此总句有二先正释即瑜伽九门中自性禅也论云静虑自性者闻思为先所有心一境性总也)一就奢摩他品名为正念正念即定以彼定心离𡚶念之乱故名为正此从业用立名亦邻近立称故八正道中正念定摄起信论云心若驰散即当摄来令住正念二就毗钵舍那品亦名正念谓不偏鉴达明了于缘故下经云正念诸法未曾忘失三双运道名为正念次下经云以正念故善解世间等谓于缘明了是无痴义不异所缘名无乱义即双运也又下经云禅定持心常一缘智慧了境同三昧(一或奢摩他品二或毗钵舍那品三或双运道也䟽中双标便引释成文意可知善解世间等者下云以正念故善解世间一切语言能持出世诸法言说乃至心无痴乱䟽自配无痴乱即是双运又以别义善解是观能持是止故为双运故下经云禅定持心者即是第十回向偈中)。

　　虽有毗钵舍那及双运道皆就心一境辨名禅自性(虽有毗钵下第二解妨在文可知正是瑜伽出禅自性)别中初句复是无乱之总谓不随境转故无散乱三障不能坏名为坚固四缘不能牵故云不动五超劣显胜故云最上六异世无染故云清净上五释无乱也下四义释无痴谓七称法界故云广八趣一切智故云大九引𤼵难量故云无量十不舍大悲名无迷惑上九别句摄为三禅前六现法乐住次二引生功德后一饶益有情(上九别句者三禅即瑜伽一切禅也唯识但列而不释名瑜伽释广今依摄论无性释云一安住静虑谓得现法乐住离慢见爱得清净故二引𤼵静虑谓能引𤼵六神通等殊胜功德故三成所作事静虑谓欲饶益诸有情类以能止息饥俭疾疫诸怖畏等苦恼事故梁摄论中释三定云有现世得安乐住何以故能离一切染污法故一依能定为生自利谓三明故能引成六通二引因成通定生随利他利他即是三轮一神通轮谓身通天耳通天眼通此轮为引邪向正者令其归正二记心轮谓他心通天耳通天眼通此轮为引己归正者若未信受令其信受三正教轮谓宿住通漏尽通宿住通识其根性由漏尽通如自所得为说正教令得下种成熟解脱由具此义是故说定有其三品为离痴乱行)。

　　以是正念故。

　　第二以是下别显无痴乱如次释前十义即为十段亦初一为总释前正念于中分二初结前生后。

　　善解世间一切语言能持出世诸法言说。

　　后善解已下显正念之能文曲分二先双标后双释今初也正念有观故能善解正念有止所以能持世言无益但须善解出世有益偏语忆持出世不解应不持义世言不持应无记忆故文虽影略义必两兼解事解理故名善解(正念有观下疏文有五初正释顺文二世言无益下出经局意三出世不解下立理显通四故文虽下结成通义五解事下别释善解)。

　　所谓能持色法非色法言说能持建立色自性言说乃至能持建立受想行识自性言说心无痴乱于世间中死此生彼心无痴乱入胎出胎心无痴乱𤼵菩提意心无痴乱事善知识心无痴乱勤修佛法心无痴乱觉知魔事心无痴乱离诸魔业心无痴乱于不可说劫修菩萨行心无痴乱。

　　二所谓下双释分二先通就诸境明无痴乱后此菩萨下别约所持明无痴乱今初也据无痴乱文但有九开初为二句亦有十谓法义别故初句即法无碍合蕴成二谓色与心非色谓心即余四蕴二能持建立下义无碍也义有二种自性亦二一事二理事即质碍为色性等理即无性为色等性皆无名相中施设建立持言及义即文义二持今正觉理事离𡚶分别名无痴乱此二释上能持下八释上善解义必兼具故痴乱双举。

　　三于五蕴生灭得无痴乱十地品云死有二种业一能坏诸行二不觉知故相续不绝今此菩萨于二事理静无遗照故无痴乱四偏语胎生明无痴乱瑜伽第二说四种入胎一正知入而不知住出所谓轮王二正知入住不正知出所谓独觉三俱能正知所谓菩萨四俱不正知谓余有情前之二人尚有痴乱也凡夫痴乱相者谓下者见所生处在于厕秽中者见在舍宅上者见处华林若男于母生爱于父生瞋谓竞母故女则反上大集二十七涅槃十八二十九俱舍第九皆具说之(瑜伽第二下疏文有二先正释无痴乱言二示痴乱相前中文显俱舍第九论问起云前说倒心入母胎藏一切胎藏皆定尔耶释曰此牒前倒心趣欲境湿化染香处为问也论中答云不尔经言入胎有四其四者何颂云一于入正知二三兼住出四于一切位及卵恒无知前三种入胎谓轮王一佛业智俱胜故如次余四生释曰但观上瑜伽颂文易了但业智俱胜更须略释第一轮王以业胜故正知于入宿世曾修广大福故第二辟支佛但知胜故正知入住久习多闻胜思择故第三大觉福智俱胜三皆正知谓旷劫修行胜福智故除此前三余胎卵湿福智俱劣故皆痴乱大集二十七多同涅槃涅槃十八者南本十六经云善男子人有三种谓上中下下品之人初入胎时作是念言我今在厕众秽归处如死尸间𣗥刺丛林大黑闇中初出胎时复作是念我今出厕谓秽恶处乃至出于大黑闇中中者念言我今入于众树花果园林清净河中房室屋宇宅舍之中出时亦尔上品之人作是念言我升殿堂在华林间乘马乘象登上高山出时亦尔菩萨摩诃萨初入胎时自知入胎住时知住出时知出不起贪欲瞋恚之心而亦未得初住之地是故复名不可思议二十九者南本二十七经云中阴二种一善业果二恶业果因义业故得善觉观因恶业故得恶觉观父母交会和合之时随业因缘向受生处于母生爱于父生瞋父精出时谓是己有见已心悦而生欢喜以是三种烦恼因缘中阴阴坏生后五阴如蜡印印泥印坏文成释曰此略举男俱舍第九则具男女论释倒心趣欲境云此明中有先起倒心驰趣欲境彼由业力所起眼根虽住远方能见生处父母交会而起倒心若男中有缘母起爱生于欲心若女中有缘父起爱生于欲想翻此缘二俱起瞋心彼由起此二种倒心便谓己身与所爱合所泄不净流至胎时谓是己有便生欢喜此心生已中有便没受生有身余广如彼瑜伽又说彼胎藏者若当为女于母左胁𠋣脊向腹而住若当为男于母右胁𠋣腹向脊而住又此胎藏业报所发生分风起令头向下足便向上胎衣缠裹而趣产门其正出时胎衣遂裂分之两腋出产门时名正生位并可知)次三及十文并可知八九各有通别别谓四魔十魔及业如离世间品及大品魔事品起信论说若依智论除诸法实相皆菩萨魔事起心动念悉是魔业今以智觉察不随其转如人觉贼及偷狗故知魔界如与佛界如如无二故既觉其事即不造其业(别谓四魔者四谓天阴烦恼及死言十魔者（一）蕴魔生取着故（二）烦恼魔恒杂染故（三）业魔能障碍故（四）心魔起高慢故（五）死魔舍生处故（六）天魔自慢纵故（七）善根魔恒执取故（八）三昧魔久耽味故（九）善知识魔起着心故（十）菩提法智魔不愿舍离故言及业者一忘失菩提心修诸善根是为魔业二恶心布施瞋心持戒舍恶性人远懈怠者轻慢乱意讥嫌恶慧乃至第十增长我慢无有恭敬于诸众生多行恼害不求止法真实智慧其心弊恶难可开悟是为魔业起信论者余论广有此论分明人易寻故故依示耳即修行信心分中论云或有众生无善根力则为诸魔外道鬼神之所惑乱若于坐中现形恐怖或现端正男女等相当念唯心境界则灭终不为恼或现天像菩萨像亦作如来像相好具足若说陁罗尼若说布施持戒忍辱精进禅定智慧或说平等空无相无愿无怨无亲无因无果毕竟空寂是真涅槃或令人知宿命过去之事亦知未来之事得他心智辩才无碍能令众生贪着世问名利之事又复今人数瞋数喜性无常准或多慈爱多睡多病其心懈怠卒起精进后便休废生于不信多疑多虑或舍本胜行更修杂业若着世事种种牵缠亦能使人得诸三昧少分相似皆是外道所得非真三昧或复令人若一日若二日若三日乃至七日住于定中得自然香美饮食身心适悦不饥不渴使人爱着或亦令人食无分齐乍多乍少颜色变异以是义故行者当应智慧观察勿令此心堕于邪网当勤正念不取不着则能远离是诸业障释曰此一假文虽则稍广亦为要用其中兼有对治则显菩萨心无痴乱若依智论除诸法实相等者论有喻云譬如蝇能缘一切物唯不能缘火㷔即为烧故魔亦如是能缘一切法唯不能缘诸法实相若入实相魔即实相何所惑耶故论云魔界如佛界如一如无二如皆法界印岂以法界印更坏法界印又八十二云魔见解般若菩萨如捕鱼人见一大鱼入深大水钩网所不及则绝望忧愁以离六十二见网故又七十三中魔作大沙门有重威德等或时语菩萨般若三解脱门是魔说但是空汝常习此空于中得证不得证云何作佛作佛法先行布施持戒等修三十二相福德坐道场时尔乃用空菩萨或行或信或凝远离般若释曰依此世魔甚多七十一云魔作知识身说般若空虽有罪福名而无道理或说空可即取涅槃释曰前七十三魔令莫修空而须修事行此中说断灭空令其趣证故人多惑耳若得诸法实相亦不舍空修事亦不谓空碍有亦不以空为证则以般若性空导一切行修无所修则魔不能令菩萨痴乱今以智觉察下示不为痴乱所以如人觉贼及偷狗者即涅槃南经邪正品北经亦如来性品即第七经如人觉贼贼无能为又因迦叶问依四种人难云世尊魔等尚能变作佛身况当不能作罗汉等佛言善男子于我所说若生疑者尚不应受况如是等是故应当善分别知善男子譬如偷狗夜入人舍其家婢使若觉知者即应驱骂汝疾出去若不出者当夺汝命偷狗闻之即去不还汝等从今亦应如是降伏波旬应作是言波旬汝今不应作如是像若故作者当以五系系缚于汝魔闻是已便当还去如彼偷狗更不复还下广说佛说魔说之相此文但令觉察)。

　　此菩萨成就如是无量正念于无量阿僧祇劫中从诸佛菩萨善知识所听闻正法。

　　第二此菩萨下别约所持法门明无痴乱文有二别先正明后征释前中三初结前标后次所谓下正显所持三菩萨下结无痴乱。

　　所谓甚深法广大法庄严法种种庄严法演说种种名句文身法菩萨庄严法佛神力光明无上法正希望决定解清净法不着一切世间法分别一切世间法甚广大法离痴翳照了一切众生法一切世间共法不共法菩萨智无上法一切智自在法。

　　二正显中有十五法一所证理体大分深义所谓空故即事真故(大分深义者即十二门论但改彼也字为故字耳)二即体业用之法三具德相故四一具一切故云种种上四即所诠理法五即能诠教法义见初卷六行法以因严果故七果法上七通明四法下八唯约地位亦果行收谓八即初地大愿已证理故名正希望决定解断二障故云清净九即根木智十即后得此二通至七地十一甚深广大法即八地法证深法忍如法界故十二九地是法师位了物机故十三十地知世间集共不共等故苦无常等通色心故名之为共色心类殊名为不共又器世间名共共业感故众生世间不共自业成故此二唯约所知又随他意行名共随自意行名不共又静虑无色四等五通虽共凡小菩萨无漏大悲故名不共(共不共等此有二义前义十地更释后义出现品明又随他意行下即涅槃经意明佛有三语随自意语随他意语随自他意语立行亦然如前已引)十四等觉智十五如来智上竖明诸位若约横配者初一唯因后一唯果中间六智通于因果而别义相显。

　　菩萨听闻如是法已经阿僧祇劫不忘不失心常忆念无有间断。

　　三结无痴乱者不忘不痴不失不乱心常忆下通结相续。

　　何以故菩萨摩诃萨于无量劫修诸行时终不𢙉乱一众生令失正念不坏正法不断善根心常增长广大智故。

　　第二何以故下征释释中以因深故不乱众生得无乱果不坏正法增广大智得无痴果不断善根得相续果因果影响孱然无差(孱然无差者孱现也)。

　　复次此菩萨摩诃萨种种音声不能惑乱。

　　第二复次下别释上九摄为三禅初六释前现法乐住即为六段今初释前心无散乱文二初标。

　　所谓高大声粗浊声极令人恐怖声悦意声不悦意声諠乱耳识声沮坏六根声。

　　二所谓下释释中又二前释种种音声略列七种言沮坏六根者非唯引夺耳根亦令余根不能缘境故名沮坏根以见等而为义故又沮坏者如治禅病经云因于外声动六情根心脉颠倒五种恶风从心脉入风动心故或歌或舞作种种变此即破坏之义既坏意身余皆随坏然色可冥目触味合知香少诠显为禅定刺唯在于声故偏语之明无痴乱非余四尘不能乱也故上忍中遇身加害心无散乱(五种恶风者即治禅病秘要经第一标云治阿兰若乱心病七十二种法经云尊者舍利弗所问出杂阿含阿兰若事下取意引即诸释子此丘坐禅因毗琉璃王象戏惊怖发狂阿难令闭门白舍利弗舍利弗牵其问佛经云唯愿天尊慈悲一切为未来世诸阿兰若比丘因五种事令心𤼵狂一因乱声二因恶名三因利养四因外风五因内风此五种病当云何治唯愿天尊为我解说尔时世尊即便微笑有五色光从佛口出绕佛七匝还从顶入告舍利弗谛听谛听善思念之吾当为汝分别解说若有行者于阿兰若修心十二愿陁于阿那般那因外恶声触内心根四百四脉治心急故一时动乱风力强故最初发狂心脉动转五风入咽先作恶口汝等应当教是行者服食酥蜜及阿梨勒系心一处先想作一玻璃色镜自观己身在彼镜中作诸狂事见此事已复当更观而作是言汝于明镜自见汝作狂痴事等广有治法末后结云是名治乱倒心法复次舍利弗既去外声已当去内声者因于外声动六情根心脉颠倒五种恶风从心脉入风动心故或歌或舞作种种变汝当教洗心观洗心观者先自观心令渐渐明犹如火珠四百四脉如毗琉璃等广说治法今䟽即引后段之文然彼但云五种恶风下更不说然似前因五种事便为五风准金七十论说五种风一者波那二者阿波那三者优陁那四者婆那五者婆摩那是五种风一切根同一事波那风者口鼻是其路取外尘是事谓我止我行是其作事外曰是波那何根能作答曰是十三根共一事（谓十一根并大我慢）譬如笼中鸟鸟动故笼动是故十三根同其事阿波那风者见可畏事即缩避之是风若多令人怯弱优陁那者我欲上山我胜他不如我能作此是风若多令人自高谓我胜我富等是优陁那事婆那风者遍满于身亦极离身是风若多令人离他不得安乐若稍稍离分分如死离尽便卒婆摩那风者住在心处能摄持是事是风若多令人悭惜觅财觅伴是五种风事并十三根所作释曰此五必是也不依常位从心脉入故发狂乱)。

　　此菩萨闻如是等无量无数好恶音声假使充满阿僧祇世界未曾一念心有散乱。

　　二此菩萨下释不能惑乱文亦分二先总明长时不乱。

　　所谓正念不乱境界不乱三昧不乱入甚深法不乱行菩提行不乱𤼵菩提心不乱忆念诸佛不乱观真实法不乱化众生智不乱净众生智不乱决了甚深义不乱。

　　后所谓下别显不乱之相句有十一初总余别别为五对一境审心定二教达行成三忆因念缘四观真起用五外净他惑自决义门虽遇恶声此皆无损上皆一切种禅谓通名义止观及二利故(上皆一切种禅者瑜伽四十三一切种禅有六种七种总成十二言六种者一善静虑二无记变化三者摩他四毗钵舍那五于自他利正审思惟六能引神通威力功德言七种者一名缘二义缘三心相缘四奉相缘五舍相缘六现法缘位七能饶益他今云名义即后七中一二是也止观即六七中各是三四二利即前六中五六及后七中五六七故摄十三善及与无记亦有通也)。

　　不作恶业故无恶业障不起烦恼故无烦恼障不轻慢法故无有法障不诽谤正法故无有报障。

　　第三不作下释前坚固谓四障不坏是知菩萨正念坚固亦是出前不乱之因言法障者于法不了如彼牛羊此即所知障也三障为言摄在烦恼体即无明故斯亦清净静虑也(斯亦清净者瑜伽四十三云有十种一由世间净离诸爱味清净静虑二由出世净无有染污三由加行四由根本五由本胜进六由入住自在七舍静虑已复还证入自在八神通变现自在九离一切见趣十一切烦恼所知障净皆有清净静虑之言若配经者正是九十及与初二离垢障故然大意清净者由离三轮故定三轮者一境界二众生三惑故)。

　　佛子如上所说如是等声一一充满阿僧祇世界于无量无数劫未曾断绝悉能坏乱众生身心一切诸根而不能坏此菩萨心。

　　第四佛子如上下释前不动谓恶缘不能牵故悉能坏乱众生身心者彰声之过不能坏乱菩萨心者对显难思。

　　菩萨入三昧中住于圣法思惟观察一切音声善知音声生住灭相善知音声生住灭性。

　　第五菩萨入下释前最上谓超劣显胜故此下三段亦即出前无痴乱缘正示现法乐住之相言超胜者初标人拣禅云菩萨入异凡小故住于已下举法以拣圣法即是无漏拣于凡夫思惟观察拣于二乘二乘入禅不能缘境故身子不觉刑害之手迦叶不闻涅槃之音(身子不觉者准智论说舍利弗当道坐禅有大力鬼名为刑害以手搏之从禅定起微觉头痛白佛佛言赖汝定力此鬼之力掴须弥山令如微尘自今已后莫当道坐迦叶不闻者如来二月十五日晨朝出声普告一切言如来今日中夜当入无余涅槃若有疑者今悉可问为最后问然以佛神力其声遍满三千大千世界万类皆至而迦叶不闻定起方觉世界变异惊怪询问方知如来入般涅槃上之二事一定中不能觉触二定中不能闻声故知劣也今菩萨善知故为超胜)善知已下正显胜相了性相故相则念念不住取不可得性则三相性空固无所得不得性相违顺何依(相则念念等者然三相四相一念具足已如初卷今性相别明若相融为四者揽缘名生生即无生空有无碍虚相安立名之为住住即无住圆融形夺随缘转变名之为异异即无异两相都𥁞各无自性名之为灭灭即无灭斯则即相而性故无所得)。

　　如是闻已不生于贪不起于瞋不失于念善取其相而不染着。

　　第六如是闻已下释前清净即清净禅顺违中境不生三毒不染善取有定慧故了相无相故名善取有斯正念大地为鼓妙高为椎岂能乱哉(大地为鼓等者如幻三昧经云假使以大地为鼓须弥为槌于须菩提耳边打不能生微念心乱何以故入空定故)。

　　知一切声皆无所有实不可得无有作者亦无本际与法界等无有差别。

　　第七知一切下释广谓称法界如虚空故亦近释前又有六句初总余别别中无得相空无作人空无际性空此三相尽故法界理现与法界等事如理故无有差别理即事故。

　　菩萨如是成就寂静身语意行至一切智永不退转。

　　第八菩萨如是下释前大义此下二段释引生功德今云大者趣一切智不退转故即难行禅也(即难行禅者难行瑜伽有三明法已引今重取意出之谓住深静虑舍而利生生欲界为一依止静虑𤼵无量菩萨二乘境界等持为二依此速证无上菩提为三今文正当第三)。

　　善入一切诸禅定门知诸三昧同一体性了一切法无有边际得一切法真实智慧得离音声甚深三昧得阿僧祇诸三昧门增长无量广大悲心是时菩萨于一念中得无数百千三昧闻如是声心不惑乱令其三昧渐更增广。

　　第九善入下释前无量谓引𤼵难量故文分为三初引自利德文有六句初标一切门禅次四别显后一类结多门则何定不摄复云门者三昧无量数如虚空今一中摄多故名为门如牵衣一角如蜂王来(初句标举一切门者瑜伽云略有四种一有寻有伺静虑二喜俱行三乐俱行四舍俱行复云门者即智论云何以不但言三昧而复说门答但语三昧无量数如虚空无边菩萨云何尽得是故说门菩萨入一三昧中摄无量三昧如牵衣下同此中意)次增长下引利他德后是时下结不为乱非唯不乱本定更增如猪揩金山风炽于火(非唯不乱者下出增相猪以秽身揩于金山非唯不污而令山色转益明净斯乃外境之猪益定山之净)。

　　作如是念我当令一切众生安住无上清净念中于一切智得不退转究竟成就无余涅槃是名菩萨摩诃萨第五离痴乱行。

　　第十作如是下释无迷惑谓耽着禅味不起大悲是为迷惑今悲以导禅故无迷也此即饶益有情禅也住清净念即现世乐得智断果即后世乐是谓与二世乐也(住清净念等者瑜伽二世乐有九一神通变现调伏有情静虑二记心变现调伏有情三教诫变现调伏有情四于造恶者示现恶趣五于失辩者能施辩才六于失念者能施正念七制造建立无颠倒论微妙赞颂摩怛理迦能令正法久住于世八于诸世间工巧业处能引义利饶益有情种种书算测度数印床座等事能随造作九生于恶趣所化有情为欲暂时息彼众苦放大光明照触静虑今但通举二世乐义)。

　　佛子何等为菩萨摩诃萨善现行。

　　第六善现行体即般若(体即般若者亦忘三轮而照也般若三轮者境智众生分别)瑜伽一切般若亦有三种一能于所知真实随觉通达慧二能于如所说五明处及三聚中决定善巧慧三能作一切有情义利慧摄论以加行根本后得为三皆六度明义唯识以生法俱空本业以照于三谛皆十度明义(瑜伽下正释名有二先引三慧立名不同略出四说就摄论三中准论具列之一无分别加行慧二无分别根本慧三无分别后得慧论具释云无分别加行慧谓真如观前胜方便智二无分别根本慧者谓真如观智三无分别后得慧者现诸世俗智能起种种等事梁论三慧者论中释云从闻无相大乘教得闻思修入分别相空通名无分别加行般若以入三无性者无分别智名无分别般若得无分别智后得入观如于所证或自思惟或为他说名无分别后得般若由具此义故说般若有其三品本业以照于三谛者经云一照有谛慧二照无谛慧三照中道第一义谛慧皆十度明义者经具十故)经有十度应依本业今为顺文且依瑜伽则权实无碍皆名善现虽彼依六度今圆行菩萨则十度齐修据行布分兼正不同亦不相滥(虽彼依下解妨云唯识云若依六度则般若具摄三慧谓加行根本后得若为十度第六唯摄无分别智今何引六而成十耶故今释云约圆行说亦兼正明义如本业是)。

　　此菩萨身业清净语业清净意业清净住无所得示无所得身语意业能知三业皆无所有无虚妄故无有系缚凡所示现无性无依。

　　就释相中古人亦依本业三慧分三初明中道次念生无性等以为照无普入已下明其照有此得次第三谛失于圆融又照无经中佛法世法二互不异亦不杂乱岂独是无今约圆融依于瑜伽兼正以辨各具三谛故彼论释初慧云于一切法悟平等性入大总相究达一切所知边际远离增益损减二边顺入中道故(古人亦依下初叙昔此得次第下二辩非今约下三辩正文中犹略今具引三慧瑜伽释三慧相云云何菩萨一切慧此有二种一者世间慧二者出世间慧复有三种一能于所知真实随觉通达慧谓若诸菩萨于离言说法无性或于真谛将欲觉悟或于真谛正觉悟时或于真谛觉悟已后所有妙慧最胜寂静明了现前无有分别离诸戏论于一切法悟平等性入大总相究达一切所知边际远离增益损减二边顺入中道是名菩萨能入所知真实随觉通达慧释曰据此即具足加行根本后得三慧亦具照有照无照中道三慧之体是第一慧今经文中第一段内便具二谛之慧故与之同二将上证真善了于俗故广知五明等论云若诸菩萨于五明处决定善巧演说如前力种性品应知其相及于三聚中决定善巧谓于能引义利法聚能引非义利法聚能引非义利非非义利法聚皆如实知于是八处所有妙慧善巧摄受能速圆满广大无上妙智资粮速证无上正等菩提释曰此是后得广知诸法三聚即前能引义利等亦即善恶无记兼五明为八五明即内明因明等二释能作一切有情义利慧云有十一种如前应知者即二十七论成熟品成熟自性自有十一谓由有善法种子（一）及数习诸善法（二）获得能顺二障断净（三）增上心有堪任性（四）极调善性（五）正加行满（六）安住于此若遇大师不遇大师皆有堪任（七）有大势力（八）无间能证烦恼障断（九）所知障断（十）譬如痈肿熟至究竟无间可破说名为熟十一前十别明后一总喻熟相)。

　　文分二别先明行相后显成益前中亦二先略后广前中又二先总标后能知下解释今初也三业清净是能示体示于三业正是现义住无得现现即无得寂用无碍斯即中道可称善现若异后有无而说中者相待中也(住无得现者住无所得即空观也示无所得身等假观也故云住无得现言现即无得上二不二中道观也故云寂用无碍斯为中道从若异后下结弹古人以璎珞三慧别配得中道慧是相待中非得中也)二释中能知三业皆无所有是住无得义不𡚶取有离二边缚是清净义凡所示现无性无依释示无得义以境无定性心无所依皆不可得也三业皆示故致凡言。

　　住如实心知无量心自性知一切法自性无得无相甚深难入。

　　二住如实下广辨行相中三初如实随觉慧二佛子此菩萨作如是下于五明等善巧慧三菩萨尔时下能作有情义利慧今初如实觉于三业而现三业于中先别明后总结前中三业即为三段今初意业是二本故首而明之如实心者用所依也住者心冥体也知无量心等者不碍用也即所示意业多心多法皆有谛也境既无相心何所得即无谛也有无不二故曰甚深即中道义也不可以次第三观而观故名难入唯圆机方能入故何者若偏观三谛是常是断是相待故若总观者一则坏于三谛异则迷于一实故即一而三即三而一非三非一双照三一在境则三谛圆融在心则三观俱运住之与知即是观也(何者若偏观下出次第三观过相有则定有定有着常以离空故定无著断离二明中故是相待若总观下示圆融三观之德于中先有两句向上成次第之过明次第三观有一异过故二者即初二句反释双遮三一故即一而三下双融三一具有四句皆融即一而三是一句即三而一是第二句双非三一是双非句由即一而三故非三即三而一故非一四虽即一体而三用历然虽有三用而一体无二故双照三一即遮而照即照而遮故圆融也在境下结成谛观)古德以凡所下至于难入明唯识观非无所以唯识之义不彰又有释云心非境外故无得境非心外故无相即心是境故甚深即境是心故难入亦是一理(古德下叙昔虽非经意释文稍巧故复叙之故云亦是一理以唯识观相不明显故不为正故)。

　　住于正位真如法性方便出生而无业报不生不灭。

　　二住于正位下释示身业正位等三即示所依方便已下依体起用由非惑业之生故生灭即无生灭此中正位即真如异名非约见道以智契会故称为住无住住者即住真如。

　　住涅槃界住寂静性住于真实无性之性言语道断超诸世间无有所依。

　　三住涅槃下释示语业前之三句示之所依言语道断显示而无相即言亡言是断言道故晋经云非有说有言语道断(晋经云非有说有者今经无此示言相隐但有言语道断即通身意故引晋经意在有说之言)。

　　然上之所住总有七种体一名异异从义别一如实心者即自性清净心是为总相次正位等三即心之体性正位者法所住故真如语其自体是实是常法性约为诸法之本迷此真如有诸法故成诸法已不失自性故名法性亦即因相涅槃等三即是果相住涅槃界即是真如体圆寂故出二碍故故智论云有菩萨𤼵心即观涅槃行道恐此涅槃滥唯在果故云住寂静性谓约真如体无𡚶动即是涅槃如此之性体为有无故云无性无性之性即是实性非谓断无故举多名方显所住之深奥依此示现方明所现之为善(然上之所住下总释上三业所住不同一如实心即自性清净心者胜鬘起信等皆立此名庄严论第六云众生于无性及有可得此二处中互生怖畏为遮怖心而说颂云譬如清水浊秽除还本净自心净亦尔唯离客尘故以说心性净而为客尘染不离心真如别有心性净释曰后偈释前偈上半合上半下半释下半既不离心真如别有心性明知但是离于客尘说之为净净体即是自心心即真如此自性净心即如来藏亦是本来净识故真谛三藏说有九识第九名阿摩罗识若唐三藏此翻无垢即第八异名谓成佛时转第八识以成此识无别第九若依蜜严经心有八种或复有九又下卷云如来清净藏亦名无垢智即同真谛所立第九又真谛三藏所翻决定藏论九识品云第九阿摩罗识有二种一者所缘即是真如二者本觉即真如智能缘即不空如来藏所缘即空如来藏若据通论此二并以真如为体故起信一心二门生灭门中说其本觉即真如门体无二也余名随释可知故举多名者即上七名故收真如法界略有百名权教最多言百名者谓法性不虚妄性不变异性平等性离生性法定法住实际虚空界不思议界（已上大般若）真如实有空不空性胜义（已上佛地论摄论）无相无为正性（已上思益中）法位（大品）真性无我性真实性心性一心（上亦大品下三亦华严）唯识性无性法印（第一回向云以法界印印诸善根）寂灭（智论）三性中名圆成实性三身中名法身三净土中名法性上三佛性中名自性住性五法中名如如五藏中名皆是谓法界藏法身藏出世间上藏自性清净藏如来藏四胜义中名胜义胜义亦通证得及道理中灭谛（瑜伽六十四中）六谛中亦名真谛现观七谛通达中名法性显扬二种佛性中名理佛性十四谛中名胜义谛三般若中名实相般若三三宝中名一体三解脱中名空（出智论七十四）二果中名智果涅槃中名性净方便净二谛中名真谛胜义谛三谛中名空谛（仁王经）四谛中名灭谛或名实谛显扬名一谛或名中道或名解脱涅槃中以一百门显解脱异名或名不二法门或名无二无性或名实性或名实相或名无量义亦名第一义谛亦名第一义空上来众名若在大乘权教中者但就理名之若实教中或就即事之理即理之事事事无碍然皆通权实)。

　　入离分别无缚着法入最胜智真实之法入非诸世间所能了知出世间法此是菩萨善巧方便示现生相。

　　二入离下总结三业中初句结心故无缚着次句结身即所住真如等三结前语即超诸世间等末句总结三业皆寂用无碍故名善巧善现之名从斯而立。

　　佛子此菩萨作如是念一切众生无性为性一切诸法无为为性一切国土无相为相一切三世唯有言说一切言说于诸法中无有依处一切诸法于言说中亦无依处。

　　第二佛子下辨五明处三聚中决定善巧慧故于文中解世间法于中分三初以理会事二菩萨如是下事理无碍三永不下顺理起悲今初文有六句一众生缘生故说无性二法依真起故会归无为三国是心之相分故四时依法以假言故五名无得物之功故若名在法中见义应知名故六物无当名之实故若法在名中闻名则应识义召火应当烧口故(名无得物之功者若依世俗名以召实实以当名故使命火不得于水命水不得于火今约真谛故平等无依此五六句皆先标无依后若名在法等反以释成如有一人虽先知有曾未相识忽然见面终不得知此是某人此为见义不知名耳义即境义六中有人虽闻其名竟不识面召火不烧口明知名中无有义也亦应云言饭即应已饱等故智论四十七云凡有二法一者名字二者名字义如火能照能烧是其义照是造色烧是火用二法和合名为火也今闻火名不得照烧之义故无得物之功等)。

　　菩萨如是解一切法皆悉甚深一切世间皆悉寂静一切佛法无所增益佛法不异世间法世间法不异佛法佛法世间法无有杂乱亦无差别了知法界体性平等普入三世。

　　二菩萨如是下明事理无碍文有七句初一总显甚深余句别显深相然世法与佛法实无二体假约事理以分其二故以五句显非一异一世相即空故云寂静二佛法平等故无增益三以理无不事故佛法不异世法事无不理故世法不异佛法四此全理之事与全事之理而事理不杂五各全收尽互无所遗故云亦无差别末句了前诸法同法界体故得镕融普入三世横竖该摄(然世法者同一真如故无事非真事亦即如故云假约事理以分其二故以五句显非一异者初二句当相以辩通非一异正是非一三一句正明不异四一句别明不一五亦无差别句即事事无碍第六了知总出所以)若约漏无漏说为世法佛法各具事理释者一生死即涅槃故云世间寂静二无有一法非佛法故更何所增三二法染净虽殊同一真性故不相异四不坏相故无有杂乱五皆是即理之事而各互收无遗即无差也六同一法界总显所因(若约漏无漏等对上事理此二皆通事理上初二句即是非一今约漏等初二句义却成非异以相即故三约同体四不坏事五事事无碍)。

　　永不舍离大菩提心恒不退转化众生心转更增长大慈悲心与一切众生作所依处。

　　三永不下顺理起悲谓无缘之悲以导前忘机之智入假化物初句为总谓虽深入智慧不忘本心非如八地心欲放舍下三句别一不舍愿炷二增大悲油三兼前智光故堪为依处(非如八地者八地菩萨证无生忍便欲放舍利众生事诸佛劝起令忆本愿利益众生是不忘本心不舍愿炷等即菩提灯)。

　　菩萨尔时复作是念我不成熟众生谁当成熟我不调伏众生谁当调伏我不教化众生谁当教化我不觉悟众生谁当觉悟我不清净众生谁当清净此我所宜我所应作。

　　第三菩萨尔时下作一切有情义利慧于中二先建摄生志二先人后己今初文有五句成熟是总或因成果熟故或始末劝奖故余句是别一折伏二摄化三令悟本性成大菩提四断惑清净得涅槃果。

　　复作是念若我自解此甚深法唯我一人于阿耨多罗三藐三菩提独得解脱而诸众生盲[宴-女+六]无目入大险道为诸烦恼之所缠缚如重病人恒受苦痛处贪爱狱不能自出不离地狱饿鬼畜生阎罗王界不能灭苦不舍恶业常处痴暗不见真实轮回生死无得出离住于八难众垢所著种种烦恼覆障其心邪见所迷不行正道菩萨如是观诸众生作是念言若此众生未成熟未调伏舍而取证阿耨多罗三藐三菩提是所不应我当先化众生于不可说不可说劫行菩萨行未成熟者先令成熟未调伏者先令调伏。

　　二复作下先人后己文分为四一假设自度二而诸众生下观物轮回具业惑苦三菩萨如是下结所不应有二过故一违本誓心二堕悭贪失此为不可四我当下决志先拔(二堕悭贪失者法华第一云自证无上道大乘平等法若以小乘化乃至于一人我则堕悭贪此是为不可)。

　　是菩萨住此行时诸天魔梵沙门婆罗门一切世间乾闼婆阿修罗等若有得见暂同住止恭敬尊重承事供养及暂耳闻一经心者如是所作悉不唐捐必定当成阿耨多罗三藐三菩提是名菩萨摩诃萨第六善现行。

　　第二是菩萨下显行成益于中三业不空是为遍益终至菩提是究竟益。

　　大方广佛华严经䟽钞会本第十九之六

　　音释

　　泄

　　(私列切漏也)。

　　胁

　　(虚业切腋下也)。

　　孱

　　(士限切)。

　　掴

　　(古伯切)。

　　蜂

　　(孚容切与蜂同)。

　　猪

　　(专于切与猪同)。

　　缩

　　(所六切退也)。

　　槌

　　(直锥切)。
乾隆藏第 131 册 No. 1557 大方广佛华严经疏钞会本(第17卷-第34卷)


　　大方广佛华严经䟽钞会本第二十之一　践七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子何等为菩萨摩诃萨无著行。

　　第七无著行体即方便(体即方便者出体下皆释名)依二方便由回向故不住生死由拔济故不住涅槃俱无住故名为无著(先依唯识二方便释唯识但列不释无性释云方便善巧者谓不舍生死而求涅槃是则说名方便善巧（此总释也）若以前六波罗蜜多所集善根共诸有情为欲饶益诸有情故不舍有情当知即是不舍生死（此释总中不舍生死即唯识拔济方便）若以此善回求无上正等菩提为证无上佛菩提故当知即是希求涅槃（此释总中而求涅槃亦唯识回向方便）)本业后四亦各有三方便三者一进趣向果二巧会有无三一切法不舍不受。

　　初即回向二由巧会故方能㧞济不舍不受相同般若唯识唯明后得故不立之本业约兼正不同不妨此一(不舍不受下三双出经论有无之由兼正之义下文当知)三皆善巧故俱无住着则不二而二之悲智即二不二之一心是无著也(则不二下初合释前二以二同唯识故以进趣同回向即大智故巧会同拔济即大悲故此二相即故唯一心二即一心故不着二一心即二故不着一心)有是幻有无是真空幻有是不有有故即真空真空是不空空故即幻有此二无碍故名巧会如是相融故无所著(有是幻有下二别约巧会有无释无著名)有能起用空可观察故皆不舍若受有同凡夫受无同趣证故俱不受。

　　佛子此菩萨以无著心于念念中能入阿僧祇世界严净阿僧祇世界于诸世界心无所著。

　　二释相中大分为二前明自分无著后明胜进无著于自分中已含前说二三方便在文分三初唯明自行无著二何以下征释所由后菩萨如是下类显万行前中又二先明净境无著后见不净下染境不嫌前中三一明严刹无著。

　　往诣阿僧祇诸如来所恭敬礼拜承事供养以阿僧祇华阿僧祇香阿僧祇鬘阿僧祇涂香末香衣服珍宝幢幡妙盖诸庄严具各阿僧祇以用供养如是供养为究竟无作法故为住不思议法故于念念中见无数佛于诸佛所心无所著于诸佛刹亦无所著于佛相好亦无所著见佛光明听佛说法亦无所著于十方世界及佛菩萨所有众会亦无所著听佛法已心生欢喜志力广大能摄能行诸菩萨行然于佛法亦无所著。

　　二往诣下于三宝无著于中初敬事供佛次如是下显供所为后于念念下别示无著之相义兼三宝及自进修皆无所著言念念者显速而且多。

　　此菩萨于不可说劫见不可说佛出兴于世一一佛所承事供养皆悉尽于不可说劫心无厌足见佛闻法及见菩萨众会庄严皆无所著。

　　三此菩萨下长时无著。

　　见不净世界亦无憎恶。

　　二明染境不嫌唯一句者染易舍故。

　　何以故此菩萨如诸佛法而观察故诸佛法中无垢无净无暗无明无异无一无实无妄无安隐无险难无正道无邪道。

　　第二征释中征意云欣净恶秽人之常情菩萨如何不嫌不着释意云不依佛慧净秽自生顺法而观二相安在故云如诸佛法而观察故佛法即法界佛慧也。

　　菩萨如是深入法界教化众生而于众生不生执着受持诸法而于诸法不生执着发菩提心住于佛住而于佛住不生执着虽有言说而于言说心无所著入众生趣于众生趣心无所著了知三昧能入能住而于三昧心无所著往诣无量诸佛国土若入若见若于中住而于佛土心无所著舍去之时亦无顾恋。

　　第三类显万行若自若他皆无所著于中初句结前生后教化已下广列所行言佛所住者即圣天梵等余并可知(即圣天梵等后会当广明)。

　　菩萨摩诃萨以能如是无所著故。

　　第二菩萨摩诃萨下胜进无著文分为三初明自行二得授记已下利他三菩萨如是观身下结行成满今初分二先牒前自分。

　　于佛法中心无障碍了佛菩提证法毗尼住佛正教修菩萨行住菩萨心思惟菩萨解脱之法于菩萨住处心无所染于菩萨所行亦无所著净菩萨道受菩萨记。

　　后于佛法下正显胜进有十一句初总余别总谓了达教理行果之法故别中一了果法谓佛菩提二了理法谓证法毗尼毗尼梵音具云毗奈耶此称为灭若律藏受名义兼调伏今云法灭通四种法皆有灭义谓教诠灭故行灭惑故果证灭故理本寂灭故今文上下既有余三故此灭者即理灭也又与证义相应圆融教中此容证故三住佛正教即了教法如所教住故四修菩萨行下皆行法也三句随相行行即万行心谓四等解脱即诸解脱门次二句无相行住处即前教理及果所行即前万行等皆无染着也由此故能净菩萨道堪受记别(谓证法毗尼等者又此证者亦了知义故梵本具云苏钵唎味底多达磨毗奈耶释曰苏者善也钵唎味底多了知也而译人拣异上果果但了知理谛证故约其四法但言是理对上菩提即是涅槃涅槃即是性净之理证即已为圆净涅槃)。

　　得受记已作如是念凡夫愚痴无知无见无信无解无聦敏行顽嚚贪着流转生死不求见佛不随明导不信调御迷误失错入于险道。

　　第二大悲利他中二先增长大悲后要心拔济前中又二先观其所悲后增悲无著前中又二先观迷四谛故入于险道后观迷胜义故入于险道今初也初二句标起念时凡夫已下辨所念境有十三句初总余别总谓迷于四谛皆曰愚痴(先则总观者然约二愚迷四谛理即是迷胜义愚即四重二谛中第二重二谛今取第三重中胜义谓即真如故与四不同四谛但是俗故)别中前五彰迷后七显过前中一不知苦谛二不见集过三不信性本寂灭四五不能修道一解二行后七显过一不见集过故顽嚚贪着即痴爱也二由贪爱故受生死苦次不求见下四句释不修道初三缺道缘四由不信故迷正道失本解以邪为正名为错误后一由前不修故入险失灭上一向是凡。

　　(尧典注云心不则德义曰顽言不道忠信曰嚚故顽即痴嚚是爱也)。

　　不敬十力王不知菩萨恩恋着住处闻诸法空心大惊怖远离正法住于邪法舍夷坦道入险难道弃背佛意随逐魔意于诸有中坚执不舍。

　　二不敬下明迷胜义故入于险道通于凡小初二句离胜缘次二句缺胜因三有生空皆为住处怖法空者谓断灭故故大般若诸会之末善现皆愍众生怖畏法空而兴问言云何令诸众生悟诸法空佛言非先有法后说为无既非先有后亦非无自性常空勿生惊怖远离已下覆䟽上义由着处怖空故远正住邪舍夷入险由离胜缘故背佛随魔执有不舍魔乐生死佛住空故。

　　菩萨如是观诸众生增长大悲生诸善根而无所著。

　　二菩萨如是下增长悲心结成无著。

　　菩萨尔时复作是念我当为一众生于十方世界一一国土经不可说不可说劫教化成熟如为一众生为一切众生皆亦如是终不以此而生疲厌舍而余去又以毛端遍量法界于一毛端处尽不可说不可说劫教化调伏一切众生于一毛端处一一毛端处皆亦如是。

　　第二菩萨尔时下要心拔济以大悲随逐文分二别先起行后乃至下显无著前中亦二先明心无疲厌以无著故即大悲坚固不以难化而厌舍之后又以下明其心广大谓一毛量处化多众生法界皆尔是为广大。

　　乃至不于一弹指顷执著于我起我我所想。

　　二显无著中三初举少况多。

　　于一一毛端处尽未来劫修菩萨行不着身不着法不着念不着愿不着三昧不着观察不着寂定不着境界不着教化调伏众生亦复不着入于法界。

　　次于一一下广显无著。

　　何以故菩萨作是念我应观一切法界如幻诸佛如影菩萨行如梦佛说法如响一切世间如化业报所持故差别身如幻行力所起故一切众生如心种种杂染故一切法如实际不可变异故。

　　后何以下征释所以所以不著者后释有二意一称深无相而兴念故二广遍虚空起加行故前中无相难明寄以喻显然此诸喻通喻诸法如下本品今取义便各举其一则明前所见皆无相也初句为总观事法界从缘如幻无实体故是以不着余句为别一佛随机现如影随质故又现心水故二菩萨行想念生故未大觉故三缘成之声故随感有说故余句经文自释一切法如实际者总结也(想念生故等者此有二意一要想念方能起行如梦从想故智论云所闻见事多思惟念故梦见也二未大觉大觉是佛近而说之七地已前犹为梦行八地为觉八地之中无明未尽亦是梦境永断梦妄思想念无复诸大阴界入唯佛一人是故如来独称大觉)。

　　又前明法界如幻即体从缘后结一切法如实际即事而寂世人皆谓实际不变而谓诸法无常以其所知喻所不知故置如言理实圆融世间之相即是常住。

　　然古德以后七喻展转释疑一疑云世间幻火不成烧用佛现益物岂同幻耶释云如影亦有应质荫覆等义岂是实耶然诸法喻各有三义一缘成义二无实义三有用义意取无实故不着也二疑云若佛如影菩萨何以起行往求因既不虚果宁非实释云如梦梦亦三义无体现实与觉为缘谓有梦走而惊觉故菩萨行亦尔证理故空无明未尽故似实能与佛果为缘勤勇不已豁然觉悟如梦渡河三疑云若菩萨行如梦何以经说此是菩萨行此是二乘行释云如响缘成无本称声大小圣教亦尔机感无本随机异闻四疑云果行可然世间未悟此应是实释云如化心业神力所持无实有用五疑云若皆如化何有差别之身释云如幻六疑云身若如幻何有报类不同释云如心此二三义如前影说七总结可知(如梦渡河者即八地经七总结者彼亦释疑谓有疑云众生既尔何故菩萨说法赴机故此释云所说法如实际即此言说常同实际故今䟽中将初为总将后实际以为总结所以名为略加添改余义多同但是取意有小异耳)上来古德之释既二经小异略加添改然其所解似过穿凿亦是一涂(既二经小异等者晋经即云一切法界如幻诸佛法如电菩萨行如梦所闻法如响一切世界如化业报所起如摩㝹摩化身一切众生犹如画像种种异形皆由心尽所说诸法皆如实际释曰此经亦有八喻唯如画像以经自合余但有牒法为喻耳彼之电喻今改为影彼摩㝹摩喻今改为幻故有二幻此亦是改亦是添义彼业报所起属摩㝹摩所喻今将合化亦是改处又后四喻皆经自释即是添处经之添改总为小异添改二字正约䟽明彼释电云亦有破闇照明等用今由为影改云亦有应质覆荫等义彼释第四疑云果行等可使是空今世界事广此应为实由经以界为闲则世间通三世间故䟽改别彼释第五疑若世如化何有彼因果有善恶异释云业报生如幻生彼䟽释摩㝹摩云古德释云摩㝹摩者重义即是重化今更问得三藏法师摩㝹摩者此云意生亦云意成即是意生身也彼身更起化故释曰此三藏释亦有重化意耳但取文别彼释第六牒疑则同今之䟽文释云如画像随心壁有高下故)。

　　又作是念我当尽虚空遍法界于十方国土中行菩萨行念念明达一切佛法正念现前无所取着。

　　二又作下遍周虚空起加行故所以不着初明处广念念明达彰其解广正念现前是不着因。

　　菩萨如是观身无我见佛无碍。

　　第三结行成满中分三初结自行成二为化下结利他行成三何以下征释双结二行成就。

　　为化众生演说诸法令于佛法发生无量欢喜净信救护一切心无疲厌。

　　二利他中三初总显教化无疲。

　　无疲厌故于一切世界若有众生未成就未调伏处悉诣于彼方便化度其中众生种种音声种种诸业种种取着种种施设种种和合种种流转种种所作种种境界种种生种种殁以大誓愿安住其中而教化之。

　　次无疲厌故下别示无厌之相其中施设者随方仪式异故和合者善恶缘会故余可知(四施设者下随难别释而经云种种生者䟽以易故不广释之今当重释即四生等又缘起经说三种生经中有一苾刍问言世尊如是四种生身之相由生老死有何差别释曰四种生身之相者谓名色六入触受也经云世尊告曰此四种生身之相若次第生若属彼生若如是生世尊云何次第生身之相世尊告曰于其最初有下种生（一）从此无间有渐增生（二）从此无间有出胎生（三）从此无间有渐长生（四）既成长已受用言说能得生（五）即受用生如是品类名次第生次明属彼生经云世尊此属谁生世尊告曰蕴界处生都无有我所以者何以诸蕴等渐增长故其性无常即无性法有此生相三明如是生经云世尊云何而生世尊告曰由命根力有暂时住分限法故其性无常即无常法如是而生涅槃十二说五种生与上大同南经十一经云生者出相所谓五种一者初生二者至终三者增长四者出胎五者种类彼䟽释云初言生者出相总显生义下别显中一初生者识支是其一报之始故名为初报起名出二至终者名色望前所依说以为终三增长者即前名色增为六入此三胎中四出胎可知五种类者出胎已后乃至老死一报之中运运新起皆名为生释曰然此五生即前次第生以彼第三为此第四初生即下种至终即渐增长即前渐长出胎名同种类即前受用涅槃增长意是胎内缘起经中在于胎外小有异耳经云种种没者或延或促三性等殊亦即九种命终缘起经中说六种死经云即于此四生身相中复有六种死差别相一者究竟死二者不究竟死三者自相死四者不究竟死分差别相五者究竟死分差别相六者时非时死彼释曰究竟死者谓业尽死不究竟死者翻上应知自相死者谓识离身诸根灭没不究竟死分差别相者谓业不尽中随缘多种究竟死分差别相者谓业尽处中随缘多种时非时死者谓八万岁至十岁或依时命终或不依时命终涅槃十二云死者舍所受身舍所受身亦有二种一命尽死二外缘死命尽死者亦有三种一者命尽非是福尽谓正报虽亡依报犹在故二者福尽非是命尽谓依报灭坏正报犹在三者福命俱尽谓依正俱亡二外缘死亦有三种一者非分自害二者横为他害三者俱害又有三种一者放逸死谓有谤大乘方等般若波罗蜜二者破戒死谓有毁犯去来现在佛所制戒三者坏命根死谓舍五阴身今此菩萨悉并委知)。

　　不令其心有动有退亦不一念生染着想。

　　后不令下结成无著。

　　何以故得无所著无所依故自利利他清净满足是名菩萨摩诃萨第七无著行。

　　三征释双结可知。

　　佛子何等为菩萨摩诃萨难得行。

　　第八难得行体即是愿。

　　此菩萨成就难得善根难伏善根最胜善根不可坏善根无能过善根不思议善根无尽善根自在力善根大威德善根与一切佛同一性善根。

　　就释相中文分二别前明自分行后明胜进行然此二行各摄上求下化之愿略无神通(各摄上求下化等者以唯识中有二种愿一求菩提愿二利乐他愿释相可知初即上求故本业有三愿一自行愿即是上求二神通愿今经略无三外化愿后二皆下化愿故举上求下化即摄唯识二愿本业三愿以本业第二外化摄故)。

　　今初分四初明自行次辨利他第三双结二行动寂无碍第四双非二行拂迹入玄初中分三一明修成善根二显善根行相三行成利益今初也斯即起行所依善谓顺理益物根谓增上生长获之在己故名成就文有十句初总余别总具后九受难得名。

　　此菩萨修诸行时于佛法中得最胜解于佛菩提得广大解于菩萨愿未曾休息尽一切劫心无疲倦于一切苦不生厌离一切众魔所不能动一切诸佛之所护念具行一切菩萨苦行修菩萨行精勤匪懈于大乘愿恒不退转。

　　二此菩萨下显善根行相亦有十句如次对前谓由得最胜解故受难得名等(谓由得最胜解者此有三释初以后成前即后因前果)亦可由有难得根能有胜解(二亦可由有难得下以前成后即前体后用)又亦以后一行成前十善随前一善具后十行而别配分明(三又亦以后下通相释成亦具前二意但前别配后遍通耳故䟽结从前义云别配分明)。

　　是菩萨安住此难得行已于念念中能转阿僧祇劫生死而不舍菩萨大愿若有众生承事供养乃至见闻皆于阿耨多罗三藐三菩提得不退转。

　　三是菩萨下行成利益文中先结前后于念念下显益于中初自益能转生死成大智益不舍大愿成大悲益若有已下显能益他由前自行成此能益未正利他。

　　此菩萨虽了众生非有而不舍一切众生界。

　　第二此菩萨下辨利他行文分为三谓法喻合今初谓有大智故了众生非有则不住生死有大悲故不舍众生界则不住涅槃大悲般若互相辅翼成无住道。

　　譬如船师不住此岸不住彼岸不住中流而能运度此岸众生至于彼岸以往返无休息故。

　　二喻中初句喻能化次三句喻悲智不住之行相后而能下三句喻不住之功能初二句正喻功能以往返不息一句结能度所以。

　　菩萨摩诃萨亦复如是不住生死不住涅槃亦复不住生死中流而能运度此岸众生置于彼岸安隐无畏无忧恼处亦不于众生数而有所著不舍一众生着多众生不舍多众生着一众生不增众生界不减众生界不生众生界不灭众生界不尽众生界不长众生界不分别众生界不二众生界。

　　三法合中二先正合后征释前中具合三段生死即此岸涅槃合彼岸合上中流亦言生死者以发心之后成佛之前十地三贤尚居二死是以中流即是生死故云生死中流非生死涅槃之中间名生死中也文旨显然𣈆译失旨不应广引(合上中流者䟽文有三一依䟽释意云中流亦合上生死故二非生死下结弹异释先总标以古今皆谓二法中间故有问云中流不唯属于此岸何以名生死中流𣈆经失旨者即破刊定刊定先举向问后引古释以𣈆译失意古释岂是𣈆经云譬如河水不至此岸不住彼岸不断中流故古释非一苑公并引之故今总非恐后误解须知昔非今抄为引一苑公云前不趣二处是离有后不住中流是离无谓生死无处名断中流不住无故云不住中流也二贤首云如东流水不住南岸不住北岸亦得说言不断北岸中流以中无别体约岸分故若尔南岸亦得何以不言涅槃中流由所度生在此岸故所以偏就生死而说而刊定具引竟云今助释之意乃有二初会文后释义初中新旧经本说喻不同谓旧经约河水不趣两岸不断中流为喻喻菩萨以离有无悲智度众生也新经约船师不住两岸为喻喻菩萨以无住悲智度众生也问若尔梵本岂有二耶答梵本是一由译者异谓此梵文虽云河水意属船师即是于能依声处作所依声说译者若善文义则会意译之为船师若但知文则按文之为河水二释义者即准此文有二种中流一者生死中流谓两岸中间处自别故此则存二之中名生死中流如是见者不绝生死故二者涅槃中流谓离此彼岸即为中流更无别处此则泯二之中名涅槃中流如是知者必证涅槃故今此喻中喻菩萨大智故不住生死大悲故不住涅槃悲智唯是一心不住生死时即不住涅槃以无住故故但云尔释曰上刊定意前会梵本双出二经之意及其答结成𣈆经失旨以从今经义则善矣及后释义还同古人以生死涅槃皆有中流而以存二岸为生死中流亡二岸为涅槃中流由不住故不存二岸是则住于涅槃中流则不顺不住中流之义故䟽并非诸释云文旨显然)有以烦恼为中流约其漂溺从因说也有以圣贤为中流约受生死之人也有以中道为中流约观行说并不应住(有烦恼以下重叙异释为其义𠬧略有三义初一生公释维摩意约其漂溺从因说者䟽为会取是生死因故与涅槃意同二云有以贤圣为中流者即什公释净名意约受下会释三有以中道为中流者肇公意也约观下会释并不应住总[(冰-水+〡)*ㄆ]诸义意在不住若住烦恼不证涅槃岂能度生住圣涅槃则无增进亦不能究竟度生住中道则不契理安能成佛度生上三皆属生死故䟽正释理无不该)安隐已下涅槃之德常故安隐乐故无畏我故无忧净则无恼亦不已下广明以智导悲合前往返无休息义谓由不住着故所以往返运济无休及显法中非有不舍之义谓非唯悲故不舍亦由了其非有无可舍故则终日度而无度也初句总明不舍下别有五对十句初一多对已化未化俱有舍着二义思之二增减对化之成道生界不减不从化者生界不增此约多人相望三约一人果起不生惑尽非灭四谓空为尽谓有为长五一对总结四对不亡并名为二今无分别契本不二(亦由了其非有无可舍者即大智不舍生死也已化未化者着已化者言属我故未化未属故不着也着未化者是所应化故已化竟者故不着之)。

　　何以故菩萨深入众生界如法界众生界法界无有二无二法中无增无减无生无灭无有无无无取无依无著无二。

　　第二征释中文有两番前番正征不着后番重征前义今初也先征意云现化众生有增有减而言不着其故何耶释意云以菩萨深观生界同于法界无增等故所以不著文中初二句总上句是不异义故云如也下句是相即义故云无二后无二法中下别彰无二之相即属对上文无取依着释不分别余文相显此文昭著而末学之徒但谓一分众生不成佛故名不减生界深可悲哉(此文昭著下结弹法相师已如玄中而云但谓者然其亦有此义但非究竟耳以生界有二义一性义即众生是法界义二者是性分义谓众生相若依究竟相即同性亦理平等彼但取分义众生成佛义则有灭但不尽故言无减即少分之义非究竟理故可悲之)。

　　何以故菩萨了一切法法界无二故。

　　第二番重征意云何以生界即同法界释云一切诸法皆同法界岂独众生而不同也。

　　菩萨如是以善方便入深法界住于无相以清净相庄严其身了法无性而能分别一切法相不取众生而能了知众生之数不着世界而现身佛刹不分别法而善入佛法深达义理而广演言教了一切法离欲真际而不断菩萨道不退菩萨行常勤修习无尽之行目在入于清净法界。

　　第三菩萨如是下双结二行动寂无碍亦名无尽心行有法喻合法中十句初二牒前起后既方便深入故性相无碍住于下余有八对正显行相一约起行之身二了法药三识根缘四游佛刹五达佛法六深契离言不舍言说七无求离欲而万行爰修前七明即寂之用八常勤下一对明即用之寂亦通显所由由勤修故涉权入法界故常寂。

　　譬如钻木以出于火火事无量而火不灭。

　　二喻中木喻法界火喻所成身智火事喻悲化无边本火不灭喻身智常湛。

　　菩萨如是化众生事无有穷尽而在世间常住不灭。

　　三合可知。

　　非究竟非不究竟非取非不取非依非无依非世法非佛法非凡夫非得果。

　　第四非究竟下双非二行拂迹入玄者然初自行云能转生死而不舍大愿已有权实双行而多明照体大智次利他之中既云无住运济则悲智相导而多似起用大悲次复以导悲之智遣彼着心复似悲智二心行有前后故第三段辨动寂双行则理无不尽而犹虑物谓二事不融故此明形夺两亡权实无寄岂唯十行菩萨修行善巧弥显功德林悲济之深(然初自行下䟽文有二先总彰大意意云菩萨慈悲重重显悲智无碍𠬧上四段四段别说一自行二化他三双行四双拂今明自行即有自他双行双行既俱义必不着即是双拂从增科之显菩萨悲深耳今初自行能转生死即自行之实不舍大愿即利他之权虽前科为四而今䟽文乃有六节一即第一自行二而谓多明下起第二利他三而多似起用大悲者亦是第二利他中征释之文四然其复似悲智二心行有前后即生第三双行五而犹虑物二事不融下生第四假上之四假皆初一句蹑前起后六岂唯十行下结叹叹二菩萨一十行难得行用心之深即所说行二即功德林能说之人重重曲巧说斯悲智)文有五对十句然其所非之法即前权实二行且如究竟即实不究竟即权今乃双非者实即权故非究竟权即实故非不究竟又但言非究竟非谓有不究竟故亦非之是则借权以遣实实去而权亡借实以破权权亡实不立言穷虑绝何实何权体本寂寥孰非孰是唯萧然无寄理自玄会故辨双非非有双非可立(唯萧然无寄者即肇公百论序前已用竟)然双非是遮双是为照即遮而照故双非即是双行即照而遮双行即为双遣总前诸段理极于斯下诸句中皆仿于此(然双非下三又融拂双非双非即第四段双照即第三段融拂二段成玄之入玄又即此第四段中初权实交彻即是双照后拂迹入玄释即是双非此二方入玄矣又既融第三则已具前二故四门一致方显深玄故下结云总前诸段理极于斯下诸句者例下诸句诸句多唯明初权实交彻一义故例令如初句知)。

　　二对所化能所取寂故非是取了知心行故非不取三约化处不着世界故非是依依刹现身故非无依亦约所证智无分别而善入故四约化法深达义理故非世法随世语言故非佛法五证离欲际故非凡夫不断菩萨行故非得果。

　　菩萨成就如是难得心修菩萨行时。

　　第二菩萨成就下明胜进行文分为二初明慧行后菩萨如是下辨悲行今初分二先牒前自分行。

　　不说二乘法不说佛法不说世间不说世间法不说众生不说无众生不说垢不说净。

　　后不说已下正辨胜进行相皆即事入玄分四初总明离相无说。

　　何以故菩萨知一切法无染无取不转不退故菩萨于如是寂灭微妙甚深最胜法中修行时亦不生念我现修此行已修此行当修此行不着蕴界处内世间外世间内外世间所起大愿诸波罗蜜及一切法皆无所著。

　　二征释以显双非释意云所以不说者一无法可说故二菩萨于如是下明无心说谓不起念故。

　　何以故法界中无有法名向声闻乘向独觉乘无有法名向菩萨乘向阿耨多罗三藐三菩提无有法名向凡夫界无有法名向染向净向生死向涅槃。

　　三何以故下转释无念所以无念者称法界故故不说声闻法等。

　　何以故诸法无二无不二故。

　　四假征以显双运征意云既无所著何以复修二利之行释意云性相双非故能双运文有法喻合法中诸法无二故无说无著无不二故不妨起行。

　　譬如虚空于十方中若去来今求不可得然非无虚空。

　　二喻可知。

　　菩萨如是观一切法皆不可得然非无一切法如实无异不失所作普示修行菩萨诸行不舍大愿调伏众生转正法轮不坏因果亦不违于平等妙法。

　　三合中皆显性不碍相于中二先正明。

　　普与三世诸如来等不断佛种不坏实相深入于法辨才无尽闻法不着至法渊底善能开演心无所畏不舍佛住不违世法普现世间而不着世间。

　　后普与下辨功成德立胜进之相故晋经此初有此菩萨言。

　　菩萨如是成就难得智慧心修习诸行。

　　第二辨悲行中分三一牒智显悲悲假智深所以先牒。

　　于三恶趣拔出众生教化调伏安置三世诸佛道中令不动摇。

　　二于三恶下正显悲相。

　　复作是念世间众生不知恩报更相仇对邪见执着迷惑颠倒愚痴无智无有信心随逐恶友起诸恶慧贪爱无明种种烦恼皆悉充满是我所修菩萨行处。

　　三复作是念下偏语化恶显胜进相文中三初明恶是所悲次明善非化境后征释所由今初所悲中先明有违教之惑后贪爱下明总具尘劳惑病既深方假医救前中不知恩报者必无敬养更相酬对则难以诃责邪见执着则不受正教迷惑颠倒所领不真愚痴无智为说不知无有信心绝于希向随逐恶友必远善人起诸恶慧无由正解故难化也。

　　设有知恩聦明慧解及善知识充满世间我不于中修菩萨行。

　　二设有下善非化境可知。

　　何以故我于众生无所适莫无所冀望乃至不求一缕一毫及以一字赞美之言尽未来劫修菩萨行未曾一念自为于己但欲度脱一切众生令其清净永得出离。

　　三征释中初征次释后转征释初征意云菩萨化生理宜平等偏恶弃善其故何耶次释意云菩萨于物无主定于亲疏就于惑重偏是化境如母矜病子岂不等耶又若求名利应化知恩本为净他理应随恶若弃恶从善魔摄持故(若弃恶从善魔业摄持故者即五十八经说十种魔业中云舍恶性人远懈怠者轻慢乱意讥嫌恶慧是为魔业又云已得解脱已安隐者常乐亲近而供养之未得解脱未安隐者不肯亲近亦不教化是为魔业即弃恶从善也)。

　　何以故于众生中为明导者法应如是不取不求但为众生修菩萨道令其得至安隐彼岸成阿耨多罗三藐三菩提是名菩萨摩诃萨第八难得行。

　　三转征释征云菩萨众生本不相预何为长劫悲救无求释意云诸佛菩萨法尔同遵不尔不名为明导故。

　　大方广佛华严经䟽钞会本第二十之一

　　音释

　　顽嚚

　　(顽五还切心不则德义之经为顽嚚语中切口不道忠信之言为嚚)。

　　适莫

　　(适音的可也莫末各切不可也)。

　　缕

　　(力主切[糸*系]缕也)。

　　泯

　　(弭尽切绝也)。

　　唎

　　(力至切)。

　　㝹

　　(奴侯切)。

　　仿

　　(妃两切效也)。

　　大方广佛华严经䟽钞会本第二十之二　践八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子何等为菩萨摩诃萨善法行。

　　第九善法行体即力度就文分三初征名二释相三结叹今初唯识有二一思择力二修习力本业有三一报通力二修定通力三变化通力唯识约修本业约用互举一边由前二力为机说法则成语意二业之善法有本业三力则成身意二业之善法以修定通即意业故依梁摄论由思择力能伏一切正行等所对治障令不起故由修习力能令一切善行坚固决定既言一切善行此则二力通三业善此位大同九地是法师位善说法故(依梁论者正思诸法过失及功德此思择若得增胜自地惑所不能动体性坚强故名为力修习力者心缘此法作观行令心与法和合成一犹如水乳亦如熏衣)。

　　此菩萨为一切世间天人魔梵沙门婆罗门乾闼婆等作清凉法池摄持正法不断佛种。

　　二释相中二前自分后胜进然此二假各具二力至文当知亦有三力谓普知根缘一音普应成就十身义该三通初自分中先总明后别显前中作清凉法池标也言含法喻谓如无热恼池清净无浊下二句释上句如池含于德水故云摄持正法下句以四辨才出愿智等饶益众生相续无尽究竟入于一切智海名不断佛种如彼大池流出四河相续入海。

　　得清净光明陀罗尼故说法授记辩才无尽得具足义陀罗尼故义辩无尽得觉悟实法陀罗尼故法辩无尽得训释言词陀罗尼故词辩无尽得无边文句无尽义无碍门陀罗尼故无碍辩无尽得佛灌顶陀罗尼灌其顶故欢喜辩无尽得不由他悟陀罗尼门故光明辩无尽得同辩陀罗尼门故同辩无尽得种种义身句身文身中训释陀罗尼门故训释辩无尽得无边旋陀罗尼故无边辩无尽。

　　二得清净下别显文分为二初广摄持正法二此菩萨大悲下广不断佛种今初也具十总持是摄持义十持为体十辩为用初句为总寂障鉴法名净光明余九为别初四即四辩才四持即池之德水四辩即池之四口(四辨即喻者此中四河四口等皆依十定品一东恒伽河从银色象口流出银沙合以义辨说一切义二私陀河从金刚色师子口流出金刚沙合以法辨说金刚句二信度河从金色牛口流出金沙合以词辨说随顺世间缘起四缚刍河从琉璃色马口流出琉璃沙合菩萨摩诃萨亦复如是以无尽辨两无尽百千亿那由他不可说法等下别合云云何菩萨四河一愿智河二波罗蜜河三三昧河四大悲河并如彼文)五即外力加辩智水灌心故称根令喜此即得辩之缘六即内力证辩谓道契内心光明外彻此乃得辩之因也七同类音辩此约顺机八训释辩此约穷法前四辩中但明通相文句此明曲尽其源义身即当名身名所诠故体是名境义即境义梵云得种种名身故九总显深广持辩无边旋有入空旋空入有等故无有边皆言无尽者称法界故。

　　此菩萨大悲坚固普摄众生于三千大千世界变身金色施作佛事随诸众生根性欲乐以广长舌于一音中现无量音应时说法皆令欢喜。

　　第二广前不断佛种中文分三别初总明三业利生二假使下假设深胜三以得一切下总释所以前二含于四河今初即大悲河大悲坚固标其体也悲绍佛种故首明之普摄众生正明不断于三千下示其摄相。

　　假使有不可说种种业报无数众生共会一处其会广大充满不可说世界菩萨于彼众会中坐是中众生一一皆有不可说阿僧祇口一一口能出百千亿那由他音同时发声各别言词各别所问菩萨于一念中悉能领受皆为酬对令除疑惑如一众会中于不可说众会中悉亦如是。

　　二假设深胜于中有三即为三河一大会断疑明问答成就处多大众顿领顿酬由具诸度故即波罗蜜河。

　　复次假使一毛端处念念出不可说不可说道场众会一切毛端处皆亦如是尽未来劫彼劫可尽众会无尽是诸众会于念念中以各别言词各别所问菩萨于一念中悉能领受无怖无怯无疑无谬。

　　二复次下微细断疑前直明大会异问能答今乃云于一毛端处有不可说如前大会多劫殊问一念能答不怖大众不怯文义决断拣择显转超胜是三昧力即三昧河故下经云菩萨住此三昧于自身一一毛孔中见不可说不可说佛刹微尘数诸佛如来亦见彼佛所有国土道场众会听法乃至云其诸众生亦无迫隘何以故入不思议三昧境界故彼约听法此约答问以之为异余义大同此约圆教普贤位中故于地前有斯自在非三乘中得斯作用。

　　而作是念设一切众生以如是语业俱来问我我为说法无断无尽皆令欢喜住于善道复令善解一切言词能为众生说种种法而于言语无所分别假使不可说不可说种种言词而来问难一念悉领一音咸答普使开悟无有遗余。

　　三而作是念下周遍断疑上举毛端多众犹有量故今明一切众各具多言悉能答故即愿智河愿智相导悲救无休故云作念文中先显多众后假使下复显多言。

　　以得一切智灌顶故以得无碍藏故以得一切法圆满光明故具足一切智智故。

　　第三总释所以者所以得此四河广利者略举四因此之四因或以一因成前四河或以四因成其一河一他佛外加故二自藏离碍故三所照法圆故四能照智具故或各配属同体悲加故见心性故诸度圆故二智满故(或各配属下上即通释故或一因成四河等今此别配同体悲加故即以他佛外加为大悲河因二见心性故即第二自藏离碍故自藏即是如来藏性此即心性能观心性名为上定故为三昧河因三诸度圆故即第三所照法圆故为波罗蜜河因四二智圆满故即第四能照智具故为愿智河因一切智是根本智重言智者即后得智后得智摄愿故)。

　　佛子此菩萨摩诃萨安住善法行已。

　　第二佛子此菩萨下明胜进行亦即是前四河之相文分为二初牒自分行成。

　　能自清净亦能以无所著方便而普饶益一切众生不见有众生得出离者。

　　二能自下正显胜进文分为四一辩四河清净之义。

　　如于此三千大千世界如是乃至于不可说三千大千世界变身金色妙音具足于一切法无所障碍而作佛事。

　　二如于此下辩四河入海无能障义于多界中化无障故。

　　佛子此菩萨摩诃萨成就十种身所谓入无边法界非趣身灭一切世间故入无边法界诸趣身生一切世间故不生身住无生平等法故不灭身一切灭言说不可得故不实身得如实故不妄身随应现故不迁身离死此生彼故不坏身法界性无坏故一相身三世语言道断故无相身善能观察法相故。

　　三佛子下辩此四河旋绕池义四菩萨成就下辨累劫入海无疲厌义三旋绕中谓成就随顺身语意业智为先导身语意业四方流注入智海故随顺即是旋绕之义(三旋绕中下䟽文有二先彰大意谓成就等即十定经文从随顺即是下䟽释旋绕之相)文中二先总标二所谓下列释皆上句标名下句释相勒此十身以为五对一证灭示生对二不生不灭对三非实非虚对四不迁不坏对五一相无相对束此五对不出体用一一对中体用对辨第一对体用自体第二对体用之相第三对体用之力第四对体用之性第五对体用之德今初理无不证名入无边法界世无不超名为非趣下释中但释非趣者谓若入法界必灭世间若灭世间即入法界标释相成此即体之自体也二用无不遍故入无边法界随类受身故云诸趣此言入者应往之入不同上来证入之入释文可知此即用之自体也第二对初不生身即前应用之身生而不生言住无生平等法者有二义一依体起用用不离体故二体之与用平等无生故此即用之相也后不灭身即前体灭离言说故一因灭显理理非灭故二寂灭之理离灭相故此即体之相也故上体灭现生之身即以不生不灭为相第三对体有何力得如实理离世俗之实也用有何力随应而现不同尘也第四对用以何为性随流应而不迁体以何为性即法界而无坏第五对体有何德过去无始未来无终现在非有故三世言断用有何德体即无相能照法相故此十身不离体用用有聚义体具体依皆得名身。

　　体外无用用即是体用外无体体即是用体即法性用即智应二既不二理智圆融唯一无碍法界之身(体外无用下二融体用为法界言用即智应者兼融三身以为一体)随相显十以表无尽(随相显十者三出十身之由)一乘圆融地前能尔(一乘圆融下四通妨难以有难云地前未证何得尔耶故为此答)更有余义如十地离世间品明此略举成就随顺之身言身兼语意也(更有余义者五指广有本即是彼十一即威势身菩萨众中威光赫奕灭诸闇故二即意生身遍趣生故三即菩提身正觉无生故四即福德身福绝三际不可说故五即智身智契实理故六即化身随应现故七即力持身力持不变故八即法身法界性故九即相好庄严身十莲华藏相同于一相周法界故十即愿身愿转法故观法相无相现相无所不周故经云毗卢遮那佛愿力周法界一切国土中恒转无上轮斯即十地中义会于离世间十佛同前十地已会十身然彼约佛身今约菩萨所得则望彼皆因以因望果故小有不同而圆融交彻故得例彼若不例彼当文自释义亦无遗又显十身五体五用谓威势福德智法相好此五皆体余五为用体即是真用即是应同真应二身融为一味)。

　　菩萨成就如是十种身为一切众生含长养一切善根故为一切众生救令其得大安隐故为一切众生归与其作大依处故为一切众生导令得无上出离故为一切众生师令入真实法中故为一切众生灯令其明见业报故为一切众生光令照甚深妙法故为一切三世炬令其晓悟实法故为一切世间照令入光明地中故为一切诸趣明示现如来自在故。

　　四显无疲猒谓四河入海累劫无疲菩萨亦尔以普贤行愿尽未来劫修菩萨行入如来海不生疲厌是以广显与生为归为救等文中先牒前所成之身为益他之本为一切下正显成益句别有十在文可见十地又明今略其要俗须委示故名为灯真但高明故目为炬甚深则能所不二如光合空为照为明但约入地示德为异。

　　佛子是名菩萨摩诃萨第九善法行菩萨安住此行为一切众生作清凉法池能尽一切佛法源故。

　　三佛子已下结叹分二先结名后菩萨安住下叹胜尽法源故以清凉法池即是行体故标结皆举显中是其相。

　　佛子何等为菩萨摩诃萨真实行。

　　第十真实行文三同前初征名者如本分释体即智度(初征名者即言行不虚故名真实又称二谛故故璎珞云二谛非如非相非非相故名为真实次经即云诚谛之语等即释名也体即智下不出别体)今更略释若约二智受用法乐成熟有情并如行能说如说能行即是真实本业有三一无相智即受用法乐二一切种智三变化智皆成熟有情下文入一切三昧真实相即受用法乐智知众生种种想等即成熟有情知十力智是一切种不着一切世间解众生无际即无相智我为善变化及示现如来自在神通即变化智(今更略释于中有三初依唯识二智而论但列其名无性释云由施等六成立此智复由此智成立六种谓相教等种种品类是则名为受用法乐由此妙智能正了知此施此忍进等如所闻法饶益一切有情之类是则名为饶益有情智本业有三下二约本业便会上二智下文云下三依下经会上经论先会唯识论知十力智下会前本业)。

　　此菩萨成就第一诚谛之语如说能行如行能说。

　　就释相中文分三别第一总显名体二别显行相三结住行益今初初句总标后如说下解释谓言行相符故名诚谛诚实审谛即真实义(诚实审谛者次下䟽文引下经释有用金刚四语释云真语为显世谛故实语为显世谛修行有烦恼无烦恼及清净相故于中实者此行烦恼此行清净故如语者为显第一义相故不异语者显第一义修行有烦恼及清净故)此有二义一约先誓自他二利决志具修今如昔说决能行之亦如此行以为他说故下文云我若先成则违本愿等二约现修自他二行如所演说决定能行非数他宝故云如说能行亦如所证宣示于人不昧所知名如行能说(二约现修者即由实语故所作皆成如涅槃第三十一说昔与调达二人入海采宝船破二人不死调达悲泣我有二珠分一与之又贪一殊遂刺我目我时呻吟有一女人问我我即具答女人问言汝名何等我即答言我名实语彼云谁信我即答言我于提婆达多无恶心者令我两目平复如故言讫如故忍辱仙人亦同此侧同在此卷又如说能行亦是如语如行能说即不异语也)。

　　此菩萨学三世诸佛真实语入三世诸佛种性与三世诸佛善根同等得三世诸佛无一语随如来学智慧成就。

　　第二此菩萨学三世下别显行相文分一别先标章后依章别释今初文有五句一称实演法师子吼故二深住实相契一性故二二利善根等同佛故四得如说行同本誓故五学佛十力智已成故。

　　此菩萨成就知众生是处非处智去来现在业报智诸根利钝智种种界智种种解智一切至处道智诸禅解脱三昧垢净起时非时智一切世界宿住随念智天眼智漏尽智而不舍一切菩萨行何以故欲教化一切众生悉令清净故。

　　第二此菩萨成就下依章别释从后倒释即分五假第一释智慧成就文中三初显所成十力言时非时者垢净之时不同化不化时别故次而不舍下得果不舍因后何以下征释所以十力化生之智故须得之令物清净故须不舍因行。

　　此菩萨复生如是增上心若我不令一切众生住无上解脱道而我先成阿耨多罗三藐三菩提者则违我本愿是所不应是故要当先令一切众生得无上菩提无余涅槃然后成佛何以故非众生请我发心我自为众生作不请之友欲先令一切众生满足善根成一切智是故我为最胜不着一切世间故我为最上住无上调御地故我为离翳解众生无际故我为已办本愿成就故我为善变化菩萨功德庄严故我为善依怙三世诸佛摄受故。

　　第二此菩萨复生下释得三世诸佛无二语文中三初反举违誓自诫不应次是故下顺释要当先人后己后何以下征释所由征有二意一云何以违誓是所不应二云何以要须先人后己释此二征即分二别初释前征云由先许故不与则违先誓不请强许今之不与岂是所应后是故下释第二征菩萨之道必先人后己不尔岂得名最胜耶文有六句当句自释不俟繁文。

　　此菩萨摩诃萨不舍本愿故得入无上智慧庄严利益众生悉令满足随本誓愿皆得究竟于一切法中智慧自在令一切众生普得清净念念遍游十方世界念念普诣不可说不可说诸佛国土念念悉见不可说不可说诸佛及佛庄严清净国土示现如来自在神力普遍法界虚空界。

　　第三此菩萨摩诃萨不舍下释同佛善根本誓智慧皆究竟故文中二先标德成满二于一切下别显同相一意业智慧同二念念下身业神通同。

　　此菩萨现无量身普入世间而无所依于其身中现一切刹一切众生一切诸法一切诸佛。

　　第四此菩萨现无量身下释入佛种性于中二一约身明入入世无依又身中现刹皆得性融故。

　　此菩萨知众生种种想种种欲种种解种种业报种种善根随其所应为现其身而调伏之。

　　二此菩萨知众生下智入种性于中二初入悲种性知根善化故。

　　观诸菩萨如幻一切法如化佛出世如影一切世间如梦得义身文身无尽藏正念自在决定了知一切诸法智慧最胜入一切三昧真实相住一性无二地。

　　二观诸菩萨下入智种性穷实相故故结句云住一性无二地以此智性导前悲性成无住道是为如来无二之性文中初会缘入实次得义身下依实了相后智慧最胜下性相无二文有三句初句约智则双照性相次句约定动寂契真后句释成并由住无二性。

　　菩萨摩诃萨以诸众生皆著于二安住大悲修行如是寂灭之法。

　　第五菩萨摩诃萨以诸下释学三世诸佛真实语文中二先牒前起后众生着二不能悲智双游菩萨即寂修悲故得不二。

　　得佛十力入因陀罗网法界成就如来无碍解脱人中雄猛大师子吼得无所畏能转无碍清净法轮得智慧解脱了知一切世间境界绝生死回流入智慧大海为一切众生护持三世诸佛正法到一切佛法海实相源底。

　　后得佛十力下成果起用显实语相能师子吼转法轮故结云知实相源方为实语也文中大同十地穷佛所得圆融教中位位果满故穷法实相谓如是性相体力等皆尽源故余句可知(穷法等者即法华经云唯佛与佛乃能究尽诸法实相所谓诸法如是相如是性如是体如是力如是作如是因如是缘如是果如是报如是本末究竟等此之十句天台历十法界一一界中复具十界互相摄故十界便成百界界各十如即有千如更分一一界各有三界一众生世间二五阴世间三器世间便成三千世间彼宗以此为法华经枢要最玄后明知见但举能知耳思大师三种读此十如一以如是为头云如是相为一句如是性为二句等即约假观观十别相故二云所谓诸法如为一句是相如为二句以如字为空即成空观三以如是字为末云谓诸法如是为一句相如是为二句等以如是为中道观一家之意理无不通)。

　　菩萨住此真实行已一切世间天人魔梵沙门婆罗门乾闼婆阿修罗等有亲近者皆令开悟欢喜清净。

　　第三菩萨住此下结行成益。

　　是名菩萨摩诃萨第十真实行。

　　第三结名并如文显说分已竟。

　　尔时佛神力故十方各有佛刹微尘数世界六种震动所谓动遍动等遍动起遍起等遍起踊遍踊等遍踊震遍震等遍震吼遍吼等遍吼击遍击等遍击雨天妙华天香天末香天鬘天衣天宝天庄严具奏天乐音放天光明演畅诸天微妙音声。

　　大文第六尔时已下显瑞证成分文分二别一瑞证二人证前中先此会。

　　如此世界夜摩天官说十行法所现神变十方世界悉亦如是。

　　后如此下结通。

　　复以佛神力故十方各过十万佛刹微尘数世界外有十万佛刹微尘数菩萨俱来诣此土充满十方语功德林菩萨言佛子善哉善哉善能演说诸菩萨行我等一切同名功德林所住世界皆名功德幢彼土如来同名普功德我等佛所亦说此法众会眷属言词义理悉亦如是无有增减。

　　二复以下人证亦先此界十住一万此云十万表位增故前现瑞中亦应云十方各有十万文无者略余义已见十住之末。

　　佛子我等皆承佛神力来入此会为汝作证十方世界悉亦如是。

　　后佛子我等下结通。

　　大方广佛华严经䟽钞会本第二十之二

　　音释

　　怯

　　(乞协切谦入声畏懦也)。

　　谬

　　(靡㓜切)。

　　枢

　　(春朱切要会之处曰枢)。

　　大方广佛华严经䟽钞会本第二十之三　践九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时功德林菩萨承佛神力普观十方一切众会暨于法界欲令佛种性不断故欲令菩萨种性清净故欲令愿种性不退转故欲令行种性常相续故欲令三世种性悉平等故欲摄三世一切佛种性故欲开演所种诸善根故欲观察一切诸根故欲解烦恼习气心行所作故欲照了一切佛菩提故而说颂曰。

　　第七重颂分中分二初说偈仪意先彰说仪后欲令下说意意有九句初总余别别中一净治因性二不退愿性三行性续愿四以真性导行五上摄果性六开已修性即十行所习七观所化性八照当果性。

　　一心敬礼十力尊离垢清净无碍见境界深远无伦匹住如虚空道中者。

　　二正说偈辞总有一百一颂大分为三初之一颂总申归敬次九十六颂正颂前文三有四颂结叹深广今初也将申偈颂再展敬心初四字申敬十力下显德十力智德次句断德次句恩德众生为境故末句通喻三德智广惑净悲深远故。

　　过去人中诸最胜功德无量无所著勇猛第一无等伦彼离尘者行斯道。

　　现在十方诸国土善能开演第一义离诸过恶最清净彼无依者行斯道。

　　未来所有人师子周遍游行于法界已发诸佛大悲心彼饶益者行斯道。

　　第二正颂前文大分为二初十一偈颂前本分后八十五偈颂前说分然十住颂文则举其次第今没其次第直云行斯道者略有四义一前则约位始终行布而说今将融会前说令无始终欲显一位之中具行诸行一行之中具一切故二前约别行今约普行普别无碍二文互显三前约同教今约别教同别无碍为一圆教故四前约不杂辩才此约任放辩才说不待次言辞不断故又前多约因此多就果或广略𦂶互体用更陈总别递明互相影发显菩萨行深广难思下文虽依次第既没本名一同离世间圆融之行也今初亦可总叹行深不颂前文颂亦无失今颂本分曲分为二前四颂前学三世佛而修行故后七颂前行体不可思议今初分二初三别明。

　　三世所有无比尊自然除灭愚痴暗于一切法皆平等彼大力人行此道。

　　后一总说各初三句辩德后句结德能通所行诸文行斯道言皆仿于此。

　　普见无量无边界一切诸有及诸趣见已其心不分别彼无动者行斯道。

　　法界所有皆明了于第一义最清净永破瞋慢及愚痴彼功德者行斯道。

　　于诸众生善分别悉入法界真实性自然觉悟不由他彼等空者行斯道。

　　尽空所有诸国土悉往说法广开喻所说清净无能坏彼胜牟尼行此道。

　　具足坚固不退转成就尊重最胜法愿力无尽到彼岸彼善修者所行道。

　　无量无边一切地广大甚深妙境界悉能知见靡有遗彼论师子所行道。

　　一切句义皆明了所有异论悉摧伏于法决定无所疑彼大牟尼行此道。

　　后七颂行体中然文旨包含略为二解一颂行体二颂加之所为然所为正为十行义旨不殊故得同颂配文少异分为二解先配行体文分为四初一颂总显不可思议故云心无分别彼无动故二一颂颂前与法界等等法界有三义所有皆明了等事法界次句等理法界此二无二等无碍法界由此等故能破惑成德三有二偈颂等虚空界等空五义初偈显二谓空无分别而显万像菩萨亦尔入实自悟则无分别不碍分别于诸众生故结云等空由入法界故等虚空二界相成故举入法界后偈显三义一等空广大初二句显示二等空清净三等空不可坏第三句显由等虚空是胜寂静名曰牟尼四有二偈颂前菩萨行初偈总举自分之行后二即胜进之行二以此文颂加所为虽开合不同依次不乱初偈颂前为增长佛智前半所观后半能观次偈颂深入法界余如前释三中初句颂了知众生界次二句颂所入无碍四中颂所行无障往诸国土则身无障说法清净则自行无障异论不坏则外无障第五偈颂得无量方便以愿行等皆善修故六中颂摄取一切智性无边一切地即智地故十地之智同佛智故叹胜可知七中初句颂觉悟一切法次句知一切诸根随宜摧伏次句即持说一切法也。

　　远离世间诸过患普与众生安隐乐能为无等大导师彼胜德者行斯道。

　　恒以无畏施众生普令一切皆欣庆其心清净离染浊彼无等者行斯道。

　　意业清净极调善离诸戏论无口过威光圆满众所钦彼最胜者行斯道。

　　入真实义到彼岸住功德处心永寂诸佛护念恒不忘彼灭有者行斯道。

　　远离于我无恼害恒以大音宣正法十方国土靡不周彼绝譬者行斯道。

　　檀波罗蜜已成满百福相好所庄严众生见者皆欣悦彼最胜慧行斯道。

　　第二远离下颂前说分十行即为十段第一六偈颂欢喜行文分四别初一财施财去悭过安隐他故次二偈无畏施前偈修因后偈得果次二偈法施后一颂总结因圆果满言百福者涅槃二十四云五品心修十善谓下中上上中上上各十善成五十始修终修故成百福然十善之中不杀不瞋是无畏施不盗不贪是财施离口四过不淫不痴是法施故具上三施成百福果。

　　智地甚深难可入能以妙慧善安住其心究竟不动摇彼坚固行行斯道。

　　法界所有悉能入随所入处咸究竟神通自在靡不该彼法光明行此道。

　　诸无等等大牟尼勤修三昧无二相心常在定乐寂静彼普见者行斯道。

　　微细广大诸国土更相涉入各差别如其境界悉了知彼智山王行此道。

　　意常明洁离诸垢于三界中无所著护持众戒到彼岸此净心者行斯道。

　　第二智地下颂饶益行五偈分四初偈律仪谓有智能护心不动故是菩萨律仪次二摄善三有一偈饶益有情举处摄人后偈总结三聚。

　　智慧无边不可说普遍法界虚空界善能修学住其中彼金刚慧行斯道。

　　三世一切佛境界智慧善入悉周遍未尝暂起疲厌心彼最胜者行斯道。

　　善能分别十力法了知一切至处道身业无碍得自在彼功德身行此道。

　　十方无量无边界所有一切诸众生我皆救护而不舍彼无畏者行斯道。

　　第三智慧下无违逆行四颂中三初一谛察法忍次二安受苦忍一引他励己以䇿修二引所成德以进道后一颂耐怨害忍遇害无恼但增救心。

　　于诸佛法勤修习心常精进不懈倦净治一切诸世间彼大龙王行此道。

　　了知众生根不同欲解无量各差别种种诸界皆明达此普入者行斯道。

　　十方世界无量刹悉往受生无有数未曾一念生疲厌彼欢喜者行斯道。

　　普放无量光明网照耀一切诸世间其光所照入法性此善慧者行斯道。

　　震动十方诸国土无量亿数那由他不令众生有惊怖此利世者所行道。

　　第四于诸下无屈挠行五偈分三初二颂前摄善精进亦名加行初半偈即颂第一精进等十句次句即颂前离过十句后偈颂前所为次一颂被甲精进为物受苦心无厌等后二偈颂利乐精进。

　　善解一切语言法问难酬对悉究竟聦哲辩慧靡不知此无畏者所行道。

　　善解覆仰诸国土分别思惟得究竟悉使往于无尽地此胜慧者所行道。

　　第五善解下颂离痴乱行二颂中三初一颂现法乐住于中前半颂能持色法言说等后半通颂前无痴乱等七句次半偈颂引生功德禅了一切法无有边际得一切法真实智慧故云得究竟也后半偈颂饶益有情中我当令一切众生乃至究竟无余涅槃即无尽地。

　　功德无量那由他为求佛道皆修习于其一切到彼岸此无尽行所行道。

　　超出世间大论师辩才第一师子吼普使群生到彼岸此净心者所行道。

　　第六功德下二颂颂善现行(六善现行二偈中初偈颂前正辩三谛次半颂依智起悲后半颂行成益物然皆有无对辩具三谛义古将初半为加行次半根本后偈后得然取摄论之文论依六度似不会教若兼正明义理则可通前文既依本业今颂不可录旧)。

　　诸佛灌顶第一法已得此法灌其顶心恒安住正法门彼广大心行此道。

　　一切众生无量别了达其心悉周遍决定护持佛法藏彼如须弥行此道。

　　能于一一语言中普为示现无量音令彼众生随类解此无碍见行斯道。

　　一切文字语言法智皆善入不分别住于真实境界中此见性者所行道。

　　第七四偈颂无著行对前思之(第七四偈颂无著行初偈即二方便中回向善巧三方便中进趣向果已得灌顶是向果故次二偈即㧞济善巧次半偈即巧会有无谓善入文字是会有也不分别者是会无也后半一切法不舍不受若配经文初偈颂净菩萨道受菩萨记而无所著次偈颂悲念众生后二偈颂前于一切便问成熟众生前约所化种种音等此约能化一音随类前令所化不着此即能化不着)。

　　安住甚深大法海善能印定一切法了法无相真实门此见实者所行道。

　　一一佛土皆往诣尽于无量无边劫观察思惟靡暂停此匪懈者所行道。

　　无量无数诸如来种种名号各不同于一毛端悉明见此净福者所行道。

　　一毛端处见诸佛其数无量不可说一切法界悉亦然彼诸佛子行斯道。

　　无量无边无数劫于一念中悉明见知其修促无定相此解脱行所行道。

　　能令见者无空过皆于佛法种因缘而于所作心无著彼诸最胜所行道。

　　那由他劫常遇佛终不一念生疲厌其心欢喜转更增此不空见所行道。

　　尽于无量无边劫观察一切众生界未曾见有一众生此坚固士所行道。

　　第八安住下八偈颂难得行分五初一偈即自行之愿次四神通次一外化次一求菩提后一成熟有情若属经文初四偈颂前于佛法中得最胜解等十句二无量下三偈颂自行成益第三一偈颂前利他不舍一众生着多众生等(第八安住下八颂中言颂最胜等十句者于中初句颂广大解次二句颂决定解第二偈除护念一句颂余七句后之二偈颂佛护念以明见故得护念也二无量下三偈颂自行中初偈即能转多劫生死后二即见者不空初偈辩不空之果后偈辩不空之因由见佛无猒故)。

　　修习无边福智藏普作清凉功德池利益一切诸群生彼第一人行此道。

　　法界所有诸品类普遍虚空无数量了彼皆依言说住此师子吼所行道。

　　能于一一三昧中普入无数诸三昧悉至法门幽奥处此论月者行斯道。

　　忍力勤修到彼岸能忍最胜寂灭法其心平等不动摇此无边智所行道。

　　于一世界一坐处其身不动恒寂然而于一切普现身彼无边身行此道。

　　无量无边诸国土悉令共入一尘中普得包容无障碍彼无边思行此道。

　　第九修习下六颂颂善法行初一修习力次一思择力次二修定通次一报得通后一变化通若属经文初偈颂释名前半摄持正法后半不断佛种亦大悲河次偈即波罗蜜河问答成就次偈即三昧河前举三昧之用此约三昧之体次一即愿智河次一十身体用后一即示现如来自在。

　　了达是处及非处于诸力处普能入成就如来最上力彼第一力所行道。

　　过去未来现在世无量无边诸业报恒以智慧悉了知此达解者所行道。

　　了达世间时非时如应调伏诸众生悉顺其宜而不失此善了者所行道。

　　第十了达下四十三偈颂真实行文分为六第一三偈颂得十力。

　　善守身语及意业恒令依法而修行离诸取着降众魔此智心者所行道。

　　于诸法中得善巧能入真如平等处辩才宣说无有穷此佛行者所行道。

　　陀罗尼门已圆满善能安住无碍藏于诸法界悉通达此深入者所行道。

　　二善守下三偈颂得三世诸佛无二语初偈正明依法修行即无二语余二偈颂我为最胜等(我为最胜等二偈即最胜义谓善入平等及达法界不取着故)。

　　三世所有一切佛悉与等心同智慧一性一相无有殊此无碍种所行道。

　　已抉一切愚痴膜深入广大智慧海普施众生清净眼此有目者所行道。

　　已具一切诸导师平等神通无二行获于如来自在力此善修者所行道。

　　遍游一切诸世间普雨无边妙法雨悉令于义得决了此法云者所行道。

　　能于佛智及解脱深生净信永不退以信而生智慧根此善学者所行道。

　　能于一念悉了知一切众生无有余了彼众生心自性达无性者所行道。

　　三六偈颂同佛善根(同佛善根者初偈颂最上同一佛性是调御故次偈颂离翳次三偈颂已办及善变化后偈颂为依怙与佛化他故)。

　　法界一切诸国土悉能化往无有数其身最妙绝等伦此无比行所行道。

　　佛刹无边无有数无量诸佛在其中菩萨于彼悉现前亲近供养生尊重。

　　菩萨能以独一身入于三昧而寂定令见其身无有数一一皆从三昧起。

　　菩萨所住最深妙所行所作超戏论其心清净常悦乐能令众生悉欢喜。

　　诸根方便各差别能以智慧悉明见而了诸根无所依调难调者所行道。

　　能以方便巧分别于一切法得自在十方世界各不同悉在其中作佛事。

　　诸根微妙行亦然能为众生广说法谁其闻者不欣庆此等虚空所行道。

　　智眼清净无与等于一切法悉明见如是智慧巧分别此无等者所行道。

　　所有无尽广大福一切修行使究竟令诸众生悉清净此无比者所行道。

　　善劝修成助道法悉令得住方便地度脱众生无有数未曾暂起众生想。

　　一切机缘悉观察先护彼意令无诤普示众生安隐处此方便者所行道。

　　四法界下十一偈颂入佛种性于中分二初三偈颂身入余颂意入于中初四颂入悲种性后智眼下四颂颂入智种性。

　　成就最上第一智具足无量无边智于诸四众无所畏此方便智所行道。

　　一切世界及诸法悉能遍入得自在亦入一切众会中度脱群生无有数。

　　十方一切国土中击大法鼓悟群生为法施主最无上此不灭者所行道。

　　一身结跏而正坐充满十方无量刹而令其身不迫隘此法身者所行道。

　　能于一义一文中演说无量无边法而于边际不可得此无边智所行道。

　　于佛解脱善修学得佛智慧无障碍成就无畏为世雄此方便者所行道。

　　了知十方世界海亦知一切佛刹海智海法海悉了知众生见者咸欣庆。

　　或现入胎及初生或现道场成正觉如是皆令世间见此无边者所行道。

　　无量亿数国土中示现其身入涅槃实不舍愿归寂灭此雄论者所行道。

　　坚固微密一妙身与佛平等无差别随诸众生各异见一实身者所行道。

　　法界平等无差别具足无量无边义乐观一相心不移三世智者所行道。

　　于诸众生及佛法建立加持悉究竟所有持力同于佛最上持者行斯道。

　　神足无碍犹如佛天眼无碍最清净耳根无碍善听闻此无碍意所行道。

　　所有神通皆具足随其智慧悉成就善知一切靡所俦比贤智者所行道。

　　其心正定不摇动其智广大无边际所有境界皆明达一切见者所行道。

　　已到一切功德岸能随次第度众生其心毕竟无厌足此常勤者所行道。

　　三世所有诸佛法于此一切咸知见从于如来种性生彼诸佛子行斯道。

　　随顺言词已成就乖违谈论善摧伏常能趣向佛菩提无边慧者所行道。

　　五成就下十八偈颂学三世诸佛真实语得佛十力等如文思之(颂得佛十力等如文思之者一偈颂得佛加次一超颂转法轮次二颂无碍解脱次一偈半颂智慧解脱后半偈却颂雄猛无畏次一偈颂了知世间境界智海法海即智正觉世间次或现已下四偈绝生死𢌞流初二偈八相明绝生死故方能现生次一偈非生死身方能现身次一偈颂入智慧大海乐观不移是入义故次于诸下三偈颂护持正法初偈神力加持后二六通护持其无碍意即他心通神通具足兼宿命漏尽次其心正定下四偈颂到实相源底余并可知)。

　　一光照触无涯限十方国土悉充遍普使世间得大明此破暗者所行道。

　　随其应见应供养为现如来清净身教化众生百千亿庄严佛刹亦如是。

　　六一光下二颂颂益物不空。

　　为令众生出世间一切妙行皆修习此行广大无边际云何而有能知者。

　　假使分身不可说而与法界虚空等悉共称扬彼功德百千万劫无能尽。

　　菩萨功德无有边一切修行皆具足假使无量无边佛于无量劫说不尽。

　　何况世间天及人一切声闻及缘觉能于无量无边劫赞叹称扬得究竟。

　　第三大段四偈结叹深广文显可知。

　　大方广佛华严经䟽钞会本第二十之三

　　音释

　　挠

　　(女巧切)。

　　抉

　　(一决切音嘁挑也)。

　　翳

　　(于罽切鄣也)。
乾隆藏第 131 册 No. 1557 大方广佛华严经疏钞会本(第17卷-第34卷)


　　大方广佛华严经䟽钞会本第二十一之一　践十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　十无尽藏品第二十二

　　初来意者总有五义一为答前第二会初十藏问故二前明正位今依位起行故同梵行品三前约位别行今辨始终通行故四前明成位行今辨净治彼行故同十地中信等十行五前自分究竟今辨胜进趣后同上明法准问应在十回向后今此辨者略有二义一云藏有二义约蕴摄义在十行后约出生义在十地前义通二处问答互显一云回向无别自体但以能回前行为其自体今十藏既为十行胜进亦为回向胜进故回向后无别胜进此即前后互举显义方[備-用+冉]然明法品及第五回向皆有十藏随三贤异故不相滥又前是胜进所成后是一位之果今通为胜进故意旨不同(准问下释上问前却妨二义通之然明法下会差别有二义释初以位拣前明法即胜进所成者是胜进家果故故经云菩萨满足如是愿时即得十种无尽藏所谓普见诸佛无尽藏二总持不忘无尽藏三决了诸法四大悲救护五种种三昧六满众生心广大福德七演一切法甚深智慧八报得神通九住无量劫十入无边世界无尽藏后是一位之果者以是第五回向之果故经云菩萨住此回向得十种无尽藏所谓见佛无尽藏于一毛孔见阿僧祇诸佛出兴于世故等其中名有同者亦复优劣有异)。

　　二释名者藏是出生蕴积之义谓一藏内体含法界故摄德出用一一无尽寄圆显十即带数释也。

　　三宗趣者十藏为宗摄前生后得果为趣。

　　尔时功德林菩萨复告诸菩萨言佛子菩萨摩诃萨有十种藏过去未来现在诸佛已说当说今说。

　　四释文中大分四别第一唱数显同二征名列异三依名广释四总叹胜能今初三世同说显胜令遵。

　　何等为十所谓信藏戒藏惭藏愧藏闻藏施藏慧藏念藏持藏辩藏是为十。

　　二何等下征名列异藏如前解信等对藏皆持业释心净名信制止名戒崇重贤善为惭轻拒暴恶为愧餐教广博为闻辍己惠人为施决择诸法名慧令心明记为念任持所记为持巧宣所持为辩各有业用(各有业用者如信以能除不信浊为业戒以遮防破戒蔽为业惭以对治无惭止息恶行为业愧以对治无愧止息恶行为业闻以能破无知为业施以止悭为业慧以破痴为业念以治忘念为业持以治忘失为业辩以治于謇讷为业)然念慧及戒惭愧等五皆当体为性余五行用立名此约随相若就融通皆顺法界之行良以法界性自清净离过等故随义说十然约随相前九自利后一利他通皆具二。

　　信为行本故首明之依信离过惭愧庄严戒行光洁上三离过之行余皆进善进善之首必藉多闻如闻而行唯福与慧念使增明持令经久辩以利他故前七即七圣财慧为正导故终辨之次二守护后一积而能散。

　　佛子何等为菩萨摩诃萨信藏。

　　第三依名广释十藏即为十段信中有四谓征名释相结名辨益辨益一种唯初七十余之七段文但有三今初段中初征可知。

　　此菩萨信一切法空信一切法无相信一切法无愿信一切法无作信一切法无分别信一切法无所依信一切法不可量信一切法无有上信一切法难超越信一切法无生。

　　释中分三初明信相次若菩萨下明信力三此菩萨入佛下总结信成今初也十句为四初三三空信所执无相谓情有理无名空空亦无相空无相故无所愿求次三信依他无生一缘起无作二不实故无能所分别三无体故无所依次三信圆成无性一广无边量三胜故无上三深不可越(初三三空等者意以前九别约三性后一总融前中即依三性信无三性此初信所执遍计所执性云无相者即相无自性性二依他无生无生即生无自性性三圆成无性无性即胜义无自性性)后一总信三性无生如初会辨则十皆无生并通三性如一无生观但信依他无遍计人法自然之生性则是无性圆成余例此知(后一总信三性总融前九文中有三一指前即第二经清净功德眼自在天王得知一切法不生不灭不来不去无功用行解脱门广如前说则十皆无生者一即空是无生义二无相是无生义三无愿是无生义四无作是无生义等并通三性者此有二义一空等通三谓遍计空依他空圆成空等乃至三性难超越二无相无生无性亦通三性下疏依徒义作一重云如一无生若作无相应云但信依他无遍计之相则是圆成之相若信依他无自然之性则悟圆成之性是故结云余例可知)。

　　若菩萨能如是随顺一切法生净信已闻诸佛法不可思议心不怯弱闻一切佛不可思议心不怯弱闻众生界不可思议心不怯弱闻法界不可思议心不怯弱闻虚空界不可思议心不怯弱闻涅槃界不可思议心不怯弱闻过去世不可思议心不怯弱闻未来世不可思议心不怯弱闻现在世不可思议心不怯弱闻入一切劫不可思议心不怯弱。

　　第二明信力中二先正显业用后征释所由今初文有十句遍从前十前十并成此十若类例辨初二于胜上法不怯次四广多法不怯一所化众生二即化法三是化处四化之所归后四宽远法不怯若克文取义以后十句逆配前十谓由信法无生故于佛法不怯佛法以无生为体故佛难超故众生无尽故法界无边故虚空无依故涅槃无分别故过去之因不作果故未来之法无可愿故现在之法即无相故入劫无障碍以即空故此十皆深广难思(若克文取义者上但当文通释今对前别释经)。

　　何以故此菩萨于诸佛所一向坚信知佛智慧无边无尽。

　　二征释中先征意云何以深广难思菩萨闻而不怯释意云以于深广皆坚信故文分为二初总后别总云一向信者无犹豫故坚者异说不坏故所信谓何即佛智慧智慧何相无边无尽然通二义一广无边涯竖不可尽二无二边之偏同真性之无尽。

　　十方无量诸世界中一一各有无量诸佛于阿耨多罗三藐三菩提已得今得当得已出世今出世当出世已入涅槃今入涅槃当入涅槃。

　　二十方下别释初释前意十方无量是无边义已现当入是无尽义言得菩提是自证义出世入灭是应现义法无边故佛智无边一佛之智尚不可尽况横遍十方竖该三际菩萨于斯广远坚信不移宁有法耶。

　　彼诸佛智慧不增不减不生不灭不进不退不近不远无知无舍。

　　二彼诸下释第二意闻深不怯谓已得今得菩提而不增当得未得而不减已出今出而不生已入今入而不灭当出而不进当入而不退现得出入而不近在于已当而不远照穷万法而无知顿寂诸相而不舍以寂照之体如如超戏论故但以世俗文字数故说有三世非菩提涅槃有去来今菩萨既坚信于此宁闻深而怯耶(已得今得菩提者此下即就前广无边涯之经以辩离二边之偏释后意文四一约真如本无增减等二寂照下寂照契如绝戏论故三但以下暗引净名证成四菩萨既坚信下结成不怯)此二假释文具前十句难思之法如文详之。

　　此菩萨入佛智慧成就无边无尽信。

　　第三总结信成于中二初一句总牒信成谓由明达佛智无边无尽故称此成信。

　　得此信已心不退转心不杂乱不可破坏无所染着常有根本随顺圣人住如来家。

　　二得此信下显成信之益亦是正显成相有十一句前七行体坚牢初句为总二内心不杂故不退三外缘不沮故四不染相故。

　　五有正慧故无慧之信长无明故静法云梵云阿慕罗匿陀此云不从根生谓无生之信无根生故经本云常有根本者译人不审阿字没在上句翻无为有于理背也此或应尔今以理通二义无违无根语慧之体根本约慧之用亦犹从无住本立一切法故无本者即是根本(此或应尔下三会通言或应尔且许昔解后今以理下引例会通)六顺同古圣故七安住菩提心故。

　　护持一切诸佛种性增长一切菩萨信解随顺一切如来善根出生一切诸佛方便。

　　后四摄德无尽一护已成性二复长新解三顺如生善四不滞有无。

　　是名菩萨摩诃萨信藏。

　　三是名下结。

　　菩萨住此信藏则能闻持一切佛法为众生说皆令开悟。

　　四菩萨住此下辨益易知。

　　佛子何等为菩萨摩诃萨戒藏。

　　第二戒藏文三。

　　此菩萨成就普饶益戒不受戒不住戒无悔恨戒无违诤戒不损恼戒无杂秽戒无贪求戒无过失戒无毁犯戒。

　　释相中二初列十名后随牒释初中十戒皆通三聚取其相显初但饶益有情后一律仪中八通三约遮过罪皆菩萨律仪但为救护等即是饶益摄善可知为显此十皆通三聚故释后一复显三聚。

　　云何为普饶益戒此菩萨受持净戒本为利益一切众生。

　　二牒释中十戒为十皆先牒后释初饶益者菩萨本意故首明之。

　　云何为不受戒此菩萨不受行外道诸所有戒但性自精进奉持三世诸佛如来平等净戒。

　　二不受中文有二意一不受邪戒谓鸡狗等二三聚宿成动不逾矩(谓鸡狗等者涅槃二十四云菩萨摩诃萨受持禁戒不为生天不为恐怖乃至不受狗戒鸡戒牛戒雉戒乃至是名菩萨修大涅槃是第三戒又十住毗婆沙论第三明秽土中多诸外道有持牛戒者鹿戒者狗戒者鸟戒者象戒者释曰此皆外道所持恶禁戒通由二因生此妄计一由天眼见有众生从鸡狗等即生天上故二由非理寻思妄生此计婆沙一百一十四有二外道一名布剌拏憍雉迦受持牛戒二名頞剃剌罗栖你迦受持狗戒二人异时往佛所种种爱语相慰问已时布剌拏先为他问此栖你迦受持狗戒修道已满当生何处世尊告曰汝止莫问复再三请佛以慈心告言谛听受持狗戒若无缺犯当生狗中若有缺犯当堕地狱闻佛语已悲泣哽咽不能自胜世尊告曰吾先告言止不须问今果怀恨时布剌拏白言世尊不以此人当生狗趣故我悲泣然我长夜受持牛戒或恐将来亦当尔耶唯愿大慈为我宣说世尊告曰准前狗戒此等皆由不了真道婆沙又问云云何受持猪戒牛戒狗戒名无缺犯答一如牛法一如狗法名无缺犯)。

　　云何为不住戒此菩萨受持戒时心不住欲界不住色界不住无色界何以故不求生彼而持戒故。

　　三中唯为菩提及众生故非如难陀之类(非如难陁难陁之缘甚长而人多闻正明其性多欲染着孙陁罗佛方便诱之至于天上见诸天女端正姝丽过其本妻见诸天男皆有天女独于一处见有天女迥异姝丽而无天男问佛佛令自问彼女答言我夫主即佛弟难陁难陁答言我身即是女言难陁为僧身披袈裟闻已便求剃落持戒本为贪着天女而持禁戒故阿难识之如羝羊相触将前而更却汝为欲持戒其事亦如是身虽能持戒心为欲所牵斯业不清净何用是戒为意云如羊本拟向前如汝欲生天上受欲而更却后如汝持戒故业不清净)。

　　云何为无悔恨戒此菩萨恒得安住无悔恨心何以故不作重罪不行謟诈不破净戒故。

　　四中涅槃云何故持戒为不悔故何故不悔为欢喜故乃至为得大涅槃故(涅槃等者即第二十七师子吼言何因缘故受持禁戒佛言为心不悔何故不悔为受乐故何故受乐为远离故何故远离为安隐故何故安隐为禅定故何故禅定为实知见故何为实知见为见生死过患故何为见生死过患为心不贪着故何为心不贪着为得解脱故何为得解脱为得无上大涅槃故何为得无上天涅槃为得常乐我净故何为得常乐我净为得不生不灭故何为得不生不灭为见佛性故是故菩萨性自能持究竟净戒疏家但至涅槃已为究竟故略后三后三即涅槃中事故)。

　　云何为无违诤戒此菩萨不非先制不更造立心常随顺向涅槃戒具足受持无所毁犯不以持戒恼他众生令其生苦但愿一切心常欢喜而持于戒。

　　五中有四非者违也一不违制立不同调达二不违涅槃不取相故三不违律仪具足持故四不违利物不恼他故(不同调达者佛说四依为除比丘四恶欲故调达加一为五谓加不食酥盐鱼肉复皆尽形寿说虽有同本意不善故四分律第四卷云调达以五邪法诱诸比丘尽形寿乞食为一尽形寿着粪扫衣为二尽形寿露地坐为三尽形寿不食酥盐为四尽形寿不食鱼及肉为五不违涅槃者非涅槃经以无相持顺寂灭故)。

　　云何为不恼害戒此菩萨不因于戒学诸咒术造作方药恼害众生但为救护一切众生而持于戒。

　　六有二意一非为欲恼众生先须持戒二非为欲成净戒逼恼众生如杀马祀等(一非为欲恼众生者如欲禁龙曾闻罗汉持戒而能遣龙遂即持戒是也如马祀等者即百论中外道计杀马祀天得生梵天即逼恼于马谓为戒等)。

　　云何为不杂戒此菩萨不着边见不持杂戒但观缘起持出离戒。

　　七中戒正见邪故名为杂定有定无为断常杂观缘性离非有非无则名为持又无烦恼之杂真出离矣(定有定无者今律学者多计为有禅学之者说戒如空定有着常定无著断此为邪见杂于正戒观缘性离者观缘之相不坏坚持缘戒性空故不起迷倒)。

　　云何为无贪求戒此菩萨不现异相彰己有德但为满足出离法故而持于戒。

　　八中不现异相彰己有德五邪之一已见净行又如十住论说一者矫异二者自亲三者激动四者抑扬五者因利求利大同前引智度论说今文即矫异也(又如十住婆沙论说一矫异者谓有贪利养故行十二头陁作如是念他作是行当得敬养我作是行亦或得之为利养故改易威仪二自亲者为有贪利养故至檀越家而语之言汝等如我父母兄弟姊妹亲戚无有异也若有所须我能相与若有所作我能作之不计远近来相问讯我住此者正相为耳为求利养贪着檀越能以巧辩牵引人心三激动者谓有不计贪罪欲得财物现于贪相语檀越言此衣钵尼师坛好若我得之则能受用若人能随意施者此人难得又有谓檀越言汝家羹饭饼肉香美衣服又好若常供养我我以亲眷必当相与四抑扬者谓贪利养故语檀越言汝极悭惜尚不能与父母兄弟姊妹妻子亲戚更有谁能得汝物者檀越愧耻俯仰施与又至余家语彼人言汝有福德受人身不空阿罗汉等常入汝家与汝坐起语言欲令檀越必谓我是大阿罗汉五因利求利者谓有以衣钵及僧伽梨尼师坛等资生之物持示人言此是国王及施主并余贵人将来与我令其檀越心中生念王及贵人尚供养彼况我不与因以此利更求余利故以名也)。

　　云何为无过失戒此菩萨不自贡高言我持戒见破戒人亦不轻毁令他愧耻但一其心而持于戒。

　　九中不轻毁者无行经云见破戒人不说其过恶应念彼人久久亦当得道问涅槃云见破戒人应当摈黜诃责举处当知是人得福无量岂不违于无行此经答略有三义一此经约自行涅槃据摄众二此经约根未熟护恐增恶故且摄受涅槃约根熟者慈心拔济故应折伏三彼约慈心此约轻毁故不同也。

　　云何为无毁犯戒此菩萨永断杀盗邪淫妄语两舌恶口及无义语贪瞋邪见具足受持十种善业菩萨持此无犯戒时作是念言一切众生毁犯净戒皆由颠倒唯佛世尊能知众生以何因缘而生颠倒毁犯净戒我当成就无上菩提广为众生说真实法令离颠倒。

　　十中释内分二初明律仪十善众戒之本故偏明之广如二地二菩萨持此下双明二聚摄菩提善益众生故。

　　是名菩萨摩诃萨第二戒藏。

　　佛子何等为菩萨摩诃萨惭藏此菩萨忆念过去所作诸恶而生于惭。

　　第三惭藏释相中二先标章二谓彼下别释今初然惭愧相别诸说不同涅槃云惭者羞天愧者羞人惭者自不作恶愧者不教他作惭者内自羞耻愧者发露向人瑜伽四十四亦云内生羞耻为惭外生羞耻为愧大同涅槃后解成唯识云依自法力崇重贤善为惭依世间力轻拒暴恶为愧俱舍亦同若无惭愧但翻上惭愧谓不羞天则是无惭余可例知(惭愧相别者双释惭愧两章之通别言涅槃云惭者羞天等者即南经第十七耆婆为阿阇世王说也经云天王诸佛世尊常说是言有二白法能救众生一惭二愧惭者自不作罪愧者不教他作惭者内自羞耻愧者𤼵露向人惭者羞天愧者羞人是名惭愧无惭愧者不名为人名为畜生成唯识即当第六论云云何为惭依自法力崇重贤善为性对治无惭止息恶行为业谓依自法力尊贵增上崇重贤善羞耻过恶对治无惭息诸恶行释曰言自法者于自身生尊重增上于法生贵重增上二种力故崇贤重善此是惭相论云云何为愧依世间力轻拒暴恶为性对治无愧止息恶行为业谓依世间诃猒增上轻拒暴恶羞耻过罪对治无愧息诸恶业释曰谓依世间他人讥毁及自羞恶法而不作等名依世间诃猒增上有恶者名暴染法体名恶于彼二法轻有恶者而不亲拒恶法业而不住由此增上对治无愧息诸恶业论又云羞耻过恶是二通相放诸圣教假说为体释曰此会显扬说羞耻为二相者是通相耳从通假说为体实是崇拒等是别相故下䟽云是二通相俱舍亦同者即彼第二䟽根品之中偈云无惭愧不重于罪不见怖释曰不重贤善名为无惭谓于诸功德及有德人无敬无崇无所忌难无所随属说名无惭即是恭敬所离对法云功德者戒定慧有德人者有戒定慧人也无忌难者无畏惧也不随属者不作弟子礼也于罪不见怖释无愧也为诸善者所诃猒法说名为罪于此罪中不见能招可怖畏果说名无愧翻上即是惭愧之相谓重贤善等大同唯识)若说羞耻为惭愧者是二通相今经多同唯识而以不相恭敬为二通相(若说羞耻下释二通相先依唯识已如上引后依今经以二文皆有不相恭敬故)。

　　谓彼菩萨心自念言我无始世来与诸众生皆悉互作父母兄弟姊妹男女具贪瞋痴憍慢谄诳及余一切诸烦恼故更相恼害递相陵夺奸淫伤杀无恶不造。

　　二别释中分二先释过去作恶即无惭行二自惟下释而生于惭前中亦二初自念无惭。

　　一切众生悉亦如是以诸烦恼备造众恶是故各各不相恭敬不相尊重不相承顺不相谦下不相启导不相护惜更相杀害互为怨仇。

　　后一切下悲他亦尔。

　　自惟我身及诸众生去来现在行无惭法三世诸佛无不知见今若不断此无惭行三世诸佛亦当见我我当云何犹行不止甚为不可。

　　第二正显惭相中初自念昔非耻佛知见现修惭相自惟即是内自羞耻(自惟即是内自羞耻者正同涅槃兼得唯识依自法力)。

　　是故我应专心断除证阿耨多罗三藐三菩提广为众生说真实法。

　　二是故已下决志断证文言去来现在行无惭者言总意别菩萨自惟昔过愍物三世常行故专心断除防已伏之再起为众生说则物我之兼亡。

　　是名菩萨摩诃萨第三惭藏。

　　佛子何等为菩萨摩诃萨愧藏此菩萨自愧昔来于五欲中种种贪求无有厌足因此增长贪恚痴等一切烦恼我今不应复行是事。

　　第四愧藏释相中三初自念无愧而修愧行故云我今不应复行是事即愧行也。

　　又作是念众生无智起诸烦恼具行恶法不相恭敬不相尊重乃至展转互为怨仇如是等恶无不备造造已欢喜追求称叹盲无慧眼无所知见。

　　二又作下伤物无愧不觉苦集故云无知无见(不觉苦集者不知苦果不见集故)。

　　于母人腹中入胎受生成垢秽身毕竟至于发白面皱有智慧者观此但是从淫欲生不净之法三世诸佛皆悉知见若我于今犹行是事则为欺诳三世诸佛是故我当修行于愧速成阿耨多罗三藐三菩提广为众生说真实法。

　　三于母人下依顾世间而修愧行誓益自他(依顾世间即顺唯识意)于中初所愧境有智慧下顾他生愧即外羞也初因人后诸佛是故已下决志断证言不净之法者从淫欲生即种子不净母人腹中即生处不净成垢秽身即自相自性究竟发白意含究竟不净(从淫欲生者䟽中先说五种不净一种子不净二住处不净三自性不净四自相不净五究竟不净即智论二十一说梵行品已广其相但自性不净即三十六物今当更说即涅槃十二圣行品云从头至足其中唯有发（一）毛（二）爪（三）齿（四）不净（五）垢秽（六）皮（七）肉（八）筋（九）骨（十）脾（十一）肾（十二）心（十三）肺（十四）肝（十五）胆（十六）肠（十七）𦝩（十八）生藏（十九）熟藏（二十）大便（二十一）小便（二十二）净（二十三）唾（二十四）目泪（二十五）脂（二十六）膏（二十七）脑（二十八）膜（二十九）骨（三十）髓（三十一）脓（三十二）血（三十三）膀（三十四）胱（三十五）诸脉（三十六）释曰远公不分其中骨有二脑有二脑连膜除二欠二肠有大小亦欠其一余处有胞则具三十六直就经文今具者复有分垢为一汗为一则秽字属汗亦具三十六)又垢秽形是内污秽不净处胎受生有苦触不净从淫欲生下劣不净若观待涅槃三界并为不净其五取蕴体是违坏不净上来烦恼亦是不净(又垢秽形是内污秽不净者然有二种一内二外论云云何依内污秽不净谓身中发毛爪齿尘垢皮肉骸骨筋脉心胆肝肺大肠小肠生藏熟藏肚𦝩脾肾脓血热痔肪膏肌髓脑膜涕唾泪汗屎尿如是等类名为依内释曰此亦三十六物也论外谓青瘀或复脓烂或复变坏或复䏺胀或复食啖或复变赤或复散坏或骨或锁或尿所作或唾所作或涕所作或血所涂或脓所涂或便秽处如是等类名为依外污秽不净二苦触不净论云谬顺苦受触为缘所生若身若心不平等受受所摄如是名为苦触不净三下劣不净者论云谓最下劣事最下劣界所谓欲界除此更无极下极劣最极鄙秽余界可得如是名为下劣不净四观待不净者论云谓如有一劣清净事观待其余胜清净事便似不净如待无色胜清净事色界诸法便似不净观待萨迦耶寂灭涅槃乃至有顶皆似不净如是等类名为观待不净五烦恼不净论云谓三界所有一切结缚随眼烦恼缠六违坏不净谓五取蕴无常无恒不可你信是变坏法是故静虑无色皆名不净释曰今䟽随胜已略配竟但观所引论文自然明了)言诳三世佛者违本四弘誓断惑故余文易知。

　　是名菩萨摩诃萨第四愧藏。

　　大方广佛华严经䟽钞会本第二十一之一

　　音释

　　怯弱

　　(怯乞业切畏懦也弱而灼切劣弱也)。

　　谄诈

　　(谄丑琰切佞言也诈侧驾切欺也伪也)。

　　瞋痴

　　(瞋昌真切怒而张目也痴丑知切愚也不慧也)。

　　憍慢

　　(憍举乔切恣也慢谟晏切倨也)。

　　怨仇

　　(怨于袁切仇市流切怨仇谓怨对仇仇也)。

　　面皱

　　(皱侧救切面皮皴皱也)。

　　欺诳

　　(欺去奇切谩也诈也诳古况切亦欺也)。

　　矫

　　(举夭切诈也)。

　　𢷤黜

　　(𢷤必刃切斥也黜尺律切贬也)。

　　謇讷

　　(謇九辇切讷奴骨切謇讷言难也)。

　　頞

　　(乌葛切)。

　　矫

　　(举夭切诈也)。

　　脾

　　(频弥切土藏也)。

　　肾

　　(时轸切水藏也)。

　　肺

　　(芳废切金藏也)。

　　胆

　　(睹敢切连肝之府也)。

　　膀胱

　　(膀音旁胱音光膀胱水府也)。

　　痔

　　(丈里切隐创也)。

　　膀胀

　　(膀匹降切胀知亮切)。

　　青瘀

　　(瘀于御切青瘀病积血也)。

　　啖

　　(徒滥切啖食也)。

　　大方广佛华严经疏钞会本第二十一之二　土一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子何等为菩萨摩诃萨闻藏。

　　第五闻藏分三初征名。

　　此菩萨知是事有故是事有是事无故是事无是事起故是事起是事灭故是事灭是世间法是出世间法是有为法是无为法是有记法是无记法。

　　二释相中二初明所知之法后菩萨摩诃萨下显多闻之意今初标称闻藏释云知者闻为本故实则多知耳文亦分二先标章后牒释今初句虽有十义束为七初之四句但是缘生故谓一缘生二有漏五蕴三无漏五蕴四有为五无为六有记七无记(闻为本故者大品第六须菩提白佛言何等一切法中无碍相应学应知释曰即多知之义下佛答中与此列大同佛言一切法者善不善法无记法世出世间法有漏法有为法无为法共法不共法释曰此十但共不共此中略无以一向是不共般若故彼经云何为共法四禅四无色四无量心四无色定如是等法是名共法智论释云凡夫圣人生处入定处所共故名为共法经云何等名不共法四念处乃至十八不共法是名不共法论释云菩萨分别知此诸法各各无相是法从因缘和合生故无性无性故自性空释曰此即圣人法不共凡夫如十八不共亦不共二乘也余大同此)。

　　何等为是事有故是事有谓无明有故行有何等为是事无故是事无谓识无故名色无何等为是事起故是事起谓爱起故苦起何等为是事灭故是事灭谓有灭故生灭。

　　二何等下牒释即为七段初缘起中依生引二门开为四重征释谓十二支初二能引次五所引次三能生后二所生故为四也(依生引二者然第六地广显其相今文略引然此一段䟽文有三一总显生引)。

　　然依杂集第四十二有支皆具此有彼有等义故彼论文释支相云相者谓无作缘生故无常缘生故势用缘生故此有彼有者显无作缘生义唯有缘故果法得有非缘有实作用能生果法此生故彼生者显无常缘生义非无生法为因故少有法生而得成立无明缘行等者显势用缘生义虽复诸法无作无常然不随一法为缘故一切果生以诸法功能差别故(二然依杂集下以三缘生会释经文之意文二先正说三缘生故彼论云云何缘生几是缘生何义观缘生耶问也谓相故分别支故释曰彼有十五义今略用一二耳论名相者谓无作缘生故无常缘生故势用缘生故是缘生相由此三故薄伽梵说此有故彼有此生故彼生为无明缘行乃至广列也此有故彼有者显无明缘生义等具如䟽文即是释也功能差别下更云如从无明力故诸行得生乃至生力故得有老死)然今经中欲显缘起无性举前二门势用一门六地广辨就二门中从增胜说前后互举前七许同因位故名能引所引后五要因果相望云能生所生由此能所引中但云此有彼有后文则云此起彼起起即生也故集论云谓于因时有能引所引于果时有能生所生(然今经中下第二会释经文有五一正明二门然此有彼有等亦兼势用正显二相故指势用在于六地就二门下二出其影略言前后互举者谓能所引中明无作缘生能所生中明无常缘生前七许同下三出生引所以言许同者据三世义初二次五过现不同约二世义许得同世但引五种故不名生由此能所下四出此经影略之由以前于能所引中无作义显而影取无常能所生中无常义显影取无作故集论下五引证生引之相)然文有染净二观初于能引中明染观故云无明有故行有第二约所引亦通能所相对以明净观故云识无故名色无以识通能引有二种业一持诸有情所有业缚谓与行所引习气俱生灭故二与名色作缘谓由识入母胎名色得增长今言识无者即不为业熏不持业缚故不入胎增长名色故云识无故名色无(然文有下三释文初句标言染净观者六地广明谓无明缘行等前能生后生死流转为染无明灭行灭等反本还源为清净耳初能引中下二别释即为四番初番可知第二约所引下约所引明净例前亦合云识有故名色有前文亦合有无明无故行无以识通能引下释上亦通能所引义正义正取识名色为所引义今释上言通能所引若识支通能引名色唯所引故识与名色是能所引对于中先反释经文约染观明然识通能所引者若取识种为识支即是所引若取行种为识支识是能引行是能引故今举二业初业是能引以取行习气为识支故实是行种与识俱故名为识支即集论意正取业种以为识支识种乃是名色支摄而缘起经通能所引业种识种俱名识故识种但是名色所依非名色故今第二意即是识为能引云与名色作缘谓由识入母胎下兼显现行二果然今下经义通能所故六地云于诸行中植心种子即具二也其二种业言即六地自业助成章中然彼二业云识有二种业一令诸有相续二与名色作生起因今取其势以能所引而为二业约持行种即是能引约其自体即是所引今言识无者上反释经今顺释也反上二义可知)第三能生所生相对以明染观故云爱起故苦起苦即当果爱即能生能生有三举初摄末下明净观举末摄初盖巧辨影略耳第四亦能所生相对以明净观谓因亡果丧耳(第三下能生所生相对上爱取有是能生生老死为所生故)后之三门皆能所相望何以无明与行唯约能引而相望耶答欲显十二支皆有无作无常二门故于初一位相次以明不尔则谓要四位相望方得此有彼有故下之三门欲显四位不同故能所相望又为显能引支中或二或三故于前二别为一段盖说智之妙也(后之三门下料拣初问然第二门识与名色识虽有能引之义正取所引故三皆能所相对又为下重显前二相次为一所以识支是所引则能引唯二识是能引则能引有三若识取所引则上四番而为三类初一唯就能引明第二唯就所引说三四通能所相对故显十二一一相望皆得此有彼有此生彼生等不必要能引所引能生所生相对以明方有此有彼有等故云说者之妙)。

　　何等为世间法所谓色受想行识。

　　第二有漏五蕴蕴者积聚义杂集第一云藏果重担义而标名世间者世即隐覆义隐覆胜义故又可破坏义三世所迁故间者堕虚伪中故隐覆之法即堕虚伪故世即是间然色等蕴通于无漏出世之义欲诃毁故略举一分(二有漏下文五一释总名已见光明觉杂集藏果等者即第二论其藏果义与蕴义大同重担与阴覆义大同然彼论云蕴义云何答诸所有色乃至若近若远彼一切略说色蕴积聚义故如财货蕴如是乃至识蕴释曰此即藏果义蕴藏色等果法耳言重担者论云荷杂染担故名为蕴如肩荷担荷杂染担者谓烦恼等诸杂染法皆依色等故譬如世间身之一分能荷于担即此一分名肩名蕴色等亦尔能荷杂染故名之为蕴而标名下二释世间世有三义隐覆名世通为无为如世界成就品下二唯有为世间世即是间持业释也然色等下三料拣言通无漏者谓佛五蕴况因灭无常色获常色等兼通无为今但取有漏有为蕴不摄无为义不相应故留于无漏在后假说)云何知之应知三种一知其相谓色以变碍为相受以领纳为义想者取像行谓迁流识以了别二知其生灭谓生无所从来灭无所至三知其不生不灭谓法本不生今则无灭故力林菩萨云分别此诸蕴其性本空寂空故不可灭此是无生义况知一切法趣蕴蕴即法界无碍方名真实多闻(云何知下四释知相即大品意前文已引初知相中言色以变碍为相俱舍第一中色有二义一变坏义论问云始自眼根终乎无表世尊何故说为色耶答可变坏故名为色蕴释曰变者显刹那无常坏者显众同分无常论问云谁能变坏谓手触故等（云云）即便变坏广说乃至蚊䖟等触此变坏者即是可破坏义二变碍义论云有说变碍故名为色释曰变谓变坏碍谓质碍若尔极微应不名色无变碍故此难不然无一极微各处而住众微聚集变碍义成余广如彼杂集亦二义一问云色蕴何相答变现相是色相此有二种一触对变坏二方所示现触对变坏者谓由手足乃至蚊䖟他所触对时即便变坏方所示现者谓由方所随何相示现如此色如是如是色等受以领纳者杂集问云受蕴何相答领纳相是受故谓领种种净不净业所得异熟又唯识云受谓领纳顺违俱非境相为性想以取像者即唯识文下云施设种种名言为业谓要安立境分齐相方能随起种种名言杂集云构了相是想相由此想故构了种种像类随所见闻觉知之义起诸言说行以迁流者俱舍云造作迁流二义名行杂集云造作相是行相由此行故令心造作谓于善恶无记品中驱役心故释曰俱舍二义今取迁流欲诃毁故识以了别者俱舍云识谓各了别论云了别名识此有六种了别不同故名为识杂集云了别相是识相由此识故了别色声香味触法等种种境界况知一切法趣色者即于第三义中傍况此义亦大品云一切法趣色色尚不可得云何当有趣及非趣天台为三观释云初句假次句空后句中然经文但显性空今䟽引意却取一法趣色明事事无碍一中有无量义故是名善巧多闻)然诸蕴性性皆迁流随胜立名行之一种虽标总称即受别名又摄法多故(然诸蕴性下第五解妨此即以通为别妨释有二义初一可知又摄法多者第二释也因此略明五蕴摄法多少且依大乘百法识蕴唯摄八识心王色蕴唯摄十一种色想受二蕴但摄心所遍行中二数四蕴但摄二十一法除六无为蕴所不摄余七十三皆行蕴摄故云多也百法已见第一䟽抄)。

　　何等为出世间法所谓戒定慧解脱解脱知见。

　　第三无漏五蕴亦名无取五蕴然无漏蕴亦有二类一仍本名亦名色等不与漏相应故名为无漏二从己转立名即五分法身如今文是欲显戒等德是可欣故从极果标以出世理实亦有世间戒等(理实亦有者上五蕴亦有出世间然世间戒等自有二义一者外道共有十善等戒四禅等定世智之慧脱下地惑于中知见二者正教之中亦说十善五戒四禅八定无见慢修欣猒之慧脱下界缚了见分明而是有漏故名世间)戒定慧三上来频释解脱即是离系为名解脱知见由离系缚于境自在观求觉了智论八十八云戒众者摄一切戒和合成众众即蕴也余皆准之。

　　然即转前五蕴成此五分谓转色蕴成于戒身表无表戒皆色蕴故转受蕴而成定名定名正受入四静虑出四受故转想成慧凡所有相皆是虚妄见相非相见法身故转行为解脱无贪等行名心解脱永断无知慧解脱故转识成解脱知见若与邪受妄想相应谓识依根了别诸境若与正受智慧相应即是现量如实知故仁王观空品云观色识受想行得戒忍知见忍定忍慧忍解脱忍即斯义也(然即转下三立所由二先正释即智论及仁王意仁王下引证如次配之居然可了然新经即菩萨行品经云复次道种性菩萨修十回向起十忍心谓观五蕴色受想行识得戒忍定忍慧忍解脱忍解脱知见忍观三界因果得空忍无相忍无愿忍观二谛假实诸法无常得无常忍观一切法空得无生忍今即前五文是旧经故次与此不同)知见与慧此二何别佛地论第四总有三说略举其一谓无漏净戒名为戒蕴无漏定慧名定慧蕴无学胜解名解脱蕴无学正见名解脱知见蕴前三是因后二是果(知见与慧下第四释妨难即相滥难也佛地三说者今即第一释二云一切皆是无碍缘解脱慧名解脱知见缘解脱慧者缘灭谛智也缘余慧者缘余三谛等智三云一切通学无学学位分得无学圆满诸佛菩萨皆有五故)此五别说四法为性谓定慧胜解及无表色(此五别说下五出体以解脱知见及慧约所照异故同是慧慧即与想相应解脱知见耶与识相应慧耳)然此五分法身不覆胜义不为相迁不堕虚伪故名出世杂集云谓能对治三界无颠倒无戏论无分别故是出世间义(然此下六会释总名出世所以引杂集证即上第一论也)问无取五蕴即有为无漏何以言不为相迁答约教异故前是权小所明若实教定说非为无为同真性故但似蕴相现立以蕴名故涅槃纯陀云善覆如来有为之相应言如来同于无为况一一融摄若如是知名为多闻(问无取下七会通权实然杂集第三亦云无取五蕴当言有为当言无为答彼不应言有为无为何以故诸业烦恼无故不应言有为随欲现前故不应言无为所以者何无取诸蕴随所乐欲而现其前无为不尔以常住故释曰此乃假说双非以约体用互夺亦不敢定言无为也又言无取五蕴则显凡夫是有取五蕴杂集云取蕴者与取合故取者蕴中诸烦恼也纯陀故实已见玄谈)。

　　何等为有为法所谓欲界色界无色界众生界。

　　第四有为者瑜伽一百云有生灭系属因缘是名有为智谓云有所得故是名有为二论心境为异今略举四事三界即所依处众生即能依之者(瑜伽属因缘者正理论第一云有为者众缘聚集共所生故未来未起何为有为是彼类故亦名有为如所烧薪于未烧位是彼类故亦名为薪或据曾当立名无失如琴瑟等名为有声亦如乳房莲华池等诸未生法不越彼类故名有为其有生灭此语犹略杂集论云若法有生灭住异可名有为一切法皆有为唯除法界法法处一分为舍执着无常我故释曰此中论答三问一答云何为有为二一切法下答几是有为三为舍下答为何义故观有为今略举四事者理实智论大品等广有多法大品云何等有为法若法生住灭（此释有为义）欲界色界无色界五蕴乃至意识因缘所生受四念处乃至十八不共法为一切智是有为法智论释云有为法略说三相一所谓生住灭二三界系义三四念处乃至十八不共法虽有无为法以有作故是有为法无为相是无为法释曰今以十八不共等属有记法故但略出其四众生则摄蕴处界也)然所依处随心成异故论云欲所属界名欲界等(故论云者即俱舍第八等字等余二界应云色所属界名为色界无色所属界名为无色界略其所属二字但名欲界等如言胡麻饮及金刚环饮之与环俱是总名胡麻金刚并为别称以别依总名胡麻饮及金刚环具足应言胡麻所属饮等略去所属但云金刚环等界者总名欲等别称略去中言云欲界等论云此中欲言为说何法答略说假食淫所引贪注云淫贪名贪食贪名欲然语犹隐本业上卷云佛子见着二业迷法界中一切欲心故欲所起报分为欲界报佛子见着二业迷法界中一切色心故色心所起报分为色界报佛子见着二业迷法界中一切定心故定心所起报分为无色界报是故于一法界中有三界果报若更令易见欲界有男女形淫欲受身故色界无男女形唯有色故无色界谓无色故前本业言见著者彼经说有七见六着经云佛子无明者名不了一切法迷法界而起三界业果是故我言从无明藏起十三烦恼所谓邪见我见常见断见戒见盗见疑见七见见一切处求故说见复起六着心贪爱瞋痴欲慢于法界中一切时起一切烦恼以十三为本无明与十三为本是以就法界中别为三界即云见着二业等如前所引)。

　　何等为无为法所谓虚空涅槃数缘灭非数缘灭缘起法性住。

　　第五无为为者作也即前生灭今虚空等寂寞冲虚湛然常住无彼造作故名无为瑜伽云无生灭不系属因缘是名无为智论云无所得故名为无为净名云不堕数故然诸论总名大旨无别(瑜伽下引证如次二论对前二义杂集云无生住灭故名无为不堕数故即净名阿难章云佛身无为不堕诸数数即有为余义但翻上有为故䟽结云诸论总名大旨无别)然其名数开合不同小乘多说三种即此中初及三四诸大乘中掌珍说四谓加真如法相论中或说有六复加不动及想受灭谓于择灭中灭惑障故名为择灭灭定障故复加后二或开为八于真如中开出三性谓善法真如等渐欲展此真如遍诸法故(然其下二开合中小乘多说三种者即俱舍等论云无漏谓道谛及三种无为谓虚空二灭而言多者分别论有四一虚空二非择灭三想受灭四真如大众部说九无为谓三及四空缘起支性圣道支性化地部亦九三外加不动三性道支缘起诸大乘者于小乘三上加真如故或说有六唯识论等广如下说或开为八者杂集第二云无为法有八种谓善法真如不善法真如无记法真如虚空择灭非择灭不动及想受灭如是建立八无为中当知所依有差别故分析真如假立三种不由自性善法真如者谓无我性空性无相实际胜义法界何故真如说名无我由彼自性无变性故谓一切时无我实性无改转故说无变异当知此则是无我性离二我故何故复说此名空性一切杂染所不行故所以者何由缘此故能令一切诸杂染事悉皆空寂有时说染但是客尘诸相寂静故名无相无倒所缘故名实际实者谓无颠倒此处究竟故名为际最胜圣智所行处故说名胜义一切三乘妙法所依故名法界如善真如不善无记当知亦尔余如彼论言渐欲下䟽出论意)此经说六于择灭中开出涅槃二道别故复加缘起显无一事不即真故略无二定未究竟故(此经说六下第三释文于中二先总明有无)言虚空者离诸障碍无物所显故(言虚空下二别释多用唯识有六无为即为六假初虚空释语全是百法䟽意即唯识依性假施设有义彼论先释法性云谓空无我所显真如有无俱非心言路绝与一切法非一非异等是法真理故名法性离诸障碍故名虚空释曰彼论明法性空但言离诸障碍百法兼取外空云无物所显故俱舍云此中空无碍)。

　　二涅槃者古有二释一云性寂灭故此即性净涅槃涅槃三十四亦同此说此与择灭显未显殊一云即性净之果此即解脱道后择灭乃在无间道中然大乘非择灭既约性净又下说法性则后解为正(二涅槃者涅槃即同择灭先明性净乃傍出异义耳涅槃三十四者此即刊定记释谓同此经所说虚空及涅槃也故涅槃经释缘生四句中云有非缘生非十二因缘者谓虚空涅槃是也此则同性净义二后义为正云性净之果即圆净涅槃应有问言若是果者何殊择灭由因果殊故分二道所以第一总明中以此义为正云于择灭中开出涅槃二道别故然其大乘下断上二义则后解为正者若唯识解非择灭云不由择力本性清净故)三数缘灭者数谓慧数由慧为缘拣择诸惑能显灭理故唐三藏译为择灭谓择力所得灭名为择灭然此灭言有其二义一理性寂灭此从所显得名二因灭惑显名理为灭则从能显得名(三数缘灭下故唐三藏出其异名择力所得者是俱舍论释故彼喻云如牛所驾车名曰牛车略去中言故作是说但云择灭唯识释云由拣择力灭诸杂染究竟证会故名择灭然此灭言下别释灭字此二义称灭若兼能灭之智智亦称灭)四非数缘灭者非由慧数灭惑所得但以性净及于缘缺之所显故(四非数缘灭者故唯识云不由择力本性清净及缘阙所显名非择灭释曰论存二义初义异小故上䟽文取为楷定言缘阙者俱舍论云毕竟碍当生别得非择灭下释中云言当生者当来生法缘会则生缘阙不生于不生时得非择灭此非择灭碍当生法令永不起名毕竟碍言别得者谓非择灭有实体性缘阙位中起别得故非择灭得不因择灭但由缘阙名非择灭论指事明云如眼与意专一色时余色声香味触等谢缘彼境界五识身等住未来世毕竟不生由彼不能缘过去境缘不具故得非择灭释曰谓眼缘色时亦合缘声等以专注色故耳等不缘声等同时声等刹那已谢故令缘声等识更不复生以前五识唯缘现量不缘过未而言触等者等取法中有与能缘同时为所缘境者如他心智所缘境是也此他心智唯缘现在心王亦合缘心所以专注心王故于心所得非择灭故)五缘起者有别有通别谓十二因缘故分别论者大众一说鸡胤化地说出世部皆立十二缘起以为无为彼意以其次第作缘恒无杂乱故说为常有佛无佛此法自尔名曰无为故智论三十二云声闻法中亦说法性实际故杂阿含中说有一比丘问佛十二因缘为是佛作为是余人作佛告比丘我不作十二因缘亦非余人作有佛无佛诸法如法相法位常有所谓是事有故是事有等涅槃亦说即是无为远公云就人论法三世流转是其有为废人谈法法相常定故曰无为望今经意缘起无性故曰无为大品云菩萨观十二因缘如虚空不可尽涅槃云十二因缘即是佛性虽举十二因缘即已摄阴界诸法(智度下引大乘论证成上义此中论文先有问云声闻法中何不说法性实际而摩诃衍中处处说耶答声闻法中亦说下与䟽同玄中已引涅槃亦说下三引大乘经立无为义先引涅槃即北经迦叶菩萨品第三十四经而为品初南经三十一北经半卷向后列二十一诤论此即第六经云或说十二因缘是有为法或有说言十二因缘是无为法至第三十五方释经中具云善男子我经中说云何名为十二因缘从无明生行从行生识从识生名色从名色生六入从六入生触从触生受从受生爱从爱生取从取生有从有生生从生有老死忧悲苦恼善男子我诸弟子闻是说已不解我意唱言如来说十二因缘定是有为我又一时告喻比丘作如是言十二因缘有佛无佛性相常住善男子有十二因缘不从缘生有从缘生非十二因缘有从缘生亦十二因缘有非缘生非十二因缘有十二因缘非缘生者未来世十一支也有从缘生非十二因缘谓阿罗汉所有五阴有从缘生亦十二缘者谓凡夫人所有五阴有非缘生非十二因缘者谓虚空涅槃善男子我诸弟子闻是说已不解我意唱言如来说十二因缘定是无为释曰若经中言为与无为俱不解意若远公释各有所以然有二意今䟽是第一意第二意云直就因缘事中现在之者名曰有为在未来者未现起用名曰无为释曰后释顺经后四句意前释顺经初意及智论等意望今经下䟽第四出今意次言大品云下引他经证成上正义此即中论青目所引释初因缘不生之义涅槃又云者复引涅槃重成上义即北经三十二师子吼品经云善男子无明不能吸取诸行行亦不能吸取于识也亦得名为无明缘行行缘识有佛无佛法界常住若言佛性住众生中者善男子常法无住若有住处即是无常善男子十二因缘无定住处若有住处十二因缘不得名常如来法身亦无住处法界法入法阴虚空悉无住处佛性亦尔都无住处次下又云佛性者名十二因缘何以故以因缘故如来常住一切众生定有如是十二因缘是故说言一切众生悉有佛性十二因缘即是佛性佛性即是如来释曰此上经意正取十二因缘之性以为佛性故是无为文中虽举下第二通释难云若缘起无性即无为者诸蕴界等岂有性耶故为此通则意无不该是故上引涅槃云法界法入法阴虚空即说三科皆无住处同佛性也)六法性住者即真如也谓非妄倒故名真如又真实如常拣妄拣事于一切位恒如其性而云住者离迁变故与法为性是随缘义复云住者是不变义即妄即真事皆如矣若准智论法性法住各是一义(云云)即为七法(法性住者即真如也显此法性即唯识等真如异名耳谓非妄下别释其名初释真如自有二义初合释唯拣于妄二离释即唯识云真谓真实显非虚妄如谓如常表无变易是故䟽云拣妄拣事二释法性名唯识偈云此诸法胜义亦即是真如常如其性故即唯识实性是也次释住字亦有二义一连上释之则三字一名谓上之一释顺法相宗加此住字顺法性宗法性谓随缘住字为不变以随缘不失自性故二义既具即妄即真故是法性宗义若准智论下别释取上法字及下住字自为一义成七无为则法字两用)然小乘说三虚空则就外空复计三皆实有若大乘说非唯数增义亦有异唯识论中二义建立一唯心变故二依法性假施设有谓此诸义但一真如随义假设一无相义二所证义三惑尽义四性净义五随缘义六随缘即不变义(然小乘下对拣权实初举小乘若大乘下举大斥小非唯数增已如前说义亦有异次下正明小乘之义略如上说广如唯识广引广破唯识论下正辨大乘无为之相即第二论论中先破诸小乘宗等计于无为为实有竟显正义云然契经说有虚空等诸无为法略有二种一依识变假施说有谓曾闻说虚空等名随分别有虚空等相数习力故心等生时似虚空等无为相现此所现相前后相似无有变易假说为常释曰此空无为而无本质唯心所变犹如极微假而无体于佛等处闻其名故而心变之次论复云二依法性假施设有谓空无我所显真如有无俱非心言路绝与一切法非一非异等是法真理故名法性离诸障碍故名虚空由拣择力灭诸杂染究竟证会故名择灭不由择力本性清净或阙缘所显故名非择灭苦乐受灭故名不动想受不行名想受灭释曰䟽取论意以释经文但顺经有不顺论有上释非择有其二义依此论文)此中法性即是真如然法性真如亦假施设遮拨为无故说为有遮执为有故说为空勿谓虚幻故说为实理非妄倒故名真如为法之性名为法性非离色心别有实体今多闻之人不唯知名而已应如是知(五出体性即彼论示无为体论云此五皆依真如假立真如亦假施设下至故名真如皆是论文为法之性故名法性是䟽义加亦即前文唯识论意非离色心别有实体者取论意结具足论云不同余宗离色心等有实常法名曰真如故诸无为非定实有释曰言真如亦是假者不得体故遮空见者说如违有遮小乘中化地部等执定实有故说为空非言无为体即空也勿谓虚幻者虚拣遍计幻拣依他即显真如是圆成实以无虚妄颠倒法故名真如也)。

　　大方广佛华严经疏钞会本第二十一之二

　　音释

　　环

　　(胡关切音还)。

　　鸡胤

　　(部名胤羊晋切)。

　　大方广佛华严经䟽钞会本第二十一之三　土二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　何等为有记法谓四圣谛四沙门果四辩四无所畏四念处四正勤四神足五根五力七觉分八圣道分。

　　第六有记法者有释云谓能招爱非爱果故名有记此乃通说余处辨记即是善恶今唯举善应云顺理善法可记录故(第六有法中二先释总名先叙昔即刊定记大品亦云若善法若不善法是名记法如所说相不舍离故此乃通下辨非以下无记既非三性今此有记安得无之后今唯下辨正)。

　　下出所记法体句有十一义摄唯五四圣谛如前本品已辨四沙门果如梵行品四辨如第九地三十七品如第四地(下出所下辨相先指所余如前后释不欲繁文)四无所畏今当略明谓外难无怯故名无畏瑜伽云如来于此谤难都不见有如实因相由是因缘能自了知坦然无畏无畏为四一一切智无畏二漏尽无畏三者障道四出苦道(四无畏义下唯释此一言今当略明者诸经多以五门分别一辨名二出体三行相四次第五诸门今䟽但有三门略无出体次第即分为三初释名二辨相三诸门分别初中有二先总名上二句指文都不见有如实因相者谓其所难皆就迹生疑不知所观真实之理故此所难无如实因若实有可难则有怯畏所难不实何所畏耶无畏有四下二释别名文中但列而不解释释名含在下行相中故此略无若具释者一一切智无畏者瑜伽亦名正等觉无畏谓有正觉觉诸法故名一切智二漏尽者诸烦恼漏种现俱断故三障道者亦名障法说障碍法染必有障故四出苦道者说出离道诸圣修习决定出苦故于此四中得无所畏皆依主释谓一切智之无畏等)此四各有难答初外难云若佛是一切智者有诸比丘从他方来何须问言安乐住不言一切智无所不知今问于他一何相反佛自唱言我是一切智人但为摄受来者随顺世间师弟人事故(此之四假下二辨相初一切智无畏难有二初牒举所难二有诸比丘下正难于中先出难所因谓诸部律中多有此言时诸比丘至如来所头面礼足佛便问言比丘住止安乐不乞求易得不不以饮食为苦耶等今云何故问者即是难也言一切智下结成难也佛自唱言下答也于中先案定所难明不失一切智义若具皆云我于此难正见无由得安隐住无怖无畏自称我是大仙尊位但为摄受下出是一切智之所以示现问耳非已不知言摄受者令发胜心闻佛慰问发道心故随顺世间师弟人事者此有二意一者成上示现之相二者亦令余人审谛于事佛知尚问况余不知亦为后人作轨则故见来发心应为引摄故云随顺世间)二有难云若佛自言漏永尽者何以爱语罗睺诃骂调达佛于此难正见无由安隐无怯自唱德号我实漏尽但为随根而调伏故(二有难云下第二无畏先难中文但有二先牒举所难谓经中说言我诸漏已尽何以爱下正难难之所因含在其中谓罗睺罗被僧驱出在于厕上佛语诸比丘言云何野干驱师子子即爱语罗睺调达频为恶行佛时骂言痴人或云食唾小儿等耶佛于此难下亦先案定所难不失漏尽之义但为随根而调伏故即出爱恚所以谓罗睺譬之慧象随逐人心软言即调调达喻之恶马楚毒方调非是如来有爱罗睺有恚调达漏未尽也)三有难云若佛说欲能障道者何故预流一来尚有妻子之爱佛于此难心无怯惧谓自唱德号我说欲能障道但障不还罗汉非初二果(佛于此下答中亦二先案所难不失欲为障道若具亦应云我于此难正见无由安隐无怯处大仙位故云自唱德号我所说下出不障所以若说邪行障诸圣道若说畜妻障离欲道初二果人性戒久成故断邪行既未离欲不断妻子斯有何失故诸染法非不障也)。

　　四有难云若佛说诸圣道能尽苦者何故罗汉受疮溃蛇螫之苦佛于此难心无怯惧自唱德号我说圣道实能尽苦边际但说未来非现在故(四有难下第四无畏先难亦二先牒所疑谓如说我为弟子说出离道诸圣修习决定出离决定通达何故罗汉下正难既疮溃蛇螫岂非苦耶罗汉岂是无圣道耶岂非相违佛于此难下答亦应具云我于此难正见无由安隐无怖处大仙位我说圣道下通前难然有二意一者由于前世故业感身于此身上得阿罗汉苦依身在故有此苦非得罗汉后有此苦即今䟽意更有意云无学实无苦果为现恶因必有苦报由此圣者示相受苦起后教故亦由世尊受金枪等示义非实故䟽略无)四中初一离所知障次离烦恼障三是出离道障四即出离之道初二自利后二利他所以自叹此四者初一为菩萨第二为声闻后二通为智论二十五瑜伽五十对法十四广辨其相(四中初一下第三诸门分别即瑜伽论文三初约离障言三是出离障道者欲为道障今出离故四是出离之道者诸出离道能出于苦然其后二并约离烦恼障三是所离之障四是能离之道而三就离因为难四就离果为难亦可后二通约因位初二自利下二利料拣然约答难并是利他如次下明今约前二就佛身难是约自利德叹后二约化他为难故云利他所以叹此下三彰叹所以亦约被根差别则皆是利义菩萨为求种智断所知故初一为之二乘求𥁞诸漏第二为之欲皆障于三乘三乘皆期出苦故后二并为智论二十五下总示其源然菩萨藏经第五般若五十三显扬第四亦广明之此中即有次第出体言次第者德用自在智最胜故首而明之由具一切智能𥁞诸漏由具智断说法化生说法之中先说生死因后出生死故而此一门即前二利门中已摄此意若瑜伽对法出苦为第三障道为第四先果后因亦如苦集又依上次者即倒对四谛谓一切智约真道为难二约真灭为难三约集因四约苦果未见经论义必应然若出体者总有五种一克性体即信进念定慧为体二引发体若定若慧三最胜体即正体后得二智四中初一通二智二即正体三四皆后得以是说法心故若约自住四皆正体约能答难此四并以后得为性四相应体四蕴为性五眷属体五蕴为性亦犹十力道共定共无表戒色助答难故上之四体即瑜伽五十七及杂集说瑜伽云以信进念定慧及具知根为性对法云若定若慧及彼相应诸心心所又云若起作用后得智为性若住自性正体智为体第五亦以义加又无畏若约德初即智德二即断德三四恩德今就能知并智为体余义可知)。

　　何等为无记法。

　　第七无记中分二先征名后谓世间下辨相今初无记二义一非善非恶不能招感爱非爱果名为无记可释余文今此正谓虚妄推度非理问难不可记录故名无记非对善恶故俱舍第十九云诸契经说十四无记即其义也亦名置记记即答也不应答故(第七无记初征名四一释总名刊定亦立二义而以前义为正今依诸论以后为正俱舍第十九中第二明无记中自分为二一明无记报二因便明四记前即对善恶之无记也广如彼论第二别明四无记事颂曰应一向分别反诘舍置记如死生殊胜我蕴一异等释曰上两句指事释之且问记有四一应一向记二应分别记三应反诘记四应舍置记（记者答也）如问死者一切有情皆当死不应一向记一切有情皆定当死如问生者一切有情皆当生不应分别记有烦恼者受生无烦恼者不生如问殊胜应反诘记有作是问人为胜劣应反诘言为何所方若言方天应记人劣若言方下应记人胜释曰下即恶趣论如问我蕴一异者应舍置记谓若作是问我与五蕴为一为异应舍置记此不应问若有我体可问一异本无我体一异不成如问石女生儿为白为黑应舍置记谓石女本无儿何得论其白黑此上依毗婆沙说颂言等者等取发智本论及契经说今当叙经云云何有问应一向记谓诸行皆无常耶此问名应一向记云何有问应分别记谓若有问诸有故思造作业已为受何果此问名为应分别记造善受人天造恶受恶趣谓若有问士夫报与我为一为异（此问假我）应反诘言汝依何我作如是问答言依粗我（色蕴上我）应记与报异（报色不同故言异也）此问名为应反诘记云何有问但应舍置答若有问世为常（一问）无常（二问）亦常亦无常（三问）非常非无常（四问）世为有边（五问）无边（六问）亦有边亦无边（七问）非有边非无边（八问）如来灭后为有（九问）非有（十问）亦有亦非有（十一问）非有非非有（十二问）为命者即身（十三问）为命者异身（十四问）此问名为但应舍置此十四问皆不可记名十四不可记事以我体既无是故皆应舍置答也涅槃三十五亦有四答而一名小异谓从经一半向后因迦叶难佛性义有无如来答云善男子如来为众生故四种答一者定答二分别答三随问答四者置答如问作恶得何果耶应答得苦果是名定答二善男子如来十力四无所畏大悲三念处首楞严等八万亿诸三昧门三十二相八十种好五智印等三万五千诸三昧门金刚定等四千二百诸三昧门方便三昧无量无边如是等法是佛性者如是佛性则有七事一常二我三乐四净五真六实七善是名分别答如汝先问断善根人有佛性者亦有如来佛性亦有后身菩萨佛性是二佛性障未来故得名为无必定得故得名为有是名分别答三经云如我所说一切法无常复有问言如是世尊为何法故说于无常答言为有为法故无我亦尔为何法故说一切烧为烦恼故是名随问答四经云若有说言断善根人定有佛性定无佛性是名置答下迦叶难云不答名置如来今者何因缘答而名置答佛答云善男子我亦不说置而不答名为置答善男子置答复二一者遮止二者莫着以是义故得名置答释曰据上诸文明是不答以为无记非善恶中之无记也据十四难正同俱舍准涅槃意今文正当为遮止义兼令莫着)所以不答者何谓此乃无义语也知之不免生死不知不障涅槃前说有记则反于此智论第三云所以不答十四难者此事无实故诸法有常无此理故言断亦尔如有人问声于牛角得几升乳岂曰问耶复次世界无穷犹如车轮复次无利有失堕恶邪中覆于四谛诸法实相复次人不能知复次称法说故第十七云有一比丘思惟十四难不能解辞佛不为弟子佛言我为老病死人说法济度此是𨷖诤法如中毒箭不应推寻楞伽亦云皆是世论非我所说(智论第三下正引论释先引第三有五复次多同答十四难兼经中诸无记法如第一无实事故正答十四第二如车轮即答何等为生死最初际第三无利有失兼答世界来去等以从集因生归寂灭理妄征来去即覆四谛第四人不能知兼答有几佛几众生以佛智知无𥁞法故第五复次兼答佛等先后通意可知第十七下二引此文即引昔例今其文稍略具云有一比丘于十四难思惟观察不能通达心不能忍持衣钵至佛所白佛言佛能为我解此十四难使我了者当作弟子若不能解我当更求余道佛言痴人汝共我要誓若答十四难汝作弟子耶比丘言不也佛言汝痴人今何以言若不答我不作弟子我为老病死人说法济度此十四难是𨷖诤法于法无益但是戏论何用问为若为汝答汝心不了至死不解不能得脱生老病死譬如有人身被毒箭亲属呼医欲为出箭涂药便言未可出箭我先当知汝姓字亲里父母年岁次欲知箭出在何山何木何羽作箭镞者为是何人是何等铁复欲知弓何山木何虫角复欲知药是何处生是何种名如是等事𥁞了知之然后听汝出箭涂药佛问比丘此人可得知此众事然后出箭不比丘言不可得知若待𥁞知此则已死佛言汝亦如是为邪见箭爱毒所涂已入汝心欲㧞此箭作我弟子为不欲㧞箭而欲求𥁞世间常无常边无边等求之未得即失慧命与畜生同死自投黑暗比丘惭愧深识佛语即得阿罗汉道复次菩萨欲作一切智人推求一切法知其实相十四难中不滞不碍知其是心重病能出能忍是名法忍释曰即䟽下文引论广破及经结多闻之意是也论文引毒箭之喻与涅槃大同前已引竟楞伽亦云下即第三经佛令慎勿习近世间诸论举昔有婆罗门来问我云瞿昙一切所作耶我答婆罗门言一切所作是初世论彼复问言一切非所作耶我复报言一切非作是第二世论复问言一切常耶无常耶生耶不生耶我报言是六世论复云一耶异耶俱耶不俱耶一切因种种受生现耶我报言十一世论（广说云云）我言悉是世论非我所说是汝世论我唯说无始虚伪妄想习气种种诸恶三有之因不能觉知自心现量而生妄想攀缘外性彼复问意痴爱业因故有三有耶为无明因耶我报言此二者亦是世论彼复问言一切法皆入自相共相耶我复报言此亦世论婆罗门乃至意流妄计外尘皆是世论又问颇有非世论不耶佛答意云外道中无我论中有非世论汝诸外道不能知以外性不实妄想虚伪计着故谓妄想不生觉了有无自心现量妄想不生不受外尘妄想永息是名非世论此是我法非汝有也偈中云乃至心流转是则为世论妄想不转者是人见自心来者谓事生去者事不现明了知去来妄想不复生解曰前偈无妄见后偈了知妄灭据今经文正明是前文一段所有妄计其再问痴爱因缘等虽是正义不了自心故为世论故智论云覆诸法实相亦即涅槃通遣着意)言十四者即此中前四四句其第四四句但合为二谓身与神一身与神异(言十四者下第三示十四相可知若历五蕴三世成六十二见对前已说)然诸经论多说十四难而相或同异不繁会释今经委论不出我法二执(然诸经论下第四总会异说言相或同异者多同少异诸处亦说名十四不可说俱舍十九已如上说正与此同智论十七即释大品大品二十一佛母品云复次须菩提佛因般若波罗蜜诸众生心数出没屈伸如实知世尊云何知之佛言一切众生心数出没屈伸皆依色受想行识生佛于如是中知众生心数出没屈伸所谓神及世间常是事实余妄语是见依色神及世间无常等三句准知及世间有边是事实余妄语等四句准知皆是见依色末云依受想行识亦如是神即是身是见依色等异身亦然依受想行识亦然又云死后有如去是事实为妄语是见依色二死后无如去三死后或有如去或无如去二句同初结云依受想行识亦如是释曰斯即历蕴诸句小异耳涅槃三十九先尼梵志问有我耶无我耶等广有问难亦是小异之相繁不出之)。

　　谓世间有边世间无边世间亦有边亦无边世别非有边非无边世间有常世间无常世间亦有常亦无常世间非有常非无常如来灭后有如来灭后无如来灭后亦有亦无如来灭后非有非无我及众生有我及众生无我及众生亦有亦无我及众生非有非无。

　　文分五段第一有四四句就我明无记第二过去下就三世横论凡圣数之多少三何等下约凡圣竖论初后四世间从何下征三世间所从五何者下约生死际畔以辨无记(文分五段下第二辨相便有释文就常等破皆中论意)今初句虽十六其过不出断常二见言世间者准大品中通三世间谓众生世间五蕴世间及器世间今此文意正显众生世间兼明五蕴世间以众生是总主假者外道计以为我故有边等诸见初有边四句约未来世常等四句约过去世如来有无依涅槃起故中论邪见品云我于过去世为有为是无世间常等见皆依过去世我于未来世为作为无作有边等诸见皆依未来世涅槃品云如来灭后有无等依涅槃起我及众生有无四句约现在说(今初假中句虽十六下释此第一就我明无记先辨见所依后正释文今初有三一明不离断常言世间下二明世间同异明见依我起准大品者即上二十一经而三世间是智论释论云世间有种等余如䟽辨初有边四句下三释此我不同不出三世涅槃为起见处就引中论邪见品云我于过去世等者偈首之我即今世我意问今世之我于过去世为先已有为先未有若先已有即是计常若先是无今此虽起即是无常三则双立四则双非边等诸义次下当释中论涅槃品偈云灭后有无等无边等常等诸见依涅槃未来过去世释曰此即总示所依依前别配可知)既知起见之本次随文别释即为四段第一四句言有边者即断见外道计我于后世更不复作则与此身俱尽无边者谓我于后世更有所作三俱句者身尽故有边我不异故无边四俱非句者亦以我存身尽见上有过故立此句谓身尽故非无边我存故非有边既皆邪见故不答之若欲破者初之二句堕无后世过谓有边则与阴同尽无边则是今身故皆无后世无后世者修道苦行为何益耶第三句亦有边无边者若身尽我存身我为一为异一则不应有尽不尽异则离蕴何相知有我耶若谓舍人生天人分犹在天分更增则半天半人故皆不可第四句非有边未免于无非无边未免于有云何于此强分别耶(第一四句者然论先明常等后说边等广破常等例破边等今顺经次先明边等文中有三初辨四句之相即前偈中我于未来世为作为无作初以无作为有边而是断见外道亦先偈首之我是今世我四句之相䟽文自明既皆邪见下二明无记义即出不答所以也若欲破者初之二句皆堕无后世过者合破二句论云若世间有边云何有后世若世间无边云何有后世释曰有边则后无续故无后世无边则是今身故无后世有边则断无边则常无后世者下出无后世过亦即断常过也论又云五阴常相续犹如灯火焰以是故世间不应边无边前出过破定有定无故堕断常今立理破如焰从缘不可为无无定实故不可为有故离二边又前破人我此破法我今经正破人我故不引破法又论反破云若先五蕴坏不因是五阴更生后五阴世间则有边若先阴不坏亦不因是阴而生后五阴世间则无边释曰此亦正破五阴世间五阴和合为众生世间既破五阴即破众生众生即假我故上云外道依之计我今破五阴亦已破我又上二偈亦别破二句亦兼明第三俱句第三句等者然论广破常等后例破边等故论云我于未来世为作为不作如是之见者皆同过去世然破边等无有身一异破身一异破即是前破常等今依论例破故取前势若论破第三句云若世半有边世间半无边是则亦有边亦无边不然彼受五阴者云何一分破一分而不破是事则不然受亦复如是云何一分破一分而不破释曰前偈破众生即是遣我后偈破受阴即是破法然俱是相违破无有一法亦常无常故此相难见故䟽取前破常等例前破常偈云若谓我即是而身有异相当知离于身何处别有我离身无有我是事为已成若谓身即我若都无有我但身不为我身相生灭故释曰此则破常等以一异门今将例破边等四句也若谓舍人生天下遮救即论正破边等之意然偈云若天即是人则堕于常边天则为无生常法不生故若天异人者是即为无常若天异人者是则无相续释曰前偈破常即破无边后偈破断即破有边次偈云若半天半人则堕于二边常及于无常是事则不然今䟽即影公取偈之意舍人生天人分犹在天分更增等上即纵立则半天下正破结言略明故皆不然不然之由即如偈文亦常无常二相相违犹如水火义无并立第四句下论但蹑前破云若有边无边是二亦应成释曰此即纵破亦相待破有第三句可待对此有第四非有边无边句以有无相待故今无第三之源何有第四之末䟽中即出过破非有遮有故未免于无非无遮无安得离有故还成亦有亦无无第四俱非之义以皆执取非中道故云何于此下结斥邪见)二常等四句约过去者过去世我即是今我名之为常若常即有大过破坏因果涅槃等故若谓我今始生名为无常若尔我是作法亦堕无因无因则亦无涅槃等第三见上二过便谓我常身无常离身何处有我又成上二过第四谓我不异故非无常身有异故非常破同第三句又中论云一切法空故何有边无边及常等见余义广如彼论(二常等四句者上破边等先出四句后方别破今则常句便立便破初常句中先立然前问偈云我于过去世为有为是无即问今之现我过去先已有耶今初句云有故过去世我即是今我也论初常句云过去世有我是事不可得过去世中我不作今世我若言常者即有大过等者出过破也即彼长行云先世中我不作今我有常过故若常则有无量过何以故如人修福因缘故作天然后作人若先世我即是今我者天即是人以虽业因缘故作旃陀罗后作婆罗门若先世我即是今我旃陀罗即是婆罗门等若谓我今下即第二句亦先立后若尔下破有二种破先因缘破缘作是无常法立我常故二堕无因故故论云过去我不作是事则不然过去世中我异今亦不然若谓有异者离彼应有今我住过去世而今我自生如是则断灭失于业果报彼作而此受有如是等过先无而今有此中亦有过我则是作法亦为是无因释曰此中初二句牒计总非次二句标有异过次二偈二世相对以辨异过末后一偈独就未来以彰其过上二句标下二句显第三句由今始有故成作法即堕无常次句指同前非云亦是也前失业果即是无因今我自生岂非无因第三见上下谓见前二过便即双立从离身下破即前所引偈中即离门文成上二过者亦常同初句亦无常同第二故第四句但翻用前句而立破则还第三论偈但云如过去世中有我无我见若共若不共是事皆不然又中论云下即品末之偈总结上过示以性空末后又偈云瞿昙大圣主怜愍众生故悉断一切见我今稽首礼即总结一品也)三如来灭后四句释有二义一明如来者非是佛也如即相似来谓从前际来谓一有执云如从前世来生此间去向后世亦复如是故云如来灭后有谓如前来时有故此由计我异阴故二云如从前世来此间死后断灭故云如来灭后无谓不如来时去故此计阴我一故三由计我有粗细故谓粗我与身俱尽故云不如去细我异阴不同灭故亦如来时而去故云如来灭后亦有亦无四云我如虚空体无来去故晋经云如来灭后如去不如去等此则通望三世以辨若依中论附涅槃起四句如来即佛也顺此经文亦是外道自立己师而为如来有谓如来灭后定有不变或谓入无余依同于太虚或谓法有应无或谓约应非有约法非无以其四句皆成戏论不见如来寂灭相故亦为邪见此则权小之徒未能免也瑜伽八十七云依二道理如实随观俱不可记如来灭后若有若无所以者何且依胜义彼不可得况其灭后或有或无若依世俗为于诸行假立如来为于涅槃若于诸行如来灭后无有一行流转可得尔时何处假立如来既无如来何有无等若于涅槃涅槃唯是无行所显绝诸戏论自内所证绝戏论故施设为有不应道理亦复不应施设非有勿当损毁施设妙有寂静涅槃又此涅槃极难知故最微细故说名甚深种种非一诸行烦恼断所显故说名广大现量比量及正教量所不量故说名无量(三如来灭后下前明见所依从其后义云依涅槃起而其前义通依三世我阴而起顺于晋经若依中论下第二意于中二先定见所依及如来不同以外道自谓勒沙婆等是世尊是如来故故百论中序德相形言优楼佉等亦是世尊故有谓如来灭后者别示四句先示可知以其四句下明破无记之意上依中论涅槃品偈云如来灭度后不言有与无亦不言有无非有及非无涅槃与世间无有少分别世间与涅槃亦无少分别涅槃之实际及与世间际如是二际者无毫厘差别释曰初之一偈依二谛说后之二偈唯依第一义与瑜伽同瑜伽八十七下证成上义则显中论初偈俱通二谛约世谛中唯释二句等字等于三四约涅槃中但释初二句又此涅槃下三义通显离四句绝百非中论末后偈云一切法皆空何有边无边亦边亦无边非边非无边何者为一异何有常无常亦常亦无常非常非无常诸法不可得灭一切戏论无人亦无我佛亦无所说释曰此偈可结无记一段以文相续故此引耳)四我及众生有无等四句此并双立众生即是五蕴非约总主有即定有定有着常无即定无定无著断三远上二过双立有无即堕相违四避此相违立俱非句又成戏论然此四句亦有单计我有所无所有我无亦不离初之一句又合上成第三互夺成第四亦不出初之二句(四我及众生等者双立我法众生即蕴蕴即法故故䟽直就缘生法理以辨有无然此四句大品智论俱舍等于此但立二句大品等云身与神一及异成二句俱舍即命与身即及离成二句初句云俱有者谓有执云但有身处则有神我有神我处其必有身身之与神不相离故释曰此即身神一句故智论云神即是身者有人言身即是神何以故分析此身求神不可得故受之粗妙皆是身故故言身即是神身异神异者有人言神微细五情所不得亦非凡夫人所见摄心清净得禅定人乃能得见是故言身异神异复次若身即神身灭神亦灭是邪见身异神异身灭神常是边见释曰论文但释二句今经中初句是论初释身神一句第二句是论复次身即是神身灭神灭是邪见第二句正是身神异句虽粗妙之异身在俱有身无俱无为俱句也第四即复是身神一句以身随神体皆妙故俱离有无然此四句者此对前经中二双立故亦是智论约边见意其我有所无正同智论身灭神常二所有我无者身粗可见我无相故言亦不离初之二句者我有所有合是初句我无所无合为第二又合上为第三者初句我亦有第二句我亦无初句所亦无第二句所亦有故合为第三第四既合一处故互相夺如我有合我无则我非有所有合所无则所非有等遮无即为第一俱有句遮有即为第二俱无句故云亦不出初之二句间如初我及众生有即是邪见以计我故次句云我及众生无则是二空有何过耶故䟽中云定无著断以执定故非缘生无亦应破云约计实我此我非有随世假我此我非无故说俱无亦非当理)。

　　过去有几如来般涅槃几声闻辟支佛般涅槃未来有几如来几声闻辟支佛几众生现在有几佛住几声闻辟支佛住几众生住。

　　第二门明三乘凡圣数之多少者以横无边故不可记也。

　　何等如来最先出何等声闻辟支佛最先出何等众生最先出何等如来最后出何等声闻辟支佛最后出何等众生最后出何法最在初何法最在后。

　　第三门竖无际故不可记也有人答问云有初佛言自然悟引獭祭天亦为应机宁加置记若有初佛如来应知则可说名言何法者染净等一切法也(第三门竖明中言有人答问者即水南善知识答燕国公张说问云法在前佛在前答云法在前诸佛所师所谓法故便被难云若尔最初成佛前无佛说何由悟法答云自然而悟如月令中獭乃祭天岂有人教燕公大伏亦为应机者叹其善对宁加置记者为顺经文从若有初佛下出不及置记所以既有初佛悉数难穷如来具足一切种智直举初佛则可示矣故虽善对未息难源言何法者染净一切法者即如真妄前后之难也初会略明初地当广)。

　　世间从何处来去至何所有几世界成有几世界坏世界从何处来去至何所。

　　第四门征世间所从有六句初二句问众生及蕴世间次四句约器世间以外道计众生有最初生故或谓从冥谛中来还至[宴-女+六]故或谓世界皆微尘成谓至妙之色常恒不变聚则为身器散则成微尘故此皆邪见之源故不应答(第四门征世间所从中其诸邪见初卷已广)有情世间不言成坏者瑜伽云有情望器有五不同一谓器界生死共因所生有情生死但由不共故是因不同二器有除断有情流转不断故是时不同三谓三灾坏不坏故名法不同四器界因无永断有情不尔名断不同五器则断而复续有情断已无续名续不同以斯义故略无成坏也(器界生死共因者出现品说三谓三灾但坏器界不坏有情先令有情生上界竟方坏器界故四器界因无永断者如染刹之因已亡不复更修染因招染刹也有情染因虽灭阴识不灭五器界断而复续者约招成坏之刹坏后更成有情若舍异生之性终不更为凡夫矣然此与四似当相违而四则器界约因断果不生有情因断果不失五器界约果断果更续有情约妄因已断妄果不续)。

　　何者为生死最初际何者为生死最后际。

　　第五约生死初后际唯有二句问初际无始圣教所明生死有终岂非正理答略有三义一约一人则可云终通望一切则无终极二以彼定执长邪见故亦不应答谓若许有终必有始故常法无始亦无终故三约法性皆不可说故中论云大圣之所说本际不可得生死无有始亦复无有终若无有始终中当云何有是故于此中先后共亦无既言本际不可得亦不应定谓无始无终况有始终之见耶又有偈云真法及说者听者难得故是故则生死非有边无边(谓若许有终必有始故亦如初地中论云大圣之所说等即本际品偈此中初偈引教立理显无始终次二句仍上遣中以无始终可待对故后两句遣其先后略有三义谓应有问言生死二法为先生后死为先死后生为生死一时一时名共今且总非下有偈出非所以云若使先有生后有老死者不老死有生生不有老死若先有老死而后有生者是则为无因不生有老死释曰前偈破先生后死生必因死今先有生则不因老死而有故云不老死有生则亦今生无有老死先独生故后偈破先死后生生是死因今死在前则为无因矣次破一时偈云生及于老死不得一时共生时即有死是二俱无因释曰以生不因死死不因生故后结法空云若使初后共是皆不然者何故而戏论谓有生老死既言本际下䟽释论正为证有始终之邪见故又有偈云此即邪见品破有边等偈后前已引竟)上诸邪见多是外道亦参小乘菩萨善知则问答无滞便举破者令自他造中故也(上诸邪见下总结上意言菩萨善知问答者具四种答一正是置答二如说生死无有始终是一向答三如云众生器界五种不同是分别答四若有问云世尊约何法说我何法说众生应答言约假名说我约因缘说众生是名随问答若通前七以辨多闻问答居然可知余可思准)。

　　是名无记法。

　　菩萨摩诃萨作如是念一切众生于生死中无有多闻不能了知此一切法我当发意持多闻藏证阿耨多罗三藐三菩提为诸众生说真实法是名菩萨摩诃萨第五多闻藏。

　　第二菩萨下显多闻之意谓悲物无闻长沦生死故誓持闻藏自证利他。

　　大方广佛华严经䟽钞会本第二十一之三

　　音释

　　软

　　(而[〦/(ㄠ-ㄙ+?)]切与软同)。

　　溃

　　(胡对切傍决曰溃)。

　　螫

　　(施只切虫行毒也)。

　　枪

　　(千羊切与枪同)。

　　𤚼

　　(居候切取牛乳也)。

　　诘

　　(契吉切问也)。

　　镞

　　(作木切矢镝也)。

　　大方广佛华严经䟽钞会本第二十一之四　土三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子何等为菩萨摩诃萨施藏。

　　第六施藏文三同前。

　　此菩萨行十种施所谓分减施竭尽施内施外施内外施一切施过去施未来施现在施究竟施。

　　释相中二第一标列十章。

　　佛子云何为菩萨分减施。

　　第二佛子下依章牒释释中十段一一各三谓标释结然此十施前六事舍谓身命财次三心舍谓不取着后一俱舍名为究竟。

　　此菩萨禀性仁慈好行惠施若得羙味不专自受要与众生然后方食凡所受物悉亦如是若自食时作是念言我身中有八万户虫依于我住我身充乐彼亦充乐我身饥苦彼亦饥苦我今受此所有饮食愿令众生普得充饱为施彼故而自食之不贪其味复作是念我于长夜爱着其身欲令充饱而受饮食今以此食惠施众生愿我于身永断贪着是名分减施。

　　第一分减施释中三初明分减之相二若自食下明施善巧外无施境而不舍施心三复作下对治施障。

　　云何为菩萨竭尽施。

　　第二竭尽施者不顾活命倾竭所有也然施心须成施行须量若彼为成大利则身命无吝若彼但为贪求无猒或恶心欲行大害应以方便勿成人恶如月光王施头与怨夺万姓之安施二人之死怨王喜死乞者恨死虽有贤行未全可准今言竭尽者以彰菩萨施心已成有应施境终无吝也内施内外准此可知若不尔者菩萨能雨七珍充足一切何不施耶亦见众生所不宜故(如月光王等者即贤愚经第五卷说月光王施头二十八经中因说如来受波旬请却后三月当般涅槃舍利弗闻便白世尊不忍见佛涅槃当先涅槃佛便许之涅槃讫佛告阿难舍利弗非但今日不忍见我涅槃先取灭度昔亦如是阿难请说其事佛便广引经文浩博今略意引佛告阿难过去久远无量无数不可思议阿僧祗劫此阎浮提有一国王名旃陀婆罗脾（晋言月光）统阎浮提八万四千国第一夫人名须摩檀（晋言华施）一万大臣其第一者名摩诃旃陀（晋言大月）有五百太子大者曰尸罗跋陀（晋言戒贤）王所住城名跋陀耆婆（晋言贤寿）广说庄严王思善因广行大施告令国内悉令大舍时边远有一小国王名曰毗摩思那心生嫉妒广诏外人乞取王头无肯从者后复广诏云得月光王头分国半治以女妻之有婆罗门名劳度叉应诏乞头月光王国先有变怪大月大臣复得恶梦城神遮之不令得入时首陀天托梦令知月光睡觉诏令见已大月大臣思以五百七宝赎头换之不得心裂七分死于王前王许却后七日遍告国内国内皆至擗地请留王不受之言我计死所经地狱一日之中舍身无数竟无所益今日施头持是功德誓求佛道当度汝等言讫入园以发系树树神以手搏婆罗门王语树神我此树下已舍九百九十九头今当满千汝莫遮我无上大道树神依之婆罗门斩下王头地六震动施头之声声遍天下时毗摩羡王闻此语已喜踊惊愕心擗裂死时婆罗门嫌头腥臭掷地脚踏人又呵之回来在道无施给者饥饿委悴闻毗摩羡王已复命终懊恼愤愤心裂七分吐血而死王及婆罗门堕阿鼻地狱其余人民感激死者皆得生天月光王者我身是也毗摩羡王波旬是也劳度叉者调达是也其树神者目连是也大月大臣者舍利弗是释曰此即世尊本行故云贤行此明世尊无不能舍则合施心须成恐无巧慧不善筹量故云未全可准夺万姓之安施二人之死向引已具若不尔下成上须量之义菩萨能施而不施者明是不宜即善量也)。

　　佛子此菩萨得种种上味饮食香华衣服资生之具若自以受用则安乐延年若辍己施人则穷苦天命时或有人来作是言汝今所有悉当与我菩萨自念我无始已来以饥饿故丧身无数未曾得有如毫末许饶益众生而获善利今我亦当同于往昔而舍其命是故应为饶益众生随其所有一切皆舍乃至尽命亦无所吝是名竭尽施。

　　二释相中三初明难施之物二或时下乞境现前三菩萨自念下正修施行下之四施皆有此三。

　　云何为菩萨内施。

　　第三内施谓内身也。

　　佛子此菩萨年方少盛端正美好香华衣服以严其身始受灌顶转轮王位七宝具足王四天下时或有人来白王言大王当知我今衰老身婴重疾茕独羸顿死将不久若得王身手足血肉头目骨髓我之身命必冀存活唯愿大王莫更筹量有所顾惜但见慈念以施于我尔时菩萨作是念言今我此身后必当死无一利益宜时疾舍以济众生念已施之心无所悔是名内施。

　　茕者单也玉篇云无兄曰茕无子曰独顿者损也冀者望也三是名下结名。

　　云何为菩萨外施佛子此菩萨年盛色美众相具足名华上服而以严身始受灌顶转轮王位七宝具足王四天下时或有人来白王言我今贫窭众苦逼迫惟愿仁慈特垂矜念舍此王位以赡于我我当统领受王福乐尔时菩萨作是念言一切荣盛必当衰歇于衰歇时不能复更饶益众生我今宜应随彼所求充满其意作是念已即便施之而无所悔是名外施。

　　第四外施即王位也窭者无财备礼也。

　　云何为菩萨内外施佛子此菩萨如上所说处轮王位七宝具足王四天下时或有人而来白言此转轮位王处已久我未曾得唯愿大王舍之与我并及王身为我臣仆尔时菩萨作是念言我身财宝及以王位悉是无常败坏之法我今盛壮富有天下乞者现前当以不坚而求坚法作是念已即便施之乃至以身恭勤作役心无所悔是名内外施。

　　第五内外施者王位为外兼身作役为内也。

　　云何为菩萨一切施佛子此菩萨亦如上说处轮王位七宝具足王四天下时有无量贫穷之人来诣其前而作是言大王名称周闻十方我等钦风故来至此吾曹今者各有所求愿普垂慈令得满足时诸贫人从彼大王或乞国土或乞妻子或乞手足血肉心肺头目髓脑菩萨是时心作是念一切恩爱会当别离而于众生无所饶益我今为欲永舍贪爱以此一切必离散物满众生愿作是念已悉皆施与心无悔恨亦不于众生而生厌贱是名一切施。

　　第六一切施者凡所有物也此与竭尽及内外施异者竭尽拣异分减但约资生内外合前二门空言作役王位今云一切通前诸门又是事舍之终故总该[(冰-水+〡)*ㄆ]举难摄易略列数条广则无边如第六回向所辨。

　　云何为菩萨过去施此菩萨闻过去诸佛菩萨所有功德闻已不着了达非有不起分别不贪不味亦不求取无所依𠋣见法如梦无有坚固于诸善根不起有想亦无所𠋣但为教化取着众生成熟佛法而为演说又复观察过去诸法十方推求都不可得作是念已于过去法毕竟皆舍是名过去施。

　　第七过去施者然三世之施通相皆明不着别则过去不生追恋未来预止贪求现在心无染着今过去释中分二先明于佛法无著后又复下于一切法无著前中初二句总明次不起分别下别显先显不着之相不分别者称法性故次不贪染不爱味亦不方便求取以为己德亦不依此而起修行次见法下广上了达释不着所由次但为下释疑疑云既俱无著云何而说释云为化众生令无著故二于一切法无著者以般若智求不可得触目现境尚了性空过往法中宁当计有。

　　云何为菩萨未来施此菩萨闻未来诸佛之所修行了达非有不取于相不别乐往生诸佛国土不味不着亦不生厌不以善根回向于彼亦不于彼而退善根常勤修行未曾废舍但欲因彼境界摄取众生为说真实令成熟佛法然此法者非有处所非无处所非内非外非近非远复作是念若法非有不可不舍是名未来施。

　　第八未来施释中分二先正显后释疑前中不着修行之因不愿净土之果不味其好不猒其事不回向者释上不味不自安处求胜乐故不退已下释上不猒修彼行故(不自安处求胜乐者初𤼵心住已会此文)二但欲下释疑疑云既于净不味修行何为释有二意一者约悲但为摄物故二然此下约智智了非有故生即非生故不着不碍事故非生之生故修行非有处所者与理𡨋故非无处所者事像形故非内者相分境故非外者心所净故非近者十万等殊故非远者我净土不毁故此约净国以说若通论未来法者可以意知复作已下更约性空结成舍义又目击尚舍况于未形(非有处所者与理冥故者即明净土四句之义谓有质不成无质不成等如世界成就品十万等殊者十万即阿弥陀经从此西方十万佛土有世界名曰极乐故等者等于余土远近之数若约通论未来法可以意知者未来未至故非有处所缘会当成圣智所知故非无处所未来故非内由心故非外未至何有远近)。

　　云何为菩萨现在施此菩萨闻四天王众天三十三天夜摩天兜率陀天化乐天他化自在天梵天梵身天梵辅天梵众天大梵天光天少光天无量光天光音天净天少净天无量净天遍净天广天少广天无量广天广果天无烦天无热天善见天善现天色究竟天乃至闻声闻缘觉具足功德。

　　第九现在施释中有三初明所舍之境二闻已下正明舍心三为令下释通外难今初先列诸天后列二乘功德上二世中举佛菩萨今举诸天二乘者文影略耳天中初六欲界已如初会梵天已下明色界天然色界摄天多少诸说小异俱舍正理皆说十七故颂云三静虑各三第四静虑八长行之中建立十六以梵王梵辅同一天故瑜伽云处有十八谓色究竟外说大自在不言无想意在广果中[(冰-水+〡)*ㄆ]今此即文而数有二十二然四禅初一皆是总标则初静虑四二三各三第四有八还成十八正理初说有三今加梵身晋经梵众名梵眷属若然身亦众义则梵身是外所领之众梵众则为内眷属众梵辅即大梵前行列侍御大梵即彼天王获中间定初生后殁威德等胜故名为大。

　　次光天下即二禅三天一自地天内光明最少故二光明转胜量难测故三光音者口出净光故次净天下即三禅三天意地受乐总名为净一于自地中此净最劣故名少净二净增难量故三此净周普故次广天下明四禅八天初三是凡离八灾患皆称福广于自地中此福犹劣故名少广二福难量故三异生果中此最胜故(异生果中此最胜故者上五圣居故)无烦已上名五净居谓离欲诸圣以圣道水濯烦恼垢故名为净净身所止故名净居或此天中无异生杂纯圣所止故名净居一无烦者烦谓繁杂或谓繁广无繁杂中此最初故繁广天中此最劣故此依正理若顺今经皆作此烦则无广义也二无热者已善伏除杂修静虑上中品障意乐调柔离热恼故或热者炽盛为义谓上品修静虑及果此犹未证故三善现者已得上品杂修静虑果德易彰故名善现(已得上品杂修静虑者谓漏与无漏间杂而修故名杂修俱舍贤圣品论云前说上流杂修静虑为因能生色究竟天先应杂修何等静虑（问一）由何等位知杂修成（问二）复有何缘杂修静虑（问三）偈云先杂修第四（答第一问）成由一念杂（答第二问）为受生现乐及遮烦恼过（答第三问）释曰初句明夫欲杂修必先修第四静虑由第四静虑最堪能故二答成位谓阿罗汉或是不还成由一念杂者谓彼必先入第四静虑多念无漏相续现前从此引生多念有漏后复多念无漏现前如是旋环后后渐减乃至最后二念无漏次引二念有漏现前无间复生二念无漏名杂修定加行成满次复唯有一念无漏次复引起一念有漏无间复生一念无漏中间有漏前后无漏以相间杂故名杂修此一念杂名根本成修第四已乘此势力亦能杂修下三静虑三答何缘云杂修静虑总有三缘一为受生生净居天故二为现乐受现法乐故三为遮烦恼过若不还修由前三缘若罗汉修除受生一从此第六明净居处何唯有五论颂云由杂修有五生有五净居释曰由杂修第四有五品故一下品有三心初起无漏次起有漏复起无漏二是中品亦同上修三心并前成六三是上品四上胜品五上极品亦皆同初各起三心三五便成一十五心如次五品感五净居应知此中无漏势力熏修有漏感五净居非无漏感今善现天是第四品第五善见是极上品故障至微)四善见者杂修定障余品至微见极清彻故名善见经本先见后现或恐误也五色究竟者更无有处于有色中能过于此故或此已到众苦所依身最后边故。

　　言乃至二乘功德者中间越于四空等故。

　　闻已其心不迷不没不聚不散但观诸行如梦不实无有贪着。

　　二正明舍心中闻上世出世境已不迷为实不沉没于贪不聚集其善因不散动以分别但观下释其所以可知。

　　为令众生舍离恶趣心无分别修菩萨道成就佛法而为开演是名现在施。

　　三释难者疑云既言不聚善因何以说五乘因果释云拯三涂之剧苦示人天以苏息止劣见之妄情说二乘以引摄为物然耳非自不舍也。

　　云何为菩萨究竟施。

　　第十究竟施文三同前征名者略有五义得究竟名一前六舍财命次三舍着心今则兼上二门故二又发大愿令物无著故三令物得究竟果故四不生一念爱着则微细无著故五究竟能令物实益故如无眼等而施之者如世凡人岂能将他之目安之于己今菩萨福力令彼还得以慈善根力故如五百群贼平复如故故云究竟益。

　　佛子此菩萨假使有无量众生或有无眼或有无耳或无鼻舌及以手足来至其所告菩萨言我身薄祜诸根残缺惟愿仁慈以善方便舍己所有令我具足。

　　释相中三初施境现前二菩萨闻下正明施行三如我下回向众生。

　　菩萨闻之即便施与假使由此经阿僧祇劫诸根不具亦不心生一念悔惜但自观身从初入胎不净微形胞段诸根生老病死又观此身无有真实无有惭愧非贤圣物臭秽不洁骨节相持血肉所涂九孔常流人所恶贱作是观已不生一念爱着之心复作是念此身危脆无有坚固我今云何而生恋着应以施彼充满其愿。

　　二中分二初正施无吝二但自下释成行之由由入观故此观即是念处观也皆言身者观有通别别观五蕴一一名身故净名云是身如泡不得久立等通观五阴皆无常等故智论云五阴即无常无常即苦苦即无我等今此不净偏语色身余之三观皆通五蕴第一苦观谓始从入胎皆生苦摄老等可知二又观下明无我观谓无真实主宰故无有惭愧者虽假以澡浴衣食一旦背恩如小儿故非贤圣物者是世间故故智论云由无我故令舍世间三臭秽下明不净观四复作下明无常观观危脆故(一旦背恩如小儿故者即智论文审谛观此身终毕归死处难御无反复背恩如小儿故智论云由无我故下亦同此卷已前亦引)。

　　如我所作以此开导一切众生令于身心不生贪爱悉得成就清净智身是名究竟施是为菩萨摩诃萨第六施藏。

　　三回向者拣小乘故然菩萨修此观时以无所得而为方便故同法界故已不共小况回向耶。

　　佛子何等为菩萨摩诃萨慧藏。

　　第七慧藏中分四一征名二释相三结名四叹益。

　　此菩萨于色如实知色集如实知色灭如实知色灭道如实知于受想行识如实知受想行识集如实知受想行识灭如实知受想行识灭道如实知于无明如实知无明集如实知无明灭如实知无明灭道如实知于爱如实知爱集如实知爱灭如实知爱灭道如实知于声闻如实知声闻法如实知声闻集如实知声闻涅槃如实知于独觉如实知独觉法如实知独觉集如实知独觉涅槃如实知于菩萨如实知菩萨法如实知菩萨集如实知菩萨涅槃如实知。

　　就释相中二初明慧藏后释无尽前中三初明如实知境次云何下释如实知义三菩萨成就下总结多门以彰善巧今初以四谛慧照十种法摄十为五类前五五蕴次二有支后三三乘故(以四谛慧等者即无作四谛也故下四谛差别门中云若约菩萨能观皆无作也)[(冰-水+〡)*ㄆ]此五类不出二门初二凡境后三圣境又若后三就果则初二有作四谛后一无作四谛界内界外因果异故此就所观若约菩萨能观皆无作也又初二流转后三还灭前有灭道是流转始修之还灭后有苦集是还灭未尽之流转又前是所知之法后是能知之人人中有法即是前法历于四谛是声闻法所缘有支是缘觉法五蕴即是三乘共法皆如实知是菩萨法([(冰-水+〡)*ㄆ]五为二四门中前三皆约所知后一方具能所前有灭道下此通妨难谓有难言初二流转即五蕴有支而皆有四谛谓色灭色道等灭道即是还灭何言流转后有苦集亦然故今通云前五阴等中有灭道者于蕴等中方始修道期得灭耳若已证灭则无蕴等言后有苦集者即三乘中亦以四谛则有苦集既是还灭何得有之今答虽是圣人苦集未尽无余涅槃方始尽故又前是所知下第四门中二先正明后人中有法下通妨经云声闻法如实知缘觉法如实知等何言但是能知之人故为此通谓三乘圣人历前诸法成三乘耳历于四谛下示其以法成人之相其四谛之法遍在前七所缘有支即无明有爱能如实知诸法故名菩萨)皆言如实知者下经总释今当略辨一如事实二如理实。

　　十中前七当相是苦无明与爱有漏性故行苦随故行蕴摄故缘成是集无性是灭显灭为道从诠显故此则总说及就理灭若别说者不了无常不净等过而生爱著名为色集若灭痴爱名为色灭唯止与观是色灭道由止离爱由观离痴若兼助道即有戒学及道品等受想行识例此可知无明集者由他言说不如理引由自妄想不正思惟灭此名灭言爱集者谓无明触为缘所生受故亦灭此名灭痴爱之道皆同蕴说十二支中唯举二者发业润业唯此二故能引能生各举初故从痴有爱病之源故涅槃三十四云从无明生爱当知是爱即是无明从爱生取当知是取即无明爱等亦似斯义又约三际无明为本爱取为际此二中间有识等五及生老死今悟无明由迷过去有识等五现在之爱即是无明若不断者轮转不息今思断之将来无复生死矣(无明与爱有漏性下释妨谓有问言无明与爱此是烦恼云何而言七皆是苦故为此通明三义是苦缘生是集七皆缘生无性是灭七皆无性结是理灭显灭为道者显无性理言从诠显者释上显灭为道谓缘生之法是显灭之诠若不从缘不知无性故亦如修行止观显得灭理故次结云此则总说及就理灭若别说者下历色等一一别明四谛之相可以思准由他言说等皆瑜伽意义皆可知不正思惟亦涅槃意六地当明无明触为缘等者亦瑜伽意大般若等皆说眼触眼触为缘所生诸受等如眼根境识三和合名触若以明为缘不成有支由无明迷而受诸受乐受生爱故是爱因𤼵业下解释略引三文一唯识生引门说无明𤼵业爱能润业能引有二但举无明能润有三但举于爱已摄取有涅槃下引经证即是北经有本当三十五南经三十二明一十一对诤论之中此当第十四有心数无心数义此文稍略若具引者经云善男子我于经中作如是说圣人色阴乃至识阴皆是无明因缘所出一切凡夫亦复如是从无明生爱当知是爱即是无明从爱生取当知是取即无明爱从取生有当知是有即是无明爱取从有生受当知是受即是行有从受因缘生于名色无明爱取有行受触识六入等是故受者即十二支善男子我诸弟子闻是说已不解我意唱言如来说无心数释曰此中有三先明圣人五阴从无明生二例凡夫三就凡中明心法展转相生更无别数此中即三世十二因缘隐显互论文中先列后结列中先明过去之因从无明生言从无明生爱当知是爱即是无明者谓无明之心对境染着即名为爱是故此爱即是无明言从爱生取当知是取即无明爱者即前爱心取着境界即名为取体性不殊是故此取即无明爱言从取生有当知是有即是无明爱取者前取心起业名有是故此有即无明等次论现果云从有生受当知此受即是行有者此詺识支以之为受识支即是现报之体从因缘得故名为受即前有支转为此受是故此受即前行有亦应即前无明爱取就近言耳言从受因缘生于名色者受增为名所托识立以之为色从受生于无明爱取有行者从现报受起后因也从受因缘生于爱触识六入等者从现报色转起未来生老死也亦应宣说名色即是受乃至宣说六入即受而文略耳以下经云是故受者即十二支故此末句即是总结无别受外心法向前即于过去无明爱等向后即于名色等故受即十二支以今䟽引但引初假证无明爱是十二支本其即无明爱等字等余经文然其彼经本意为明斯义又约三际无明为本下即瑜伽论至下六地无别心法非成无明及爱是有支本故䟽结言亦似当广分别今且略释无明横起是本可知不了第一义谛名无明故言爱取为际者即现在所起若更起爱取则有未来生老死支若不起者当苦不生有无由之故名为际言是二中间有识等五者是无明支后爱取支前中间五果言及生老死者即爱取支后望未来世未起爱取支前为中间耳以未来更起展转无穷故)后三约净声闻是人四谛为法所行道品为集所成果为涅槃十二因缘是缘觉法无边法界是菩萨法又知声闻即是知苦以声闻苦是已知故但举其位法即是彼所行之法即是道谛集即是彼惑集未𥁞是为集谛已有断故法后说之涅槃即是灭谛已证灭故改名涅槃缘觉菩萨准斯可见前释通因后释就果若定以前二为分段后三为变易则小乘三果已前应受变易直往七地已下非此所知故不可也(又知声闻下会通四谛以前标云以四谛慧照十法故前释通因下会二释虽因果云异亦不殊四谛之意也若定以前下四结弹古义即刊定记释䟽先叙之后则小乘三果下示其过相后之三乘通因通果今为变易则三果已受变易变易入无余竟方始受之何得三果便受变易又此三果非此所知三果是分假故言直往七地等者回小入大初地已上容受变易直往菩萨八地已上方受变易今总为变易故七地已还非此所知亦可直往七地已前应受变易各有二过䟽文影略耳然分假变易者胜鬘经云有二种死何等为二谓分假死不思议变易死分假死者谓虚伪凡夫不思议变易死者谓阿罗汉辟支佛大力菩萨意生身乃至究竟无上菩提释曰据此明小乘三果七地已还未受变易四变易义前已广说)。

　　大方广佛华严经䟽钞会本第二十一之四

　　音释

　　辍

　　(陟劣切音拙止也歇也)。

　　夭命

　　(夭于兆切短折也不尽天年谓之夭命)。

　　婴

　　(于盈切萦也谓萦缠重疾也)。

　　茕独

　　(茕渠营切独也)。

　　羸顿

　　(羸力追切瘦弱也顿都困切颠仆也)。

　　筹量

　　(筹直由切算度也量吕章切称量也谓称量轻重长短也)。

　　贫窭

　　(窭其矩切贫无礼也)。

　　逼迫

　　(逼笔力切驱也迫博陌切急迫也)。

　　髓脑

　　(髓息委切骨中脂也脑乃老切头髓也)。

　　脆

　　(七芮切小耎易断也)。

　　擗

　　(毗亦切正作躄倒也)。

　　愕

　　(逆各切惊愕也)。

　　愤

　　(房吻切怒也)。

　　大方广佛华严经䟽钞会本第二十一之五　土四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　云何知知从业报诸行因缘之所造作一切虚假空无有实非我非坚固无有少法可得成立。

　　第二释如实知义非唯能知行相亦显所知之相也先征后释征意云为随相知为无相知若随相知宁异凡小若无相知无相无知故言云何知后释意云知相知性无有障碍是菩萨所知无知之知是菩萨知文分二别先约自利明知苦集后约利他彰知灭道二文影略应各具四又二段中含前五类具显三乘今初段中知从业报是五蕴相业集报苦是二谛相言诸行因缘之所造作十二支相诸行因缘即是集相之所造作是苦谛相上辨知相一切已下显知无相通于苦集初有二句共三乘相非我已下释成上文拣二别相由非我故空无有实但假五阴是声闻相以非坚固空无有实但缘成假是缘觉相若无少法可得空无有实但虚假幻相是菩萨相非安立谛无可成故(亦显所知之相者所知者即下性相要显所知方识能知耳知相下此中有三一知相二知性三知无障碍无障碍有二一上性相无碍二以性融相重重无碍即四法界是此所知言无知知者是菩萨能知也即般若无知对缘而照耳又二段中含前五类等者谓前以如实知一一历前五类之法在文昭著今明文中义合前法故䟽示)。

　　欲令众生知其实性广为宣说为说何等说诸法不可坏何等法不可坏色不可坏受想行识不可坏无明不可坏声闻法独觉法菩萨法不可坏何以故一切法无作无作者无言说无处所不生不起不与不取无动转无作用。

　　二欲令已下次约利他彰知灭道能知实性是道谛相法不可坏及所知性即灭谛相广为宣说唯菩萨相文中二初标说意二为说下展转征释总有三重初征意云说何等法令知实性释云说不可坏此略示其宗次征云此不可坏为性为相此寻说处释云相即性故五类等法皆不可坏依般若中自色已上种智已还悉皆遍历后征云现见诸法犹如聚沫泡焰芭蕉幻梦不实那言不坏下释所由略由三义一色等性空无可坏故若坏方空非本空故二由空即真同法性故若坏方真事在理外故三由即空不待坏故坏则断灭文中十句五对初无我无造故不可坏二离能所诠故三能生不生所生不起故四因不取果果不与因故五体无动转用无作相故(自色已上种智已还者大品略引八十余科大般若更广谓色为首是五蕴初故次历四蕴次历十一入十八界次眼等触等所生诸受次四念住四谛四禅八解脱陀罗尼十地五眼十力大慈大悲四等相好无忘失法一切种智四果菩萨行无上菩提释曰上即所历也现见诸法犹如聚沫等者举五蕴不实破坏之义以难不坏释意前已频有)。

　　菩萨成就如是等无量慧藏以少方便了一切法自然明达不由他悟。

　　第三总结多门以彰善巧者更有多门皆以无所得等为少方便则色空见尽坏与不坏两亡不随境转名不由他悟(皆已无得等为少方便者䟽以无得释少方便下经云以无所得而为方便若准大般若亦以无生为方便无住为方便无依为方便皆般若相也然为方便略有二意一以为入有方便令有无所得等二为入空方便亦不住无得故今正取为入有方便)。

　　此慧无尽藏有十种不可尽故说为无尽何等为十所谓多闻善巧不可尽故亲近善知识不可尽故善分别句义不可尽故入深法界不可尽故以一味智庄严不可尽故集一切福德心无疲倦不可尽故入一切陀罗尼门不可尽故能分别一切众生语言音声不可尽故能断一切众生疑惑不可尽故为一切众生现一切佛神力教化调伏令修行不断不可尽故是为十。

　　第二释无尽义有标征释结释亦十事五对一因缘二教理三福智四持辨五智通福智中云一味者百华异色共成一阴万法虽殊贯之一智亦如上酥无不入也(亦如上酥无不入也者解深密经叹真实智无不入也)。

　　是为菩萨摩诃萨第七慧藏住此藏者得无尽智慧普能开悟一切众生。

　　三结四叹文处可知。

　　佛子何等为菩萨摩诃萨念藏此菩萨舍离痴惑得具足念。

　　释相中有四一总标念体二所念差别三能念胜相四明念益相。

　　忆念过去一生二生乃至十生百生千生百千生无量百千生成劫坏劫成坏劫非一成劫非一坏劫非一成坏劫百劫千劫百千亿那由他乃至无量无数无边无等不可数不可称不可思不可量不可说不可说不可说劫念一佛名号乃至不可说不可说佛名号念一佛出世说授记乃至不可说不可说佛出世说授记念一佛出世说修多罗乃至不可说不可说佛出世说修多罗如修多罗祇夜授记伽陀尼陀那优陀那本事本生方广未曾有譬喻论议亦如是念一众会乃至不可说不可说众会念演一法乃至演不可说不可说法念一根种种性乃至不可说不可说根种种性念一根无量种种性乃至不可说不可说根无量种种性念一烦恼种种性乃至不可说不可说烦恼种种性念一三昧种种性乃至不可说不可说三昧种种性。

　　二忆念下所念差别中唯依宿住以辨明记略举十事以显无尽一生二劫三佛名四授记五演教六众会七说义八根性九所治十能治文并可知。

　　十二分教今当略说旧名十二部经恐滥部帙改名分教各有二相。

　　唯修多罗或二或三修多罗者此云契经广如初卷言二相者一是总相谓涅槃十五云始从如是我闻终至欢喜奉行皆修多罗二者别相杂集十一云谓长行缀缉略说所应说义然更有异名异名有四一法本二但名经三直说四圣教言法本者远公以五义释之一教为理本二经为论本三总为别本四初为后本五略为广本以彼立三修多罗故一总相二别相三本相亦名略相总不异前别谓就前总相分出十一余不[(冰-水+〡)*ㄆ]者还复摄在修多罗中名为别相用斯别相望祇夜等为其本故名初为后本言本相者于彼别相十二部中初略标举名修多罗后广释者随别名之如言色者即是根本略相复云青黄等者是名广相故云略为广本然其后二不违杂集长行缀缉等言缀缉即是十一所不摄者如贤首品云尔时文殊师利说无浊乱清净行大功德已等类此是结集缀缉非佛正说故云十一所不摄者其略说所应说义即是略为广本如欲显示菩提心功德故即其类也此第三略相亦顺成实成实名直说语言总相而言名为直说一一语言多义分别名非直说斯则通十二分皆有此一若十二分中修多罗并通前三若三藏修多罗唯局总相但开杂集别义以成后二有不晓者妄非先贤而云修多罗但依总相业用则违诸论长行缀缉等(修多罗者下别释之此一部分二先辨二相其长行缀缉等者次下当知二然更有下辨异名便彰三相于中二先列四名亦如初卷言法本下别释于中一正述远公释二以彼立下为出所以即立三相以五中后三即三修多罗相然其后二下遮破会通以刊定记自立两重总别如第一䟽钞不许立三彼第一䟽中破云隋远法师虽说修多罗总别略三初顺涅槃二无圣教亦乖正理三违杂集杂集论云修多罗者谓长行缀缉所应说义彼自释云略说所应说义即是长行缀缉曾无先略标举后广释相言略者总之异名谓修多罗一分是总余十一分是别今修多罗依藏部中总相业用而立其名余藏部名依藏部中别相业用所以者何修多罗业能贯摄故余藏部所诠所化由此贯摄彼方成故故涅槃云始从如是我闻乃至欢喜奉行皆修多罗摄释曰此即彼之立破今䟽知其所立但是总相更不叙之言违杂集故为辨相却用杂集故云不违此成别相故云长行缀缉是十一所不摄者恐义未显故引涅槃贤首品示之以总长行缀缉即是总相总相何得拣偈颂耶其有略说所应说义通略相修多罗即离杂集论文而为两段略出别之据只用上贤首品一文双证二义如云尔时文殊师利说无浊乱清净行大功德已者但是长行缀缉若云欲显示菩提心功德故即是略相标下文之所说故次明不违成实可知从斯则通十二分者明略相通也不同别相十一不摄若十二分下正辨大义双结藏部二修多罗通局之异此文正为刊定立二总别彼云但藏部立名各有两重总别一谓三藏十二部为总名修多罗等为别称二谓修多罗为总号毗柰耶应颂等为别目自古相传唯辨前门不论其后释曰其后一总别彼为挺拔今正破之彼意云既契理合机名修多罗则律与论皆有契合岂不得名修多罗耶故今示云二藏有契合者即十二部中修多罗耳此约义该何须更立两重总别三藏修多罗唯局总相十二分中却分三相故从总相立于经藏拣异二藏也但开杂集下结示远公之据有不晓下结弹刊定违杂集言却在彼已余十二分文并可知然随一一分便引当经为证则显此经具十二分耳)言二祇夜者此云应颂一与长行相应之颂由于长行说未尽故杂集云不了义经应更颂释如十住品发心住颂即其类也二为后来应更颂故涅槃云佛昔为诸比丘说契经竟尔时复有利根众生为听法故后至佛所即便问人如来向者为说何事佛时知已即因本经以偈颂曰我昔与汝等不识四真谛是故久流转生死大苦海等(涅槃云佛背为诸比丘等者即十五经云长行具云何等名为祇夜经佛告诸比丘昔我与汝愚无智慧不能如实见四真谛是故流转久处生死没大苦海何等为四苦集灭道如佛昔日为诸比丘说契经竟下全同䟽䟽后等字有二一等余偈更有一偈云若能见四谛即得断生死生有既已尽更不受诸有是名祇夜经二等取余经文)三授记者梵云和伽罗那亦云记别记者录也别谓分别一记弟子生死因果其文非一二记菩萨当成佛事如记弥勒此发心品及出现品并有其文(如记弥勒者涅槃云何等名为授记经如有经律如来说时为诸天人受佛记别汝阿逸多未来有王名曰穰佉当于是世而成佛道号曰弥勒是名授记经)四伽陀者此云讽颂讽即是颂谓孤起偈一为易诵持故二为乐偈者故三天偈赞皆是其流(四伽陀涅槃中引诸恶莫作偈二相即是二意立偈)五尼陀那此云因缘一因请方说为重法故如三家五请等二因事方说知本末故如观善财又杂集云又有因缘制立学处即因事制戒亦第二摄(二因事方说知本末故者涅槃云何等为尼陀那经如诸经偈所因根本为他演说如舍卫国有一丈夫罗网捕鸟得已笼系随与水草而复还放世尊知其本末因缘而说偈言莫轻小罪以为无殃水滴虽微渐盈大器)六优陀那此云自说一为令知而请法故如十地本分等二为令所化生殷重故念佛慈悲为不请友如普贤行品等。

　　七本事者梵云伊帝目多伽一说佛往事如说威光太子等二说弟子往事如说诸善友因缘等(七本事二相中瑜伽八十一但有初相云本事者说佛前际所有事后际所生事杂集但有后意论云本事者谓宣说圣弟子等前世相应事)。

　　八本生者梵云阇陀伽谓说昔受身一说如来如说威光数数转身值诸佛等二说弟子如诸善友等然其本事但云其事除所生事本生要说受身(八本生等一说如来者涅槃云如佛世尊本为菩萨时修诸苦行所谓比丘当知我于过去作鹿作罴作獐作兔作粟散王转轮圣王龙金翅鸟如是行菩萨道时舍所可爱身)九方广者梵云毗佛略一广大利乐故二正法广陈故此经一部全受斯称涅槃云所谓大乘方等经典其义广大犹如虚空杂集开为五义云方广者谓菩萨藏相应言说亦名广破以能广破一切障故亦名无比法无有诸法能比类故一切有情利益安乐所依处故宣说广大甚深义故(九方广可知所引杂集皆第十一开总菩萨藏相应言为四并总为五耳余可知)十未曾有者梵云阿浮达磨亦云希法一德业殊异故如佛初生即行七步斯经不起而升四天等二法体希奇故谓说佛菩萨不共功德经文非一。

　　十一譬喻者梵云阿波陀那一为深智说似令解真故如法华云诸有智者以譬喻得解如出现品一一喻明二为浅识就彼取类诱令信故如为担人说二蕴等此经所无杂集通说为令本义得明了故。

　　十二论义者梵云优波提舍一以理深故二义不了故并须循环研核或佛自说或菩萨相论如问明品等。

　　此之十二于大于小为局为通若皆大者则违涅槃等文涅槃第三云护大乘者受持九部法华第一云我此九部法随顺众生说瑜伽等论说声闻藏无有方广然诸经论且约一相故作是说如实说者大小皆具如深密中菩萨依十二分教修奢摩他瑜伽二十一云佛为声闻一一具演十二分教而涅槃说大但有九者依三部中之小相故谓因缘中取因事制戒于譬喻中依为诱引于论议中约非了义法华九部小者三相大故于记别中取记作佛自说之内依不请友方广之中依广大利乐其正法广陈通大通小然契经望余总相略相则许通有别相则无应颂讽颂本事本生互望并无本事本生望于记别亦是互无自说因缘容得互有如因事说不由请故除上所除余皆互有此经之中具足十二已如上引十二分教义已略周有欲广知如涅槃十五杂集十二瑜伽八十一等说言一三昧种种性者如一定中凡小权实多差别故又一多即入故(涅槃第三云护大乘者受持九部者义引经云若有比丘供身之具亦常丰足复能护持所受禁戒能师子吼演说妙法谓修多罗祇夜授记伽陀忧陀那伊帝目多伽阇陀毗佛略阿浮达磨以如是等九部经典为他广说利益安乐诸众生故等法华第一即是方便后偈下半云入大乘为本以故说是经下引瑜伽小唯十一)。

　　此念有十种所谓寂静念清净念不浊念明彻念离尘念离种种尘念离垢念光耀念可爱乐念无障碍念。

　　三此念下明能念胜相于中十句一静虑相应故二无漏俱转故三净信俱故四了了知故五不取相故六离分别故七离所知故八与慧俱故九具上诸德故十离上诸过故。

　　菩萨住是念时一切世间无能娆乱一切异论无能变动往世善根悉得清净于诸世法无所染着众魔外道所不能坏转身受生无所忘失过现未来说法无尽于一切世界中与众生同住曾无过咎入一切诸佛众会道场无所障碍一切佛所悉得亲近是名菩萨摩诃萨第八念藏。

　　四菩萨住此下明念益相亦有十句既世与出世皆念故能离过成德并显可知。

　　佛子何等为菩萨摩诃萨持藏此菩萨持诸佛所说修多罗文句义理无有忘失一生持乃至不可说不可说生持。

　　第九持藏释相中三初别举文义显长时持。

　　持一佛名号乃至不可说不可说佛名号持一劫数乃至不可说不可说劫数持一佛授记乃至不可说不可说佛授记持一修多罗乃至不可说不可说修多罗持一众会乃至不可说不可说众会持演一法乃至演不可说不可说法持一根无量种种性乃至不可说不可说根无量种种性持一烦恼种种性乃至不可说不可说烦恼种种性持一三昧种种性乃至不可说不可说三昧种种性。

　　二持一佛下遍举诸法显能广持所持即前所念之法。

　　佛子此持藏无边难满难至其底难得亲近无能制伏无量无尽具大威力是佛境界唯佛能了是名菩萨摩诃萨第九持藏。

　　三佛子下辨能持德量文有十句一大之无外二广能虚受三深难至底四四边绝相五外无能制六体无分量七用无穷尽八内含众德九因彻果源十余无能究。

　　佛子何等为菩萨摩诃萨辨藏。

　　第十辨藏文有四别谓征释结叹。

　　此菩萨有深智慧了知实相广为众生演说诸法不违一切诸佛经典。

　　释相中四初总举体用双照事理二种实相名深智慧。

　　说一品法乃至不可说不可说品法说一佛名号乃至不可说不可说佛名号如是说一世界说一佛授记说一修多罗说一众会说演一法说一根无量种种性说一烦恼无量种种性说一三昧无量种种性乃至说不可说不可说三昧无量种种性。

　　二说一品下显能广演。

　　或一日说或半月一月说或百年千年百千年说或一劫百劫千劫百千劫说或百千亿那由他劫说或无数无量乃至不可说不可说劫说劫数可尽一文一句义理难尽。

　　三或一日下明长时演先正明。

　　何以故此菩萨成就十种无尽藏故成就此藏得摄一切法陀罗尼门现在前百万阿僧祇陀罗尼以为眷属得此陀罗尼已以法光明广为众生演说于法。

　　后征释以是十藏之终故说具前十藏近接总持复举陀罗尼门。

　　其说法时以广长舌出妙音声充满十方一切世界随其根性悉令满足心得欢喜灭除一切烦恼缠垢善入一切音声言语文字辩才令一切众生佛种不断净心相续亦以法光明而演说法无有穷尽不生疲倦何以故此菩萨成就尽虚空遍法界无边身故是为菩萨摩诃萨第十辩藏。

　　四其说法下彰辩之德亦有正明征释可知。

　　此藏无穷尽无分段无间无断无变异无隔碍无退转甚深无底难可得入普入一切佛法之门。

　　四叹胜中文有十句义该七辩一无穷尽是丰义味辩一一句中出多事理故二即㨗辩欲言即言无分段故三无疏谬辩不以邪错间深理故四无断辩相续连环故五应辩应时应机无变异故六迅辩迅若悬河无隔碍故已下四句即一切世间最上妙辩此辩有五德一甚深如雷即第八句二清彻远闻故不退转即第七句三其声哀雅如迦陵频伽故能普入一切佛法即第十句四能令众生入心敬爱五其有闻者欢喜无厌故难可得入上二即第九句上来第三依章别释竟(七辨十地广明)。

　　佛子此十种无尽藏有十种无尽法令诸菩萨究竟成就无上菩提。

　　第四佛子下总叹十藏胜能分三初标叹。

　　何等为十饶益一切众生故以本愿善回向故一切劫无断绝故尽虚空界悉开悟心无限故回向有为而不着故一念境界一切法无尽故大愿心无变异故善摄取诸陀罗尼故一切诸佛所护念故了一切法皆如幻故。

　　二征释释有十句摄为五对一下化上求二竖穷横遍三舍相契实四无变善摄五外护内明。

　　是为十种无尽法能令一切世间所作悉得究竟无尽大藏。

　　三是为下结叹此后应有偈等或是略无多是经来未尽第四会竟。

　　大方广佛华严经䟽钞会本第二十一之五

　　音释

　　缀缉

　　(缀朱卫切联也缉七入切续也)。

　　獐

　　(止良切麋属)。

　　翅

　　(施智切翼也)。

　　娆乱

　　(娆而沼切扰同亦乱也)。
乾隆藏第 131 册 No. 1557 大方广佛华严经疏钞会本(第17卷-第34卷)


　　大方广佛华严经䟽钞会本第二十二之一　土五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　升兜率天宫品第二十三

　　自下第五会明上贤十向四门同前初来意中先会来者正为答前回向问故回前解行以向真证广益自他令行弥纶无不周故菩萨大乘藏经云以少善根引无量果者谓回向心以回向心为大利故故行后明之又前解行既著令悲愿弥博后品来者前会既终将陈后说先明说处表法故来(菩萨大乘藏经者或单名菩萨藏经唯一卷亦名礼佛忏悔随喜等后广说回向等功德先明七宝布满恒河沙三千大千世界供养于佛后云行此回向功德等即引无量果乃是义引耳以回向心为大利故即暗引净名佛道品普现色身菩萨之偈云富有七财宝教授以滋息如所说修行回向为大利故行后明之者回前行故)二释名者先会得名亦有三义同前二会(亦有三义者一约处名兜率天宫会二约人名金刚幢菩萨会三约法名十回向会)二释品名兜率是处佛以法界之身不起而应故名为升处此说者表位超胜是次第故又上下放逸此天知足表世间行满故居喜足之天又以彼有一生补处表菩提之心功行满故又积功累勋知阶未足回勋授子乃知有余菩萨亦尔勤苦积行未见有余回向众生乃知自足又欲界六天此居其中表悲智均平处于中故又生此天而修三福谓施戒定自余不具偏多不均故处此说也(处此说下此句征从表位下答答有六意一前行在夜摩今回向超前故居兜率上但约次第二取知足天名三约天主说之四再就知足释之前约自利足此约利他足五约中道说之六约均平释言又生此天而修三福者即涅槃三十二应言修施戒者得上下天身修施戒定得兜率天身)第三宗趣者会以十向大愿为宗得地为趣品以升天赴感为宗说向为趣。

　　尔时佛神力故十方一切世界一一四天下阎浮提中皆见如来坐于树下各有菩萨承佛神力而演说法靡不自谓恒对于佛。

　　第四释文此会有三品经初二当会由致后一正说所以无胜进者由二义故一以此会是三贤位终摄前解行总为趣地方便回向当体自是胜进是故无也此经上下其例有四一约行满入位之际如贤首品信满总为入住方便二约愿满入证之际如此回向初僧祇满总为入地方便三约功用满入无功用之际如第八地初总摄前七地以为方便此第二僧祇满四约因位成满之际如第十地初摄前九地为入方便此约三僧祇满处摄也余同位相接即别有方便故非一例(三约功用满等者第八地初有总明方便集作地分集前七地为入地方便四十地初有方便作满足地分是也)。

　　二方欲入地必离进趣相与无分别为方便故就初二品前一化主赴机后品助化赞佛今初品中大分十段一本会齐现二不离而升三见佛严处四迎佛兴供五睹佛胜德六请佛处殿七如来受请八天王获益九承力偈赞十如来就坐今初也初言神力即是遍因未必起神境通但是修成心自在力十方已下辨所现相于中亦有化主助化望第四会既加及须弥顶此亦应云坐于树下及须弥夜摩天宫文无者略以第二段中带前升后既全举前四则影显前四皆圆遍也而演说者亦通四会之所说也(未必起等者此亦即前第十二经初各随其类为现神通余说四会等例前可知)。

　　尔时世尊复以神力不离于此菩提树下及须弥顶夜摩天宫而往诣于兜率陀天一切妙宝所庄严殿。

　　第二尔时下明不离而升谓前十方一切处四会皆俨然不散而升此说意明横遍十方竖该九会佛法界身遍时处故余义具如第三会初。

　　时兜率天王遥见佛来即于殿上敷摩尼藏师子之座其师子座天诸妙宝之所集成过去修行善根所得一切如来神力所现无量百千亿那由他阿僧祇善根所生一切如来净法所起无边福力之所严莹清净业报不可沮坏观者欣乐无有厌足是出世法非世所染一切众生咸来观察无有能得究其妙好。

　　第三时兜率下见佛严处中二初明感应缘会二即于已下正显严处于中分二先明一方严处后结通十方今初初虽标座下列楼帐等皆兼处严文分为二初总显体德后有百万下别明体用今初有十一句初总余别总中无尽大愿随意出生悲智必俱生死无染名摩尼藏展行弥布故有敷言别有十种圆满胜相以斯妙座实德成故初一自体相以宝成故次六因相一深远相二胜妙相三广大相四同体相五具德相六坚固相后三总显殊特即座之德用一端严故二离染故三无极故。

　　有百万亿层级周匝围绕百万亿金网百万亿华帐百万亿宝帐百万亿鬘帐百万亿香帐张施其上华鬘垂下香气普熏百万亿华盖百万亿鬘盖百万亿宝盖诸天执持四面行列百万亿宝衣以敷其上。

　　二别明体用中通有二百九十九种百万亿广上三段即为三别初广自体次有百万亿初发心下广前殊特三百万亿善根下广前因相初一多明器世间严后二显众生世间严皆智正觉世间之力也皆言百万亿者位增十行之百万故初中长分为十前九色相严后一音声严其一一严事皆即法门可以意得。

　　第一有十句座体严于中初句辨座层级后九覆座之严虽四面行列执盖亦为覆座。

　　百万亿楼阁𦂶焕庄严百万亿摩尼网百万亿宝网弥覆其上百万亿宝璎珞网四面垂下百万亿庄严具网百万亿盖网百万亿衣网百万亿宝帐网以张其上百万亿宝莲华网开敷光荣百万亿宝香网其香美妙称悦众心。

　　第二楼阁下十句复于殿内建立楼阁绕座庄严亦是严处于中初句总下九句别显严阁。

　　百万亿宝铃帐其铃微动出和雅音百万亿栴檀宝帐香气普熏百万亿宝华帐其华敷荣百万亿众妙色衣帐世所希有百万亿菩萨帐百万亿杂色帐百万亿真金帐百万亿琉璃帐百万亿种种宝帐悉张其上百万亿一切宝帐大摩尼宝以为庄严。

　　第三宝铃帐下十句辨帐严亦是绕座前已辨覆故若重辨者帐上建楼楼上覆帐重重无尽耳。

　　百万亿妙宝华周匝莹饰百万亿频婆帐殊妙间错百万亿宝鬘百万亿香鬘四面垂下百万亿天坚固香其香普熏百万亿天庄严具璎珞百万亿宝华璎珞百万亿胜藏宝璎珞百万亿摩尼宝璎珞百万亿海摩尼宝璎珞庄严座身百万亿妙宝绘彩以为垂带。

　　第四妙宝华下有十一句辨严座身其频婆帐应在宝华之前类例稳便亦可十二句辨帐九句严座身频婆者此云身影质谓帐庄严具中现外质之影故。

　　百万亿因陀罗金刚宝百万亿自在摩尼宝百万亿妙色真金藏以为间饰百万亿毗卢遮那摩尼宝百万亿因陀罗摩尼宝光明照耀百万亿天坚固摩尼宝以为窗牖百万亿清净功德摩尼宝彰施妙色百万亿清净妙藏宝以为门闼百万亿世中最胜半月宝百万亿离垢藏摩尼宝百万亿师子面摩尼宝间错庄严百万亿心王摩尼宝所求如意百万亿阎浮檀摩尼宝百万亿清净藏摩尼宝百万亿帝幢摩尼宝咸放光明弥覆其上百万亿白银藏摩尼宝百万亿须弥幢摩尼宝庄严其藏。

　　第五因陀罗金刚宝下有十七句亦严座四周皆明妙宝以为䆫门及覆亦严座体以庄严其藏是莲华藏故标中表法有异住行不言莲华理实应有或是座身之龛名藏。

　　百万亿真珠璎珞百万亿琉璃璎珞百万亿赤色宝璎珞百万亿摩尼璎珞百万亿宝光明璎珞百万亿种种藏摩尼璎珞百万亿甚可乐见赤真珠璎珞百万亿无边色相藏摩尼宝璎珞百万亿极清净无比宝璎珞百万亿胜光明摩尼宝璎珞周匝垂布以为庄严百万亿摩尼身殊妙严饰百万亿因陀罗妙色宝。

　　第六真珠璎珞下十二句璎珞周垂严其摩尼身下二句文似缺略谓因陀罗妙色宝下无所结属又非下之香类不可别为一段。

　　百万亿黑栴檀香百万亿不思议境界香百万亿十方妙香百万亿最胜香百万亿甚可爱乐香咸发香气普熏十方百万亿频婆罗香普散十方百万亿净光香普熏众生百万亿无边际种种色香普熏一切诸佛国土永不歇灭百万亿涂香百万亿熏香百万亿烧香香气发越普熏一切百万亿莲华藏沉水香出大音声百万亿游戏香能转众心百万亿阿楼那香香气普熏其味甘美百万亿能开悟香普遍一切令其闻者诸根寂静复有百万亿无比香王香种种庄严。

　　第七黑栴檀下有十六句以香为严阿楼那者此云红赤色。

　　雨百万亿天华云雨百万亿天香云雨百万亿天末香云雨百万亿天拘苏摩华云雨百万亿天波头摩华云雨百万亿天优钵罗华云雨百万亿天拘物头华云雨百万亿天芬陀利华云雨百万亿天曼陀罗华云雨百万亿一切天华云雨百万亿天衣云雨百万亿摩尼宝云雨百万亿天盖云雨百万亿天幡云雨百万亿天冠云雨百万亿天庄严具云雨百万亿天宝鬘云雨百万亿天宝璎珞云雨百万亿天栴檀香云雨百万亿天沉水香云。

　　第八雨百万下二十句雨云为严。

　　建百万亿宝幢悬百万亿宝幡垂百万亿宝缯带然百万亿香罏布百万亿宝鬘持百万亿宝扇执百万亿宝拂悬百万亿宝铃网微风吹动出妙音声百万亿宝栏楯周匝围绕百万亿宝多罗树次第行列百万亿妙宝窗牖𦂶丽庄严百万亿宝树周匝垂阴百万亿楼阁延袤𦂶饰百万亿宝门垂布璎珞百万亿金铃出妙音声百万亿吉祥相璎珞严净垂下百万亿宝悉底迦能除众恶百万亿金藏金缕织成百万亿宝盖众宝为竿执持行列百万亿一切宝庄严具网间错庄严。

　　百万亿光明宝放种种光百万亿光明周遍照耀百万亿日藏轮百万亿月藏轮并无量色宝之所集成百万亿香焰光明映彻百万亿莲华藏开敷鲜荣百万亿宝网百万亿华网百万亿香网弥覆其上。

　　百万亿天宝衣百万亿天青色衣百万亿天黄色衣百万亿天赤色衣百万亿天奇妙色衣百万亿天种种宝奇妙衣百万亿种种香熏衣百万亿一切宝所成衣百万亿鲜白衣悉善敷布见者欢喜。

　　百万亿天铃幢百万亿金网幢出微妙音百万亿天缯幢众彩具足百万亿香幢垂布香网百万亿华幢雨一切华百万亿天衣幢悬布妙衣百万亿天摩尼宝幢众宝庄严百万亿天庄严具幢众具校饰百万亿天鬘幢种种华鬘四面行布百万亿天盖幢宝铃和鸣闻皆欢喜。

　　第九建百万下四十八句座外四面严于中有四初二十句杂杂庄严罗列座侧言楼阁延袤者静法云梵云蒲莫迦此云帐舆若是楼阁应云微么囊既不尔者译之误也此或应尔前文已有楼阁故若重辩者亦无大失宝悉底迦者具云塞缚悉底迦此云有乐若见此相必获安乐其形如万字具于音义今宝形似此二光明宝下九句光明严言网覆者若世之灯以护夕虫成隐映故三天宝衣下九句宝衣敷布严四天铃幢下十句宝幢行列严。

　　百万亿天螺出妙音声百万亿天鼓出大音声百万亿天箜篌出微妙音百万亿天牟陀罗出大妙音百万亿天诸杂乐同时俱奏百万亿天自在乐出妙音声其声普遍一切佛刹百万亿天变化乐其声如响普应一切百万亿天鼓因于抚击而出妙音百万亿天如意乐自然出声音节相和百万亿天诸杂乐出妙音声灭诸烦恼。

　　百万亿悦意音赞叹供养百万亿广大音赞叹承事百万亿甚深音赞叹修行百万亿众妙音叹佛业果百万亿微细音叹如实理百万亿无障碍真实音叹佛本行百万亿清净音赞叹过去供养诸佛百万亿法门音赞叹诸佛最胜无畏百万亿无量音叹诸菩萨功德无尽百万亿菩萨地音赞叹开示一切菩萨地相应行百万亿无断绝音叹佛功德无有断绝。

　　百万亿随顺音赞叹称扬见佛之行百万亿甚深法音赞叹一切法无碍智相应理百万亿广大音其音充满一切佛刹百万亿无碍清净音随其心乐悉令欢喜百万亿不住三界音令其闻者深入法性百万亿欢喜音令其闻者心无障碍深信恭敬百万亿佛境界音随所出声悉能开示一切法义百万亿陀罗尼音善宣一切法句差别决了如来秘密之藏百万亿一切法音其音和畅克谐众乐。

　　第十天蠡出妙音下辨音声严于中二初十句乐音严后悦意音下二十句法音严前中云牟陀罗者此云锋鼓谓天乐初奏此鼓先作故后法音严中初十一句赞叹三宝后随顺音下九句说法益物。

　　别明体用中初广自体竟。

　　有百万亿初发心菩萨才见此座倍更增长一切智心百万亿治地菩萨心净欢喜百万亿修行菩萨悟解清净百万亿生贵菩萨住胜志乐百万亿方便具足菩萨起大乘行百万亿正心住菩萨勤修一切菩萨道百万亿不退菩萨净修一切菩萨地百万亿童真菩萨得一切菩萨三昧光明百万亿法王子菩萨入不思议诸佛境界百万亿灌顶菩萨能现无量如来十力。

　　大文第二广前殊特者前文略云见者无猒亦已略明益相今广显之即座之德用恭敬供养复显为严文分为二初明获益后申供养前中有三十九句曲分为四初十约位辨益。

　　百万亿菩萨得自在神通百万亿菩萨生清净解百万亿菩萨心生爱乐百万亿菩萨深信不坏百万亿菩萨势力广大百万亿菩萨名称增长百万亿菩萨演说法义今智决定百万亿菩萨正念不乱百万亿菩萨生决定智百万亿菩萨得闻持力持一切佛法百万亿菩萨出生无量广大觉解百万亿菩萨安住信根。

　　二得自在下有十二句杂辨得益。

　　百万亿菩萨得檀波罗蜜能一切施百万亿菩萨得尸波罗蜜具持众戒百万亿菩萨得忍波罗蜜心不妄动悉能忍受一切佛法百万亿菩萨得精进波罗蜜能行无量出离精进百万亿菩萨得禅波罗蜜具足无量禅定光明百万亿菩萨得般若波罗蜜智慧光明能普照耀百万亿菩萨成就大愿悉皆清净百万亿菩萨得智慧灯明照法门百万亿菩萨为十方诸佛法光所照百万亿菩萨周遍十方演离痴法。

　　三得檀下十句约行辨益。

　　百万亿菩萨普入一切诸佛刹土百万亿菩萨法身随到一切佛国百万亿菩萨得佛音声能广开悟百万亿菩萨得出生一切智方便百万亿菩萨得成就一切法门百万亿菩萨成就法智犹如宝幢能普显示一切佛法百万亿菩萨能悉示现如来境界。

　　四普入一切佛刹下七句约大用辨益后三并通诸位或可第二段明回向第三段明十行第四段明十地或唯约十住通别无碍(或可第二明回向者以初约位是十住三明十度全同十行故二配回向四配十地则竖位具足以第二段中神通不坏等亦有回向意第四段普入佛刹等亦有十地体势故为此配由二三前却二四不显故前正释后三通诸位)。

　　广殊特中初明获益曲分为四竟。

　　百万亿诸天王恭敬礼拜百万亿龙王谛观无厌百万亿夜叉王顶上合掌百万亿乾闼婆王起净信心百万亿阿修罗王断憍慢意百万亿迦楼罗王口衔缯带百万亿紧那罗王欢喜踊跃百万亿摩睺罗伽王欢喜瞻仰百万亿世主稽首作礼百万亿忉利天王瞻仰不瞬百万亿夜摩天王欢喜赞叹百万亿兜率天王布身作礼百万亿化乐天王头顶礼敬百万亿他化天王恭敬合掌百万亿梵天王一心观察百万亿摩醯首罗天王恭敬供养百万亿菩萨发声赞叹。

　　二诸天恭敬下明供养文分为五初十七句杂明八部人天菩萨三业设敬其中所作各随类所宜。

　　百万亿天女专心供养百万亿同愿天踊跃欢喜百万亿往昔同住天妙声称赞百万亿梵身天布身敬礼百万亿梵辅天合掌于顶百万亿梵众天围绕侍卫百万亿大梵天赞叹称扬无量功德百万亿光天五体投地百万亿少光天宣扬赞叹佛世难值百万亿无量光天遥向佛礼百万亿光音天赞叹如来甚难得见百万亿净天与宫殿俱而来诣此百万亿少净天以清净心稽首作礼百万亿无量净天愿欲见佛投身而下百万亿遍净天恭敬尊重亲近供养百万亿广天念昔善根百万亿少广天于如来所生希有想百万亿无量广天决定尊重生诸善业百万亿广果天曲躬恭敬百万亿无烦天信根坚固恭敬礼拜百万亿无热天合掌念佛情无厌足百万亿善见天头面作礼百万亿善现天念供养佛心无懈歇百万亿阿迦尼吒天恭敬顶礼百万亿种种天皆大欢喜发声赞叹百万亿诸天各善思惟而为庄严。

　　二天女专心下二十六句唯明诸天三业敬养初之三句即欲界天色究竟后复言种种天者或通无色或总上诸类善思惟天亦通诸类。

　　百万亿菩萨天护持佛座庄严不绝百万亿华手菩萨雨一切华百万亿香手菩萨雨一切香百万亿鬘手菩萨雨一切鬘百万亿末香手菩萨雨一切末香百万亿涂香手菩萨雨一切涂香百万亿衣手菩萨雨一切衣百万亿盖手菩萨雨一切盖百万亿幢手菩萨雨一切幢百万亿幡手菩萨雨一切幡百万亿宝手菩萨雨一切宝百万亿庄严手菩萨雨一切庄严具。

　　三菩萨天下有十二句明菩萨事供养。

　　百万亿诸天子从天宫出至于座所百万亿诸天子以净信心并宫殿俱百万亿生贵天子以身持座百万亿灌顶天子举身持座。

　　四诸天子从天宫出下四句诸天身供养。

　　百万亿思惟菩萨恭敬思惟百万亿生贵菩萨发清净心百万亿菩萨诸根悦乐百万亿菩萨深心清净百万亿菩萨信解清净百万亿菩萨诸业清净百万亿菩萨受生自在百万亿菩萨法光照耀百万亿菩萨成就于地百万亿菩萨善能教化一切众生。

　　五思惟菩萨下十句菩萨修法供养亦明得益菩萨多明得益诸天但说供养者诸天供养是益因故诸天得益即菩萨故。

　　上申供合前获益大文广前殊特竟。

　　百万亿善根所生百万亿诸佛护持百万亿福德所圆满百万亿殊胜心所清净百万亿大愿所严洁百万亿善行所生起百万亿善法所坚固百万亿神力所示现百万亿功德所成就百万亿赞叹法而以赞叹。

　　第三百万亿善根下广前因深十句可知所以此会严事偏多者一此天多以补处为王故二贤位已极大悲普周故所以十住无菩萨严表凡入位故夜摩即有已入位故然亦未广而此胜相皆是如来海印所现法界差别自在实德人法无碍依正混融之严事也。

　　上广因相合前先一方严处竟。

　　如此世界兜率天王奉为如来敷置高座一切世界兜率天王悉为于佛如是敷座如是庄严如是仪则如是信乐如是心净如是欣乐如是喜悦如是尊重如是而生希有之想如是踊跃如是渴仰悉皆同等。

　　第二如此世界下结通十方可知。

　　见佛严处竟。

　　尔时兜率天王为如来敷置座已心生尊重与十万亿阿僧祇兜率天子奉迎如来。

　　第四尔时下迎佛兴供于中二先将迎兴供二尔时如来威神力下见佛兴供前中二初奉迎。

　　以清净心雨阿僧祇色华云雨不思议色香云雨种种色鬘云雨广大清净栴檀云雨无量种种盖云雨细妙天衣云雨无边众妙宝云雨天庄严具云雨无量种种烧香云雨一切栴檀沉水坚固末香云诸天子众各从其身出此诸云时百千亿阿僧祇兜率天子及余在会诸天子众心大欢喜恭敬顶礼阿僧祇天女踊跃欣慕谛观如来。

　　二以清净下兴供于中先诸天兴供皆从身出者非唯显诸天福力亦表身为供具供自心生。

　　兜率宫中不可说诸菩萨众住虚空中精勤一心以出过诸天诸供养具供养于佛恭敬作礼阿僧祇音乐一时同奏。

　　后兜率宫下菩萨兴供可知。

　　将迎兴供竟。

　　尔时如来威神力故往昔善根之所流故不可思议自在力故兜率宫中一切诸天及诸天女皆遥见佛如对目前。

　　第二见佛兴供中二先诸天后百千亿那由他先住下明菩萨前中三初明承力见佛一现佛神力二宿善力三法门力。

　　同兴念言如来出世难可值遇我今得见具一切智于法无碍正等觉者如是思惟如是观察与诸众会悉共同时奉迎如来。

　　二同兴下庆遇奉迎。

　　各以天衣盛一切华盛一切香盛一切宝盛一切庄严具盛一切天栴檀末香盛一切天沉水末香盛一切天妙宝末香盛一切天香华盛一切天曼陀罗华悉以奉散供养于佛。

　　三各以下正明兴供于中三初十句衣盛供以散佛表修寂灭以趣果故。

　　百千亿那由他阿僧祇兜率陀天子住虚空中咸于佛所起智慧境界心烧一切香香气成云庄严虚空又于佛所起欢喜心雨一切天华云庄严虚空又于佛所起尊重心雨一切天盖云庄严虚空又于佛所起供养心散一切天鬘云庄严虚空又于佛所生信解心布阿僧祇金网弥覆虚空一切宝铃常出妙音又于佛所生最胜福田心以阿僧祇帐庄严虚空雨一切璎珞云无有断绝又于佛所生深信心以阿僧祇诸天宫殿庄严虚空一切天乐出微妙音又于佛所生最胜难遇心以阿僧祇种种色天衣云庄严虚空雨于无比种种妙衣又于佛所生无量欢喜踊跃心以阿僧祇诸天宝冠庄严虚空雨无量天冠广大成云又于佛所起欢喜心以阿僧祇种种色宝庄严虚空雨一切璎珞云无有断绝。

　　二百千亿下十句明起心雨供严空显所修万行称法性空空有无碍是严空义。

　　百千亿那由他阿僧祇天子咸于佛所生净信心散无数种种色天华然无数种种色天香供养如来又于佛所起大庄严变化心持无数种种色天栴檀末香奉散如来又于佛所起欢喜踊跃心持无数种种色盖随逐如来又于佛所起增上心持无数种种色天宝衣敷布道路供养如来又于佛所起清净心持无数种种色天宝幢奉迎如来又于佛所起增上欢喜心持无数种种色天庄严具供养如来又于佛所生不坏信心持无数天宝鬘供养如来又于佛所生无比欢喜心持无数种种色天宝幡供养如来百千亿那由他阿僧祇诸天子以调顺寂静无放逸心持无数种种色天乐出妙音声供养如来。

　　三百千亿那由他阿僧祇天子下九句杂申供养表万行杂修故调顺寂静无放逸心应分为二则有十句。

　　先诸天兴供竟。

　　百千亿那由他不可说先住兜率宫诸菩萨众以从超过三界法所生离诸烦恼行所生周遍无碍心所生甚深方便法所生无量广大智所生坚固清净信所增长不思议善根所生起阿僧祇善巧变化所成就供养佛心之所现无作法门之所印出过诸天诸供养具供养于佛。

　　第二菩萨兴供中二先明行成依报供后其诸菩萨下身出正报供前中二十七句文分为三初十句多因成多果之供次八句一因成一果供后九句一因成多果供应有四句由多因成一果摄在初段以多因能一一成故又初段即一切中有一及一切中有一切次段即一中一后段即一中一切也。

　　今初十句一时并举多因后通成诸供出过诸天者胜故多故余可知。

　　以从波罗蜜所生一切宝盖于一切佛境界清净解所生一切华帐无生法忍所生一切衣入金刚法无碍心所生一切铃网解一切法如幻心所生一切坚固香周遍一切佛境界如来座心所生一切佛众宝妙座供养佛不懈心所生一切宝幢解诸法如梦欢喜心所生佛所住一切宝宫殿。

　　第二一因一果中皆因果相似一盖以障尘若度能除蔽二帐以庇荫若悲为佛境华以开敷如觉解清净三法忍和悦用严法身四演教网则震金刚之妙音观教网则不碍文而见理五香气闻而不可见见而不可揽犹幻法见而不可取取而不可得知幻无坚以成坚法六周遍法空是佛智身所依之境座之义也七摧懈慢幢树法胜幢故八诸法如梦是佛栖托之所也。

　　无著善根无生善根所生一切宝莲华云一切坚固香云一切无边色华云一切种种色妙衣云一切无边清净栴檀香云一切妙庄严宝盖云一切烧香云一切妙鬘云一切清净庄严具云皆遍法界出过诸天供养之具供养于佛。

　　第三无著下一因多果供无著无生但是一义无生约理无著约智此二契合方成一因文中九句可知。

　　其诸菩萨一一身各出不可说百千亿那由他菩萨皆充满法界虚空界其心等于三世诸佛以从无颠倒法所起无量如来力所加开示众生安隐之道具足不可说名味句普入无量法一切陀罗尼种中生不可穷𥁞辩才之藏心无所畏生大欢喜以不可说无量无𥁞如实赞叹法赞叹如来无有厌足。

　　第二身出正报供中文有十句初二明现身德量谓一一量周法界德齐佛故次以从下三句明胜辩之因次具足下四句显胜辩所依后以不可下一句正申辩赞皆从总持辩藏之所流故情动于中故形于言言犹不足敬之至也(情动于中等者即子夏诗序具云情动于中而形于言言之不足故嗟叹之嗟叹之不足故咏歌之咏歌之不足故不知手之舞之足之蹈之)上菩萨兴供合前诸天迎佛兴供科竟。

　　大方广佛华严经䟽钞会本第二十二之一

　　音释

　　兜率

　　(兜当侯切梵语也此云知足)。

　　蠡

　　(卢戈切音里即螺蚌属)。

　　严莹

　　(莹乌定切严莹谓严饰如玉之洁莹也)。

　　沮坏

　　(沮慈吕切坏古聩切沮坏谓遏沮毁坏之也)。

　　层级

　　(层昨楞切级居立切层级犹重阶叠级也)。

　　鬘

　　(莫班切)。

　　𦂶焕

　　(𦂶袪几切缯𦂶也细绫也焕呼玩切文彩明貌)。

　　间错

　　(间古晏切厕也错七各切杂也)。

　　缯彩

　　(缯疾陵切帛也彩仓改切绘缯也)。

　　栏楯

　　(栏落干切勾栏也楯食闰切阑槛也)。

　　延袤

　　(延以然切远也袤莫候切长也又广袤也南北曰袤东西曰广)。

　　螺

　　(落戈切贝属海介虫也)。

　　箜篌

　　(箜苦红切篌户钩切箜篌乐器也)。

　　抚击

　　(抚芳武切弹也击古历切扣也)。

　　大方广佛华严经疏钞会本第二十二之二　土六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时一切诸天及诸菩萨众见于如来应正等觉不可思议人中之雄。

　　第五尔时一切下睹佛胜德中分二先明睹佛身云胜德后尔时如来大悲下明现胜德之意前中分二初睹佛胜德后时大众咸见下见佛光用前通十眼所见后约天眼所见今初也然此经文次第具显如来二十一种殊胜功德以文言浩汗致古释同迷然离世间品虽具二十一句而此文义兼广故随便引于诸论文分为三初总观如来次别观德相三结成观解(而此文义兼广者以离世间品初叹佛有名无释今文有释无名四纸余经次第具释二十一德故云文义兼广四纸余经文广其中句义该[(冰-水+〡)*ㄆ]诸论异释无遗故云义广由此故于此中引于诸论将论释经将经证论故云随便古人亦引诸论在离世间既无经文论无凭㨿由此无名故古德同迷贤首以下总结十句分为十段刊定以十六三业配之并如下引今并不用)今初略举三德以显一雄一者如来二言应者即是应供三正等觉即正遍知此一应字亦通属下随应觉故此即总句离世间品名妙悟皆满佛地摄论皆名最清净觉亲光释云谓佛世尊普于一切有为无为所应觉境正开觉故此释正义拣异邪觉又于一切所应觉境净妙圆满正开觉故此释最清净义亦明觉满拣异菩萨又于一切如所有性尽所有性正开觉故此释符今等字谓双照二谛平等觉故亦是遍义故云正遍知(离世间品名妙悟皆满三者上释经中总句此下会其总句异名然摄论本论即无著所造世亲无性二俱有释唐三藏俱译皆有十卷此并当第五今依无性释所知相中因云若欲释大乘法略由三相一由说缘起二由说从缘所生法相三由说语义论曰说语义者谓说初句后以余句分别显示或由德处或由义处释中云已得在已圆满饶益故名为德未得在已随顺趣求故名为义论曰德处者谓说佛功德即二十一种殊胜功德释中云最清净觉即是初句由所余句开显其义亲光释云者亲光即佛地经论主二本摄论不解总句此菩萨解自有三释䟽便以义拣断释之然此三释有其二意一别释总句一释正字二释最清净字三释等字彼无等字义符今经二者于所觉法影略出之一约为无为为所应觉境二云一切为所应觉境三以如所有性等为所应觉故小异也为与无为总明所觉不出二故二一切法曲𥁞差别故三如所有等通能所故其如所有性等今当略说即杂集论第十一云事边际所缘者谓一切法𥁞所有性如所有性彼䟽释云事边际等者事有二种一是自相事二是共相事初能缘心尽法分量后能缘心如诸经中所有共体供称边际此中事即是境就文分三初标章次开二义后别释此上是初二段下即别释论云𥁞所有性者谓蕴界处为显所知诸法体事唯有尔所分量边际是故建立蕴界处三彼䟽释云谓尽有为无为诸法自相论云如所有性者谓四圣谛十六行真如一切行无常一切行苦一切法无我涅槃寂静等空无愿无相彼䟽释云此中略明四种共相第一谛门谓四圣谛第二行门谓十六行及真如第三邬陀南门谓一切行无常至寂静四解脱门谓空无相无愿本论举境不举能了论云由如是等义差别门了所知境故名如所有性䟽先释通名次别释此初也谓由如是四谛十六行等是𥁞所有性中差别义其能缘心如诸法中所有差别皆悉了知故名如所有性论或以谛门了所知境彼䟽云谓即前所说诸蕴界处随其所应了知是苦乃至是道彼䟽别释四差别即为四段此初文也谓总观前尽所有性中蕴界处有漏者观于若集其无漏者观其灭道故云随其所应论云或以行门了所知境说一一谛各有四行及一切法无有差别皆真如行彼䟽云前谛及法门约所缘得称此下就能缘得称即是四谛各别有四行即是前总作谛解而了蕴等今约一一谛中别作四相解而起四行及一切法作总相真如缘而起真如行即名了无常及真如等行解名行即前十六行是缘安立行后真如行是缘非安立行论或以诸法邬陀南门了所知境即诸行无常乃至涅槃寂静彼䟽邬陀南者旧为忧陀那讹也正翻为说义当无问自说随义作名亦总略义或名标相义谓一切行无常是有为标相涅槃寂静是无为标相论或以解脱门了所知境谓空无愿无相如是等彼䟽云谓离系涅槃称为解脱空定诸心所是趣入涅槃所依之门此中即以空等三空门以了前境即了所知诸法是空及无相谓双照下䟽释第二义释曰二性之义已略备矣其𥁞所有唯是世谛其如所有通于二谛则显如来自相共相若教所说若法本性无不证知如实觉故䟽中但云双照二谛平等觉故然二谛平等则二性无碍无所不[(冰-水+〡)*ㄆ]既无不知即是遍义)彼经无正等言此经缺最清净上妙严品则有最言故云于一切法成最正觉下离世间中复有妙悟妙者微妙离觉相故悟觉及知名异义同妙正遍最名义俱别所拣异故若世亲无性不解总句但以下别德成斯一觉故清净觉句句皆遍(彼经无正等下会四经文言有影略总皆含具于中先列四别后妙者微妙下会释妙正遍最者妙拣取相正拣于邪遍拣不周最拣未极如初会说余义可知)。

　　其身无量不可称数现不思议种种神变令无数众生心大欢喜普遍一切虚空界一切法界以佛庄严而为庄严令一切众生安住善根示现无量诸佛神力超过一切诸语言道诸大菩萨所共钦敬随所应化皆令欢喜住于诸佛广大之身功德善根悉已清净色相第一无能映夺。

　　第二其身下别观德相二十一德分二十段后二合故然摄论中二十一德通有三节一先列经二十一句二无著菩萨立功德名以为解释三无性等但释论名以符经旨今各句句配属其佛地论释有同摄论有异摄论异者引之今初明不二现行经也即观察如来一向无障碍转功德此是无著立名他皆仿此(今各句句配属者以论中三节各一时并举谓第一列经二十一句第二本论一时立二十一德之名第三释论次第一时牒释故今各配摘成二十段䟽中文各有二先释名义后释经文今初不二现行先释名义中具指经论及释三段可知但无性释论中先牒本论功德之名后方指经如此段云谓于所知一向无障转功德者此即开示不二现行下皆准此世亲则先牒经今䟽皆先牒经后引本论立名故释名义名且分为二一牒经立名二引释论释初中其即观察如来五字是䟽义加顺于此经观佛德故余皆是彼论文今初不二现行先牒经立各可知)无性二释一云谓佛一向无障碍智于一切事品类差别无著无碍故非如声闻等有处有障有处无障二种此约离所知障智德满故非如声闻有处有障者谓于极远时方无边差别诸佛法中有无智转(此约离所下䟽取下生起中意以出德体)第二释云或二处现行此中无有如是所说二种现行此释二处亦前有障无障但前释约表为一智转此释约遮故无彼二正同下经二行永绝。

　　世亲同于后释亲光云凡夫二乘现行二障世尊无故凡夫现行生死起诸杂染二乘现行涅槃弃利乐事世尊无彼现行二事故名不二现行(世亲所解者文全同也然世亲有四一牒经名二自解释三举本论帖四重释如此段云此中不二现行者（一牒经）谓二现行此中无有是故说名不二现行（二释义）即是于所知一向无障碍转功德（三举本论帖）非声闻独觉智亦有障亦无障故（四重释也）文多如此言亲光下会亲光释同此消文)无性生起云云何而得此最胜觉故次说此诸声闻等于所知境有二现行所谓正智不染无知佛无此故(无性生起云下第三段此是无性释论总毕重复条流生起次第而不晓者谓为再释今亦摘其生起为二十段句句别配此即蹑前总句生此别中第一句也故前释云此约离所知障不染无知即所知障体拣异染污无知耳)文中分二初广显利乐明离所知故不同二乘二住于下结成所住彰离烦恼不同凡夫前中三初明应广顺机令喜二普遍下明其遍应定慧庄严生物善根三示现下彰应用深广虽超语言而无遗曲济(文中二下二释文双用二论初广利乐是亲光意离所知故即无性意下离烦恼即唯亲光意若约亲光不二现行双离二障双异凡小定慧庄严等者释经以佛庄严至安住善根言定慧者即法华第一云佛自住大乘如其所得法定慧力庄严以此度众生故)二结成所住者初句明智住法身能住所住二俱广大下句心无烦恼善根清净色相超伦具上二义名清净觉他皆仿此(能住所住俱广大者所住即法界法身遍一切处故广大智称法身等彼真性如日光含空具上二义下结归总句兼例下文)。

　　智慧境界不可穷尽无比三昧之所出生其身无际遍住一切众生身中令无量众生皆大欢喜令一切智种性不断。

　　第二智慧已下明趣无相法即观察如来于有无无二相真如最胜清净能入功德无性云为明断德故次说之不住生死涅槃相故即无住涅槃(后无性下引释论释于中文二一明无性生起即无住涅槃五字是䟽余皆是论)然无相法即是清净真如趣谓趣入谓此真如诸法无性以为相故非是有相体即圆成自相有故非是无相此二不相离名无二相诸法中胜故名最胜远离客尘故名清净既自能入亦令他入为最清净自入则不住生死他入则不住涅槃(二然无相法下䟽取释论释然䟽双用二释论文清经及本论名理无不尽而文或取舍无性具云谓此真如有圆成相无遍计所执相由此道理明无二相无有无相是实有故无有有相所执无故最胜清净能入功德者谓即真如最胜清净一切法中最第一故远离一切客尘垢故于此真如自觉能入亦令他入是故说名最胜清净能入功德世亲释云趣无相法者谓清净真如名无相法趣谓趣入即是于有无无二相真如最胜清净能入功德谓此真如非是有相诸法无性以为相故亦非无相自相有故于此无相真如最胜清净能入故最胜能入故清净能入故释口观上二论以对䟽文昭然可见)文中先明自入今初先明不住生死智称如境后明他入皆不可尽无比三昧令智出生又令真如出二障故二其身下明不住涅槃同体大悲遍住物身心真如性物物遍故二令无量下辨令他入一则大悲冥熏二则大智为说令于身中见如来性成一切智故种性不断是入义也此用常寂名为涅槃(遍住物身者如有偈云我今解了如来性如来今在我身中我与如来无差别如来即是我真如)。

　　住于诸佛究竟所住生于三世诸佛之家令不可数众生信解清净令一切菩萨智慧成就诸根悦豫法云普覆虚空法界教化调伏无有遗余随众生心悉令满足令其安住无分别智出过一切众生之上。

　　第三住于诸佛究竟已下明住于佛住即观察如来无功用佛事不休息功德为欲得上无住涅槃故次明之(为欲得上下第二引释论释但有生起义在释文之中)文中初明所住后彰住益今初言佛住者谓圣天梵等皆佛所住而于性空大悲偏善安住大悲性空即是佛家故能不住生死涅槃为究竟住此即恩德是以亲光亦名为观所谓化功德常住大悲昼夜六时观世间故后令不可下彰住家益初明由住大悲故能益物无遗是不休息义由住性空自无功用故能令物住无分别出过众生总显胜也(文中下释文为二从多而言前段即释经后段即释论在文易了而取论意若具引释论者无性论云谓不作功用于诸佛事有情等中能无间断随其所应恒正安住圣天梵住非如声闻要作功用方能成办利有情事非如外道虽有所住而非殊胜天住谓四种静虑梵住即是悲等无量圣住即是空无相等世亲云谓住佛所住无所住处（性空也）谓此住中常作佛事无有休息（大悲也）今用二论以释经文大悲性空者大悲是利他家性空是自利家故法华经明大悲为室净名云毕竟空寂含况二相导真实家也故双安住故能不住下即上大悲般若所辅翼故)。

　　获一切智放大光明宿世善根皆令显现普使一切发广大心令一切众生安住普贤不可坏智遍住一切众生国土从于不退正法中生住于一切平等法界明了众生心之所宜现不可说不可说种种差别如来之身非世言词而叹可尽能令一切常思念佛充满法界广度群生随初发心所欲利益以法惠施令其调伏信解清净示现色身不可思议。

　　第四获一切下明逮得一切佛平等性下云得佛平等即观察如来于法身中所依意乐作事无差别功德。

　　如上佛住为共不共故次明之此一切诸佛展转和杂而同住故一切诸佛三事无差非如声闻但有所依(此一切诸佛下蹑上生起以为问端故今答云和杂而住此亦释经从一切诸佛三事已下释论此但标名)文即分三初明所依无差别谓一切智以一切诸佛皆依真如清净智故放大光下显智之用二普使已下明意乐无差谓同有利乐胜意乐故普使之言即意乐也不可坏智即如来藏普贤菩萨自体遍故染而不染名不可坏反源照极故名安住三遍住下作业无差一切皆作受用变化利他事故于中先明作业周遍(文中别释三事皆先牒名举释论释后随经别解普使之言下是䟽此德世亲但配属而已)次从于下作业所依即自受用身一受不失名为不退谓得法性即念不退此后亲生佛智此智生已还住法界次明了已下正显作业初观机后现不可说下作业受用变化各有多类名不可说差别之身能令已下彰业之益一能益他二随初下满本所愿亦令于物能现色身。

　　此上四段明其自利后十七段明其利他。

　　等观众生心无所著住无碍住得佛十力无所障碍心常寂定未曾散乱住一切智。

　　第五等观众生下明到无障处即观察如来修一切障对治功德利他之中先明化障对治故次明之谓己惯习一切烦恼及所知障对治圣道即一切智及定自在性(谓己惯习下释德名全是无性论)故论名为修治又已到永离一切习气所依趣处经名到无障处二文互显以有治必无障无障由有治故(从故论名为修治是䟽释又已到下复是无性论释䟽将属经故结云二文互显)。

　　文中心无所著是无烦恼障住无碍住明无所知障得佛十力即是种智是所知障治心常寂定住一切智即烦恼障治。

　　善能开演种种文句真实之义能悉深入无边智海出生无量功德慧藏。

　　第六善能开演下明不可转法即观察如来降伏一切外道功德由有上能治故他不能转利有情事故次明之谓教证二法皆不为他所动转故无有余法胜过此故文中初明教道能悉已下证道出生已下二道之益。

　　恒以佛日普照法界随本愿力常现不没恒住法界住佛所住无有变异于我我所俱无所著住出世法世法无染。

　　第七恒以佛日下明所行无碍观察如来生在世间不为世法所碍功德显示如来所化之中无高下碍故次明之谓世八风不能拘碍故亲光名降魔功德谓色等境不能乱故(谓世八风下释即䟽取意略释兼会亲光以色等五尘是尘境故至释文中方出释论)文中以佛身日普照法界则横无碍常现不没则竖无碍不以无信生盲等而不现故正显八风不碍恒住已下显无碍因无有变异示无碍相如摩尼珠不随物变不着我所于内无碍世法不染于外无碍由住出世如莲华故如有颂云诸佛常游于世间利乐一切有情类八法势风邪分别不能倾动不拘碍(不以无信等而不现者即第一回向中意如有颂云即无性论)。

　　于一切世间建智慧幢其智广大超过世间无所染着拔诸众生令出淤泥置于最上智慧之地所有福德饶益众生而无有尽了知一切菩萨智慧信向决定当成正觉。

　　以大慈悲现不可说无量佛身种种庄严以妙音声演无量法随众生意悉令满足。

　　第八于一切下明其所安立不可思议即观察如来安立正法功德由依前方便能作饶益之事故次明之谓十二分教名所安立由深广故不可思议(谓十二下即䟽取论意释无性具云谓契经等十二分教名所安立安立彼彼自相共相故如是安立非诸愚夫觉所行故出世间故不可思议此所安立不可思议即是功德)文中分二初约所诠以辨深广后约能诠以明深广今初初句总显建即安立其智下释超世广大即是幢义拔置智地即是建义所有已下福智相对明高广义。

　　二以大慈下现身说法约能诠教以明安立。

　　于去来今心常清净令诸众生不着境界恒与一切诸菩萨记令其皆入佛之种性生在佛家得佛灌顶。

　　第九于去来今下明游于三世平等法性行利有情即观察如来授记功德以上加事三世诸佛皆悉平等故次明之谓于三世平等性中能随解了过去未来曾当转事皆如现在而授记故故下经云普见三世(谓于三世下释义即无性释然前更有文云谓于三世平等法性能遍游涉谓于三世平等下全同彼论故下经下证成以游三世经不明显故以余义文中具之)。

　　文中初明三世平等之义故云心常清净自得平等令物不着使他平等恒与已下正明授记授记未来令同过去种性亦名平等。

　　常游十方未曾休息而于一切无所乐着法界佛刹悉能遍往诸众生心靡不了知所有福德离世清净不住生死而于世间如影普现。

　　第十常游十方下明其身流布一切世间即观察如来于一切世界示现受用变化身功德显上利益一时顿遍非次第作故次明之(显上利益下生起义在文中易故不总释无性云谓随所化遍诸世界示现两身利乐彼故)文中初通辨二身常约竖穷遍约横广十方法界𦂶互其文后诸众生心下总显现相德无不净故不住生死机无不鉴故普现世间。

　　以智慧月普照法界了达一切悉无所得恒以智慧知诸世间如幻如影如梦如化一切皆以心为自性如是而住。

　　第十一以智慧月下明于一切法智无疑滞即观察如来断疑功德以于上十方彼彼之处作断疑事故次明之谓于诸境善决定故故下经云智恒明达一切诸法(谓于诸境下释义全无性论)文中初自断疑非不自决能断他疑故智月普照总明了境了达无得是了真境非不证真能了俗故恒以智下明了俗境一切皆以心为自性义通二境摄境为心是世俗胜义心之自性即是真如是胜义胜义如是而住以无所得而为方便双照真俗无住住故菩萨智光月法界以为轮游于毕竟空世间靡不现亦可属上现受用身(文中二疑亦是论文论但有两句云非于诸法自不决定能法他疑（此反释也）非离决定能断疑故（广也）但用上句若准梁论具四无碍智能自决疑具四无碍辨能决他疑菩萨智光月者即五十九经偈亦可属上者此文通二势上约属十一为自断疑亦通第十其身流布一切世间则断他疑方属第十一以属后为正故云亦可属前)。

　　随诸众生业报不同心乐差别诸根各异而现佛身如来恒以无数众生而为所缘为说世间皆从缘起知诸法相皆悉无相唯是一相智慧之本欲令众生离诸相着示现一切世间性相而行于世为其开示无上菩提。

　　二随诸已下能断他疑初明随机现身如来已下所断疑境为说缘起是断疑法深入缘起疑见亡故知缘起无性故知法无相无相无异故名一相智体理成故为其本(深入缘起者净名云深入缘起断诸邪见有无二边无复余习宝积偈云说法不有亦不无以因缘故诸法生故由见因缘能断疑故)后欲令下正明断疑若离相着开示菩提疑方断故。

　　为欲救护一切众生出现世间开示佛道令其得见如来身相攀缘忆念勤加修习除灭世间烦恼之相修菩提行心不散动于大乘门皆得圆满成就一切诸佛义利。

　　第十二为欲救下明于一切行成就大觉即观察如来令入种种行功德由所化生性有差别故次明之谓入种种行皆成大觉下经但云了一切行(谓入种种下释义二论易故但以经属论而已今䟽释意以成就大觉属所知即随种种心行差别化之究竟至于一切智故如释文中故以法华开示悟入意释耳)文中初约说法令入开示佛道者令悟入故后令其下约现身令入攀缘修习是进善行除灭已下是离恶行修菩提行总举万行心不散动即是入义既万行齐修则因无不满果无不成。

　　悉能观察众生善根而不坏灭清净业报智慧明了普入三世。

　　第十三悉能观察下明于诸法智无有疑惑即观察如来当来法生妙智功德由即于前所化有能无能善巧别知故次明之谓圣声闻言此人全无少分善根如来知彼善法当生现证过去微少善根种子所随故(由即于有下生起谓圣声闻下释义皆无性意)故文云悉能观察下经云尽一切疑如求度者远劫采薪兴一善念佛便知故观已便化故不坏其清净业报智慧已下释其所以以智普入无不知故故亲光名为能随所应恒正教诲功德谓于诸法怀疑惑者无有堪能随应教诲唯佛能故名智慧明了则第十一是自断疑此断他疑(如求度者远劫采薪者即大庄严论第九因说供养声闻得无量福何况如来便引此缘昔有一人因缘力故𤼵心出家往至僧坊值佛不在诣身子所身子观其无少善根谓诸比丘比丘先问谁不度汝云舍利弗如是展转皆不度之如来大慈至僧坊门为说偈云一切种智身大悲以为体佛于三界中见诸受化子犹如牛求犊爱念无休息以手摩顶其人悲泣具说不度因缘佛说偈云身子舍利弗者彼非一切智亦不解体性不尽知中下彼识有齐限不能深解了无有智能知微细之业报遂牵入僧坊与度得道身子问云我观此人无少善因云何与度便得道耶佛言汝智微浅此人过去无量劫前为一贫人入阿兰若山林取薪为虎所逼以怖畏故称南无佛种子今熟故吾度之得罗汉耳故上云微少善根种子所随则第十一者若准无性世亲皆十一断他疑今顺亲光故为此说)。

　　永离一切世间分别放光明网普照十方一切世界无不充满色身妙好见者无厌以大功德智慧神通出生种种菩萨诸行诸根境界自在圆满作诸佛事作已便没。

　　第十四永离一切下明凡所现身不可分别下经但云无能测身即观察如来如其胜解示现功德由上云善巧别知故此次云于前所化邪正及俱行中无有分别(由上善巧别知下生起此上是䟽谓前生后无性但云即于所化有情邪正冥行中所应现相不可分别耳义在文中)文中初二句明无分别义世虚妄解种现俱亡故云永离由自无分别故余不可以分别知故亲光名为能正摄受无染自体殊胜功德谓佛身功德非是杂染分别所起无烦恼业生之杂染故不可分别而无性云随机现身如摩尼珠无分别者则顺今文佛无分别不顺彼经不可之言(而无性云下会通释论然无性具云谓随有情种种胜解现金色等虽现此身而无分别如摩尼珠等及箫笛等广说如彼如来密经释曰故䟽断云则顺今文)次放光明下彰所示现皆无分别见无猒足则显众生不能分别如瞿波观佛毛孔念念无猒不能穷究故(如彼瞿波观佛毛孔即七十五经)以大功德下辨能现德出生已下明所现益诸根已下辨所现相谓诸根圆满境界自在作诸佛事总彰现意作已便没明现时分既随胜解现则感谢应移。

　　善能开示过现未来一切智道为诸菩萨普雨无量陀罗尼雨令其发起广大欲乐受持修习。

　　第十五善能开示下明一切菩萨等所求智即观察如来无量所依调伏有情加行功德为欲引发任持不定种性声闻菩萨唯赞大乘故次明之言等所求者无不求故佛地名为正所求智谓唯菩萨正能求故(言等所求下是䟽释经义在释文)文中初明所求即一切智此所求智即是无量菩萨所依而言道者通因果也为诸已下即成所依义谓由无量菩萨为欲调伏诸有情故发起加行要以佛增上力故闻法为先获得妙智而为所依令其发起广大欲乐者即是调伏有情加行受持修习者即成智之因(此所求智即是无量菩萨所依者即是无性释而言道下是䟽释经谓由无量菩萨本论此下更有文云异类菩萨摄受付属展转相续无间而转由此证得一切菩萨等所求智释曰此即䟽中所成之智谓依此智化生令生成于此智故菩萨皆求)。

　　成就一切诸佛功德圆满炽盛无边妙色庄严其身一切世间靡不现睹永离一切障碍之法于一切法真实之义已得清净于功德法而得自在。

　　第十六成就一切下明得佛无二住胜彼岸即观察如来平等法身波罗蜜多成满功德为遮所化于大师所疑一切智非一切智故次明之由满诸度是一切智言无二者即平等也平等有二一法身平等于法身中满诸度故二果住诸度无增减故名为平等亲光则以住于法身即是彼岸不说诸度故云法身无差别相名为无二缘彼胜定常住其中故名为住即无二住名胜彼岸佛已穷到故名为得(由满诸度下䟽取意答前疑也从言无二者即无性菩萨以彼经文会于本论从平等有二下释义二义皆无性论云依平等法身波罗蜜多果位成满故即前意也论云或平等无减无增于法身中波罗蜜多一切成满其中无有或增或减非如于彼菩萨地中波罗蜜多有增有减释曰即后意也二中前义平等属于法身后义平等属于诸度然皆法身是所满诸度是能满下亲光法身即是波罗蜜多世亲同无性前义)文中初满诸度故云炽盛次无边下以度满故庄严法身故法华云微妙净法身具相三十二以八十种好用庄严法身以十身圆融不相离故言一切世间者不隔凡圣靡不现睹双现受用变化之身永离已下无二碍故和合识破相续心灭故于一切下显现法身智纯净故于功德下诸度满故(和合识破即起信意前文已有下复重明)。

　　大方广佛华严经䟽钞会本第二十二之二

　　音释

　　摘

　　(陟革切撷也)。

　　犊

　　(徒谷切牛子也)。

　　淤泥

　　(淤依倨切淤泥谓滓淤浊泥也)。

　　大方广佛华严经疏钞会本第二十二之三　土七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　为大法王如日普照为世福田具大威德于一切世间普现化身放智慧光悉令开悟欲令众生知佛具足无边功德以无碍缯系顶受位随顺世间方便开导以智慧手安慰众生为大医王善疗众病一切世间无量国土悉能遍往未曾休息清净慧眼离诸障翳悉能明见于作不善恶业众生种种调伏令其入道善取时宜无有休息若诸众生起平等心即为化现平等业报随其心乐随其业果为现佛身种种神变而为说法令其悟解得法智慧心大欢喜诸根踊跃见无量佛起深重信生诸善根永不退转。

　　第十七为大法王下明不相间杂如来解脱妙智究竟即观察如来随其胜解示现差别佛土功德以外人闻上平等谓同一性故次说言不相间杂谓一切如来十身体用各各别故犹如[宴-女+六]室千光(谓一切如下释义此是疏家总释经中不间杂义)但经云如来解脱无著释云随其胜解世亲无性皆云此中胜解名为解脱(但经云下会经论异第一引二论释明本论同经故云胜解名为解脱云何胜解得名解脱胜解谓于境印持为性如于大地作黄金解便成黄金一作多解便为多矣斯则不思议作用解脱如净名得能令须弥入芥子等)又胜解者通机及佛故无性云谓观众生胜解差别现金银等土不相间杂如来胜解现在前时随众生乐皆悉显现无不了知名如来解脱等。

　　亲光又为一释即离障解脱故云如来妙智令众生解脱名如来解脱妙智佛于此智已得究竟疏观今经中诸论各得一意复应加佛自得离障及作用解脱谓文云离诸障翳故具无边德故令其入道故明见善恶是如来胜解其心所乐即众生胜解是以不可偏取下经但云具足如来平等解脱(复应加佛自离障者以亲光但令众生离故)在文分二初明变化身土不杂二明受用身土不杂无著但云差别佛土略举一边亲光则双明身土合今文意今初变化中先身后土初中先总显化身超胜次普现者通十法界身放智慧光合如日义欲令已下彰所化意能为多化方显佛德无边所以名不间杂者以于一切世间普化一佛既尔余何所化故知所属不同重重皆遍是不间杂义(所以名不间杂下随难别释即是释经于中先问后故知所属不同下释所属不同即无杂义如千灯各异重重皆遍是无间义如光光涉入故上总言如冥室千光)后以无碍下别化因圆果满之身初明因圆为大医下现果满身二一切世下明现化土初明非唯能化亦能遍往清净慧下明佛观机即是如来胜解现前于作不善下随机现土等随诸众生应以何国起调伏心入佛智慧而取佛土故云善取时宜无适净秽故云种种欲该余化略无土言义必含有又对后平等但言不善亦应合有有漏之善。

　　二若诸众生下现受用身土先土后身已证真如名平等心睹受用土是平等报上则心有高下此则依于佛慧(上则心有高下即净名经意螺髻语舍利弗仁者心有高下不依佛慧故见此土为不净耳今指上化土是随心高下今见受用是依佛慧)后随其心乐下现受用身故亲光云于净佛土现受用身亦不相杂令其已下明现之益亲光云大集会中现种种身与诸菩萨受用法乐亦不相杂得智心喜等皆法乐也又心大欢喜即是初地见诸佛故生欢喜等以证生信故名深重以证不退故得永言。

　　一切众生随业所系长眠生死如来出世能觉悟之安慰其心使无忧怖若得见者悉令证入无依义智智慧善巧了达境界庄严妙好无能映夺智山法芽悉已清净或现菩萨或现佛身令诸众生至无患地无数功德之所庄严业行所成现于世间一切诸佛庄严清净莫不皆以一切智业之所成就。

　　第十八一切众生下明证无中边佛平等地即观察如来三种佛身方处无分限功德由疑上如来妙智究竟非一非异其相云何故次明此无中边等常无常等皆二边相言方处者谓诸世界无分限者释无中边此无中边略有四义一世界无中边佛德如彼无有分限二世界无边诸佛十身即于其中称世界量平等遍满三此法身等于佛地中平等遍满无中无边无有分限四此法身等遍一切处为诸众生现作饶益然非自性无中无边亲光复名此为真如相殊胜功德谓真如相无有中边如此真如即是佛地平等法性证此性故遍知一切于中不染今此文中总显十身皆无分限(由疑上如来妙智下生起此但发挥前义耳此无中边下总会论以释其义初之四释皆无性意然此四意异者一以世间为喻二佛身满世界中上二皆用世界三法身遍佛地中四以契中道故然䟽取意义则已周若具无性之文云谓如世界无中边佛地亦尔功德方处无有分限或复世界方处无边诸佛三身即于其中称世界量平等遍满以法身即住如是诸世界中非余处故或法身等于佛地中平等遍满无中无边无有分限或此法身等遍一切处为诸众生现作饶益然非自性无中无边释曰以䟽四段对之可知则亲光意义同后一)文中分二先别显四智十身后无数下总结因果今初先就觉他翻明自觉成就法身于中先明觉他即妙观察智及成所作智之所利乐若得见下彰其所益无依义智即大圆镜是无中边佛平等地以无碍智身无所依故则证真如为佛地性转昔染依为智所依即是如如及如如智既令他证显自己证也次智慧下二句即妙观察智庄严无夺显圆镜智所现之影智山清净即平等性智平等高出所以名山四惑已亡故云清净因惑为种生必待时今能生自在故种受芽称或现已下即平等性所现之影兼显十身不唯此二故复言或令诸众生至无患地者即成佛地以远离微细念故名为无患(以无碍智身者即引出现品成大圆镜智是无依义智故彼文云一切佛法依慈悲慈悲又依方便立方便依智智依慧无碍慧身无所依然无碍慧即根本智二智[(冰-水+〡)*ㄆ]四根本[(冰-水+〡)*ㄆ]大圆镜故余转依等义如十地说四智之义已如前说因惑为种下释法身清净清净字两遍用之故云悉已谓七识在因四惑相应但能领揽内缘内熏而成种子今无四惑即此七识能生自在更不内熏故云尔)后总结中初总明谓十力四智等庄严法身业行所成即是报佛现于世间结他受用及变化身总上诸义则有十身(总上诸义者一就觉他翻明自觉是菩提身二成就法身及显如如即法身三四智即智身四庄严妙好即相好庄严身五无能映夺即威势身六无数功德即福德身七或现菩萨等即意生身八令生离惑即是愿身及九变化身十业行所成现于世间即力持身故云具十)一切已下总结异因同归一智谓智导万行故能证此佛平等地若报若化无不清净。

　　常守本愿不舍世间作诸众生坚固善友清净第一离垢光明令一切众生皆得现见六趣众生无量无边佛以神力常随不舍若有往昔同种善根皆令清净而于六趣一切众生不舍本愿无所欺诳悉以善法方便摄取令其修习清净之业摧破一切诸魔𨷖诤。

　　第十九常守本愿下明极于法界即观察如来穷生死际常现利益安乐一切有情功德以上言无中边相云何无相故次云极于法界谓此法界最清净故离诸戏论是法界相能起等流利益之事极此法界无有尽期亲光亦名此德为证得果相殊胜功德谓此穷于清净法界如是法界修道得故以斯则极法界言有于二义一同法界常故二同法界清净故(以斯下䟽会二论以就经又常即前无性意清净即亲光意)文中先明常利乐二广利乐今初常守本愿者谓本发心法界生界若有尽我愿乃尽今生界未穷故常现利乐作善友者世之善友略有七事一遭苦不舍二贫贱不轻三密事相告四递相覆藏五难作能作六难与能与七难忍能忍如来亦尔为物随于六趣苦而不舍贫无法财而不见轻本性客尘无不相告善根未熟则以权覆实堪真实化则以实覆虚着弊垢衣执除粪器为难作能作解髻明珠为难与能与生违佛化乃至多劫心无退动为难忍能忍无不究竟方名坚固(如来亦尔下善友七事略无次第义无不具前三通诸教四善根已下即法华意则于一佛乘分别说三为权覆实会三归一示真实相即以实覆虚上即法说周意五着弊垢衣即信解品意谓不说十莲华藏之相故云脱珍御服而说三十二相等为着弊垢衣久证菩提示以三十四心断结等为执除粪器六即安乐行品轮王解髻明珠喻一乘圆旨喻若明珠昔为权覆如在髻中开权显实为解髻与珠七意亦通)。

　　次清净已下明同法界清净虽复常化离能所相故名第一次六趣下广多不舍次若有已下不舍昔缘次而于下通显不舍若暂不随则舍本愿如愿能作名不欺诳次悉以下彰摄巧益令同法界清净摧魔惑故。

　　从无碍际出广大力最胜日藏无有障碍于净心界而现影像一切世间无不睹见以种种法广施众生佛是无边光明之藏诸力智慧皆悉圆满恒以大光普照众生随其所愿皆令满足离诸怨敌为上福田一切众生共所依怙凡有所施悉令清净修少善行受无量福悉令得入无尽智地为一切众生种植善根净心之主为一切众生发生福德最上良田智慧甚深方便善巧能救一切三恶道苦。

　　第二十从无碍际下显于二句谓尽虚空性穷未来际即观察如来无尽等功德谓上利乐皆无尽故深密佛地具斯二句开则别中自有二十一句下离世间但云等虚空界而无穷未来际欲显圆数故亲光亦云次后二句显示世尊无尽功德初句自利后句利他故云谓如虚空经成坏劫性常无尽如来一切真实功德亦复如是如未来际无有尽期利他功德亦复如是而无著释但云无尽功德等不言开合世亲无性开此等字为究竟功德故皆云等言等取究竟功德则以无尽功德释初句究竟功德释后句而无性意后句是究竟无尽与前无尽异者前则横论无尽故云尽一切界遍作有情诸饶益事后句则竖显无尽故云显佛功德永无穷尽所化有情永无尽故同显无尽故二句合自他等异二句则开今文意合欲显二利不相离故穷未来际通在极于法界及尽虚空故(六今文下显今经意虽合而具无性二义利故)前段中已显常随不舍(前段中者谓无性即句尽虚空下二句明二利无尽今显极于法界中已有利乐无尽)为顺二论文分为两初唯横论无尽正明尽虚空性二为上福田下双约横竖以显无尽兼明穷未来际今初先二句总言无碍际者即法身智身如彼虚空无有障碍无边无际无尽无减无生无灭无有变易名无碍际而能现前作诸利乐如彼虚空容受质碍故云出广大力次最胜日下别显依空无碍之用略举一日而有四德一蕴藏千光二百川现影三有目皆睹四生成万差名种种施上一段文言含法喻佛是已下唯就法说初光明藏即上日藏身智光明含摄出生故诸力已下如日无缺恒以大下如日舒光离诸魔敌降老死怨如日大明众景夺耀不独合上故文有影略(降老死怨者净名云譬如胜怨乃可为勇如是兼除老病死者菩萨之谓也今借用之)二双约横竖论无尽者但云一切通于十方及来际故文中先明为生福智之田上福田者具前德故凡所有下释上田义三义名上一令清净如无荒秽二因少果多如涅槃说纯陀施福三入无尽智如田随种随生如谷展转无尽成金刚种终不销故具斯三义称曰上田次为一切下显为田主次为一切众生发生下明体即是田后智慧下明能为田义具悲智故初权实无二总为一智对下能救悲智无碍合为一心则是如来最清净觉(则是如来最清净觉者以在最后故复结之句句亦皆合结也如涅槃说者经云我今所供虽复微少下佛令汝具足檀波罗蜜为果多也)上所引功德之名全依无著其所解释多依无性有不同者亦已对决与世间品小有同异大旨无违至下品中当更显示依上所释文旨有据德相可分若列宿罗空粲然不杂岂得宽文广申辞句于佛胜德蔑然略陈幸诸后学不咎其繁而不要也。

　　别观德相二十段竟。

　　如是信解如是观察。

　　第三如是下结成观解谓前诸德不出内德及与外相今初二句总明能观信解约于仰推观察通于诸眼。

　　如是入于智慧之渊如是游于功德之海如是普至虚空智慧如是而知众生福田。

　　后之八句就所观德以辨能观前四内德后四外相前中谓佛内德无量不出福智前二福智之体智慧之渊略语其深功德之海义兼深广渊宜趣入海宜游涉次二句福智之用智广虚空福无不益称此而了名普至知。

　　如是正念现前观察如是观佛诸业相好如是观佛普现世间如是观佛神通自在。

　　后四外相中初一句重举能观拣内外故言正念者明非散心了佛德相唯心无性静而能鉴复云观察后三句亦就所观以辨能观初一句总后二句别身云普现即是相好神通自在即前业用前二十一德中或一句之内言兼福智一德之内体用双明若别配属义成偏近(若别配属者正弹古德以后十结句科上二十一德之经彼云然此所现佛法界身岂有限量今且依下结文分为十门于中二先显十门之德后如是下正结十门之名前中即为十段然案后结少不次第从初至清净善根已来超明第十见佛示现不可思议自在神力门彼约晋经与今小异恐寻不晓会取今经今经即至功德善根悉已清净为第一段神通自在第二已去全依今经谓第二从色相第一下却明第一如是信解门第三获一切智放大光下第二观察正觉门第四示现色身不思议下明入智慧渊门第五恒以佛日普照法界下第四入功德海门第六以大慈悲现不可说无量佛身下明第七正念现前观察门第七以智慧月下明第五普至虚空智慧门第八放光明网普照十方下即第八观察如来诸业相好门第九为大法王如日普照下却明第六如是而知众生福田门第十清净第一离垢光明下却明第九如是观佛普现世间门释曰此即贤首解为十门以其总名[(冰-水+〡)*ㄆ]其别义皆不尽理故云偏近况结中不出内德外相内德不出福智如何摄得前文又刊定记科为十六三业而段段之中三业多阙亦消文不尽故皆偏近依今之释一句无遗矣)。

　　时彼大众见如来身一一毛孔出百千亿那由他阿僧祇光明一一光明有阿僧祇色阿僧祇清净阿僧祇照明令阿僧祇众观察阿僧祇众欢喜阿僧祇众快乐阿僧祇众深信增长阿僧祇众志乐清净阿僧祇众诸根清凉阿僧祇众恭敬尊重。

　　第二时彼大众下明见佛光用前虽有用乃观如来常所具德今现目睹故不同也文中三初睹常光二睹放光三显光意今初虽云毛出意取常出有十一句初总余别前三光相后七光益。

　　尔时大众咸见佛身放百千亿那由他不思议大光明一一光明皆有不思议色不思议光照不思议无边法界。

　　二尔时下睹放光中先举体相。

　　以佛神力出大妙音其音演畅百千亿那由他不思议赞颂超诸世间所有言词出世善根之所成就复现百千亿那由他不思议微妙庄严于百千亿那由他不思议劫叹不可尽皆是如来无尽自在之所出生又现不可说诸佛如来出兴于世令诸众生入智慧门解甚深义又现不可说诸佛如来所有变化尽法界虚空界令一切世间平等清净如是皆从如来所住无障碍一切智生亦从如来所修行不思议胜德生复现百千亿那由他不思议妙宝光焰从昔大愿善根所起以曾供养无量如来修清净行无放逸故萨婆若心无有障碍生善根故。

　　后以佛下辨光业用文有五现一说法二现严此二皆先现后因三现佛则先现后意令成教证二甚深故四现神变五现宝焰光皆先现后因。

　　为显如来力广遍故为断一切众生疑故为令咸得见如来故令无量众生住善根故显示如来神通之力无映夺故欲令众生普得入于究竟海故为令一切诸佛国土菩萨大众皆来集故为欲开示不可思议佛法门故。

　　第三为显下现光意并显可知。

　　尔时如来大悲普覆示一切智所有庄严。

　　第二尔时如来下明现胜德之意文分二别先牒前现德悲为能现智为所现者影略其文应以依二严体现二严德。

　　欲令不可说百千亿那由他阿僧祇世界中众生未信者信已信者增长已增长者令其清净已清净者令其成熟已成熟者令心调伏观甚深法具足无量智慧光明发生无量广大之心萨婆若心无有退转不违法性不怖实际证真实理满足一切波罗蜜行出世善根皆悉清净犹如普贤得佛自在离魔境界入诸佛境了知深法获难思智大乘誓愿永不退转常见诸佛未曾舍离成就证智证无量法具足无边福德藏力发欢喜心入无疑地离恶清净依一切智见法不动得入一切菩萨众会常生三世诸如来家。

　　二欲令下正明现意分二先明下益众生二开示如来下明上弘佛道今初分二先彰现益后世尊下辨现益之因今初先举所益后未信下辨益不同然此益中文含多势且依一判先约行布初五十信始自初信令心调伏信位满故次七句皆十住益谓初二句是住中观慧次二句下化上求之心后三句住中证入知心自性故曰不违不退二乘故不怖实际不由他悟是证实理圆教十住许入证故三满足下三句十行益初句位中之行后二句位中之德四离魔下三句十向益初句起行一向利他离二乘等魔回向菩提故入佛境次句得法随相离相无碍难思后句行成五常见诸佛下尽明十地初四句皆欢喜地一见受用身故称曰常二根本证真后得证无量法又证遍行真如亦名无量三则僧祇积福证理出生名福藏力四发欢喜心是此位名入见道故名无疑地离恶清净是第二地依一切智见法不动是三四地得入一切菩萨众会是五六七地常生佛家八地已上念无有间故曰常生若约圆融初之五句信中摄位句各一位如理思之(句各一位者初信位二增长是住位三清净是行位四成熟是向位五调伏是地位)从观甚深下义通诸位以圆教中位位摄德故。

　　世尊所现如是庄严皆是过去先所积集善根所成为欲调伏诸众生故。

　　二辨现因既积善所成故为益深大为欲调伏诸众生故一句文含二势一结前谓结因所属二生后生后开示亦是为生。

　　开示如来大威德故照明无碍智慧藏故示现如来无边胜德极炽然故显示如来不可思议大神变故以神通力于一切趣现佛身故示现如来神通变化无边际故本所志愿悉成满故显示如来勇猛智慧能遍往故于法自在成法王故出生一切智慧门故示现如来身清净故又现其身最殊妙故显示证得三世诸佛平等法故开示善根清净藏故显示世间无能为喻上妙色故显示具足十力之相令其见者无厌足故为世间日照三世故。

　　第二明上弘佛道中分二先别彰所为二自在已下举因结叹前中有十七句为欲显前二十一种殊胜功德初句为总余皆是别于中前五各摄二德余句各一第一照明无碍智慧藏句显二德者一显不二现行故云无碍无二碍故二显趣无相法故云照智慧藏慧为能照藏即所照无相真如照明趣达眼目殊称第二句一显住于佛住谓住空大悲任运利乐无休息时名曰炽然二显逮得一切佛平等住谓依清净智起利乐意作二身业皆炽然故第三句一显到无障处二显不可转法谓此二是降魔伏外功德前由有对治则不为他动今由有神变乃能转他第四句一为显所行无碍今遍趣现身即是所行有漏尽通八风不染又神通力即能遍因二显其所安立不可思议谓佛威神所建立故第五句初显游于三世平等法性约记三世事亦是神通无边际言即平等性二显其身流布一切世间此言甚显下皆各摄一德六显于一切法智无疑滞本愿已满故七显于一切行成最正觉名智遍往八显于诸法智无有疑惑名于法自在九显一切菩萨等所求智十显凡所现身不可分别十一为显得佛无二住胜彼岸彼岸已圆十身殊妙故十二显不相间杂如来解脱妙智究竟功德又诸佛平等皆遍而不相杂故十三显证无中边佛平等地平等之地即清净藏十四显极同法界故云上妙十五有十力故能尽虚空见者无厌十六穷未来际故照三世。

　　自在法王一切功德皆从往昔善根所现一切菩萨于一切劫称扬赞说不可穷尽。

　　第二举因结叹前举积因后叹无尽。

　　五睹佛胜德竟。

　　尔时兜率陀天王奉为如来严办如是诸供具已与百千亿那由他阿僧祇兜率天子向佛合掌白佛言善来世尊善来善逝善来如来应正等觉唯见哀愍处此宫殿。

　　第六尔时兜率下天王请佛处殿亦称五号并曰善来及下文意皆如第三会说(亦称五号者一世尊二善逝三如来四应供五正遍知然寻常略举下三今加上二故为五德)。

　　尔时世尊以佛庄严而自庄严具大威德为令一切众生生大欢喜故一切菩萨发深悟解故一切兜率陀天子增益欲乐故兜率陀天王供养承事无厌足故无量众生缘念于佛而发心故无量众生种见佛善根福德无尽故常能发起清净信故见佛供养无所求故所有志愿皆清净故勤集善根无懈息故发大誓愿求一切智故受天王请入一切宝庄严殿。

　　第七尔时世尊下如来受请分二先受请入殿二尔时一切下入已现严前中先明此界后辨结通前中初一句明能应之德次明所为之意三正受请并显可知。

　　如此世界十方所有一切世界悉亦如是。

　　尔时一切宝庄严殿自然而有妙好庄严出过诸天庄严之上一切宝网周匝弥覆普雨一切上妙宝云普雨一切庄严具云普雨一切宝衣云普雨一切栴檀香云普雨一切坚固香云普雨一切宝庄严盖云普雨不可思议华聚云普出不可思议妓乐音声赞扬如来一切种智悉与妙法而共相应如是一切诸供养具悉过诸天供养之上。

　　第二现严显是佛力故出过诸天。

　　时兜率宫中妓乐歌赞炽然不息以佛神力令兜率王心无动乱往昔善根皆得圆满无量善法益加坚固增长净信起大精进生大欢喜净深志乐发菩提心念法无断总持不忘。

　　第八时兜率宫下天王获益文中初得定益往昔已下是进善益佛神力言通此二益十住位劣摄散归静故乐音止息此位超胜得动实性故动寂无二炽然音乐心不动也。

　　尔时兜率陀天王承佛威力即自忆念过去佛所所种善根而说颂言。

　　第九尔时下承力偈赞然忆念昔因亦是益相取文便故为说偈依文中二先明此处偈赞后结通十方前中先说偈依。

　　昔有如来无碍月诸吉祥中最殊胜彼曾入此庄严殿是故此处最吉祥。

　　昔有如来名广智诸吉祥中最殊胜彼曾入此金色殿是故此处最吉祥。

　　昔有如来名普眼诸吉祥中最殊胜彼曾入此莲华殿是故此处最吉祥。

　　昔有如来号珊瑚诸吉祥中最殊胜彼曾入此宝藏殿是故此处最吉祥。

　　昔有如来论师子诸吉祥中最殊胜彼曾入此山王殿是故此处最吉祥。

　　昔有如来名日照诸吉祥中最殊胜彼曾入此众华殿是故此处最吉祥。

　　昔有佛号无边光诸吉祥中最殊胜彼曾入此树严殿是故此处最吉祥。

　　昔有如来名法幢诸吉祥中最殊胜彼曾入此宝宫殿是故此处最吉祥。

　　昔有如来名智灯诸吉祥中最殊胜彼曾入此香山殿是故此处最吉祥。

　　昔有佛号功德光诸吉祥中最殊胜彼曾入此摩尼殿是故此处最吉祥。

　　后正陈偈赞十颂颂各一佛佛名有异略无别德余同前会此佛即前会十佛次前十佛寄位渐深忆念渐远耳。

　　如此世界兜率天王承佛神力以颂赞叹过去诸佛十方一切诸世界中兜率天王悉亦如是叹佛功德尔时世尊于一切宝庄严殿摩尼宝藏师子座上结跏趺坐。

　　第十尔时世尊下如来就座文分四别一明就座。

　　法身清净妙用自在与三世佛同一境界住一切智与一切佛同入一性佛眼明了见一切法皆无障碍有大威力普游法界未尝休息具大神通随有可化众生之处悉能遍往以一切诸佛无碍庄严而严其身善知其时为众说法。

　　二法身下显德亦大同前二十一德恐厌繁文不能具释。

　　不可说诸菩萨众各从他方种种国土而共来集众会清净法身无二无所依止而能自在起佛身行。

　　三不可说下众集即眷属圆满然后品众集有所表故但云一万理实遍集故此但云不可说众未必但是后品之人。

　　坐此座已于其殿中自然而有无量无数殊特妙好出过诸天供养之具所谓华鬘衣服涂香末香宝盖幢幡妓乐歌赞如是等事一一皆悉不可称数以广大心恭敬尊重供养于佛十方一切兜率陀天悉亦如是。

　　四坐此座下现严初此界后结通有云此升座一段宜置入殿之后叹处之前回文不晓者未必然也谓初请入殿赞为请坐于理何违(有云下叙刊定破经二未必然也总非三谓初请入下出其正理彼破意云谓入殿即坐坐竟方叹故今回文今明初入殿竟次即叹处请坐后方受请于理何失)。

　　大方广佛华严经䟽钞会本第二十二之三

　　音释

　　螺髻

　　(螺卢戈切髻吉诣切)。

　　障翳

　　(翳于计切障翳谓障塞蔽翳也)。

　　依怙

　　(依于机切怙后五切依怙谓依𠋣恃怙也)。

　　珊瑚

　　(珊所间切瑚户吴切珊瑚似玉而赤色作树形出波斯师子二国)。

　　递

　　(大计切更迭也)。
乾隆藏第 131 册 No. 1557 大方广佛华严经疏钞会本(第17卷-第34卷)


　　大方广佛华严经疏钞会本第二十三之一　土八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　兜率宫中偈赞品第二十四

　　初来意者前明化主赴感今明助化赞扬及显位体所依故次来也。

　　二释名者谓十方菩萨于此宫中赞佛实德故受斯名通二种释如第三会。

　　三宗趣者集众放光偈赞为宗为说回向为趣。

　　尔时佛神力故。

　　四释文亦三初集众二放光三偈赞初中二先明集因谓佛神力。

　　十方各有一大菩萨。

　　二十方下众集于中文二先明此会后如此世界下结通今初长分十段一总举上首。

　　一一各与万佛刹微尘数诸菩萨俱。

　　二眷属数。

　　从万佛刹微尘数国土外诸世界中来诣佛所。

　　三来处远近位增数增故各一万。

　　其名曰金刚幢菩萨坚固幢菩萨勇猛幢菩萨光明幢菩萨智幢菩萨宝幢菩萨精进幢菩萨离垢幢菩萨星宿幢菩萨法幢菩萨。

　　四主菩萨名同名幢者略有五义一高出义表三贤位极故二建立义大悲大智建立众生及菩提故三归向义谓大悲摄生智愿摄善归向菩提及实际故四摧殄义如猛将幢降伏一切诸魔军故五灭怖畏义如帝释幢不怖惑业故异名即表十向行体至偈当明(幢者略有五义者刊定有七今略其二言一高出二建立下施幢幡中皆有其文一高出者亦云高显显即显现亦出义也下经愿一切众生建高显幢然智慧灯普照世间二建立者下经云愿一切众生立坚固幢悉能摧殄一切魔业刊定七中一坚固义二灭恐怖义三归向义四建立义五高显义六摧殄义七不为他坏义今以坚固即不为他坏准上引经即建立中摄又他不坏在灭怖中摄涅槃三十一云修戒定慧如帝释幢不移转故故略其二谓不为他坏及坚固义三归向义者列众中有如灯幢为众所归四摧殄者七十八云菩提心者如猛将幢降伏一切诸魔军故五灭怖者智论二十四明修八念能除恐怖八念者于六念上更加息怨于念三宝中引经证云佛告诸比丘释提桓因与阿修罗国在大阵中时告诸天众汝与阿修罗国时设有恐怖当念我七宝幢恐怖即灭若不念我幢当念伊舍那天子（帝释左面天王）宝幢恐怖即除若不念伊舍那宝幢当念婆楼那天子（帝释右面天王）宝幢恐怖即除以是故知幢为灭怖畏义)。

　　所从来国谓妙宝世界妙乐世界妙银世界妙金世界妙摩尼世界妙金刚世界妙波头摩世界妙优钵罗世界妙栴檀世界妙香世界。

　　五所从来刹皆称妙者回向之力微善弥于法界故其别名即表十向所修法门一救护众生离众生相最可贵故二得不坏信常乐因故三等佛白净故四如金遍至诸色像故五出用无尽如摩尼故六善根坚固如金刚故七随顺众生不染尘故八真如之因如水生华最为胜故九如白栴檀能去热恼之缚着故十如彼香气能普周故故下文慈氏座前烧一丸香弥满法界即其事也(慈氏座前等者即六十七经优钵罗华长者经云善男子兜率天中有香名先陀婆于一生所系菩萨座前烧其一丸兴大香云遍覆法界普雨一切诸供养具供养一切诸佛菩萨是也)。

　　各于佛所净修梵行所谓无尽幢佛风幢佛解脱幢佛威仪幢佛明相幢佛常幢佛最胜幢佛自在幢佛梵幢佛观察幢佛。

　　六本所事佛同名幢义不异菩萨别名即表修十向智亦表当位之果谓一救护之心不可尽故成无尽佛二如空中风不住不坏故三等佛解脱故四四威仪中无不至故五明了功德相故六常能随顺善根故七随顺众生善最胜故八同于真如得自在故九净无垢染不缚着故十观察即是入法界故。

　　其诸菩萨至佛所已顶礼佛足。

　　七其诸已下至已修敬。

　　以佛神力即化作妙宝藏师子之座宝网弥覆周匝遍满诸菩萨众随所来方各于其上结跏趺坐。

　　八以佛神力下善住威仪座体云妙宝者十住以慧光遍照故以毗卢遮那藏为体十行以行净离垢故以莲华藏为体今十向大悲处于生死普该万法不拘乎一故座体直云妙宝不限色类以教行遍周笼摄众生加以宝网弥覆其上。

　　其身悉放百千亿那由他阿僧祇清净光明此无量光皆从菩萨清净心宝离众过恶大愿所起显示一切诸佛自在清净之法以诸菩萨平等愿力能普救护一切众生一切世间之所乐见见者不虚悉得调伏。

　　九其身悉放下放光利物此位多辨悲智救物故复辨此于中初光体次此无量下辨光因即圆净回向心后显示下略示光业一智敬上业二悲救下业。

　　其菩萨众悉已成就无量功德所谓遍游一切诸佛国土无所障碍见无依止清净法身以智慧身现无量身遍往十方承事诸佛入于诸佛无量无边不可思议自在之法住于无量一切智门以智光明善了诸法于诸法中得无所畏随所演说穷未来际辩才无尽以大智慧开总持门慧眼清净入深法界智慧境界无有边际究竟清净犹若虚空。

　　十其菩萨众下略赞胜德有十一句初总余别别中十门一神通门二入证门三以智下依智修福四入于下上入果用五住于下住善决择六于诸下四辩无尽七智开总持八慧眼见性九智慧遍知十究竟离障。

　　如此世界兜率天宫诸菩萨众如是来集十方一切兜率天宫悉有如是名号菩萨而来集会所从来国诸佛名号亦皆同等无有差别。

　　结通可知。

　　尔时世尊从两膝轮。

　　第二尔时世尊下放光文分四别一放光处言膝轮者位渐高故又表回因向果等有屈申进趣之相故又悲智相导屈申无住故。

　　放百千亿那由他光明。

　　二放百千下光数。

　　普照十方尽法界虚空界一切世界。

　　三普照下光照分齐。

　　彼诸菩萨皆见于此佛神变相此诸菩萨亦见于彼一切如来神变之相。

　　四彼诸下光所作业谓令彼此互相见故于中分三初正明彼此相见二如是下释见所由三如是等下结德所属。

　　如是菩萨皆与毗卢遮那如来于往昔时同种善根修菩萨行。

　　二中由二因故见一宿因同行故。

　　悉已悟入诸佛自在甚深解脱得无差别法界之身入一切土而无所住见无量佛悉往承事于一念中周行法界自在无碍心意清净如无价宝无量无数诸佛如来常加护念共与其力到于究竟第一彼岸恒以净念住无上觉念念恒入一切智处以小入大以大入小皆得自在通达无碍已得佛身与佛同住获一切智从一切智而生其身一切如来所行之处悉能随入开阐无量智慧法门到金刚幢大智彼岸获金刚定断诸疑惑已得诸佛自在神通普于一切十方国土教化调伏百千万亿无数众生于一切数虽无所著善能修学成就究竟方便安立一切诸法。

　　二悉已下现德圆满故文有二十句束为十对一离障成身对二入刹近佛对三用速心净对四外护内证对五能觉所觉对谓一切智处是所觉故六用广证深对身即智身同住法界及大悲故七得智生身对身即应身八行深解广对九智极定深对此位中显名金刚幢对金刚定即菩提智十得通立法对由得通故调化无数由离数故而能安立数有二种一数量数二色心有为皆名为数今文具二谓由不着一多能立一切故不著于有能安立故即真俗镕融谓世俗幻有之相相本自空胜义真空之理理常自有有是空有非常有斯有未曾不空空是有空非断空此空何尝不有有空空有体一名殊名殊故真俗互乖迢然不杂体一故空有相顺冥然不二一与不一不即不离镕融无碍菩萨智契其源所以虽迥绝无寄而善修安立(一离障成身对者以交易故䟽不指经今当指之二入一切土下入刹对三于一念中下是四无量无[婁*殳]下是五恒以净念下是六以大入小下是七获一切智下是八一切如来下是九到金刚幢下是十已得诸佛自在下是由离[婁*殳]下释立法谓世俗下别示真俗镕融之相相从缘生举体即空理非断灭故常自有然有三意此上第一当体以明二有是空有下明二谛交彻成一即有是空即空是有三有空空有结成镕融即仁王云于谛常自二于解常自一通达此无二真入第一义也从菩萨智𢍆下结成能立)。

　　如是等百千亿那由他不可说无尽清净三世一切无量功德藏诸菩萨众皆来集会在于佛所因光所见一切佛所悉亦如是。

　　三结德所属谓无尽德属于此会菩萨及光中所见也。

　　尔时金刚幢菩萨承佛神力普观十方而说颂言。

　　第三偈赞中十菩萨即为十段亦十方如次皆先标说人及说仪式今初东方金刚幢者此是会主名含总别总显回向不出悲智金刚者坚利也即悲之智二乘实际不能坏坚也断难断惑利也故文云智慧到彼岸即智之悲爱见不能动坚也无所不救利也故文中遍刹利生(即悲下二双出悲智为金刚义)七十八云譬如金刚唯从金刚处及金处生非余宝处生菩提心金刚亦复如是唯从大悲救护众生金刚处一切智智殊胜境界金处而生非余众生善根处生故知金刚不独喻智攻般若者不得此意但以标名独将金刚喻于般若不观文中悲济九类而无所度悲智相导方为真实不共般若智者应知别名即是救护众生悲也离众生相智也义不殊总说颂仪式频见上文(故知金刚下四结弹以今古诸师皆唯般若喻金刚故不观文中下成上失意以金刚经具悲智为金刚故彼经云佛告须菩提诸菩萨摩诃萨应如是降伏其心所有一切众生之类若卵生若胎生若湿生若化生若有色若无色若有想若无想若非有想若非无想我皆令入无余涅槃而灭度之（悲济九类也）如是灭度无量无[婁*殳]无边众生实无众生得灭度者等（大智而无所度也）故䟽结云悲智双运)。

　　如来不出世亦无有涅槃以本大愿力示现自在法是法难思议非心所行处智慧到彼岸乃见诸佛境。

　　正显颂文十颂叹佛寂用无碍德大分为二初八赞佛胜德后二结劝修行今初分三初五偈寂而常用次一偈用而常寂后二无碍自在今初分三初二偈无生灭而示生灭于中前偈就法正显后偈寄对显深以依体起用体用无碍故难思议又心有心相动不能行故难思议智无智相名到彼岸方见佛境。

　　色身非是佛音声亦复然亦不离色声见佛神通力少智不能知诸佛实境界久修清净业于此乃能了。

　　次二偈非色声而现色声亦前偈就法正显后偈寄对显深少智谓权小久修谓圆机素习见闻故能了实。

　　正觉无来处去亦无所从清净妙色身神力故显现。

　　后一颂明无来去而示来去觉处即现不从方来迷处自无不从此去以神力故示有来去然从神力中来即无来矣。

　　无量世界中示现如来身广说微妙法其心无所著。

　　二用常寂中三句用末句寂。

　　智慧无边际了达一切法普入于法界示现自在力众生及诸法了达皆无碍普现众色像遍于一切刹。

　　三无碍自在中初偈了事理无碍起用自在后偈了生法无碍起用自在可知。

　　欲求一切智速成无上觉应以净妙心修习菩提行若有见如来如是威神力当于最胜尊供养勿生疑。

　　后二偈结劝中初偈劝修智进行后偈劝修福断疑。

　　尔时坚固幢菩萨承佛神力普观十方而说颂言。

　　第二南方坚固者表不坏回向故菩提心坚固观佛无厌故。

　　如来胜无比甚深不可说出过言语道清净如虚空汝观人师子自在神通力已离于分别而令分别见导师为开演甚深微妙法以是因缘故现此无比身。

　　十颂多明如来为物所依德于中分二初三赞佛胜德后七劝修辨益前中初颂明佛体离言次偈无相现相后偈现相所因。

　　此是大智慧诸佛所行处若欲了知者常应亲近佛。

　　后七中举修有益即显佛德深玄文中分三初偈指德劝依即结前生后。

　　意业常清净供养诸如来终无疲厌心能入于佛道具无尽功德坚住菩提心以是疑网除观佛无厌足通达一切法是乃真佛子此人能了知诸佛自在力。

　　次三示能入者令物思齐各先举行后彰行益。

　　广大智所说欲为诸法本应起胜希望志求无上觉若有尊敬佛念报于佛恩彼人终不离一切诸佛住何有智慧人于佛得见闻不修清净愿履佛所行道。

　　后三正劝进修然夫进修略有五法谓欲精进念巧慧一心初偈明欲次偈辨念后偈巧慧前二正明后一反显一心精进摄在志求之中(然夫进修等者释此三偈自有二重一约五法即智论文天台取之为二十五方便此第五五止观具云谓前二十法虽[備-用+冉]若无乐欲希慕（一）身心苦䇿（二）念想（三）方便（四）一心决志者（五）止观无由现前释曰上即反释下顺释云若能欣慕无厌（一）晓夜匪懈（二）念念相续（三）善得其意（四）一心无异（五）此人能进前路一心喻𦨣柁巧慧如点头三种如篙橹若少一事则不安稳无此五法事禅尚难何况理定)又慈氏论引醍醐喻经共说九善谓一切法欲为根本作意所生触所集起受所引摄以念为主定为上首慧为最胜解脱为坚固出离为后边有前未必有后有后定须有前是故先说欲为其本下二句拣非恶欲为胜希望(又慈氏论下第二九因释也即瑜伽论从人名论是其造故醍醐喻经即涅槃经经有五味从牛出乳至于醍醐醍醐喻大般涅槃故事即三十八经明三十七品根本是欲因名明触摄取名受增名善思主名为念尊名为定胜名智慧实名解脱毕竟名为大般涅槃广如经说今即瑜伽引经故经论无违欲为根本者起希望故作意所生者[婁*殳]数警觉故触所集起者和心心所对胜境故受所引摄者领在心故以念为主者常名记故定为上首者心澄寂故慧为最胜者择善恶故解脱为坚固者息缠缚故出离为后边者觉道满故从有前下总结释)次偈上半念主下半作意后偈反释初句慧胜次句触集及受次句定及解脱后句出离(次句触集及受者即于佛得见闻见佛闻法皆是触对见闻必领在心也次句定及解脱者修即心定澄寂也清净为解脱可知后句履佛行道即已出离觉道满故)。

　　尔时勇猛幢菩萨承佛神力普观十方而说颂言。

　　第三西方菩萨净心智力见佛尽源等一切佛故名勇猛。

　　譬如明净眼因日睹众色净心亦复然佛力见如来如以精进力能尽海源底智力亦如是得见无量佛。

　　十颂分二前六明感应道交见佛闻法后四令舍伪求真拂见闻相故此一段总显如来见闻弘益之德前中前五各上半喻下半合通分为二初二见佛后四闻法前中初偈双明感应净心如净眼为见之因佛力如日为见之缘如来如色为见之境如人入闇则无所见斯则独因不见也如明净日瞽者莫见独缘不见也此辨因缘和合方能见也(此辨因缘者正同金刚经云如人有目日光明照见种种色但彼以般若为日法中明心不住法则内心自有因缘不同佛力为日也)。

　　后偈偏举于感以因夺缘如出现品云此非如来威神之力等(如出现品者谓佛光救地狱众生生天便即念言此是如来威神之力佛便报言此非如来威神之力若一众生于如来所不种善根能得如来少分智慧无有是处是也)。

　　譬如良沃田所种必滋长如是净心地出生诸佛法如人获宝藏永离贫穷苦菩萨得佛法离垢心清净譬如伽陁药能消一切毒佛法亦如是灭诸烦恼患真实善知识如来所称赞以彼威神故得闻诸佛法。

　　后闻法中四偈分三初偈显因能生法次二显得法之益前偈得权智能离所知心垢后偈有根本智能除烦恼之患三一偈显缘令闻法故上文云佛法无人说虽慧莫能了。

　　设于无数劫财宝施于佛不知佛实相此亦不名施无量众色相庄严于佛身非于色相中而能见于佛如来等正觉寂然恒不动而能普现身遍满十方界譬如虚空界不生亦不灭诸佛法如是毕竟无生灭。

　　后四令舍伪求真中二前一示伪令舍住相施故以色见佛行邪道故后三显真令求初二偈显真佛前偈即相非相故非色能见后偈即寂而应故不可以寂取末偈显真法真法无生亦无灭故。

　　尔时光明幢菩萨承佛神力普观十方而说颂言。

　　第四北方菩萨以大悲力运智慧光朗彼重昏无所不至名光明幢又以智慧令诸善根无所不至故。

　　人间及天上一切诸世界普见于如来清净妙色身。

　　此颂中多显如来即体化用周普之德十颂分三初一化用广亦明化处次七化用深亦明化依后二双结释化。

　　譬如一心力能生种种心如是一佛身普现一切佛菩提无二法亦复无诸相而于二法中现相庄严身了法性空寂如幻而生起所行无有尽导师如是现三世一切佛法身悉清净随其所应化普现妙色身。

　　化依中分四初四双明能所依次一拂其能化心次一拂其所依体后一双融自在亦拂能依今初初偈总明一多无碍依一总心变多王所于一实佛应化多端故无碍也次一相二无碍无相现相无二现二体绝能所故云无二相依身有是即二也然相二相对应成四句略举其一无二现二即于一现多乃至百千亦名二故次偈显依性起起不异性故如幻无尽后偈从法身流举三世佛以显道同。

　　如来不念言我作如是身自然而示现未尝起分别。

　　二拂能化心中谓如摩尼珠无私成事故。

　　法界无差别亦无所依止而于世间中示现无量身。

　　三一偈拂所依谓上无二无相法性法身即是法界法界本自无差亦无定有为化依止由无依无别故为依为别故下文云虚空虽无所依能令三千世界而得安住如空无色而能显现一切诸色。

　　佛身非变化亦复非非化于无化法中示有变化形。

　　四一偈双融自在言非非化者此有二义一假非化以遣化非谓是非化则上半约体绝待下半依体起用二不碍化故然真化无二融为一身不坏体用名依真起依真起者则报亦依真非谓三身独一是化(非谓是非化者此一向是遮即拂迹入玄耳故昔人云我言非有者但言非是有非谓是非有如人夜见于杌谓之为人智者告言此非是人但非其心中计人愚人闻之便谓此杌是于非人非人即鬼故人执虽无鬼执即起故为惑耳故下释云上半绝待则化与非化两亡二不碍化故者即重释亦复非非化此即以化遣于非化则上句非变化者即是真身故亦复非非化者有化用故前释上半是体下半是用今此上半自具体用依于后义广释经文于中二先总明然约三身自有多义一法报合为真身应化合为化身二法身以为真身报应皆为化身今依此义故云非谓三身独一是化)且依真起化略有二门一开义二融合(且依真下第二开章别释)初中真应各有二义真中一不变义谓虽化而常湛然初句显之二随缘义谓不守自性无不现故故云亦复非非化二约化中一无体即空义谓揽缘无性故云于无化法中二从缘幻有义故云示有变化形(初开义中言各二义者即真同真如化同依他各有二义更无别也如前已释但前通相说真如依他今就佛身以说二义谓揽缘无性者则知报身亦缘成义)二融合中亦二义一真化别合二真化融通初中由真中随缘即不变故是故亦真亦非真非真非不真名真法身化中体空即幻有故是故亦化亦非化非化非不化名为佛化身二融通者谓由真不变显化体空此真不无化不有以为法身而不无化用以有化中空义故又由真随缘显化幻有此是化不无真不有以为化身而不无真理以有真中随缘义故又由随缘幻有不异不变体空故是故现化纷然未尝不寂真性湛然未曾不化真化镕融为一无碍清净法界宜审思之(二融合等者真化别合者即真如上二义自合依他上二义自合耳各成四句且真中四者一真二非真三俱四泯以前二义易故不明又是合故不开但明后二化中二义亦然融通者即将真如二义与依他二义互相𠬧摄耳文有四节前二节明四义文络相融三复融上二四真化镕融下结成一味法界四中一取真如不变义与依他体空义合由在缘不变故显体空体空即真如此即真理夺事故真不无不变体空即是真空化不有者依他全体空故二又由真随缘下取真上随缘与依他幻有合此即真理成事门故化不无以能成事故真不有举体随缘故又上二义第一合得事能显理门故云不无化用以有化中空义故由化即空故能显第二义中兼得事能隐理门故故云不无真理但随缘耳又由下三总融上二以前别合中二义已融今复真化互合故)。

　　正觉不可量法界虚空等深广无涯底言语道悉绝如来善通达一切处行道法界众国土所往皆无碍。

　　第三二偈双结释中前偈结归于体谓智[宴-女+六]真境等法界故深无底等虚空故广无涯皆绝言道为不可量后偈举因释成所以法界无碍者智行遍故。

　　尔时智幢菩萨承佛神力普观十方而说颂言。

　　第五东北方于佛寂用之境决断无碍故又智导万行出生无尽故名智幢故。

　　若人能信受一切智无碍修习菩提行其心不可量。

　　颂中多叹如来应现出生无尽无碍之德十颂分二初一标章劝信信有修行之益。

　　一切国土中普现无量身而身不在处亦不住于法。

　　后九所信胜德于中分二初一总余八别总中上半用而无尽下半寂而无住不着应处不住法体即本末双寂也通为寂用无碍。

　　一一诸如来神力示现身不可思议劫算数莫能尽三世诸众生悉可知其数如来所示现其数不可得。

　　别中二初二明无尽一一众生前能现无尽身故众生可知佛不可数。

　　或时示一二乃至无量身普现十方刹其实无二种譬如净满月普现一切水影像虽无量本月未曾二如是无碍智成就等正觉普现一切刹佛体亦无二非一亦非二亦复非无量随其所应化示现无量身。

　　后六明无碍于中三初四一异无碍亦是本末无碍一法二喻三合四释。

　　佛身非过去亦复非未来一念现出生成道及涅槃。

　　次一偈延促无碍。

　　如幻所作色无生亦无起佛身亦如是示现无有生。

　　后一偈性相无碍。

　　尔时宝幢菩萨承佛神力普观十方而说颂言。

　　第六东南方菩萨以圆净智照平等理不碍应现随顺一切如摩尼宝故名宝幢。

　　佛身无有量能示有量身随其所应睹导师如是现佛身无处所充满一切处如空无边际如是难思议。

　　颂中多显平等超世之德十颂分二前五总显难思后五迥超时数前中初二正明前一超量现量后一超处遍处故出现品云譬如虚空遍至一切色非色处等如是难思双结上二。

　　非心所行处心不于中起诸佛境界中毕竟无生灭如翳眼所睹非内亦非外世间见诸佛应知亦如是饶益众生故如来出世间众生见有出而实无兴世。

　　后三展转释成初云何以难思若身若处非生灭心行之境故何以非心境佛自不起心故何以不起体无生灭故若尔何以现见次偈释云病眼所睹取色分齐勿谓为实次疑云若尔岂无如来出现世耶次偈释云自机见耳上三句以应就感众生谓出末句既因物感出即非出名实不出故诸法无行经云如来不出世亦不度众生众生强分别作佛度众生既无有出安有没耶上三亦初一超心行次一超内外后一超出没。

　　不可以国土昼夜而见佛岁月一刹那当知悉如是。

　　后五偈迥超时数而现时数于中初一偈结前标后国土结前处故。

　　众生如是说某日佛成道如来得菩提实不系于日如来离分别非世超诸数三世诸导师出现皆如是譬如净日轮不与昏夜合而说某日夜诸佛法如是三世一切劫不与如来合而说三世佛导师法如是。

　　后四别显超时初偈立宗上半牒妄情下半正立菩提是有法定不系时是宗法次偈立三因一智无分别故二三世不迁故三体非有为之数故次偈举同喻谓日体常明故不合昏夜后偈合结上半合下半结合中语倒若顺应云一切诸如来不与三世合又若以超时现时为宗者则上宗中四句皆宗应云菩提是有法定不系日随机说日是宗法因云体非三世等不碍三世等故同喻云如日轮不合昏夜以山映故说有日夜合云佛无三世以不应见机之所映故而说三世是则上三句皆合下一句结(菩提是有法者因明䟽云前陈是有法后陈是法法与有法和合为宗言有法者由于前陈为所依故能有后陈故有法但是持自性法无有轨义后陈具二谓由不计时知是常法如无常知是有为等作初偈量云日体无分别不与昏夜合如来无分别不与三世合（菩提是有法定不系时是宗法因云无分别故同喻如日轮与偈合之日体无分别等也）二约非世为因菩提是有法定不系时是宗法因云体非三世故同喻如日轮以偈合云日不属于时不与昏夜合佛非世法故不与三世合三约超诸[婁*殳]释菩提是有法定不系时是宗法因云非有为故同喻如日轮偈云日轮无出没不与昏夜合如来非有为不与三世合又若以超时现时等四句皆宗者若依前释上二句牒妄情今将上二句合在下半成经偈云如来得菩提实不系于日而随众生说某日佛成道（菩提是有法定不系日随机说日是宗法因云体非三世不碍三世故同喻如日轮日体恒明随映见昧不合昏夜佛体湛然随机应已超三世说三世）故䟽云定不系日随机说日是宗法而出因云体非三世不碍三世等者等取无分别不碍分别非有为不碍有为合等可知（菩提是有法定不系日随机说日是宗法因云体无分别不碍分别故同喻如日轮日离分别随时殊不合昏夜说昏夜佛无分别随机应已离分别说分别菩提至宗法同前因云体非有为不碍有为故同喻如日轮日非有念随时殊不合昏夜说昏夜佛非有为）随机殊已超有为说有为若作偈五言云日明映山故无时说昼夜佛体不碍用常住说三世七言云日体恒明随映殊不合昏夜说昏夜佛体湛然随机应已超三世说三世对上三因亦应云日离分别随映殊佛无分别随机应皆可意得)。

　　尔时精进幢菩萨承佛神力普观十方而说颂言。

　　七西南方勤观如来真应皆同故能平等随顺一切众生名精进幢。

　　一切诸导师身同义亦然普于十方刹随应种种现。

　　十颂显此同义文分为二初一总标余九别释前中上半正标下半略显同相言身同者三身十身皆悉同故义亦然者此含多意一且约三身体依聚义无不同故所觉能觉觉他同故又义名所以所以得名佛者正觉真智力无畏等无不具故得名为佛佛佛皆然故义同也又应用利乐无不同故故摄论第十云诸佛法身应知恒时能作五业等二十一种功德之中名为逮得一切佛平等性所依意乐作业无差别故(义亦然者下出三意一释三身及与佛义体即法身依是报身聚是化身所觉下所觉是法身能觉是报身觉他是化身又义名所以者明成佛所以即具众德故问明云十方诸如来同共一法身一心一智慧力无畏亦然诸佛法身者即应化法身言五业者摄论云第一救济有情灾横为业于暂时见便能救济盲聋狂等诸灾横故二救济恶趣为业拔诸有情出不善处置善处故三救济非方便为业令诸外道舍非方便求解脱行置于如来圣教中故四救济萨遮耶见为业授之能超三界道故五救济诸乘为业拯㧞欲趣余乘诸菩萨及不定性诸声闻等安置善处令修大乘行故于此五业应知诸佛业用平等若梁摄论当第十五二十一下指上品所依智等三事佛佛平等无性亦明是利他德)二约十身释义同者皆通三世间彼此互望无差别故种种利乐居然是同此有三因一行海齐满二大愿齐具三同一法性故非唯相似亦一即一切互相融故余如问明品说。

　　下半同相略举应用同以应即真故非应之外别明法身是同然普有二义一约诸佛谓无有佛不遍十方故二约一佛谓无一方而不现故。

　　汝观牟尼尊所作甚奇特充满于法界一切悉无余佛身不在内亦复不在外神力故显现导师法如是随诸众生类先世所集业如是种种身示现各不同诸佛身如是无量不可数唯除大觉尊无有能思议。

　　后九别释中分二先四颂正释后五颂转释前中初偈释前普于十方无余二义一无处不遍故二一切皆佛身故诸佛本师二颂影略次偈释前现义谓有感方现故云非内神力能现故云非外次偈释前随应种种义一随物类则十法界等万类殊应二于一类中随其先业各见不同如金色涂灰等后偈释前身同之义结成难思佛身皆同无数量故唯除大觉者佛佛同证故。

　　如以我难思心业莫能取佛难思亦尔非心业所现如刹不可思而见净庄严佛难思亦尔妙相无不现譬如一切法众缘故生起见佛亦复然必假众善业譬如随意珠能满众生心诸佛法如是悉满一切愿无量国土中导师兴于世随其愿力故普应于十方。

　　后五转释中从后向前释上四偈前四兼喻后一唯法于中初二释第四无能思义一以我为喻谓如妄计之我本无所有故不可思此以妄计情有理无非圣智境以况法身理有情无非下位测后偈以刹为喻喻虽绝相难思而不碍相次一偈释第三随业异现所以要随业者同一切法必假缘故此以总喻别次一偈释第二非内外义如珠现物虽非内外能满物心后偈释充满法界义所以能满者本愿普周故。

　　尔时离垢幢菩萨承佛神力普观十方而说颂言。

　　第八西北方菩萨真如体净能成白法复净世间故名离垢(真如体净第八回向中义复净世间即今偈意)。

　　如来大智光普净诸世间世间既净已开示诸佛法设有人欲见众生数等佛靡不应其心而实无来处。

　　十颂多叹如来净德前六净他后四自净前中前二总明后四别释今初前偈智净妄惑既寂真智不无开示无我知见性相故名为法后偈身净谓拂应显真(妄惑既寂等者拣异断空开示已下即法华开示悟入意也)。

　　以佛为境界专念而不息此人得见佛其数与心等成就白净法具足诸功德彼于一切智专念心不舍导师为众生如应演说法随于可化处普现最胜身佛身及世间一切皆无我悟此成正觉复为众生说。

　　后别释中前二释第二偈后二释初偈前中初偈正明欲见诸佛应专佛境随念随现故名心等又了心境即佛真性迷则不知念则便现次偈转释专念之义无漏具德故能专念(随念随现者此有二意一随念多少佛亦等之如称一口有一化佛等二随念浅深佛应称之见有优劣又了心境下约观心释即心即佛之义耳)后二中前偈释普净世间说法现身而能净故后偈释开示佛法示其所悟二无我故。

　　一切人师子无量自在力示现念等身其身各不同世间如是身诸佛身亦然了知其自性是则说名佛如来普知见明了一切法佛法及菩提二俱不可得导师无来去亦复无所住远离诸颠倒是名等正觉。

　　后四自净中初一已净差别之用后三内净三德一见性成佛自开法身称性现应次偈无得成佛自开般若佛法所觉菩提能觉必能所相因故俱叵得无所得者则得菩提后偈离妄成佛自开解脱不动无住故妄倒斯寂名真解脱。

　　尔时星宿幢菩萨承佛神力普观十方而说颂言。

　　第九下方菩萨解佛遍应法界之身而不离法性若彼星宿粲然罗空不可缚着故以为名。

　　如来无所住普住一切刹一切土皆往一切处咸见佛随众生心普现一切身成道转法轮及以般涅槃诸佛不思议谁能思议佛谁能见正觉谁能现最胜。

　　十颂显佛此德分为三别初三总显即体之应次六别释体应自在后一拂去自在之迹前中初偈约处显身之遍谓法性身则无所住约自受用则无所不住名为普住约他受用及变化身有感则往故云一切土皆往若约十身无处非佛故云一切处咸见(谓法性身者此初一偈上三句约四身说遍第四句约十身说遍此十身正说众生国土等十身故则有虚空处即虚空身有国土处即国土身等故无非佛身矣)次偈约机显身之多故云一切及八相事皆由物感后偈结叹难思初句总标下三句显相二句约感不能思思惟约心见通心眼下句约应难思云谁能现。

　　一切法皆如诸佛境亦然乃至无一法如中有生灭众生妄分别是佛是世界了达法性者无佛无世界如来普现前令众生信喜佛体不可得彼亦无所见。

　　次六别释中初三顺释后三反释今初初偈释前谁能现义谓现即同如无生灭故次偈释前谁能思义谓起心而思是妄分别有依有正法性之中能所斯寂后偈释前谁能见义谓能应随缘体本自无能感之机竟何所见。

　　若能于世间远离一切着无碍心欢喜于法得开悟神力之所现即此说名佛三世一切时求悉无所有若能如是知心意及诸法一切悉知见疾得成如来。

　　后三反释中谓由无思见等方能思等则反显前有思见等不了佛境于中初偈无思思要无著无碍故次偈无现现神力之现体即虚故后偈明无见见蹑前无所有为见前称实之见非唯见佛亦得疾成。

　　言语中显示一切佛自在正觉超语言假以语言说。

　　三一偈拂自在之迹者上明自在尚假言诠正觉超言故拂言迹超言亦假应忘契之。

　　尔时法幢菩萨承佛神力普观十方而说颂言。

　　第十上方菩萨知真实之法普入法界则所修行皆无分量故名法幢知法名佛故先赞见佛之益。

　　宁可恒具受一切世间苦终不远如来不睹自在力。

　　十颂双显佛法难闻于中分二前四赞佛劝人闻见后六赞法劝物闻求前中初一正令甘苦近佛。

　　若有诸众生未发菩提心一得闻佛名决定成菩提若有智慧人一念发道心必成无上尊慎莫生疑惑如来自在力无量劫难遇若生一念信速证无上道。

　　后三释其所以略举三事初偈闻名益次偈发心益后偈生信益既受苦得闻成斯胜益受乐不睹不免长沦故应甘苦而近佛也。

　　设于念念中供养无量佛未知真实法不名为供养若闻如是法诸佛从此生虽经无量苦不舍菩提行一闻大智慧诸佛所入法普于法界中成三世导师虽尽未来际遍游诸佛刹不求此妙法终不成菩提众生无始来生死久流转不了真实法诸佛故兴世诸法不可坏亦无能坏者自在大光明普示于世间。

　　后六中已遇良医复须法药于中初二由闻实法能成行法前反后顺次二由闻理智成于果法前顺后反后二以感应释成前偈佛兴由生迷实后偈说法示于真实不动真际建立诸法则性不可坏不坏假名而说实相则相不可坏斯则天魔外道等皆法印故无能坏余如十藏品上十菩萨之偈应以六相圆融(上十菩萨下总结言六相者一总显佛德二别则十种德殊三同则同明佛德四异则十德互望不同五成则共成佛德六坏则各住自性)所以偈后无结通者为显法界兜率赞德异故犹彼处处文殊偈偈各别显佛德无尽故(所以偈后下彰无结意此后一段前二会无此后例前亦是三贤之最后故)。

　　大方广佛华严经疏钞会本第二十三之一

　　音释

　　膝轮

　　(膝息七切胫头节也膝轮谓胫膝之中也)。

　　阐

　　(齿善切显明也)。

　　沃

　　(乌酷切溉灌也)。

　　殄

　　(徒典切灭也)。

　　叵

　　(普火切不可也)。

　　柂

　　(待可切正船木也)。

　　橹

　　(郎古切进舟具也似桨而长)。

　　轨

　　(居洧切法也)。

　　大方广佛华严经䟽钞会本第二十三之二　土九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　十回向品第二十五

　　初来意者当会序分已彰正宗宜显故又已总示所依佛智次别显能依行位故次来也。

　　二释名者回者转也向者趣也转自万行趣向三处故名回向回向不同有其十种然十之别名本分当释回向通称今当重明随境所向义有众多以义通收不出三处谓众生菩提及以实际上二皆随相实际即离相。

　　开三为十一回自向他故初回向云若有善根不欲饶益一切众生不名回向。

　　二回少向多故下文云善根虽少普摄众生以欢喜心广大回向又云随一善根普以众生而为所缘乃名回向。

　　三回自因行向他因行故第三回向云菩萨以诸善根回向佛已复即以此善根回向一切菩萨所谓愿未满者令得愿满心未净者令得清净。

　　四回因向果此复二种一向自果下文云修诸善根回向阿耨菩提故深密瑜伽梁摄论等大同此说二回向他果第三回向云愿以我今所种善根令诸佛乐转更增胜故(故深密等者深密第四观自在菩萨白佛言何因缘故波罗蜜多名波罗蜜多佛告观自在五因缘故一无染着二无顾恋三无罪过四无分别五正回向乃至云正回向者谓以如是所作所集波罗蜜多回求无上大菩提果是也言瑜伽者即三十七云云何菩萨无倒回向谓诸菩萨三门积集所有善根即善修事业一方便善巧二饶益于他三去来今世一切摄取以纯一味净妙信心回求无上正等菩提终不用此所集善根希求世间余果异熟唯除无上正等菩提梁摄论第十云由般若回向前六度为得大菩提故施等无尽故般若能引方便又释方便波罗蜜中云内欲为利益诸众生故所作善根功德悉回向无上菩提言等者无性世亲皆同此说无性释云若以此善根求无上正等菩提者为证无上佛菩提故世亲释云所有善根皆悉回向无上菩提作诸有情一切义利释曰以文易故䟽但略指)五回劣向胜谓随喜凡夫二乘之福回向无上菩提故。

　　六回比向证经文非一(六回比向证者以文多故䟽不别指若取现证即前第三中心未净者令得清净清净即净心地净心地即初地未净即比是回他比令他得证亦是自比令他得证等)七回事向理故不坏回向云与诸法性相应回向入无作法成所作回向第六回向云永离依处到于彼岸故名回向永绝所作至于彼岸故名回向。

　　八回差别行向圆融行故如第九回向广说(八回差别等者初列忏悔等五门善根为差别善根一一回向中皆愿成普贤圆融行故)九回世向出世故下文云所有善根皆悉随顺出世间法教化成熟一切众生心常回向出世之道第六回向云永出诸蕴到于彼岸故名回向等。

　　十回顺理事行向理所成事故广如第八回向所说(十回顺理事等者谓初积集资粮位中双顺事理即志求大乘勇猛无畏等事行植般若德本深心不动心宝成就等即顺理行言向理所成事者谓百门真如况所成行即理所成也)前十义中初三皆回向众生次三皆回向菩提次二回向实际后二义通于果及与实际若依总云十回向即带数释若准梵本晋经皆云金刚幢菩萨十回向品则人法双举或人之法法之人人有法通二释也。

　　三宗趣者以无边行海顺无尽大愿为宗成就普贤法界德用为趣。

　　尔时金刚幢菩萨承佛神力入菩萨智光三昧。

　　四释文者文有十分一三昧分二加分三起分四本分五说分六瑞应分七结通分八证成分九偈赞劝修分十校量功德分初中金刚幢入者是众首故表归向高出等义故不异名说承佛神力彰入定缘入菩萨智光三昧者显所入名拣异果定故云菩萨智即是体谓根本智光有三义一是证智前相如明得定等此约寄位在贤终故二光即根本智用对治无明故如大乘光明定等三光即后得了所缘故二智无碍朗照法界此约刚幢自体释也。

　　入是三昧已十方各过十万佛刹微尘数世界外有十万佛刹微尘数诸佛皆同一号号金刚幢而现其前。

　　第二入是下加分有三一总显能加二辨加所为三正显加相今初有二一明佛现二明赞善今初有五一标所因谓入是三昧已故十住中云以三昧力二十方下佛来近远三有十下佛数多少上二显位过行故云十万四皆同下显佛名同五而现下正明佛至余如前说。

　　咸称赞言善哉善哉善男子乃能入此菩萨智光三昧善男子此是十方各十万佛刹微尘数诸佛神力共加于汝亦是毗卢遮那如来往昔愿力威神之力及由汝智慧清净故诸菩萨善根增胜故令汝入是三昧而演说法。

　　二咸称赞下明佛赞善于中初标称善次别叹得定后显得定所因先别显五因一伴佛神力二主佛宿愿三主佛现威四说者智净五听者善根十住无听者善根十行缺说者自力此则具二理应遍具而影略者表住初自悟行则舍己利他今则悲兼自他俱无障碍故也所以要此五力者因果主伴皆具足故谓法因久远愿遂将化故主伴加威非器不传明因主自力非感不应显因伴善根余之差当如第三会后令汝下结前生后(因果主伴者因主即金刚幢力因伴即听者善根果主即遮那二力果伴即十方佛加谓法因下出五因之由法因久远愿遂将化是遮那本愿主伴加威即及威神力为主加威十方佛加为伴加威)。

　　为令诸菩萨得清净无畏故具无碍辩才故入无碍智地故住一切智大心故成就无尽善根故满足无碍白法故入于普门法界故现一切佛神力故前际念智不断故得一切佛护持诸根故。

　　第二为令下辨加所为有二十二句分二前二十一别明所为后一结为所属前中初十标所成后十一明所作亦犹十地前十自利后十利他(亦犹十地者自利即同所成利他即同所作)。

　　前中初九内德后一外加谓得佛护持信等根故前中前八横具诸德后一竖继不断从前所成明记决断故前中前七法体后一大用佛神力者非神境通离世间品神力神通义有异故通谓无壅力谓干能通多就外力多约内就前七中前六别明后一总说谓一门之中具于多门总摄福智重重无尽名普门法界故就前六中前五所具后一离过谓所具福智不与二碍有漏相应故前五中前四智慧后一福德就智慧中前三自分后一胜进住佛智故就自分中前二说教后一入证谓入缘起法界相即自在智故前中无畏则于缘无惧辩才常说不断上来从后摄叠已释所成。

　　以无量门广说众法故闻悉解了受持不忘故摄诸菩萨一切善根故成办出世助道故不断一切智智故开𤼵大愿故解释实义故了知法界故令诸菩萨皆悉欢喜故修一切佛平等善根故护持一切如来种性故。

　　二以无量下明其所作于中初一总谓广说故后十别于中初一约法次三约位一摄地前二安地上三照佛果次三约修一令开𤼵十向大愿二令解实际三令知回向广大与法界等后三约人一称根令喜二喜故学三世佛回向三救护一切众生故不断佛种。

　　所谓演说诸菩萨十回向。

　　后一总结所属者谓若说十向前益皆成故加所为即说所为六相融摄如理应思然约行布地约说地此为回向故与下不同况彼义皆次第今复反此(然约行布下结释明非全取十地中义以释今文故䟽上云亦犹十地犹者如也但云如彼二利其中旬义则全不同言地约说地此约回向者彼云如实说菩萨十地差别相故此云所谓说菩萨十回向居然自别况彼义者彼中次第显于地前地上等谓彼云缘念一切佛法故修习分别无漏法故此即地前次经云善选择观察大智光明巧庄严故即是见道次经云善入无量智门故下六句辨修道此句寄从二地至七地次下五句寄入八地至佛地则自浅至深地前地上见修究竟次第不乱故今则反此者明不依彼次如今经文无彼地前地上见修等次文之与义俱不全同故但可云如彼不可依彼次第释也上之十句所成亦然但可类耳)。

　　佛子汝当承佛威神之力而演此法得佛护念故安住佛家故增益出世功德故得陀罗尼光明故入无障碍佛法故大光普照法界故集无过失净法故住广大智境界故得无障碍法光故。

　　第三佛子下正显加相于中三初语业劝说以增辩二意业冥加以益智三身业摩顶以增威今初口加承语便故文有十句初总余别总云说此法者有二种力一者他力如经得佛护念故此亦名果力亦名增上缘力二者自力即下八句亦名因位力亦是因缘力是故此法要自他因果亲疏融合方得有说自力八中初三明有作净法力一总谓既住佛家理宜宣法以行家业下二别一长无漏功德二入总持智慧故在佛家次二句无作净法力一离所净障谓无二障碍二得所净智谓事理普照后三显身净力即三种尽一二乘不同尽谓双集悲智离于舍悲入寂过失故二菩萨尽谓离心意识唯依大智法身境故三者佛尽无障碍智是佛法故(初三明有作者此亦取论势而句多少所用不同彼十句中初总余别别中初句他力下八自力自力中初一句有作善法净经云普净法界故次一句教化众生净经云普摄众生故余有六句皆名身净摄为三种尽等今则有作有三句无作有二身净有三又阙教化众生者以依次无故摄在初有作净中而言四净者以因中有四义故一有力能作二无力不作三具二能引生四泯摄前三称理成德如次配前四净余广如彼以句开合不同亦可类取)此是地前有三尽者一圆教普贤位融摄故二约金刚幢内德位已极故又前加所为中住行但有十句正口加中唯有一句今并过前者表位增故邻于地故多同地经(又前加下亦辨三贤望于十地事须差别不可全同也)。

　　尔时诸佛即与金刚幢菩萨无量智慧与无留碍辩与分别句义善方便与无碍法光明与如来平等身与无量差别净音声与菩萨不思议善观察三昧与不可沮坏一切善根回向智与观察一切法成就巧方便与一切处说一切法无断辩。

　　二尔时下意加中二先正明加相二何以下释偏加所以前中十句初总余别然此十句大同地经唯五六前却余如彼次(然此十句者比前诸假彼不全同今为大同既唯一句前却故得全引彼释所以此多同者以与智辨令其有说则得大同前就所说故小异耳此中十句须观下十地经䟽不可具引随要略引)后别中一不着辩才说法不断无留碍故二堪辩才以善净堪智有四种谓缘法作成故云分别句义三任放辩才说不待次言辞不断处处随意不忘名义故云无碍法光忘不随意则有碍故四即第五不杂辩才三种同智常现在前者慧身平等知三相故故彼云与遍至一切处智五即第四能说辩才有净音故六教出辩才静鉴双流故七不畏辩才智不可坏何有畏哉或六七前却思之八即无量辩才谓一切法智随顺宣说修多罗等六种正见故九即同化辩才得一切佛无畏身等三种教化随所度者显示殊胜三业神变化故(三种智者即自相共相及不二相自相者色心等殊同相者同无我等不二相者即一实理也或六七前却者六即不畏辨才以经云不思议善观察三昧同彼如来无所畏故七是教出辨才以不可沮坏一切善根是教出故大同地经成道自在力故六种正见者一真实智正见二行正见三教正见四离二边正见五不思议正见六根欲正见)。

　　何以故入此三昧善根力故　尔时诸佛各以右手摩金刚幢菩萨顶　金刚幢菩萨得摩顶已即从定起。

　　次释偏加及尔时下身加并第三金刚幢下起分并如前后说。

　　告诸菩萨言佛子菩萨摩诃萨有不可思议大愿充满法界普能救护一切众生所谓修学去来现在一切佛回向。

　　第四告诸菩萨下本分中分二先总显体相后佛子菩萨摩诃萨回向有几下别示名相今初若直就经文应分为三初句总标愿体难思希求名愿即具摄普贤无尽愿海深广难思二充满下显难思相谓体充法界故难思议用普救护故称为大又约体深不思议约用广不思议又深广无碍名不思议又体相用三并充法界随所遍处无不救护实难思议三所谓下释成难思以行同佛故(二充满下释第二句自有四义一以体释不思议以用释大二双约体用释不思议三体用双融释不思议四约三大相融释不思议)然总论品内一一难思别示其相略申十种一体深二用广如上已辨三摄德无尽四出生众行五余不能坏此三充满法界中摄六都不自为七忍苦无倦八背恩不转九逆顺多端十尽穷来际此五普能救护中摄此之十句一一超于言念皆不思议。

　　故收前后有三种体一所依体即智光三昧二约克性即上大愿三约总含通有六法一定二智三愿四悲五所依法界六通慧作用即不思议解脱以为体性而圆融无碍为回向体。

　　若取论势亦初句是总下三句别一充满法界即是胜愿以是一切佛根本故二普救一切即是大愿顺作利益故三所谓学佛回向是不怯弱愿决定入佛大愿故亦未入地故无观相及真实愿大悲增故加前行住大愿利益而住行中有无常爱果因今此缺者大悲既增惟愿救护不欲自求菩提果故。

　　佛子菩萨摩诃萨回向有几种。

　　第二别示名相文分四别一举名征数。

　　佛子菩萨摩诃萨回向有十种三世诸佛咸共演说。

　　二佛子下标数显胜诸佛共说故三何等下征数列名四佛子是为下结数引证。

　　何等为十一者救护一切众生离众生相回向二者不坏回向三者等一切诸佛回向四者至一切处回向五者无尽功德藏回向六者入一切平等善根回向七者等随顺一切众生回向八者真如相回向九者无缚无著解脱回向十者入法界无量回向。

　　三中先征后列十回向义略以五门分别一释名二义相三体性四定位五行法差别。

　　初中先总名已见品初后别名今当略释然通相而辨有其二意一回向二字皆是能回之愿救护等名皆是所回之行故皆依主受名二救护等名皆回向之别相回向二字皆别相之通名当名相望救护等即回向若互相拣是救护之回向非不坏之回向则通依主随其义便不可局定第一救护等者大悲广济名为救护一切众生大智无著故云离众生相即是广大不颠倒心回向是行谓以善根回成救生离相之行故名回向从所向立名故下文云愿此善根普能饶益一切众生明知救护非是所回自以十度为所回向耳又唯以离众生相为能回者则回向中无随相也将坠者护已坠者救救令脱苦护令息恶并以善根愿能成此二于三宝等得不坏信以此善根用将回向三学三世佛所作回向名等诸佛四菩萨令其善根至一切处五由回向故能成无尽功德之藏六顺理修善事理无违入于平等七以善根等心顺益众生八善根合如以成回向九不为相缚不于见著作用自在故名解脱如不思议解脱等十称性起用谓以法界善根回向法界故至随文中当更开显(即是广大者四心之二至第八回向当引释救护众生即广大心离众生相即不颠倒心上释救护等竟回向是行下以第一别名对总回向以辨得名明知下结弹古义以救护言为所回向故将坠下别释救护一字第二不坏回向从所回善根得名三通能所回悉皆等佛四从所回向立名五从所成德六从所回七通能所八通能所善根皆同如故九从能回向心得名十亦通能所回及所向法界立名)第二显义相者先别后通别中前七随事行后三称理行前中初一悲智不住明行本次四明行相于中一者起行心坚二约佛辨广三约法显遍四约德显多下二行成一智行成二悲行成后三中一正与理合显体深广二明依体起无方大用三显体用无碍圆明自在二通论一一中皆有三种回向谓以善根回向众生菩提实际此三各有二义故成回向一以菩萨善根必由众生而成是众生之分故还向彼由余二成余二流故菩提分故称实际故法尔向彼二凡是菩萨必为度生不尔同二乘故必求无上菩提是家法故不尔同凡小故必证实际背无明故照二空故所以要须三者义乃无边略申十意谓依三法故灭三道故净三聚戒显三佛性成三宝会三身具三德得三菩提证三涅槃安住三种秘密藏故一依三法者谓真性观照及与资成即起信论体相用也实际依体菩提依相众生依用二灭三道者见苦实际方能灭苦照烦恼空即得菩提回结缚业为利生业三净三聚者谓向实际故律仪离过向菩提故广摄众善向众生者即是摄也四显三佛性者实际正因菩提了因向众生者即是缘因五成三宝者实际成法菩提成佛向彼众生成同体僧六会三身者谓法报化七具三德谓断智恩八得三菩提谓实相菩提实智菩提方便菩提菩提树下示成佛故九证三涅槃者谓性净涅槃圆净涅槃方便净涅槃谓薪尽火灭若依地论唯有上二者则真极之成宁殊示灭菩提亦尔上四皆如次配回向实际菩提众生可以意得十安住三种秘密藏者由向实际则住法身佛以法为身清净如虚空故由向菩提能成般若菩提朗鉴居极照故由向众生能成解脱自既无累令他解脱随机应现亦无碍解脱也以斯十义立三回向若立三种菩提之心亦依此十又此十内举一为首展转相由又此三者成二行故向实自利向生利他菩提通二又向实护烦恼向生护小乘菩提通二护又为成悲智智照理事故有三也又随举悲智亦具此三悲中三者令彼众生知其实际同证菩提故智中三者照生相尽即同实际证菩提故又此三者其必相资一即具三方成其一一为证实际故回向众生以化众生成其自利断障证实故亦向菩提速证菩提具一切智断于二障方穷实故二为救众生故回向实际速证实际于惑自在方能化故故净名云若自有缚能解彼缚无有是处亦向菩提速证菩提方能广利故地经云欲度众生不离无障碍解脱智三为得菩提故回向众生不化众生不证果故亦向实际不证实际岂得菩提故此三事相资成立非唯三事自互相资随一一事具摄法界德用即入无碍方名真实回向三事(此三各有二义者第二成三之因言必由众生者若无众生菩萨不修行故即由上义故此修善属于众生是彼之分如父资财而子有分言余二流故者同上必由众生而成为菩提故为实际故而修其善即是二流菩提分故下同上是众生之分一切万行皆菩提分分亦因义皆称实物即实际分二凡是菩萨下前就境明此就人说又前以人从法此则摄法从人又前是顺释此是反显一依三法者下释也三法即智论意亦三般若及三大也文中但出三大真性实际即实相般若观照即观照般若资成即是眷属般若以不同三般若名又不摄五名故略不配二灭三道即三杂染谓烦恼道业道苦道也三净三聚者故法集经云若菩萨舍于三聚回向之心菩萨不应与彼共住四显三佛性即涅槃意以第一义空是正因性故了因虽通万行成于菩提究竟了故了了见佛性故缘因亦通万行成于菩提今以菩提照了故以向生为缘五成三宝诸佛所师所谓法也以法真常体性离故以众生同体故我向之次四但列不释下但云如次配之六法身即所证之实际故报身即巧证菩提故化身为众生故七证实无惑故为断德菩提是智化生是思不在言也八言实相菩提者下经云譬如世界有成坏而其虚空不增减一切诸佛成菩提成与不成无差别合中上句即实智菩提下句即实相菩提净名云菩提者不可以身得不可以心得寂灭是菩提灭诸相故等若依地论下结弹地论地论但说性净及方便净即真净今明真净即圆净万德俱圆相累俱寂故云圆净迹尽双树机尽应移故是方便净十安住三种下此义深难又复最后故偈释之释解脱中具有三义一自解脱二解脱他若自有缚能解他缚无有是处三化众生即作用解脱余如前后说若立三种下例释先例三菩提心即起信云信成就发心者发于三心一直心正念真如法故即向实际二者深心乐修一切善行故即向菩提三者大悲心救护一切苦众生故即向众生则亦明此十而成彼三又此十内下展转相成成百)第三体性者有总有别总如前说谓大愿等别在说分随位显之。

　　第四定位者若约资粮等五诸说不同一云此回向位是修大乘顺解脱分资粮位终从十信来皆资粮故十回向后别立加行故庄严论说行尽一僧祇长养信令增上增上修达分善根又成唯识第九云初无数劫福智资粮顺解脱分既圆满已为入见道住唯识性复修加行杂集十一亦同此说有云此十回向是加行位复有二说一云四顺决择分中是后二摄谓十解为暖十行为顶前九回向为忍第十回向为世第一法成唯识云此四善根亦胜解行摄此文为证虽不分明玄奘三藏意存此释一云四加行中世第一摄故真谛翻摄大乘云如须陀洹道前有四方便菩萨亦尔有四方便谓四十心若依此释则无五位地前四十心皆加行故余约四位十三住等并如十住品明上来多是大乘初门接引二乘拟议彼立四善根故有说三贤总为趣圣方便不分资粮加行远近此据终说有言一切行位都不可说此约顿显真性而说若依当部一位之中顿摄诸位不碍前后而位满处即是因圆约圆教说然与前教相参应成四句一唯约相如前诸教二唯约自体如前顿说三以体从相四以性融相此二即当今文谓以性随相性不差而位历然以性融相相不坏而常相即故下一一位中具一切位非但融因亦常融果融果之因方是真因(庄严论说即第七论偈云行尽一僧祇长信令增上众善随信集亦具如海满长行释云若诸菩萨行行来一阿僧祇劫尔时长养于信方至上品于信增时一切众善随信聚集亦为具足如大海水湛然圆满次引唯识成上庄严后引杂集转证唯识及上二文杂集论云云何菩萨依瑜伽地方便修行证无所得（问也）谓诸菩萨已善积集福德智慧二种资粮已过第一无数大劫此结前也闻已随顺通达真如契经等法如理作意发三摩地等五位之义十住略明广在十地今但定位是资粮位信至回向皆资粮故有云下二明是加行四加行义亦如初地然有二释前释即三藏意此文为证下以但云四是胜解行摄胜解行位即通指地前设四加行在回向后岂可亦是胜解行摄以四善根未入地故一云四加行等者即真谛意杂集亦云愿乐行人自有四种谓十信十住十行十回向为菩萨圣道有四方便或有四人如须陀洹道前有四种方便此四十人名愿乐行于第一阿僧祇修得圆满亦于地前无别加行故䟽结云则无五位余约下二略指而言等者彼有十门故一约五位二约四住三约十二住四约十三住五约十三法师六约五忍七约五十二位八约四十二贤圣九约六种性十约四十二位圆融兼第九中含于楞伽无复次位并指如前)第五行法差别者行随位别亦有圆融及寄法差别若对前教亦成四句准位应知有以十向配于十度随胜受名虽位位所回皆具诸度以名收之亦有理在(第五行法差别中先正释圆融则一回向行具摄诸回向行二行布如向所释别名义中有以十向配于十度者即北京李长者意以名收之亦有理在者一救护众生离众生相似施二不坏似戒三等佛似忍四至一切处似进进故周遍五无尽功德藏似禅禅摄德故六随顺坚固顺般若故七等随顺众生同方便故八真如相似大愿故九无缚着似力故十法界似智入故欲显多途不坏行布四十位中多分相似故为此[(冰-水+〡)*ㄆ]而一一位中多列诸度又如第六广说于施故非正义故云亦有理在)。

　　佛子是为菩萨摩诃萨十种回向过去未来现在诸佛已说当说今说。

　　四结数引证可知。

　　佛子云何为菩萨摩诃萨救护一切众生离众生相回向。

　　第五佛子云何下说分说十回向为十假一一段中皆先长行后明偈颂长行中各二初位行后位果有不具者至文当知位行中各三初牒名征起二依征广释三依释结名文处可见今初回向文缺位果于位行中先牒名者具如本分又本业云常以无相心中常行六道而入果报不受而受诸受回易转化故名救护等(又本业云下初标以空涉有即先明离众生相后救护众生也言不受而受诸受者受即五阴及与六受由了无相故不受诸法为物现在见闻觉知故而受也又已超五阴现生五阴也故净名云以无所受而受诸受未具佛法亦不灭受而取证也回易转化者救护非一故)。

　　佛子此菩萨摩诃萨行檀波罗蜜净尸波罗蜜修羼提波罗蜜起精进波罗蜜入禅波罗蜜住般若波罗蜜大慈大悲大喜大舍修如是等无量善根。

　　二广释中二先明所回善根后修善根时下正明回向今初古人名此以为行体若顺前名救护众生是悲离众生相为智则以悲智为其行体以是初行故将总体以为别体若以为欲回向故修诸善根即彼善根亦得称体古义依此(以是初行下通妨妨云何以将总体为别体)。

　　修善根时作是念言愿此善根普能饶益一切众生皆使清净至于究竟永离地狱饿鬼畜生阎罗王等无量苦恼。

　　后正明回向中二先明随相回向后我应如日下明离相回向前即回向众生及与菩提释救护众生后即回向实际释离众生相前中二先总明令物离苦至究竟菩提即双明慈悲及二回向。

　　菩萨摩诃萨种善根时以己善根如是回向。

　　后菩萨摩诃萨下别显文分为四一利乐救护二佛子菩萨于非亲友下受恼救护三佛子菩萨见诸众生下代苦救护四佛子菩萨以诸善根正回向下迥拔救护初中三一总标二我当下别显三佛子下总结今初晋无菩萨等言而有复作是念之语弥显前已回向。

　　我当为一切众生作舍令免一切诸苦事故为一切众生作护悉令解脱诸烦恼故为一切众生作归皆令得离诸怖畏故为一切众生作趣令得至于一切智故为一切众生作安令得究竟安隐处故为一切众生作明令得智光灭痴暗故为一切众生作烟破彼一切无明暗故为一切众生作灯令住究竟清净处故为一切众生作导师引其令入真实法故为一切众生作大导师与其无碍大智慧故。

　　二别显中文有十句初离苦果二离苦因三通因果五怖畏中含三道故上三通于深浅后七唯约究竟四得菩提五得涅槃六灭烦恼之源根本不觉若灭此者如天之大明七灭所知之闇故云一切无明即触事不了者若灭于此如人执炬委悉而照八令得解脱故涅槃云澄渟清净即真解脱已脱重昏故云灯也九令证法身故言真法十令成般若无二碍智亦是权实无碍之智(五怖畏中含三道者恶道怖畏苦也恶名是烦恼大众威德是业若举其因五皆烦恼又死及不活烦恼为因余少功德即是业也根本不觉者即起信文即最初无明)。

　　佛子菩萨摩诃萨以诸善根如是回向平等饶益一切众生究竟皆令得一切智。

　　三结中以前十句有通浅深故令究竟得一大事(一大事义已如初会)。

　　佛子菩萨摩诃萨于非亲友守护回向与其亲友等无差别何以故菩萨摩诃萨入一切法平等性故不于众生而起一念非亲友想设有众生于菩萨所起怨害心菩萨亦以慈眼视之终无恚怒普为众生作善知识演说正法令其修习。

　　第二受恼救护中二先明受恼之相后佛子菩萨摩诃萨以诸佛法下明回向之相前中亦二先法后喻法中有标征释可知。

　　譬如大海一切众毒不能变坏菩萨亦尔一切愚蒙无有智慧不知恩德瞋狠顽毒憍慢自大其心盲瞽不识善法如是等类诸恶众生种种逼恼无能动乱。

　　后喻中有二喻先大海不变喻喻遇恶缘不变本心海喻菩萨器量大故众毒喻恶众生不变喻菩萨不乱。

　　譬如日天子出现世间不以生盲不见故隐而不现又复不以乾闼婆城阿修罗手阎浮提树崇岩邃谷尘雾烟云如是等物之所覆障故隐而不现亦复不以时节变改故隐而不现。

　　二日轮普照喻喻遇恶不息利益于中三初喻次合后征释喻中略有其二先日轮具德后遇缘不息有十一恶缘。

　　菩萨摩诃萨亦复如是有大福德其心深广正念观察无有退屈为欲究竟功德智慧于上胜法心生志欲法光普照见一切义于诸法门智慧自在常为利益一切众生而修善法曾不误起舍众生心。

　　合中具合先合具德举其十德以合于日影显于日亦具十德一福德之轮已圆二智用深广难测三正念游空无有高下四慈风运用不退不疲五圆福智轮显照空法六三乘山谷普照无私七使目睹万像了真俗之义八使居自乘业以智成办九常为利益昼夜无休十无器生盲亦不误舍(一福德等者每句之中法喻具足一如日轮圆满为喻法合即是福德已圆二唯智一字是法余通法喻日轮广者周铁围故深者不分而遍等故难测者通上二义六三乘山谷者十大山王如菩萨乘黑山为缘觉高原为声闻谷兼众生少分可生者余可思准)。

　　不以众生其性弊恶邪见瞋浊难可调伏便即弃舍不修回向但以菩萨大愿甲胄而自庄严救护众生恒无退转不以众生不知报恩退菩萨行舍菩提道不以凡愚共同一处舍离一切如实善根不以众生数起过恶难可忍受而于彼所生疲厌心。

　　后不以众生下合非缘不阻于中有四不以具合十一事初一不以通合生盲先正合后但以下反合故出现品云无信无解毁戒毁见等皆名生盲若别合者弊恶合生盲邪见合干城令人妄谓为实故瞋浊合修罗手日为帝释先锋彼瞋故覆障次不知恩合间浮树崇岩邃谷次不以凡愚下合前尘雾烟云以彼能遍空犹彼凡愚同一处住后不以众生数起下合前时节改变谓频起过惑乍善乍恶如彼昼夜阴阳失度等。

　　何以故譬如日天子不但为一事故出现世间。

　　三何以下征释中先征意云何以恶不厌舍释意云悲智均故文中二初喻后合。

　　菩萨摩诃萨亦复如是。

　　二合中二初总合。

　　不但为一众生故修诸善根回向阿耨多罗三藐三菩提普为救护一切众生故而修善根回向阿耨多罗三藐三菩提。

　　后不但下别合于中二初以大悲合日恶是其境本为一切岂独拣于恶人如日普益宁复弃于槁木。

　　如是不但为净一佛刹故不但为信一佛故不但为见一佛故不但为了一法故起大智愿回向阿耨多罗三藐三菩提为普净一切佛刹故普信一切诸佛故普承事供养一切诸佛故普解一切佛法故𤼵起大愿修诸善根回向阿耨多罗三藐三菩提。

　　二如是已下以智合日善恶均照故。

　　佛子菩萨摩诃萨以诸佛法而为所缘起广大心不退转心无量劫中修集希有难得心宝与一切诸佛悉皆平等。

　　第二明回向之相中二先辨回向之心后佛子下辨回向之愿前中依悲智心行回向故于中二先缘境广大上等佛心即以圆觉因果之法为所缘境圆明可贵所以称宝。

　　菩萨如是观诸善根信心清净大悲坚固以甚深心欢喜心清净心最胜心柔软心慈悲心怜愍心摄护心利益心安乐心普为众生真实回向非但口言。

　　后菩萨如是下悲成利乐下救物心于中先牒前起后生二种心一于上等佛得净信心二下与众生同大悲体由依此二成甚深等十心一契理故二自庆庆他故三离过故四超二乘故五定乐相应故余五可知普为已下结其所用心顺口故名为真实。

　　佛子菩萨摩诃萨以诸善根回向之时作是念言以我善根愿一切趣生一切众生皆得清净功德圆满不可沮坏无有穷尽常得尊重正念不忘获决定慧具无量智身口意业一切功德圆满庄严。

　　第二正辨回向之愿文中二先愿众生令成法器。

　　又作是念以此善根令一切众生承事供养一切诸佛无空过者。

　　二又作下令得法圆满于中四一总举遇缘得法。

　　于诸佛所净信不坏听闻正法断诸疑惑忆持不忘如说修行于如来所起恭敬心身业清净安住无量广大善根永离贫穷七财满足。

　　二于诸佛下成自分德满七财者即十藏前七(上辨十藏前七者一信二戒三惭四愧五闻六施七慧故)。

　　于诸佛所常随修学成就无量胜妙善根平等悟解住一切智以无碍眼等视众生众相严身无有玷缺言音净妙功德圆满诸根调伏十力成就善心满足无所依住。

　　三于诸佛所常随下胜进德圆。

　　令一切众生普得佛乐得无量住住佛所住。

　　四令一切下明得果满先标佛乐下二句释故第三回向略明十种乐谓不可思议佛所住乐等(第三回向等者䟽文有一等取余九二无有等比佛三昧乐三不可限量大慈悲乐四一切诸佛解脱之乐五无有边际大神通乐六最极尊重大自在乐七广大究竟无量力乐八离诸知觉寂静之乐九住无碍住恒正定乐十行无二行不变异乐)又不思议法品略明十种无量住谓常住大悲等(又不思义法下䟽亦有一等余二住种种身作诸佛事三住平等意转净法轮四住四辩才说无量法五住不思议一切佛法六住清净音遍无量土七住不可说甚深法界八住现一切最胜神通九住能开示无有障碍究竟之法灭数十耳)。

　　大方广佛华严经䟽钞会本第二十三之二

　　音释

　　渟

　　(音𨑲)。

　　羼提

　　(梵语也此云忍辱又云安忍羼初限切)。

　　很

　　(胡恳切很戾谓不听从也)。

　　盲瞽

　　(盲莫耕切目无童子也瞽公户切目但有眹曰瞽)。

　　𨗉谷

　　(𨗉虽遂切𨗉谷谓深幽之山谷也)。

　　弊恶

　　(弊毗祭切亦恶也)。

　　甲胄

　　(胄直祐切甲胄谓铠甲兜鍪也)。

　　玷缺

　　(玷都念切瑕玷也缺倾雪切𧇊缺也)。

　　大方广佛华严经䟽钞会本第二十三之三　土十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨见诸众生造作恶业受诸重苦以是障故不见佛不闻法不识僧便作是念我当于彼诸恶道中代诸众生受种种苦令其解脱菩萨如是受苦毒时转更精勤不舍不避不惊不怖不退不怯无有疲厌何以故如其所愿决欲荷负一切众生令解脱故。

　　第三代苦救护中文分为三初总明代苦回向二复作是念我所修行下别明回向之心三佛子菩萨摩诃萨以诸善根如是回向所谓随宜下总结成益今初分二初明先救重苦后菩萨尔时作是念言下念遍救诸苦今初有二先见苦兴悲心坚不退坚有七相谓不舍所行不避苦事不惊忽至不怖迷倒不退大悲多苦不怯长苦无猒二何以下征以释成征有二意一云生自造苦何干菩萨而欲代之二云剧苦难堪何为不猒释意云本愿荷故逢苦若猒焉能荷负。

　　菩萨尔时作是念言一切众生在生老病死诸苦难处随业流转邪见无智丧诸善法我应救之令得出离。

　　二念遍救诸苦中二先救八苦八难等苦故有诸言随业流转是业系苦邪见无智是愚痴苦我应已下起救之心(先救八苦者一生苦二老三病四死五五盛阴六求不得七怨憎会八爱别离八难下当广释)。

　　又诸众生爱网所缠痴盖所覆染着诸有随逐不舍入苦笼槛作魔业行福智都𥁞常怀疑惑不见安隐处不知出离道在于生死轮转不息诸苦淤泥恒所没溺菩萨见已起大悲心大饶益心欲令众生悉得解脱以一切善根回向以广大心回向如三世菩萨所修回向如大回向经所说回向愿诸众生普得清净究竟成就一切种智。

　　二又诸众生下救迷四谛苦文中分二初念苦境二菩萨见下正兴悲救今初于中先不知集谓痴爱为本是烦恼道染着已下明其业道为有造行故名染着随业入苦如彼鸟兽因食爱故入于笼槛作魔业行明有恶业福智都𥁞明无善业次常怀疑惑无生道见灭之因故不见安隐圆寂不知出离道谛在于生死苦谛二兴悲救中起大悲心者令脱苦集故大饶益心者令得清净灭道故故用善根回向大回向经者贤首云如圆教所说普贤回向故然藏内有大回向经此教最初不应指彼若结集从简于理可然。

　　复作是念我所修行欲令众生皆悉得成无上智王不为自身而求解脱但为救济一切众生令其咸得一切智心度生死流解脱众苦。

　　第二别明代苦回向之心中有五复念前三明代苦之心后二明回向之心今初即分为三初明一向普救无自为心次众苦备受无懈怠心三决志保护无虚妄心初文可知。

　　复作是念我当普为一切众生备受众苦令其得出无量生死众苦大壑我当普为一切众生于一切世界一切恶趣中𥁞未来劫受一切苦然常为众生勤修善根何以故我宁独受如是众苦不令众生堕于地狱我当于彼地狱畜生阎罗王等险难之处以身为质救赎一切恶道众生令得解脱。

　　二中复二先正明后征释今初言大壑者如尾闾壑饮缩众生无暂已故后征释中先征意云何以独为众生备受众苦复勤修耶释云一身之苦令多解脱故愿自受显悲之深(尾闾壑义出现品当明)问众生之苦自业所招自心所变云何菩萨而能代耶答通论代苦有其七义一以苦自要增悲念故瑜伽四十九问云菩萨从胜解行地随入净胜意乐地时云何超过诸恶趣等此问菩萨云何自离恶趣下答文广意云谓菩萨于世间清净静虑已善积资粮于多苦有情修习哀愍无余思惟由此修习故得哀愍意乐及悲意乐为利恶趣有情誓处恶趣如已舍宅设住恶趣能证菩提亦能忍受为除物苦愿身代受令彼恶业永不现行一切善业常得现行由此悲愿力故一切恶趣诸烦恼品所有粗重于自所依皆得除遣得入初地释曰约此但有悲愿意乐身不能代由悲决定自获胜益二约菩萨本为利生求法苦行已名为代后能为物为增上缘亦名代受三约菩萨留惑同事受有苦身为生说法令不造苦因因亡果丧亦名代受四设有众生欲造无间等业菩萨化止不从遂断其命菩萨自受恶趣苦报令彼得免无间大苦名为代受此依梁摄论第十一说涅槃仙预国王亦同此义非唯意乐而已五由菩萨初修正愿为生受苦至究竟位愿成自在常在恶趣救代众生如地藏菩萨及现庄严王等乃至饥世身为大鱼皆其类也或以光明照触或神力冥加其事非一六由菩萨此愿契同真如彼众生苦即同如性以同如之愿还潜至即真之苦依此融通亦名代也七由普贤以法界为身一切众生皆是法界即众生受苦常是菩萨故名为代上来七义初但音乐次二但约为增上缘四五二义实能身代六七二义理观融通(此依梁摄论者本论云甚深差别者若菩萨由如此方便胜智行杀生等十事无染浊过失生无量福德速得无上菩提胜果释论曰如菩萨能行如所堪行方便胜智今显此二义若菩萨能行知如此事有人必应作无间等恶业菩萨了知其心无别方便可令离此恶行唯有断命方便能使不作此恶又知此人舍命必生善道若不舍命决行此业堕极苦处长时受苦菩萨知此事已作如是念我若行此杀业必堕地狱愿我为彼受此苦报当令此人于现在世受少轻苦于未来世久受大乐譬如良医治有病者先加轻苦后除重病菩萨所行亦复如是于菩萨道无非福德故离染浊过失因此生长无量福德故能疾证无上菩提如是方便最为甚深行盗等行亦复如是涅槃仙预国王者第十六经梵行品因说一子地迦叶难云若诸菩萨住一子地者云何如来昔为国王行菩萨行时断绝尔所婆罗门命下佛广答先说慈悲竟末云菩萨常思以何因缘能令众生𤼵起信心随其方便要当为之诸婆罗门命终之后生阿鼻地狱即有三念一者自念我从何处而来生此即便自知从入道中来二者自念我今所生为是何所即便自知是阿鼻地狱三者自念我何业缘而来生此即便自知我谤方等大乘经典不信因缘为国王所杀而来生此念是事已即于大乘方等经典生信敬心寻时命终生甘露鼓如来世界于彼寿命具足十劫善男子以是义故我昔为与是人十劫寿命云何名杀)问若依四五二义应能普代何故犹有众生受苦答此有三义一有缘无缘故与菩萨有缘则可代也二业有定不定故不定者可代三若受苦有益菩萨令受方能究竟得离苦故如父母教子付严师令治如是密益非凡小所知。

　　复作是念我愿保护一切众生终不弃舍所言诚实无有虚妄。

　　第三决志保护中二先正明。

　　何以故我为救度一切众生发菩提心不为自身求无上道。

　　后征释征意云云何不舍何名不虚释有二意一异小乘不自为故。

　　亦不为求五欲境界及三有中种种乐故修菩提行。

　　二亦不为下明异凡夫着欲过故文中三初正明不求。

　　何以故世间之乐无非是苦众魔境界愚人所贪诸佛所呵一切苦患因之而起地狱饿鬼及以畜生阎罗王处忿恚𨷖讼更相毁辱如是诸恶皆因贪着五欲所致耽着五欲远离诸佛障碍生天何况得于阿耨多罗三藐三菩提。

　　二征释所以所以不求者见多过故文中体即是苦复能生苦近障天乐况大菩提惑习双亡今言淫欲即是道者善须得意(近障天乐者释曰此即大品经意第一经云菩萨摩诃萨行般若波罗蜜增益六波罗蜜时诸善男子善女人各各生欢喜意念言我等常为是人作父母妻子亲族知识尔时四天王天乃至阿迦尼吒天皆大欢喜各各念言我等常作方便令是菩萨离于淫欲从初𤼵意常作童真莫使与色欲苦会若受五欲障生梵天何况阿耨多罗三藐三菩提以是义故舍利弗菩萨摩诃萨断淫欲出家者应得阿耨多罗三藐三菩提非不断欲今言淫欲下诫劝得意之义前已曾有法界品中更当广释)。

　　菩萨如是观诸世间贪少欲味受无量苦终不为彼五欲乐故求无上菩提修菩萨行但为安乐一切众生发心修习成满大愿断截众生诸苦𦊰索令得解脱。

　　三菩萨如是下结成前义。

　　佛子菩萨摩诃萨复作是念我当以善根如是回向令一切众生得究竟乐利益乐不受乐寂静乐无依乐无动乐无量乐不舍不退乐不灭乐一切智乐。

　　第二有二复念明回向之心即分二初念令彼得乐后念身为保护今初乘前欲苦故令得乐文有十句初总余别别中前八涅槃后一菩提于涅槃中一住涅槃能建大事名为利益二灭心数三证无为四无能所五相不能迁六广无分量七生死真性即是涅槃故无所舍智冥真理是以不退八一得永常湛然不灭依解节经说有五乐一出家乐脱家难故二远离乐以断欲得初禅故三寂静乐二禅为首觉观息故四菩提乐于法如实觉故五涅槃乐息化入无余故彼通人天今唯究竟会释可知(依解节经说有五乐初会已具)。

　　复作是念我当与一切众生作调御师作主兵臣执大智炬示安隐道令离险难以善方便俾知实义又于生死海作一切智善巧船师度诸众生使到彼岸。

　　二保护中初示安隐道令得菩提名知实义后又于下令度生死海得大涅槃名到彼岸。

　　佛子菩萨摩诃萨以诸善根如是回向所谓随宜救护一切众生令出生死承事供养一切诸佛得无障碍一切智智舍离众魔远恶知识亲近一切菩萨善友灭诸过罪成就净业具足菩萨广大行愿无量善根。

　　第三总结成益中初总标所谓下别显别中初句救护余皆成益。

　　佛子菩萨摩诃萨以诸善根正回向已作如是念不以四天下众生多故多日出现但一日出悉能普照一切众生又诸众生不以自身光明故知有昼夜游行观察兴造诸业皆由日天子出成办斯事然彼日轮但一无二。

　　第四迥拔救护谓孤摽大志普为众生而无冀望文中二先喻后合喻中有二一独照喻二又诸下成益喻。

　　菩萨摩诃萨亦复如是修集善根回向之时作是念言彼诸众生不能自救何能救他唯我一人志独无侣。

　　法合亦二先合独照。

　　修集善根如是回向所谓为欲广度一切众生故普照一切众生故示导一切众生故开悟一切众生故顾复一切众生故摄受一切众生故成就一切众生故令一切众生欢喜故令一切众生悦乐故令一切众生断疑故。

　　后修习下合前成益即正显回向初之一句通其二势一成前二标后所谓下别显文有十句初总余别照谓照机顾复之义见于毛诗余文可了(顾复之义见于毛诗云父兮生我母兮鞠我拊我畜我长我育我顾我复我出入腹我郑玄笺云顾视也复反也言子离虽近犹步步反顾今菩萨于诸众生亦尔)。

　　佛子菩萨摩诃萨复作是念我应如日普照一切不求恩报众生有恶悉能容受终不以此而舍誓愿不以一众生恶故舍一切众生但勤修习善根回向普令众生皆得安乐。

　　第二大段我应如日普照一切下离相回向于中二先以忘机之智导前大悲令成无缘后安置下正明大智离众生相今初功高二仪而不仁明逾日月而弥昏故于中先正明无私不求恩故能容受恶为普照故不以一恶而舍众多设𥁞背恩尚无嫌恨岂况一耶(今初功高等者即肇论中文用老子意老子云天地不仁以万物为刍狗圣人不仁以百姓为刍狗即道经道冲而用之章注云不仁者不为仁恩也刍狗有二河上公云刍草狗畜即二物也御注云结刍为狗不恃其警吠也大意明天地圣人无心恃其仁德也今菩萨亦然菩萨功高而不恃般若观空故而弥昏者若无所知也言高二仪者二仪覆而不载载而不覆菩萨兼之又但覆身不能覆心及万善等言明逾日月者日月之明不兼昼夜大悲菩萨长烛幽昏日月照身不能照心菩萨智慧反此无法不照故下文云不求恩报即不仁等义也)。

　　善根虽少普摄众生以欢喜心广大回向若有善根不欲饶益一切众生不名回向随一善根普以众生而为所缘乃名回向。

　　后善根虽少下显成广大大智导悲能普缘故如声入角小亦远闻。

　　安置众生于无所著法性回向见众生自性不动不转回向于回向无所依无所取回向不取善根相回向不分别业报体性回向不着五蕴相回向不坏五蕴相回向不取业回向不求报回向不染着因缘回向不分别因缘所起回向不著名称回向不着处所回向不着虚妄法回向。

　　第二正明离相回向谓向实际然一一随相皆具如下诸句离相说有前后行在一心(然一一随相等者且如上向一众生即安置众生无所著法性回向等诸句又如大般若随一离相遍历八十余科之相如一清净遍历色等今不欲繁文故各并一处)文分为二先正明离相后菩萨如是下总结成益前中义虽总通且取文便略分为二先会前回向众生明入实际后以如是等下会前回向菩提明入实际然入实际即事理无碍故前段亦明不离蕴等后段亦明离我我所前中二先广明离善根回向之相二解一切下双结二相前中有二十一回向分四初十四句离所取相次二句离能取想三一句离能诠名言四有四句显如如理由离妄想成正智故令前名相皆即如如(初十四句等者此中即具五法一相二妄想三名四如如其正智含在离妄之中)今初初总余别总谓令所向众生契同所向实际故名安置实际即法性性自无著(性自无著者拣非修成无著修成文在安置之中)。

　　别中二前十入理后三离过今初初句遣所向众生了自性故不着凝然不动随缘不变二遣能回悲愿不依于悲不取愿相三遣所回善根四遣所获果报五六二句双明起行之身及所向众生之相即真故不着即俗故不坏七遣所成业行八遣所得报相上四遣体九总显诸事能成因缘十总明前事从缘所起明上回向不出前十由后二句故无性无性故即法性故无所著(了自性者自性即真如具不变随缘故九总显等者诸事即能回能向等皆从缘生故明上等者即总结也由后等者二句即能成因缘及缘所起以从缘起故无性也无性等者结归总句安置众生于无所著法性回向也以总该别故皆无著也)后三离过一不着虚名二不着报处三不着敬养等名虚妄法。

　　不着众生相世界相心意相回向不起心颠倒想颠倒见颠倒回向。

　　二离能取相中初句对所说能后句别无三倒谓于前诸事起心分别常无常等名为心倒于常等境取分齐相名为想倒于相执实名为见倒翻背正信立以倒名翻上名为不起三倒。

　　故大品十七弥勒语须菩提言新发意菩萨随喜诸佛及佛弟子善根已回向菩提云何不堕想心见倒须菩提言于彼善根心不生想用此心回向菩提于此回向心亦不生心想如是回向则非想倒心倒见倒若取相回向为想心见倒光明觉品云若于一切智发生回向心见心无有生当获大名称此亦无三倒也若依大般若第二会随喜回向品意则上诸事皆𥁞灭离变此中何者是诸事耶若菩萨知此一切乃至菩提皆无所有而复能行随喜回向则非想心见倒以无所得为方便故(故大品下即随喜回向品引文小略若具经云尔时弥勒菩萨语须菩提若新𤼵意菩萨念诸佛及佛弟子诸善根随喜功德最上第一最妙无上无与等者随喜已应回向菩提云何菩萨不堕想颠倒心颠倒见颠倒须菩提言若菩萨念诸佛及僧于中不生佛想不生僧想不生善根想用是心回向菩提心中亦不生心想菩萨如是回向想不颠倒心不颠倒见不颠倒若菩萨念诸佛及僧善根取相取相已回向菩提名为想颠倒心颠倒见颠倒智论释云须菩提答言若是菩萨以般若波罗蜜方便力故能于诸佛不生佛想及弟子诸善根中不生善根想一切法从和合生无有自性故无有实法名为佛是不生佛等想是回向心亦不生心想是故菩萨不堕颠倒三若依大般若第二会正当别行大品文辞小异大旨无别而大品所引经末亦云若菩萨摩诃萨用是心念诸佛及僧诸善根是心念时即知尽灭法若尽灭法是不可得回向心亦是尽灭相所回向处及法亦如是相而人谓二经全别故䟽影略引之皆明性空心无取耳)然小乘或说想心见三次第而起或说一时义分前后心想非倒由见乱故立以倒名虽诸说不同皆六识建立若大乘中亦有多说一云依七识心义分三倒谓七识妄心性是乖理颠倒之法名为心倒依是心故便有一切妄境界生如依梦心有梦境起即于彼境妄取其相说为想倒于所取法执实分明说为见倒依此三倒于为无为境起常无常等八种颠倒诸宗异说恐猒繁文(然小乘或说下第三释不同略举三说小乘有二初即分别论者说想心见次第起谓初𤼵微想常无常等次重起心缘前之想取为定实后见成就于所取中执见分明此即三心俱是倒也若释名者想谓取境分齐之相见谓推求心谓积集此中想等体即是倒皆持业释或说一时者即法救论师心想见三同时义分唯见是倒余二非倒与见相应为见所乱名之为倒是故见唯持业余二依主俱舍论主正扶此义颂云四颠倒自体谓从三见生唯倒推增故想心随见力释曰初两句出体第三句废立第四句通经初出体者谓边见中唯取常见以为常倒于见取中唯取计乐净为乐净倒于身见中唯取我见以为我倒也唯倒推增故者废立也此举三因以立四倒一一向倒故云唯倒也二推度性故三妄增益故余或无此三因谓戒禁取非一向倒执有漏道得净涅槃虽非究竟断惑证灭而能暂时离染证灭缘为净故断见邪见非妄增益无所转故余贪瞋等不能推度非见性故是故诸惑非颠倒体言想心随见力者通经也谓有问云若唯见是倒何故经言于非常计常有想心见三倒于苦不净非我亦有想心见三倒答理实唯见是倒想心随见亦立倒名与见相应故行相同常乐我净三四十二故此十二倒依婆沙师预流永断见及相应见所断故余如彼说依此释名想谓取境分齐见谓推求心谓积集若大乘下虽标多说但出其一意通性相宗在文可知又有释云若细分别想心二倒可通七识见是执着局于六识者即下三藏意七识既有四惑中有我见岂无见耶诸宗等者不欲繁文然上已有三宗之义其萨婆多更有一释想谓于无常苦不净中妄想分别见谓即于彼所分别中忍可欲乐建立执着心谓即于彼所执着中贪等烦恼皆即心所名心非心王也既以王为所不顺今文故不出之大乘之中复有三说一依起信三倒之心唯一妄念亦名不觉亦名无始无明而此无明全依本觉还迷本觉从无始来念念相续未曾离念即是一切心识之相然依不觉复生三种一无明业相等即以三细业转现三如次为心见想之三倒也今菩萨虽未究竟觉已离凡夫不觉二乘初心相似觉故亦名为离释曰以三细诸德正义皆在赖耶菩萨地尽始觉同本方得永离以此而为三倒非顺今文故䟽不出二又依禅宗传于达磨用楞伽意五识带想总名想倒第七染净别名心倒第六意识起诸见倒释曰不顺法相故不出之三云依唐三藏传慈氏论五识现量总无颠倒犹如明镜现众色相故第七染识有想见倒第六意识具有三倒取我法相名为想倒于想爱乐复名心倒于想计着建立乃名见倒此亦分明上之大小乘大同小异故不委存恐要委知故复出耳初释经文乃通诸说多同唐三藏意)。

　　不着语言道回向。

　　三一句离能诠名言。

　　观一切法真实性回向观一切众生平等相回向以法界印印诸善根回向观诸法离贪欲回向。

　　四有四句显如如者前明妄空一切皆空此彰实有一切妙有又即前之空是此之实二义不二为真法印是即妄取回向菩萨不有真实回向菩萨不无文有四句初总显实性次别约众生三印诸事善四心绝贪求(四有四句下先彰大意以诸宗或说妄空真有二真空妄有三真妄俱有四真妄俱空此具四意前明名相妄想皆空即妄空也此显如如理有即真有也而䟽云一切皆空者则涅槃菩提亦空计有为妄情故又言一切妙有者则众生善根亦皆妙有万法即真故次云又即前之空是此之实者上明前空此有今即前之空是此之实则空即有则空非空此有即空则有非有矣由此则妄空真有即是妄有真空何者谓虚妄之法缘生无性名为妄空真性湛然名为真有今即上妄法缘生故名妄有即无性性名为真谛故说真空此无性空体即是实故名真有是故言语则别理无二致是则妄取回向下结成本义此即妄空真有意然但除其病而不除法故前相历然而无取着耳)。

　　解一切法无种植善根亦如是观诸法无二无生无灭回向亦如是。

　　第二双结者一句结所回善根善根可以独修但云种植一句结回向行回向必有能所故观无二如此则德本不生惑本不灭又惑累寂然不生真德湛然不灭(如此则德本不生者此是真有本有湛然不生妄惑本空空无可灭又惑累寂然不生翻上惑不灭为不生真德湛然不灭翻上真不生为不灭前惑空无可灭今空则寂然故不生前以真无初故不生今以真无后故不灭)。

　　以如是等善根回向修行清净对治之法所有善根皆悉随顺出世间法不作二相。

　　第二会前回向菩提入实际者又前明随相次辨离相欲显此二同时故双非即离文中三初结前生后二非即下法喻释成三离我下结成回向(又前明随相者上判会菩提入实即是离相中义今以小异分之则可为三第一随相回向第二以前会众生入实为离相第三以今文为随离同时)今初由前离相所行清净故顺出世无上菩提而言二者善根回向世与出世若有若无若即若离皆名为二今并无之(而言二者善根回向等者此有四二皆蹑前文一善根回向为一二即向言善根亦如是回向亦如是以总收前二故二者世与出世为一二即今经以善根随顺出世则能随顺是世故三若有若无为一二即前妄空真有是四若即若离为一二此曲有二一即随相为即离相为离二随离不同为离此二不二为即此四种二今并无之无之所以即下释成)。

　　非即业修习一切智非离业回向一切智一切智非即是业然不离业得一切智以业如光影清净故报亦如光影清净报如光影清净故一切智智亦如光影清净。

　　二释成中先法后喻法中二对初以所回善根对能回行愿辨非即离明因中无二初句业非回向能所别故次句不离离业无可回故亦同净名布施回向一切智为二布施性即是回向一切智性故不离斯为不二非即故无不二也后对因果相望初句果不即因后句离因无果文影略耳理应因果各有非即离义(亦同净名等者即无尽意菩萨其即是回向一切智性下经云如是持戒忍辱精进禅定智慧回向一切智为二智慧性即是回向一切智性于其中入一相者是为入不二法门释曰但知初度余例可知故不广引斯为不二者结彼经文以释今经谓以今经不离是彼一性故不二以今经非即重遣不二则如文殊离诸问答乃至为真不二文影略者亦合云业非一切智然不离一切智而别有业故云理应因果各有非即非离之义)后喻中乘光发影及水月之影皆缘生无性非即非离故云清净初二句以因对报报通十地故后二句以报对果。

　　离我我所一切动乱思惟分别如是了知以诸善根方便回向。

　　三结成回向者能回之我所回之所若随若离并称动乱今照而常寂故离斯分别而不坏相故名方便。

　　菩萨如是回向之时度脱众生常无休息不住法相虽知诸法无业无报善能出生一切业报而无违诤如是方便善修回向菩萨摩诃萨如是回向时离一切过诸佛所赞佛子是为菩萨摩诃萨第一救护一切众生离众生相回向。

　　第二总结成益者由随离不二故成无碍离过之益及第三结名文并可知。

　　尔时金刚幢菩萨观察十方一切众会暨于法界入深句义以无量心修习胜行大悲普覆一切众生不断三世诸如来种入一切佛功德法藏出生一切诸佛法身善能分别诸众生心知其所种善根成熟住于法身而为示现清净色身承佛神力即说颂言。

　　第二尔时下重颂分二先叙仪意于中初后二句说仪入深句义者说依以无量下亦是说依依此说故亦说所为为此说故。

　　不思议劫修行道精进坚固心无碍为欲饶益群生类常求诸佛功德法。

　　调御世间无等人修治其意甚明洁发心普救诸含识彼能善入回向藏。

　　勇猛精进力具足智慧聪达意清净普救一切诸群生其心堪忍不倾动。

　　心善安住无与等意常清净大欢悦如是为物勤修行譬如大地普容受。

　　不为自身求快乐但欲救护诸众生如是发起大悲心疾得入于无碍地。

　　十方一切诸世界所有众生皆摄受为救彼故善住心如是修学诸回向。

　　后正陈偈词二十八偈分二前八偈半颂所回善根前六四等一慈二悲一偈半喜一偈半舍如地无心故一偈结其普遍。

　　修行布施大欣悦护持净戒无所犯勇猛精进心不动回向如来一切智。

　　其心广大无边际忍力安住不倾动禅定甚深恒照了智慧微妙难思议十方一切世界中具足修治清净行。

　　后二偈半明六度。

　　如是功德皆回向为欲安乐诸含识大士勤修诸善业无量无边不可数如是悉以益众生令住难思无上智。

　　后如是下十九偈半颂回向行分二前七偈半颂随相初一偈半颂利乐回向。

　　普为一切众生故不思议劫处地狱如是曾无厌退心勇猛决定常回向。

　　不求色声香与味亦不希求诸妙触但为救度诸群生常求无上最胜智。

　　智慧清净如虚空修习无边大士行如佛所行诸行法彼人如是常修学。

　　大士游行诸世界悉能安隐诸群生普使一切皆欢喜修菩萨行无厌足。

　　除灭一切诸心毒思惟修习最上智不为自己求安乐但愿众生得离苦。

　　此人回向得究竟心常清净离众毒三世如来所付嘱住于无上大法城。

　　后六颂代苦回向余略不颂(余略不颂即不颂受恼迥㧞二救护也)。

　　未曾染著于诸色受想行识亦如是其心永出于三有所有功德尽回向。

　　佛所知见诸众生𥁞皆摄取无有余誓愿皆令得解脱为彼修行大欢喜。

　　其心念念恒安住智慧广大无与等离痴正念常寂然一切诸业皆清净。

　　彼诸菩萨处于世不着内外一切法如风无碍行于空大士用心亦复然。

　　所有身业皆清净一切语言无过失心常归向于如来能令诸佛悉欢喜。

　　未曾下十二偈颂前离相于中二前五颂正明离相。

　　十方无量诸国土所有佛处皆往诣于中睹见大悲尊靡不恭敬而瞻奉。

　　心常清净离诸失普入世间无所畏已住如来无上道复为三有大法池。

　　精勤观察一切法随顺思惟有非有如是趣于真实理得入甚深无诤处。

　　以此修成坚固道一切众生莫能坏善能了达诸法性普于三世无所著。

　　如是回向到彼岸普使群生离众垢永离一切诸所依得入究竟无依处。

　　一切众生语言道随其种类各差别菩萨悉能分别说而心无著无所碍。

　　菩萨如是修回向功德方便不可说能令十方世界中一切诸佛皆称叹。

　　后十方下七偈颂前成益文并可知。

　　大方广佛华严经䟽钞会本第二十三之三

　　音释

　　笼槛

　　(笼卢红切笭也槛户黯切圈也)。

　　𨷖讼

　　(斗都豆切竞也讼似用切争也)。

　　忿恚

　　(忿方问切怒也恚于避切恨怒也)。

　　𦊰

　　(古泫切网也)。

　　拊

　　(斐父切与抚同)。

　　刍

　　(窗窬切茭草也)。
乾隆藏第 131 册 No. 1557 大方广佛华严经疏钞会本(第17卷-第34卷)


　　大方广佛华严经䟽钞会本第二十四之一　会一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子云何为菩萨摩诃萨不坏回向。

　　第二不坏回向长行中二先位行后位果位行中三谓牒释结今初牒名征起谓于谛宝等十种胜境深信坚固得不坏名然十表无尽信通事理故本业云观一切法但有用但有名念念不住故名不坏是知善根回向皆通事事无碍方真不坏耳(故本业云下证通事理但有名用事也念念不住故名不坏者单取不住即是刹那无常合是坏义以无所住故名不住则是理不坏义耳准下供具等皆通事事无碍)。

　　佛子此菩萨摩诃萨于去来今诸如来所得不坏信息能承事一切佛故于诸菩萨乃至初发一念之心求一切智得不坏信誓修一切菩萨善根无疲厌故于一切佛法得不坏信发深志乐故于一切佛教得不坏信守护住持故于一切众生得不坏信慈眼等观善根回向普利益故于一切白净法得不坏信普集无边诸善根故于一切菩萨回向道得不坏信满足殊胜诸欲解故于一切菩萨法师得不坏信于诸菩萨起佛想故于一切佛自在神通得不坏信深信诸佛难思议故于一切菩萨善巧方便行得不坏信摄取种种无量无数行境界故。

　　第二佛子下依征广释中三初举所回善根二辨回向之行三明回向所为今初分二先明起不坏信后佛子下依信种善今初十句不出三宝四信初句佛宝次句僧宝余皆法宝于中初句是总兼含理法余七句别别中初一教法次四行法一大悲行二恶止善行行亦摄于戒三回向行四近友行次一果法后一重举行法意欲总包其中理法即信真如(不出三宝四信者四信即三宝外加一然二文不同若起信论即是真如故彼论修行信心分云略说信有四种一者信根本所谓乐念真如法故二者信佛有无量功德常乐亲近供养恭敬𤼵起善根愿求一切智故三者信法有大利益常念修行诸波罗蜜故四者信僧能正修行自利利他常乐亲近诸菩萨众求学如实行故故下䟽云其中理法即信真如二若准璎珞下卷四不坏信前三是三宝四是正戒云从今时尽未来际归依佛归依法归依贤圣僧归依戒法如是言说故䟽云二恶止善行行亦摄于戒意取戒为第四信故四既不定为十何爽)。

　　佛子菩萨摩诃萨如是安住不坏信时于佛菩萨声闻独觉若诸佛教若诸众生如是等种种境界中种诸善根无量无边令菩提心转更增长慈悲广大平等观察随顺修学诸佛所作摄取一切清净善根入真实义集福德行行大惠施修诸功德等观三世。

　　第二依信种善根中二先种善根后令菩提下长菩萨道有十句初总余别可知。

　　菩萨摩诃萨以如是等善根功德回向一切智愿常见诸佛亲近善友与诸菩萨同共止住念一切智心无暂舍受持佛教勤加守护教化成熟一切众生心常回向出世之道供养瞻侍一切法师解了诸法忆持不忘修行大愿悉使满足。

　　第二菩萨摩诃萨以如是等善根下明回向行中二先将善根回向后将胜报回向前中即双向众生菩提文中又二初正明回向后菩萨如是积集下结成今初先总明回向菩提之果愿常下别明回向成得果之因文有十句初三行缘次二行因后五所成之行初成利他行即回向众生意次三自利后一通二利(前中即双向等者以初云回向一切智故是菩提次下教化调伏一切众生等即向众生故下䟽云即回向众生意)。

　　菩萨如是积集善根成就善根增长善根思惟善根系念善根分别善根爱乐善根修习善根安住善根。

　　二结成中九句前三通显收摄亦是闻慧一积一至多二令至究竟三随一使增次四皆思慧后二修慧起行为修习相应为安住。

　　菩萨摩诃萨如是积集诸善根已以此善根所得依果修菩萨行。

　　二菩萨摩诃萨如是积集诸善根已下将胜报回向谓依回向得报复将回向通向三处文中二先明所回善根二如是修习无量功德下显回向行今初又二先结前生后。

　　于念念中见无量佛如其所应承事供养。

　　后于念念下正明供佛善根于中又二先总标后以阿僧祇下广显今初言如其所应者有二义一随何所要如应即供二称佛境界所应之供谓不以称法界之供不能供称法界之佛故。

　　以阿僧祇宝阿僧祇华阿僧祇鬘阿僧祇衣阿僧祇盖阿僧祇幢阿僧祇幡阿僧祇庄严具阿僧祇给侍阿僧祇涂饰地阿僧祇涂香阿僧祇末香阿僧祇和香阿僧祇烧香阿僧祇深信阿僧祇爱乐阿僧祇净心阿僧祇尊重阿僧祇赞叹阿僧祇礼敬。

　　二广显中四一广列供事二明供佛三显供意四结分齐今初广列供事有六十七句为六初二十句杂门明内外之供下皆纯门。

　　阿僧祇宝座阿僧祇华座阿僧祇香座阿僧祇鬘座阿僧祇栴檀座阿僧祇衣座阿僧祇金刚座阿僧祇摩尼座阿僧祇宝缯座阿僧祇宝色座。

　　二座。

　　阿僧祇宝经行处阿僧祇华经行处阿僧祇香经行处阿僧祇鬘经行处阿僧祇衣经行处阿僧祇宝间错经行处阿僧祇一切宝缯彩经行处阿僧祇一切宝多罗树经行处阿僧祇一切宝栏楯经行处阿僧祇一切宝铃网弥覆经行处。

　　三经行处。

　　阿僧祇一切宝宫殿阿僧祇一切华宫殿阿僧祇一切香宫殿阿僧祇一切鬘宫殿阿僧祇一切栴檀宫殿阿僧祇一切坚固妙香藏宫殿阿僧祇一切金刚宫殿阿僧祇一切摩尼宫殿皆悉殊妙出过诸天。

　　四宫殿。

　　阿僧祇诸杂宝树阿僧祇种种香树阿僧祇诸宝衣树阿僧祇诸音乐树阿僧祇宝庄严具树阿僧祇妙音声树阿僧祇无厌宝树阿僧祇宝缯彩树阿僧祇宝珰树阿僧祇一切华香幢幡鬘盖所严饰树如是等树扶疏荫映庄严宫殿。

　　五树。

　　其诸宫殿复有阿僧祇轩槛庄严阿僧祇窗牖庄严阿僧祇门闼庄严阿僧祇楼阁庄严阿僧祇半月庄严阿僧祇帐庄严阿僧祇金网弥覆其上阿僧祇香周匝普熏阿僧祇衣敷布其地。

　　六严宫殿亦纯杂无碍可知。

　　佛子菩萨摩诃萨以如是等诸供养具于无量无数不可说不可说劫净心尊重恭敬供养一切诸佛恒不退转无有休息。

　　二佛子下明供佛中二先供现佛。

　　一一如来灭度之后所有舍利悉亦如是恭敬供养。

　　后一一下明供舍利。

　　为令一切众生生净信故一切众生摄善根故一切众生离诸苦故一切众生广大解故一切众生以大庄严而庄严故无量庄严而庄严故诸有所作得究竟故知诸佛兴难可值故满足如来无量力故庄严供养佛塔庙故住持一切诸佛法故。

　　三为令一切下明供意有十一句可知。

　　如是供养现在诸佛及灭度后所有舍利其诸供养于阿僧祇劫说不可尽。

　　四如是供养现在下结供分齐谓非唯如上所列故云不可尽。

　　如是修集无量功德皆为成熟一切众生无有退转无有休息无有疲厌。

　　第二如是修集下显回向行中三初回向之心二回向之相三回向行成前中有三初不离大悲兼回向众生之意。

　　无有执着离诸心想无有依止永绝所依远离于我及以我所如实法印印诸业门得法无生住佛所住观无生性印诸境界。

　　次无有执着下离妄契真即离相之意。

　　诸佛护念发心回向。

　　后诸佛下结前生后。

　　与诸法性相应回向入无作法成就所作方便回向舍离一切诸事想着方便回向住于无量善巧回向永出一切诸有回向修行诸行不住于相善巧回向普摄一切善根回向普净一切菩萨诸行广大回向发无上菩提心回向与一切善根同住回向满足最上信解心回向。

　　二与诸法性下回向之相兼显回向菩提于中十有一句前六离相后五随相。

　　佛子菩萨摩诃萨以诸善根如是回向时。

　　三佛子下回向行成于中三初随相行成二以清净下离相行成三菩萨如是善巧下双结二行无碍今初有三初牒前由前离相非唯不碍随相亦能成此随相(非唯不碍等者不碍者如空不碍万象能成者如无水即无可为波亦如无空不能生起云霞烟雾不碍即相遍门能成即相成门即理成事以有空义故一切法得成也)。

　　虽随生死而不改变求一切智未曾退转在于诸有心无动乱悉能度脱一切众生不染有为法不失无碍智菩萨行位因缘无尽世间诸法无能变动具足清净诸波罗蜜悉能成就一切智力。

　　次虽随下正显文有十句一由前法性相应故随生死而不变二以入无作成所作故求一切智未曾退转三由舍离想着故诸有不动四住多善巧能度众生五永出诸有故不染有为六修行不住相故不失无碍智七普摄善根故因缘无尽八普净大愿故世法不动九发菩提心故具修诸度十由善根同住故具足十力如次配上(由前法性等者正辩离相成随相也此句由与法性相应故是离相故法性即是真如真如随缘故能成事不失不变故而不改下九例然细寻前十一一相对可知)。

　　菩萨如是离诸痴暗成菩提心开示光明增长净法回向胜道具足众行。

　　后菩萨如是下结前生后即由前最上信解心生。

　　以清净意善能分别了一切法悉随心现知业如幻业报如像诸行如化因缘生法悉皆如响菩萨诸行一切如影出生无著清净法眼见于无作广大境界证寂灭性了法无二得法实相具菩萨行于一切相皆无所著善能修行同事诸业于白净法恒无废舍离一切着住无著行。

　　二明离相行成由前事不碍理故触境了如(由前等者前之十句离相成于随相者由理不碍事故今成离相由前事不碍理上总释意)于中初一句总了一切下别别中初唯心观成次知业下缘生无性观成次出生下法眼了真具菩萨下妙行无著亦如次配前。

　　一了心性故(亦如次配前者从头别释即配前与诸法性相应回向入无作法成就所作回向等十句而前随相行成举前回向离相为能成随相为所成故前云由前法性相应故随生死流而不变等今此则举前随相不碍成此离相若事碍理不即离故近蹑前事亦远蹑前离相谓由前回向与法性相应故今成了心性之行)二业无作故(二由前入无所作法成就所作故成此知业如幻等)三不起想故(三由前舍离一切诸事想着故成此中出生无著清净法眼等)四行善巧故(四由住于无量善巧故成此具菩萨行)五诸有缘生故(五由前永出一切诸有故成此于一切相皆无所著)六行无住故(六由前修行诸行不住于相故成此善能修行同事诸业)七普摄无著故(七由前普摄一切善根故成此于白净法恒无废舍)八诸行广大故(八由前普净一切菩萨诸行广大回向故成此离一切着)九了菩提性无有二唯一实故(九由前发无上菩提心故成此离一切着此句难解故䟽云了菩提性无有二唯一实故)十由与善根同住故能具菩萨行(十由前与一切善根同住故住无著行)十一由最上信解故于无漏白法无有废舍若通由前则易可知(十一由最上信解等即前第十一句此中对前文小不次而白净法两重用之第七已用故)。

　　菩萨如是善巧思惟无有迷惑不违诸法不坏业因明见真实善巧回向知法自性以方便力成就业报到于彼岸智慧观察一切诸法获神通智诸业善根无作而行随心自在。

　　三双结二行无碍以成回向中初总明不迷理惑事故名善巧思惟后不违下别皆理事无碍可知。

　　菩萨摩诃萨以诸善根如是回向为欲度脱一切众生不断佛种永离魔业见一切智无有边际信乐不舍离世境界断诸杂染亦愿众生得清净智入深方便出生死法获佛善根永断一切诸魔事业以平等印普印诸业发心趣入一切种智成就一切出世间法。

　　第三菩萨摩诃萨以诸善根如是回向下回向所为初句总明后不断下别显于中前离魔业通一切恶后魔事业通一切相但违法印皆魔事故故下释云以平等印普印诸业则离魔也余句可知。

　　佛子是为菩萨摩诃萨第二不坏回向。

　　菩萨摩诃萨住此回向时得见一切无数诸佛成就无量清净妙法普于众生得平等心于一切法无有疑惑一切诸佛神力所加降伏众魔永离其业成就生贵满菩提心得无碍智不由他解善能开阐一切法义能随想力入一切刹普照众生悉使清净菩萨摩诃萨以此不坏回向之力摄诸善根如是回向。

　　第二位果亦如十地调柔等果文中初牒得时次得见下正辨果相后菩萨下总结所属。

　　尔时金刚幢菩萨承佛神力观察十方即说颂言。

　　菩萨已得不坏意修行一切诸善业是故能令佛欢喜智者以此而回向。

　　供养无量无边佛布施持戒伏诸根为欲利益诸众生普使一切皆清净。

　　第二偈颂二十五偈分三初二颂所回善根及第一节回向次十八偈颂所成供行复将回向后五偈颂回向所为。

　　一切上妙诸香华无量差别胜衣服宝盖及以庄严具供养一切诸如来。

　　如是供养于诸佛无量无数难思劫恭敬尊重常欢喜未曾一念生疲厌。

　　专心想念于诸佛一切世间大明灯十方所有诸如来靡不现前如目睹。

　　不可思议无量劫种种布施心无厌百千万亿众劫中修诸善法悉如是。

　　彼诸如来灭度已供养舍利无厌足悉以种种妙庄严建立难思众塔庙。

　　造立无等最胜形宝藏净金为庄严巍巍高大如山王其数无量百千亿。

　　净心尊重供养已复生欢喜利益意不思议劫处世间救护众生令解脱。

　　了知众生皆妄想于彼一切无分别而能善别众生根普为群生作饶益。

　　二中亦二前八颂所回善根。

　　菩萨修集诸功德广大最胜无与比了达体性悉非有如是决定皆回向。

　　以最胜智观诸法其中无有一法生如是方便修回向功德无量不可尽。

　　以是方便令心净悉与一切如来等此方便力不可尽是故福报无尽极。

　　发起无上菩提心一切世间无所依普至十方诸世界而于一切无所碍。

　　后十颂回向之行文中三初四颂回向之心。

　　一切如来出世间为欲启导众生心如其心性而观察毕竟推求不可得。

　　一切诸法无有余悉入于如无体性以是净眼而回向开彼世间生死狱。

　　次二颂回向之相。

　　虽令诸有悉清净亦不分别于诸有知诸有性无所有而令欢喜意清净。

　　于一佛土无所依一切佛土悉如是亦不染著有为法知彼法性无依处。

　　以是修成一切智以是无上智庄严以是诸佛皆欢喜是为菩萨回向业。

　　菩萨专心念诸佛无上智慧巧方便如佛一切无所依愿我修成此功德。

　　后四颂回向行成。

　　专心救护于一切令其远离众恶业如是饶益诸群生系念思惟未曾舍。

　　住于智地守护法不以余乘取涅槃唯愿得佛无上道菩萨如是善回向。

　　不取众生所言说一切有为虚妄事虽复不依言语道亦复不着无言说。

　　十方所有诸如来了达诸法无有余虽知一切皆空寂而不于空起心念。

　　以一庄严严一切亦不于法生分别如是开悟诸群生一切无性无所观。

　　颂回向所为可知。

　　佛子云何为菩萨摩诃萨等一切佛回向。

　　第三等一切佛回向长行亦二先位行后位果前中亦三初标名者若准次文但等三世诸佛回向之道准下一等善根故文云如过去佛所行一切善根我亦如是故本业亦云三世诸佛善一切时行兼显无间故下文云与妻子俱未曾暂舍菩提之心此从所等立名即等一切佛之回向以深入法性行普门善而为其性(兼显无间者上引本业但证等善根以云一切时行故云无间此从所等下结得名从以深入下出体性)。

　　佛子此菩萨摩诃萨随顺修学去来现在诸佛世尊回向之道。

　　二依征广释中二先总标举即释名也。

　　如是修学回向道时见一切色乃至触法若美若恶不生爱憎心得自在无诸过失广大清净欢喜悦乐离诸忧恼心意柔软诸根清凉。

　　后如是下广释亦二先显回向后明成益前中又二先等随相后等离相前中复二先明对境善根以将回向后总摄万善以将回向前中又二初所回善根后佛子下正显回向今初谓学佛修时于六境违顺成四净心一于顺违成就行舍不为境牵名心自在二异于凡小以悲智广大净诸惑故三离忧过故有喜乐舍无忧苦恼四禅定轻安故心意柔软不妄取境故诸根清凉。

　　佛子菩萨摩诃萨获得如是安乐之时复更发心回向诸佛作如是念。

　　第二正回向中回向五乘之境文分五段一佛二菩萨三有善众生四二乘五有恶众生初中二先牒前起后。

　　愿以我今所种善根令诸佛乐转更增胜所谓不可思议佛在住乐无有等比佛三昧乐不可限量大慈悲乐一切诸佛解脱之乐无有边际大神通乐最极尊重大自在乐广大究竟无量力乐离诸知觉寂静之乐住无碍住恒正定乐行无二行不变异乐。

　　后愿以我下正显所愿初总愿乐增然佛德已圆今愿增者尊重荷恩展诚敬故亦犹献芹于上香华奉佛非彼须待(然佛德已圆下显文意亦是通难先出难从尊重荷思下释亦犹献芹者即外典中事野老羙之而献于君君岂羙之)所谓下别文有十句初句望九亦是总句具下诸住故由此名不思议二即天住谓海印等三即梵住四即圣住谓无边解脱等五种类俱生无作行通(即天住等者智论云天住谓四禅圣住谓三解脱梵住谓四无量皆通三乘今皆约一乘果位故皆无量五种类等者即三种意生身中第三从十地得至佛亦同但增胜耳而非生死但取变化身耳三种之义第六回向当辨)六十自在乐或八自在我(八自在我者即涅槃二十三经云一能示一身以为多身等二示一尘身满三千界三能以满三千界身举飞过二十恒河沙等世界而无障碍四心自在故而得自在云何自在如来一心安住不动身化无量类形等五根自在一根见色闻声等六以自在故得一切法谓无得而得等)七智用无边(七说自在故谓说一偈义经无量劫等)八离觉圆寂(八如来遍满一切诸处犹如虚空之性不可得见广释如彼皆明无得无作而有所成故云自在今但略列而已)九大用恒湛十二行永亡(二行永亡者即上二十一种功德第一已如前辨)。

　　佛子菩萨摩诃萨以诸善根回向佛已复以此善根回向菩萨。

　　二佛子下回向菩萨亦二初结前生后。

　　所谓愿未满者令得圆满心未净者令得清净诸波罗蜜未满足者令得满足安住金刚菩提之心于一切智得不退转不舍大精进守护菩提门一切善根。

　　后所谓下正显有十前六自行后四利他前中通有三义一通相辨随愿行等而满故二究竟满故三从次满(三从次满者此义该下诸句即次第满义)初信中随缘之愿如净行品二净十住解心故晋经云未净直心者三成十行四成十向故菩萨戒名十金刚五得初地已上证不退故六得八地已上无功用行名大精进任运了一切法名护菩提门善根(初句信满二十住满故晋经云未净直心证成此句是住义十住直心增故故云心未得净者令得清净)。

　　能令众生舍离我慢发菩提心所愿成满安住一切菩萨所住获得菩萨明利诸根修习善根证萨婆若。

　　后四利他中初令证发心离二我故二遍安诸地三通得地中之德四令证佛果。

　　佛子菩萨摩诃萨以诸善根如是回向菩萨已复以回向一切众生愿一切众生所有善根乃至极少一弹指顷见佛闻法恭敬圣僧彼诸善根皆离障碍念佛圆满念法方便念僧尊重不离见佛心得清净获诸佛法集无量德净诸神通舍法疑念依教而住。

　　三佛子下回向有善众生亦是迷真实义愚众生有于少善但为求有处人天乘今令住佛乘以成十益初三令念三宝次三念已成德后三由德成益各如次配佛法僧宝念佛三昧能发通故(各如次配者如云不离见佛即由前念佛圆满所成等净诸神通即是常见佛益由此句似隐故䟽释云念佛三昧能发通故)。

　　如为众生如是回向为声闻辟支佛回向亦复如是。

　　四如为下回向二乘然众生于佛法易反复故先回向之二乘终竟回心故亦不舍例前成益(于佛法易反复者即净名第二凡夫于佛法有反复而声闻无也以声闻断结故下云终竟回心拣异定性下当广引)。

　　又愿一切众生永离地狱饿鬼畜生阎罗王等一切恶处增长无上菩提之心专意勤求一切种智永不毁谤诸佛正法得佛安乐身心清净证一切智。

　　五又愿下为于有恶谓不遗阐提亦是迷异熟愚众生不见苦果故初令离苦果成善因后永不下令离恶因成当果(亦是迷异熟愚众生者对前迷胜义愚亦如前释)上来五段初一回向菩提余四回向众生。

　　佛子菩萨摩诃萨所有善根皆以大愿发起正发起积集正积集增长正增长悉令广大具足充满。

　　第二佛子菩萨摩诃萨所有善根下总摄万善回向中二先总显其相后佛子下历事别陈今初所有善根即所发起等也皆以大愿即能发起等也别有三句一未生善根以大愿方便发起令生故晋经以发起为行二亦以大愿积集令多三随已生善一一增胜令充佛地而皆有重句云正发起等者谓随发起积集增进必向三处不余趣求离诸过失名之为正悉令已下总结成益由正发等故令称悲智故名广大由发起积集故诸善具足由增长故一一充满法界等于如来无善不尔故云悉令而晋经译正为等以梵本云三通正及等然等有二义一者等佛谓以菩萨之行等佛之行二者等余谓以一行等余诸行然古德将为结上虽穿凿非一并未会下文若以等为平等与正相近亦摄义不周并非今用(然古德等者贤首云三结叹相光统云此结上三道究竟之义行等行者结乐与佛成证道行积聚等积聚者结法与菩萨成助道行长养等长养者结与众生成不住道远公云证心游理名行一备一切名等行助道渐满名为积聚一一行中具一切行名等积聚不住渐增名为长养一一门中各摄一切名等长养轨法师云但起一行名之为行总众多行名为积聚增进胜前名为长养由是前行异名显耳菩萨所行行既无量不可备举但等言之故皆云等也正法师云善根等者施等善也以大愿摄取者愿大故行大也行者二利也等行者等行一切行也积聚者积行成德也等积聚者成一切德也长养者从行生行也等长养者生一切行也辨法师云行者是佛于愿乐位中所行菩萨以大愿摄同彼行故云等行积聚者是佛功用位修积聚菩萨同修名等积聚长养者是佛无功用位修菩萨同修名等长养是故上云如佛回向开化一切菩萨回向亦复如是此之谓也贤首云今更释菩萨所有善根皆以大愿回向力故令此善根摄成胜行诸行齐行故云等行又由愿力摄此善根所成诸行令不散失故云积聚有行斯积故云等积聚又由愿力摄此善根所积众行复生诸行名为长养一一行中生一切诸行名等长养是故皆由愿力令此善根皆悉广大具足充满也静法云释行及积集增长义则无违而以等字胜正谓取等佛之义则不见正字之意又亦同古以为结前故俱非也所以䟽云虽穿凿非一并未会下文下文积集增长皆有文故若以等为平等者但得回向实际意耳向余二处及离过等皆不具也)。

　　佛子菩萨摩诃萨在家宅中与妻子俱未曾暂舍菩提之心正念思惟萨婆若境自度度彼令得究竟以善方便化己眷属令入菩萨智令成熟解脱虽与同止心无所著以本大悲处于居家以慈心故随顺妻子于菩萨清净道无所障碍。

　　第二历事别陈诸善非一略举一两以显随缘摄善皆成回向文中二初显增长回向后佛子菩萨尔时下明积集回向其发起回向通在二处前段亦是大悲随顺后段以明大悲深重此约善根若据回向前明回向菩提为众生故后回向众生令得菩提皆是𦂶互欲显一时回向三处耳(前假等者此中通有三意一约所回善根即如向科此下第二能回悲愿三从若据回向下约所回向皆是𦂶互者正是回向𦂶互向佛亦向生故故云一时回向三处二兼明上大悲随顺及大悲深重亦是𦂶互𦂶互亦是影略)今初增长中分二先别明后菩萨如是下总结前中三初明随染无污回向以慈故随染以智故居清净道念萨婆若。

　　菩萨摩诃萨虽在居家作诸事业未曾暂舍一切智心所谓若着衣裳若啖滋味若服汤药澡漱涂摩回旋顾视行住坐卧身语意业若睡若寤如是一切诸有所作心常回向萨婆若道系念思惟无时舍离。

　　二菩萨摩诃萨下动与道合回向遍而无间。

　　为欲饶益一切众生安住菩提无量大愿摄取无数广大善根勤修诸善普救一切。

　　三为欲下总显回向之相正显前文大愿发起增长之义文中二先总明初句标意安住下即能发起愿摄取下所起所增善根普救一切即结成正义。

　　永离一切憍慢放逸决定趣于一切智地终不发意向于余道常观一切诸佛菩提永舍一切诸杂染法修行一切菩萨所学于一切智道无所障碍住于智地爱乐诵习以无量智集诸善根心不恋乐一切世间亦不染着所行之行专心受持诸佛教法。

　　二永离下别显文有十句一离惑故二正趣向故三不取余道故四正观故五舍杂染故六具修因故七于菩提因舍二障故八持诵智地九以智集善十不染世行受出世法十皆自德能向菩提若以上普救一切贯之则十皆为生令得此善(谓离惑故者即永离一切憍慢放逸放逸众惑之根憍为染法所依慢能长沦生死故离此三诸惑皆离余可思准)。

　　菩萨如是处在居家普摄善根令其增长回向诸佛无上菩提。

　　二总结中以此文证释增长义理甚分明。

　　佛子菩萨尔时乃至施与畜生之食一抟一粒。

　　第二明积集回向中二初别明后菩萨摩诃萨如是下总结前中二初明微细积集后菩萨初发下长时积集前中亦二先明所积善根下至一抟一粒其福至微施与畜生其田至劣积此微善亦以大愿令正发起成回向行。

　　咸作是愿当令此等舍畜生道利益安乐究竟解脱永度苦海永灭苦受永除苦蕴永断苦觉苦聚苦行苦因苦本及诸苦处愿彼众生皆得舍离菩萨如是专心系念一切众生以彼善根而为上首为其回向一切种智。

　　二咸作下明回向行先总明离苦得乐次永度已下别彰离苦文有九句初总显深广次八别明苦相受即苦之自性蕴即苦依谓五盛阴苦觉谓苦相亦摄怨会爱离等觉聚谓生老病死三苦八苦行即罪业因即诸惑本即贪欲处即三涂乃至变易所依皆得舍离通后五句后菩萨如是下总结令得菩提(初总显深广者为苦海故余可思准本即贪欲者法华第二云诸苦所因贪欲为本)。

　　菩萨初发菩提之心普摄众生修诸善根悉以回向欲令永离生死旷野得诸如来无碍快乐出烦恼海修佛法道慈心遍满悲力广大普使一切得清净乐守护善根亲近佛法出魔境界入佛境界断世间种植如来种住于三世平等法中。

　　第二长时积集者从初发心即积集故文中二先总标善根回向后欲令下明回向意即是回向之相以欲令之言是心愿故文有十三句前十二为六对得随相益后一句入平等理益前中一离苦果得灭乐二出集因修正道三具悲智成上修道四护善近佛则出烦恼海余二对共成初对。

　　菩萨摩诃萨如是所有已集当集现集善根悉以回向。

　　第二总结中一抟一粒等即现集也初发心来即已集也当即之善虽则未起愿力逆要起必任运注向三处况依此教九世圆融。

　　复作是念如过去诸佛菩萨所行恭敬供养一切诸佛度诸众生令永出离勤加修习一切善根悉以回向而无所著。

　　第二复作是念如过去下等佛离相回向者即向实际统于前二说有前后行在一心文中二初等过去后佛子下等于现未前中二先举所等后如彼下显于能等前中三初标随相即有离相故末句云而无所著次所谓下别显离相之相三如是深入下结其无碍。

　　所谓不依色不着受无倒想不作行不取识舍离六处不住世法乐出世间。

　　二中先离妄契止初蕴次处不住世法即十八界有根境识是世间故不依不着即是出世。

　　知一切法皆如虚空无所从来不生不灭无有真实无所染着远离一切诸分别见不动不转不失不坏住于实际无相离相唯是一相。

　　后知一切下释前不着所以不著者由见实成观故初句是喻无所从下文含法喻但观所喻能喻可知皆由从缘无性故无来等五句展转相释故上文云一切法无来是故无有生等远离已下结其成观心无分别故寂然不动外缘不转不失于照不坏于止故与实际相应实际谓何即是无相何名无相体离十相唯是一相一相谓何即是无相又无相约理本自无故离相约智离取相故唯是一相心境冥故(一切法无来等者此上半以无来释无生而言等者等取下半云以生无有故灭亦不可得此以无生释无灭也不灭故无有真实有实则有可灭故无实故无染譬如云雾不能染空故云五句展转相释何名无相等者涅槃三十一云大般涅槃名为无相师子吼问何名无相善男子无十相故何等为寸所谓色相声相香相味相触相生住坏相男相女相是名十相无如是相故名无相又无相约理下上之四义展转相承唯明一体此下分能所证以为无相离相能所契合以为一相则实际为总下三别明)。

　　如是深入一切法性常乐习行普门善根悉见一切诸佛众会。

　　三结无碍者既称法性修随相故一摄一切名普门善悉见诸佛略辨成益。

　　如彼过去一切如来善根回向我亦如是而为回向。

　　二显能等中二先牒所等总显能等。

　　解如是法证如是法依如是法发心修习不违法相知所修行如幻如影如水中月如镜中像因缘和合之所显现乃至如来究竟之地。

　　二解如是下别显等相初二句愿等佛解证次二句依之修行不违已下显修行相至究竟地即是修果。

　　佛子菩萨摩诃萨复作是念如过去诸佛修菩萨行时以诸善根如是回向未来现在悉亦如是。

　　第二等现未中分三初牒所等即举过去例于现未。

　　我今亦应如彼诸佛如是发心以诸善根而为回向。

　　次我今下总显能等。

　　第一回向胜回向最胜回向上回向无上回向无等回向无等等回向无比回向无对回向尊回向妙回向平等回向正直回向大功德回向广大回向善回向清净回向离恶回向不随恶回向。

　　三第一下别明等相通能所等前过去章中已广显离相今此文内直叹殊胜义存影略不欲繁文有十九句晋经具二十句谓广大下有明净回向今译谓同清净故缺此一于中初九形对辨胜初总明首出故名第一二越凡小故三超因位故四独出故五无加过故六无与齐故七唯至极无二者可齐等故八无匹故九无敌故后十约自体显胜一尊可贵重故二妙者言思不及故三称理无差故四不余趣向故五摄德故六周法界故旧云大愿七离无记故八离垢染故九自无恶行故十不随恶缘故上来正显回向竟。

　　大方广佛华严经疏钞会本第二十四之一

　　音释

　　珰

　　(都郎切充耳珠也)。

　　门闼

　　(闼他达切宫中小门曰闼)。

　　毁谤

　　(毁虎委切訾也谤补旷切讪也)。

　　萨婆若

　　(梵语也此云一切智若尔者切)。

　　啖

　　(徒滥切食也)。

　　澡漱

　　(澡子皓切洗手也漱苏奏切荡口也)。

　　寤

　　(五故切寐觉也)。

　　大方广佛华严经䟽钞会本第二十四之二　会二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　菩萨如是以诸善根正回向已成就清净身语意业住菩萨住无诸过失修习善业离身语恶心无瑕秽修一切智住广大心知一切法无有所作住出世法世法不染分别了知无量诸业成就回向善巧方便永拔一切取着根本。

　　第二明回向成益文显可知。

　　佛子是为菩萨摩诃萨第三等一切佛回向菩萨摩诃萨住此回向深入一切诸如来业趣向如来胜妙功德入深清净智慧境界不离一切诸菩萨业善能分别巧妙方便入深法界善知菩萨修行次第入佛种性以巧方便分别了知无量无边一切诸法虽复现身于世中生而于世法心无所著。

　　第二位果略辨十种胜德一因修佛业以等佛回向故回向众生是佛业故又如离世间品十种佛业二趣佛果德向菩提故三智入深理向实际故余可知(又如离世间者即五十八经云所谓随时开导是佛业令正修行故梦中令见是佛业觉昔善根故为他演说所未闻经是佛业令生智断疑故等恐繁且止)。

　　尔时金刚幢菩萨承佛神力普观十方即说颂言。

　　彼诸菩萨摩诃萨修过去佛回向法亦学未来现在世一切导师之所行。

　　第二偈颂二十四偈分三初二十一颂颂前位行次二位果后一结叹前中二初一颂总标释名。

　　于诸境界得安乐诸佛如来所称赞广大光明清净眼悉以回向大聪哲。

　　菩萨身根种种乐眼耳鼻舌亦复然如是无量上妙乐悉以回向诸最胜。

　　后二十偈颂上广释亦二先十九颂正明回向后一颂成益前中随相离相双颂文中亦二初六颂对境所生善根回向于中初二偈颂所回善根兼回向佛乐。

　　一切世间众善法及诸如来所成就于彼悉摄无有余尽以随喜益众生。

　　世间随喜无量种今此回向为众生人中师子所有乐愿使群萌悉圆满。

　　一切国土诸如来凡所知见种种乐愿令众生皆悉得而为照世大明灯。

　　菩萨所得胜妙乐悉以回向诸群生虽为群生故回向而于回向无所著。

　　后四颂回向众生令得佛安乐。

　　菩萨修行此回向兴起无量大悲心如佛所修回向德愿我修行悉成满。

　　如诸最胜所成就一切智乘微妙乐及我在世之所行诸菩萨行无量乐。

　　示入众趣安隐乐恒守诸根寂静乐悉以回向诸群生普使修成无上智。

　　非身语意即是业亦不离此而别有但以方便灭痴冥如是修成无上智。

　　二有十三偈颂总摄万善回向分三初四颂增长回向。

　　菩萨所修诸行业积集无量胜功德随顺如来生佛家寂然不乱正回向。

　　十方一切诸世界所有众生成摄受悉以善根回向彼愿令具足安隐乐。

　　不为自身求利益欲令一切悉安乐未曾暂起戏论心但观诸法空无我。

　　二有三偈颂积集回向。

　　十方无量诸最胜所见一切真佛子悉以善根回向彼愿使速成无上觉。

　　一切世间含识类等心摄取无有余以我所行诸善业令彼众生速成佛。

　　无量无边诸大愿无上导师所演说愿诸佛子皆清净随其心乐悉成满。

　　普观十方诸世界悉以功德施于彼愿令皆具妙庄严菩萨如是学回向。

　　三六偈却颂上对境善根回向菩萨回文前却初四随相。

　　心不称量诸二法但恒了达法无二诸法若二若不二于中毕竟无所著。

　　十方一切诸世间悉是众生想分别于想非想无所得如是了达于诸想。

　　后二离相于中初偈达法际二与不二相待皆寂后偈了妄源以想遣境境尽想亡非想遣想相待俱寂寂而常照方名了想。

　　彼诸菩萨身净已则意清净无瑕秽语业已净无诸过当知意净无所著。

　　颂成益。

　　一心正念过去佛亦忆未来诸导师及以现在天人尊悉学于其所说法。

　　三世一切诸如来智慧明达心无碍为欲利益众生故回迥菩提集众业。

　　颂位果。

　　彼第一慧广大慧不虚妄慧无倒慧平等实慧清净慧最胜慧者如是说。

　　结叹可知。

　　佛子云何为菩萨摩诃萨至一切处回向。

　　第四至一切处回向长行亦二先位行后位果前中亦三谓牒释结今初牒名征起至是能至善根及其供具一切处即所至供境谓以大愿令此善根供具遍至一切时处随所应供供诸福田本业云以大愿力入一切佛国中供养一切佛故然准下文若因若果皆至一切略举十事一法身至一切处如来藏身普周遍故二法身至故智身至三智身至故大愿至四大愿至故供具善根至五则见佛听闻至六则现身开悟至七则无来无去至八则不出一毛孔而能至九则一身一毛等一切身毛至十则一念等一切劫至若克陈别体则以供佛善根及胜解心为体通则该于法界(谓以大愿下总示其相文有三节两重能所一大愿为能生二善根等是所生上二皆能至三一切处是所至然准下文下总明能至有其十种前四展转以为能生从第五已去通由上四令此六种皆悉能至五六约事至七约理八事理无碍九事事无碍上皆约法十即约时)。

　　佛子此菩萨摩诃萨修习一切诸善根时作是念言愿此善根功德之力至一切处。

　　第二依征广释中三初回向众生菩提二回向实际三结叹成益前中二初略明后广显前中三谓法喻合法中谓以愿力及善根力此二相资故能遍至。

　　譬如实际无处不至至一切物至一切世间至一切众生至一切国土至一切法至一切虚空至一切三世至一切有为无为至一切语言音声。

　　次譬如下喻况中实际者即一切法真实之际故无不在一切物者谓凡是有形故晋经中名一切有余并可知此与如相及法界回向有差别者此据善根回向成供具至一切处第八约善根回向同如体相业用第十约所回向行广多无量故无滥也。

　　愿此善根亦复如是遍至一切诸如来所供养三世一切诸佛。

　　第三愿此善根下以法合中先总。

　　过去诸佛所愿悉满未来诸佛具足庄严现在诸佛及其国土道场众会遍满一切虚空法界。

　　后过去下别明于中二先举三世合所至处能事已毕过云愿满修因已圆未云具足现成正化故云国土道场。

　　愿以信解大威力故广大智慧无障碍故一切善根悉回向故以如诸天诸供养具而为供养充满无量无边世界。

　　后愿以信下明能至供于中先成供因因有三种一以胜解则随心转变二以大智了无障碍三以善根回向称愿而成以如诸下辨所成供可知。

　　佛子菩萨摩诃萨复作是念诸佛世尊普遍一切虚空法界种种业所起十方不可说一切世界种世界不可说佛国土佛境界种种世界无量世界无分齐世界转世界侧世界仰世界覆世界。

　　第二佛子菩萨摩诃萨复作是念下广明于中二先约十方佛明其遍至后约常住佛明其遍至前中分三初总明供处二如是一切下别明供养三以此善根下通显回向之心今初先约处显多次种种业所起约因显多十方已下约数显多种种世界约形类显多义通受用及变化土。

　　如是一切诸世界中现住于寿示现种种神通变化。

　　二别明供养中二初供现在佛后若佛形像下供住持佛前中二先所供田后佛子下明能供行前中二初实报田。

　　彼有菩萨以胜解力为诸众生堪受化者于彼一切诸世界中现为如来出兴于世以至一切处智普遍开示如来无量自在神力法身遍往无有差别平等普入一切法界如来藏身不生不灭善巧方便普现世间证法实性超一切故得不退转无碍力故生于如来无障碍见广大威德种性中故。

　　二彼有下辨权应田于中三初现身次说法言以至一切处智者意明今此位菩萨亦能尔也此即本下迹高若佛为菩萨则本高迹下或俱高俱下因果交彻思之(或俱高俱下者略成四句佛化为佛本迹俱高菩萨化为菩萨本迹俱下就菩萨中以位相望亦有高下可知)三法身下释权佛所由初之三句显与果佛平等同性起故一得法性身同遍往故二等有智身入法界故三普贤自体如来藏身不生灭故由上三义故能善巧普现世间若尔众生岂无如来藏身故下三句复释成前义一证法实故得同法身二有无碍智力故普入法界三佛种中生故得如来藏身之用谓绝三障权实无碍是如来见广大威德是如来用菩萨随顺悟入是生彼种性之中故出现品云若得闻此如来无量不思议无障碍智慧法门闻已信解随顺悟入当知此人生如来家广如彼说得斯后三因位尚即为果况应现耶上亦供行所因(上亦供行所因者即上释权化所由以如来藏等力故令供行至故为所因)。

　　佛子菩萨摩诃萨以其所种一切善根愿于如是诸如来所以众妙华及众妙香鬘盖幢幡衣服灯烛及余一切诸庄严具以为供养若佛形像若佛塔庙悉亦如是。

　　二明供行及供住持佛等文并可知。

　　以此善根如是回向所谓不乱回向一心回向自意回向尊敬回向不动回向无住回向无依回向无众生心回向无躁竞心回向寂静心回向。

　　三通显回向之心中初句总牒善根回向后所谓下别显行相谓前以善根回向成供供诸田时如是用心文有十句一不生妄念二专注正境三不由他悟四于田殷重五违顺不动六不住于法七不依于境八知我空九心行安审十正顺涅槃。

　　复作是念尽法界虚空界去来现在一切劫中诸佛世尊得一切智成菩提道无量名字各各差别于种种时现成正觉悉皆住寿尽未来际一一各以法界庄严而严其身道场众会周遍法界一切国土随时出兴而作佛事。

　　第二约常住佛明遍至者谓三世住寿尽未来际应亦常也三身十身融无碍故不同前文有塔庙等文中有三初以善根回向供佛二愿令一切下以供佛善回向众生三譬如下总愿善根普摄回向初中二先所供境后如是一切下显能供行今初尽空法界明处无不遍去来现劫时无不穷诸佛世尊总该真应得一切下明真极之成于种种时下明应现成成即有始应乃无终故皆住寿尽未来际真应无二故一一各以法界庄严主伴圆通故道场众会皆周法界出非在我故曰随时兴必利生名作佛事(三身十身融故者出应亦常所以若法相说应虽名常是不断常今法性宗同是一常若别说者法身无始无终报身有始无终化身有始有终今化即法故即无始终况报同法亦无有始十身融义居然可知)。

　　如是一切诸佛如来我以善根普皆回向。

　　二显能供行中三初结前生后二愿以下所成供具三以如是下结成供行。

　　愿以无数香盖无数香幢无数香幡无数香帐无数香网无数香像无数香光无数香焰无数香云无数香座无数香经行地无数香所住处无数香世界无数香山无数香海无数香河无数香树无数香衣服无数香莲华无数香宫殿。

　　二中三初以香为盖等二十事。

　　无量华盖广说乃至无量华宫殿无边鬘盖广说乃至无边鬘宫殿无等涂香盖广说乃至无等涂香宫殿不可数未香盖广说乃至不可数末香宫殿不可称衣盖广说乃至不可称衣宫殿不可思宝盖广说乃至不可思宝宫殿不可量灯光明盖广说乃至不可量灯光明宫殿不可说庄严具盖广说乃至不可说庄严具宫殿不可说不可说摩尼宝盖不可说不可说摩尼宝幢如是摩尼宝幡摩尼宝帐摩尼宝网摩尼宝像摩尼宝光摩尼宝焰摩尼宝云摩尼宝座摩尼宝经行地摩尼宝所住处摩尼宝刹摩尼宝山摩尼宝海摩尼宝河摩尼宝树摩尼宝衣服摩尼宝莲华摩尼宝宫殿皆不可说不可说。

　　次无量华盖下以华鬘等九例于前香各具二十香等离盖等更无别体故有二百(香等离盖等者如初以香等为二十事但有二十无二十一以香遍二十故如刻栴檀为二十事岂别有栴檀后华等九事各为二十亦然)。

　　如是一一诸境界中各有无数栏楯无数宫殿无数楼阁无数门闼无数半月无数却敌无数牕牖无数清净宝无数庄严具。

　　后如是一一下随彼盖幢等中若总相说皆有楯等九事成一千八百并前本门总有二千是则香等成盖等盖等有楯等从无数无量如是渐增且至不可说理实皆等法界难可称也然一一诸言定通香等不全通于盖等以衣及光明何有门闼楼阁等耶是则都数未必二千但通相言一一诸境界也(如是一一下释此第三段䟽文有三初正释从无数下却释前第三段中增数之相三然一一诸言下拣定言定通香等者香等十事为能成体故得定通不全通于盖等者盖是所成所成有二十事如以香为宫殿则有楯等香为光明何有楯等况灯光明为能成类前亦成盖等以灯光明成灯光明此之光上难具楯等故云不全通于盖等以能成中有灯光明所成之中复有灯光明故略举灯光以示无楯等例且如香河河里如何安前楯等明知总相则有别相或无思之可见)。

　　以如是等诸供养物恭敬供养如上所说诸佛世尊。

　　三结成供行可知。

　　愿令一切世间皆得清净一切众生咸得出离住十力地于一切法中得无碍法明。

　　第二以供佛善根回向众生者正显回向之愿然前段供后有不乱等心今此供后明清净等愿者文有影略义实相通文分为二初总显所为谓令得果惑净智明。

　　今一切众生具足善根悉得调伏其心无量等虚空界往一切刹而无所至入一切土施诸善法常得见佛植诸善根成就大乘不着诸法具足众善立无量行普入无边一切法界成就诸佛神通之力得于如来一切智智。

　　后令一切下别显愿得因圆果满初明二利因圆成就已下智用果满。

　　譬如无我普摄诸法。

　　第三总愿善根普摄回向者以上来三段别明善根但说成供供佛今欲显此善根无所不成故复明此于中二初喻谓二无我理普摄理事无不周故。

　　我诸善根亦复如是普摄一切诸佛如来咸悉供养无有余故普摄一切无量诸法悉能悟入无障碍故普摄一切诸菩萨众究竟皆与同善根故普摄一切诸菩萨行以本愿力皆圆满故普摄一切菩萨法明了达诸法皆无碍故普摄诸佛大神通力成就无量诸善根故普摄诸佛力无所畏发无量心满一切故普摄菩萨三昧辩才陀罗尼门善能照了无二法故普摄诸佛善巧方便示现如来大神力故普摄三世一切诸佛降生成道转正法轮调伏众生入般涅槃恭敬供养悉周遍故普摄十方一切世界严净佛刹咸究竟故普摄一切诸广大劫于中出现修菩萨行无断绝故。

　　二我诸下法合有二十句前十二句摄成自利德。

　　普摄一切所有趣生悉于其中现受生故普摄一切诸众生界具足普贤菩萨行故普摄一切诸惑习气悉以方便令清净故普摄一切众生诸根无量差别咸了知故普摄一切众生解欲令离杂染得清净故普摄一切化众生行随其所应为现身故普摄一切应众生道悉入一切众生界故普摄一切如来智性护持一切诸佛教故。

　　后八成利他并显可知。

　　佛子菩萨摩诃萨以诸善根如是回向时用无所得而为方便。

　　第二佛子至以诸善根下实际回向中二初总标二不于下别显今初用无所得为方便者略有二义一以无所得导前随相则涉有不迷于空为入有之方便二假无得以入有不存无得即此无得亦是方便此为入空之方便也今文正用前意义兼于后欲显随相离相无前后故然略云无得准大般若亦以无生无灭无住等皆为涉有之方便也(此为入空之方便者真空非得而无不得故欲显随相等者释上正用前意也欲将离相无得导前随相之有故言义兼于后者前意是结前此意是生后亦不住于离相故准大般若下例释无得为方便如清净历一切法则以清净为方便也若云无生即云行般若波罗蜜时知一切法无生所谓色无生受想行识无生眼无生耳鼻舌身意无生等今此犹是略举能入方便广更有多故复有等言等取无依无作清净不增不减不垢不净不可取不可见不可动不可坏等)。

　　不于业中分别报不于报中分别业。

　　二别显中三初正显观心二菩萨如是了达下明观成之相三菩萨如是观一切下明观成益初中十句义有四节初一会事归理谓事法既虚相无不尽理无不现故业果皆空业空故无体可能招报况谓因中而有果耶报空故无体可以酬因况谓果中而有因耶若约观心名会用归寂(业空下别释此有二意一正以缘生即空破权小见显业不能为因招果果亦不能为果酬因二兼破外道因中有果等彼计因中有果者如乳是酪因乳中有酪成酪之后亦有于乳故曰果中有因若约观心者上约法理通境及智今约观心但一是非即名为寂亦无心于事理方称为寂不失于照故名为用不取用相即用常寂)。

　　虽无分别而普入法界虽无所作而恒住善根虽无所起而勤修胜法不信诸法而能深入不有于法而悉知见。

　　次五句明理不碍事约心则寂不碍用于中初句理无能所分别而不碍有能入之智所入法界次句无作而造作次句无起而修起次句无能所信而能即事入玄此与初句但事理之异大般若云若信一切法则不信一切法以不信一切法名信一切法此约不信是真信今约不信不碍信末句不有能所见而不碍能所见(此与初句者初句约理无入而入今约事上无能入以诸法即事而能深入故云即事入玄大般若下引此文者拣义不同谓般若意却是即用而寂同上须弥山顶偈云无见即是见能见一切法于法若有见是则无所见此偈则先正后反大般若则先反后正今此中意明理不碍事故意别也末句不有能所见者以文言不有于法法通能所见也何以得知法是能所见以下句云悉知见故即同金刚如来悉知悉见)。

　　若作不作皆不可得知诸法性恒不自在。

　　三有二句事理双绝约心则止观两亡初句正释作事也不作理也待对假言故皆不可得下句释成法从缘起不能不生诸缘离散不能不灭从缘生灭不能不有缘生无性不能不空故诸法性无暂自在何有性相而可得耶(待对者出绝事理之意一相待门谓待事说理待理说事如因长有短短不可得等二云假言者诸法寂灭本绝名言今云事理皆假名耳故皆双绝上是䟽家释成下句经自释成)。

　　虽悉见诸法而无所见普知一切而无所知。

　　四有二句明事理无碍约心则寂照双流良以事虚揽理无不理之事理实应缘无不事之理所以寂而常照照而常寂故终日知见而无知见也(良以事虚下出事理无碍之相是总意亦十门中相即门是三义中无碍义也广如上说)上四句初则会有归空有未曾损次依空立有有未始存次空有两亡无隐无显后空有无碍存没同时四句镕融方名离相实际观也(上四句下总融前四言有未曾损者法即是空非法灭空有未始存者即空之有有相虚故无隐无显者有存则空隐空存则有隐今由两亡故非隐显存没同时者空不碍有故存有不碍空故没然隐显皆就理明存没并约事说亦影略耳四句镕融下总结此则非唯离于随相亦离离相真无碍也真实际也)。

　　菩萨如是了达境界知一切法因缘为本见于一切诸佛法身至一切法离染实际解了世间皆如变化明达众生唯是一法无有二性不舍业境善巧方便于有为界示无为法而不灭坏有为之相于无为界示有为法而不分别无为之相。

　　二观成之相然此段文更有二意一前是即观之止后明即止之观前虽云知意明无知二以后段释成前文由知因缘等故不于业中分别报等虽有此二观成相显于中分二初句结前生后由依如前了达心境故能成下如是知见后知一切下正显其相文有八句初总余别总中由上观故能知因缘何等因缘谓一切法若漏无漏为无为等皆以因缘而为其本云何为本谓因缘故有因缘故空因缘故不有因缘故不空因缘故流转因缘故还灭乃至一切皆由因缘故中论云未曾有一法不从因缘生有为缘生无为缘显因有有为则有无为又形夺相尽是真无为(因缘故有者然通相说总有四义一缘生故有二无性故空三缘生故空四无性故有今但取因缘二句谓法从缘生安得言无二从缘无性故名为空上二即空有二门从因缘故不有者即明中道亦从因缘谓既从缘有有即不有既从缘空空即不空合前二句即亦空亦有四门之理皆从因缘因缘故流转下辨生死涅槃亦皆因缘乃至一切下结例上所明义略举纲要耳故中论云下引证皆从因缘然此偈前有一偈云因缘所生法我说即是空亦为是假名亦是中道义未曾有一法不从因缘生是故一切法无不是空者前偈亦得证前四句成三观义而后偈释前偈故但引之而论略结云是故一切法无不是空者亦合云未曾有一法不从因缘生是故一切法无不是假者又是故一切法无不是中者今此但取一切法从缘之义耳有为缘生下通妨妨云涅槃云我观诸行悉皆无常云何知耶以因缘故若一切法从缘生者则知无常是诸外道无有一法不从缘生是故无常虚空如来佛性不从缘生是故名常则无为非因缘何言为无为法皆从因缘故今答云从缘有二一从缘生有无常义二约缘显何得非缘故说佛性了因所了岂非因缘此是一义因有有为下相待门释待于有为即从缘义后云又形夺相尽者要待形夺相尽故真无为亦是从缘)下别有七句释成上义由观因缘得见佛等是故因缘为诸法本一见法身因缘无住无住之本即是法身经云佛以法为身故中论云若见因缘法则为能见佛二见法实际因缘性离为法实故三无性缘生故如化似有四理外无事故唯一法皆如来藏事事皆虚故无二性尚无有二何况有五五缘性无碍故于业境皆得善巧以业摄报境必对心则内外因果皆善巧也六即事显理而不坏事故云于有为等七即理成事而不隐理故云于无为等若灭坏有为则失有为本空若分别无为即坏无为之性是以若约相即为即无为无可灭坏无为即为亦无可分别若约无碍则事能显理而非理理能成事而非事事理相即性相历然故为无为体非一异示谓显示有为界分无为界性(故中论云者上偈及此皆四谛品下句云见苦集灭道亦可证第二句尚无有二等者结弹五性以业摄报等者以经但云业境今业摄报故有因果境必对心故有内外六即事等者有为事也无为理也事能显理故云于有为界示无为法事即是理故不坏事若坏于事成断灭故下句反此可知若灭坏下反成上二是以若约相即下结成正义于中略有数门一相即门二约无碍下即相成门又云而非理而非事即不相是门即是事理无碍十门中六门一真理即事门二事法即理门三依理成事门四事能显理门五真理非事门六事法非理门七又前有形夺相尽即真理夺事门八事能隐理门通辨无碍即事遍于理理遍于事八门非异不相是二门非一故䟽结云为与无为体非一异示谓显示下随难别释)。

　　菩萨如是观一切法毕竟寂灭成就一切清净善根而起救护众生之心智慧明达一切法海常乐修行离愚痴法已具成就出世功德不更修学世间之法得净智眼离诸痴翳以善方便修回向道。

　　三观成之益文显可知。

　　佛子菩萨摩诃萨以诸善根如是回向称可一切诸佛之心严净一切诸佛国土教化成就一切众生具足受持一切佛法作一切众生最上福田为一切商人智慧导师作一切世间清净日轮一一善根充遍法界悉能救护一切众生皆令清净具足功德佛子菩萨摩诃萨如是回向时能护持一切佛种能成熟一切众生能严净一切国土能不坏一切诸业能了知一切诸法能等观诸法无二能遍往十方世界能了达离欲实际能成就清净信解能具足明利诸根。

　　第三佛子至称可下结叹成益上来近明离相之益今则通辨一回向益文中二先明自分二利益初句上称佛心余句自成二利二佛子下胜进二利益文兼体用并显可知。

　　佛子是为菩萨摩诃萨第四至一切处回向菩萨摩诃萨住此回向时得至一切处身业普能应现一切世界故得至一切处语业于一切世界中演说法故得至一切处意业受持一切佛所说法故得至一切处神足通随众生心悉往应故得至一切处随证智普能了达一切法故得至一切处总持辩才随众生心令欢喜故得至一切处入法界于一毛孔中普入一切世界故得至一切处遍入身于一众生身普入一切众生身故得至一切处普见劫一一劫中常见一切诸如来故得至一切处普见念一一念中一切诸佛悉现前故佛子菩萨摩诃萨得至一切处回向能以善根如是回向。

　　第二大段菩萨下位果中三初牒得时二得至下正显所得文有十句初三三业体遍次三三业用遍后四显用自在三佛子下总结。

　　尔时金刚幢菩萨承佛威力普观十方而说颂言。

　　内外一切诸世间菩萨悉皆无所著不舍饶益众生业大士修行如是智。

　　第二重颂有十一偈分三初七颂回向众生及菩提次三偈半颂回向实际后半颂成益前中二初一偈颂前略明至一切处但颂法说所修善根。

　　十方所有诸国土一切无依无所住。

　　后六颂前广明于中初半偈通颂前所至处。

　　不取活命等众法亦不妄起诸分别普摄十方世界中一切众生无有余观其体性无所有至一切处善回向。

　　次一偈半颂前回向众生。

　　普摄有为无为法不于其中起妄念如于世间法亦然照世灯明如是觉。

　　菩萨所修诸业行上中下品各差别悉以善根回向彼十方一切诸如来。

　　菩萨回向到彼岸随如来学悉成就恒以妙智善思惟具足人中最胜法。

　　清净善根普回向利益群迷恒不舍悉令一切诸众生得成无上照世灯。

　　后四颂前普摄回向余可知。

　　未曾分别取众生亦不妄想念诸法虽于世间无染着亦复不舍诸含识。

　　菩萨常乐寂灭法随顺得至涅槃境亦不舍离众生道获如是等微妙智。

　　菩萨未曾分别业亦不取着诸果报一切世间从缘生不离因缘见诸法深入如是诸境界不于其中起分别。

　　一切众生调御师于此明了善回向。

　　大方广佛华严经䟽钞会本第二十四之二

　　音释

　　秽

　　(于废切污秽也)。

　　躁竞

　　(躁则到切竞渠敬切躁竞谓急躁争竞也)。
乾隆藏第 131 册 No. 1557 大方广佛华严经疏钞会本(第17卷-第34卷)


　　大方广佛华严经䟽钞会本第二十五之一　会三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子云何为菩萨摩诃萨无尽功德藏回向。

　　第五无尽功德藏回向长行中亦二先明位行中亦三今初牒名征起由缘无尽境行回向故成无尽善根功德之行得十无尽藏之果从能回及果行受名或无尽功德之藏或即藏通二释以回向望行回向为能藏无尽功德是所藏以因望果亦然并有财释本业云常以三宝授与前人故名无尽功德藏此义亦通所回善根即以五门善根回向而为其性。

　　第二依征广释中三初明所回善根二明回向之行三结行成德今初文有八句初三可知四闻法修证属于劝请以对佛亲请必闻法故后四皆随喜然依离垢慧所问礼佛法经总有八重一供养佛二赞佛德三礼佛余即五悔或合礼赞或略供养或但为五以发愿回向但总别之异如十住婆沙今文依此回向在于下文故此有四或但为三故智论云菩萨昼夜三时各行三事谓忏悔劝请随喜行此三事功德无量转近得佛若依善戒经但有二事谓忏悔回向皆随时广略(初三可知者即经列五也一忏悔一礼敬三劝请四随喜五回向回向在徒然昔有别章六门分别一说多少二释名三出体四释相五明益六问答今并具之但略出体总分为三初明开合即彼多少二释文即释名辨相三料拣含余别门今初初为八行然依离垢等者唯一卷经大旨如常可知二或合礼赞即是七门礼赞俱是所依忏主故三或略供养即但为六供养亦属佛故四或但为五以𢌞向发愿但总别之异者二俱是愿𢌞向是总发愿是别别𤼵愿故如十住毗婆沙者即第三初明至第四方忏悔即今晨朝前四悔是第五𤼵愿即涅槃经阇王发愿后人安之五今文依此则同上有五六或但有三即智论第七也七若依善戒即合为二以礼赞是忏所依依人德故𢌞向摄愿亦摄随喜劝请故结云随时广略又随时者看临其时应用广略然昼夜三时不宜阙也)。

　　佛子此菩萨摩诃萨以忏除一切诸业重障所起善根。

　　然忏名陈露先罪悔名改往修来除恶业障故须忏也然忏有二种若犯遮罪先当依教作法悔之若犯性罪应须起行此复二种一事行如方等经及礼佛名等二依理观谓观诸法空如净名说当直除灭勿扰其心等若依普贤观及下随好品皆具事理无碍之忏至下广明(然忏名下第二释文即释名辨相四事即为四段今初释忏悔先释名忏悔二字古有二释今䟽即天台释亦通汉梵二者今释即半梵半汉忏者梵云忏磨此云请忍悔即此方体是恶作厌先过失求请三宝忍受悔过单云悔者非是六释合二即是依主除恶业者此辨忏益亦忏意也然忏有二下即辨相也如方等者经中令先严净道场香泥涂地及室内外作圆坛彩画悬五色幡烧海岸香然灯敷高座请二十四尊像多亦无妨设肴膳尽心力须新净衣鞋履无新洗故出入脱着令无参杂七日长斋日三时洗浴初日供养僧随意多少别请一明了内外律者为师受二十四戒及陀罗尼咒对师说罪要月八日十五日当以七日为一期此不可减若能更进随意堪任十人已还不得出此俗人亦得须办单缝三衣备佛法式旋绕一百二十匝却坐思惟等广如经说佛名经常所见闻如净名即优波离章波离白佛忆念昔时者有二比丘犯律行以为耻不敢问佛来谓我言我等犯律诫以为耻不敢问佛愿解疑悔得免斯咎我即为其如法解说时维摩诘来谓我言唯优波离无重增此二比丘罪当盍除灭勿扰其心彼罪性不在内不在外不在中间如佛心垢故众生垢心净故众生净心亦不在内不在外不在中间如其心然罪垢亦然诸法亦然不出于如如优波离以心相得解脱时宁有垢不我言不也维摩诘言一切众生心相无垢亦复如是唯优波离妄想是垢无妄想是净取我是垢不取我是净颠倒是垢不颠倒是净一切法亦如是如梦如𦦨如水中月如镜中像以妄想生其知此者是名奉律其知此者是名善解等即一向理观以呵事也若普贤观者初令昼夜六时对十方佛普贤菩萨遍忏六根即事忏也复令观心令此空慧与心相应即是理忏如前释毗卢遮那已引经竟今时常用一切业障海皆从妄想生等即彼经后总偈皆事理双明随好品意至下当知)。

　　礼敬三世一切诸佛所起善根。

　　言礼敬者除我慢障起信敬善故勒那三藏说七种礼今加后三以成圆十一我慢礼谓依次位立无敬心故二唱和礼高声喧杂故此二非仪三恭敬礼五轮着地捧足殷重故四无相礼入深法性离能所故五起用礼虽无能所而礼不可礼之三宝一一佛前皆影现故六内观礼但礼身中法身佛故七实相礼无内无外同一实故八大悲礼前虽有观未显为生今一一礼普代众生故九总摄礼总摄前六为一观故十无尽礼入帝网境若佛若礼重重无尽故(言礼敬者此牒第二行经文除我慢下䟽释初明行益以我慢故不能礼敬今摧我慢山即是除恶起信敬善即是成德三皆行益故勒那下即辨相也前七是三藏意后三䟽以义加略无释名以易知故然三恭敬礼云五轮着地者离垢慧经云一一发愿初总愿云我今五轮于佛作礼为断五道离于五盖愿诸众生常得安住不坏互通具足五愿愿我右膝着地之时令诸众生得正觉道愿我左膝着地之时令诸众生于外道法不起邪见悉得安立正觉道中愿我右手着地之时犹如世尊坐金刚座右手指地震动现瑞证大菩提我今亦尔共诸众生同证觉道愿我左手着地之时令诸众生离诸外道难调伏者以四摄法而摄取之令入正道愿我首顶着地之时令诸众生离憍慢心悉得成就无见顶相余义可思)。

　　劝请一切诸佛说法所起善根闻佛说法精勤修习悟不思议广大境界所起善根。

　　言劝请者名为祈求除谤法障起慈善根故声闻自度但忏己罪菩萨愍众故须劝请但劝如来普雨法雨则自必沾洽此文略云劝佛说法智论复加请佛住世占察经中亦请菩萨速成正觉次句因闻法故起悟入善言修习者瑜伽八十三云修者了相作意习者胜解作意故又修者于所知事而发趣故习者无间殷重修加行故(言劝请者此牒第三行也下䟽解释除谤法下先明成益声闻自度下来意智论复加者如十住毗婆沙亦请住世云十方一切佛现在成道者我请转法轮安乐诸众生十方一切佛若欲舍寿命我今头面礼劝请令久住占察经者经具五忏悔劝请云唯愿十方一切菩萨未成正觉者愿速成正觉已成正觉者愿常住世转正法轮不入涅槃释曰即具三也次句因闻下即经自辩劝请成益了相作意等即七作意义如三地释)。

　　于去来今一切诸佛一切众生所有善根皆生随喜所起善根去来今世一切诸佛善根无尽诸菩萨众精勤修习所得善根三世诸佛成等正觉转正法轮调伏众生菩萨悉知发随喜心所生善根三世诸佛从初发心修菩萨行成最正觉乃至示现入般涅槃般涅槃已正法住世乃至灭尽于如是等皆生随喜所有善根。

　　言随喜者为庆悦彼故除嫉妒障起平等善然十住智论皆有三位一诸佛善二二乘善三人天善今文四句初一总明具于三善二乘正是所诃故不别举而含在一切众生之中次三句别其第二句别明三善结一随喜后一随喜诸佛因果(言随喜者此明第四行也为庆下先释行名然十住下三辩相然智论多同十住婆沙论云所有布施福持戒修禅定从身口意生去来今所有习学三乘人具足一乘者一切凡夫福皆随而欢喜释曰其初三句通三世佛也)大品随喜品明大千海水一毛破为百分滴取海水可知其数随喜之福不可知数法华展转第五十人尚难校量况初随喜此据随喜如来权实功德其福更多(大品随喜下重示随喜成益即上平等功德初引大品即第十七法华展转即第六经随喜功德品第十八尔时弥勒菩萨白佛言世尊若有闻是法华经随喜者为得几所福经答文广今当略引谓有人于会中闻是法华经随喜已从法会出至于余处转为人说是第二人闻已复转为第三人说如是展转至第五十其第五十善男子善女人所得功德今当说之若四百万亿阿僧祇世界六趣四生充满其中有人求福一一众生与满阎浮金银琉璃𤥭璖码瑙珊瑚琥珀乃至象马车乘奴婢人民七宝楼阁等比第五十人闻法华经随喜功德百分不及一乃至算数譬喻所不能知下结云何况最初于会中闻而随喜者释曰此显功德多此㨿等者䟽出得多所以大品但通明随喜之福今就所随喜中分其胜劣胜境随喜其福更多言权实功德者即是法华经故经云此法华经开方便门（权也）示真实相（实也）如来智慧甚深无量（实也）其智慧门难解难入（相也）于一佛乘分别说三从实开权也会三归一会权归实也世尊法久后要当说真实实也佛以方便力示以三乘教权也故二十八品三周之文但显如来权实知见昔人云此华不有则已有则华实双含此经不说则已说则权实双辨明知法华不出权实功德耳既穷终极唱难信难解今能随喜故德难量最初闻人近获六根清净远则速成佛果故云其福更多)然佛是除罪胜缘故与忏悔前后无在既净身器次希法雨复摄他同己回向三处不堕三界及与二乘然礼等五果通得菩提别则忏得依正具足礼则尊贵身器具足劝请得慧随喜得大眷属并大财福回向离邪常遇佛世常能修行约教不同可以思准(然佛是下第三料拣于中曲有三门一明次第然礼等五果下二辨果报约教下三约教拣定言可思者如前礼佛十重初二非仪令其知非故辨之耳三通权小四是始教顺空义故五是终教通事理故六七顿教但礼心佛无礼礼故八通终教同教一乘故后三合成圆教八是能礼一具一切故九融深浅事随理融事事无碍故而言摄前六者二非仪故十重重无尽故下经云一毛孔中悉明见不思议数无量佛一切毛孔皆如是普礼一切世间灯举身次第恭敬礼如是无边诸最胜亦以言辞普称赞穷尽未来一切劫一如来所供养具其数无量等众生又普贤行云于一微尘中见一切诸佛菩萨众围绕法界尘亦然一一如来所一切刹尘礼等若依此礼一礼则无有尽功德岂可量哉余之七门可以思准不入斯观徒自疲劳)。

　　菩萨如是念不可说诸佛境界及自境界乃至菩提无障碍境如是广大无量差别一切善根凡所积集凡所信解凡所随喜凡所圆满凡所成就凡所修行凡所获得凡所知觉凡所摄持凡所增长。

　　第二菩萨如是下明回向行中二先结前善根后悉以下正明回向前中二初横结上来及不可说者后凡所下竖结前善谓随前一善皆有积集等故具足为圆满学成为成就证入为获得了性为觉知余文并显。

　　悉以回向庄严一切诸佛国土。

　　二正明回向于中二先回向菩提后回向众生前中二先明随相后明离相前中亦二先正起行愿后结行成益前中又二先回向净土后总摄回向前中亦二先明众宝庄严后明人宝为严泛论严净有其三种一处所净二住处众生净即前二段三法门流布净亦名受用净遍上二假又此二段之中具足十八圆满今初有二初总标所成(又此二段此十八法华藏品中已具列释今经文具䟽但随文配属难则释之今钞重依彼经论牒经配属论云经曰薄伽梵住最胜光曜七宝庄严放大光明普照一切无边世界（此上显色圆满）无量方所妙饰间列（形色圆满）周圆无际其量难测（分量圆满）超过三界所行之处（方所圆满）胜出世间善根所起（因圆满也）最极自在净识为相（果圆满也）如来所都（主圆满）诸大菩萨众所共云集（辅翼圆满）无量天龙人非人等常所翼从（眷属圆满）广大法味喜乐所持（住持圆满）作诸众生一切义利（事业圆满）灭诸烦恼灾横缠垢（摄益圆满）远离众魔（无畏圆满）过诸庄严如来庄严之所依处（依处圆满）大念慧行以为游路（即路圆满）大止妙观以为一乘（乘圆满也）大空无相无愿解脱为所入门（门圆满也）无量功德众所庄严大宝华王众所建立（依持圆满）大宫殿中论曰此显如来住处圆满谓佛净土由十八圆满净事故说名圆满次列十八圆满竟下结云如是十八圆满所庄严宫殿名佛净土佛住如是大宫殿中说此契经释曰下随䟽释依今经次释义即彼论广文)。

　　如过去世无边际劫一切世界一切如来所行之处所谓无量无数佛世界种佛智所知菩萨所识大心所受庄严佛刹。

　　二如过去下别显严相于中亦二先举三世土严二愿成彼严今初亦二先别明二总结前中三世即为三别谓过未现在而为其次今初分二先总明后别显今初先举时辨处次所谓下总标世界种者即方处间列如初会说无量者无分量故无数者数多故佛智所知者净识所现唯佛穷故菩萨所识者登地分见故大心所受者地前能受故庄严佛刹者即正显示此虽义当形色意是总该(今初下于总中数多者佛所庄严广大刹等于一切微尘数故其中已有圆满之相如方处间列即方处圆满无分量即分量圆满净识所现者谓赖耶净识现自受用土第七净识现他受用土余五净识现变化土唯佛穷者八识转智唯佛穷故登地分见见他受用故虽含有别意皆是总)。

　　清净业行所流所引应众生起如来神力之所示现诸佛出世净业所成普贤菩萨妙行所兴。

　　二清净下别明有二圆满初辨因圆满谓出过三界净土亦有出过之因然上世界成就品中起具因缘总有十种生佛兼说有净秽故今此唯五欲同佛净故略众生(初辨因满下总明)初句亦总亦别总明三土之因皆无漏业故云清净自受用土净行所流万行生故他受用土及变化土净业所引随业现故别则唯约受用因缘所流增上缘所引故佛地论云如来藏识中无漏善根为因而生有义但是增上缘生以外法故有义亦是因缘而生亲能生故若不尔者应无因缘外法相望非因缘故意以后义为正言亦是者通二缘故有云感报净土以四尘种子而为正因亲感土故六度万行而为缘因助成土故或以自利后得而为缘因依此经宗以一切波罗蜜行随其所应依正二果互为二因互相资辨以皆是法性相应善根成故常融常别余如世界成就品下四唯别初二变化土因初句约为缘义后句约为因义次句是自受用因故云出世净业后句义兼自他受用土因登地已上皆修普贤之妙行故又此妙行即圆融因融上诸土无障碍故(初句亦总下别别有五句初句亦总亦别即清净业行所流所引亦总下中自利行业亲相为所流利他行业与物为缘故云所引故释云随业现故此业即是所化者业以菩萨众生之业为因亲感他受用变化之土如来利他为增上缘随他众生之业成故故云引也泉能成池名为所流凿池引水水名所引正同前世界品引生公义行致净土非造之也造于土者众生类矣别则唯约下释上亦别之言于中三初总明也因缘亲生曰流增上缘疏为引故佛地论下二成立二因之义此有三义一唯立因缘此已舍二法一如来识二无漏善合二为因亦同多闻熏习与阿赖耶中解性合之为因也然引论犹略若具应云谓大宫殿用出世间无分别智后得智善根为因而得生起非是无因非大自在等而为其因乃至云此用本来无分别智后得无漏善法种子三无数劫修令增广为此净土变现生因此佛净土如来识中无漏善根为因而生则具修生本有二法合为因缘二云有义下出所以云以外法故谓以识生识可是因缘外生净土那是因缘外土即为增上果故是增上缘三云有义下双立非谓但取因缘亦取增上亦取因缘故云亲能生故出因缘义若不下反难成立一切外法皆因内法熏习为因明有因缘故云不尔应无因缘无则非理外法相望者正成上义第二师义难第一师汝已外法故唯增上缘外法则不得立于因缘今谓外假内熏明有因缘若尔内熏其外既非自类何名因缘境全心变即八识相分亦不离心亦因缘矣意以后义为正四䟽家断取也兼显是通二义有云感报下出二因体四尘种子全在识中即八识中相分种也或以自利后得者上言六度万行则通二利此依唯识别义以利他后得为他受用变化土缘故用自利后得为自受用土缘也依此经宗下正于前文唯取自利为自受用缘故二利之行同取他受用土以皆下出互通所以故指如世界品问明品中亦已明余可思准)。

　　一切诸佛于中成道示现种种自在神力。

　　二一切下事业圆满自能现作一切有情一切义利故如来虽即是主意取义利(自能现作者即佛地论文但略其要具足论云如其净土住持圆满作何事业（问也）作诸众生一切义利（引文总经答也）谓于此中能现作一切有情一切义利或一切有情自作义刹等然十八圆满皆初假问生起次引经答三以论释文皆约宫殿上明今之所明乃通说耳以问易知故并不出)。

　　尽未来际所有如来应正等觉遍法界住当成佛道当得一切清净庄严功德佛土。

　　第二尽未来下举未来土严文中二初总标。

　　尽法界虚空界无边无际无断无尽。

　　二尽法界下别显有九圆满文分为五一分量圆满此通二土谓约自受用从初得佛尽未来际相续无变横周法界故无边际约他受用为于地上随宜而现胜劣大小改变不定但地前不测言无边际登地常见亦无断尽此文兼明方所圆满以方所有二一自受用周遍法界于三界处不即不离故二他受用处下文当辨(从初得下即唯识文然论云相续变为纯净佛土今无变字乃是义释谓虽复相续变化不同他受用土前后改转故不云变横周法界者即唯识论前所引论后云周圆无际佛地经中同佛地论又云无际者谓无长短等分齐相难测故下说他受用并如世界品)。

　　皆从如来智慧所生。

　　二皆从如来智慧生者即果圆满自受用土圆镜智生他受用土平等智生(即果下引镜智等即世界品佛地论云以佛自在净识为相)。

　　无量妙宝之所庄严所谓一切香庄严一切华庄严一切衣庄严一切功德藏庄严一切诸佛力庄严一切佛国土庄严。

　　三无量下依持圆满故佛地经云无量功德众所庄严大宝华王是为依持(佛地经下三会佛地经然彼论先问起云如是净土门既圆满如余宫殿应有所依故次须说依持圆满（问起）无量功德众所庄严大宝华王众所建立（举经答也）今䟽引经云为所依持者以先问后不引释故但结归名)今文中先总标妙宝所谓下别列初三事严中有莲华次二德严初即无量功德佛力即是能持后一即是所持之国佛地唯据于事但云莲华今通事理故云佛力功德庄严亦通事理(后会彼论于中二先出论意以论广释但约华故论云谓如地等依风轮等或如世间宫殿依地如是净土无量功德众善所严大宝红莲华王众所建立即红莲华大宝所成如是大宝无量功德众善所起于众宝中胜故名大此宝红莲华于诸华中最为殊胜故名华王或此宝华望诸菩萨善根所起红莲华最胜故名为大佛法王是佛最胜善根所起故名为王又此宝华极难得故名为大宝华中最胜故名华王又此大华非一或华蕊多故名为众释曰此即唯据事也以将功德庄严属佛故若将无量功德通理则佛地亦有佛力任持故䟽云功德亦通事理)。

　　如来所都。

　　四明主圆满(如来所都者全同佛地经论释曰谓大宫殿诸佛世尊为主非余以殊胜故唯属世尊或唯属世尊住持摄受非余所能故)。

　　不可思议同行宿缘诸清净众于中止住未来世中当成正觉一切诸佛之所成就非世所睹菩萨净眼乃能照见此诸菩萨具大威德宿植善根知一切法如幻如化普行菩萨诸清净叶入不思议自在三昧善巧方便能作佛事放佛光明普照世间无有限极。

　　五不可思下辅翼圆满复兼四种文中分二初总显则兼眷属圆满眷属谓人天八部然皆菩萨化作示净土不空故今但云诸清净众则兼之矣(辅翼圆满佛地论云如是净土主既圆满应有辅翼主必摄受辅翼者故彼经云诸大菩萨众所云集论云谓大宫殿有无数大菩萨僧所共云集诸来朝者名为辅翼既有如是大菩萨僧常来辅翼故无怨敌能为违害诸声闻等无如是事眷属圆满佛地经云无量天龙人非人等常所翼从今文无此故以诸众摄之然皆菩萨化作示净土不空即彼论释妨妨云云何净土超过三界所行之处而有天等以为眷属天等皆是三界摄故答云净识如是摄受变现为严净土故不相违（第一释也）或为成熟所化有情示现如是变化种类（第二释也）即阿弥陀经云是诸众鸟皆是阿弥陀佛欲令法音宣流变化所作论云或诸菩萨化作无量天龙等身住净土中供养佛故（第三释也）或自化身为天龙等翼从如来是故无过（第四释也）四义皆示不空尔)后未来下别显胜德兼三圆满初明方所圆满佛地经云超过三界所行之处今云一切诸佛之所成就通于自他受用非世所睹即是超过菩萨能见是他受用受用方所或说净居或说西方等是(初明方所圆满此即标名论云如是净土分量圆满为同三界为不尔耶（同也）超过三界所行之处（答也）论释云谓大宫殿处所方域超过三界所行之处非如三界自地法爱执为己有所缘相应二缚随增是彼异熟及增上果如是净土非三界爱所执受故离天缚故非彼异熟增上果故如涅槃等超过三界异熟果地乃至云如是净土为与三界同一处所为各别耶（问也）有义别有处说在净居天亦有处说在西方等有义同处净土周圆无际遍法界故如实义者实受用土周遍法界无处不有不可说言离三界处亦不可说即三界处若随菩萨所宜现者或有在色界净居天上或西方等处所不定释曰今䟽直用其要兼取如实义耳)二此诸菩萨具大威下皆门圆满以三三昧为所入门此中初句显门之因知一切下是空门相行菩萨业是无相门相善巧方便下是无作门相入不思议三昧通该前后(以三三昧者即义引也彼经云大空无相无愿解脱为所入门故䟽以下经配三门相三昧通该前后者该前明空等为不思议三昧故该后以三昧等为摄益故)三又此净业即摄益圆满以离烦恼缠垢等为摄益故名为清净(三又此净业下辨摄益相彼经云灭诸烦恼灾横缠垢故论云谓于此中远离一切烦恼缠垢及诸灾横即诸烦恼名为缠垢如是即名诸灾横因烦恼缠垢此中无故所作灾横此中亦无释曰离此烦恼等即名摄益又现证得解脱烦恼灾横缠垢殊胜福智故名摄益故䟽指上净业名为摄益)。

　　大方广佛华严经䟽钞会本第二十五之一

　　音释

　　楯

　　(食尹切栏槛也)。

　　肴膳

　　(肴何交切膳时战切具食也)。

　　大方广佛华严经疏钞会本第二十五之二　会四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　现在一切诸佛世尊悉亦如是庄严世界无量形相无量光色悉是功德之所成就无量香无量宝无量树无数庄严无数宫殿无数音声随顺宿缘诸善知识示现一切功德庄严无有穷尽所谓一切香庄严一切鬘庄严一切末香庄严一切宝庄严一切幡庄严一切宝缯彩庄严一切宝栏楯庄严阿僧祇金网庄严阿僧祇河庄严阿僧祇云雨庄严阿僧祗音乐奏微妙音。

　　第三现在下举现在严中亦二初总标类同过未云亦如是二无量下别显有三圆满一者形相即形色圆满(无量形相者彼论双问云如是净土显色圆满形相云何引经答形色云无量方所妙色问列论释云谓大宫殿妙色间列无量方所或大宫殿无量妙饰方所间列言无量者或殿无量或处无量妙慧为光安布为饰是故说名妙饰间列释曰无量相貌间列即形色)二无量光色即显色圆满悉是已下总以因结(无量光色者彼经云最胜光曜七宝庄严放大光明普照一切无边世间论释云谓大宫殿用最胜光曜七宝庄严或宝严故最胜光曜于此所重且言七宝其实净土无量妙宝𦂶饰庄严非世所识故经云无量光色又论释放大光明等云谓大宫殿放大光明普照一切无边世界或大宫殿其体周遍无边世界故放大光普照一切释曰彼经有其二句今经云无量光色则已摄二无量光者是彼放无边光句无量色者即初最胜光曜等)三无量香下住处圆满于中有三初总明住处次随顺下别显处因即他受用因故云示现后所谓下广显处严以超过一切菩萨及余住处名处圆满(住处圆满彼经云过诸庄严如来庄严之所依处论释云谓于此中佛所住处胜过一切菩萨及余庄严住处唯是如来妙饰庄严为所住处由胜彼一切庄严住处是故说名住处圆满以超过一切菩萨下即彼论文经显处严在文极显)。

　　如是等无量无数庄严之具庄严一切尽法界虚空界十方无量种种业起佛所了知佛所宣说一切世界其中所有一切佛土所谓庄严佛土清净佛土平等佛土妙好佛土威德佛土广大佛土安乐佛土不可坏佛土无尽佛土无量佛土无动佛土无畏佛土光明佛土无违逆佛土可爱乐佛土普照明佛土严好佛土精丽佛土妙巧佛土第一佛土胜佛土殊胜佛土最胜佛土极胜佛土上佛土无上佛土无等佛土无比佛土无譬喻佛土。

　　第二如是等下总结三世严具及土于中二初总结能所严后所谓下别显所严有二十九种随体德用立名不同亦可并前总标通结上来十八圆满随胜立土如理应思(亦可并前等者上来过去有二未来有九现在有三但有十四下人宝中有五事业分佛菩萨遂即重出除重十八云何摄耶今总标文为主圆满以言佛土故别中二十九句有十七圆满一庄严二清净为因圆满佛地经云超出世间善根所生今以清净故为出世以其庄严为所起严万善严故三四事业平等妙好故五即是路大念慧行为威德故六七住处广大安乐八即辅翼叵坏九眷属无尽十分量无量十一依持不动十二无畏名同十三显色光明十四无违十五可爱皆摄益圆满无烦恼灾横之违故可爱也十六照明十七严好皆果最极清净为其相故十八精丽十九妙巧二十第一皆依持无量功德众所庄严大宝华王众所建立故二十一二三四皆门圆满三解脱门为最胜等故二十五六皆乘大止妙观为无上等二十七无等二十八无比二十九无譬喻皆方所以遍法界性不并真无比对故经旨多含略为此配未必要尔故䟽略示令如理思)。

　　如是过去未来现在一切佛土所有庄严菩萨摩诃萨以己善根发心𢌞向愿以如是去来现在一切诸佛所有国土清净庄严悉以庄严于一世界如彼一切诸佛国土所有庄严皆悉成就皆悉清净皆悉聚集皆悉显现皆悉严好皆悉住持。

　　第二如是过去下愿成彼严于中二先严一界。

　　如一世界如是尽法界虚空界一切世界悉亦如是三世一切诸佛国土种种庄严皆悉具足。

　　后如一世界下例严普周显严分齐令法界土皆具三世一切庄严既一佛土即具无尽庄严则一严一切严亦显一圆满即一切圆满重重无尽方是华严净土圆满。

　　佛子菩萨摩诃萨复以善根如是𢌞向愿我所修一切佛刹诸大菩萨皆悉充满。

　　第二佛子菩萨至复以善根下人宝为严同十大愿中第七愿也亦即是前辅翼圆满文中三初总愿所成二其诸下别显愿相三愿令如是下结以严刹。

　　其诸菩萨体性真实智慧通达。

　　二中文二先愿德齐后愿业广前中亦二先正显德后结德严土前中有二十句初二总明体实智圆。

　　善能分别一切世界及众生界深入法界及虚空界舍离愚痴成就念佛念法真实不可思议念僧无量普皆周遍亦念于舍法日圆满智光普照见无所碍从无得生生诸佛法为众胜上善根之主发生无上菩提之心住如来力趣萨婆若破诸魔业净众生界。

　　后善能下十八句别显于中先明智慧后深入下明体实今初即路圆满大念慧行为所游路路即道之异名(大念慧行为所游路即佛地经文言路即道之异名者是彼论释彼论具云谓此中大念大慧及以大行为所游履故名游路是道异名闻所成慧名为大念闻已记持无离义故思所成慧名为大慧依理审思得决定故修所成慧名为大行由修习力缘真理故大者念等缘大乘法而生起故彼所摄故履三妙慧净土往还故名游路此说菩萨因三妙慧得入净土故名游路)文中初明大慧分别是权深入是实此是慧体离痴慧业成就念下即大念也七念之中略举前四七念如离世间品后法日下即是大行行即修慧故(七念等者等常六念加念众生)。

　　深入法性永离颠倒善根大愿皆悉不空。

　　后释体实亦是行摄。

　　如是菩萨充满其土生如是处有如是德。

　　二结德严土中初句总次生如是处指前净土有如是德即指向文。

　　常作佛事得佛菩提清净光明具法界智现神通力一身充满一切法界。

　　第二常作佛事下愿业广中分四即四圆满初明事业圆满上辨佛业今菩萨业(上辨佛业者佛地经但云作诸众生一切义利论先问云如是净土任持圆满作何事业即引向经论云谓于此中即能现作一切有情一切义利或令一切有情自作一切义利等今经云一切诸佛于中成道故是佛业今明菩萨常作佛事故是菩萨业)。

　　得大智慧入一切智所行之境善能分别无量无边法界句义于一切刹皆无所著而能普现一切佛土心如虚空无有所依而能分别一切法界善能入出不可思议甚深三昧。

　　二得大智下即乘圆满大止妙观以为乘故(大止妙观者即佛地经文论释云止谓奢摩他观谓般若大义如前大念中缘大乘故此二等运故名所乘乘前道路止与观随其所应行)。

　　趣萨婆若住诸佛刹得诸佛力开示演说阿僧祇法而无所畏。

　　三趣萨婆下无畏圆满内无灾患外无畏故(无畏圆满彼经云远离众魔论云谓以此中远离一切烦恼蕴死及以天魔或令他人远离四魔如是四种是怖畏因由是能生诸怖畏故此中无彼故名无畏)。

　　随顺三世诸佛善根普照一切如来法界悉能受持一切佛法知阿僧祇诸语言法善能演出不可思议差别音声入于无上佛自在地普游十方一切世界而无障碍行于无诤无所依法无所分别修习增广菩提之心得善巧智善知句义能随次第开示演说。

　　四随顺三世下即任持圆满论云诸佛菩萨后得无漏能说能受大乘法味生喜乐故文中二前明能受后知阿僧祇下能说(即任持圆满者彼经文云广大法味喜乐所持䟽即论释也此文犹略具云谓于此中大乘法味喜乐所持食能令住住是持义乃至云此净土中诸佛后得无漏之智能说能持受大乘法味生大喜乐又正体智受真如味生大喜乐能任持身命不断坏故长养善法名为食也在文可知)。

　　愿令如是诸大菩萨庄严其国充满分布随顺安住。

　　第三结以严刹中初总彰人遍。

　　熏修极熏修纯净极纯净恬然宴寂。

　　次熏修下结行德深谓以止以观唯智唯悲熏修身心无有间断名极熏修现惑不生故云纯净种习不起名极纯净恬和也宴安也恬和安寂即照寂之相也亦一乘也(亦一乘者以大止妙观为熏修故)。

　　于一佛刹随一方所皆有如是无数无量无边无等不可数不可称不可思不可量不可说不可说不可说诸大菩萨周遍充满如一方所一切方所亦复如是如一佛刹尽虚空遍法界一切佛刹悉亦如是。

　　后于一佛刹下别示遍相兼显数多于中三节一刹中一方有多数量次以方例刹后以刹例法界一方所言义兼大小准下僧祇品于一微细毛端处则有不可说诸普贤也言如是者如前具德也。

　　佛子菩萨摩诃萨以诸善根方便𢌞向一切佛刹方便𢌞向一切菩萨方便𢌞向一切如来方便𢌞向一切佛菩提方便𢌞向一切广大愿方便𢌞向一切出要道方便𢌞向净一切众生界方便𢌞向于一切世界常见诸佛出兴于世方便𢌞向常见如来寿命无量方便𢌞向常见诸佛遍周法界转无障碍不退法轮。

　　第二佛子至方便𢌞向下总摄𢌞向非唯但向佛净土故文有十句初三结前已说后七辨所未明言出要者小乘出要唯有四种谓进念定慧三十七品不离此故今亦兼有大乘出要唯有三科谓四摄四等及与十度三乘切要唯止与观一乘切要唯智与悲故十地皆云大悲为首智慧增上余并可知。

　　佛子菩萨摩诃萨以诸善根如是𢌞向时普入一切佛国土故一切佛刹皆悉清净普至一切众生界故一切菩萨皆悉清净普愿一切诸佛国土佛出兴故一切法界一切佛土诸如来身超然出现。

　　第二佛子至如是𢌞向下结行成益总收三种世间。

　　佛子菩萨摩诃萨以如是等无比𢌞向趣萨婆若其心广大犹如虚空无有限量入不思议知一切业及以果报皆悉寂灭心常平等无有边际普能遍入一切法界。

　　第二佛子至以如是等下离相𢌞向即向实际文中二先明见实智冥实际后彰离妄德合实际此之二段反覆相成今初初句牒前𢌞向菩提其心已下正显离相寂然无涯为入不思议即是契真故常平等由此故能遍入若事若理无碍法界名为一切(此之二段反覆相成者由见实故离妄如见杌则不见鬼由离妄故见实若无鬼见是见木故)。

　　佛子菩萨摩诃萨如是𢌞向时不分别我及以我所不分别佛及以佛法不分别刹及以严净不分别众生及以调伏不分别业及业果报不著于思及思所起不坏因不坏果不取事不取法不谓生死有分别不谓涅槃恒寂静不谓如来证佛境界无有少法与法同止。

　　二佛子下彰其离妄文有十对初六遮妄执有以缘成无性故皆前𢌞向之法思所起者谓身语业余文可知(思所起者谓身语业者俱舍云分别由业生思及思所作思即是意业所作谓身语故九地广明)次一对遮妄执空以即真故不碍存故不坏假名说实相故不坏因果(以即真故下此有三义释不坏因果初同净名色即是空非色灭空故此约空观二不碍存故即假观三不坏假名说实相故二义双照为中道观)后三对双遮空有初遮事理法即理法互相即故不可定取。

　　次遮生死涅槃离向背相通有二义一约离相谓生死涅槃相待而有俱空叵得二约体融以缘就实生死即涅槃故无妄分别以实从缘涅槃即生死故非真寂静故中论云涅槃之实际及与世间际如是二际者无毫厘差别而𣈆经云生死非杂乱涅槃非寂静言异义同(俱空叵得即上云有诤说生死无诤说涅槃生死及涅槃二俱不可得此约性空下约显实)后对即遮能所证既二际无差唯佛能证故复拂之上句标下句释亦通二意一约离相能证相离不能证于佛境所证体空故无少法与能证智同止相契故楞伽云远离觉所觉二约体融佛即法界不应以法界更证法界故文殊问经云若以法界证法界则是诤竞如智一体如外无少智为能证智外无少如为所证故无可同止次下文云无有少法为智所入亦无少智而入于法影公云法性不并真圣贤无异道即斯意也(故楞伽云远离觉所觉前已引竟故文殊问云下亦前已引影公即中论䟽)上来三节皆约遮边前来契实已辨双照则四门备矣。

　　佛子菩萨摩诃萨如是𢌞向时以诸善根普施众生决定成熟平等教化无相无缘无称量无虚妄远离一切分别取着。

　　第二佛子下𢌞向众生中初总明谓即前𢌞向菩提时便以善根𢌞向众生故云如是𢌞向时也次决定下别显行相有七句二句随相一无放舍心二无怨亲相五句离相一不见众生相二不取化缘三不称量根性四无能度我人末句总结。

　　菩萨摩诃萨如是𢌞向已得无尽善根所谓念三世一切诸佛故得无尽善根念一切菩萨故得无尽善根净诸佛刹故得无尽善根净一切众生界故得无尽善根深入法界故得无尽善根修无量心等虚空界故得无尽善根深解一切佛境界故得无尽善根于菩萨业勤修习故得无尽善根了达三世故得无尽善根。

　　第三菩萨至如是𢌞向已下结行成德有四佛子兼此为五一成无尽善根德二成二空智慧德三成境界清净德四成福智无尽德五成福智广大德就此五中初一双明次二离相后二随相今初由随一一行发无尽心故成无尽德文有十句初总所谓下别于中前四随相所成初二因果后二依正次二离相所成显其深广次二解行通于随相及与离相后二通显上来𢌞向同三世故。

　　佛子菩萨摩诃萨以一切善根如是𢌞向时了一切众生界无有众生解一切法无有寿命知一切法无有作者悟一切法无补伽罗了一切法无有忿诤观一切法皆从缘起无有住处知一切物皆无所依了一切刹悉无所住观一切菩萨行亦无处所见一切境界悉无所有。

　　第二佛子下成二空智慧益中十句初四我空一无众生离众生垢故二无寿命离生死故三无作者亦名无我离我垢故四无数取趣前后际断故余如十行说后六法空文亦可知(一无众生垢故者多同净名即目连章中净名云夫说法者当如法说法无众生离众生垢故法无有我离我垢故法无寿命离生死故法无有人前后际断故释曰上四句我空故䟽取之此四即金刚无我无人无众生无寿者今经辨次不同二经皆明无定前后也名亦小异以作者当我以补特伽罗当人若释义者人我等相十行已具空之所以亦如前辨今取彼经意案今文释一法无众生者已无众生为法故违公云正明理无其所无有三一无横计神我二于假名众生无有定性三无假名众生之相此等皆是虚妄分别相有理无余门类尔离众生垢者破情显理取我之心名众生垢生公亦云若得见理垢情必尽以离垢验之知无众生也二法无寿命正明理无离生死故释成上义寿命谓色心连持从生至死本无生死何有寿命又寿命为生死之果若有实者不合得离今有本离之人明本无矣三无有我者理本无也离我垢故释成上义一同初句四数取趣净名为人智论云能造善恶行人法故取于诸趣三际轮回本无数取者何有前后际耶又若定有者不应圣人断前后际今圣有断明无有人能数取也)。

　　佛子菩萨摩诃萨如是回向时眼终不见不净佛刹亦复不见异相众生无有少法为智所入亦无少智而入于法解如来身非如虚空一切功德无量妙法所圆满故于一切处令诸众生积集善根悉充足故。

　　第三佛子成境界清净德一刹净者略有三义一了秽即空故二如螺髻等秽处见净故三虽睹净秽无见相故二众生净同一空故同如来藏故无见相故三法净对法辨智义便故来此亦二义一空无能所故二同一如故举一全收智外无如为智所入如外无智而入于如法性寂然故名为如寂而常照故名为智何有异耶亦同上来无法同住后一佛净为破执有说佛如空若同空无此见非净今明二利德圆非如虚空一向无也(螺髻亦是净名前已引竟余即可知)。

　　佛子此菩萨摩诃萨于念念中得不可说不可说十力地具足一切福德成就清净善根为一切众生福田此菩萨摩诃萨成就如意摩尼功德藏随有所须一切乐具悉皆得故随所游方悉能严净一切国土随所行处令不可说不可说众生皆悉清净摄取福德修治诸行故。

　　第四佛子福智无尽德初上摄佛智谓十力智地有不可说用故念念得多福具足下自为福田此菩萨下福智无尽。

　　佛子菩萨摩诃萨如是𢌞向时修一切菩萨行福德殊胜色相无比威力光明超诸世间魔及魔民莫能瞻对善根具足大愿成就其心弥广等一切智于一念中悉能周遍无量佛刹智力无量了达一切诸佛境界于一切佛得深信解住无边智菩提心力广大如法界究竟如虚空。

　　第五佛子福智超胜德中初句总显福智之因次福德下正显胜相初明福胜其心已下显智超胜。

　　佛子是名菩萨摩诃萨第五无尽功德藏𢌞向。

　　菩萨摩诃萨住此𢌞向得十种无尽藏。

　　第二菩萨下辨位果中四谓标征释结。

　　何等谓十所谓得见佛无尽藏于一毛孔见阿僧祇诸佛出兴世故得入法无尽藏以佛智力观一切法悉入一法故得忆持无尽藏受持一切佛所说法无忌失故得决定慧无尽藏善知一切佛所说法秘密方便故得解义趣无尽藏善知诸法理趣分齐故得无边悟解无尽藏以如虚空智通达三世一切法故得福德无尽藏充满一切诸众生意不可尽故得勇猛智觉无尽藏悉能除灭一切众生愚痴翳故得决定辩才无尽藏演说一切佛平等法令诸众生悉解了故得十力无畏无尽藏具足一切菩萨所行以离垢缯而系其顶至无障碍一切智故。

　　三中有十句皆先标名后释义于中初六自利初一见佛约微细门一毛之义前文频释今重发挥谓心性本无大小悟之成智身土皆为智影智净影明故大小无碍一多即入次五见法即相入门一证理法二持教法三慧知密意谓以实覆权等四义穷意趣谓四意趣等亦是穷于性相五闻藏义兼修证次三利他一福满他意二智灭他惑三辩教平等后一摄行成果此上多有同十藏品可以意得。

　　是为十佛子菩萨摩诃萨以一切善根𢌞向时得此十种无尽藏。

　　四结可知。

　　尔时金刚幢菩萨普观十方而说颂言。

　　菩萨成就深心力普于诸法得自在以其劝请随喜福无碍方便善𢌞向。

　　第二应颂二十五偈分二初一颂所𢌞善根文并具含。

　　三世所有诸如来严净佛刹遍世间所有功德靡不见𢌞向净刹亦如是。

　　三世所有诸佛法菩萨皆悉谛思惟以心摄取无有余如是庄严诸佛刹。

　　尽于三世所有劫赞一佛刹诸功德三世诸劫犹可尽佛刹功德无穷尽。

　　如是一切诸佛刹菩萨悉见无有余总以庄严一佛土一切佛土悉如是。

　　余二十四偈双颂前𢌞向善根及结行成益于中二先有十一偈颂二段随相后十三偈颂二段离相今初分三初八颂向菩提于中亦三初四颂上严刹。

　　有诸佛子心清净悉从如来法化生一切功德庄严心一切佛刹皆充满。

　　彼诸菩萨悉具足无量相好庄严身辩才演说遍世间譬如大海无穷尽。

　　菩萨安住诸三昧一切所行皆具足其心清净无与等光明普照十方界如是无余诸佛刹此诸菩萨皆充满。

　　次三偈半颂人宝庄严。

　　未曾忆念声闻乘亦复不求缘觉道。

　　后半偈颂总摄𢌞向。

　　菩萨如是心清净善根𢌞向诸群生普欲令其成正道具足了知诸佛法。

　　二菩萨如是下一偈颂𢌞向众生。

　　十方所有众魔怨菩萨威力悉摧破勇猛智慧无能胜决定修行究竟法。

　　菩萨以此大愿力所有𢌞向无留碍入于无尽功德藏去来现在常无尽。

　　三十方下二偈颂结行成德五段通颂。

　　菩萨善观诸行法了达其性不自在既知诸法性如是不妄取业及果报。

　　无有色法无色法亦无有想无无想有法无法皆悉无了知一切无所得。

　　一切诸法因缘生体性非有亦非无而于因缘及所起毕竟于中无取着。

　　一切众生语言处于中毕竟无所得了知名相皆分别明解诸法悉无我。

　　如众生性本寂灭如是了知一切法三世所摄无有余刹及诸业皆平等。

　　以如是智而𢌞向随其悟解福业生此诸福相亦如解岂复于中有可得。

　　如是𢌞向心无垢永不称量诸法性了达其性皆非性不住世间亦不出。

　　第二菩萨善观下颂二段离相中二初七颂前菩提离相与前见实及离妄相参而颂显此二相成故。

　　一切所行众善业悉以𢌞向诸群生莫不了达其真性所有分别皆除遣。

　　所有一切虚妄见悉皆弃舍无有余离诸热恼恒清凉住于解脱无碍地。

　　次二颂众生离相。

　　菩萨不坏一切法亦不灭坏诸法性解了诸法犹如响悉于一切无所著。

　　了知三世诸众生悉从因缘和合起亦知心乐及习气未曾灭坏一切法。

　　后四颂结行成德离相中初二颂境界清净德。

　　了达业性非是业而亦不违诸法相又亦不坏业果报说诸法性从缘起。

　　了知众生无有生亦无众生可流转无实众生而可说但依世俗假宣示。

　　后二颂二空智慧德第五回向竟。

　　大方广佛华严经疏钞会本第二十五之二

　　音释

　　恬然

　　(恬徒兼切安然也)。

　　补伽罗

　　(梵语也或云补特伽罗此云数取趣谓数数往来诸趣也伽求加切)。

　　大方广佛华严经䟽钞会本第二十五之三　会五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子云何为菩萨摩诃萨随顺坚固一切善根回向。

　　第六随顺坚固一切善根回向长行中亦二谓位行位果行中亦三谓牒释结今初牒名征起谓所修事善皆悉顺入坚固法性故下文云则为随顺真实住本分名入一切平等善根入即随顺平等即坚固平等之理不可坏故若顺等理则顺诸善根故下文云则为随顺佛住等又本业云习行相善无漏善而不二故名随顺平等一切善根此则不唯事顺于理理事相顺受平等名如此平等方名坚固此约所回善根及所向实际以立斯名亦可名为坚固之善根坚固即善根若以随顺望坚固善根亦通二义即以无碍善根而为其性。

　　佛子此菩萨摩诃萨或为帝王临御大国。

　　第二依征广释中二先明行所依身二具足下依身起行前中复二先明得位后显具德今初菩萨行檀之身随宜万类故置或言而偏语王者一则在家是施位故二难舍能舍举胜䇿劣故三者菩萨多为王故以菩萨位唯有二种一者法王二者人王法王教化人王摄化具菩萨戒处处为王故发号施令无敢违故具能施物遂所求故帝者主也王者王也临者治也御亦主领千乘之国即称为大下言为转轮王则以一洲已去可称为大(千乘之国者古以一城出革车一乘千乘之国其地千城也乘即车乘谓以皮褁车革即皮也生曰革熟曰韦每乘管卒七十二人一洲已去者轮王有四铁轮即王一州故)。

　　威德广被名震天下凡诸怨敌靡不归顺发号施令悉依正法执持一盖溥荫万方周行率土所向无碍以离垢缯而系其顶于法自在见者咸伏不刑不罚感德从化以四摄法摄诸众生为转轮王一切周给。

　　二威德下显具德中二先统领自在德后菩萨下正报殊伦德今初有十二句初二句总有威则下必畏之有德则下必怀之故令名振次凡诸下十句别初句释威祖父之仇曰怨四夷有土曰敌由威被故敌归怨顺次发号下释上有德依正施令物可则也执持一盖等兼释临御一盖有三一则无私万物故二等教十善故下施盖中云为令众生得自在盖能持一切诸善法故三慈悲盖大光王云如诸菩萨为高盖慈心普荫诸众生故以离垢缯释为帝义于法自在释为王义不刑已下双显威德谓不以刑戮征罚之威但令感德从化则威而不猛也又加苦曰刑削夺为罚导之以德义莫敢不服则庶人无刑齐之以礼乐莫敢不敬则大夫无罚次以四摄下显是菩萨拣异世王为转轮王结成有位一切周给结有大财即财位果(二等教者夫轮王十善化世故)。

　　菩萨摩诃萨安住如是自在功德有大眷属不可沮坏离众过失见者无厌福德庄严相好圆满形体支分均调具足获那罗延坚固之身大力成就无能屈伏得清净业离诸业障。

　　二正报殊伦德初句结前义兼生后有大眷属下具七种果一宗族果二离众过失不亢不骄发言诚实见者无厌有慈有慧人所信顺即信言果三福德已下显大色果四获那罗延坚固之身显寿命果五大力成就等显大力果六得清净业谓得大念慧成就总持曾事不忘未萌先觉由斯有上名振天下即声誉果七离诸业障显人性果有业报障非丈夫故兼上财位具八异熟是增上生如是自在是大势生(具八异熟者即瑜伽论三十六净行品已辨)。

　　具足修行一切布施或施饮食及诸上味或施车乘或施衣服或施华鬘杂香涂香床座房舍及所住处上妙灯烛病缘汤药宝器宝车调良象马悉皆严饰欢喜布施或有来乞王所处座若盖若伞幢幡宝物诸庄严具顶上宝冠髻中明珠乃至王位皆无所吝若见众生在牢狱中舍诸财宝妻子眷属乃至以身救彼令脱若见狱囚将欲被戮即舍其身以代彼命或见来乞连肤顶发欢喜施与亦无所吝眼耳鼻舌及以牙齿头顶手足血肉骨髓心肾肝肺大肠小肠厚皮薄皮手足诸指连肉爪甲以欢喜心尽皆施与或为求请未曾有法投身而下深大火坑或为护持如来正法以身忍受一切苦毒或为求法乃至一字悉能遍舍四海之内一切所有恒以正法化导群生令修善行舍离诸恶若见众生损败他形慈心救之令舍罪业若见如来成最正觉称扬赞叹普使闻知或施于地造立僧坊房舍殿堂以为住处及施僮仆供承作役或以自身施来乞者或施于佛为求法故欢喜踊跃为众生故承事供养或舍王位城邑聚落宫殿园林妻子眷属随所乞求悉满其愿或舍一切资生之物普设无遮大施之会。

　　第二依身起行中三一明随相回向二明离相回向三释回向名初即回向菩提及向众生次即回向实际后段通二又初是广大回向次甚深回向后兼深广今随相中分三初总相标列善根回向二佛子菩萨摩诃萨随所施下依标广显善根回向三佛子菩萨摩诃萨随诸众生下总结多门善根回向今初亦三一列所施物二其中下辨所施田三佛子下显行所依心今初初句总或施下别别中若望下回向应为六十若直就文数都八十事初从饮食至床座为一十以床座但通是一床下文别施座故次房舍至盖为二十伞至顶髻为三十以王位为重为明外财施竟故结云乃至王位下文自有王位后回向中此次后无故次眼至足为四十血至肠为五十厚皮至救损他形为六十示佛兴至邑为七十从聚落至终为八十救狱囚中虽有妻等四事但为一救囚之行耳。

　　于中前二十七事是外财施次救狱囚一兼于内外代囚命下二十九事唯明内财下诸门中或兼内外或但是外可以意得(二内外料拣即一切施中二门明义)又前二十七施无乐者是为慈行救囚代命等为大悲行余或通二行若通相辨皆兼二行(三四等料拣喜舍二行在总句中)又代命救残害男形是无畏施断杀有二若望所杀是无畏施若望能杀令持五戒是为法施告示佛兴即是法施财施可知又此等既并是法门俱通三施(四三施料拣即一切施也)。

　　其中众生种种福田或从远来或从近来或贤或愚或好或丑若男若女人与非人心行不同所求各异等皆施与悉令满足。

　　二所施田中等皆施与者不拣贤愚等故悉令满足者随所求故。

　　佛子菩萨摩诃萨如是施时发善摄心悉以回向。

　　三显能施回向之心者望前是能施之心故云如是施时发善摄心望后是能回向心故云发善摄心悉以回向故下诸门回向之内皆以此心贯之文中二先总明。

　　所谓善摄色随顺坚固一切善根善摄受想行识随顺坚固一切善根善摄王位随顺坚固一切善根善摄眷属随顺坚固一切善根善摄资具随顺坚固一切善根善摄惠施随顺坚固一切善根。

　　后所谓下别显于中所摄有五总[(冰-水+〡)*ㄆ]上来能施所施及以施物言善摄者释随顺义谓此菩萨若行于施回向之时于自他五蕴等心无住着不令驰散故云善摄如此则与实际相应便能随顺坚固善根谓舍住着故随顺施善无异求故随顺戒善忍深理故随顺忍善离色相故随顺进善不驰散故随顺定善了无生故随顺慧善如是乃至一切由顺实际任运顺于一切称性之善(三随顺善根略举六度总结万行)第二依标广显中粗相望前略有五异一伞二顶前有后无舍宅一种前无后有即有无异也二前以法导化即后禁杀令住五戒即名字异也三承事供养前合后开象马等事前开后合即开合异也四后文舌居牙齿之后眷属居妻子之前骨居肠下饮于食后即前后异五前略后广其文非一也余皆大同然其都门但有六十由开合故谓十二段二二相合一象马二幢幡三宝冠明珠四耳鼻五牙齿六手足七髓肉八厚薄皮九手足指十僮仆十一园林十二妻子复有二段各五事合谓一肠肾肝肺四事及大小肠合一回向二王位邑聚落宫殿合一回向故下文云国土一切诸物即斯五事都十四门合二十事虽缺二事而加二事谓舍宅及开承事与供侍别故有六十门昔光统师以后都门束前标中亦唯六十成一百二十门皆有十善成千二百以七施乘之成八千四百一一具十回向成八万四千言七施者随相有六谓心有三种即三时喜事有三种即是三轮入理有一即照三轮空又以七圣财乘之亦得如一施行有八万四千余一一行皆亦如是此上且约法门非无有理若散说者行相无量如施资具及大会等不可言一故次标云无量无边后都结云阿僧祇物实则皆是法界大缘起门普贤无碍自在之行故以一切所有施于一田一切皆尔一微尘处即施一切众生遍法界皆尔一刹那中顿成此行尽前后际亦尔此一菩萨满法界身[備-用+冉]起此行仍有纯杂若以纯门于一施眼遍上时处唯见施眼十方无边初后无际余门如虚空杂则随一施眼具足诸门余亦如是纯杂无碍重重无尽故知六十八十乃举其大纲耳(然其都门下正出八十六十所以开合有无故二出其本意以皆成事事无碍重重之行)。

　　佛子菩萨摩诃萨随所施物无量无边以彼善根如是回向。

　　文中二初总标施行成回向行无量之义已如上辨。

　　所谓以上妙食施众生时其心清净于所施物无贪无著无所顾吝具足行施。

　　第二所谓下一一别显六十门内一一皆四一施行二回向行三双结二行四回向所为若缺所为则但有三亦可合后二段为双结所为此科宜记下有广略至文当知若具四段门前多不科判今第一施食以食为世命贵贱同依故首明之文但有三先明施行言其心清净者离施过故谓不求名利果报及怖畏等而行施故不贪著者是无贪思无顾吝者是无悭思又施时无贪着施已无顾吝随所施行与众生共兼于事理名为具足此心在初亦贯下诸段。

　　愿一切众生得智慧食心无障碍了知食性无所贪着但乐法喜出离之食智慧充满以法坚住摄取善根法身智身清净游行哀愍众生为作福田现受抟食。

　　二愿一切下回向行然其所愿正为众生令得成佛即向菩提也下皆准之然阿含唯识等说世间食总有四种一触二思三识四段说出世食有其五种一禅悦二愿三念四解脱五法喜今翻四成五(然阿含唯识食等说者唯识第四云谓契经说食有四种一段食即分段义变坏为相谓欲界系香味触三于变坏时能为食事但触所得由此色处非段食摄以变坏时色无用故变坏不益色粗着眼根故又此三为与眼相离方能有用不与眼合故非是食也问食为对自根亦对余根答先资身根为资养已后资余根以𤼵识明利二触食触境为相即心所触为此食体谓有漏触才取境时摄受喜等能为食事此正显也此触虽与诸识相应七八触境细故不摄喜乐等故属六识者食义偏胜触粗显境摄受喜乐及顺益舍资养胜故三思食希望为相唯取与欲俱思谓有漏思与欲俱转希可爱境能为食事此思虽与诸识相应属意识者食义偏胜意识于境希望胜故四识食执持为相谓有漏识由段触思势力增长能为食事此识虽通诸识自体而第八识食义偏胜一类相续执持胜故释曰此三食势增长此识亦长养诸根大种能为食事由是集论说彼四食三蕴五处十一界摄释曰假食是色触思是行识食如名假是香味触三处思是法处识是意处假摄三界触思法界识七心界论云此四能持有情身命令不断坏故名为食余如彼论而列假食居其后者前三有漏通于三界假唯欲界故又顺经翻最在后故说出世食者然上云阿含即杂阿含连说九食前四世间后五出世一禅悦食者禅定资神轻安适悦即为食义然其五食既云出世通资法身二愿力任持出世之法法身增长即为食义三念力明记圣道现前故四解脱除障居然资益五法喜内充摄喜乐故)一翻思食成智慧食即是念食念慧邻故二无所贪下翻于触食以成法喜触以摄受喜等能为食事故但愿法喜其出离食即解脱食总离四故三智慧充下翻于识食以成禅悦禅则不动故以法坚住引生功德故摄取善根能除烦恼故二身清净并如识食能执持故四哀愍下大悲愿力现受段食今云抟者尚依古译(一翻前思成第三念以经之智释成于念念慧邻故出其所以亦如四念慧为体故邻近名念二翻触成第五兼于第四三翻识成第一四翻段成第二愿食言抟者尚依古译今以饮水等亦是假食不可抟握故译为假形假分假而食故)。

　　是为菩萨摩诃萨布施食时善根回向。

　　三是为下双结二行。

　　佛子菩萨摩诃萨若施饮时。

　　第二施饮中亦三。

　　初施行。

　　以此善根如是回向。

　　二以此下回向行于中先牒前起后。

　　所谓愿一切众生饮法味水精勤修习具菩萨道断世渴爱常求佛智离欲境界得法喜乐从清净法而生其身常以三昧调摄其心入智慧海兴大法云霔大法雨。

　　后所谓愿一切下别显愿相下皆仿此然望食虽异不离五食望水虽异多同水用故所愿事或翻或顺或敌体相似或流类以明不全克定文中一如饮无间易得充足饮法精勤速具大道余并可知(一如饮无间此即敌体相似断世渴爱常求佛智即惑翻也得法喜乐等即顺也入海霔雨即同水义也下诸门中体势亦尔随时解释)。

　　是为菩萨摩诃萨布施饮时善根回向。

　　三双结。

　　佛子菩萨摩诃萨布施种种清净上味所谓辛酸咸淡及以甘苦种种诸味润泽具足能令四大安隐调和肌体盈满气力强壮其心清净常得欢喜咽咀之时不欬不逆诸根明利内藏充实毒不能侵病不能伤始终无患永得安乐。

　　第三施味文四加所为故初施行可知。

　　以此善根如是回向所谓愿一切众生得最上味甘露充满愿一切众生得法智味了知一切诸味业用愿一切众生得无量法味了达法界安住实际大法城中愿一切众生作大法云周遍法界普雨法雨教化调伏一切众生愿一切众生得胜智味无上法喜充满身心愿一切众生得无贪着一切上味不染世间一切诸味常勤修习一切佛法愿一切众生得一法味了诸佛法悉无差别愿一切众生得最胜味乘一切智终无退转愿一切众生得入诸佛无异法味悉能分别一切诸根愿一切众生法味增益常得满足无碍佛法。

　　二以此下回向行中十愿初愿晋经得上味相则是三十二相之一经说佛大牙后有甘露泉但食入口悉为甘露约法亦即涅槃为甘露不死之味余文并显(经说佛大牙等者即涅槃十四其施食等亦皆𤼵愿各是一事与此大同不能繁引)。

　　是为菩萨摩诃萨布施味时善根回向。

　　三双结。

　　为令一切众生勤修福德皆悉具足无碍智身故。

　　四所为。

　　佛子菩萨摩诃萨施车乘时以诸善根如是回向所谓愿一切众生皆得具足一切智乘乘于大乘不可坏乘最胜乘最上乘速疾乘大力乘福德具足乘出世间乘出生无量诸菩萨乘是为菩萨摩诃萨施车乘时善根回向。

　　第四施车乘分三初施行者义通马等以第十六别施车故回向十愿皆约代步初一唯果余兼通因然乘体性通于理智随义立名一体性包含二不可废立三超劣四无过五不历三祇六十力普运七兼五度万行八无漏相应九发心趣者即名菩萨(义通马等者以梵语通呼卓乘云野（余我）切食若别呼车云奢羯吒若呼车辂云曷罗他此云野囊明是车乘故通马等下第十六即单是车以梵云奢羯吒故)。

　　佛子菩萨摩诃萨布施衣时以诸善根如是回向所谓愿一切众生得惭愧衣以覆其身舍离邪道露形恶法颜色润泽皮肤细软成就诸佛第一之乐得最清净一切种智是为菩萨摩诃萨布施衣时善根回向。

　　第五衣中瑜伽施衣能感妙色以衣御寒令颜色润泽故人新衣成暂持献佛得无量福若要期日数未满而取成取佛物。

　　佛子菩萨摩诃萨常以种种名华布施所谓微妙香华种种色华无量奇妙华善见华可喜乐华一切时华天华人华世所珍爱华甚芬馥悦意华以如是等无量妙华供养一切现在诸佛及佛灭后所有塔庙或以供养说法之人或以供养比丘僧宝一切菩萨诸善知识声闻独觉父母宗亲下至自身及余一切贫穷孤露布施之时。

　　第六施华文四初施行中先列施物后供养下明所施田下至自身者身为福田是法器故依之进道故故施自身胜施外道无量。

　　以诸善根如是回向所谓愿一切众生皆得诸佛三昧之华悉能开敷一切诸法愿一切众生皆得如佛见者欢喜心无厌足愿一切众生所见顺惬心无动乱愿一切众生具行广大清净之业愿一切众生常念善友心无变异愿一切众生如阿伽陀药能除一切烦恼众毒愿一切众生成满大愿皆悉得为无上智王愿一切众生智慧日光破愚痴暗愿一切众生菩提净月增长满足愿一切众生入大宝洲见善知识具足成就一切善根。

　　回向十愿前七可知八赤莲华等不遇日光翳死无疑菩萨之行必资乎智涅槃第九云譬如莲华为日所照无不开敷九月开青莲佛智照行涅槃二十云譬如月光能令一切优钵罗华开敷鲜明十约宝华(涅槃第九下即如来性品广叹涅槃之德䟽但举喻彼合文云一切众生亦复如是若得见闻大涅槃自未𤼵心者皆悉𤼵心为菩提因是故我说大涅槃光所入毛孔必为妙因彼一阐提虽有佛性而为无量罪垢所缠不能得出如蚕处茧以其合文第一䟽已用今但要喻耳九月开青莲者即梵行品耆婆为阇王说因世尊入月爱三昧放光照王王问其故耆婆答云此是如来入月爱三昧放光王问云何等名为月爱三昧耆婆答言譬如月光能令一切优钵罗华开敷鲜荣月爱三昧亦复如是能令众生善心开敷下即广说今但取月开青莲耳合以佛智为月行为莲开)。

　　是为菩萨摩诃萨布施华时善根回向为令众生皆得清净无碍智故。

　　后二段可知。

　　佛子菩萨摩诃萨布施鬘时以诸善根如是回向所谓愿一切众生人所乐见见者钦叹见者亲善见者爱乐见者渴仰见者除忧见者生喜见者离恶见者常得亲近于佛见者清净获一切智是为菩萨摩诃萨布施鬘时善根回向。

　　第七施鬘者贯华如环而为首饰或以缨身故未见则乐见正见则爱乐(或以缨身者在身曰缨在首曰鬘缨乃鬘类普结华成方便故来)。

　　佛子菩萨摩诃萨布施香时以诸善根如是回向。

　　第八施香中准下涂香十度万行皆香此偏语戒者翻破戒之秽故。

　　愿一切众生具足戒香得不缺戒不杂戒不污戒无悔戒离缠戒无热戒无犯戒无边戒出世戒菩萨波罗蜜戒愿一切众生以是戒故皆得成就诸佛戒身。

　　愿有十二初一总标次十别显少同十藏多同智论随宜不同但案文释一具持三聚二不杂外道三无染心涅槃经中乃至染环钏声亦名污菩萨戒四不犯重故犯重之人多生悔恨五设有误犯深惭愧故如其故犯数犯不生惭愧深爱着犯见犯是福名之为缠六七定共相应故无惑热常持如初八九道共相应离断常边成出世行十远离二乘圆修十度方名不犯菩萨律仪是智所赞戒末句结因成果谓五分之一。

　　是为菩萨摩诃萨布施香时善根回向为令众生悉得圆满无碍戒蕴故。

　　佛子菩萨摩诃萨施涂香时以诸善根如是回向所谓愿一切众生施香普熏悉能惠舍一切所有愿一切众生戒香普熏得于如来究竟净戒愿一切众生忍香普熏离于一切险害之心愿一切众生精进香普熏常服大乘精进甲胄愿一切众生定香普熏安住诸佛现前三昧愿一切众生慧香普熏一念得成无上智王愿一切众生法香普熏于无上法得无所畏愿一切众生德香普熏成就一切大功德智愿一切众生菩提香普熏得佛十力到于彼岸愿一切众生清净白法妙香普熏永灭一切不善之法是为菩萨摩诃萨施涂香时善根回向。

　　第九涂香十度皆有熏发资长菩提心义辟除蔽障俱得称香。

　　佛子菩萨摩诃萨施床座时以诸善根如是回向。

　　第十施床座中初举施行下第十八别明施座故晋译此以为床敷深𠃔当也。

　　所谓愿一切众生得诸天床座证大智慧愿一切众生得贤圣床座舍凡夫意住菩提心愿一切众生得安乐床座永离一切生死苦恼愿一切众生得究竟床座得见诸佛自在神通愿一切众生得平等床座恒普熏修一切善法愿一切众生得最胜床座具清净业世无与等愿一切众生得安隐床座证真实法具足究竟愿一切众生得清净床座修习如来净智境界愿一切众生得安住床座得善知识常随覆护愿一切众生得师子床座常如如来右胁而卧。

　　回向行中十愿一即第一义天大智证故二菩提心是贤圣依三涅槃解脱四首楞严定名为究竟如四禅座能发神通余六可知。

　　是为菩萨摩诃萨施床座时善根回向为令众生修习正念善护诸根故。

　　佛子菩萨摩诃萨施房舍时以诸善根如是回向所谓愿一切众生皆得安住清净佛刹精勤修习一切功德安住甚深三昧境界舍离一切住处执着了诸住处皆无所有离诸世间住一切智摄取一切诸佛所住住究竟道安乐住处恒住第一清净善根终不舍离佛无上住处是为菩萨摩诃萨施房舍时善根回向为欲利益一切众生随其所应思惟救护故。

　　十一房舍中摄取一切诸佛所住谓圣天梵等后言不舍佛最上住者住大寂室余取事类例可以虚求。

　　佛子菩萨摩诃萨施住处时以诸善根如是回向所谓愿一切众生常获善利其心安乐愿一切众生依如来住依大智住依善知识住依尊胜住依善行住依大慈住依大悲住依六波罗蜜住依大菩提心住依一切菩萨道住是为菩萨摩诃萨施住处时善根回向为令一切福德清净故究竟清净故智清净故道清净故法清净故戒清净故志乐清净故信解清净故愿清净故一切神通功德清净故。

　　十二住处谓僧坊等。

　　佛子菩萨摩诃萨施诸灯明所谓酥灯油灯宝灯摩尼灯漆灯火灯沉水灯栴檀灯一切香灯无量色光灯施如是等无量灯时为欲利益一切众生为欲摄受一切众生。

　　十三施灯一明施行于中列其施物宝灯者如夜光之类沉水栴檀用和酥油无量色者然膏色白然漆色赤然油色黄然檀色绿如是种种如是等下明其施意。

　　以此善根如是回向所谓愿一切众生得无量光普照一切诸佛正法愿一切众生得清净光照见世间极微细色愿一切众生得离翳光了众生界空无所有愿一切众生得无边光身出妙光普照一切愿一切众生得普照光于诸佛法心无退转愿一切众生得佛净光一切刹中悉皆显现愿一切众生得无碍光一光遍照一切法界愿一切众生得无断光照诸佛刹光明不断愿一切众生得智幢光普照世间愿一切众生得无量色光照一切刹示现神力。

　　二以此下回向行于中先正显回向愿后辨回向意前中十愿然准瑜伽贤首皆明施灯得净眼报然灯功德经烧灯供养大能灭罪生福令发愿言当以大海为油须弥为炷然大灯明遍佛刹海供养无休又愿法门之灯大愿为炷等今文愿中具身智光并可思准(然准瑜伽等者瑜伽文广事亦可知贤首偈云又放光名眼清净能令盲者见众色以灯施佛及佛塔是故得成此光明然灯功德经者亦名施灯功德唯有一卷前广说施灯所获功德近后偈云于彼佛塔施灯已其人身光如日照牟尼牛王清净眼以好灯明照彼塔得于无漏无上道其身光明照十方见四真谛具十力不共之法亦究竟得遍见眼成善逝此果皆由布施灯释曰此明至极功德次有偈校量云设令一切诸众生昔曾供养无量佛具大威德见实义亿劫来成缘觉道十方所有诸世界悉布灯明无有余以是世界诸灯鬘若人信心供养彼是人如是修供养于无量劫常不断若人一灯供养佛得福过前无有量灯油譬如大海水其炷犹如须弥山有人能然如是灯遍照一切诸世界是人深心唯敬信其志唯求缘觉道十方遍置如是灯一心恭敬而供养若人𤼵于菩提心手执草炬暂供佛是人得福过于彼我见实义作是说释曰案上经文以佛德难思故举广供辟支不及佛塔非令𤼵愿今取下七十八大愿为炷大悲为油等例之应广𤼵愿令其事理皆广大耳)。

　　菩萨如是施灯明时为欲利益一切众生安乐一切众生故以此善根随逐众生以此善根摄受众生以此善根分布众生以此善根慈愍众生以此善根覆育众生以此善根故护众生以此善根充满众生以此善根缘念众生以此善根等益众生以此善根观察众生。

　　后菩萨如是下显回向意。

　　是为菩萨摩诃萨施灯明时善根回向。

　　三是为下双结。

　　如是回向无有障碍普令众生住善根中。

　　四如是下回向所为其回向意诸文应具大同所为故略不明。

　　佛子菩萨摩诃萨施汤药时以诸善根如是回向。

　　十四汤药中三一施行施药近果得无病报如薄俱罗远得药王树身等如十大愿中辨。

　　所谓愿一切众生于诸盖缠究竟得出愿一切众生永离病身得如来身愿一切众生作大良药灭除一切不善之病愿一切众生成阿伽陀药安住菩萨不退转地愿一切众生成如来药能拔一切烦恼毒箭愿一切众生亲近贤圣灭除烦恼修清净行愿一切众生作大药王永除众病不令重发愿一切众生作不坏药树悉能救疗一切众生愿一切众生得一切智光出众病箭愿一切众生善解世间方药之法所有疾病为其救疗。

　　二回向行言不重发者经云世医所疗治虽差还复生如来所治者毕竟不复发余可知(世医所疗治虽差还复生即涅槃经第五地中当广引说)。

　　菩萨摩诃萨施汤药时为令一切众生永离众病故究竟安隐故究竟清净故如佛无病故拔除一切病箭故得无尽坚固身故得金刚围山所不坏身故得坚固满足力故得圆满不可夺佛乐故得一切佛自在坚固身故以诸善根如是回向。

　　三菩萨下双辨二行所为言金刚围山所不能坏者如不思议法品十种大那罗延㡖勇健法中第一说坚固满足力亦是彼品中十力第七名坚固力不可夺乐者是常乐故自在坚固身者即金刚身金刚为内照之实非唯金色故云自在(即金刚身者涅槃第三有金刚身品金刚为内照之实即生公释言非唯金色亦不全遮意通内外耳前已引竟)。

　　佛子菩萨摩诃萨悉能惠施一切器物所谓黄金器盛满杂宝白银器盛众妙宝琉璃器盛种种宝玻璃器盛满无量宝庄严具砗磲器盛赤真珠玛瑙器盛满珊瑚摩尼珠宝白玉器盛众美食栴檀器盛天衣服金刚器盛众妙香无量无数种种宝器盛无量无数种种众宝。

　　十五施器中文四初施行中三一所施物。

　　或施诸佛信佛福田不思议故或施菩萨知善知识难值遇故或施圣僧为令佛法久住世故或施声闻及辟支佛于诸圣人生净信故或施父母为尊重故或施师长为恒诱诲令依圣教修功德故或施下劣贫穷孤露大慈大悲爱眼等视诸众生故专意满足去来今世一切菩萨檀波罗蜜故以一切物普施一切终不厌舍诸众生故。

　　二或施下对田显施圣僧通三乘。

　　如是施时于其施物及以受者皆无所著。

　　三如是下成波罗蜜。

　　菩萨摩诃萨以如是等种种宝器盛无量宝而布施时以诸善根如是回向所谓愿一切众生成等虚空无边藏器念力广大悉能受持世出世间一切经书无有忘失愿一切众生成清净器能悟诸佛甚深正法愿一切众生成无上宝器悉能受持三世佛法愿一切众生成就如来广大法器以不坏信摄受三世佛菩提法愿一切众生成就最胜宝庄严器住大威德菩提之心愿一切众生成就功德所依处器于诸如来无量智慧生净信解愿一切众生成就趣入一切智器究竟如来无碍解脱愿一切众生得尽未来劫菩萨行器能令众生普皆安住一切智力愿一切众生成就三世诸佛种性胜功德器一切诸佛妙音所说悉能受持愿一切众生成就容纳尽法界虚空界一切世界一切如来众会道场器为大丈夫赞说之首劝请诸佛转正法轮。

　　二菩萨下明回向行十愿一广二深三高四坚五胜六净七果八悲九闻熏纳教十摄法上首然随施一器即发多愿未必一器以对一愿。

　　是为菩萨摩诃萨布施器时善根回向为欲普令一切众生皆得圆满普贤菩萨行愿器故。

　　三结四所为可知。

　　大方广佛华严经䟽钞会本第二十五之三

　　音释

　　抟

　　(度官切音团以手圆食也)。

　　溥䕃

　　(溥滂古切广也遍也䕃于禁切庇也覆也)。

　　戮

　　(力竹切杀也)。

　　肾

　　(时忍切水藏也)。

　　肝

　　(古寒切木藏也)。

　　肠

　　(直良切肚肠也)。

　　僮仆

　　(僮徒红切仆蒲木切僮仆奴𨽾也谓供给走使之人也)。

　　咽咀

　　(咽于甸切吞也咀慈语切咀嚼也又含味也)。

　　欬

　　(苦盖切气逆也)。

　　芬馥

　　(芬敷文切馥方六切芬馥谓华叶芬芳香气馥郁也)。

　　顺惬

　　(惬诘叶切快也顺惬谓从顺快惬其心也)。

　　玻璃

　　(梵语也亦云塞颇胝迦此云水玉亦云水精玻普禾切)。

　　鞋

　　(户佳切履也)。

　　羯

　　(居谒切)。

　　辂

　　(鲁故切车也)。

　　茧

　　(吉典切蚕衣也)。

　　缯

　　(慈陵切音情帛也)。
乾隆藏第 131 册 No. 1557 大方广佛华严经疏钞会本(第17卷-第34卷)


　　大方广佛华严经䟽钞会本第二十六之一　会六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨以种种车众宝严饰。

　　十六施车中二先标列财田后佛子菩萨摩诃萨以如是下随田别显前中三一总标所施。

　　奉施诸佛及诸菩萨师长善友声闻缘觉如是无量种种福田乃至贫穷孤露之者此诸人众或从远来或从近来或承菩萨名闻故来或是菩萨因缘故来或闻菩萨往昔所𤼵施愿故来或是菩萨心愿请来。

　　二奉施下别举福田于中先辨类后此诸人下彰其来意因缘故来者往昔有缘应受施故。

　　菩萨是时或施宝车或施金车悉妙庄严铃网覆上宝带垂下或施上妙琉璃之车无量珍奇以为严饰或复施与白银之车覆以金网驾以骏马或复施与无量杂宝所庄严车覆以宝网驾以香象或复施与栴檀之车妙宝为轮杂宝为盖宝师子座敷置严好百千婇女列坐其上十万丈夫牵御而行或复施与玻璃宝车众杂妙宝以为严饰端正女人充满其中宝帐覆上幢幡侍侧或复施与码瑙藏车饰以众宝熏诸杂香种种妙华散布庄严百千婇女持宝璎珞驾驭均调涉险能安或复施与坚固香车众宝为轮庄严巨丽宝帐覆上宝网垂下种种宝衣敷布其中清净好香流芬外彻其香美妙称悦人心无量诸天翼从而行载以众宝随时给施或复施与光明宝车种种诸宝妙色映彻众妙宝网罗覆其上杂宝璎珞周匝垂下散以末香内外芬洁所爱男女悉载其上。

　　三菩萨是时下别列所施以明施行问瑜伽三十九云若有众生来求种种能引戏乐能引无义所施之物不应施与今施美色岂不相违又云施妻子时不应施与怨家恶人药叉罗刹凶暴业者今云种种福田岂皆施与答能有二谓必知能为损恼不施无咎若不委知但作利安之心施亦无咎况菩萨能知无染又同行之女必不生物染又女能以法而化彼故故摄论中有利有染无利无染有染无利此三菩萨不行有利无染菩萨乃行(问瑜伽等者即彼明菩萨应施不应施中总有二十三类今当其一不应施与下更有论云何以故若施彼时虽暂令彼于菩萨所心生欢喜而复令彼广作种种不饶益事谓因施故令彼多行憍逸恶行身坏之后堕诸恶趣从今施美色下䟽以论难经又云施妻子时不应施与怨家亦是此论次文其凶暴业者论具云又诸菩萨于自妻子奴婢仆使亲戚眷属若不先以正言晓喻令其欢喜终不强逼令其忧恼施来乞者虽复先以晓喻令其欢喜生乐欲心而不施与怨家恶友药叉罗刹凶暴业者不以妻子形容软弱族姓男女施来求者令作奴婢论次又云菩萨若有上品逼恼众生乐行种种暴恶业者来求王位终不施与若彼暴恶补特伽罗先居王位菩萨有力尚应废黜况当施与释曰此皆不应施又从今云种种下䟽以论难经答能施有二下答中先正答后引证前有三意一菩萨善知不知皆得二知女无染三知翻利益故摄论中者即无性论第八两本世亲皆是第九梁论当第十二今依无性然是义引彼论先并举本论四句后更牒释今便举便释本论云若诸菩萨成就如是增上尸罗增上质多增上般若功德圆满于诸财位得大自在何故现见有诸有情匮乏财位释曰上即问也释论今解本论答云见彼有情于诸财位有重业障故无性先总明答意云今当显说由是因缘菩萨虽有财位自在而不施他释向初答云谓诸菩萨见彼有情于其财位有重业障故不施与勿令惠施空无有果设复施彼亦不能受何用施为如有颂云如母乳婴儿一经月无倦婴儿喉若闭乳母欲何为解曰此即第一无利无染以一向不能受何利何染二本论云见彼有情若施财位障生善法故释论云谓诸菩萨见彼有情虽于财位无重业障而彼若得财位圆满便多放逸不起善法作是思惟宁复现世少时贫贱勿令来生多时贫贱故不施彼所有财位解曰即第二有染无利三本论云见彼有情若乏财位猒离现前故释论云谓诸菩萨见彼有情若乏财位猒生死心便现在前求欲出离若得富贵即生放逸故不施彼所有财位作是思惟宁彼贫贱猒离生死心常现前勿复富贵爱乐放逸不起善法解曰此亦成上有染无利四本论云见彼有情若施财位即为积集不善法因故释论云谓诸菩萨见彼有情若当施彼满足财位即便放逸积集种种恶不善业故不施彼所有财利如有颂云宁使贫乏于财位远离恶趣诸恶行勿被富贵乱诸根令感当来众苦器解曰亦有染无利五本论云见彼有情若施财位即便作余无量有情损恼因故释论云谓诸菩萨见彼有情若得富贵即便损恼无量有情故不施彼所有财位作如是念宁彼一身受贫穷苦勿令损恼余多有情解曰亦有染无利也故本论结云是故现见有诸有情匮乏财位此中有颂见业障现前积集损恼故现见诸有情不感菩萨施释曰上云五重但有二句初一无利无染余四皆有染无利而义不同一障生善法二不生猒离三自积不善四损恼于他其有利有染损益双具故亦不施为损过微论略不说余可知也)。

　　佛子菩萨摩诃萨以如是等众妙宝车奉施佛时。

　　第二随田别显约五类田则分为五一一段中文皆具四今初施佛先施行可知。

　　以此善根如是𢌞向所谓愿一切众生悉解供养最上福田深信施佛得无量报愿一切众生一心向佛常遇无量清净福田愿一切众生于诸如来无所吝惜具足成就大舍之心愿一切众生于诸佛所修行施行离二乘愿逮得如来无碍解脱一切智智愿一切众生于诸佛所行无尽施入佛无量功德智慧愿一切众生入佛胜智得成清净无上智王愿一切众生得佛遍至无碍神通随所欲往靡不自在愿一切众生深入大乘获无量智安住不动愿一切众生皆能出生一切智法为诸天人最上福田愿一切众生于诸佛所无嫌恨心勤种善根乐求佛智愿一切众生任运能往一切佛刹一刹那中普周法界而无懈倦愿一切众生逮得菩萨自在神通分身遍满等虚空界一切佛所亲近供养愿一切众生得无比身遍往十方而无厌倦愿一切众生得广大身飞行迅疾随意所往终无懈退愿一切众生得佛究竟自在威力一刹那中尽虚空界悉现诸佛神通变化愿一切众生修安乐行随顺一切诸菩萨道愿一切众生得速疾行究竟十力智慧神通愿一切众生普入法界十方国土悉尽边际等无差别愿一切众生行普贤行无有退转到于彼岸成一切智愿一切众生升于无比智慧之乘随顺法性见如实理。

　　𢌞向行中有二十愿初十约所施佛田立愿后十约所施车立愿并显可知。

　　但云修安乐行者法华安乐行品说四安乐行一毕竟空行经名行处近处已入于理而履行之名为行处故经云又复于法无所行而观诸法如实相等虽未入理能远诸恶亲而近之名亲近处故经云不亲近国王及外道等为远恶也观一切法空为近理也二名身口无过失行三者心无嫉妒行四大慈悲行广如彼说(法华等者今䟽所列初一会诸师义后三全同生公生公初一但名行处近处意是总明远恶近理下三别耳宝林基公第一名空行二名离憍慢三四同生公南岳云一名无着正慧二明口不说过三敬上接下四同生公大乘法师一正身行二正语行三心离诸恶自利行四心修善法利他行天台云止观慈悲导三业及誓愿初身有止故离身粗业有观故不得身业不得能离无所得故不堕凡夫有慈悲故勤修身业广利一切不堕二乘有止行故着忍辱衣有观行故坐如来座有慈悲故入如来室止行离过即成断德观行无着即成智德慈悲利他即成恩德恩德资成智德智德能通达断德名身安乐行余口意誓愿亦如是释曰此即通辨三法为能导其所导即初一是身二是口三是意四是誓愿大乘法师傍以立此名然诸师立皆从多分增胜以分通用三法理则玄妙不彰四别今取生公之意合身口在第二取行处近处及南岳宝林共立一名名毕竟空行宝林但语一空似约于境南岳云无着慧但语于心今云毕竟空心境两亡空有双会故生公云近处明远恶近理行处而为履行之宗在毕竟空耳此为大智四为大悲悲智相导于中二三业天台之意亦不失也又初后成德中二离过离过即断德初智后悲三德备矣虽义俱通从多故别是以第一经中但名行处近处意在近理行理耳已入于下即生公释下䟽引经证既云无行而观即寂照双流为行理也而言等者等取下文亦不行不分别释此自有二意一谓上无行而观皆是不分别今又不行则寂照两亡也二但对上而观诸法如实相恐滥从行起观今明正观时亦不行此观不分别此观就行约心诣于理观约照达于理今心行不行观无分别即观无观是寂照双流故下偈云又复不行上中下法有为无为实不实法即不行也亦不分别是男是女不得诸法不知不见正是入理即亦不分别也问若以入理为行住忍辱地等岂入理行耶答正是入理谓无生地寂灭之忍为所住处柔和善顺即柔顺忍而不卒暴心亦不惊即音声忍三忍顿具故为入理住忍辱地即如来衣观如实相即如来座以此导悲即如来室虽未入理下亦生公之意远诸恶下引经证先证远诸恶言及外道等等取余八总离十缘一远豪势谓国王等为损害缘二不近邪人法谓外道梵志等为恶见缘三亦不亲近诸有凶戏者是坏乱缘四又不亲近旃陀罗等即恶业缘五不亲近求声闻等即离劣友缘六又文殊师利等不应于女人身取能生欲想相而为说法等即长染缘七亦复不近五种不男之人即非器缘八不独入他家即讥诃缘九若为女人说法下离非轨缘天台云八离怨害九离讥嫌十不乐畜年少弟子沙弥小儿等即散乱缘上明不应亲近下云常好坐禅下明所应亲近上为亲近之始为初亲近处次云复次菩萨摩诃萨观一切法空如实相等即第二亲近处为亲近之终正明近理以观想未除故名亲近二身口无过失者经云若口宣说若读经时不乐说人及经典过长行多唯辨口偈中则说于身以油涂身澡浴尘秽亦兼身矣三心无嫉妒者经云于后未世法欲灭时受持读诵是经典者无怀嫉妒谄诳之心等四云于在家出家人中生大慈心于非菩萨人中生大悲心等广如彼经)然安乐者略有二意一涅槃之果名为安乐此行能趣即安乐之行二住此四行则身静神定身静神定则外苦不干故称安乐又常见外道因果俱苦断见外道因乐果苦析法二乘因苦果乐唯有菩萨因果俱乐故涅槃云定苦行者谓诸凡夫苦乐行者谓声闻缘觉定乐行者谓诸佛菩萨因果俱乐名安乐行(然安乐下释安乐行名初释以果名因二因即安乐亦生公意又常见等即天台意常见外道因果俱苦者计我常故修于苦行以期妙果所修是邪还招苦果断见外道不信当报恣意行恶受五欲乐当受苦果析法二乘无常拙度加功苦到此名因苦得入涅槃故云果乐菩萨如实巧度故为因乐证大菩提常涅槃乐故涅槃下引证即二十七经经云善男子不见中道者凡有三种一定乐行二定苦行三苦乐行一定乐行者所谓菩萨怜愍一切诸众生故虽复处在阿鼻地狱如三禅乐二定苦行者所谓凡夫三苦乐行者所谓声闻缘觉声闻缘觉行于苦乐作中道想以是义故虽有佛性而不能见下经文广不正释凡夫而说道有三种谓下中上下者梵天无常谬见是常等后说生死本际凡有二种一者无明二者有爱是二中间即有生老病死等者是定苦行也)。

　　是为菩萨摩诃萨以众宝车奉施现在一切诸佛及佛灭后所有塔庙善根𢌞向为令众生得于如来究竟出离无碍乘故。

　　三结文中加及佛灭后所有塔庙塔安舍利庙置佛像塔者正云窣堵波此云高显亦曰归宗之所言所有者不局佛塔故长阿含说四种人应可起塔一佛二辟支佛三阿罗汉四轮王十二因缘经云八种人应起塔一佛其露盘八层已上余七谓菩萨缘觉四果轮王次第减一层轮王唯一层见一层塔不应礼拜非圣人故僧祇律说凡僧亦许起塔然不得安露盘令在屏处谓一持律二法师三营事四德望今造塔者宜审此文泛论起塔总有六意一为表人胜二为令生净信三令标心有在四令供养生福五为报恩行毕六生福灭罪若造佛塔近招梵福远脱生死故无上依经供佛舍利如芥子许悉得究竟脱生死苦(长阿含十二因缘经僧祗律造塔事未捡故无上依经者经有两卷今当第一因阿难随佛乞食见一新城楼阁心念有人以此胜阁布施四方僧并具四事若如来灭后取佛舍利如芥子大安立塔中起塔如阿摩罗子大戴刹如针大露盘如枣叶大造佛如麦子大此二功德何者为胜问佛佛赞广为引喻校量初举满阎浮提如稻麻竹苇四果及辟支佛有人尽形四事供养灭后起大塔供养佛问功德多不阿难答多次举西瞿陀尼次举东弗婆提次举北郁单越皆量渐广供事如前比所造阁如帝释所处问于阿难阿难皆答甚多佛告阿难若有善男子善女人佛涅槃后取舍利如芥子大造塔如阿摩罗子大戴刹如针大露盘如枣叶大造佛如麦子大此功德比前所说百分不及一千分不及一亿分不及一乃至算数譬喻所不能及阿难若此功德不回向阿耨多罗三藐三菩提此功德聚所获福报尽娑婆世界微尘数作他化自在天王化乐天王兜率陀天王夜摩天王三十三天王况复转轮圣王释曰据此但云福多若加回向必至究竟)。

　　佛子菩萨摩诃萨以众宝车施菩萨等善知识时以诸善根如是𢌞向所谓愿一切众生心常忆持善知识教专勤守护令不忘失愿一切众生与善知识同一义利普摄一切与共善根愿一切众生近善知识尊重供养悉舍所有顺可其心愿一切众生得善志欲随逐善友未尝舍离愿一切众生常得值遇诸善知识专意承奉不违其教愿一切众生乐善知识常不舍离无间无杂亦无误失愿一切众生能以其身施善知识随其教命靡有违逆愿一切众生为善知识之所摄受修习大慈远离诸恶愿一切众生随善知识听闻诸佛所说正法愿一切众生与善知识同一善根清净业果与诸菩萨同一行愿究竟十力愿一切众生悉能受持善知识法逮得一切三昧境界智慧神通愿一切众生悉能受持一切正法修习诸行到于彼岸愿一切众生乘于大乘无所障碍究竟成就一切智道愿一切众生悉得上于一切智乘至安隐处无有退转愿一切众生知如实行随其所闻一切佛法皆得究竟永无忘失愿一切众生普为诸佛之所摄受得无碍智究竟诸法愿一切众生得无退失自在神通所欲往诣一念皆到愿一切众生往来自在广行化导令住大乘愿一切众生所行不空载以智乘到究竟位愿一切众生得无碍乘以无碍智至一切处。

　　二施菩萨中有二十愿前十约所施田𤼵相似愿后十约所施车𤼵相似愿并显可知。

　　是为菩萨摩诃萨施善知识种种车时善根𢌞向为令众生功德具足与佛菩萨等无异故。

　　佛子菩萨摩诃萨以众宝车布施僧时起学一切施心智善了心净功德心随顺舍心僧宝难遇心深信僧宝心摄持正教心住胜志乐得未曾有为大施会出生无量广大功德深信佛教不可沮坏。

　　三施僧初施行中显十施心一财无不舍田无所拣二了事可不受畜不净不应施故三净三轮故四顺檀行故五因佛有僧佛难遇故六依僧知佛故七依僧知教故八应景慕九不局一僧十由教说僧故。

　　以诸善根如是𢌞向所谓愿一切众生普入佛法忆持不忘愿一切众生离凡愚法入贤圣处愿一切众生速入圣位能以佛法次第开诱愿一切众生举世宗重言必信用愿一切众生善入一切诸法平等了知法界自性无二愿一切众生从于如来智境而生诸调顺人所共围绕愿一切众生住离染法灭除一切烦恼尘垢愿一切众生皆得成就无上僧宝离凡夫地入贤圣众愿一切众生勤修善法得无碍智具圣功德愿一切众生得智慧心不着三世于诸众中自在如王愿一切众生乘智慧乘转正法轮愿一切众生具足神通一念能往不可说不可说世界愿一切众生乘虚空身于诸世间智慧无碍愿一切众生普入一切虚空法界诸佛众会成就第一波罗蜜行愿一切众生得轻举身殊胜智慧悉能遍入一切佛刹愿一切众生获无边际善巧神足于一切刹普现其身愿一切众生得于一切无所依身以神通力如影普现愿一切众生得不思议自在神力随应可化即现其前教化调伏愿一切众生得入法界无碍方便一念遍游十方国土。

　　二𢌞向行中有二十愿亦前十约田后十约车其十三云乘虚空身者当其无有车之用故(当其无有车之用者即老子道经云三十辐共一毂当其无有车之用注云此明无有功用相资而成又下结云有之以为利无之以为用意明假辕厢轮等以成于车车中不虚则无所用故约形质粗有之利以明妙无之有用今借此语万行缘成之乘其内无性即中空矣若不涉有无以利物若不入空无以道行以有空义故一切法得成故为大用也)。

　　是为菩萨摩诃萨施僧宝车善根𢌞向为令众生普乘清净无上智乘于一切世间转无碍法智慧轮故佛子菩萨摩诃萨以众宝车布施声闻独觉之时起如是心所谓福田心尊敬心功德海心能出生功德智慧心从如来功德势力所生心百千亿那由他劫修习心能于不可说劫修菩萨行心解脱一切魔系缚心摧灭一切魔军众心慧光照了无上法心。

　　四施二乘中亦四初施行中言如来势力生者设是独觉亦由过去曾习佛法后道成无佛世故六七翻彼三生百劫故(翻三生百劫者罗汉三生修福缘觉百劫今令百千亿那由他劫修等故)。

　　以此施车所有善根如是𢌞向所谓愿一切众生为世所信第一福田具足无上檀波罗蜜愿一切众生离无益语常乐独处心无二念愿一切众生成最第一清净福田摄诸众生令修福业愿一切众生成智慧渊能与众生无量无数善根果报愿一切众生住无碍行满足清净第一福田愿一切众生住无诤法了一切法皆无所作无性为性愿一切众生常得亲近最上福田具足修成无量福德愿一切众生能现无量自在神通以净福田摄诸含识愿一切众生具足无尽功德福田能与众生如来十力第一乘果愿一切众生为能办果真实福田成一切智无尽福聚愿一切众生得灭罪法悉能受持所未曾闻佛法句义愿一切众生常勤听受一切佛法闻悉解悟无空过者愿一切众生听闻佛法通达究竟如其所闻随顺演说愿一切众生于如来教信解修行舍离一切九十六种外道邪见愿一切众生常见贤圣增长一切最胜善根愿一切众生心常信乐智行之士与诸圣哲同止共欢愿一切众生听闻佛名悉不唐捐随其所闻咸得目见愿一切众生善分别知诸佛正教悉能守护持佛法者愿一切众生常乐听闻一切佛法受持读诵开示照了愿一切众生信解佛教如实功德悉舍所有恭敬供养。

　　二以此下𢌞向行中亦二十愿多翻劣显胜前十多翻缘觉乐独善寂等故无诤有二一人嫌我行我则长立等二观缘无性无乖违故。

　　后十翻声闻一翻彼小乘非究竟灭罪之法彼犯律仪容可忏灭犯四重禁为不可救大乘至教无所不灭佛名经说一闻佛名灭无量劫生死重罪涅槃第十云若犯四禁及五逆罪若为邪鬼毒恶所持闻是经典所有诸恶悉皆消灭又云犯四重禁不还生者无有是处如是等文处处皆有犯重得佛闻大经力故二声闻虽从佛闻未悟深理故三不能广传故四望于大乘犹是邪故所以诸处多说九十五种别有九十五种外道邪论经今言九十六者自有二义一依萨婆多律说外道六师各有十六种所学法一法自学余十五种各教十五弟子师徒合论有九十六二者外道有二一外外道即佛法外二内外道此复三种一附佛法外道起自犊子方广自以聪明读佛经书而生一见附佛法起故得此名犊子读舍利弗毗昙自别制义言我在四句外第五不可说藏中佛说此人不异外道诸论皆推不受名外道也又方广道人自以聪明读佛十喻自作义云不生不灭如幻如化空幻为宗龙树斥言此非佛法方广所作亦邪人法也二学佛法成外道谓执佛教门而生烦恼不得入理故智论云若不得般若意入阿毗昙即坠有中等三以大斥小故七卷楞伽第一云大慧云何为外道恶见谓不知境界自心分别现于第一义见有见无而起言说又第二云复有说言见一切法因作者有此是涅槃大慧彼无解脱以未能见法无我故此是声闻及外道种性于未出中生出离想应勤修习舍此恶见故诸大乘诃彼二乘同于外道非夺方便之意今合后三总为一类成九十六依此义故𤼵愿永离七中得目见者非闻见故余可例知(涅槃等者明经法资人除惑有十复次今是其一经云若比丘比丘尼优婆塞优婆夷及诸外道有能受持如是经典读诵通利复为他人分别演说若自书写令他书写斯等皆是菩提因缘若犯四禁及五逆罪若为邪鬼毒恶所持闻是经典所有诸恶悉得除灭如见良医恶鬼远去当知是人是真菩萨摩诃萨也何以故暂得闻是大涅槃故亦以生念如来常故若暂闻者尚得如是何况书写受持读诵释曰是则䟽但举中又云犯四重者即第五经云又解脱者名为虚寂无有不定有不定者如一阐提究竟不移犯重禁者不成佛道无有是处何以故是人若于佛正法中心得净信尔时即便灭一阐提若复得作优婆塞者亦得断灭于一阐提犯重禁者灭此罪已则得成佛若言毕竟不成佛道无有是处如是等文者第六又云是大涅槃微妙经典不可消伏甚奇甚特若有闻者闻已信受能信如来是常住法如是之人甚为希有如优昙华我涅槃后若有得闻如是大乘微妙经典生信敬心当知是等于未来世百千亿劫不堕恶道第九经初又云譬如日出众雾悉除此大涅槃微妙经典亦复如是出兴于世若有众生一经于耳悉能灭除一切诸恶无间罪业其余大乘文亦广多二学佛法成外道若不得般若意入阿毗昙则滞有故故七卷楞伽者七卷即实叉难陀三藏所译然十卷文广四卷文悭七卷处中而文又润䟽所引经具足经文引意明此呼二乘以为外道何以得知是二乘耶以此前有经云大慧此是过去未来现在一切如来应正等觉觉法自性第一义心以此心成就如来世出世间最上之法以圣慧眼入自共相种种安立其所安立不与外道恶见共故次即是䟽所引之文谓前是佛法言不与外道共早兼二乘况出相不知境界自心分别等即二乘见又四卷云大慧云何外道论恶见共所谓自境界妄想见不觉识自心所现分齐大通大慧愚痴凡夫性无性自性第一义作二见论释曰此则皆二乘见故同外道又第二云者亦彼七卷经外道二乘同义更显䟽所引经一字无阙以斯二段明呼二乘同外道也（出相下疑有脱文）)。

　　是为菩萨摩诃萨施声闻独觉种种车时善根𢌞向为令众生皆得成就清净第一智慧神通精进修行无有懈怠获一切智力无畏故。

　　佛子菩萨摩诃萨以众宝车施诸福田乃至贫穷孤独者时随其所求一切悉舍心生欢喜无有厌倦仍向彼人自悔责言我应往就供养供给不应劳汝远来疲顿言已拜跪问讯起居凡有所须一切施与或时施彼摩尼宝车以阎浮提第一女宝充满其上或复施与金庄严车人间女宝充满其上或复施与妙琉璃车内宫妓女充满其上或施种种奇妙宝车童女充满如天婇女或施无数宝庄严车宝女满中柔明辩慧或施所乘妙栴檀车或复施与玻璃宝车悉载宝女充满其上颜容端正色相无比袨服庄严见者欣悦或复施与码瑙宝车灌顶王子身载其上或时施与坚固香车所有男女悉载其中或施一切宝庄严车载以难舍亲善眷属佛子菩萨摩诃萨以如是等无量宝车随其所求恭敬施与皆令遂愿欢喜满足。

　　五施诸田初施行中有悲境故加以拜跪等言以有劣田重举妙物最下乞人等如来故言袨服者大盛玄黄之服也。

　　大方广佛华严经䟽钞会本第二十六之一

　　音释

　　骏马

　　(骏子峻切马之材良者曰骏)。

　　驾驭

　　(驭牛倨切驾驭使马也谓范其驰驱也)。

　　称悦

　　(称昌孕切称悦谓惬称喜悦人意也)。

　　翼从

　　(翼与职切翼卫也从疾用切侍从也)。

　　吝惜

　　(吝良刃切悭吝也惜私积切贪惜也)。

　　袨服

　　(袨黄绢切袨服谓好衣盛服也)。

　　肾

　　(时轸切水藏也)。

　　窣

　　(苏骨切)。

　　辐

　　(方六切轮轑也)。

　　毂

　　(古禄切辐所凑者为毂)。

　　辕

　　(于元切音员辀也)。

　　阐提

　　(齿善切梵语也比云信不具)。

　　大方广佛华严经䟽钞会本第二十六之二　会七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　以此善根如是回向所谓愿一切众生乘不退转无障碍轮广大之乘诣不可思议菩提𣗳下愿一切众生乘清净因大法智乘尽未来劫修菩萨行永不退转愿一切众生乘一切法无所有乘永离一切分别执着而常修习一切智道愿一切众生乘无谄诳正直之乘往诸佛刹自在无碍愿一切众生随顺安住一切智乘以诸佛法共相娱乐愿一切众生皆乘菩萨清净行乘具足菩萨十出离道及三昧乐愿一切众生乘四轮乘所谓住好国土依止善人集胜福德发大誓愿以此成满一切菩萨清净梵行愿一切众生得普照十方法光明乘修学一切如来智力愿一切众生乘佛法乘到一切法究竟彼岸愿一切众生载众福善难思法乘普示十方安隐正道愿一切众生乘大施乘舍悭吝垢愿一切众生乘净戒乘持等法界无边净戒愿一切众生乘忍辱乘常于众生离瞋浊心愿一切众生乘大精进不退转乘坚修胜行趣菩提道愿一切众生乘禅定乘速至道场证菩提智愿一切众生乘于智慧巧方便乘化身充满一切法界诸佛境界愿一切众生乘法王乘成就无畏恒普惠施一切智法愿一切众生乘无所著智慧之乘悉能遍入一切十方于真法性而无所动愿一切众生乘于一切诸佛法乘示现受生遍十方刹而不失坏大乘之道愿一切众生乘一切智最上宝乘满足普贤菩萨行愿而无厌倦。

　　二以此下回向行亦二十愿施田非一故但就车发相似愿其中亦兼所施女等可以意得。

　　六云十出离道者即是十地以十度行出十重障离十粗故。

　　七乘四轮乘者文中自列然庄严论第六名四种不放逸轮先辨相者各具五种因缘一住好国土轮者彼名胜土轮言五缘者一者易求谓四事易故二善护王如法故三善地处调和故四善伴同戒见故五善寂无喧声故(庄严论第六名四种不放逸轮者一胜土轮二善人轮三自正轮四先福轮下䟽依此论以释其相经住好国土者论有偈云易求及善护善地亦善伴善寂此胜土菩萨则往生今䟽即长行释但小略耳具云一者易求谓四事供身不难得故二善护国王如诸恶人盗贼不得住故三善地处所调和无疾疠故四善伴同见同戒为伴侣故五善寂谓尽日无喧杂声故)二依止善人轮五缘者一多闻二见谛三巧说四怜愍不贪利故五不退无疲倦故(经依止善人偈云多闻及见谛巧说亦怜愍不退此丈夫菩萨胜依止下释即论前三易故不释论具云一多闻成就阿含故二者见谛得圣果故三者巧说分别法故四怜愍不贪利故五者不退无疲倦故)三集胜福德轮者彼当第四名先福轮一可乐由住胜世为因故二无难由值善人为因故三无病四三昧五智慧此三以自正轮为因(经三集胜福德偈云可乐及无难无病与寂静观察此五种宿植善根故释云一可乐二无难三者无病四三昧五智慧第一事由住胜土为因第二事由值善人为因后三事由自正成就为因释曰䟽中将后出便因间名释之)四发大誓愿彼当第三名自正轮故成实论名自发正愿轮一善缘妙法为缘故二善聚具福智故三善修止观诸行相应修故四善说无求利故五善出所有上法恭顺修故(经四𤼵大誓愿下彼当第三偈云善缘及善聚善修及善说善出此五种是名自正胜彼释云一者善缘妙法为缘故下四多同一两字异二者善聚福智具足故三者善修止观诸行相应时修故四者全同五顺字是敬字耳上云成论名自𤼵正愿者论第二日法品云又经中说人天四轮能增善法一住善处二依善人三自𤼵正愿四宿植善根次即明摧八难次下当知)。

　　然前二就果立称后二从因立名虽俱通因果影略五显前二外缘后二内因愿是智因福是福因。

　　此四何因受轮之称依成实论以四轮能摧八难故谓初住善处能除五难即三涂北洲及长寿天次依善人除佛前后难三发大誓愿除世智辩聪四宿植善根除生盲聋哑前五是恶处六是恶时七是恶因八是恶果已知四轮云何总名为乘瑜伽论说住好国土谓得人天身出诸难处以为车体二由集胜福诸根完具如车毂轴釭锏可施脂膏三发大愿如良牛引重致远四依善人谓佛菩萨如善御者由具此四成大涅槃故云成满一切清净梵行因圆必至果也若依此经国土即十国土海善人即十身如来胜福即性起功德大愿即普贤愿海共成无尽大法界缘起车也余并可知(三得名二先明得轮名即成实论文)。

　　是为菩萨摩诃萨以众宝车施诸福田乃至贫穷孤露之人善根回向为令众生具无量智欢喜踊跃究竟皆得一切智乘故。

　　佛子菩萨摩诃萨布施象宝其性调顺七支具足年齿盛壮六牙清净口色红赤犹如莲华形体鲜白譬如雪山金幢为饰宝网罗覆种种妙宝庄严其鼻见者欣玩无有厌足超步万里曾不疲倦或复施与调良马宝诸相具足犹如天马妙宝月轮以为光饰真金铃网罗覆其上行步平正乘者安隐随意所往迅疾如风游历四洲自在无碍菩萨以此象宝马宝或奉养父母及善知识或给施贫乏苦恼众生其心旷然不生悔吝但倍增欣庆益加悲愍修菩萨德净菩萨心。

　　以此善根如是回向所谓愿一切众生住调顺乘增长一切菩萨功德愿一切众生得善巧乘能随出生一切佛法愿一切众生得信解乘普照如来无碍智力愿一切众生得发趣乘能普发兴一切大愿愿一切众生具足平等波罗蜜乘成满一切平等善根愿一切众生成就宝乘生诸佛法无上智宝愿一切众生成就菩萨行庄严乘开敷菩萨诸三昧华愿一切众生得无边速疾乘于无数劫净菩萨心精勤思惟了达诸法愿一切众生成就最胜调顺大乘以善方便具菩萨地愿一切众生成最高广坚固大乘普能运载一切众生皆得至于一切智位。

　　十七施象马二事合有十愿一如性调顺二如随意所往三似彼盛壮四如超步万里五犹行步平正六如彼象宝七似彼如华八即迅疾如风九上云调顺通显增于功德今云具菩萨地名最胜调象马各有调义故分二愿十似彼上立金幢。

　　是为菩萨摩诃萨施象马时善根回向为令众生皆得乘于无碍智乘圆满究竟至佛乘故。

　　佛子菩萨摩诃萨布施座时或施所处师子之座其座高广殊特妙好琉璃为足金缕所成柔软衣服以敷其上建以宝幢熏诸妙香无量杂宝庄严之具以为庄校金网覆上宝铎风摇出妙音声奇珍万计周匝填饰一切臣民所共瞻仰灌顶大王独居其上宣布法化万邦遵奉其王复以妙宝严身所谓普光明宝帝青宝大帝青宝胜藏摩尼宝明净如日清凉犹月周匝繁布譬如众星上妙庄严第一无比海殊妙宝海坚固幢宝奇文异表种种庄严于大众中最尊最胜阎浮檀金离垢宝缯以冠其首享灌顶位王阎浮提具足无量大威德力以慈为主伏诸怨敌教令所行靡不承顺时转轮王以如是等百千万亿无量无数宝庄严座施于如来第一福田及诸菩萨真善知识贤圣僧宝说法之师父母宗亲声闻独觉及以发趣菩萨乘者或如来塔乃至一切贫穷孤露随其所须悉皆施与以此善根如是回向所谓愿一切众生坐菩提座悉能觉悟诸佛正法愿一切众生处自在座得法自在诸金刚山所不能坏能悉摧伏一切魔军愿一切众生得佛自在师子之座一切众生之所瞻仰愿一切众生得不可说不可说种种殊妙宝庄严座于法自在化导众生愿一切众生得三种世间最殊胜座广大善根之所严饰愿一切众生得周遍不可说不可说世界座阿僧祗劫叹之无尽愿一切众生得大深密福德之座其身充满一切法界愿一切众生得不思议种种宝座随其本愿所念众生广开法施愿一切众生得善妙座现不可说诸佛神通愿一切众生得一切宝座一切香座一切华座一切衣座一切鬘座一切摩尼座一切琉璃等不思议种种宝座无量不可说世界座一切世间庄严清净座一切金刚座示现如来威德自在成最正觉。

　　十八施座回向中言三种世间义如常释辨法师云地前为愿乐世间初地至七地名功用世间八至等觉名无功用世间有云西域相传众生界中有三世间一地下世间龙修罗等二人中世间三天上世间若依智论三世间者即众生五蕴及器为三于彼显胜义皆无失余并可知。

　　是为菩萨摩诃萨施宝座时善根回向为令众生获离世间大菩提座自然觉悟一切佛法故。

　　佛子菩萨摩诃萨施诸宝盖此盖殊特尊贵所用种种大宝而为庄严百千亿那由他上妙盖中最为第一众宝为竿妙网覆上宝绳金铃周匝垂下摩尼璎珞次第悬布微风吹动妙音克谐珠玉宝藏种种充满无量奇珍悉以严饰栴檀沉水妙香普熏阎浮檀金光明清净如是无量百千亿那由他阿僧祗众妙宝物具足庄严以清净心奉施于佛及佛灭后所有塔庙或为法故施诸菩萨及善知识名闻法师或施父母或施僧宝或复奉施一切佛法或施种种众生福田或施师僧及诸尊宿或施初发菩提之心乃至一切贫穷孤露随有求者悉皆施与。

　　十九施盖中本行经说编草为盖七宝盖随况众宝严功报何极(本行经者贤愚经第八说过去有王名为金刚夫人有胎身上恒有七宝大盖及生太子身紫金色相好具足盖在其上名盖事王七宝自至王四天下即是佛身佛言阿难因过去久远仙人山有辟支佛涅槃后有长者起塔以盖盖其上故获斯报)。

　　以此善根如是回向所谓愿一切众生勤修善根以覆其身常为诸佛之所庇荫愿一切众生功德智慧以为其盖永离世间一切烦恼愿一切众生覆以善法除灭世间尘垢热恼愿一切众生得智慧藏令众乐见心无厌足愿一切众生以寂静白法而自覆荫皆得究竟不坏佛法愿一切众生善覆其身究竟如来清净法身愿一切众生作周遍盖十力智慧遍覆世间愿一切众生得妙智盖出过三世无所染着愿一切众生得应供盖成胜福田受一切供愿一切众生得最上盖获无上智自然觉悟是为菩萨摩诃萨布施盖时善根回向。

　　为令一切众生得自在盖能持一切诸善法故为令一切众生能以一盖普覆一切虚空法界一切刹土示现诸佛自在神通无退转故为令一切众生能以一盖庄严十方一切世界供养佛故为令一切众生以妙幢幡及诸宝盖供养一切诸如来故为令一切众生得普庄严盖遍覆一切诸佛国土尽无余故为令一切众生得广大盖普盖众生皆令于佛生信解故为令一切众生以不可说众妙宝盖供养一佛于不可说一一佛所皆如是故为令一切众生得佛菩提高广之盖普覆一切诸如来故为令一切众生得一切摩尼宝庄严盖一切宝璎珞庄严盖一切坚固香庄严盖种种宝清净庄严盖无量宝清净庄严盖广大宝清净庄严盖宝网弥覆宝铃垂下随风摇动出微妙音普覆法界虚空界一切世界诸佛身故为令一切众生得无障无碍智庄严盖普覆一切诸如来故又欲令一切众生得第一智慧故又欲令一切众生得佛功德庄严故又欲令一切众生于佛功德生清净欲愿心故又欲令一切众生得无量无边自在心宝故又欲令一切众生满足诸法自在智故又欲令一切众生以诸善根普覆一切故又欲令一切众生成就最胜智慧盖故又欲令一切众生成就十力普遍盖故又欲令一切众生能以一盖弥覆法界诸佛刹故又欲令一切众生于法自在为法王故又欲令一切众生得大威德自在心故又欲令一切众生得广大智恒无绝故又欲令一切众生得无量功德普覆一切皆究竟故又欲令一切众生以诸功德盖其心故又欲令一切众生以平等心覆众生故又欲令一切众生得大智慧平等盖故又欲令一切众生具大回向巧方便故又欲令一切众生获胜欲乐清净心故又欲令一切众生得善欲乐清净意故又欲令一切众生得大回向普覆一切诸众生故。

　　四所为中有十为令二十又欲皆令众生因圆果满触理皆盖方显菩萨悲智深妙可谓随顺一切善根并可虚求法门浩大不可具释。

　　佛子菩萨摩诃萨或施种种上妙幢幡众宝为竿宝缯为幡种种杂彩以为其幢宝网垂覆光色遍满宝铎微摇音节相和奇特妙宝形如半月阎浮檀金光逾曒日悉置幢上随诸世界业果所现种种妙物以为严饰如是无数千万亿那由他诸妙幢幡接影连辉递相间发光明严洁周遍大地充满十方虚空法界一切佛刹菩萨摩诃萨净心信解以如是等无量幢幡或施现在一切诸佛及佛灭后所有塔庙或施法宝或施僧宝或施菩萨诸善知识或施声闻及辟支佛或施大众或施别人诸来求者普皆施与。

　　以此善根如是回向所谓愿一切众生皆能建立一切善根福德幢幡不可毁坏愿一切众生建一切法自在幢幡尊重爱乐勤加守护愿一切众生常以宝缯书写正法护持诸佛菩萨法藏愿一切众生建高显幢然智慧灯普照世间愿一切众生立坚固幢悉能摧殄一切魔业愿一切众生建智力幢一切诸魔所不能坏愿一切众生得大智慧那罗延幢摧灭一切世间慢幢愿一切众生得智慧日大光明幢以智日光普照法界愿一切众生具足无量宝庄严幢充满十方一切世界供养诸佛愿一切众生得如来幢摧灭一切九十六种外道邪见。

　　二十幢幡二事合一回向十中初二幢幡合愿一建善翻恶二重法翻慢次一唯就幡幡书字故后七皆就幢辨。

　　是为菩萨摩诃萨施幢幡时善根回向为令一切众生得甚深高广菩萨行幢及诸菩萨神通行幢清净道故。

　　佛子菩萨摩诃萨开众宝藏以百千亿那由他诸妙珍宝给施无数一切众生随意与之心无吝惜。

　　以诸善根如是回向所谓愿一切众生常见佛宝舍离愚痴修行正念愿一切众生皆得具足法宝光明护持一切诸佛法藏愿一切众生能悉摄受一切僧宝周给供养恒无厌足愿一切众生得一切智无上心宝净菩提心无有退转愿一切众生得智慧宝普入诸法心无疑惑愿一切众生具足菩萨诸功德宝开示演说无量智慧愿一切众生得于无量妙功德宝修成正觉十力智慧愿一切众生得妙三昧十六智宝究竟成满广大智慧愿一切众生成就第一福田之宝悟入如来无上智慧愿一切众生得成第一无上宝王以无𥁞辩开演诸法。

　　二十一开藏施宝回向行中言十六智宝者辨法师云地前明得明增印顺无间等四定地上光明集福德王贤首健行等四定此八各有自分胜进依此发智为十六智宝有云佛地四智智各有四故为十六以果位自在互融通故(地上光明集福德王贤首等如出现品四智之义亦具上文智各有四如出现品)今依贤首即是八忍八智然此有二一依观能所取以立十六一苦法智忍观三界苦真如正断三界见苦所断分别随眠二苦法智谓忍无间观前真如证前所断烦恼解脱三苦类智忍谓智无间无漏慧生于法忍智各别内证言后圣法皆是此类四苦类智谓此无间无漏智生审定印可苦类智忍前二观如后二观智苦下有四三谛亦然为十六智(今依贤首者且依唯识释之即论释相见道中缘安立谛有十六心见道一苦法智忍者苦即苦谛法者即彼能诠之教智者所谓加行道中缘苦法智忍者无漏忍忍前苦法智也此苦法智忍观苦下如能断三界见道二十八种分别随眠谓欲苦有十上二界苦各九以除瞋故三界合有二十八也二苦法智者法谓苦如能缘苦如之智名苦法智三苦类智忍者谓苦法智无间无漏慧生等意云此第三心于一刹那各别内证法忍法智谓二心后乃至无学一切圣法从此二心彼得生故故云皆是此类四苦类智者此智但缘第三苦类智忍故杂集云于苦类智忍内证印可故名苦类智前二等者谓法忍法智观如类忍类智观智)二者依观上下谛境别立谓观欲苦有法忍法智初即无间道后即解脱道次观上二界苦为类忍类智类同欲故如苦既然余三亦尔为十六智广如唯识杂集第九所明(二者依观者论云二者依观上下谛境别立法类十六种心谓观现前不现前界苦等四谛各有二心一现观忍二现观智释曰欲界名下是现前界色无色名上是不现前界十六心者谓观欲界四谛别立法忍法智八种依观上二界四谛别立类忍类智八种然论但举欲界苦谛以为法也一现观忍是无间道二现观智是解脱道余可准知如其所应法真见道无间解脱见分观谛断见所断百一十二分别随眠名相见道释曰今䟽以略配而不法自证者彼疏云以于前十六心后而作此观观渐粗故今谓观智即法自证既不观智故不法耳一百一十二者欲界四谛四十上二界四谛各除瞋故八谛灭八故百一十二余可知如苦既然下类释余三一谛有四故有十六皆断二十八分别随眠然是取意具足论云如于苦谛有四种心集灭道谛应知亦尔此十六心八观真如八观正智可知法真见道无间解脱见自证分差别建立名相见道释曰谓法忍法真无间道见分法智法真解脱道见分类忍法无间之自证分类智法解脱之自证分印前智故差别立也)第十愿言无上宝王者佛为法宝之主故。

　　是为菩萨摩诃萨施众宝时善根回向为令一切众生皆得成满第一智宝如来无碍净眼宝故。

　　佛子菩萨摩诃萨或以种种妙庄严具而为布施所谓一切身庄严具令身净妙靡不称可菩萨摩诃萨等观一切世间众生犹如一子欲令皆得身净庄严成就世间最上安乐佛智慧乐安住佛法利益众生以如是等百千亿那由他种种殊妙宝庄严具勤行布施行布施时以诸善根如是回向所谓愿一切众生成就无上妙庄严具以诸清净功德智慧庄严人天愿一切众生得清净庄严相以净福德庄严其身愿一切众生得上妙庄严相以百福相庄严其身愿一切众生得不杂乱庄严相以一切相庄严其身愿一切众生得善净语言庄严相具足种种无尽辩才愿一切众生得一切功德声庄严相其音清净闻者喜悦愿一切众生得可爱乐诸佛语言庄严相令诸众生闻法欢喜修清净行愿一切众生得心庄严相入深禅定普见诸佛愿一切众生得总持庄严相照明一切诸佛正法愿一切众生得智慧庄严相以佛智慧庄严其心。

　　二十二施庄严具中十愿初一利他后九自利于中初三约身次三约语后三约意其中言百福相前文已引涅槃二十四说依瑜伽五十三名百福行故论云复由百行所摄律仪谓少分离杀乃至邪见为一十二多分离杀等三全分离四少时离五多时离六尽寿离七自离八教人离九以无量门称扬赞述离十见离杀等深心庆悦生大欢喜十门各十总说为百行所生福量亦尔此且就同教三十二相化身而说若依此经十身相海随一一相无尽因成故上普兴云幢主水神偈云清净慈门刹尘数共生如来一妙相等故余可知(依瑜伽五十三百福行即决择分中文相甚显少分者经部许有分受或多或全由彼根性有劣中上差别及时有多时少时等少时从一日至十日多时谓一年已去未知命终时耳然其十种分为四类初三十据事以分次三十依时有别次之二十约自他明后之二十依赞说立正约行时名为百行约所生福则为百福若就十恶名为百非此且就同教者第一会中已广分别即师子吼品二十八经南本二十六)。

　　是为菩萨摩诃萨惠施一切庄严具时善根回向为令众生具足一切无量佛法功德智慧圆满庄严永离一切憍慢放逸故。

　　佛子菩萨摩诃萨以受灌顶自在王位摩尼宝冠及髻中珠普施众生心无吝惜常勤修习为大施主修学施慧增长舍根智慧善巧其心广大给施一切。

　　以彼善根如是回向所谓愿一切众生得诸佛法之所灌顶成一切智愿一切众生具足顶髻得第一智到于彼岸愿一切众生以妙智宝普摄众生皆令究竟功德之顶愿一切众生皆得成就智慧宝顶堪受世间之所礼敬愿一切众生以智慧冠庄严其首为一切法自在之王愿一切众生智慧明珠系其顶上一切世间无能见者愿一切众生皆悉堪受世间顶礼成就慧顶照明佛法愿一切众生首冠十力庄严之冠智慧宝海清净具足愿一切众生至大地顶得一切智究竟十力破欲界顶诸魔眷属愿诸众生得成第一无上顶王获一切智光明之顶无能映夺。

　　二十三施宝冠及髻珠二事合一回向六智慧明珠等者体圆德备鉴彻惑亡为智明珠极果所宗故名顶上是秘是妙无能见者亦以权隐实名在髻中开权显实故名解髻文无解义因便故来若不明解佛有秘藏前后可知(体圆德备等者释智明珠此有二意一直就智上体圆者显是圆智即智性也德备者能成一切众德故即是智相鉴彻即明照无遗惑亡即所知障尽略举珠之四德二融于理智为涅槃三德一体圆即法身二鉴彻即般若三惑亡为解脱德备通于三德亦别属法身具足三德方名圆智亦以权隐实者上直就佛智以明今就法华经意兼彰于教以权隐覆实理即昔开三三即为髻隐一乘旨从开权下即会三归一文无已下成上开义后若不明解下出因便明之义所以反显佛无秘藏故涅槃说如来但有密语而无密藏如秋月十五日欲令同见岂有秘藏众生不了谓之为密上言如来有秘密藏者约下位不测耳有约法体无约佛心佛心无吝故)。

　　是为菩萨摩诃萨施宝冠时善根回向为令众生得第一智最清净处智慧摩尼妙宝冠故。

　　佛子菩萨摩诃萨见有众生处在牢狱黑暗之处杻械枷锁检系其身起坐不安众苦竞集无有亲识无归无救裸露饥嬴酸剧难忍菩萨见已舍其所有一切财宝妻子眷属及以自身于牢狱中救彼众生如大悲菩萨妙眼王菩萨既救度已随其所须普皆给施除其苦患令得安隐然后施以无上法宝令舍放逸安住善根于佛教中心无退转。

　　二十四施妻子等救狱囚者上来皆明外施此下二段明无畏施初一兼于内外之财内财为难故佛本行经说昔五百长者子各舍珍宝等施有一贫人问求何愿云欲求佛道自念贫无以蜜涂身冢间而舍天帝试之心安不动知求佛果而称赞之汝此勇猛过彼五百菩萨所施百千亿倍当先作佛彼贫人者即我身是故知难中之难施行有三初睹境兴悲二如大悲下指同先例大悲即观自在也以其偏主此门故下文引例皆准此知后既救度下施以财法回向行十愿准思易了(故佛本行经等者具足经云过去有五百长者子各出珍宝象马车乘衣服饮食随乞悉与有一贫人见而问之曰汝等施福求何等耶答愿欲求佛道又问何谓佛道答中广叹佛德贫人闻已自念我今欲习学此愿度一切复念贫穷无财行施当持己身而用惠施念已索密遍涂其身卧于蒙间我今以身施与二切若有须血肉头目髓脑悉以与之持是功德用求佛道广度一切作是愿已应时三千大千世界而大震动诸天惶懅帝释天眼见于菩萨卧于蒙间以身布施下来欲试化作众狗鸟兽欲食菩萨见有欲来啖身心便欢喜无有退转倾动之意天帝复形赞问所求为求轮王帝释梵王答云不尔唯求佛道广度众生帝释诸天同赞善哉语菩萨言汝此勇猛过彼五百菩萨所施百千万亿不可计倍当先作佛时贫人者今我身是五百长者子者今此弥勒五百菩萨是也我以精进勇猛力人超诸菩萨所作功德而先成佛)。

　　佛子菩萨摩诃萨于牢狱中救众生时以诸善根如是回向所谓愿一切众生究竟解脱贪爱缠缚愿一切众生断生死流升智慧岸愿一切众生除灭愚痴生长智慧解脱一切烦恼缠缚愿一切众生灭三界缚得一切智究竟出离愿一切众生永断一切烦恼结缚到无烦恼无障碍地智慧彼岸愿一切众生离诸动念思惟分别入于平等不动智地愿一切众生脱诸欲缚永离世间一切贪欲于三界中无所染着愿一切众生得胜志乐常蒙诸佛为说法门愿一切众生得无著无缚解脱心广大如法界究竟如虚空愿一切众生得菩萨神通一切世界调伏众生令离世间住于大乘是为菩萨摩诃萨救度牢狱苦众生时善根回向为令众生普入如来智慧地故。

　　佛子菩萨摩诃萨见有狱囚五处被缚受诸苦毒防卫驱逼将之死地欲断其命舍阎浮提一切乐具亲戚朋友悉将永诀置高砧上以刀屠割或用木抢竖贯其体衣缠油沃以火焚烧如是等苦种种逼迫菩萨见已自舍其身而代受之如阿逸多菩萨殊胜行王菩萨及余无量诸大菩萨为众生故自舍身命受诸苦毒菩萨尔时语主者言我愿舍身以代彼命如此等苦可以与我如治彼人随意皆作设过彼苦阿僧祗倍我亦当受令其解脱我若见彼将被杀害不舍身命救赎其苦则不名为住菩萨心何以故我为救护一切众生发一切智菩提心故。

　　佛子菩萨摩诃萨自舍身命救众生时以诸善根如是回向所谓愿一切众生得无断尽究竟身命永离一切灾横逼恼愿一切众生依诸佛住受一切智具足十力菩提记莂愿一切众生普救舍识令无怖畏永出恶道愿一切众生得一切命入于不死智慧境界愿一切众生永离怨敌无诸厄难常为诸佛善友所摄愿一切众生舍离一切刀剑兵仗诸恶苦具修行种种清净善业愿一切众生离诸怖畏菩提𣗳下摧伏魔军愿一切众生离大众怖于无上法心净无畏能为最上大师子吼愿一切众生得无障碍师子智慧为诸世间修行正业愿一切众生到无畏处常念救护诸苦众生是为菩萨摩诃萨自舍身命救彼临刑诸狱囚时善根回向为令众生离生死苦得于如来上妙乐故。

　　二十五舍身代死囚一向内财文四可知。

　　大方广佛华严经䟽钞会本第二十六之二

　　音释

　　蒙

　　(知陇切高坟也)。

　　填

　　(徒年切填塞也)。

　　光逾曒日

　　(逾音俞曒音皎光逾曒日谓金光逾越于曒明之日也)。

　　首冠

　　(冠古玩切加冠于首曰冠)。

　　杻械

　　(杻敕久切手械也械胡懈切器之总名桎梏也)。

　　枷锁

　　(枷古牙切项械也锁苏果切银铛也谓铁索也)。

　　裸露

　　(裸郎果切裸露谓赤体也)。

　　酸剧

　　(酸苏官切辛酸也剧竭㦸切尤甚也)。

　　砧

　　(正作椹知林切木櫍也)。

　　屠割

　　(屠同都切刳也杀也割古达切切肉也又剥也)。

　　木枪

　　(枪千羊切木枪谓剡木为槊也)。

　　记莂

　　(莂并列切记莂谓授将来成佛之记劫国名号之莂也)。

　　懅

　　(其据切惧也)。

　　釭锏

　　(釭音工锏音涧釭锏车轴铁也)。
乾隆藏第 131 册 No. 1557 大方广佛华严经疏钞会本(第17卷-第34卷)


　　大方广佛华严经䟽钞会本第二十七之一　会八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨布施乞者连肤顶髻。

　　二十六连肤顶髻即肉髻也施行中三初总标施行。

　　如宝髻王菩萨胜妙身菩萨及余无量诸菩萨等。

　　二如宝髻下指物同修。

　　菩萨是时见乞者来心生欢喜。

　　三菩萨是时下正明施行于中六一睹乞生欣住种性故。

　　而语之言汝今若须连肤顶髻可就我取我此顶髻阎浮提中最为第一作是语时心无动乱不念余业舍离世间志求寂静究竟清净精勤质直向一切智。

　　二而语下语意清净离二障故。

　　便执利刀割其头上连肤顶髻右膝着地合十指掌一心施与。

　　三便执下身业正舍事业胜故。

　　正念三世一切诸佛菩萨所行发大欢喜增上志乐。

　　四正念下欣慕上流意乐胜故。

　　于诸法中意善开解不取于苦了知苦受无相无生诸受互起无有常住。

　　五于诸法下巧安谛理无相摄故。

　　是故我应同去来今一切菩萨修行大舍发深信乐求一切智无有退转不由他教善知识力。

　　六是故下决志思齐依止胜故此及回向有七最胜成波罗蜜前后诸施文多略无。

　　菩萨摩诃萨作是施时以诸善根如是回向所谓愿一切众生得无见顶成就菩萨如塔之髻愿一切众生得绀青发金刚发细软发能灭众生一切烦恼愿一切众生得润泽发密致发不侵𩯭额发愿一切众生得柔软发尽于𩯭额而生发愿一切众生得如卍字发螺文右旋发愿一切众生得佛相发永离一切烦恼结习愿一切众生得光明发其光普照十方世界愿一切众生得无乱发如如来发净妙无杂愿一切众生得成应供顶塔之发令其见者如见佛发愿一切众生皆得如来无染着发永离一切暗翳尘垢。

　　二菩萨下回向行中十愿一无见顶者纵穷上界亦有余故言如塔者菩萨敬故二坚无中断故五中静法云准梵本令得二相发谓室利靺蹉塞缚悉底迦相发义如前说六云得佛相发准梵本却是右旋余可知。

　　是为菩萨摩诃萨施连肤髻时善根回向。

　　为令众生其心寂静皆得圆满诸陀罗尼究竟如来一切种智十种力故。

　　𢌞向所为中总绾诸发成髻圆满故云尔也。

　　佛子菩萨摩诃萨以眼布施诸来乞者如欢喜行菩萨月光王菩萨及余无量诸菩萨等所行惠施。

　　二十七施眼智论十四说施有三种饮食为下珍宝为中头目五脏为上广如彼说文中施行内有四一标章引例(经云及余无量菩萨者贤愚经第六快目王施眼说过去阿僧祗劫有王名为快目其目彻过墙壁见四十里王八万四千国性善好施有边国王名波罗陀㧞弥不宾王化治正失度快目王举兵往伏彼王有臣云快目王好施今一盲婆罗门从其乞眼快目便许之七日后施臣佐悲谏太子请以眼代快目王广为说法令剜一眼置于掌中广发大愿后置婆罗门眼中彼即得视复剜一眼置彼匡中亦即得视大地震动诸天下赞帝释问王施眼何求答惟求佛道问有悔心不答言无悔若不悔者令我如故寻便平复婆罗门𢌞奏报彼王彼王闻已心裂而死)。

　　菩萨摩诃萨布施眼时起清净施眼心起清净智眼心起依止法光明心起现观无上佛道心发回向广大智慧心发与三世菩萨平等舍施心发于无碍眼起不坏净信心于其乞者起欢喜摄受心。

　　二菩萨摩诃萨下发起胜心。

　　为究竟一切神通故为生佛眼故为增广大菩提心故为修习大慈悲故为制伏六根故于如是法而生其心。

　　三为究竟下明行心所为可知。

　　佛子菩萨摩诃萨布施眼时于其乞者心生爱乐为设施会增长法力舍离世间爱见放逸除断欲缚修习菩提随彼所求心安不动不违其意皆令满足而常随顺无二舍行。

　　四佛子下彰施仪式。

　　以此善根如是回向所谓愿一切众生得最胜眼示导一切愿一切众生得无碍眼开广智藏愿一切众生得净肉眼光明鉴彻无能蔽者愿一切众生得净天眼悉见众生生死业果愿一切众生得净法眼能随顺入如来境界愿一切众生得智慧眼舍离一切分别取着愿一切众生具足佛眼悉能觉悟一切诸法愿一切众生成就普眼尽诸境界无所障碍愿一切众生成就清净离痴翳眼了众生界空无所有愿一切众生具足清净无障碍眼皆得究竟如来十力。

　　二回向行愿成十眼与离世间大同小异(愿成十眼等者今略会之彼十眼者一所谓肉眼见一切色故二天眼见一切众生心故三慧眼见一切众生诸根境界故四法眼见一切众生实相故五佛眼见如来十力故六智眼知见诸法故七光明眼见佛光明故八出生死眼见涅槃故九无碍眼所见无齐故十一切智眼见普门法界故若会今文一即第八示导众生令出生死得涅槃证为最胜故二即第九名义全同次五即五眼用小有异多同寻常五眼八即第十名同所见从能见智是佛一切智双就能所故名普眼九即光明眼从其能照名为光明身智二光照生性空就其离过名净离翳十即智眼如来十力方见诸法故然彼约菩萨此愿得佛因果小异故用小殊大旨同也故䟽云大同小异)。

　　是为菩萨摩诃萨布施眼时善根回向为令众生得一切智清净眼故。

　　佛子菩萨摩诃萨能以耳鼻施诸乞者如胜行王菩萨无怨胜菩萨及余无量诸菩萨等。

　　二十八施耳鼻中二事合明施行别显回向而文但三今初施行有二一标章引例。

　　布施之时亲附乞者专心修习诸菩萨行具佛种性生如来家念诸菩萨所修施行常勤发起诸佛菩提清净诸根功德智慧观察三有无一坚固愿常得见诸佛菩萨随顺忆念一切佛法知身虚妄空无所有无所贪惜菩萨如是施耳鼻时心常寂静调伏诸根勉济众生险恶诸难生长一切智慧功德入大施海了达法义具修诸道依智慧行得法自在以不坚身易坚固身。

　　二布施之时下安住胜心一具佛种性即安住最胜二念诸下事业最胜三常勤下依止最胜四随顺下清净最胜五免济下意乐最胜六生长下巧便最胜(具佛种性者谓具七最胜成波罗蜜如第一会)。

　　佛子菩萨摩诃萨布施耳时以诸善根如是回向所谓愿一切众生得无碍耳普闻一切说法之音愿一切众生得无障耳悉能解了一切音声愿一切众生得如来耳一切聪违无所壅滞愿一切众生得清净耳不因耳处生分别心愿一切众生得无聋聩耳令蒙昧识毕竟不生愿一切众生得遍法界耳悉知一切诸佛法音愿一切众生得无碍耳开悟一切无障碍法愿一切众生得无坏耳善知诸论无能坏者愿一切众生得普闻耳广大清净为诸耳王愿一切众生具足天耳及以佛耳。

　　二回向行中先耳十愿初及第七俱名无碍者准梵本初名无著聩者从生即聋故为耳王者闻与不闻皆自在故。

　　是为菩萨摩诃萨布施耳时善根回向为令众生皆悉获得清净耳故。

　　佛子菩萨摩诃萨布施鼻时。

　　后施鼻回向中有四初牒起。

　　如是回向所谓愿一切众生得隆直鼻得随好鼻得善相鼻得可爱乐鼻得净妙鼻得随顺鼻得高显鼻得伏怨鼻得善见鼻得如来鼻。

　　二正显中有二愿前一愿得十鼻言随好者两孔不现故善相者相海品云如来鼻有大人相名一切神通智慧云故随顺鼻者随宜所现故。

　　愿一切众生得离恚怒面得一切法面得无障碍面得善见面得随顺面得清净面得离过失面得如来圆满面得遍一切处面得无量美好面。

　　后一愿得十面鼻居面中好丑由起故相从立愿一切法者正向诸法故。

　　是为菩萨摩诃萨布施鼻时善根回向。

　　是为下结。

　　为令众生究竟得入诸佛法故为令众生究竟摄受诸佛法故为令众生究竟了知诸佛法故为令众生究竟住持诸佛法故为令众生究竟常见诸如来故为令众生皆悉证得佛法门故为令众生究竟成就无能坏心故为令众生皆能照了诸佛正法故为令众生普悉严净诸佛国土故为令众生皆得如来大威力身故。

　　四为令下回向所为有十以鼻香气所入故摄受香故了知故住于觉故如眼见色故合中知故不坏鼻根故不邪分别故香气严洁故五分法身香故。

　　是为菩萨摩诃萨施耳鼻时善根回向。

　　佛子菩萨摩诃萨安住坚固自在地中能以牙齿施诸众生犹如往昔华齿王菩萨六牙象王菩萨及余无量诸菩萨等。

　　二十九施牙齿初施行中安住坚固自在位者登地已上故智论十四云象王施牙是法身菩萨事广如彼及十轮第四(论云如释迦文佛曾为六牙白象猎者伺便以毒箭射之诸象竞至欲来踏杀猎者白象以身捍之拥护其人愍之如子晓喻殷勤遮止群象徐问猎人何故射我答曰我须汝牙即以六牙内石孔中血肉俱出以鼻举牙授与猎者虽曰象身用心如是当知此象非畜生行报阿罗汉法中都无此心当知此为法身菩萨及十轮者经云若有苾刍于诸根本性重罪中随犯一罪虽名破戒恶行苾刍犹胜一切在家白衣犯性罪者尚应如是况犯其余诸小遮罪是故不许国王大臣诸在家者轻慢谪罚所以者何善男子乃至过去有迦奢国王名曰梵授来五旃陀罗有大象王名青莲华六牙具足住雪山边汝可往彼㧞取牙来若不得者汝等五人定无活义时旃陀罗为护身命执持弓箭被赤袈裟现于沙门威仪形相往雪山边至象王所彼母象遥见人来执持弓箭惊怖驰走诣象王所白言大天今见有人张弓挟箭徐行觇视来趣我等将非我等命欲尽耶象王闻已举目观见剃除须发着袈裟人即为母象而说偈言被殑伽沙等诸佛法幢相观此离恶心必不害众生时彼母象以颂答曰虽知被法服而执于弓箭是恶旃陀罗乐恶无悲愍时大象王复说颂曰见袈裟一相知是慈悲本此必归佛者愍念诸众生汝勿怀疑虑宜应速摄心被此法衣人欲度生死海时旃陀罗即以毒箭弯弓审射中象王心母象见之悲号叫哭声哀哽咽以颂白言被此法衣人宜应定归佛威仪虽寂静而怀毒恶心应速踏彼身令其命根断灭此怨令𥁞以射天身故时大象王以颂答曰宁速舍身命不应生恶心彼虽怀诈心犹似佛弟子智者非为命而坏清净心为度诸有情当习菩萨行时大象王心生悲愍徐问人言汝何所须彼人答曰欲须汝牙象王欢喜即自㧞牙施旃陀罗而说颂曰我以白牙今施汝无忿无恨无贪惜愿以施福当成佛灭除众生烦恼病善男子当观如是过去象王虽受如是傍生趣身为求阿耨多罗三藐三菩提故而能弃舍身命无吝恭敬尊重着袈裟人虽彼为怨而不加报然未来世有刹帝利旃陀罗王宰官居士长者沙门婆罗门等归于我法而出家者若是法器若非法器弟子诸所恼乱呵骂或已鞭杖楚挞其身或闭牢狱乃至断命此于一切过去未来现在诸佛犯诸大罪决定当趣无间地狱断灭善根焚烧相续一切智者之所远离庄严论十三亦云昔释迦牟尼为菩萨时作六牙白象王时王夫人于象有怨即募人取与一牸象别处而住猎师服袈裟怀挟弓箭屏𣗳徐行牸象语象王象王问彼着何衣服云着袈裟象王答云何所怖畏亦说偈云如是之幢相不害于外物内有慈悲心常护于一切于是腊人即射毒箭牸象乃云大天云有慈悲何以为此象王偈云此是解脱服烦恼之所作远离于慈悲悉非衣服过牸象欲害王言何不治结使复说偈云如人鬼入心痴狂毁骂医医师治于鬼不责病苦人群象寻来王恐伤之向彼猎师安之腹下遣去群象猎师感之悲泣流泪象王抚之问为何来猎师答云王遣取牙象王命取云不敢取象王遂以鼻绞牙良久而出血大流出痛苦战掉有天说偈言心当坚安住莫为愚痴闷当观苦恼众云何可济㧞复有天云弟子㧞牙苦悲念于地狱㧞已而住猎师思惟将无悔耶象王知念说偈劝取以鼻擎牙而授与之释曰缘起小异大意皆同而牙有出没又为难行故重重引证)。

　　菩萨摩诃萨施牙齿时其心清净希有难得如优昙华所谓无尽心施大信心施步步成就无量舍心施调伏诸根心施一切悉舍心施一切智愿心施安乐众生心施大施极施胜施最胜施辍身要用无所嫌恨心施。

　　菩萨尔时以诸善根如是回向所谓愿一切众生得铦白牙齿成最胜塔受天人供愿一切众生得齐平牙齿如佛相好无有疏缺愿一切众生得调伏心善趣菩萨波罗蜜行愿一切众生口善清净牙齿鲜白分明显现愿一切众生得可忆念庄严牙齿其口清净无可恶相愿一切众生牙齿成就具满四十常出种种希有妙香愿一切众生意善调伏牙齿鲜洁如白莲华文理回旋卍字成就愿一切众生口唇鲜净牙齿洁白放无量光周遍照耀愿一切众生牙齿坚利食无完粒无所味着为上福田愿一切众生于牙齿间常放光明授诸菩萨第一记莂。

　　二菩萨下回向行十愿唯第三单约心说谓智能调惑趣于彼岸如牙调食以资法身余皆约牙齿说万字成就者若梵本但云右旋及有乐耳放无量光者即如相海品说。

　　是为菩萨摩诃萨施牙齿时善根回向为令众生具一切智于诸法中智慧清净故。

　　佛子菩萨摩诃萨若有人来从乞舌时于乞者所以慈悲心软语爱语犹如往昔端正面王菩萨不退转菩萨及余无量诸菩萨等佛子菩萨摩诃萨于诸趣中而受生时有无量百千亿那由他众生而来乞舌菩萨尔时安置其人在师子座以无恚心无害心无恨心大威德心从佛种性所生心住于菩萨所住心常不浊乱心住大势力心于身无著心于语无著心两膝着地开口出舌以示乞者慈心软语而告之言我今此身普皆属汝可取我舌随意所用令汝所愿皆得满足。

　　菩萨尔时以诸善根如是回向所谓愿一切众生得周普舌悉能宣示诸语言法愿一切众生得覆面舌所言无二皆悉真实愿一切众生得普覆一切佛国土舌示现诸佛自在神通愿一切众生得软薄舌恒受美妙清净上味愿一切众生得辩才舌能断一切世间疑网愿一切众生得光明舌能放无数万亿光明愿一切众生得决定舌辩说诸法无有穷尽愿一切众生得普调伏舌善能开示一切秘要所有言说皆令信受愿一切众生得普通达舌善入一切语言大海愿一切众生得善说一切诸法门舌于言语智悉到彼岸。

　　三十施舌愿中初即相海品广长舌相余可知。

　　是为菩萨摩诃萨布施舌时善根回向为令众生皆得圆满无碍智故。

　　佛子菩萨摩诃萨以头布施诸来乞者如最胜智菩萨及大丈夫迦尸国王等诸大菩萨所行布施。

　　三十一施头初施行中三初标章引证引迦尸国王者又本行经说月光王报恩第五名大光王施头与婆罗门具说如彼(迦尸国王未见名同月光王缘十藏品已引菩萨本缘经亦有大同小异)。

　　为欲成就入一切法最胜智首为欲成就证大菩提救众生首为欲具足见一切法最第一首为得正见清净智首为欲成就无障碍首为欲证得第一地首为求世间最胜智首欲成三界无能见顶净智慧首为得示现普到十方智慧王首为欲满足一切诸法无能破坏自在之首。

　　次为欲下显施所为为有十种皆约佛智随义不同一入理二导悲三见事四离障五融事理六为所依七超劣八见无初相九现用自在十即事而真故不可坏。

　　佛子菩萨摩诃萨安住是法精勤修习则为已入诸佛种性学佛行施于诸佛所生清净信增长善根令诸乞者皆得喜足其心清净庆悦无量心净信解照明佛法发菩提意安住舍心诸根悦豫功德增长生善乐欲常好修行广大施行。

　　后佛子下正显施行亦具最胜可以意得。

　　菩萨尔时以诸善根如是回向所谓愿一切众生得如来头得无见顶于一切处无能映蔽于诸佛刹最为上首其发右旋光净润泽卍字严饰世所希有具足佛首成就智首一切世间最第一首为具足首为清净首为坐道场圆满智首。

　　二菩萨下回向行等可知。

　　是为菩萨摩诃萨布施头时善根回向为令众生得最胜法成于无上大智慧故。

　　佛子菩萨摩诃萨以其手足施诸众生如常精进菩萨无忧王菩萨及余无量诸菩萨等于诸趣中种种生处布施手足。

　　三十二施手足二事合愿文但有三初施行亦三初标章引证。

　　以信为手起饶益行往反周旋勤修正法愿得宝手以手为施所行不空具菩萨道常舒其手拟将广惠安步游行勇猛无怯以净信力具精进行除灭恶道成就菩提。

　　次以信下标因祈果信为手因果能雨宝行为足因果普游步等。

　　佛子菩萨摩诃萨如是施时以无量无边广大之心开净法门入诸佛海成就施手周给十方愿力任持一切智道住于究竟离垢之心法身智身无断无坏一切魔业不能倾动依善知识坚固其心同诸菩萨修行施度。

　　后佛子下净心正施于中初施手心愿力已下明施足心如足住地能持身故愿住智地能成智身离心垢故能显法身法身湛然故不可坏智证永续故无有断。

　　佛子菩萨摩诃萨为诸众生求一切智施手足时以诸善根如是回向所谓愿一切众生具神通力皆得宝手得宝手已各相尊敬生福田想以种种宝更相供养又以众宝供养诸佛兴妙宝云遍诸佛土令诸众生互起慈心不相恼害游诸佛刹安住无畏自然具足究竟神通。

　　二佛子下明𢌞向行文二初广辨一用手能雨宝足能游刹。

　　又令皆得宝手华手香手衣手盖手华鬘手末香手庄严具手无边手无量手普手得是手已以神通力常勤往诣一切佛土能以一手遍摩一切诸佛世界以自在手持诸众生得妙相手放无量光能以一手普覆众生成于如来手指网缦赤铜爪相菩萨尔时以大愿手普覆众生愿一切众生志常乐求无上菩提出生一切功德大海见来乞者欢喜无厌入佛法海同佛善根。

　　次又令下略举诸手之用。

　　是为菩萨摩诃萨施手足时善根𢌞向。

　　佛子菩萨摩诃萨坏身出血布施众生如法业菩萨善意王菩萨及余无量诸菩萨等。

　　三十三坏身出血施文亦唯三施行引例及下施髓并如智论十四中说(及下施髓并在智论者论云月光太子出行游观癞人见之要车白言我身重病辛苦懊恼太子嬉游独自欢耶大慈愍念愿见救疗太子闻之以问诸医医言当须从生长大无瞋之人血髓涂而饮之如是可愈太子念言设有此人贪生惜持云何可得自除我身无可得处即命旃陀罗令除身肉破骨出髓以涂病人以血饮之)。

　　于诸趣中施身血时起成就一切智心起欣仰大菩提心起乐修菩萨行心起不取苦受心起乐见乞者心起不嫌来乞心起趣向一切菩萨道心起守护一切菩萨舍心起增广菩萨善施心起不退转心不休息心无恋己心。

　　以诸善根如是𢌞向所谓愿一切众生皆得成就法身智身愿一切众生得无劳倦身犹如金刚愿一切众生得不可坏身无能伤害愿一切众生得如变化身普现世间无有尽极愿一切众生得可爱乐身净妙坚固愿一切众生得法界生身同于如来无所依止愿一切众生得如妙宝光明之身一切世人无能映蔽愿一切众生得智藏身于不死界而得自在愿一切众生得宝海身见皆获益无空过者愿一切众生得虚空身世间恼患无能染着。

　　是为菩萨摩诃萨施身血时以大乘心清净心广大心欣悦心庆幸心欢喜心增上心安乐心无浊心善根回向。

　　佛子菩萨摩诃萨见有乞求其身髓肉欢喜软语谓乞者言我身髓肉随意取用如饶益菩萨一切施王菩萨及余无量诸菩萨等。

　　三十四施身髓肉中二事合愿初施行中三初标章引证。

　　于诸趣中种种生处以其髓肉施乞者时欢喜广大施心增长同诸菩萨修习善根离世尘垢得深志乐以身普施心无有尽具足无量广大善根摄受一切妙功德宝如菩萨法受行无厌心常爱乐布施功德一切周给心无有悔审观诸法从缘无体不贪施业及业果报随所会遇平等施与。

　　次于诸趣下正显行相。

　　佛子菩萨摩诃萨如是施时一切诸佛皆悉现前想之如父得护念故一切众生皆悉现前普令安住清净法故一切世界皆悉现前严净一切佛国土故一切众生皆悉现前以大悲心普救护故一切佛道皆悉现前乐观如来十种力故去来现在一切菩萨皆悉现前同共圆满诸善根故一切无畏皆悉现前能作最上师子吼故一切三世皆悉现前得平等智普观察故一切世间皆悉现前发广大愿尽未来劫修菩提故一切菩萨无疲厌行皆悉现前发无数量广大心故。

　　后佛子下彰施现益。

　　佛子菩萨摩诃萨施髓肉时以此善根如是回向。

　　所谓愿一切众生得金刚身不可沮坏愿一切众生得坚密身恒无缺减。

　　愿一切众生得意生身犹如佛身庄严清净。

　　二回向十愿三云意生身者七卷楞伽第二云譬如意去速疾无碍名意生身此乃意是举喻(此乃等者彼经意生身下便云大慧譬如心意于无量百千由旬外忆先所见种种诸物念念相续疾诣于彼非是其身及山河石壁所能为碍意生身者亦复如是故云喻也)然此身类有其二种一三昧乐二觉法自性三种类俱生无作行(然此身类下二显别类三一列名今依七卷若依四卷初明三昧乐正受第二名中有重性字然三假俱是七卷第四若依四卷即当第三今更引四卷对决四卷地位便在释相之中最初列竟即云修行者了知初地上增进相得三种身)初者楞伽第四云谓入于三昧离种种心寂然不动心海不起转识波浪了境心现皆无所有(楞伽下第二释相即七卷若第四但略结名及地位耳地位一同四卷留待辩位明故初身四卷云大慧云何三昧乐正受意生身谓第三第四第五地三昧乐正受故种种自心寂静安住心海起浪识相不生知自心现非境界性是名三昧乐正受意生身释曰斯则七卷文简而显然四卷䟽意云从初至七皆观三界心意识境界妄想是故须入三昧灭心意识以起意生法身经隐前二没后二地略举中间从种种自心下出体亦有解云初二约位未得定故不说意生身六七已得般若常在无相故属第二身今䟽依此故下约位云五地前)云何觉法自性谓了法如幻皆无有相心转所依依如幻定及余三昧能现无量自在神通如华开敷速疾如意如幻如梦如影如像非四大造与造相似一切色相具足庄严普入佛刹了诸法性故(云何觉法自性等者四卷云大慧云何觉法自性性意生身谓八地观察觉了如幻等法悉无所有身心转变得如幻三昧及余三昧门无量相力自在明如妙华庄严迅疾如意犹如幻梦水月镜像非造非所造如造所造一切色种种支分具足庄严随入一切佛刹大众通达自性法故是名觉法自性性意生身释曰二经相对居然可见彼䟽释云谓八地菩萨觉一切法无自性性故名觉法自性性意生身也经文释中由八地已上灭心意意识觉知诸法无所有故得如幻等无量三昧门也从无量相下三昧所起德用于三昧中得自在故名力自在明以此功德庄严其身故云如妙华严也法性生身随念所起如意迅疾也从犹如下所起化身不实也非四大造如四大造色也从一切色下辩庄严具足随入下入佛境界以化生也通达自性法故者释能化所以也)云何种类俱生无作行谓了达诸佛自证法相释曰初身从所依定为名次身从所依智立称三自证法相义兼定慧及法性相故名种类由此故能随众生类种种一时现生任运而成云无作行(云何种类下明第三身四卷经云大慧云何种类俱生无作行意生身所谓觉一切佛法缘自得乐相是名种类俱生无作行意生身释曰彼䟽释云得如来法身随众生类以现其形而不作意故立其名言觉一切佛法者如来觉知一切佛法也缘自得乐相者缘自内心所证自觉圣智乐相欲与众生故作种类身也大云释云以八地深证无相于一切法不能圆满故为佛呵得劝便修至九地便获四无碍智具修一切佛法觉一切法皆是法界以觉即法界缘内证真如得寂灭之乐与一切法无差别矣释曰此但说菩萨觉一切法前是恭法师意谓佛觉也理实通二今䟽文分二先略引经正释义当佛觉诸法从释曰下将释第三便腾前二显三得名从三自证法下正释第三得名便释俱生种类之义)若依地位初即五地前次即八地前后即八地后(初即五地前者自有二意一依蜜严第三初地即得意生身则通五地一依上四卷七卷经皆以三四五地当其初身以初二地未得定故故十卷楞伽第五云三地修定得三昧乐意生身八地证无生故得觉法自性意生身第三身不配地位斯则初身以初摄后云三地得第二身以后摄初云八地得故䟽云八地已前由六七地已得般若常在无相是故觉法自性摄不尔三得第一八得第二初唯至五则六七地何无意生明是以后摄初耳三不配者三本楞伽总皆不配既以八地向前为第二则三即九地至十乃至如来居然可知耳有云所以已见上文若无上依经第一不配地位但约三人得谓声闻缘觉大地菩萨若胜鬘经云无明习地为缘无漏业为因有阿罗汉缘觉自在菩萨三种意生身西域自有二解胜鬘一依楞伽二依无上依前中复有三说罗汉缘觉回心至十信仍本名故名为二乘至十回向终名自在菩萨即初地已上对前二位故名自在初地已上即有三种如前楞伽一云罗汉缘觉俱回心俱至十回向终方名罗汉缘觉直往菩萨初地已上名自在菩萨菩萨亦有三种意生身一云声闻缘觉同第二释从二乘有学回心至回向终名自在菩萨对未发心得名自在三身得同前二解二据无上依随三乘人即为三身前二回心至等觉位名声闻缘觉意生身后一初地至等觉名菩萨意生身释曰后释似非得意经意但明三乘人皆得三意生身耳)若成唯识第八名为意成随意愿成故意明但转变成非新生故故论又云亦名变化身无漏定力转令异本如变化故(若成唯识下三彰异名唯识因解变易生死名云由悲愿力改转身命无定齐限故名变易无漏定愿正所资感妙用难测名不思议或名意成身随意愿成故彼释云随大悲意之所成耳意明已下是䟽释论然此异名总有其三一名不思议变易身二名变化身三名意成身若出体者总有三说一云悲愿为体二云定愿为性三云无明住地惑无漏有分别业为性若问答者问若所依身随地有别可说短长而命如灯焰念念生灭非如分假一期等事凭何说彼无定齐限答玄装三藏解云理实命根无别分限随所依身假说分限问若依悲愿而感此身故留烦恼此复何用诸法师答云七地已来自有菩萨受分假身故留不断八地已上虽受变易而与圣道不相违故所以不断又解八地已上变易生死还相假籍故留不断由此惑力资别业力得受用身非如无学回心大者唯依一业问若所知障助业能感生死二乘定性应不永入无余涅槃释曰小乘问也二乘既有所知障则常感生死不入涅槃论主答云如诸异生拘烦恼故释曰异生有烦恼不趣涅槃彼趣寂者心乐趣寂为此心拘驰流无相不起无上正等菩提如诸异生为烦恼拘故论问云如何道谛实能感苦释曰以无漏有分别业即是道故论答云谁言实感不尔如何下论主答无漏定愿资有漏业令得得果相续长时展转增胜假说名感如是感时由所知障为缘助力非独能感然所知障不障解脱无能发业润生用故释曰谓第四禅无漏胜定资色无色已感异熟诸有漏业令所得果相续增长无漏资胜假说能感非无漏业实能感苦又此能感由所知障助故所知障不感苦者不同烦恼障有发润故论云彼复何须所知障助论答云既未圆证无相大悲不执菩提有情实有无由发起猛利悲愿余可略也)上皆通因今即十身之一义取亦通后一广如别章。

　　愿一切众生得百福相身三十二相而自庄严。

　　四云百福相身此举三十二相之通因若别因者如涅槃师子吼品(百福相等者百福十行品中已辨三十二相至法界品瞿波处广说)。

　　愿一切众生得八十种好妙庄严身具足十力不可断坏。

　　五云八十种好者谓皆殊妙立随好名具如瑜伽四十九大般若三百八十一说余文可知(八十种好今当略示大般若三百八十一今当具引经云善现云何如来应正等觉八十随好善现一世尊指爪狭长薄润光洁鲜净如华作赤铜色二世尊手足指圆纤长𦟛直柔软节骨不现三世尊手足各等无差于诸指间悉皆充蜜四世尊手足圆满如意软净光泽色如莲华五世尊筋脉盘结坚固深隐不现六世尊两踝俱隐不现七世尊行步直进庠审如龙象王八世尊行步威容齐肃如师子王九世尊行步安平庠序不过不减犹如牛王十世尊行步进止仪雅犹如鹅王十一世尊回顾必皆右旋如龙象王举身随转十二世尊支节渐次𦟛圆妙善安布十三世尊骨节交结无隙犹若龙盘十四世尊膝轮妙善安布坚固圆满十五世尊隐处其文妙好威势具足圆满清净十六世尊身支润滑柔软光悦鲜净尘垢不着十七世尊身容敦肃无畏常不怯弱十八世尊身支坚固稠密善相属着十九世尊身支安定敦重常不掉动圆满无坏二十世尊身相犹如山王周匝端严光净离翳二十一世尊身有周匝圆光于行等时常自照曜二十二世尊腹形方正无欠柔软不现众相庄严二十三世尊齐深右旋圆妙清净光泽二十四世尊齐厚不窊不凸周匝妙好二十五世尊身皮远离疥癣亦无靥点疣赘等过二十六世尊手掌充满柔软足下安平二十七世尊手文深长明直润泽不断二十八世尊唇色光润[舟-(白-日)]辉如频婆果上下相称二十九世尊面门不长不短不大不小如量端严三十世尊舌相软薄广长如赤铜色三十一世尊发声威震深远如象王吼明朗清彻三十二世尊音韵羙妙具足如深谷响三十三世尊鼻高修而且直两孔不现三十四世尊诸齿方整鲜白三十五世尊诸牙圆白光洁渐次锋利三十六世尊眼净青白分明三十七世尊眼相修广譬如青莲华叶甚可爱乐三十八世尊眼睫上下齐整稠密不白三十九世尊双眉长而不白致而细软四十世尊双眉绮靡顺次绀琉璃色四十一世尊双眉高显光润形如初月四十二世尊耳厚广大修长轮埵成就四十三世尊两耳绮丽齐平离众过失四十四世尊容仪能令见者无舍无染皆生爱敬四十五世尊额广圆满平正形相殊妙四十六世尊身分上半圆满如师子王威严无对四十七世尊首发修长绀青稠密不白四十八世尊首发香洁细软润泽旋转四十九世尊首发齐整无乱亦不交杂五十世尊首发坚固不断永无折落五十一世尊首发光滑殊妙尘垢不着五十二世尊身分坚固充实逾那罗延五十三世尊身体长大端直五十四世尊诸窍清净圆好五十五世尊身支势力殊胜无与等者五十六世尊身相众所乐观常无猒足五十七世尊面轮修广得所皎洁光净如秋满月五十八世尊颜貌舒泰光显含笑先言惟向不背五十九世尊面貌光泽熙怡远离频蹙青赤等过六十世尊身支清净无垢常无臭秽六十一世尊所有诸毛孔中常出如意微妙之香六十二世尊面门常出最上殊胜之香六十三世尊首相周圆妙好如末达那亦如天盖六十四世尊身毛绀青光泽如孔雀项红辉绮饰色类赤铜六十五世尊法音随众大小不增不减应现无差六十六世尊顶相无能见者六十七世尊手足指约分明庄严妙好如赤铜色六十八世尊行时其足去地如四指量而现印文六十九世尊自持不待他卫身无倾动亦不逶迤七十世尊威德远振一切恶心见喜恐怖见安七十一世尊音声不高不下随众生意和悦与言七十二世尊能随诸有情类言音意乐而为说法七十三世尊一音演说正法随有情类各令得解七十四世尊说法咸依次第必有因缘言无不善七十五世尊等观诸有情类赞善毁恶而不爱憎七十六世尊所为先观后作轨范具足令识善净七十七世尊相好一切有情无能观𥁞七十八世尊顶骨坚实圆满七十九世尊颜容常少不老好巡旧处八十世尊手足及胸臆前俱有吉祥喜旋德相文同绮画色类丹珠善现是名八十随好但经结次后云是为一二等今回次在前意不欲具如经文耳若瑜伽说与上有异今当更说论云如来八十种好谓两手足具二十指及以节爪并皆殊妙是即名为二十随好两手两足表里八处手四足四并皆殊妙即名为八种随好两踝膝股六处殊妙是即名为六种随好两臂肘腕六处殊妙是即名为六种随好腰膝殊妙各一随好两核殊妙为二随好阴藏殊妙为一随好两臀殊妙为二随好腕胪脐三并皆殊妙各一随好（腕尻也胪吕于及胸腹前后是也）两胁腋乳并皆殊妙为六随好腹胸项脊各一随好如是所说除颈以上于下身分六十随好上下齿势并皆殊妙为二随好（其齿勇出行列犹如华鬘故名势也）𪙫腭殊妙为一随好（𪙫者墟也齿所居处腭谓虚腭）两唇眷属并皆殊妙为二随好顺盖圆满为一随好两颊圆满善安其所为二随好两目眷属并皆殊妙为二随好两眉殊妙为二随好其鼻二孔并皆殊妙为二随好其额殊妙为一随好角鬓两耳并皆殊妙为四随好头发殊妙为一随好如是所说从颈已上二十随好总合说为八十随好若依无上依经亦有八十与大般若大同恐繁不引然释此相瑜伽之中乃有二门一列名二辨释初中上瑜伽但列名而已二辨释中论更有五门一相好起位二相好之因三相好位差四相好废立五相好优劣初起位者论云如是诸相及诸随好若诸菩萨入净胜意乐地时以得异熟从此已上诸相随好展转获得殊胜清净二明因者大同涅槃前䟽已引三位差别者论云当知如是三十二相八十随好菩萨在种性地唯有种子依身而住菩萨若在胜解行地始能修彼能得方便若在清净增上意乐地中乃名为得若在诸饭上地如是相好转胜清净若在如来到究竟地当知相好善净无上四废立者论云如是诸相是有色故劣中胜品诸有清净易了知故余有一切不共佛法皆得名为大丈夫相唯立此为大丈夫相又即如是三十二种大丈夫相由所依性为任持故释曰此三十二与余功德为所依故偏得立名余不得名下辨好论云由极殊妙令端严故说名随好五优劣者至随好品当广分别)。

　　愿一切众生得如来身究竟清净不可限量愿一切众生得坚固身一切魔怨所不能坏愿一切众生得一相身与三世佛同一身相愿一切众生得无碍身以净法身遍虚空界愿一切众生得菩提藏身普能容纳一切世间。

　　十云菩提藏身者如出现品如来成正觉时于其身中普见一切众生成正觉等故(普见一切等者等有二义一等下文云乃至普见一切众生入涅槃皆同一性所谓无性无何等性所谓是无相性无尽性无生性无灭性等二等取次下经云佛子菩萨应知如来身一毛孔中有一切众生数等诸佛身亦即身藏之义上则普会众生此则但含诸佛上全身含今一毛含遍法界毛当知亦尔故身为藏)。

　　是为菩萨摩诃萨求一切智施髓肉时善根回向为令众生皆得如来究竟清净无量身故。

　　佛子菩萨摩诃萨以心布施诸来乞者如无悔厌菩萨无碍王菩萨及余无量诸大菩萨。

　　三十五施心初施行。

　　以其自心施乞者时学自在施心修一切施心习行檀波罗蜜心成就檀波罗蜜心学一切菩萨布施心一切悉舍无尽心一切悉施惯习心荷负一切菩萨施行心正念一切诸佛现前心供养一切诸来乞者无断绝心。

　　菩萨摩诃萨如是施时其心清净为度一切诸众生故为得十力菩提处故为依大愿而修行故为欲安住菩萨道故为欲成就一切智故为不舍离本誓愿故。

　　二回向行中先辨意后显愿有二十心。

　　以诸善根如是回向所谓愿一切众生得金刚藏心一切金刚围山等所不能坏。

　　初云金刚藏者藏即名坚其犹𣗳藏金刚亦坚即佛地智世法莫坏如不思议品十种勇健法中第一法说(藏即名坚者此即十地初释金刚藏论文如不思议品者经云谓一切诸佛身不可坏命不可断乃至云八部天龙𥁞其势力两大金刚山如须弥山及铁围山遍于三千大千世界一时俱下不能令佛心有惊怖乃至一毛亦不摇动)。

　　愿一切众生得卍相庄严金刚界心。

　　二中外标卍相表万德吉祥内智契如名金刚界界者性也由契性故坚如金刚不可损坏由成智故利如金刚坏难坏惑故十地受职分内名金刚庄严臆德相不思议法品及离世间皆有此心名大同也第九𢌞向及离世间又名金刚界根金刚焰根亦即此名以清净心王于无分别智有所依增上义故立以根称。

　　得无能动摇心得不可恐怖心得利益世间常无尽心得大勇猛幢智慧藏心。

　　其大勇猛幢取降伏义。

　　得如那罗延坚固幢心。

　　言坚固幢取不为他坏义。

　　得如众生海不可尽心得那罗延藏无能坏心得灭诸魔业魔军众心得无所畏心得大威德心得常精进心得大勇猛心得不惊惧心得被金刚甲胄心。

　　被金刚甲是大誓义。

　　得诸菩萨最上心得成就佛法菩提光明心得菩提𣗳下坐安住一切诸佛正法离诸迷惑成一切智心得成就十力心。

　　余并可知。

　　是为菩萨摩诃萨布施心时善根𢌞向。

　　为令众生不染世间具足如来十力心故。

　　佛子菩萨摩诃萨若有乞求肠肾肝肺悉皆施与如善施菩萨降魔自在王菩萨及余无量诸大菩萨。

　　三十六施肠肾肝肺四事合一𢌞向前有大小二肠今合为一肠。

　　行此施时见乞者来其心欢喜以爱眼观为求菩提随其所须悉皆施与心不中悔观察此身无有坚固我应施彼取坚固身复念此身寻即败坏见者生厌狐狼饿狗之所啖食此身无常会当弃舍为他所食无所觉知佛子菩萨摩诃萨作是观时知身无常秽污之极于法解悟生大欢喜敬心谛视彼来乞者如善知识而来护想随所乞求无不惠施以不坚身易坚固身。

　　佛子菩萨摩诃萨如是施时所有善根悉以𢌞向愿一切众生得智藏身内外清净愿一切众生得福藏身能普任持一切智愿愿一切众生得上妙身内蕴妙香外发光明愿一切众生得腹不现身上下端直支节相称愿一切众生得智慧身以佛法味充悦滋长愿一切众生得无尽身修习安住甚深法性愿一切众生得陀罗尼清净藏身以妙辩才显示诸法愿一切众生得清净身若身若心内外俱净愿一切众生得如来智深观行身智慧充满雨大法雨愿一切众生得内寂身外为众生作智幢王放大光明普照一切。

　　言智藏身者身为智依故余可知。

　　是为菩萨摩诃萨施肠肾肝肺善根回向为令众生内外清净皆得安住无碍智故。

　　大方广佛华严经䟽钞会本第二十七之一

　　音释

　　绀青

　　(绀古暗切青而含赤色也)。

　　致

　　(直利切密也)。

　　𩯭额

　　(𩯭必刃切额旁发也额五革切颡也)。

　　卍

　　(按卍字本非是字武后长寿二年权制此文著于天枢音之为万谓吉祥万德之所集也)。

　　壅滞

　　(壅委勇切堨塞也滞直例切凝滞也)。

　　聋聩

　　(聋音笼耳无闻也聩胡对切亦聋也)。

　　网缦

　　(缦莫官切网缦谓佛手指间皮相连如鹅雁掌也)。

　　惯习

　　(惯古患切亦习也)。

　　胁

　　(虚业切腋下也)。

　　𦟛圆

　　(𦟛尺容切圆直也)。

　　哑

　　(倚下切喑哑也)。

　　靺

　　(亡达切)。

　　蹉

　　(仓何切)。

　　卍

　　(音万)。

　　剜

　　(乌欢切刻削也)。

　　捍

　　(侯旰切卫也)。

　　弯

　　(乌还切持弓也)。

　　牸

　　(疾置切牝牛也)。

　　窊

　　(乌瓜切不平也)。

　　绞

　　(古巧切)。

　　踝

　　(胡瓦切足骨也)。

　　凸

　　(田结切高起也)。

　　䐡

　　(前西切与脐同)。

　　靥

　　(于琰切黑子也)。

　　觇

　　([山/虫]占切音襜窥也探也)。

　　疣赘

　　(疣于求切𡸁瘤也赘朱芮切附赘也)。

　　𥈤

　　(即涉切目旁毛也)。

　　致

　　(直利切密也)。

　　埵

　　(都火切)。

　　频蹙

　　(蹙子六切频蹙愁貌)。

　　肘

　　(陟柳切臂节也)。

　　腕

　　(乌贯切手也)。

　　逶迤

　　(逶于危切迤余支切逶迤邪去貌)。

　　𪙫腭

　　(𪙫羌鱼切腭五各切与腭同)。

　　颐

　　(盈之切颔也)。

　　臀

　　(徒孙切脽也)。

　　胪

　　(吕于切腹前曰胪)。

　　绾

　　(音碗)。

　　蹋

　　(徒合切音达又音榻践蹋也)。

　　谪

　　(音责)。

　　殑

　　(渠京切音擎又音兢)。

　　擎

　　(渠京切音鲸持高也拓也)。

　　铦

　　(思廉切声同先利也)。

　　隙

　　(音乞空隙也)。

　　黭

　　(乌含切音庵又音闇并黯也)。

　　大方广佛华严经䟽钞会本第二十七之二　会九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨布施乞者支节诸骨如法藏菩萨光明王菩萨及余无量诸大菩萨施其身分支节骨时见乞者来生爱乐心欢喜心净信心安乐心勇猛心慈心无碍心清净心随所乞求皆施与心。

　　三十七支节诸骨前云骨髓髓已前明而加支节诸骨若合者但是一事谓支节之骨若开支节自是一事如节节支解等即前列所无。

　　菩萨摩诃萨施身骨时以诸善根如是𢌞向所谓愿一切众生得如化身不复更受骨肉血身愿一切众生得金刚身不可破坏无能胜者愿一切众生得一切智圆满法身于无缚无著无系界生。

　　回向行中言无系界者即涅槃界。

　　愿一切众生得智力身诸根圆满不断不坏愿一切众生得法力身智力自在到于彼岸愿一切众生得坚固身其身贞实常无散坏愿一切众生得随应身教化调伏一切众生愿一切众生得智熏身具那罗延支节大力。

　　言具那罗延支节大力者如涅槃校量(具那罗延者即涅槃北经第十一南本第十现病品因佛现卧迦叶怪问如来已离病恼何故𠋣卧便校量佛力云十小牛力不如一大牛力十大牛力不如一青牛力十青牛力不如一凡象力十凡象力不如一野象力次四牙象次雪山白象次香山象次青象次黄象次赤象次白象次山象次优钵罗象次芬陀利象次一力士次钵健提次八臂那罗延次十住菩萨一节之力皆前前之十不及后后之一如前六重故知佛力不可思议)。

　　愿一切众生得坚固相续不断绝身永离一切疲极劳倦愿一切众生得大力安住身悉能具足精进大力愿一切众生得遍世间平等法身住于无量最上智处愿一切众生得福德力身见者蒙益远离众恶愿一切众生得无依处身皆得具足无依着智愿一切众生得佛摄受身常为一切诸佛加护愿一切众生得普饶益诸众生身悉能遍入一切诸道愿一切众生得普现身普能照现一切佛法。

　　言普照现身者如净明镜无不现故余可知。

　　愿一切众生得具足精进身专念勤修大乘智行愿一切众生得离我慢贡高清净身智常安住无所动乱愿一切众生得坚固行身成就大乘一切智业愿一切众生得佛家身永离世间一切生死是为菩萨摩诃萨施身骨时善根回向。

　　为令众生得一切智永清净故。

　　所为中言得智者智为万德之骨故。

　　佛子菩萨摩诃萨见有人来手执利刀乞其身皮心生欢喜诸根悦豫譬如有人惠以重恩逢迎引纳敷座令坐曲躬恭敬而作是念此来乞者甚为难遇斯欲满我一切智愿故来求索饶益于我欢喜和颜而语之言我今此身一切皆舍所须皮者随意取用犹如往昔清净藏菩萨金胁鹿王菩萨及余无量诸大菩萨等无有异。

　　三十八施身皮引例中清净藏菩萨未见同名智论十六中如毒龙受一日戒被剥五色皮忍而施之云云言金胁鹿王者智论及菩萨本缘集经第三说金胁鹿救于溺者彼人背恩告王取鹿大例名同而非施皮(智论者论云问曰已知尸罗相云何波罗蜜答曰有人言菩萨持戒宁自失身不毁小戒是为尸罗波罗蜜如上苏陀摩王经中所说不惜身命以全禁戒如菩萨本身曾作大力毒龙若众生在前身力弱者眼视便死身力强者气往而死是龙曾受一日禁戒出家求静入林树间思惟坐久疲懈而睡龙法睡时复形如蛇身有文彩七宝杂色猎者见之惊喜言曰此乃希有难得之皮献上国王以为服饰不亦宜乎便以杖按其头以刀剥其皮龙自念言我力如意倾覆此国其如反掌此人小物岂能困我今以持戒故不计此身当从佛语于是自忍眠目不视闭气不息怜愍此人为持戒故一心受剥不生悔意既以失皮赤肉在地时日大热宛转土中欲趣大水见诸小虫来食其身为持戒故不复敢动自思惟言我今此身以施诸虫为佛道故今以肉施以充其身后成佛时当以法施以益其心如是誓已身乾命终即生第二忉利天上尔时毒龙即今我身释迦佛是是时猎者提婆达多等六师是诸小虫辈释迦佛初转法轮八万诸天得道者是菩萨护戒不惜身命决定不悔其事如是名尸罗波罗蜜释曰虽本明戒正是施皮耳菩萨本缘经亦有此缘其事更广先为大龙有大势力或化身为人为与诸龙女共相娱乐至毗陀山幽邃之处金翅欲食欲来诸山碎坏泉池令其枯涸诸龙龙女化为女人来附此龙龙为金翅说慈心法令反本宫后为诸龙说慈心法亦令行慈后舍諠就静山间斋戒多日困乏暂卧止息遂遇恶人余同上智论及菩萨本缘经者经云菩萨过去堕畜生中而为鹿身两胁金色眷似琉璃余处杂厕种种难名髀如砗磲角如金精其身庄严如七宝藏身色光焰如日初出诸天敬重为立名字名金色鹿善解人语为诸群鹿宣说正法为大利益下取意略引至一河边暴水泛溢损坏树岸见一溺人投水救之其人得济白鹿王言君即是我再生父母何以报德鹿王言我无所须以身皮妙常恐人见当嘿汝言知恩之人具多功德不知恩者多受苦报此人背恩还白王知王即命驾令此溺人引至鹿所鹿王正睡有乌啄耳觉已瞻望见王兵已近乃安抚群鹿云王为我来汝勿惊怖寻至王所溺者指言此是鹿王两手坠落王见是事下马诣鹿鹿却慰王勿令惊怖我施一切众生无畏王遂赞言汝虽兽身非实畜也王语鹿言既施一切众生无畏为何令此溺人两手堕落鹿王答言如人犯官重法自招其咎此人自作自受非我使然王便长跪叉手白鹿我从今日长相归依鹿白王言若能尔者愿赐此人无畏如赤子想此人必堕地狱故可怜愍王益称敬愿长为弟子普施诸鹿令得无畏来令国内不得游猎杀害众生广如彼说更有九色鹿经事缘一同但云九色又王夫人夜梦托病王为求之许分半国贪利见王言知鹿处当即面癞后结会云鹿即我身是王即父王夫人即先陀利乌即阿难溺人即调达余皆同也释曰金色义同非正舍皮云大例相似)。

　　菩萨尔时以诸善根如是𢌞向所谓愿一切众生得微细皮犹如如来色相清净见者无厌愿一切众生得不坏皮犹如金刚无能坏者愿一切众生得金色皮如阎浮檀上妙真金清净明洁愿一切众生得无量色皮随其心乐现清净色愿一切众生得净妙色皮具足沙门善软清净如来色相愿一切众生得第一色皮自性清净色相无比愿一切众生成就如来清净色皮以诸相好而自庄严愿一切众生得妙色皮放大光明普照一切愿一切众生得明网皮如世高幢放不可说圆满光明愿一切众生得润泽色皮一切色相悉皆清净。

　　愿中云相好皮者谓金色等(相好者相谓三十二相中第十五身皮金色好者八十种好中第十六世尊身皮润滑柔软光悦鲜净尘垢不着故䟽云等)。

　　是为菩萨摩诃萨施身皮时善根回向为令众生皆得一切严净佛刹具足如来大功德故。

　　所为云净佛刹者皮为外相故。

　　佛子菩萨摩诃萨以手足指施诸乞者如坚精进菩萨阎浮提自在王菩萨及余无量诸大菩萨菩萨尔时颜貌和悦其心安善无有颠倒乘于大乘不求美欲不尚名闻但发菩萨广大之意远离悭嫉一切诸垢专向如来无上妙法。

　　三十九施手足指。

　　佛子菩萨摩诃萨如是施时摄诸善根悉以𢌞向。

　　回向十愿。

　　愿一切众生得纤长指与佛无异。

　　纤长者量(纤长者直就事说若约相好纤长是相即三十二中第三相)。

　　愿一切众生得𦟛圆指上下相称。

　　𦟛圆者形(圆𦟛是第二好)。

　　愿一切众生得赤铜甲指其甲隆起清净鉴彻。

　　赤铜者色(赤铜是第一好)。

　　愿一切众生得一切智胜丈夫指悉能摄持一切诸法。

　　能摄者力此以智为指(能摄者持法界故亦第五十三好)。

　　愿一切众生得随好指具足十力。

　　随好者妙言十力者随一一指能持一切世界等(随好者总指由此一句故别名云为力为色等亦瑜伽二十指皆殊妙为二十随好也)。

　　愿一切众生得大人指纤𦟛齐等。

　　齐等者不参差(齐等者不参差即第三随好云各等无差)。

　　愿一切众生得轮相指指节圆满文相右旋。

　　轮相等者准梵本云愿一切众生得十指端里面皆有千辐轮相所余节中里面皆有本那伽吒及以塞缚悉底迦相相间庄严准此则圆满之言应云满鉼右旋之言应云有乐若准观佛三昧海经一一指节端有十二轮相现(轮相等即第八十随好上说八十世尊手足及胸臆前俱有吉祥喜旋德相文同𦂶画色类丹珠里面皆有本那伽吒者此云满瓶塞缚悉底迦此云有乐故云圆满之言应言满瓶右旋之言应云有乐其右旋梵云难提迦物多若准等者即第一经观相品)。

　　愿一切众生得如莲华卍字旋指十力业报相好庄严。

　　八中准梵本愿得大莲华难提迦物多相指却是右旋十力业报者亦十种大那罗延幢勇健法也相即纤等好即殊妙有云卍字旋者约中文也准三昧海经指端各有万字相万字点间有千辐轮相。

　　愿一切众生得光藏指放大光明照不可说诸佛世界愿一切众生得善安布指善巧分布网缦具足。

　　网缦者经云敛指不现张时即现如真珠网分明可爱余可知。

　　是为菩萨摩诃萨布施指时善根𢌞向为令众生一切皆得心清净故。

　　所为云得清净心者得指由心故。

　　佛子菩萨摩诃萨请求法时若有人言汝能施我连肉爪甲当与汝法菩萨答言但与我法连肉爪甲随意取用如求法自在王菩萨无尽菩萨及余无量诸大菩萨为求法故欲以正法开示演说饶益众生一切皆令得满足故舍连肉爪甲与诸乞者。

　　菩萨尔时以此善根如是回向所谓愿一切众生皆得诸佛赤铜相爪愿一切众生得润泽爪随好庄严愿一切众生得光净爪鉴彻第一愿一切众生得一切智爪具大人相愿一切众生得无比爪于诸世间无所染着愿一切众生得妙庄严爪光明普照一切世间愿一切众生得不坏爪清净无缺愿一切众生得入一切佛法方便相爪广大智慧皆悉清净愿一切众生得善生爪菩萨业果无不净妙愿一切众生得一切智大导师爪放无量色妙光明藏。

　　四十施连肉爪中言赤铜相者即是小相五无比者事爪则不染尘垢智爪则不染境相言善生者善业生故有云西域方言谓善生为端正余可知(赤铜者即第一随好事爪则不染者亦第一好第一好云一世尊指爪狭长薄润光洁鲜净如赤铜色故具此二)。

　　是为菩萨摩诃萨为求法故施连肉爪甲时善根回向为令众生具足诸佛一切智爪无碍力故。

　　所以求法偏语施爪者一则以引例中有现事故下入火求法亦准此通二有所表以爪能𤔩取顺求义故下入火求者表难取故故智论云般若波罗蜜犹如大火聚四边不可取无取亦不取故(般若波罗蜜犹如大火聚即龙树赞般若至胜热处当广引释)。

　　佛子菩萨摩诃萨求佛法藏恭敬尊重生难得想有能说者来语之言若能投身七仞火坑当施汝法菩萨闻已欢喜踊跃作是思惟我为法故尚应久住阿鼻狱等一切恶趣受无量苦何况才入人间火坑即得闻法奇哉正法甚为易得不受地狱无量楚毒但入火坑即便得闻但为我说我入火坑如求善法王菩萨金刚思惟菩萨为求法故入火坑中。

　　四十一求法入火施行中言七仞者一仞七尺也(求法入火者三地有文又贤愚经云又复世尊过去久远无量阿僧祇劫此阎浮提有大国王名曰梵天王有太子字昙摩钳好乐正法四方求法周遍不获愁闷懊恼帝释化为婆罗门来诣王所王请就座为说妙法婆罗门言学之甚难云何便说太子审问答言若能作大火坑令深十丈满中炽火自投于中为供养者吾乃与法太子如教群臣谏喻令愍我等婆罗门曰吾不相逼若不尔者吾不说法王知意定令使乘八千里象宣告一切太子却后七日求法入火诸小王等远近皆集悲哀劝喻太子告言我于久远生死之中丧身无数人中为贪更相残害天上寿尽失欲忧苦地狱之中火烧汤煮等受无量苦未曾为法吾今以此臭秽之身为法供养云何止我将欲投火先请说法时婆罗门为说偈云常行于慈心除去恚害想大悲愍众生矜伤为雨泪修行大喜心同己所得法救护以道意乃应菩萨行闻说法已便投火坑帝释梵天王各执一手而叹之言一切生类赖太子安何为投火丧他父母太子答言为无上道不惜身命才投于火火变华池太子安然坐莲华台诸天雨华没至于膝尔时梵天王者净饭王是)。

　　菩萨尔时以此善根如是回向所谓愿一切众生住佛所住一切智法永不退转无上菩提愿一切众生离诸险难受佛安乐愿一切众生得无畏心离诸恐怖愿一切众生常乐求法具足喜乐众法庄严愿一切众生离诸恶趣灭除一切三毒炽火愿一切众生常得安乐具足如来胜妙乐事愿一切众生得菩萨心永离一切贪恚痴火愿一切众生悉得菩萨诸三昧乐普见诸佛心大欢喜愿一切众生善说正法于法究竟常无忘失愿一切众生具足菩萨神通妙乐究竟安住一切种智。

　　回向行中初及第九约求法为愿余约入火为愿。

　　是为菩萨摩诃萨为求正法投火坑时善根回向为令众生离障碍业皆得具足智慧火故。

　　佛子菩萨摩诃萨为求正法分别演说开菩萨道示菩提路趣无上智勤修十力广示一切智心获无碍智法令众生清净住菩萨境界勤修大智护佛菩提时以身具受无量苦恼如求善法菩萨勇猛王菩萨及余无量诸大菩萨为求法故受无量苦乃至摄取诽谤正法恶业所覆魔业所持极大恶人彼所应受一切苦恼以求法故悉皆为受。

　　四十二为求法护法受众苦者如香城粉骨雪岭忘躯其类非一(如香城粉骨等下句即涅槃上句即大般若大般若文广今依大品二十七略引经云佛告须菩提菩萨摩诃萨求般若者当如萨陀波仑此云常啼欲求般若不惜身命闻空中声汝但东行莫惮劳苦即当得闻菩萨闻已作是念言令我东行何时何处当闻般若即住立啼泣经于七日空中有佛即语之言从此东行五百由旬有城名众香彼有菩萨名昙无竭此云法尚日中三时宣说般若波罗蜜心念欲往即得无量三昧法门诸佛慰喻忽然不现欲见法尚自念贫无以何供养遂欲卖身中路有城以魔蔽故并无人闻卖身之声唯有城中长者女闻帝释化为婆罗门云我不要人唯要人血髓用祀天神菩萨遂刺左臂出血割右髀肉复当破骨出髓时长者女楼上遥见下问其故答云我欲供养法尚求闻般若女遂止之许供所须与共同往帝释即时复天身云我相试耳欲求何愿答云与我无上菩提帝释言是佛境界非我所能更何所求答云无所求帝释乞令其身如故菩萨许之平复如故释曰此即粉骨言香城者彼众香城七重欲往彼故又至彼城刺血洒地故言雪岭忘躯者即涅槃第十四圣行品明世尊昔在雪山修行为求菩提帝释化为罗刹去其不远遂说半偈云诸行无常是生灭法菩萨忽闻竖发举视遂见罗刹初疑其人若闻此偈不合受此可畏之身又思或于过去佛所曾闻寻往问言汝于何处得是过去离怖畏者所说半偈半如意珠耶罗刹言曰我饥讇言菩萨请言汝所说者义味不尽为我说终我当终身为汝弟子供给所须又言我今饥苦终不能说菩萨问言汝须何食罗刹答言我所饮者唯人热血我所食者唯人暖肉我飞行处处而不能得菩萨请言但为我说我闻偈已以身奉施罗刹又言谁当信汝菩萨答言释提桓因大梵天王得他心者诸佛菩萨以为证明次脱衣服以敷高座罗刹坐已说余半偈云生灭灭已寂灭为乐罗刹又言偈已说竟当施我身菩萨是时深思此义若石若壁若树若道书写此偈后升树上投身而下未至于地虚空之中𤼵种种声称叹菩萨上至阿迦尼吒天释复本身接之安置平地称赞善哉真是菩萨必成正觉愿见济度礼足而去因此乃超弥勒菩萨十二劫在先成佛言其类非一者如菩萨本缘经说䖍阇那梨王爱乐正法广召贤达有婆罗门应召而至令王剜身千灯经停七日广集眷属遂剜千灯灯如钱大添满油竟请说偈法婆罗门说偈言常者皆尽高者亦堕合会有离生必有死闻竟然灯又𤼵愿言愿成菩提然大法灯照于一切帝释问云得无悔耶答言不悔若不虚者平复如故言毕平复贤愚经第一亦有此缘名䖍阇婆梨又有钉身千道涅槃二十二亦有卖身重法之缘恐繁不引八十经中普贤自说求法因缘第三地中亦说求法内外无吝)。

　　以此善根如是回向所谓愿一切众生永离一切苦恼逼迫成就安乐自在神通愿一切众生永离诸苦得一切乐愿一切众生永灭苦蕴得照现身恒受安乐愿一切众生超出苦狱成就智行愿一切众生见安隐道离诸恶趣愿一切众生得法喜乐永断众苦愿一切众生永拔众苦互相慈爱无损害心愿一切众生得诸佛乐离生死苦愿一切众生成就清净无比安乐一切苦恼无能损害愿一切众生得一切胜乐究竟具足佛无碍乐。

　　是为菩萨摩诃萨为求法故受众苦时善根回向为欲救护一切众生令离险难住一切智无所障碍解脱处故。

　　佛子菩萨摩诃萨处于王位求正法时乃至但为一文一字一句一义生难得想能悉罄舍海内所有若近若远国土城邑人民库藏园池屋宅𣗳林华果乃至一切珍奇妙物宫殿楼阁妻子眷属及以王位悉能舍之于不坚中求坚固法为欲利益一切众生勤求诸佛无碍解脱究竟清净一切智道如大势德菩萨胜德王菩萨及余无量诸大菩萨勤求正法乃至极少为于一字五体投地正念三世一切佛法爱乐修习永不贪著名闻利养舍诸世间自在王位求佛自在法王之位于世间乐心无所著以出世法长养其心永离世间一切戏论住于诸佛无戏论法。

　　四十三求法舍海内所有即舍王位所统也。

　　菩萨尔时以诸善根如是回向所谓愿一切众生常乐惠施一切悉舍愿一切众生能舍所有心无中悔愿一切众生常求正法不惜身命资生之具愿一切众生悉得法利能断一切众生疑惑愿一切众生得善法欲心常喜乐诸佛正法愿一切众生为求佛法能舍身命及以王位大心修习无上菩提愿一切众生尊重正法常深爱乐不惜身命愿一切众生护持诸佛甚难得法常勤修习愿一切众生皆得诸佛菩提光明成菩提行不由他悟愿一切众生常能观察一切佛法拔除疑箭心得安隐。

　　回向行中言疑箭者如涅槃说人中毒箭应速拔之若妄分别未究而终故。

　　是为菩萨摩诃萨为求正法舍国城时善根回向为令众生知见圆满常得住于安隐道故。

　　佛子菩萨摩诃萨作大国王于法自在普行教命令除杀业阎浮提内城邑聚落一切屠杀皆令禁断无足二足四足多足种种生类普施无畏无欺夺心广修一切菩萨诸行仁慈莅物不行侵恼发妙宝心安隐众生于诸佛所立深智乐常自安住三种净戒亦令众生如是安住菩萨摩诃萨令诸众生住于五戒永断杀业。

　　四十四为王断杀等施行中自住三聚净戒令他住于五戒是为法施五戒杀初故此偏语若望所杀是无畏施。

　　以此善根如是回向所谓愿一切众生发菩萨心具足智慧永保寿命无有终尽愿一切众生住无量劫供一切佛恭敬勤修更增寿命愿一切众生具足修行离老死法一切灾毒不害其命愿一切众生具足成就无病恼身寿命自在能随意住愿一切众生得无尽命穷未来劫住菩萨行教化调伏一切众生愿一切众生为寿命门十力善根于中增长愿一切众生善根具足得无尽命成满大愿愿一切众生悉见诸佛供养承事住无尽寿修习善根愿一切众生于如来处善学所学得圣法喜无尽寿命愿一切众生得不老不病常住命根勇猛精进入佛智慧。

　　是为菩萨摩诃萨住三聚净戒永断杀业善根回向为令众生得佛十力圆满智故。

　　佛子菩萨摩诃萨见有众生心怀残忍损诸人畜所有男形令身缺减受诸楚毒见是事已起大慈悲而哀救之令阎浮提一切人民皆舍此业。

　　四十五救于形残初施行中具足三施于中三初睹境兴悲。

　　菩萨尔时语其人言汝何所为作是恶业我有库藏百千万亿一切乐具悉皆充满随汝所须尽当相给汝之所作众罪由生我今劝汝莫作是事汝所作业不如道理设有所获于何可用损他益己终无是处如此恶行诸不善法一切如来所不称叹。

　　次菩萨尔时下以法谏喻。

　　作是语已即以所有一切乐具尽皆施与复以善语为说妙法令其欢悦所谓示寂静法令其信受灭除不善修行净业互起慈心不相损害彼人闻已永舍罪恶。

　　后作是语下财法双救财救所害之现苦法救能害之当苦示寂静灭修净业道灭集因故俱舍论说昔有黄门救五百牛毁形之事善根力故男形具足(俱舍论说等者与西域记第一全同彼云是屈支国旧曰龟兹国城西门外路之左右各立佛像高九十余尺五年修设一大会西北渡河至阿奢理贰伽蓝唐言奇特相传云昔此国先王崇敬三宝将欲游方观礼圣迹乃命母弟摄知留事其弟受命窃自割势防未萌也封之金函持以上王王曰斯何谓也对曰驾回之日乃可开𤼵即付执事随军掌护王之还也果有构祸者白王王命监国淫乱中宫王闻震怒欲置严刑弟曰不敢逃责愿开金函王遂发而观之乃断势也曰斯何异物欲何𤼵明对曰王昔游方命知留事惧有谗祸割势自明今果有征愿垂照鉴王深敬异情爱弥隆出入后庭无所禁碍王弟于后行遂遇一夫拥五百牛欲事刑腐见而怀念引类增怀我今形亏岂非宿业即以财宝赎此群牛以慈善力男形渐具以形具故遂不入宫王怪而问之乃陈其始末王以为奇特也遂建伽蓝式旌美迹传芳后叶从此立名)。

　　菩萨尔时以此善根如是回向所谓愿一切众生具丈夫形成就如来马阴藏相愿一切众生具男子形发勇猛心修诸梵行愿一切众生具勇猛力恒为主导住无碍智永不退转愿一切众生皆得具足大丈夫身永离欲心无有染着愿一切众生悉得成就善男子法智慧增长诸佛所叹愿一切众生普得具于大人之力常能修习十力善根愿一切众生永不失坏男子之形常修福智未曾有法愿一切众生于五欲中无著无缚心得解脱厌离三有住菩萨行愿一切众生成就第一智慧丈夫一切宗信伏从其化愿一切众生具足菩萨丈夫智慧不久当成无上大雄。

　　二回向行中修诸梵行未必制心后离欲心必无身过具男子形但异女身具大丈夫必心怀道德。

　　是为菩萨摩诃萨禁绝一切毁败男形善根回向为令众生具丈夫形皆能守护诸善丈夫生贤圣家智慧具足常勤修习丈夫胜行有丈夫用巧能显示七丈夫道具足诸佛善丈夫种丈夫正教丈夫勇猛丈夫精进丈夫智慧丈夫清净普令众生究竟皆得。

　　四所为中初令得果后常勤下令得起行丈夫行者涅槃十八云一切男女若具四法即名丈夫一近善知识二听闻正法三思惟其义四如说修行又四相品具四相故名为丈夫(四如说修行者此下余经云善男子若男若女具足四法谓名丈夫若有男子无此四法即不得名为丈夫也何以故身虽丈夫行同畜生如来调伏若男若女是故佛号调御丈夫也又四相品即南经北经即如来性品卷当第四言四相者一者自正二者正他三者能随问答四者善解因缘义前亦已引意云自正者明信三宝常住不移宁以利刀割断其舌终不说言如来法僧是无常也二正他者意云随机受法智小未堪说无常等智大堪化乃可具说常无常等三能随问答者意云善知如来制听之意随问而说如有问言云何不施一钱得大施名佛言不食酒肉施以酒肉不饰香华施以香华无费一毫施名流布迦叶因言食肉之人不应受施便为广说断肉之制昔开三种乃为渐损其贪耳四善解因缘义者意云知佛有何因缘初不说深不广制戒后方说之知未堪闻故先未说未有过失故不广制随过补之然此四相将为众生开大涅槃为能开德通是利他若别说者初一自利自行非邪故名为正后三利他令离邪过故名正他此一正是利他行体后二化德能随问答明知法药自在随问巧答四达根性善知随机授化因缘上说就能开以说若就所开四者经云复次自正者所谓得是大般涅槃正他者我为比丘说言如来常存不变随问答者迦叶因汝问故得广为菩萨摩诃萨比丘比丘尼优婆塞优婆夷说是甚深微妙义理因缘义者声闻缘觉不解如是甚深之义不闻伊字三点而成解脱涅槃摩诃般若成秘蜜藏我今于此阐扬分别为诸声闻开𤼵慧眼等余广如彼经此中但取知其四事名丈夫耳)又云虽是女人能信自身有佛性者即是丈夫故男子不信即是女人显示七丈夫道即丈夫用道字梵本名为揭底此云事业晋本云丈夫趣与道相近然七丈夫总有多说一约世间瑜伽丈夫有其七义一长寿久住二妙色端严三无病少恼四非仆非女非半择迦五智慧猛利六发言威肃七有大宗叶具此七法名为丈夫道即是彼之因也即下所列六句小有开合可以思准前令具丈夫形即非女等也二依小乘有七丈夫即七贤圣一随信行二随法行三信解四见至五身证六慧解脱七俱解脱离世间品当说此应不愿成彼小乘三依大乘瑜伽七地即七贤圣如十住品初说四依璎珞六位及信即上生贤圣家复有说言即七善知谓知法知义知时知足知自知众知尊卑故佛丈夫种所谓大悲成十力等为佛丈夫丈夫正教即内三藏及外五明余文易了(虽是女人下亦即涅槃第九经末前广说女人之过竟便云善男子以是义故诸善男子善女人等听是大乘般涅槃经常应呵责女人之相求于男子何以故是大乘经典有丈夫相所谓佛性若人不知是佛性者我说是等名为女人若能自知有佛性者我说是人为丈夫相若有女人能知自身定有佛性当知是等即是男子释曰以此文证宗五性者都非丈夫若具四德不拣男女即丈夫矣然七丈夫者䟽出其五一依瑜伽七丈夫即八异熟中除财位果以属外故八异熟义即当瑜伽第三十六此回向初已具引竟净行品中亦以略出依小乘者如俱舍贤圣品离世间亦出七善知如梵行品引)。

　　大方广佛华严经䟽钞会本第二十七之二

　　音释

　　鉼

　　(音丙)。

　　𤔩

　　(居缚切爪持也)。

　　莅物

　　(莅力至切莅物谓临莅万物也)。

　　剥

　　(北角切)。

　　邃

　　(虽遂切深也)。

　　翅

　　(施智切鸟翼也)。

　　胁

　　(虚协切腋下也)。

　　髀

　　(部礼切殿骨也)。

　　讇

　　(丑冉切佞言也)。

　　剜

　　(乌官切刻也)。

　　龟兹

　　(龟音丘兹音慈龟兹国名)。

　　腐

　　(扶雨切谓割去势宫刑也)。
乾隆藏第 131 册 No. 1557 大方广佛华严经疏钞会本(第17卷-第34卷)


　　大方广佛华严经䟽钞会本第二十八之一　会十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨若见如来出兴于世开演正法。

　　四十六叹佛出世如上大威光童子偈声普告等初施行者即法施行于中三一见佛兴世二以大下法施益生三尔时下结所成益。

　　以大音声普告一切如来出世如来出世令诸众生得闻佛名舍离一切我慢戏论复更劝导令速见佛令忆念佛令归向佛令攀缘佛令观察佛令赞叹佛复为广说佛难值遇千万亿劫时乃一出众生由此得见于佛生清净信踊跃欢喜尊重供养复于佛所闻诸佛名转更值遇无数诸佛植诸善本修习增长。

　　二中四初令闻名离惑益二复更下见身起行益三复为下赞希增敬益四复于下展转增长益。

　　尔时无数百千万亿那由他众生因见佛故皆得清净究竟调伏彼诸众生于菩萨所皆生最上善知识想因菩萨故成就佛法以无数劫所种善根普于世间施作佛事。

　　三结益可知。

　　佛子菩萨摩诃萨开示众生令见佛时以诸善根如是回向所谓愿一切众生不待劝诱自往见佛承事供养皆令欢喜愿一切众生常乐见佛心无废舍愿一切众生常勤修习广大智慧受持一切诸佛法藏愿一切众生随所闻声皆悟佛法于无量劫修菩萨行愿一切众生安住正念恒以智眼见佛出兴愿一切众生不念异业常忆见佛勤修十力愿一切众生于一切处常见诸佛了达如来遍虚空界愿一切众生皆得具足佛自在身普于十方成道说法愿一切众生遇善知识常闻佛法于诸如来得不坏信愿一切众生悉能称叹诸佛出兴令其见者普得清净。

　　二回向可知。

　　是为菩萨摩诃萨叹佛出世善根回向为令众生见一切佛供养承事于无上法究竟清净故。

　　佛子菩萨摩诃萨舍于大地或施诸佛造立精舍或施菩萨及善知识随意所用或施众僧以为住处或施父母或施别人声闻独觉种种福田乃至一切贫穷孤露及余四众随意悉兴令无所乏或施造立如来塔庙于如是等诸处之中悉为办具资生什物令随意用无所恐惧。

　　四十七施大地中但通相言也初施行中略列诸田实通一切言别人者谓有资财人非敬非悲故菩萨通于一切善知识要在益我(言别人者即不思议境界经普贤云又复菩萨为护三昧随法施时不拣福田怨亲善恶持戒破戒富贵贫贱又复思惟施于富者虽无所用然我自应修习施行释曰即有财为别人也)于中佛塔菩萨知识父母是恩田亦敬田众僧二乘是德田亦敬田贫孤是悲田亦苦田此等皆能生福如世之田(于中佛塔下第二料拣诸田有四一总立五田谓恩敬德悲苦)若敬田有病即亦敬亦悲乃成四句故智论十四云一怜愍施谓于贫穷下贱及畜生二恭敬施谓于佛及法身菩萨等三怜愍恭敬施谓于老病贫穷阿罗汉辟支佛等(二若敬田下辨其兼通言智论十四者论云复次三事因缘生檀一者信心清净二者财物三者福田心有三种若怜愍若恭敬若怜愍恭敬施贫穷下贱及诸畜生是怜愍施佛及诸法身菩萨是为恭敬施若施诸老病贫穷阿罗汉辟支佛是为恭敬怜愍施释曰论唯此三句今有非恭敬非怜愍即上别人)总[(冰-水+〡)*ㄆ]为二谓悲与敬其非敬非悲亦悲田摄无德可恭敬故(三总[(冰-水+〡)*ㄆ]为二者谓悲田摄苦敬田摄恩德)然此二田以理御心则等无优劣故净名云最下乞人犹如如来福田无异无所分别等于大悲若直就境论则敬强悲劣以恩深德厚故如校量功德经说若就于心即悲田为胜亲引悲故故敬则田强而悲心弱悲则田弱而悲心强各有其美俱为良田若等是敬田恩则胜德故校量经云供百罗汉不及一生身父母阿含中说供养父母共一生补处功德齐等若同是恩田在家人则父母恩胜出家则师僧恩胜如舍利弗请问经说或约生色身及生法身则优劣可知矣等是德田别不如普故梵网经说别请五百罗汉菩萨僧不如僧次一凡夫僧又由主财田异感报胜劣种种不同恐繁不载(然此二田下四彰其优劣一约智二约境三约悲初融心境故云以理御心今初成上以理御心则心境无二况就于境而有分别即净名第一善德长者子章中长者子自于父舍设大施会供养一切沙门婆罗门及诸外道贫穷下贱孤独乞人期满七日时杂摩诘入会诃云当为法施之会何用是财施会为问曰何谓法施之会答云法施会者无前无后一时供养一切众生是名法施之会后广为说法施长者子发心解身璎珞价直百千上之不肯取再请受之分作二分一分施此会中最下乞人持一分奉彼难胜如来一切众会皆见光明国土难胜如来又见璎珞在彼佛上变成四柱宝台四面严饰分明不相障蔽时维摩诘现神变已复作是言若施主等心施一最下乞人犹如如来福田之相无所分别等于大悲不求果报是则名为具足法施释曰既云无所分别即以理御心等于大悲亦同体悲矣又云施主等心施明以理御心也若直就下第二约境敬胜言校量功德经者经云施畜生得百倍福施外道得千倍福等前已引竟又甚希有经云以七宝等供满四洲四果圣人及灭度后广起塔庙不如造𪍿麦等佛塔功德乃至算数譬喻非比释曰此即四果尚不及佛明敬田胜也若就于心下第三约悲心说然探玄记引像法决疑经中乃至施佛菩萨声闻众生不如有人施畜生一口饭食等此是伪经故䟽不引但取亲引于悲悲是菩萨根故悲为菩萨体故若无大悲非菩萨故净名亦云等于大悲故故敬则田强下即罗什法师释净名等于大悲之言而𠮉公不许但以心等故等即前第一义耳今取双成后二故云各有其美若等是敬田下第二但就敬中以论优劣以恩德田皆敬田故于中三一敬恩分别若同是恩下二恩中道俗分别如舍利弗请问经者经唯一卷问云何故如来说父母恩大不可报又言师僧之恩不可量其谁为最佛言夫在家者孝事父母在于膝下莫以报生长育养等以生育恩深故言大也若从师学开发知见此恩大也夫出家者舍其父母生死之家入法门中受微妙法是师之力也生长法身出功德财养智慧命功莫大也追其所生乃次之耳释曰若据经意前䟽顺前意各自为重以二相望则出家为胜故言成约生色身等则优劣可知即顺经后意也三等是德田下就德田中普别分别引梵网经即菩萨戒云若佛子有出家菩萨在家菩萨及一切檀越请僧福田求愿之时应入僧坊问知事人今欲次第请者即得十方贤圣之僧而世人别请五百罗汉及菩萨僧不如僧次一凡夫僧若别请者是外道法七佛无别请法不顺孝道若故别请者犯轻垢罪又由主财田等者俱舍论云由主财田异故施果差别此即约分别门就于三轮皆具优劣主谓重心轻心等财谓好物恶物等田谓若敬若悲等)然今此中菩萨施心悲智齐于虚空事物穷乎法界施田凡圣𥁞于十方故三事性空深无底三事殊特胜无比三事广大遍无涯三事相融俱无碍(然今此中下第三结示经旨三事即三轮广即约事深即约理融有二义一融于上事理二以理融事重重无尽)。

　　菩萨摩诃萨随何方所布施地时以诸善根如是回向所谓愿一切众生具足清净一切智地悉到普贤众行彼岸愿一切众生得总持地正念受持一切佛法愿一切众生得住持力常能守护一切佛教愿一切众生得如地心于诸众生意常清净无有恶念愿一切众生持诸佛种成就菩萨诸地次第无有断绝愿一切众生普为一切作安隐处悉令调伏住清净道愿一切众生同诸如来利益世间普使勤修安住佛力愿一切众生普为世间之所爱乐悉令安住无上佛乐愿一切众生获善方便住佛诸力无畏法中愿一切众生得如地智自在修行一切佛法。

　　二回向行中初一果地余九因地各相似义如理应思。

　　是为菩萨摩诃萨施大地时善根回向为令众生皆得究竟一切如来清净地故。

　　佛子菩萨摩诃萨布施僮仆供养一切诸佛菩萨真善知识或施僧宝或奉父母尊胜福田或复给施病苦众生令无阙乏以存其命或复施与贫穷孤露及余一切无瞻侍者或为守护如来塔庙或为书持诸佛正法以百千亿那由他仆使随时给施其诸仆使皆聦慧善巧性自调顺常勤精进无有懈惰具质直心安乐心利益心仁慈心恭恪心无怨恨心无仇敌心能随受者方俗所宜于彼彼中作诸利益又皆从菩萨净业所感才能技艺工巧算数靡不通达善能供侍悦可其心。

　　四十八施僮仆少美曰僮以拟瞻侍执守曰仆以备劳役然不放之从良而施与人还令成仆者以菩萨行海无善不修若唯放从良有三义缺一行海不具二彼仆本愿不满三佛果缺此应机之德余可知。

　　菩萨尔时以诸善根如是回向所谓愿一切众生得调顺心一切佛所修习善根愿一切众生随顺供养一切诸佛于佛所说悉能听受愿一切众生得佛摄受常观如来更无余念愿一切众生不坏佛种勤修一切顺佛善根愿一切众生常勤供养一切诸佛无空过时愿一切众生摄持一切诸佛妙义言词清净游行无畏愿一切众生常乐见佛心无厌足于诸佛所不惜身命愿一切众生得见诸佛心无染着离世所依愿一切众生但归于佛永离一切邪归依处愿一切众生随顺佛道心常乐观无上佛法。

　　是为菩萨摩诃萨施仆使时善根回向为令众生远离尘垢净治佛地能现如来自在身故。

　　佛子菩萨摩诃萨以身布施诸来乞者布施之时生谦下心生如地心生忍受众苦无变动心生给侍众生不疲厌心生于诸众生犹如慈母所有众善悉回与心生于诸愚险极恶众生种种侵陵皆宽宥心安住善根精勤给事。

　　四十九施自身为给侍。

　　菩萨尔时悉以善根如是回向所谓愿一切众生随其所须常无阙乏修菩萨行恒不间断不舍一切菩萨义利善住菩萨所行之道了达菩萨平等法性得在如来种族之数住真实语持菩萨行令诸世间得净佛法深心信解证法究竟令诸众生出生清净增上善根住大功德具一切智又以此善根令一切众生常得供养一切诸佛解一切法受持读诵不忘不失不坏不散心善调伏不调令调以寂静法而调习之令彼众生于诸佛所住如是事又以此善根令一切众生作第一塔应受世间种种供养令一切众生成最上福田得佛智慧开悟一切令一切众生作最上受者普能饶益一切众生令一切众生成最上福利能使具足一切善根令一切众生成第一好施处能使获得无量福报令一切众生于三界中皆得出离令一切众生作第一导师能为世间云如实道令一切众生得妙总持具持一切诸佛正法令一切众生证得无量第一法界具足虚空无碍正道。

　　二回向行中有二十愿前十进善后十住持。

　　是为菩萨摩诃萨施自己身善根回向为令众生皆得应供无量智身故。

　　佛子菩萨摩诃萨闻法喜悦生净信心能以其身供养诸佛欣乐信解无上法宝于诸佛所生父母想读诵受持无碍道法普入无数那由他法大智慧宝诸善根门心常忆念无量诸佛入佛境界深远义理能以如来微密梵音兴佛法云雨佛法雨勇猛自在能分别说一切智人第一之地具足成就萨婆若乘以无量百千亿那由他大法成满诸根佛子菩萨摩诃萨于诸佛所闻如是法欢喜无量安住正法自断疑惑亦令他断心恒怡畅功德成满善根具足意恒相续利益众生心常不匮获最胜智成金刚藏亲近诸佛净诸佛刹常勤供养一切如来。

　　五十闻法喜悦舍身供佛初施行者即财法二供文中三初标行体二欣乐下别显行相初自利行后能以如下利他行三佛子下结行成益。

　　菩萨尔时以诸善根如是回向所谓愿一切众生皆得圆满最胜之身一切诸佛之所摄受愿一切众生常近诸佛依诸佛住恒得觐仰未曾远离愿一切众生皆得清净不坏之身具足一切功德智慧愿一切众生常勤供养一切诸佛行无所得究竟梵行愿一切众生得无我身离我我所愿一切众生悉能分身遍十方刹犹如影现而无来往愿一切众生得自在身普往十方无我无受愿一切众生从佛身生处在如来无上身家愿一切众生得法力身忍辱大力无能坏者愿一切众生得无比身成就如来清净法身愿一切众生成就出世功德之身生无所得清净法界是为菩萨摩诃萨以身供佛善根回向为令众生永住三世诸佛家故。

　　佛子菩萨摩诃萨以身布施一切众生为欲普令成就善根忆念善根。

　　五十一以身普施一切众生施行中亦具事法二施初总标。

　　菩萨摩诃萨自愿其身为大明灯普能照耀一切众生为众乐具普能摄受一切众生为妙法藏普能任持一切众生为净光明普能开晓一切众生为世光影普令众生常得睹见为善根因缘普令众生常得值遇为真善知识令一切众生悉蒙教诱为平坦道令一切众生皆得履践为无有上具足安乐令一切众生离苦清净为明净日普作世间平等利益。

　　后菩萨下别显若约事则身为日月光明河池井泉以施于物以三种世间身得自在故若约法施则法灯照耀法日利益等文中或法或事而义实两兼。

　　菩萨尔时以诸善根如是回向所谓愿一切众生常亲近佛入佛智地愿一切众生得随顺智住无上觉愿一切众生常处佛会意善调伏愿一切众生所行有则具佛威仪愿一切众生悉得涅槃深解法义愿一切众生具知足行生如来家愿一切众生舍无明欲住佛志乐愿一切众生生胜善根坐菩提𣗳愿一切众生杀烦恼贼离怨害心愿一切众生具足护持一切佛法。

　　二回向行中上之施行以身就生等翻愿众生以身近佛等随义思之。

　　是为菩萨摩诃萨以身布施一切众生善根回向为欲利益一切众生令得无上安隐处故。

　　佛子菩萨摩诃萨自以其身给侍诸佛于诸佛所念报重恩如父母想于诸如来起深信乐以清净心护佛菩提住诸佛法离世间想生如来家随顺诸佛离魔境界了达一切诸佛所行成就一切诸佛法器。

　　五十二施身给侍诸佛初施行亦有身侍心侍。

　　菩萨尔时以此善根如是回向所谓愿一切众生得清净心一切智宝而自庄严愿一切众生住善调伏远离一切诸不善业愿一切众生得不可坏坚固眷属普能摄受诸佛正法愿一切众生为佛弟子到于菩萨灌顶之地愿一切众生常为诸佛之所摄受永离一切不善之法愿一切众生随顺诸佛修行菩萨最胜之法愿一切众生入佛境界悉皆得授一切智记愿一切众生与诸如来皆悉平等一切佛法无不自在愿一切众生悉为诸佛之所摄受常能修行无取着业愿一切众生常为诸佛第一侍者一切佛所修智慧行。

　　二回向行亦依二侍立愿。

　　是为菩萨摩诃萨给侍诸佛善根回向为欲证得诸佛菩提为欲救护一切众生为欲出离一切三界为欲成就无损恼心为得无量广大菩提为欲成就照佛法智为欲常蒙诸佛摄受为得诸佛之所护持为欲信解一切佛法为欲成就与三世佛平等善根为欲圆满无悔恨心证得一切诸佛法故。

　　佛子菩萨摩诃萨布施国土一切诸物乃至王位悉亦能舍。

　　五十三施国所有乃至王位初施行中先明事舍。

　　于诸世事心得自在无系无缚无所恋着远离恶业饶益众生不着业果不乐世法不复贪染诸有生处虽住世间非此处生心不执着蕴界处法于内外法心无依住常不忘失诸菩萨行未曾远离诸善知识持诸菩萨广大行愿常乐承事一切善友。

　　后于诸下明其心舍自在是总下十句别现弃万乘犹如脱屣何系缚哉余义见十藏品。

　　菩萨尔时以此善根如是回向所谓愿一切众生为大法王于法自在到于彼岸愿一切众生成佛法王摧灭一切烦恼怨贼愿一切众生住佛王位得如来智开演佛法愿一切众生住佛境界能转无上自在法轮愿一切众生生如来家于法自在护持佛种永使不绝愿一切众生开示无量法王正法成就无边诸大菩萨愿一切众生住净法界为大法王现佛出兴相继不断愿一切众生于诸世界作智慧正化导群生无时暂舍愿一切众生普为法界虚空界等诸世界中一切众生作法施主使其咸得住于大乘愿一切众生得成具足众善之王与三世佛善根齐等是为菩萨摩诃萨布施王位善根回向为欲令彼一切众生究竟住于安隐处故。

　　佛子菩萨摩诃萨见有人来乞王京都严丽大城及以关防所有输税𥁞皆施与心无吝惜专向菩提发大誓愿。

　　五十四施王都城可知。

　　住于大慈行于大悲志意欢悦利益众生以广大智解了深法安住诸佛平等法性发心为求一切智故于自在法起深乐故于自在智求证得故净修一切诸功德故住于坚固广大智故广集一切诸善根故修行一切佛法愿故自然觉悟大智法故安住菩提心无退故修习一切菩萨行愿一切种智𥁞究竟故而行布施以此善根如是回向所谓愿一切众生悉能严净无量刹土奉施诸佛以为住处愿一切众生常乐居止阿兰若处寂静不动愿一切众生永不依止王都聚落心乐寂静永得究竟愿一切众生永不乐着一切世间于世语言常乐远离愿一切众生得离贪心施诸所有心无中悔愿一切众生得出离心舍诸家业愿一切众生得无吝心常行惠施愿一切众生得不着心离居家法愿一切众生得离众苦除灭一切灾横怖畏愿一切众生严净十方一切世界奉施诸佛是为菩萨摩诃萨布施王都善根回向为令众生悉能严净诸佛刹故。

　　佛子菩萨摩诃萨所有一切内宫眷属妓侍众女皆颜貌端正才能具足谈笑歌舞悉皆巧妙种种衣服种种华香而以严身见者欢喜情无厌足如是宝女百千万亿那由他数皆由菩萨善业所生随意自在敬顺无失𥁞以布施诸来乞者而于其中无爱乐心无顾恋心无耽着心无系缚心无执取心无贪染心无分别心无随逐心无取相心无乐欲心。

　　五十五施内宫眷属初施行中二一女丽具德二而于下明施心清净。

　　菩萨尔时观诸善根为欲令一切众生咸得出离故回向得佛法喜故回向于不坚固中而得坚固故回向得金刚智不可坏心故回向入佛道场故回向到于彼岸故回向得无上菩提心故回向能以智慧了达诸法故回向出生一切善根故回向入三世诸佛家故回向。

　　二菩萨尔时下明回向行文分为二初回向意二正显回向今初以历事将终文势稍展此一段文贯于前后然晋经回向二字皆在句初则是回向菩提意也今经在于句末则是回向之意然回向意与回向所为大同小异小异云何谓有此意故所以回向今回向者为成此故又意则多通诸行所为别约施行言大同者意为此故就文又二初正显回向之意文有十句。

　　佛子菩萨摩诃萨住如是法生如来家增长诸佛清净胜因出生最胜一切智道深入菩萨广大智业灭除一切世间垢恼常能供施功德福田为诸众生宣说妙法善巧安立令其修习诸清净行常勤摄取一切善根。

　　后佛子下重牒前意欲将回向初句总指上意故云住如是法生如来家下从后倒牒亦有十句一牒入佛家二胜因即出世善次五可知八善巧者谓不坚易坚九修习者是得法喜十常摄善根为令出离西域文势义多如此反腾前辞(义多如此者即五失本中之一如初会说)。

　　菩萨尔时以诸善根如是回向所谓愿一切众生常得无量三昧眷属菩萨胜定相续不断愿一切众生常乐见佛悉入诸佛庄严三昧愿一切众生成就菩萨不思议定自在游戏无量神通愿一切众生入如实定得不坏心愿一切众生𥁞获菩萨甚深三昧于诸禅定而得自在愿一切众生得解脱心成就一切三昧眷属愿一切众生种种三昧皆得善巧悉能摄取诸三昧相愿一切众生得胜智三昧普能学习诸三昧门愿一切众生得无碍三昧入深禅定终不退失愿一切众生得无著三昧心恒正受不取二法。

　　二菩萨尔时下正明回向文有十愿随一一愿具前十意十愿皆云三昧者禅定轻安身心柔软犹彼女故故善财偈云定女常供侍。

　　是为菩萨摩诃萨布施一切内宫眷属时善根回向为欲令一切众生皆得不坏清净眷属故为欲令一切众生皆得菩萨眷属故为欲令一切众生悉得满足佛法故为欲令一切众生满足一切智力故为欲令一切众生证于无上智慧故为欲令一切众生得于随顺眷属故为欲令一切众生得同志行人共居故为欲令一切众生具足一切福智故为欲令一切众生成就清净善根故为欲令一切众生得善和眷属故为欲令一切众生成就如来清净法身故为欲令一切众生成就次第如理辩才善说诸佛无𥁞法藏故为欲令一切众生永舍一切世俗善根同修出世清净善根故为欲令一切众生净业圆满成就一切清净法故为欲令一切众生一切佛法皆悉现前以法光明普严净故。

　　三结四所为并可知。

　　佛子菩萨摩诃萨能以所爱妻子布施犹如往昔须达拏太子现庄严王菩萨及余无量诸菩萨等。

　　五十六施妻子二事合愿初施行中二先标章引例须达拏者此云善爱或云好爱事如彼经现庄严王如大庄严经说又如菩萨本缘经说一切持王子施二子等(须达拏者此云善爱或云好爱经唯一卷说事甚广今当略引阿难请问佛说过去不可说劫有一大国名为叶波王号湿波无子祷神后乃有子内外欢喜号须大拏手一五六无艺不通纳妃名曼垣生一男一女太子广行惠施施王敌国行莲华白象与其怨国大臣瞋惧白王𢷤太子于檀特山太子出门一切皆施无陈车马亦为他乞太子负男其妃抱女至其山所山有道人名阿兰陀太子遂问道人云何可居止答云山是福地无处不可乃造草庵而居有拘留国十二丑婆罗门年四十方娶妻妻令求奴婢闻太子好施去山六千里而来求乞初遇猎师欲杀之云王遣迎太子猎遂放之见太子乞子太子自缚以施之其母不在母目瞤动左手复痒恐太子不安遽归三问太子不应复问方答云我已施讫其妻闷绝良久乃苏放声大哭太子言汝忆过去提和竭佛时我为婆罗门子汝为女卖华我以五百金钱买汝五华汝寄二华以上于佛愿为我妻我时要汝莫违我意汝答可尔今何乱我善施心耶帝释知其心坚复化为婆罗门亦十二丑就其乞妻太子即施却来寄太子所太子怪问方答云我是天帝故来相试遂复天身令其求愿妻有三愿一愿卖我子还至本国二愿我子不至饥苦三愿我及太子早还本国帝释曰如汝所愿太子发愿言愿一切众生皆得度脱生老病死之苦帝释叹言大哉是愿非我所能更求何愿又愿言今且愿大富常行布施又愿国王大臣皆思见我帝释言如意婆罗门将子归妇瞋何用王种别求奴婢遂外国卖子帝释谤无买者遂至本国国人识之白王王欲抱之啼不肯就问卖男子先言男银钱一千特牛百头女银钱二千牸牛二百王问何以女贵男贱答言王之后宫与王无亲出自征贱而受荣宠王唯一子逐之深山曾不眷念明知女贵男贱王遂令人追太子还付以宝藏恣其布施遂致得佛父即净饭母即摩耶妃即瞿夷男即罗睺女即现罗复成利母婆罗门即调达妻即旃遮那摩山上道人即目连猎师即阿难又如菩萨本缘者经有三卷今当第一一半向后至第二卷一半向前然其缘起全似须大拏但彼施一男一女此施二子皆男又加乞眼略无王请归余多同也更复略引一切持王好施施王白象行莲华上力能敌国国人大臣皆悉恐惧又虑敌国来侵遂令𢷤王子于雪山山中施二子与丑婆罗门婆罗门卖之至本国祖王惊叹后帝释化为婆罗门乞妻王子施之便云汝妻端正恐为贼劫且寄于汝我要当取王子闻已默然受之复化婆罗门从之乞眼王子欲挑复止之云我今未用且寄汝处我要当取王子云我云何受二种寄付释知心坚复还天身云妻及目二物是我所有今且寄汝勿复施人飞空而去雨华称赞必证菩提)。

　　菩萨尔时乘萨婆若心行一切施净修菩萨布施之道其心清净无有中悔罄舍所珍求一切智令诸众生净深志乐成菩提行观菩萨道念佛菩提住佛种性。

　　二菩萨尔时下明能施心于中初自分所依。

　　菩萨摩诃萨成办如是布施心已决定志求如来之身自观己身系属一切不得自在又以其身普摄众生犹如宝洲给施一切未满足者令其满足菩萨如是护念众生欲令自身作第一塔普使一切皆生欢喜欲于世间生平等心欲为众生作清凉池欲与众生一切安乐欲为众生作大施主智慧自在了知菩萨所行之行而能如是大誓庄严趣一切智愿成无上智慧福田普念众生常随守护而能成办自身利益智慧光明普照于世常勤忆念菩萨施心恒乐观察如来境界。

　　后菩萨摩诃萨下胜进所为初结前生后次自观下观身不坚况于妻子后又以下而修坚固二利之法。

　　佛子菩萨摩诃萨以无缚无著解脱心布施妻子所集善根如是回向所谓愿一切众生住佛菩提起变化身周遍法界转不退轮愿一切众生得无著身愿力周行一切佛刹愿一切众生舍爱憎心断贪恚结愿一切众生为诸佛子随佛所行愿一切众生于诸佛所生自己心不可沮坏愿一切众生常为佛子从法化生愿一切众生得究竟处成就如来自在智慧愿一切众生证佛菩提永离烦恼愿一切众生能具演说佛菩提道常乐修行无上法施愿一切众生得正定心不为一切诸缘所坏愿一切众生坐菩提𣗳成最正觉开示无量从法化生诸善男女。

　　二佛子下明𢌞向行有十一愿初一依于施心欲令普遍故次二依妻立愿次三及后一依子立愿生自己心如己骨肉等故余通依上三立愿。

　　然所施化实应成四句一乞者是化所施为实如贤愚经说毗沙门化作夜叉从王乞子等此破菩萨执故(然所施下第二料拣言如贤愚经毗沙门等者即第一经因梵王请佛说法佛辞众此垢蔽不如速灭梵王遂引昔缘劝佛昔无数劫为生求法乃至一偈以身心妻子而用施与何不念昔而欲弃生过去久远于𨶒浮提有大国王号修楼婆领此世界八万四千小国初以财施后思以坚实法施遂募说者毗沙门王见欲往试变作夜叉色貌青黑眼赤如血钩牙外出头发悉竖诣王宫门云我能说法王请入宫欲请说法彼云先以所爱夫人及所爱子与我食者乃与汝法王即以所爱夫人及儿中胜者与之夜叉食竟为王说偈云一切行无常生者皆有苦五阴空无相无有我我所王闻欢喜书写流布无有悔恨毗沙门遂复本身赞云奇特夫人及子犹存如故王者佛是昔为法尚尔今何速灭释曰此即妻子是实乞者是化此破菩萨执者如净名云十方世界中作魔王者多是住不思议解脱菩萨以方便力现作广王故云破菩萨执)。

　　二乞者是实所施是化如摄论说毗荀陀王舍子与婆罗门是化无恼以菩萨方便满乞意故(二乞者是实者引第十一梁摄论云或现种种本生由逼恼他及逼恼怨对令他相爱利益安乐心释论曰为化邪见众生不信因果令得正法离恶修善故化现种种本生如毗荀陀王舍儿与婆罗门非是逼恼他此儿是化作何以故菩萨无逼恼此人生彼人安乐故又如药藏菩萨令眉絺王与毗提诃王相逼恼此亦是化作后悉令相爱利益安乐心菩萨行如是事有何利益论曰生他信心为先后于三乘圣道中彼善根成熟是名菩萨甚深制差别)三者俱化旁誓众生(三俱化可知)四者俱实复有二种一始行者欲将施时再三本问故瑜伽三十九说施妻子时先当晓喻令喜终不强逼令其忧恼于来乞者虽以正言晓喻不施怨家等二根熟者其所施人多与菩萨同结志愿互为主伴今将为施遂本所祈故下经云生生行施处愿常以我施(四俱实者如一切施王施儿与婆罗门婆罗门鞭打而持去至一树下更欲打之树神手拟婆罗门婆罗门即倒神欲断彼命夺王子送还王子告神请勿害之我若再还令我父王檀行不足即为不孝之子神遂放之此即妻子同行也尚须自舍身命岂有辞苦而退言生生行施处者即七十五释迦女瞿波昔缘中事当时妙德童女欲事太子太子要云恐为其障修菩萨道彼女意云我无染心请为主者偈白太子中有偈云无量劫顶戴广大金刚山若能眷纳我甘心受此苦无量生死海以我身肉施汝得法王处愿令我亦然若能眷纳我与我为主者生生行施处愿常以我施释曰斯皆根熟之者)。

　　是为菩萨摩诃萨布施妻子善根𢌞向为令众生皆悉证得无碍解脱无著智故。

　　佛子菩萨摩诃萨庄严舍宅及诸资具随有乞求一切施与行布施法于家无著远离一切居家觉观厌恶家业资生之具不贪不味心无系着知家易坏心恒厌舍都于其中无所爱乐但欲出家修菩萨行以诸佛法而自庄严一切悉舍心无中悔常为诸佛之所赞叹舍宅财物随处所有悉以惠施心无恋着见有乞求心生喜庆。

　　五十七施宅舍可知。

　　菩萨尔时以此善根如是回向所谓愿一切众生舍离妻子成就出家第一之乐愿一切众生解脱家缚入于非家诸佛法中修行梵行愿一切众生舍离悭垢乐一切施心无退转愿一切众生永离家法少欲知足无所藏积愿一切众生出世俗家住如来家愿一切众生得无碍法灭除一切障碍之道愿一切众生离家属爱虽现居家心无所著愿一切众生善能化诱不离家法说佛智慧愿一切众生身现在家心常随顺佛智而住愿一切众生在居家地住于佛地普令无量无边众生发欢喜心。

　　是为菩萨摩诃萨布施舍宅时善根回向为令众生成就菩萨种种行愿神通智故。

　　佛子菩萨摩诃萨布施种种园林台榭游戏快乐庄严之处作是念言我当为一切众生作好园林我当为一切众生示现法乐我当施一切众生欢喜之意我当示一切众生无边喜乐我当为一切众生开净法门我当令一切众生发欢喜心我当令一切众生得佛菩提我当令一切众生成满大愿我当于一切众生犹如慈父我当令一切众生智慧观察我当施一切众生资生之具我当于一切众生犹如慈母生长一切善根大愿。

　　五十八施园林等施行中二先标起念。

　　佛子菩萨摩诃萨如是修行诸善根时于恶众生不生疲厌亦不误起弃舍之心设满世间一切众生悉不知恩菩萨于彼初无嫌恨不生一念求反报心但欲灭其无量苦恼于诸世间心如虚空无所染着普观诸法真实之相发大誓愿灭众生苦永不厌舍大乘志愿灭一切见修诸菩萨平等行愿。

　　后佛子下离过成德余可知。

　　大方广佛华严经䟽钞会本第二十八之一

　　音释

　　懈惰

　　(懈古隘切怠也惰徒卧切慢也)。

　　恪

　　(克各切敬也)。

　　技艺

　　(技奇寄切方术也艺鱼祭切才能也)。

　　宽宥

　　(宥于救切谓宽之而已未全放也)。

　　怡畅

　　(怡弋支切怡悦也畅尺亮切通畅也)。

　　匮

　　(求位切竭也)。

　　履践

　　(履力纸切蹈也践才线切蹋也)。

　　阿兰若

　　(梵语也此云闲静处若尔者切)。

　　摩诃衍

　　(梵语也此云大乘衍以浅切)。

　　屣

　　(所𦂶切履也)。

　　𪍿

　　(古猛切麦也)。

　　瞤

　　(舒闰切目动也)。

　　痒

　　(余两切肤欲搔也)。

　　苏

　　(孙租切死而更生也)。

　　大方广佛华严经䟽钞会本第二十八之二　盟一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨如是观察已摄诸善根悉以回向所谓愿一切众生念念滋生无量善法成就无上园林之心愿一切众生得不动法见一切佛皆令欢喜愿一切众生乐法园苑得诸佛刹园苑妙乐愿一切众生得净妙心常见如来神足园林愿一切众生得佛戏乐常善游戏智慧境界愿一切众生得游戏乐普诣佛刹道场众会愿一切众生成就菩萨解脱游戏尽未来劫行菩萨行心无疲倦愿一切众生见一切佛充满法界发广大心住佛园林愿一切众生悉能遍往一切佛刹一一刹中供养诸佛愿一切众生得善欲心清净庄严一切佛刹。

　　是为菩萨摩诃萨布施一切园林台榭善根回向为令众生见一切佛游戏一切佛园林故。

　　佛子菩萨摩诃萨作百千亿那由他无量无数广大施会。

　　五十九设大施会初施行中初总标。

　　一切清净诸佛印可终不损恼于一众生普令众生远离众恶净三业道成就智慧。

　　次一切下离过成德择薪而囊滤水而用不强乞求名不恼众生今多反此岂成大益。

　　开置无量百千亿那由他阿僧祇清净境界积集无量百千亿那由他阿僧祇资生妙物。

　　次开置下略显仪式。

　　发甚难得菩提之心行无限施令诸众生住清净道初中后善生净信解随百千亿无量众生心之所乐悉令欢喜以大慈悲救护一切承事供养三世诸佛为欲成就一切佛种修行布施心无中悔增长信根成满胜行念念增进檀波罗蜜。

　　次发甚难得下显施所依心成波罗蜜。

　　菩萨尔时以诸善根如是回向所谓愿一切众生发大乘心悉得成就摩诃衍施愿一切众生皆悉能行大会施尽施善施最胜施无上施最无上施无等等施超诸世间施一切诸佛所称叹施愿一切众生作第一施主于诸恶趣勉济众生皆令得入无碍智道修平等愿如实善根得无差别证自境智愿一切众生安住寂静诸禅定智入不死道究竟一切神通智慧勇猛精进具足诸地庄严佛法到于彼岸永不退转愿一切众生设大施会终不疲厌给济众生无有休息究竟无上一切种智愿一切众生恒勤种植一切善根到于无量功德彼岸愿一切众生常蒙诸佛之所称叹普为世间作大施主功德具足充满法界遍照十方施无上乐愿一切众生设大施会广集善根等摄众生到于彼岸愿一切众生成最胜施普令众生住第一乘愿一切众生为应时施永离非时大施究竟愿一切众生成就善施到佛丈夫大施彼岸愿一切众生究竟常行大庄严施尽以一切诸佛为师悉皆亲近兴大供养愿一切众生住清净施集等法界无量福德到于彼岸愿一切众生于诸世间为大施主誓度群品住如来地是为菩萨摩诃萨设大施会善根回向。

　　为令众生行无上施究竟佛施成就善施不可坏施供诸佛施无恚恨施救众生施成一切智施常见诸佛施善精进施成就一切菩萨功德诸佛智慧广大施故。

　　佛子菩萨摩诃萨布施一切资生之物心无贪惜不求果报于世富乐无所希望离妄想心。

　　六十施资具者以别说诸门不可尽故末后总说一切资具文但有二一施行二回向行以邻后都结故缺后二今初有四一施时离过。

　　善思惟法为欲利益一切众生审观一切诸法实性。

　　二善思惟下辨施所依。

　　随诸众生种种不同所用所求各各差别成办无量资生之具所有严饰悉皆妙好行无边施行一切施尽内外施。

　　三随诸众生下正明施行。

　　行此施时增志乐力获大功德成就心宝常能守护一切众生皆令发生殊胜志愿初未曾有求反报心所有善根等三世佛悉以圆满一切种智。

　　四行此施下显所成德。

　　佛子菩萨摩诃萨以此布施所有善根回向众生。

　　二佛子下明回向行中二先牒前起后后愿一切下正显。

　　愿一切众生清净调伏愿一切众生灭除烦恼严净一切诸佛刹土愿一切众生以清净心于一念中周遍法界愿一切众生智慧充满虚空法界愿一切众生得一切智普入三世调伏众生于一切时常转清净不退法轮愿一切众生具一切智善能示现神通方便饶益众生愿一切众生悉能悟入诸佛菩提尽未来劫于十方世界常说正法曾无休息令诸众生普得闻知愿一切众生于无量劫修菩萨行悉得圆满愿一切众生于一切世界若染若净若小若大若粗若细若覆若仰或一庄严或种种庄严所可演说在世界数诸世界中修菩萨行靡不周遍愿一切众生于念念中常作三世一切佛事教化众生向一切智。

　　显中十愿资生多种愿亦类别一施洗涤资具愿二施扫拭资具愿余可准思又资具总明愿亦总发未必别配。

　　上来依标别显善根回向竟。

　　佛子菩萨摩诃萨随诸众生一切所须以如是等阿僧祇物而为给施。

　　第三从佛子菩萨摩诃萨随诸众生下总结多门善根回向别不可尽故此总明文分二别先结善根即前施行后佛子下结前回向今初分三一结所施物谓菩萨所施非止六十故等以僧祇二为令下结施所为三时十方下结能施心。

　　为令佛法相续不断大悲普救一切众生安住大慈修菩萨行于佛教诲终无违犯以巧方便修行众善不断一切诸佛种性随求悉与而无患厌一切悉舍未曾中悔常勤回向一切智道。

　　二中文含二意以初贯后即是所为若依大悲等而行布施是施所依所为即通为自他所依则自心所住瑜伽三十九云又诸菩萨于诸有怨以慈意乐而行惠施于诸有苦以悲意乐于诸有德以喜意乐于诸有恩亲善同意以舍意乐而行惠施当知亦名菩萨巧慧而行布施文中初句总后大悲下别显不断之相谓以四等心而行万行为相续不断初悲次慈不断一切下明其大舍后段广明大喜又下离相亦是起舍。

　　时十方国土种种形类种种趣生种种福田皆来集会至菩萨所种种求索菩萨见已普皆摄受心生欢喜如见善友大悲哀愍思满其愿舍心增长无有休息亦不疲厌随其所求悉令满足离贫穷苦。

　　三结能施心中四初对多田生喜离过。

　　时诸乞者心大欣庆转更称传赞扬其德美声遐布悉来归往菩萨见已欢喜无量。

　　二时诸乞下明其田弥多其喜弥广。

　　假使百千亿那由他劫受帝释乐无数劫受夜摩天乐无量劫受兜率陀天乐无边劫受善变化天乐无等劫受他化自在天乐不可数劫受梵王乐不可称劫受转轮王王三千乐不可思劫受遍净天乐不可说劫受净居天乐悉不能及。

　　三假使下校量显广略举十王所受之乐不及菩萨喜乐之心其中色天缺于光音若依璎珞十五轮王则二禅王当第十三应言王二千乐若王三千即当第十四觉德光相轮作三界王当等觉菩萨也又依十大数不可思后有不可量今文缺此则似梵本脱于二禅四禅已上虽舍受相应地无报乐而有定乐凡是禅定皆有轻安适悦之乐故又五那含分有解脱乐故无色界中报非显现故此不言若依大丈夫行论中菩萨喜乐过于世间及二乘涅槃今但是世间者净居天中兼二乘乐(若依璎珞者即三贤十圣等妙二觉至随好品善广今引此中然是一禅梵王若依大丈夫行论之有一卷成禅云大丈夫论广说世间今之事皆不及菩萨见乞欢喜未举解脱之乐亦不能及即过二乘也)。

　　菩萨摩诃萨见乞者来欢喜爱乐欣庆踊跃信心增长志乐清净诸根调顺信解成满乃至增进诸佛菩提。

　　四菩萨摩诃萨下结喜广深何等菩萨见乞生喜谓施行熟故施障尽故言施障者瑜伽三十九云又诸菩萨于施障及对治如实了知施障有四一先未惯习二施物鲜缺三耽着上妙物四欣乐当来具足财果云何对治若现有施物乞者现前而施心不发应观此心由往习故今若不施后世之中定背施行故应励力思择而行惠施二观宿业过今受饥渴乏少之苦尚应亡躯况有少活命而不行施三应观妄乐能生当苦四应观当果是邪果报速灭离散求大菩提(瑜伽三十九云等者于中有三初标举二列障三明治前二具论文对治中略取论意耳然论文繁广[(冰-水+〡)*ㄆ]义无遗论后结云如是菩萨四种施障当知四种能对治智对治于彼一者觉悟二者忍受众苦三者遍知颠倒四者见一切行性不坚牢是诸菩萨由前二种能对治智决定堪能正行惠施由后一种能对治智能正摄受施福胜果当知亦名菩萨巧慧而行布施)。

　　佛子菩萨摩诃萨以此善根为欲利益一切众生故回向为欲安乐一切众生故回向为令一切众生得大义利故回向为令一切众生悉得清净故回向为令一切众生悉求菩提故回向为令一切众生悉得平等故回向为令一切众生悉得贤善心故回向为令一切众生悉入摩诃衍故回向为令一切众生悉得贤善智慧故回向为令一切众生悉具普贤菩萨行愿满十力乘现成正觉故回向。

　　第二结前回向回向随义已具上文今但结其回向所为则显前来别别回向不出于此可知。

　　佛子菩萨摩诃萨以诸善根如是回向时身口意业皆悉解脱无著无系。

　　大文第二佛子菩萨摩诃萨以诸善根如是回向时下杂相回向即向实际行称涅槃此彰行深前彰行广深广同时言不并耳文分为二先正明离相后菩萨如是观察下不碍随相前中三初略标二无众生下别显三何以故下征释今初三句解脱是总不著于解不系于缚是真解脱。

　　无众生想无命者想无补伽罗想无人想无童子想无生者想无作者想无受者想。

　　二别显中分二一内绝想念故无缚解二佛子下触境离染故无缚解今初分二先明绝想后如是下彰其行成前中又二先绝我想但法上妄执故具如前释(先绝我者即欢喜行中)。

　　无有想无无想无今世后世想无死此生彼想无常想无无常想无三有想无无三有想非想非非想。

　　后无有想下绝其法想前段以法夺我今则以我除法既无有我则无我所故法我无碍文有六对一不于法体起增减想二于法时离三世想三于分位离流转想四于法义离断常想五于影像离依处想六于法本遣心非心想(一不于法体者一切法体不出有无定有则增益定无则损减四于诸法者就一有上即有常无常义从缘而有即是无常不从缘有即名为常五三有器界唯识顿变名为影像为生所依想即是心非想非心六于法本遣心非心想以上诸句皆有想言一切诸法皆想所持通是有心之义心为法本故忘心即为非想人并遣之故云六于法本遣心非心想耳)。

　　无知所以下经自释今且略明初对为总言无有想者有即空故二空一味等无差故言无无想乃有五意一以事例无有法触目尚不生想无法无物安可念耶一者相无来去故谓有本自无非有去无来即以此义则无可无也故无无想三者有即非有不可谓之为有况得言无则言思道断四者假非有以遣有非谓有于非有故复遣之五者以是法无我理非是断无必不碍有故无无也故下释云非有非非有矣有无既寂俱及俱非岂当有寄余对例知(有即空故者约缘有明二空一味等无差故约真如说皆无有义然法相所立依他缘有圆成性有今明缘有故非有二空为性性即非有言无无想者初一遣无物之无如虚空龟毛兔角等二明缘有即无故净名云色即是空非色灭空色性自空明有即无故此明非灭色之空也三明遣无为有四遣无为非有三四俱遣以空为有义五者上四遣病明非有此句显实明非有不碍有故故下释云非有非非有矣引证也此非非有即是非无但言非无含义则少言非非有含义则多但言非无得前二义后之二义言非非有方始摄也然第一义即古人云我言非有者但言非是有非谓是非有五明有即空故非有空即有故非非有上之五句但顺经文以为二句此下总遣四句合上即俱句相夺即俱非有无之本既无俱句非俱何立)末对总结前有无等想总名为想一切都绝是曰无想假非想以遣想非有非想故云非非想余义例知(末对释结句非非想中唯取第四意耳亦可兼于第五不碍想耳)。

　　如是非缚回向非缚解回向非业回向非业报回向非分别回向非无分别回向非思回向非思己回向非心回向非无心回向。

　　二显行成文有五对初对为总由绝如是我法想故无有缚解谓非想故非缚非非想故非解下四对别初对唯语于缚但因果之异由无作者及受者故次对双显缚解由无有无等想故即显上来有分别业无分别业二皆绝故次双显二业行俱为思行后为思已后对亦双明缚解即思所依王有心则生死波浪无心则同乎外道又以无心为是则未免于有故皆非之(次对双显者以分别为缚无分别为解也次对双显二业者即思及思已而为二也后对亦双明缚解者有心则生死波浪故非心回向无心则同乎外道故非无心回向此则无不碍有义又以无心下拂迹以明前意言有心为非有者有起动也言无心为非者无观照也此则寂不失照后意则寂乎唯寂二皆有理)。

　　佛子菩萨摩诃萨如是回向时不着内不着外不着能缘不着所缘不着因不着果不着法不着非法不着思不着非思。

　　第二触境离染无缚解者文分为三初明无著次辨不缚后明不解心染于境故名为着由境缠心故名为缚楞伽云心缚于境界觉想智随转此之谓也离于心境故名为解今初无著中初牒前起后谓内无想念回向之时则于诸境心无所著文有十六句初十句五对显界处空故不染着内谓六入外谓六尘次对兼前即十八界能缘是识所缘通于内外因果一对即界处为缘所生之法法与非法总显诸法通其三义一则有无二则善恶三则性相已如上辨末后一对别语业体性相。

　　不着色不着色生不着色灭不着受想行识不着受想行识生不着受想行识灭。

　　后之六句显不着蕴大般若中观色等有三一相二生灭三无生灭今不着前二即契无生灭不着色者即是色相知色缘成如聚沫故不着生灭者生无所来灭无所至故由此则入无生灭理后之四蕴但相有异余二并同己遣三科则无所遗矣。

　　佛子菩萨摩诃萨若能于此诸法不着则不缚色不缚色生不缚色灭不缚受想行识不缚受想行识生不缚受想行识灭。

　　二佛子下明其不缚缚着虽异义不出前。

　　若能于此诸法不缚则亦于诸法不解。

　　三若能下明其不解若本无缚其谁求解离缚取解未免于缚故复遣之遣之又遣以至无遣傥然无寄理自玄会矣(若本无缚其谁求解者即闇用净名不二法门中宝印手菩萨曰乐涅槃不乐世间为二若不乐涅槃不猒世间则无有二所以者何若有缚则有解若本无缚其谁求解无缚无解则无乐猒是为入不二法门傥然无寄者此言出肇公百论序彼有二对具云其为论也言而无当破而无报傥然靡据而事不失真萧焉无寄而理自玄会反本之道着乎兹矣释曰此通说论旨前对不失事后对不失理虽不据说于事理而契当于事理今䟽合其二对但取不失于理以是离相回向故傥者俶傥广雅云俶傥者卓异也谓无所依据卓异系象而暗与理会矣)。

　　何以故。

　　三征释中先征意云设我假立法体不无今无念着其故何耶。

　　无有少法若现生若已生若当生无法可取无法可着一切诸法自相如是无有自性自性相离。

　　后释意云法性尔故文分为二初总显法体离相后非一下别彰所离今初先显法体无生故不可取着即般若中第三义也三世求生不可得故从无而有故名为生已生已有不可名生如母已有不名生故未生未有亦不名生若未生名生众生菩提应名为生诸未生法悉应名生现在之法刹那不住恒属已未离于已未无别现故为生之理不出三世三世既无生将安寄既无有生则亦无灭无生无灭则无境可取于何执着(三世求生者即总显文意是中论三时门从无而有故名为生者立生之理下别出三世求不得生相已生未生正生为三已未不生理易彰显现在正生之理隐故以不住故过未分之则无现在之正生也正同净名若过去生过去生已灭若未来生未来生未至若现在生现在生无住以无住故即属已未从为生之理下结成无生)次应问云生是能生之相可许推无所相法体岂应非有故复释云一切诸法自相如是离生灭外有为法体不可得故从缘而生相即无相故生即无生故此显相空次应问云法从缘生相可触目云何言无故复释云从缘而生无自性故此显性空自性相离双结上二又显法本自离非推之使离。

　　非一非二非多非无量非小非大非狭非广非深非浅非寂静非戏论非处非非处非法非非法非体非非体非有非非有。

　　二别彰所离者上但云离为离何相谓一二等文有十对初二约数次二约量外望论大小内望论广狭次二约理智浅深约事理静论语识智次二约教法处非处者邪正教相对法非法者善恶相对后二约体相初对约体色心之体不可得故离色心外非体之法亦叵得故后对约相为法之相不出有无设非有非无若有此者亦不出有若无此句亦不出无但遣有无万法斯寂由离性相故触法斯非(静论语识智者然依智不依识识是戏论智是寂静今并双非则不可以智知不可以识识矣即法四依四依之义下文当释)。

　　菩萨如是观察诸法则为非法于言语中随世建立非法为法不断诸业道不舍菩萨行求一切智终无退转了知一切业缘如梦音声如响众生如影诸法如幻而亦不坏因缘业力了知诸业其用广大解一切法皆无所作行无作道未尝暂废。

　　第二菩萨如是观察下不碍随相者凡情封执𩼟言生滞闻于离相则谓乖前随相之言失于业果菩提之行故此略为双会二文言随相者约随俗说言离相者约胜义说诸佛依二谛为众生说法此之谓也(诸佛依二谛者即中论四谛品下更偈云一以世俗谛二第一义谛若人不能知分别于一谛则于深佛法不知真实义前已引竟)然俗是真俗则不坏假名而说实相故云观察诸法则为非法真是俗真故不动真际而建立诸法故云于言语中随世建立非法为法由建立故不断诸业道则不坏世间不舍下不坏出世因果次了知下却释观察诸法则为非法初了俗即真而不坏俗谓依他业缘等皆如梦幻无真实故俗即为真由即俗而真故不坏因果本来自真不假坏故不妨了业其用广大谓业虽如幻一念幻恶长劫沉沦一念幻善远阶佛果故云广大次解一切下明了俗即真不碍修真无作真道尚须修行若不修行不契真故况不坏俗宁无修证随相离相准此应知此二无碍异于凡小(然俗是真俗下融上二谛成无碍义)。

　　佛子此菩萨摩诃萨住一切智若处非处普皆回向一切智性于一切处皆悉回向无有退转。

　　大文第三佛子此菩萨摩诃萨住一切下释回向名文分为二初总释后以何下别释今初住一切智是自善根由此能成下诸义故若处已下释平等随顺义若约对境处即是善非处为恶若约自行处即随相非处离相处非处殊皆向智性于一切处悉皆回向是随顺一切善根义回向智性是回向义无有退转是坚固义又向智性亦坚固义。

　　以何义故说名回向永度世间至于彼岸故名回向永出诸蕴至于彼岸故名回向度言语道至于彼岸故名回向离种种想至于彼岸故名回向永断身见至于彼岸故名回向永离依处至于彼岸故名回向永绝所作至于彼岸故名回向永出诸有至于彼岸故名回向永舍诸取至于彼岸故名回向永出世法至于彼岸故名回向。

　　二别释中三初假征起释回向义二佛子下释随顺义三又佛子释坚固一切善根义今初然随相之名以坚固心修诸善行皆愿众生向菩提果不言自显而离相受称非释不知所以偏明故征起云离相之中无能所殊以何义故说名回向下随顺等例此可知(然随相之名下䟽文有二一辩来意)略显十义虽一离相得成回向谓但能离相顺一切智则自度世等至于彼岸岂非回向义耶(二略显十义下正明离相受回向名前即假征此下解释于中有二先总)一过世八法至不动岸(后一过世八法下别各随所趣立彼岸别今初利衰毁誉称讥苦乐此之八法即世间法八法不动名不动岸)二度我我所至解脱岸(二依蕴计我故有二我若离二我名为解脱)三离寻伺至实际岸(三寻伺即言语道道是因故实际绝言故)四灭尽诸想至实智岸(四念想观除为实智故)五离烦恼本至有余岸(五身见以为烦恼障本故但能断便是有余)六离苦依身至无余岸(六苦依身即为依处智所依身身智俱亡为无余也)七出一切业至施等岸(七施等即是所作善法故)八出三界至无住涅槃岸(八菩萨出有入无而无染故为无住岸)九尽有漏至法身岸(九证于法身是无漏界故)十出生住灭见至自觉圣智岸(十生住异灭即是有为世间之法觉心现量生灭流注无有自性故成自觉圣智岸也)。

　　佛子菩萨摩诃萨如是回向时则为随顺佛住随顺法住随顺智住随顺菩提住随顺义住随顺回向住随顺境界住随顺行住随顺真实住随顺清净住。

　　二释随顺然下二段兼显益相正为释名亦应征云实际之内谁是能随谁是所随故此释云但能如是离相回向自然随顺佛法智等以佛法等实为体故。

　　佛子菩萨摩诃萨如是回向则为了达一切诸法则为承事一切诸佛无有一佛而不承事无有一法而不供养无有一法而可灭坏无有一法而可乖违无有一物而可贪着无有一法而可厌离不见内外一切诸法有少灭坏违因缘道法力具足无有休息。

　　三释坚固一切善根亦合征云实际非相何名坚固实际无差何名一切此释意云如是离相回向方名坚固凡是有相可破坏故但能离相自成诸善诸善皆以实际而为体故于中一不了法无相不名为了故二佛以法为身心诣于法为事佛故三若身承事则有事不事若事于理则一事一切事佛无二体故四如理修行真供养故五相即无相不须灭坏六无非无相不可乖违七八染净皆空无贪无厌九世间常住故无少灭坏随缘起灭故不违因缘十究此根源法力方具又由无碍故名具足。

　　佛子是为菩萨摩诃萨第六随顺坚固一切善根回向。

　　第三依释结名可知。

　　菩萨摩诃萨住此回向时常为诸佛之所护念坚固不退入深法性修一切智随顺法义随顺法性随顺一切坚固善根随顺一切圆满大愿具足随顺坚固之法一切金刚所不能坏于诸法中而得自在。

　　大文第二菩萨摩诃萨住此回向时下明位果随离无二招斯十果。

　　尔时金刚幢菩萨观察十方观察众会观察法界已入于字句甚深之义修习无量广大之心以大悲心普覆世间长去来今佛种性心入于一切诸佛功德成就诸佛自在力身观诸众生心之所乐随其善根所可成熟依法性身为现色身承佛神力而说颂言。

　　第二应颂先说因缘有十二句初一总辨仪式后一总明所依前文屡释中间十句别显二义初二仪式一观所被二彻事理上观察言通心及眼下辨所依一依教智次下三句依广大心初句为总大悲普覆即上广心长佛种性即前大心次二句上依果德一依说德二依说身次二依权智观乐观宜后句依体起用。

　　菩萨现身作国王于世位中最无等福德威光胜一切普为群萌兴利益。

　　其心清净无染著于世自在咸遵敬弘宣正法以训人普使众生获安隐。

　　现生贵族升王位常依正教转法轮禀性仁慈无毒虐十方敬仰皆从化。

　　智慧分别常明了色相才能皆具足临驭率土靡不从摧伏魔军悉令尽。

　　坚持净戒无违犯决志堪忍不动摇永愿蠲除忿恚心常乐修行诸佛法。

　　后正显偈四十一颂长分为三初五偈颂行所依身次饮食下三十偈半颂依身起行后随顺下有五偈半颂释名中随顺等义兼颂位果。

　　饮食香鬘及衣服车骑床褥座与灯菩萨悉以给济人并及所余无量种。

　　为利益故而行施令其开发广大心于尊胜处及所余意皆清净生欢喜。

　　菩萨一切皆周给内外所有悉能舍必使其心永清净不应暂尔生狭劣。

　　或施于头或施眼或施于手或施足皮肉骨髓及余物一切皆舍心无吝。

　　菩萨身居大王位种族豪贵人中尊开口出舌施群生其心欢喜无忧恋。

　　以彼施舌诸功德回向一切诸众生普愿藉此胜因缘悉得如来广长舌。

　　或施妻子及王位或施其身作僮仆其心清净常欢喜如是一切无忧悔。

　　随所乐求咸施与应时给济无疲厌一切所有皆能散诸来求者普满足。

　　为闻法故施其身修诸苦行求菩提复为众生舍一切求无上智不退转。

　　以于佛所闻正法自舍其身充给侍为欲普救诸群生发生无量欢喜心。

　　彼见世尊大导师能以慈心广饶益是时踊跃生欢喜听受如来深法味。

　　菩萨所有诸善根悉以回向诸众生普皆救护无有余永使解脱常安乐。

　　菩萨所有诸眷属色相庄严能辩慧华鬘衣服及涂香种种庄严皆具足。

　　此诸眷属甚希有菩萨一切皆能施专求正觉度群生如是之心无暂舍。

　　菩萨如是谛思惟备行种种广大业悉以回向诸含识而不生于取着心。

　　菩萨舍彼大王位及以国土诸城邑宫殿楼阁与园林僮仆侍卫皆无吝。

　　彼于无量百千劫处处周行而施与因以教导诸群生悉使超升无上岸。

　　无量品类各差别十方世界来萃止菩萨见已心欣庆随其所乏令满足。

　　如三世佛所回向菩萨亦修如是业调御人尊之所行悉皆随学到彼岸。

　　二中分两先十九偈颂随相回向于中初一颂标后三颂结中间皆颂广显标显二文影略不具。

　　菩萨观察一切法谁为能入此法者云何为入何所入如是布施心无住。

　　菩萨回向善巧智菩萨回向方便法菩萨回向真实义于其法中无所著。

　　心不分别一切业亦不染著于业果知菩提性从缘起入深法界无违逆。

　　不于身中而有业亦不依止于心住智慧了知无业性以因缘故业不失。

　　心不妄取过去法亦不贪着未来事不于现在有所住了达三世悉空寂。

　　后菩萨观察下十一偈半颂离相回向文分四别第一五偈颂内绝想念于中初句总显观力次句人空余皆法空知菩提等者菩提性净不碍从缘净法为缘有菩提起起即无性不违法界是性起菩提(菩提性净下有二菩提一性净二圆净从缘起者即是圆净圆净复二一明缘起万行为缘故二明性起全是真如性净功德之所显故又缘起无性即性净故广如出现此亦法华云诸佛两足尊知法常无性佛种从缘起是故说一乘义耳前已广引)若业依身有则不由心若住心中则有心皆业既许有心无业则业假缘生其性安有(若业依身下释不于身中而有业偈)。

　　菩萨已到色彼岸受想行识亦如是超出世间生死流其心谦下常清净。

　　谛观五蕴十八界十二种处及己身于此一一求菩提体性毕竟不可得。

　　二菩萨已到下二偈颂触境离染由到不可得岸故无所著。

　　不取诸法常住相于断灭相亦不着法性非有亦非无业理次第终无尽。

　　不于诸法有所住不见众生及菩提十方国土三世中毕竟求之无可得。

　　三有二偈颂前征释。

　　若能如是观诸法则如诸佛之所解虽求其性不可得菩萨所行亦不虚。

　　菩萨了法从缘有不违一切所行道开示解说诸业迹欲使众生悉清净是为智者所行道一切如来之所说。

　　四二偈半颂不碍随相余并可知。

　　随顺思惟入正义自然觉悟成菩提诸法无生亦无灭亦复无来无有去。

　　不于此死而生彼是人悟解诸佛法了达诸法真实性而于法性无分别。

　　知法无性无分别此人善入诸佛智法性遍在一切处一切众生及国土三世悉在无有余亦无形相而可得。

　　一切诸佛所觉了悉皆摄取无有余虽说三世一切法如是等法悉非有。

　　如诸法性遍一切菩萨回向亦复然如是回向诸众生常于世间无退转。

　　大方广佛华严经䟽钞会本第二十八之二

　　音释

　　萃

　　(秦醉切聚也)。

　　爨

　　(七乱切炊爨也)。

　　滤

　　(良据切漉去滓也)。

　　傥

　　(他曩切或然之辞)。

　　伺

　　(相吏切察也)。

　　俶

　　(他历切)。
乾隆藏第 131 册 No. 1557 大方广佛华严经疏钞会本(第17卷-第34卷)


　　大方广佛华严经䟽钞会本第二十九之一　盟二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子云何为菩萨摩诃萨等随顺一切众生回向。

　　第七等随顺一切众生回向长行中亦二先位行后位果初中亦三今初牒名征起谓以善根等心顺益故等即平等通于能所所顺众生无相平等能随顺心智照平等此从回向受名等即随顺故本业云以观善恶父母无二一相一合相故名随顺观一切众生回向名无等字释有等义有云善恶即怨亲此二平等俱生法身皆名父母应云善父母者方便般若也恶父母者无明贪爱也不灭痴爱起于明脱故无二相智契无二名一合相即以无贪等善根而为其性(应云下正释义般若方便即净名及今经七十九中之意下当广释恶父母者无明贪爱即楞伽第三经云尔时大慧菩萨白佛言世尊如世尊说若男子女人行五无间业不入无间地狱世尊云何男子女人行五无间业不入无间地狱佛告大慧谛听谛听善思念之吾为汝说大慧白佛言善哉世尊唯然受教佛告大慧五无间业所谓杀父母及害罗汉破坏众僧恶心出佛身血大慧云何众生母谓爱更受身贪喜俱如缘母喜无明为父入处聚落断二根本名害父母彼诸使不现如鼠毒发究竟断彼名害罗汉云何破僧谓异相诸阴和合积聚究竟断彼名为破僧大慧不觉外自共相自心现量七识身以三解脱无漏恶想究竟断彼七识佛名为恶心出佛身血若男子女人行此无间著名五无间事亦名无间等偈言贪爱名为母无明以为父觉境识为佛诸使为罗汉阴集名为僧无间次第断是谓五无间不堕无间狱释曰言如鼠毒发者西方有鼠啮人甚毒毒在身中其疮虽差忽遇雷声其疮还𤼵使亦如之忽遇境雷则还动𤼵余可知不灭痴爱下释一合相义即净名须菩提章二乘之人灭痴得明灭爱则脱今了一性故不灭之体即明脱知理无二即是契合合无合相方是真合)。

　　佛子此菩萨摩诃萨随所积集一切善根所谓小善根大善根广善根多善根无量善根种种善根微尘数善根阿僧祇善根无边际善根不可思善根不可量善根。

　　第二佛子下依征广释中二先明回向后佛子菩萨摩诃萨修行如是回向之时下辨所成益初中亦二先辨所回善根后佛子菩萨摩诃萨以净志下摄将回向前中复二先正修善根后佛子菩萨摩诃萨于此善下因修成德亦可初是行体后明行用前中有三十一句分为三段初十一句明善根分齐次十善所依缘后十善根体性然其前十一一遍从中十中十一一能生后十后十一一容具前十前十一一该后二十思之自显(然其前十下料拣言前十一一遍从中十者从佛境生小等从法境生小等从余八亦然二中十一一能生后十者从一佛境能生檀等十度从法生十度余八亦然三后十一一容具前十者谓布施等有小有大或一或二或三或四或具足十不必皆具故云容具戒等九度于前十亦然四前十一一该后二十者谓从佛境起小施或从佛境起大施等或于佛境起小戒或从佛境起大戒等理即昭然云思之自显)今初十一句即增数十也于中初三约分量如小心施名为小善为菩提施名之为大为利他施名之为广余之九度例此可知又从佛境所生之施有此小等从九境生亦有小等如施既尔余九亦然此三既尔下八例知次三约类谓有多色类乃至无量种种不同未至无量但可名多三五相望亦名种种余五约数明多于中后二亦显甚深难思傍无分量。

　　佛境界善根法境界善根僧境界善根善知识境界善根一切众生境界善根方便善巧境界善根修诸善心境界善根内境界善根外境界善根无边助道法境界善根。

　　二佛境下中十句内前五为缘境前四智境后一悲境后五造修境初一能修智次一能修心次二所观境后一所修法因睹此法能起十度等。

　　勤修一切舍善根立胜志究竟持净戒善根一切舍无不受堪忍善根常精进心无退善根以大方便入无量三昧善根以智慧善观察善根知一切众生心行差别善根集无边功德善根勤修习菩萨业行善根普覆育一切世间善根。

　　三勤修下后十中前七可知八愿心积德九念力习行辨力说法以为业行十由智自在故能覆育。

　　佛子菩萨摩诃萨于此善根修行安住趣入摄受积集办具悟解心净开示发起时。

　　二因修成德中二先牒已修后显成德初有十句初总余别一住作意二加行趣入三摄行属己四渐集成多五假缘资助六照其事理七惑障不生此上自修后二转教八开显指示九劝如说行随修一善则有斯十。

　　得堪忍心闭恶趣门善摄诸根威仪具足远离颠倒正行圆满堪为一切诸佛法器能作众生福德良田为佛所念长佛善根住诸佛愿行诸佛业心得自在等三世佛趣佛道场入如来力具佛色相超诸世间不乐生天不贫富乐不着诸行一切善根悉以回向。

　　后得堪忍下正显成德文分为二初成自利德后为诸众生下成利他德前中十对皆含因果一得忍息恶二摄根具戒三离倒行正四上受下资五佛护善增六住愿起业七心等诸佛行诣道场八内入佛力外相超世九不乐当报不贪现乐十不着诸行而修回向此虽有回向之言意取所回之善十中前八成德后二离过九离凡十离小。

　　为诸众生功德之藏住究竟道普覆一切于虚妄道中拔出众生令其安住一切善法遍诸境界无断无尽开一切智菩提之门建立智幢严净大道普能示现一切世间令除垢染心善调伏生如来家净佛种性功德具足作大福田为世所依安立众生咸令清净常勤修习一切善根。

　　后利他中先总明悲智双运为究竟道于虚妄下别显文并易知常勤修下一句总结。

　　佛子菩萨摩诃萨以净志愿菩提心力修诸善根时作是念言此诸善根是菩提心之所积集是菩提心之所思惟是菩提心之所发起是菩提心之所志乐是菩提心之所增益皆为怜愍一切众生皆为趣求一切种智皆为成就如来十力作是念时善根增进永不退转。

　　第二摄将回向中二初念修善根本因法应回向后佛子下正将回向今初先经叙念时次此诸下正陈所念初之五句总显诸善由菩提心多闻积集思惟义理发起修行志乐无猒唯深唯广皆为下三句显菩提心三回向义种智证于实际即是菩提三心回向三处也后作是下结。

　　佛子菩萨摩诃萨复作是念愿我以此善根果报尽未来劫修菩萨行悉以惠施一切众生悉以回向一切众生普遍无余。

　　第二正将回向中文为三别初向众生及向菩提二佛子菩萨摩诃萨如是回向时不着业下明向实际三佛子菩萨摩诃萨以此善根普施世间下总结三种回向今初分二初回己修善愿成资具以施众生二佛子菩萨摩诃萨以所集善根于念念下复回此施愿令众生具足财法今初亦二先总显要期二愿令下别彰施行今初所以偏愿成施行者一则自具行缘故云修菩萨行二则众生现益故云惠施一切三则檀为行首举一例余四则此一施行具一切行。

　　愿令阿僧祇世界珍宝充满阿僧祇世界衣服充满阿僧祇世界妙香充满阿僧祇世界庄严具充满阿僧祇世界无量摩尼宝充满阿僧祇世界妙华充满阿僧祇世界上味充满阿僧祇世界财货充满阿僧祇世界床座充满盖以宝帐敷以妙衣阿僧祇世界种种庄严宝冠充满。

　　二别彰中先愿成外施后佛子菩萨摩诃萨复作是念下愿成内施以情非情而为内外今初分四一显施广大各僧祇故。

　　假使一人尽未来劫常来求索以此等物而惠施之未曾厌倦而有休息如于一人于一切众生悉亦如是。

　　二假使下辨施无限长时多田随求无猒故。

　　佛子菩萨摩诃萨如是施时无虚伪心无希望心无名誉心无中悔心无热恼心但发专求一切智道心一切悉舍心哀愍众生心教化成熟心皆令安住一切智智心。

　　三佛子下明施殊胜离过顺理故文有十句前五离过追悔不已则生热恼后五顺理前二大智后三大悲。

　　佛子菩萨摩诃萨以诸善根如是回向尽未来劫常行惠施住一切智智心。

　　四又佛子结成二行谓由回向行以成施行。

　　佛子菩萨摩诃萨复作是念我为一众生故欲令阿僧祇世界宝象充满七支具足性极调顺上立金幢金网弥覆种种妙宝而为庄严以用布施愿令阿僧祇世界宝马充满如龙马王种种众宝庄严之具而严饰之持用布施愿令阿僧祇世界妓女充满悉能敷奏种种妙音持用布施愿令阿僧祇世界男女充满持用布施愿令阿僧祇世界己身充满发菩提心而用布施愿令阿僧祇世界己头充满起不放逸心而用布施愿令阿僧祇世界己眼充满而用布施愿令阿僧祇世界己身血肉及以骨髓充满其中心无顾恋持用布施愿令阿僧祇世界自在王位充满其中持用布施愿令阿僧祇世界奴仆作使充满其中持用布施。

　　第二内施文四初对一田显施广大谓一众生即施多事各僧祇故。

　　菩萨摩诃萨以如是等种种诸物尽未来劫安住广大一切施心施一众生如一众生尽众生界一切众生皆如是施。

　　二菩萨下以一例余彰施无限先举人例人。

　　佛子菩萨摩诃萨于一世界尽未来劫修菩萨行以是等物施一众生如是给施一切众生皆令满足如于一世界于尽虚空遍法界一切世界中悉亦如是大悲普覆终无间息普加哀愍随其所须供给供养不令施行遇缘而息乃至不于一弹指顷生疲倦心。

　　佛子下举处例处总[(冰-水+〡)*ㄆ]其义有六无限一物二时三心四田五施六处三大悲下结成所作该六无限一处遍法界故普覆二时尽未来故无息三田𥁞生界而加哀四施随所求而满足五物该种种行不息六心住大施而无疲。

　　佛子菩萨摩诃萨如是施时生于此心所谓无著心无缚心解脱心大力心甚深心善摄心无执心无寿者心善调伏心不散乱心不妄计心具种种宝性心不求果报心了达一切法心住大回向心善决诸义心令一切众生住无上智心生大法光明心入一切智智心。

　　四佛子下显施殊胜离过成德有二十心初一牒前起后后所谓下正显一十九心一不染施行二不为施缚三由遮前二故得解脱四违缘不倾五诣甚深理六无相善摄上六皆巧便殊胜(上六皆巧便殊胜者通即七种最胜成波罗蜜初会已具然最胜亦名殊胜前虽已释为对经文须知总意言巧便殊胜者彼当第五云要无相智所摄故故上六句皆无相智)次五清净殊胜初句总总无二执故下四别初句无我执余三无法执一不取法相故二了唯心性故三见性空故(言次五清净最殊胜者彼当第七云谓要不为二障间杂别中一无法执及了唯心离所知障三见性空无烦恼障)次有三心即安住殊胜初句为总菩萨种性万行齐修皆可贵故二心为别无瑕而明故(次有三心即安住殊胜者彼当第一谓要安住菩萨种性)次有二心即回向殊胜善决诸义具三回向故(次有二心即殊胜者回向彼当第六谓要回向无上菩提今言善决诸义具三回向者决智决悲决实际故)次有一心即意乐殊胜悲愍一切故(次有一心即意乐殊胜者彼当第三谓要悲愍一切众生)后之二心依止殊胜依菩提心故初句因后句果(后之二心依止殊胜者彼当第二谓要依止大菩提心)上显施中广大无限即事业殊胜具上七胜檀度行成(上显施中即事业殊胜者彼当第四谓要具行一切事业具上七下结成前义故唯识云要七最胜之所摄受方可建立波罗蜜多以上释经文同符契)。

　　佛子菩萨摩诃萨以所集善根于念念中如是回向所谓愿一切众生财宝丰足无所乏少愿一切众生成就无尽大功德藏愿一切众生具足一切安隐快乐愿一切众生增长菩萨摩诃萨业愿一切众生成满无量第一胜法愿一切众生得不退转一切智乘愿一切众生普见十方一切诸佛愿一切众生永离世间诸惑尘垢愿一切众生皆得清净平等之心愿一切众生离诸难处得一切智。

　　第二𢌞上施行愿令众生具足财法中文分为三第一慈悲𢌞向二又劝众生下劝物𢌞向三又以诸善如是𢌞向下究竟𢌞向今初分三初正明𢌞向二佛子菩萨摩诃萨如是𢌞向时发欢喜心下明𢌞向所为三佛子菩萨摩诃萨如是悲愍下结其成益今初先总标后所谓下别显十愿初一丰财以财施故余皆具法积善本故文意总显。

　　佛子菩萨摩诃萨如是𢌞向时发欢喜心。

　　第二𢌞向所为中二先牒前起后。

　　为令一切众生得利益安乐故为令一切众生得平等心故为令一切众生住能舍心故为令一切众生住一切施心故为令一切众生住欢喜施心故为令一切众生住永离贫穷施心故为令一切众生住一切财宝施心故为令一切众生住无数财宝施心故为令一切众生住普施无量施一切施心故为令一切众生住尽未来劫无断施心故为令一切众生住一切悉舍无悔无恼施心故为令一切众生住悉舍一切资生之物施心故为令一切众生住随顺施心故为令一切众生住摄取施心故为令一切众生住广大施心故为令一切众生住舍无量庄严具供养施心故为令一切众生住无著施心故为令一切众生住平等施心故为令一切众生住如金刚极大力施心故为令一切众生住如日光明施心故为令一切众生住摄如来智施心故。

　　后为令下随义别显总有一百一十句文分为二前七十二句令成行布修因至果后三十八句令成圆融因圆果满此二无碍为𢌞向意亦是前自分后胜进前中六初二十一句为令修善趣贤首位之行然纯明施行末云摄如来智施行者照三轮空离诸分别同菩提故(善趣贤首位之行者圆融十信位也)。

　　为令一切众生善根眷属具足故为令一切众生善根智慧常现在前故为令一切众生得不可坏净心圆满故为令一切众生成就最胜清净善根故为令一切众生于烦恼睡眠中得觉悟故为令一切众生灭除一切诸疑惑故为令一切众生得平等智慧净功德故为令一切众生功德圆满无能坏者故为令一切众生具足清净不动三昧故为令一切众生住不可坏一切智智故。

　　二为令一切善根下十句成种性位中修行(种性即十住)。

　　为令一切众生成满菩萨无量清净神通行故为令一切众生修集无著善根故为令一切众生念去来今一切诸佛心清净故为令一切众生出生清净胜善根故为令一切众生灭除一切魔所作业障道法故为令一切众生具足无碍清净平等功德法故为令一切众生以广大心常念诸佛无懈废故为令一切众生常近诸佛勤供养故为令一切众生广开一切诸善根门普能圆满白净法故为令一切众生无量心广大心最胜心悉清净故。

　　三有十句令成解行位中修行第十云无量者四等也(解行虽通三贤今正取行向二位故故解行𤼵心在于十行方𤼵回向心故)。

　　为令一切众生成就清净等施心故为令一切众生奉持诸佛尸波罗蜜等清净故为令一切众生得大堪忍波罗蜜故为令一切众生住精进波罗蜜常无懈故为令一切众生住无量定能起种种神通智故为令一切众生得知一切法无体性般若波罗蜜故为令一切众生圆满无边净法界故为令一切众生成满一切神通清净善根故为令一切众生住平等行积集善法悉圆满故为令一切众生善入一切诸佛境界悉周遍故。

　　四从成就清净等施心下令成十地位中修十度行七云满无边净法界此通事理故曰无边是方便度也八成满神通即是大愿九住平等方可名力十入佛境是谓智圆。

　　为令一切众生身口意业普清净故为令一切众生善业果报普清净故为令一切众生了达诸法普清净故为令一切众生了达实义普清净故为令一切众生修诸胜行普清净故为令一切众生成就一切菩萨大愿普清净故为令一切众生证得一切功德智慧普清净故为令一切众生成就一切同体善根𢌞向出生一切智乘普圆满故为令一切众生严净一切诸佛国土普圆满故为令一切众生见一切佛而无所著普圆满故。

　　五有十句令成等觉位中修行故皆有普言。

　　为令一切众生具诸相好功德庄严普圆满故为令一切众生得六十种音声发言诚谛皆可信受百千种法而以庄严如来无碍功德妙音悉圆满故为令一切众生成就十力庄严无碍平等心故为令一切众生得一切佛无尽法明一切辩才普圆满故为令一切众生得无上无畏人中之雄师子吼故为令一切众生得一切智转不退转无尽法轮故为令一切众生了一切法开示演说普圆满故为令一切众生以时修习清净善法普圆满故为令一切众生成就导师无上法宝等清净故为令一切众生于一庄严无量庄严大庄严诸佛庄严普圆满故为令一切众生等入三世所有境界悉周遍故。

　　六从具诸相好下有十一句令成佛果位中行言六十种音者第十回向有而不具至文当知密迹力士经第二具说庄严论亦引此经而云百千种法而以庄严者不思议法品云如来具足六十种音声一一音有五百分一一分有无量百千清净之音以为严好即其事也复有处说六十四音以声有八转谓体业具为从属於呼是八转声各具八德所谓调和声柔软声谛了声易解声无错谬声无雌小声广大声深远声八八则有六十四种(密迹力士经者亦至第十𢌞向明之庄严论亦引此经者论当第六偈云菩萨自成就如前义应知声有六十种是说如来事长行释中具引佛秘密经佛秘密经即密迹经耳并至下明复有处说者瑜伽等说八转者䟽文但举唐言之名今兼显梵音西域国法若欲寻读内外典籍要解声论此八转声方知文义分齐一补卢沙此是直指陈声如人斫𣗳指说其人即今体声二补卢衫是所作业声如所作斫𣗳故云业也三补卢崽拏是能作具声如由斧斫故云具也四补卢沙耶是所为声如为人斫故云为也五补卢沙䫂（丁可反）是所从声如因人造舍等故云从也从即所因故六补卢杀婆是所属声如奴属主故云属也七补卢锻（所戒反）是所于声如客依主故云于也于即依义瑜伽第二名上七种为七例句以是起解大例故唯有梵语声论八转更加醯补卢沙是呼召之声故云呼也然此八声各有三种一男声二女声三非男非女声此上且约男声说之以梵名丈夫为卢沙也是八转声者即八梵音贤首品已明今当重说一调和者谓大小得中故二柔软者言无粗矿故三谛了者亦云最好如迦陵频伽等故四易解者亦云易了言辞辩了故五无错谬者亦云不误言无错误故六无雌小者亦云不女其声雄朗故七广大者亦云尊慧言无战惧故八深远者脐轮发生故如来具此八八之音)四云无尽法明者第八地云如来法明有无量转等第十云一庄严者无二相故以一庄严严一切故无量庄严者众多差别故大庄严者称法界故若依若正皆具此严。

　　为令一切众生悉能往诣一切佛刹听受正法无不遍故为令一切众生智慧利益为世所宗与佛等故为令一切众生以一切智知一切法普圆满故为令一切众生行不动业得无碍果普圆满故为令一切众生所有诸根咸得神通能知一切众生根故为令一切众生得无差别平等智慧于一相法普清净故为令一切众生与理无违一切善根悉具足故为令一切众生于一切菩萨自在神通悉明达故为令一切众生得一切佛无尽功德若福若智悉平等故为令一切众生发菩提心解一切法平等一相无遗缺故。

　　第二悉能往诣下三十八句明圆融行因圆果满明位位中有佛义故若将此下属前佛果则令果中有修菩萨行遇善知识便违正理文分为四初十句令众生于种性位因行圆满四云行不动业得无碍果者毁誉不动则触境无碍有云其因有四一就机法施二无障碍愿三悲心亡已为物受生四修法性镕融行感三业皆无功用尽众生界同时普应无所障碍(若将此下属前佛果下会异释即刊定记释二段皆属于佛果故今明修菩萨行及近善友非属佛耳)。

　　为令一切众生了达正法为世最上福德田故为令一切众生成就平等清净大悲为诸施者大力田故为令一切众生坚固第一无能沮坏故为令一切众生见必蒙益无能摧伏故为令一切众生成满最胜平等心故为令一切众生善能了达一切诸法得大无畏故为令一切众生放一光明普照十方一切世界故为令一切众生普修一切菩萨精进行无懈退故为令一切众生以一行愿普满一切诸行愿故为令一切众生以一妙音普使闻者皆得解故。

　　二从了达正法下十句令解行位中因圆果满二云大力田者谓于其中种少善根能坏大惑故三云坚固第一者悲智大愿无能坏故。

　　为令一切众生悉能具足一切菩萨清净心故为令一切众生普得值遇诸善知识咸承事故为令一切众生修菩萨行调伏众生不休息故为令一切众生以妙辩才具一切音随机广演无断尽故为令一切众生能以一心知一切心以一切善根等回向故为令一切众生常乐积集一切善根安立众生于净智故为令一切众生得一切智福德智慧清净身故为令一切众生善知一切众生善根观察回向普成就故。

　　三从悉能具足一切菩萨清净心下八句令十地位中因行圆满𣈆经第一名直心平等即初证真如此约离障故云清净二云见善知识生大欢喜正顺初地得见多佛故云咸事。

　　为令一切众生得一切智成等正觉普圆满故为令一切众生得具足神通智于一处出兴一切诸处皆出兴故为令一切众生得普庄严智严净一众会一切众会皆严净故为令一切众生于一佛国土普见一切佛国土故为令一切众生以一切庄严具不可说庄严具无量庄严具无尽庄严具庄严一切诸佛国土普周遍故为令一切众生于一切法悉能决了甚深义故为令一切众生得诸如来最上第一自在神通故为令一切众生得非一非异一切功德自在神通故为令一切众生具足一切平等善根普为诸佛灌其顶故为令一切众生悉得成满清净智身于诸有中最尊胜故。

　　四从令得一切智成等正觉下十句令成佛果圆满八云非一非异等者即十通中无体性无作神通以了一切为无为等非一异故于一切染净自他等境转变自在相即相作而非一异业用无碍又非一异应成四句如十忍品说(八云非一者标示也故彼通中广说非一异义以了一切下出非一异是神通相若一向非一各互相碍不能相作若一向非异无二可得将何相作以非异故一理融通非一事故得相作等又非一异者一非一二非异三非非一非非异四非亦一亦异十忍当说)然上诸义望一一位各有所由恐猒繁文举其大略耳又行布圆融无碍不可定执。

　　佛子菩萨摩诃萨如是悲愍利益安乐一切众生。

　　第三结其成益中二先结前生后。

　　大方广佛华严经䟽钞会本第二十九之一

　　音释

　　斫

　　(职略切斩也)。

　　崽

　　(所皆切)。

　　䫂

　　(丁可切)。

　　铩

　　(所戒切)。

　　矿

　　(古猛切铜铁朴石也)。

　　大方广佛华严经疏钞会本第二十九之二　盟三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　咸令清净远离悭嫉受胜妙乐具大威德生大信解永离瞋恚及诸翳浊其心清净质直柔软无有谄曲迷惑愚痴行出离行坚固不坏平等之心永无退转白净法力具足成就无恼无失善巧回向常修正行调伏众生灭除一切诸不善业修行苦行一切善根。

　　后咸今下别显益相文有十三句显二种生摄一切德初三句显胜妙生二句为因一句为果清净者戒受人天身离悭者施有大财位人天财位即胜妙生有大威德后之十句显功德生功德生者即决定胜道有人天中具大财位无信解等非功德生一生大信解拣异邪小二永离三毒障翳即痴浊即是贪亦兼余障故致诸言三其心下即离毒之德初句为总质直下别由离瞋故质直柔软由离贪故无有谄曲由离痴翳故无有迷惑愚痴四修真定慧为出离道五运同体悲为平等心六入无漏因为白净法七由离前过不恼众生自行无失兼能回向八自他兼利九灭除恶因十修行善本(初之三句者即前十度章中引唯藏释前三为增上生道感大财体及眷属故其胜妙生即增上生名异义同后三决定胜道)。

　　又劝众生令其修习普为含识具受众苦以大智眼观诸善根知其悉以智慧为性方便回向一切众生。

　　第二劝物回向中二先令悲智双行而成回向。

　　为令一切众生悉得安住一切清净功德处故为令一切众生悉能摄受一切善根知诸功德性及义故为令一切众生普净一切诸善根故为令一切众生于福田境界中种诸善法心无悔故为令一切众生普能摄受一切众生一一皆令趣一切智故为令一切众生普摄一切所有善根一一皆与平等回向而相应故。

　　后为令下明回向意意通能所约能菩萨为此故教约所教其当如是为文有六句二中性即体性义即所以通于理事。

　　又以诸善根如是回向所谓愿一切众生究竟安隐愿一切众生究竟清净愿一切众生究竟安乐愿一切众生究竟解脱愿一切众生究竟平等愿一切众生究竟了达愿一切众生究竟安住诸白净法愿一切众生得无碍眼愿一切众生善调其心愿一切众生具足十力调伏众生。

　　第三又以下究竟回向上来展转回向以随宜故或通因果世及出世今回向既终惟愿得成究竟之果安隐者无障恼故安乐者唯寂灭故。

　　佛子菩萨摩诃萨如是回向时不着业不着报不着身不着物不着刹不着方不着众生不着无众生不着一切法不着无一切法。

　　第二回向实际中先牒前随相后不着下正显离相十句五对一己业因果二自己身财三起行方便四所化众生五所回行法亦通一切不着一切法者了法空故不着无一切者空亦空故。

　　佛子菩萨摩诃萨如是回向时以此善根普施世间愿一切众生成满佛智得清净心智慧明了内心寂静外缘不动增长成就三世佛种。

　　第三佛子已下总结三种回向近仍前起谓即上离相不碍随相远结上文普施世间即向众生愿生成佛即向菩提得清净心下即向实际成就三世佛种即总结三种回向之能。

　　佛子菩萨摩诃萨修行如是回向之时超出一切无能过者一切世间所有言词悉共称赞亦不可尽普修一切菩萨诸行悉能往诣一切佛土普见诸佛无所障碍又能普见一切世界菩萨所行以善方便为诸众生分别诸法甚深句义得陀罗尼演说妙法尽未来劫无有断绝为众生故念念于不可说不可说世界犹如影像普现其身供养诸佛念念严净不可说不可说诸佛国土悉令周遍修行严净佛刹智慧而无厌足念念令不可说不可说百千亿那由他众生清净成就平等满足于彼一切诸国土中勤修一切诸波罗蜜摄取众生成就净业得无碍耳于不可说不可说诸佛世界一一如来所转法轮听闻受持精勤修习不生一念舍离之心住无所得无依止无作无著菩萨神通于一刹那一弹指顷分身普诣不可说诸佛世界与诸菩萨等同一见。

　　大文第二回向成益即此行所成广大之德有四佛子即为四段第一佛子成因位广大德第二佛子果位清净德三会违自在德四相尽平等德前之二段即随相益后之二段即离相益又初一现成德次一当成德此二因果一对三是会相德四是得实德此二会违摄法对今初先牒成益之时显正修时即成此益后超出下正显显有十二句初二为总初句显深无能过故后句显广叹不尽故后十句别摄为五对初二所行所见对行中初行行后诣刹所见中初见果后见因二说法深广对事理善巧故法义甚深总持广包辞辩无断三为众生下现身严刹对于严刹中先果后因四念念令下成就摄生对初成就后于彼下摄取五得无碍下远听速往对初明远听听必修行后住无得下速往往皆无得不假静虑故曰无依不起加行故云无作不染通境故云无著依此无依故能刹那顿现等同一见者诣刹虽多道风无异。

　　佛子菩萨摩诃萨如是修习菩萨行时尚能成满无量不可说不可说清净功德忆念称赞所不能尽况复得成无上菩提。

　　第二果德清净文分为二一牒现况当谓结前因德尚尔无尽况当成果德岂可量耶。

　　一切佛刹平等清净一切众生平等清净一切身平等清净一切根平等清净一切业果平等清净一切众会道场平等清净一切圆满行平等清净一切法方便智平等清净一切如来诸愿回向平等清净一切诸佛神通境界平等清净。

　　二一切佛刹下悬解当相谓成果之状略举此十前六果相圆备后四举因显果谓此果满由因圆故皆言清净者无染不尽云平等者无理不证染净皆虚故云平等净符乎理但云清净此上因果德用若非圆教诸位相摄何容地前得斯无碍。

　　佛子菩萨摩诃萨如是回向时得一切功德清净欢喜法门无量功德圆满庄严。

　　第三会违自在德中二初结前生后此结有二一近结上果德果德无边上言不尽故云一切功德清净二通结因果以随相益竟欲明得随相益即有离相故总结云得一切功德乃至圆满庄严由此故有不违等也。

　　如是回向时众生不违一切刹刹不违一切众生刹众生不违业业不违刹众生思不违心心不违思思心不违境界境界不违思心业不违报报不违业业不违业道业道不违业。

　　二如是回向时下正显会违之益有十五对大分为四初十一对法法相望无违次二对世世无违次一对世法无违后一因果无违即是总结前中分三初六对事事无违次法性下二对事理无违三刹平等下三对理理无违。

　　今初一依正二业果三王所四心境五业报二是引业此是满业六正助无违行前之思方便造业但名为业思之所起身口意行名为业道以是思之所游履故晋经名业迹迹即道也此之事事所以无违者随性融故缘起相由故同一缘起义故亦由后二段令此无违(六正助无违者即经业道不违业业不违业道俱舍业品云俱得名尸罗一妙行二业三律仪四唯初表无表名别解脱五业道六释曰此有六名今此即当第六彼䟽释云又此初念亦名业道第六名也本求戒思今曰究竟依业畅义立业道名谓戒前之思名之为业初念戒体名之为道思所履故业家之道故名业道故初刹那名别解脱初弃恶故亦得名为别解脱律仪能防非故亦得名为根本业道畅思起故第二念等不名业道非畅思故名为后起根本后故今䟽全依俱舍论文故不更引古来异释此之事事下出事事无违之因略出三因一法性融通门二缘起相由门上二即事事无碍义三直语同一缘起通事通理非无碍义如睹一叶落知天下秋矣亦由后二者后二即事理无违及理理无违由此故今事事无违谓既同一味事复即理由事即理理融于事故得事事无碍故无违也)。

　　法性不违相法相不违性法生不违性法性不违生。

　　次二对理事无违者初对约所相之法论性相无违后对约能相四相辨性相无违略举一生耳性不违相者理能成事故相不违性者事能显理故不动真际建立诸法故不坏假名说实相故。

　　刹平等不违众生平等众生平等不违刹平等一切众生平等不违一切法平等一切法平等不违一切众生平等离欲际平等不违一切众生安住平等一切众生安住平等不违离欲际平等。

　　三理理无违三对一依正二人法三能所证离欲际即所证理众生安住即能证智智冥于理故二无违。

　　然上三段无违初后二段唯约异类相望由后段中以事取理有多平等故中间事理无违则有二义一自类相望如刹望刹平等二异类相望如刹望众生平等平等即无性之理也(然上三段下重总料拣于中有二一同异类料拣)。

　　开此则有四句若细论则有五重四句第一四句者一刹二众生三刹无性理四众生无性理此四为本第二四者一刹即刹无性以事不存故二不即以不坏事故三无性即刹以不守自性故四不即刹以性不变故第三四者众生与无性亦同刹说上二四句各初及第三是第二段性相无违中自类相望各二及四虽非无碍亦不相违义如上说第四四者一刹无性即众生无性以无二故二不即以无可即故三刹即众生以无性是众生刹既无性即众生故四刹不即众生以不碍两存故此中初二句是第三段理理无违以无可即亦无可违故第三句是第一段事事无违第四句虽非无碍亦不相违第五四句者一刹即众生无性二不即三众生即刹无性四不即此中初及第三句是第二段理事无违中异类事理相望二四两句虽不坏性相亦不相违然为门不同有多差别理实诸句无不融通(二开此则有下句数料拣但就刹众生以成诸句初根本四句二刹上理事成四句三约众生上理事成四句上二三两四句但是事理无碍四以刹事对生理为四五以众生事望刹理成四此后二四方成事事无碍上二等者以事理相望唯就同类即得成故言各二及四虽非无碍亦不相违义如上说者以二四皆是不即故非无碍亦不相违者由上同一缘起故由不坏之事不变之性皆同一缘起故此中初二句是理理无违者一刹无性即众生无性二理同故以无可即亦无可违者释第二句是理理无违义第四句者第四不碍两存故非无碍而亦同是一缘起故及第五四句中亦不相违皆同前二三四句中亦不相违此中初及第三句是异类事理相望者以将刹望众生无性众生与刹是异类也)。

　　过去不违未来未来不违过去过去未来不违现在现在不违过去未来。

　　二约世世。

　　世平等不违佛平等佛平等不违世平等。

　　三约世法。

　　菩萨行不违一切智一切智不违菩萨行。

　　四约因果文并可知。

　　佛子菩萨摩诃萨如是回向时得业平等得报平等得身平等得方便平等得愿平等得一切众生平等得一切刹平等得一切行平等得一切智平等得三世诸佛平等。

　　第四相尽平等德文分为二初得平等离相益。

　　得承事一切诸佛得供养一切菩萨得种一切善根得满一切大愿得教化一切众生得了知一切业得承事供养一切善知识得入一切清净众会道场得通达一切正教得成满一切白法。

　　二得承事一切佛下明得不坏诸相益。

　　佛子是为菩萨摩诃萨第七等随顺一切众生回向。

　　第三依释结名可知。

　　菩萨摩诃萨成就此回向则能摧灭一切魔怨拔诸欲刺得出离乐住无二性具大威德救护众生为功德王神足无碍往一切刹入寂灭处具一切身成菩萨行于诸行愿心得自在分别了知一切诸法悉能遍生一切佛刹得无碍耳闻一切刹所有音声得净慧眼见一切佛未尝暂舍于一切境界成就善根心无高下于一切法得无所得菩萨摩诃萨以一切善根等随顺一切众生如是回向。

　　大文第二辨位果与益异者成益约于位中得果就其位满有二十一句初一牒前后一总结中间十九摄为九果一断染果降魔冤谓止恶缘㧞欲刺断恶因也二入证果得出离乐正证住无二性证因三益生果具大威德即护生之因四内外超胜果谓内德外用五往一切下寂用无碍果六具一切下行愿广大果七分别下智通殊胜果八得无碍下见闻自在果九于一切境下修行具足果初成就后无得。

　　尔时金刚幢菩萨承佛神力普观十方而说颂言。

　　菩萨所作诸功德微妙广大甚深远。

　　第二重颂二十一偈分三初十一偈颂回向次九偈颂成益后一偈结赞今初分二初半偈颂所回善根。

　　乃至一念而修行悉能回向无边际。

　　菩萨所有资生具种种丰盈无限亿香象宝马以驾车衣服珍财悉殊妙。

　　或以头目并手足或持身肉及骨髓悉遍十方无量刹普施一切令充遍。

　　无量劫中所修习一切功德尽回向为欲救度诸群生其心毕竟不退转。

　　余颂摄将回向于中三初三偈半颂回己修善愿成资具以施众生。

　　菩萨为度众生故常修最胜回向业普令三界得安乐悉使当成无上果。

　　菩萨普兴平等愿随其所集清净业悉以回施诸群生如是大誓终无舍。

　　菩萨愿力无限碍一切世间咸摄受如是回向诸群生未曾暂起分别心。

　　普愿众生智明了布施持戒悉清净精进修行不懈废如是大誓无休息。

　　菩萨回向到彼岸普开清净妙法门智慧同于两足尊分别实义得究竟。

　　次菩萨为度下五偈颂复回此施愿令众生具足财法。

　　菩萨言词已通达种种智慧亦如是说法如理无障碍而于其中心不着。

　　常于诸法不作二亦复不作于不二于二不二并皆离知其悉是语言道。

　　三菩萨言词下二偈颂回向实际。

　　知诸世间悉平等莫非心语一切业众生幻化无有实所有果报从兹起。

　　一切世间之所有种种果报各不同莫不皆由业力成若灭于业彼皆尽。

　　二知诸世间下颂成益中三初二颂因德广大。

　　菩萨观察诸世间身口意业悉平等亦令众生住平等犹如无等大圣尊。

　　菩萨善业悉回向普令众生色清净福德方便皆具足同于无上调御士。

　　菩萨利益诸群生功德大海尽回向愿使威光特超世得成雄猛大力身。

　　凡所修习诸功德愿使世间普清净诸佛清净无伦匹众生清净亦如是。

　　菩萨于义得善巧能知诸佛最胜法以众善业等回向愿令庶品同如来。

　　次五颂果德清净。

　　菩萨了知诸法空一切世间无所有无有造作及作者众生业报亦不失。

　　诸法寂灭非寂灭远离此二分别心知诸分别是世见入于正位分别尽。

　　后二颂相尽平等略不颂会违上已委具然颂三段势少异前前直语益今兼显回向之因。

　　如是真实诸佛子从于如来法化生彼能如是善回向世间疑惑悉除灭。

　　大方广佛华严经疏钞会本第二十九之二

　　音释

　　畅

　　(丑亮切通也)。
乾隆藏第 131 册 No. 1557 大方广佛华严经疏钞会本(第17卷-第34卷)


　　大方广佛华严经䟽钞会本第三十之一　盟四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子何者是菩萨摩诃萨真如相回向。

　　第八真如相回向长行中二先广明后结示前中亦二先明位行后辨位果前中亦三今初标名善根合以成回向从所依立名义通能所故本业云常照有无二谛一切法一合相故若梵本中具名真如相自性回向相即德相性即体性以二非即离所以双举多说德相唐本单名即以法界印而为其性此与前后异者谓第七明会事向理故云平等此明事尽理现故行等同如第九明从体起用第十明用同体同体而用余如第四回向会释(从所依立名者但言真如相即是所依善根合如故义通能所常照者以有能所况一合相复有二义一有无不二即一合相以同如故二智与境冥绝能所故则通能所为如相矣即以法界下四出体能所契合为法界故此与前后下五拣滥前即第七以平等随顺众生故后即九十九即离于能所缚着故十入法界亦契合故故其四名多分相滥䟽拣可知余如第四回向者彼以善根如于实际故至一切处前对此拣竟故今不对第四拣之)。

　　佛子此菩萨摩诃萨正念明了其心坚住远离迷惑专意修行深心不动成不坏业趣一切智终不退转志求大乘勇猛无畏植诸德本普安世间生胜善根修白净法大悲增长心宝成就常念诸佛护持正法于菩萨道信乐坚固。

　　第二依征广释中三初明随相回向二佛子菩萨摩诃萨以此善根下离相回向三佛子此菩萨摩诃萨如是回向时得一切下回向成益初中分二先积善回向后佛子菩萨摩诃萨若见下触境回向前中亦二先明所回行体后菩萨尔时慧眼下摄将回向前中亦二先积集资粮后成就无量下结德成就。

　　今初文有十句初一为总谓正念坚明下九为别文有三节初三正念菩提一远离迷惑是明了义专意修行即为正念正念是定明了是慧定慧双运为道之源二契理不动故曰深心缘不能沮成不坏业即自分坚住三求佛不退即胜进坚住次四句正念化生初句为总勇求兼济为大法故下三句别一悲智双运为明了般若为众德之本故二进善去漏为正念三悲增智圆为坚住后三正念三宝一念佛二护法三信僧上有正念下句坚固影略该摄。

　　成就无量净妙善根勤修一切功德智慧为调御师生众善法以智方便而为回向。

　　二结德成就文有四句前三结前一非止上十故云无量二三统而[(冰-水+〡)*ㄆ]之不出福智大悲末句生后回向。

　　菩萨尔时慧眼普观所有善根无量无边。

　　第二摄将回向中二先观察善根本期回向二以诸善根下正明回向今初有三初总标。

　　其诸善根修习之时若求缘若办具若治净若趣入若专励若起行若明达若精审若开示。

　　次其诸善下别显。

　　如是一切有种种门种种境种种相种种事种种分种种行种种名字种种分别种种出生种种修习。

　　三如是下总结于中二先结种类多门有十句谓随前求缘等有多差别一通游非一故如一趣入为用有门为用空门乃至无量故慈行童女云诸佛各以异门令我入此普庄严门二随其一门缘何为境为佛为法等三随一境上相貌不同四相所依事谓色心等五随一事上有多分位六施等万行七能诠名字八分别决择九生多知见十若定若慧上中下修。

　　其中所有一切善根悉是趣向十力乘心之所建立皆悉回向一切种智唯一无二。

　　后其中下结修本意本意既然宁不回向。

　　以诸善根如是回向所谓愿得圆满无碍身业修菩萨行愿得清净无碍口业修菩萨行愿得成就无碍意业安住大乘愿得圆满无障碍心净修一切诸菩萨行愿起无量广大施心周给无边一切众生愿于诸法心得自在演大法明无能障蔽愿得明达一切智处发菩提心普照世间愿常正念三世诸佛谛想如来常现在前愿住圆满增上志乐远离一切诸魔怨敌愿得安住佛十力智普摄众生无有休息。

　　第二正明回向分二初向菩提二佛子菩萨摩诃萨如为己身下回向众生前中有二十愿分三初十愿愿成智行即菩提因果。

　　愿得三昧游诸世界而于世间无所染着愿住诸世界无有疲厌教化众生恒不休息愿起无量思慧方便成就菩萨不思议道愿得诸方不迷惑智悉能分别一切世间。

　　二得三昧下四愿周遍利生即化用因果一化所依二化时处三知药治四识病宜。

　　愿得自在神通智力于一念中悉能严净一切国土愿得普入诸法自性见一切世间悉皆清净愿得生起无差别智于一刹中入一切刹愿以一切刹庄严之事显示一切教化无量无边众生愿于一佛刹中示无边法界一切佛刹悉亦如是愿得自在大神通智普能往诣一切佛土。

　　三得自在下六愿普严佛刹即净土因果一神通智严净事土二入理智严法性土亦非严严故三事理无碍智严帝网土四以前三严用化众生上四因圆后二果满。

　　佛子菩萨摩诃萨以诸善根愿得庄严一切佛国愿得周遍一切世界愿得成就智慧观察如为己身如是回向如是而为一切众生。

　　第二回向众生文三初牒前起后即从后倒牒前之三段。

　　所谓愿一切众生永离一切地狱畜生阎罗王趣愿一切众生除灭一切障碍之业愿一切众生得周普心平等智慧愿一切众生于怨于亲等心摄受皆令安乐智慧清净愿一切众生智慧圆满净光普照愿一切众生思慧成满了真实义愿一切众生以净志乐趣求菩提获无量智愿一切众生普能显示安隐住处。

　　二所谓下正显回向文有八句初二愿离三障障碍之言义兼烦恼次四成四智后二结二果谓菩提涅槃菩提不唯四智故云无量。

　　佛子菩萨摩诃萨恒以善心如是回向为令一切众生遇清凉云霔法雨故为令一切众生常值福田胜境界故为令一切众生皆能善入菩提心藏自护持故为令一切众生离诸盖缠善安住故为令一切众生皆获无碍神通智故为令一切众生得自在身普示现故为令一切众生成就最胜一切种智普兴利益无空过故为令一切众生普摄群品令清净故为令一切众生皆能究竟一切智故为令一切众生心不动摇无障碍故。

　　三佛子下总结所为。

　　佛子菩萨摩诃萨见可爱乐国土园林草木华果名香上服珍宝财物诸庄严具或见可乐村邑聚落或见帝王威德自在或见住处离诸諠杂见是事已以方便智精勤修习出生无量胜妙功德为诸众生勤求善法心无放逸广集众善犹如大海以无𥁞善普覆一切为众善法所依之处以诸善根方便回向而无分别开示无量种种善根智常观察一切众生心恒忆念善根境界以等真如平等善根回向众生无有休息。

　　第二触境回向大同净行对境发愿于中五一列所见境二见是事下睹境成德谓增悲智三以诸善根下总明回向亦是回向之德四菩萨尔时下别明回向五佛子下回向成益前三可知。

　　菩萨尔时以诸善根如是回向所谓愿一切众生得诸如来可爱乐见见法真性平等平等无所取着圆满清净愿一切众生见诸如来甚可爱乐圆满供养愿一切众生往生一切无诸烦恼甚可爱乐清净佛刹愿一切众生得见诸佛可爱乐法愿一切众生常乐护持一切菩萨可爱乐行愿一切众生得善知识可爱乐眼见无所碍愿一切众生常见一切可爱乐物无有违逆愿一切众生证得一切可爱乐法而勤护持愿一切众生于一切佛可乐法中得净光明愿一切众生修诸菩萨一切能舍可爱乐心愿一切众生得无所畏能说一切可爱乐法愿一切众生得诸菩萨极可爱乐甚深三昧愿一切众生得诸菩萨甚可爱乐陀罗尼门愿一切众生得诸菩萨甚可爱乐善观察智愿一切众生能现菩萨甚可爱乐自在神通愿一切众生能于诸佛大众会中说可爱乐甚深妙法愿一切众生能以方便开示演说甚可爱乐差别之句愿一切众生常能发起甚可爱乐平等大悲愿一切众生念念发起甚可爱乐大菩提心常令诸根欢喜悦豫愿一切众生能入一切甚可爱乐诸如来家愿一切众生得可爱乐能调伏行调伏众生无有休息愿一切众生得诸菩萨甚可爱乐无尽辩才演说诸法愿一切众生于不可说不可说劫住于一切可乐世界教化众生心无厌倦愿一切众生以无量方便普能悟入甚可爱乐诸佛法门愿一切众生得可爱乐无碍方便知一切法无有根本愿一切众生得可爱乐离贪欲际知一切法毕竟无二断一切障愿一切众生得可爱乐离贪欲际知一切法平等真实愿一切众生具足成满一切菩萨甚可爱乐无戏论法愿一切众生得金刚藏精进之心成可爱乐一切智道愿一切众生具可爱乐无碍善根摧伏一切烦恼怨敌愿一切众生得可爱乐一切智门普于世间现成正觉。

　　四中初句总标标将说别上起行中云以诸善根方便回向未知回向其相云何故云尔时如是回向后所谓下别显显如是言三十一愿皆言令得可爱乐者由见可爱乐境起可爱乐善故愿成可爱乐德释此诸愿通有二意一横对上境发等流愿二竖配地位以彰总愿总者随见一境即发多愿该因果故言横对者初之十愿对上国土一若见国土当愿众生见法性土二土之供具三通受用变化净土余皆土中之事可以意得对此一境发十愿者以一例诸皆应有多不欲繁文下渐从略(三通受用者但言清净变化亦有净故无诸烦恼则是受用既众生往生故皆通也余皆是土中之事者四法即法门流布五行即菩萨修行六即天眼常喜世界生者天眼彻见十方七则水鸟树林华池宝阁八护法九证法十心无著)次得无畏下三愿对上园林无漏法林无所畏故总持三昧为园苑故(无漏法林等即净名佛道品无漏法林树总持之园苑下经三昧为园苑故)次一愿对上草木善观五乘三草二木智差别故(对上草木者三草二木即法华药草喻品初会已引五乘差别但由智异故将善观察智以对草木)次三对华神通等法如华开敷处众开演皆华敷故果之一种留在后明。

　　从发大悲下一愿以对一境谓大悲熏心以对上香令根喜悦如彼上服生如来家得珍宝分以调伏行为圣财物无碍辩说为庄严具可乐世界犹如于村悟入多门等彼城邑无碍无本如彼聚落毕竟无二若国无二王证离欲际方得自在无戏论法为离諠杂后三句即对前果。

　　二贤配地位者文分为二前显因圆后三果满前中分三初七未入法者令得入法即是地前一最初发心同佛见理二行法供养此二十信三生诸佛前四解心见法此二十住五如说行即是十行六同善友见七触境无违此二十向。

　　二证得下十七愿已入法者令得入地初三初地一证如理二得教光三成施行次一二地行不虑误犯故无所畏爱语偏多故能说法次二三地行习诸禅定求多闻故次有三愿如次三地谓焰慧观道品难胜具神通现前深般若次方便下二愿七地行谓方便偏多故虽善修空无相而慈悲不舍众生故云平等大悲次二八地行谓诸佛劝起利他大心无间现前常悦豫故得无生忍真生家故次二九地行善知稠林能调伏故四十无碍辩善说法故次二十地行得入劫智入微尘世界等广利乐故能受如来大法雨故。

　　三有四愿已入地者成普贤位一一切境中得无碍见觉法本源无根本故二得无二住断二障故三住真实际等如来故四得寂灭忍无戏论故。

　　第二三愿明果满者即是三德亦初金刚智而为能断次离二碍以为所断此二为无间道后一解脱道证成出现智周法界故用前二释文旨有据次第无差金刚幢之巧谈非说者之穿凿也(第二三愿者能断是般若所断是解脱智周法界即法身取所证故又初智德次即断德后即恩德恩德故能现世间故涅槃三德释中云如来之身亦非涅槃通色身故)。

　　佛子菩萨摩诃萨修习如是诸善根时得智慧明为善知识之所摄受如来慧日明照其心永灭痴冥勤修正法入诸智业善学智地流布善根充满法界以智回向尽诸菩萨善根源底以智深入大方便海成就无量广大善根。

　　第五回向成益中先明得时后得智下正显十句摄为五对一以因感缘由智内明外为友摄二以缘感因外蒙慧照内灭痴冥此除障益三由勤修入三慧业此明学益四上学证智自善普充此证入益五尽善福源入实智海此成二严益即为向实际之本以智穷入故。

　　佛子菩萨摩诃萨以此善根如是回向所谓不着世间不取众生其心清净无所依止正念诸法离分别见不舍一切佛自在慧不违三世一切诸佛正回向门随顺一切平等正法不坏如来真实之相。

　　第二离相回向即向实际此与前诸回向小异前多摄相归性少有依性起相今此多显性相无碍以为如相故上诸标文皆蹑前随相之时今不要对前以成无碍故无时字文分为二初直明回向后譬如下对如广辩今初分二初顺如之行二于诸佛法下顺如之益前中亦二先约心明则止观双运不著有无后虽善下别约行明则权实双行不违性相今初复二一止寂妄取不违体用二等观下观达空有信智双圆前中初二句标次其心下二句释上句无所取故下句离能取故不舍下明其不违一不违因二不违法三不违果所以不违者不着无故。

　　等观三世无众生相善顺佛道善说于法深了其义入最胜地悟真实法智慧圆满信乐坚固。

　　观中初观真空善顺下观其妙有。

　　虽善修正业而知业性空了一切法皆如幻化知一切法无有自性观一切义及种种行随世言说而无所著除灭一切执着因缘知如实理观诸法性皆悉寂灭了一切法同一实相知诸法相不相违背与诸菩萨而共同止修行其道善摄众生入去来今一切菩萨回向之门。

　　二权实双行中初句立宗以无碍为宗次句同喻如幻相有体即虚故后知一切下合及出所因一法无性故二观一切下观无著故上二顺于空如三知如实下知一实故则顺不空如四知诸法下结成无违五与诸下结成所作谓能横入一道竖入一门(初句立宗者即虽善修正业而知业性空量云正业是有法空有无碍是宗法因云缘成即无性故同喻云如幻幻法从缘生空有不相碍正业从缘生同彼幻法不相碍)。

　　于诸佛法心无惊怖以无量心令诸众生普得清净于十方世界不起执取我我所心于诸世间无所分别于一切境界不生染着勤修一切出世间法于诸世间无取无依于深妙道正见牢固离诸妄见了真实法。

　　二顺如益中十句五对令四心弥固一上安深法下净众生即广大心二二我不生世见斯绝即不颠倒心三于境无染出世勤修四不依世间正道唯固上二即第一心无住涅槃为第一故五妄见斯寂了实体同即常心常不舍离同体悲故(十句五对者即天亲般若论中答住问也若依无著即当第一𤼵心住处然无著十八住处住住皆答三问三问即应云何住应云何修行应云何降伏秦经阙修行问合在二中言𤼵心住处者经佛告须菩提菩萨应如是降伏其心所有一切众生之类若卵生若胎生若湿生若化生若有色若无色若有想若无想若非有想若非无想（即广大心）我皆令入无余涅槃而灭度之（第一心也）如是灭度无量无数无边众生实无众生得灭度者（常心也）何以故须菩提若菩萨有我相人相众生相寿者相即非菩萨（不颠倒心也）论偈云广大第一常其心不颠倒利益深心住此乘功德满此偈上半摽四心下半说住义四心利益具自他行故此深心菩萨应住大乘功德𥁞圆满矣四心者三界九类皆𥁞度之是广大心令入无余涅槃是第一心二乘尚有三余非曰无余不名第一今二种涅槃无余第一四涅槃中无住涅槃方为第一今言无余即佛无住往昔但有三涅槃故不言无余耳彼䟽科上二心名加行住言常心者论云如是取众生如我身常不舍离是名常心偈中利益解其常义谓度众生常不离大悲同体如我之心故名常矣䟽科此心为修行定言不颠倒心者䟽科为折散心言不颠倒者论云此示现离依止身见众生等相故依身执我名为身见有我等四即非菩萨是名颠倒今离此四即是菩萨非颠倒心大云言此文即根本智前文大悲是后得智由根本智离我见故前大智悲观无众生相始得成就又大云解实无众生得灭度者总有五义一众生性空故无可灭二菩萨后得智同体大悲离自身外无别众生即无他体于根本智必先自离我见之相即自无体既无自他实无众生得灭度矣三一切众生本来寂灭不更灭故四顺法性法性无念心若起念即违法性故五解法界不度众生天亲解云平等真法界佛不度众生以众生名名即法界众生阴身阴即法界众生与佛同一法界岂于此理度众生哉故净名云众圣贤亦如也至于弥勒亦如也若弥勒得受记者一切众生亦应受记以同一如不应别故斯理特深天亲下文有此解者谓教地上诸大菩萨以初地上𥁞证真如今地上学佛平等法界观矣而今天亲即解此文大悲同体是教地前学地上观故为此释天亲妙意今日晓矣释曰上皆晖公之意今谓不然且问寂灭与空为一为异若言一者则初三不别若言异者异相云何岂不诠言法性本空寂耶又寂灭言但是𥁞相为显实耶若是显实即同第五同一法界又同体悲宁殊同一法界又五法界与顺法性复何差别非无念智不名真解是知论明法界生佛相望论明同体菩萨望生故不应二则上五解唯应为二其无念义应合在于不颠倒心经唯举我以为颠倒法执不亡岂非颠倒故不颠倒约止绝妄想同体常心观冥真理是故经文以不颠倒释上常心云何以故由无妄故方能契实由契理故方得无妄二义相成故无众生得灭度者一契空如性空寂灭故无可度二契不空同一法性法性平等故无可度足显玄妙皆就诸佛菩萨观心非独约理故今䟽文直取论意便为正解复顺今经以今经证天亲解经妙符圣旨)第二对如广辩如相回向生此段文略以五门分别一释名真谓真实显非虚妄如谓如常表无变易此法相宗若法性宗云不变为真顺缘曰如由不变故与有为法有非一义由顺缘故与有为法有非异义而起信云无遣曰真无立曰如唯就遮诠顿彰真理(顺缘曰如者即随缘义净名云法随于如无所随故今谓如随于法无能随故以如性空方能随缘成一切故而起信下此论解释分中初释真如门正举法体有二一正显如体二会执释名初门论云心真如者即是一法界大总相法门体所谓心性不生不灭一切诸法唯依妄念而有差别若离心念则无一切境界之相是故一切法从本以来离言说相离名字相离心缘相毕竟平等无有变异不可破坏唯是一心故名真如释曰此上论文自有三段一就实略标二一切诸法下会妄显真三是故下结真离妄此三皆是正显如体即离妄伪为真离异相为如今䟽所引即会执释名具足论云以一切言说假名无实但随妄念不可得故言真如者亦无有相谓言说之极因言遣言此真如体亦无可遣以一切法悉皆真故亦无可立以一切法皆同如故当知一切法不可说不可念故名为真如释曰此上论文中二先释后当知一切如结前中分三初正会执恐有执言上言离名字相何故复立真如之名故云此真如名亦是假说二言说之极下约名释疑疑云若但假立何故不立余名而立真如释云真如者言说之极此后更无有名故摄论中谓真如为究竟名故云极耳因言遣言立此极名若无此名无以遣名若存此名亦不遣名三此真如体亦无可遣下约相释遣古有多释今并不依今谓此即非安立真如若安立说遣妄曰真显理为如同唯识意今正拂此二无法非真何有妄可遣耶则真非真矣无法不如何有理可显耶故如非如矣斯则无遣无立为非安立之真如矣故䟽结云唯就遮诠顿彰真理)二明种类或唯一味无有差别或分为二即生空真如法空真如又安立非安立二又空不空二并如常释或分为三约三性辨如瑜伽等或分为七谓一流转真如即诸行流转实性二实相真如谓思惟诸法无二我性三唯识真如即唯识性四安立五邪行六清净七正行上四即如次四谛体性如显扬说或分为十十地当明或有百门十十无尽如今经辨则上来所列皆是其中一义设言通一切法亦一义耳(二明种类总有六门谓一二三七十及百为六类一中有三及六真如并八真如总有十义余如十藏及前诸会已说唯七真如今当说之即显扬论第三卷摄事品第一之三论曰真如作意相者谓缘七种遍满真如作意广说如经一流转真如作意谓己见谛诸菩萨以增上法行善修治作意于染净法时思惟诸行无始时来流转实性既思惟已离无因见及不平等见二实相真如作意谓如前说乃至于染净法因思惟诸法众生无我性及法无我性既思惟已一切身见及思惟分别众相作意不复现行三唯识真如作意谓如前说乃至于染净法所依思惟诸法唯识之性既思惟已如实了知唯心染故众生染唯心净故众生净四安立真如作意谓如前说乃至于染净法体思惟苦谛既思惟已欲令知故为有情说五邪行真如作意谓如前说乃至染污法因思惟集谛欲令断故为有情说六清净真如作意谓如前说乃至于清净法体思惟灭谛既思惟已欲令证故为有情说七正行真如作意谓如前说乃至于清净行思惟道谛既思惟已欲令修故为有情说释曰作意之义即菩萨观余可知䟽但列名略嘱而已)三辨德用一成依持用与一切法而为所依此能持故二成观境谓为贤圣证观境故亦是百门之一德耳起信说有三大一者体大谓真如平等不增减故二相大谓具足无量性功德故三用大能成一切世间出世间善因果故然彼依心说于三大真如乃是其一以一统二二皆属如然违真名恶契如则灭顺真为善称如则大约善顺义故说如为善因然违顺虽殊离如则无可违故恶亦以如为体若会此经百门之内或体或相或用或兼实则一一皆通体等故为百门融通理事使重重无尽犹如帝网(一成依持用者即唯识论真如为迷悟依如四转依义中广辩十地再辩起信等者䟽文有四一引论三大全是论文而体大中一者体大下欠一切法言耳斯即立义分中彼䟽释体云真性深广而凡圣染净皆以为依故受大名随流加染而不增反流除染而不减又反流加净而不增随流阙净而不减良以染净之所不亏始终之所不易故云平等不增减也二相大论云谓如来藏具足无量性功德故䟽释云二种藏中不空如来藏也今䟽略无如来藏言但约真如以说相故谓不异体之德故云性功德也如水八德不异于水三用大全同彼䟽释云谓随净业约自然大用报化二身粗细之用令诸众生始成世善终成出世善故彼论下文具显用相然彼依心下第二对会今经亦是解妨妨云彼论依一心法而立三大真如乃是其一何得真如具三大耶故彼立义分中云摩诃衍者总说有二种一者法二者义所言法者谓众生心是心则摄一切世间出世间法依于此心显示摩诃衍义所言义者则有三种一者体大等通局既异何得引耶故下通云以一统二二皆属如故下解释分中分为三门真如即是一法界大总相法门体又此二门不相离故故如必有相用二也然违真下三释用大义似太局亦名解妨妨云真如既为一切法体随流成法何得不言能生恶因果耶故为此通是以璎珞经云始起一想住于缘顺第一义谛名之为善背第一义谛名之为恶约违义边不言生恶于中先明不言生恶所以然违顺虽殊下释为恶体藏和尚云以违真故不得离真以违真故非其用也故今䟽云离如则无可违故不离也如波违水离水无波若会此经下第四会释经文具阙至下当知)四约教不同可以思准(四约教不同者小乘但有生空始教即立二空及六七等不即于事终教则即事即如顿教多用非安立义圆教即是百门重重无𥁞)五释文者然此百门古释非一一英法师十十分之如次配于十位中如一贤首位二十住三十行四十向五净心地六行迹地七决定地八究竟地九等觉地十佛地更有诸德各分十门贤首并皆不许远公分三初十配地前次八十八句配地上后二句佛地中如理皆难通佛地何以无前如德如第二门真实为性何以不得通于诸位若取随位之德以立如名如十地十如理则可通然又不出其相实则百门之德必贯之一如能如之德岂无异相异相难见且从不分分亦无过故末句云究竟清净义同于果(理皆难通下二辩顺违于中二意初夺分者次若取下纵成分义责不出相貌后实则纵成二义)今且十十科之以配十地十如(今且十十下三申今正解上辩顺违二皆有理后有究竟分则理长)初遍一切及无相为相等即遍满真如之义(初遍一切下别显即为十假依唯识第九前虽随地别释今为对文类例并举今初遍一切处及无相为相即遍满真如谓此真如二空所显无有一法而不在故世亲释云谓此法界遍一切行以无少法非无我故今言二空无有一法非二空故今䟽云遍满一切遍满义彰无相为相即二空相)二中无能测量无有比对即最胜义(二中等者唯识释最胜真如云谓此真如具无边德于一切法最为胜故注云由能离犯戒垢证此真如德庄严故今无测无对即最胜义)三中于法无破为众法眼即胜流义(三中下论释胜流真如云谓此真如所流教法于余教法最为胜故注由得三慧照大乘法观此法教根本直如名胜流真如或证此如说法胜故今云于法无碍即教法等为众法眼亦胜流矣)四中无著无住等即无摄受义(四中等者论云四无摄受真如谓此真如无所系属非我执等所依取故世亲解云于此如中无计我所无摄我所如北洲人无系属故应说此如非我执我慢我爱无明边见我所见等所依取故今无著无住即无摄受)五中毕竟无尽无有变易即类无别义(五中下论云五类无别真如谓此真如类无差别非如眼等类有异故注云谓生死涅槃二皆平等故无差别今竟无尽变岂有别耶)六中无有分别体性无生即无染净义(六中下论云六无染净真如谓此真如本性无染亦不可说后方净故中边释云由六地观十二因缘知缘起法无染无净非谓如也由真如故法无染净詺此真如为无染净今无有分别何有染净)七中无所不在住有无法即法无别义(七中下论云七法无别真如谓此真如虽多教法种种安立而无异故注虽诸教法依如建立如无异故今无所不在何有别耶有无同如法岂别耶)八中体性清净体性平等即不增减义(八中下论云八不增减真如谓此真如离增减执不随染净有增减故即此亦名相土自在所依真如谓若证得此真如已现相现土俱自在故注谓凡位不减圣位不增故今清净平等岂有增减)九中遍一切法是佛境界即智自在义(九中下论云九智自在真如谓若证得此真如已于无碍解得自在故注谓此地中得无碍解名智自在今遍一切智何不知是佛境界真自在也)十中住一切地成就一切诸佛菩萨等即业自在义其中余义可以类取(十中下论云十业自在真如谓若证得此真如已普于一切神通作业总持定门皆自在故今住一切地成佛菩萨业自在矣然此十如约诠辩体若不尔者且如非先不遍今者方遍若不约诠说遍何法上来略取文中各有二义以成其名余各八义取类本名可以意得)随地别显唯说十如一具一切十十成百欲显如德无量无边(随地别显下第二解妨总有四妨第一十百不同妨谓有妨云彼唯十如此中说百何要将百以同十耶故䟽释云为顺十地且说十如理实真如具无尽德十十融摄且说百门百十皆是一周圆数顺无尽耳)地前通修等觉遍等如来穷证(地前通修者第二通前后无如妨妨云将百门如配十地如地前等妙应无如矣故为通云地前通修十如等觉遍等十如妙觉穷证十如但同地如无不同矣)然异从义别体本常融但契一如自含众德非由作意顺差别如能同回向亦融摄无碍(然异从下第三通如观难成妨妨云十地菩萨一地之内唯观一如加行既成方证其一今罗百数成观何由况一味之如何由契合故今答云约行布说别证十如就圆融修一含众妙加行有异说十不同正证相应本唯一味随门入理略有百门若契一门自含众妙如海一滴味具百川牵衣一角全体来矣故唯识云虽真如性体无差别而随胜德假立十种十既假立百门亦然德用多门非体不一言能同回向者由如融摄行顺于如亦融摄矣故初地中遍达十如随能证行后后建立)称如起行体即是如但人信如德尚迷回向故以如德喻回向德若取文义便者应云真如体相遍一切处善根回向以同如故亦遍一切无边际等又遍一切方得同如(称如起行下第四通回向非如妨妨云夫如普遍无法非如何有如外别有回向以为所喻通意有二一以其所信喻所不信二若取文义下立为体式则无前难)百门之内各有二句上即所同之如德下善根下能同回向之德(百门之内下第三释文于中有二先总)。

　　大方广佛华严经䟽钞会本第三十之一

　　音释

　　稠

　　(除留切密也)。

　　穿𨰢

　　(𨰢疾各切音昨)。

　　蹑

　　(尼辄切音捻)。

　　粗

　　(仓胡切音粗物不精也)。

　　詺

　　(眉病切音命辨别物名)。

　　大方广佛华严经䟽钞会本第三十之二　盟五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　譬如真如遍一切处无有边际善根回向亦复如是遍一切处无有边际譬如真如真实为性善根回向亦复如是了一切法真实为性譬如真如恒守本性无有改变善根回向亦复如是守其本性始终不改譬如真如以一切法无性为性善根回向亦复如是了一切法无性为性譬如真如无相为相善根回向亦复如是了一切法无相为相譬如真如若有得者终无退转善根回向亦复如是若有得者于诸佛法永不退转譬如真如一切诸佛之所行处善根回向亦复如是一切如来所行之处譬如真如离境界相而为境界善根回向亦复如是离境界相而为三世一切诸佛圆满境界譬如真如能有安立善根回向亦复如是悉能安立一切众生譬如真如性常随顺善根回向亦复如是尽未来劫随顺不断。

　　最初十中初门显在缘中故无不遍二明不变故云真实三明随缘即不变云恒守本性四示其性五示其相此五一向就如以辨次二对智以说故为智境八显真如非境为境谓要忘境方契如境故如之本性非安立故九即安立如十即如常之义余可思准逐难当解(后最初下别既依十如则十十科之)。

　　譬如真如无能测量善根回向亦复如是等虚空界尽众生心无能测量譬如真如充满一切善根回向亦复如是一刹那中普周法界。

　　十二云充满一切者谓若色若心若大若小等极微刹那亦皆圆满非分满故如不可分分则多过即由此义及下四十不离诸法故诸法随如遍一尘中故下果中得此门故一毛容纳一切刹等。

　　譬如真如常住无尽善根回向亦复如是究竟无尽譬如真如无有比对善根回向亦复如是普能圆满一切佛法无有比对。

　　十四无比对者法性不并真故。

　　譬如真如体性坚固善根回向亦复如是体性坚固非诸惑恼之所能沮譬如真如不可破坏善根回向亦复如是一切众生不能损坏。

　　十五惑不能坏十六人不能坏。

　　譬如真如照明为体善根回向亦复如是以普照明而为其性。

　　十七寂而常照智即如用故。

　　譬如真如无所不在善根回向亦复如是于一切处悉无不在譬如真如遍一切时善根回向亦复如是遍一切时譬如真如性常清净善根回向亦复如是住于世间而体清净譬如真如于法无碍善根回向亦复如是周行一切而无所碍譬如真如为众法眼善根𢌞向亦复如是能为一切众生作眼。

　　二十二既以照明为体何无照瞩之眼又由见如成法眼故大般若云三世诸佛皆以性空而为佛眼(大般若者见性为佛眼故)。

　　譬如真如性无劳倦善根回向亦复如是修行一切菩萨诸行恒无劳倦譬如真如体性甚深善根回向亦复如是其性甚深譬如真如无有一物善根回向亦复如是了知其性无有一物譬如真如性非出现善根回向亦复如是其体微妙难可得见譬如真如离众垢翳善根回向亦复如是慧眼清净离诸痴翳譬如真如性无与等善根𢌞向亦复如是成就一切诸菩萨行最上无等譬如真如体性寂静善根回向亦复如是善能随顺寂静之法譬如真如无有根本善根𢌞向亦复如是能入一切无根本法。

　　三十云无根本者前无所依故即无住本故。

　　譬如真如体性无边善根𢌞向亦复如是净诸众生其数无边譬如真如体性无著善根回向亦复如是毕竟远离一切诸着譬如真如无有障碍善根回向亦复如是除灭一切世间障碍譬如真如非世所行善根回向亦复如是非诸世间之所能行譬如真如体性无住善根𢌞向亦复如是一切生死皆非所住譬如真如性无所作善根回向亦复如是一切所作悉皆舍离譬如真如体性安住善根回向亦复如是安住真实。

　　三十七云安住者由无所住安住真实故。

　　譬如真如与一切法而共相应善根回向亦复如是与诸菩萨听闻修习而共相应譬如真如一切法中性常平等善根回向亦复如是于诸世间修平等行譬如真如不离诸法善根回向亦复如是尽未来际不舍世间譬如真如一切法中毕竟无尽善根回向亦复如是于诸众生回向无尽。

　　四十一毕竟无尽者虽在诸法诸法尽而体常又正在法中取不可尽如芥子之空故。

　　譬如真如与一切法无有相违善根𢌞向亦复如是不违三世一切佛法譬如真如普摄诸法善根回向亦复如是尽摄一切众生善根譬如真如与一切法同其体性善根回向亦复如是与三世佛同一体性譬如真如与一切法不相舍离善根回向亦复如是摄持一切世出世法譬如真如无能映蔽善根回向亦复如是一切世间无能映蔽譬如真如不可动摇善根回向亦复如是一切魔业无能动摇譬如真如性无垢浊善根回向亦复如是修菩萨行无有垢浊譬如真如无有变易善根回向亦复如是愍念众生心无变易譬如真如不可穷尽善根回向亦复如是非诸世法所能穷尽譬如真如性常觉悟善根回向亦复如是普能觉悟一切诸法。

　　五十一性常觉悟者能内熏𤼵起厌求故。

　　譬如真如不可失坏善根回向亦复如是于诸众生起胜志愿永不失坏。

　　五十二不可失坏者在于生死染而不染故。

　　譬如真如能大照明善根回向亦复如是以大智光照诸世间。

　　五十三即大智光明遍照法界义故。

　　譬如真如不可言说善根回向亦复如是一切言语所不可说。

　　五十四离言真如。

　　譬如真如持诸世间善根回向亦复如是能持一切菩萨诸行譬如真如随世言说善根回向亦复如是随顺一切智慧言说譬如真如遍一切法善根回向亦复如是遍于十方一切佛刹现大神通成等正觉譬如真如无有分别善根回向亦复如是于诸世间无所分别譬如真如遍一切身善根回向亦复如是遍十方刹无量身中譬如真如体性无生善根回向亦复如是方便示生而无所生譬如真如无所不在善根回向亦复如是十方三世诸佛土中普现神通而无不在。

　　六十一无所不在者上遍一切即无边际今随一一法皆全在中。

　　譬如真如遍在于夜善根回向亦复如是于一切夜放大光明施作佛事。

　　六十二在昼夜乃至尽未来者一念长劫各各收如各各依如故得念劫互收互入。

　　譬如真如遍在于昼善根回向亦复如是悉令一切在昼众生见佛神变演不退轮离垢清净无空过者譬如真如遍在半月及以一月善根回向亦复如是于诸世间次第时节得善方便于一念中知一切时譬如真如遍在年岁善根回向亦复如是住无量劫明了成熟一切诸根皆令圆满譬如真如遍成坏劫善根回向亦复如是住一切劫清净无染教化众生咸令清净譬如真如尽未来际善根回向亦复如是尽未来际修诸菩萨清净妙行成满大愿无有退转譬如真如遍住三世善根回向亦复如是令诸众生于一刹那见三世佛未曾一念而有舍离譬如真如遍一切处善根回向亦复如是超出三界周遍一切悉得自在譬如真如住有无法善根回向亦复如是了达一切有无之法毕竟清净。

　　七十住有无者理无惑计有无常实故(理无惑计者即生公十四科实相义中具云夫惑情所封则两端斯失失理背宗所计皆虚理无惑计则有无并实实则说空可以祛滞有者之惑明有可以释守空者之迷斯则空有二教旨俱得实释曰此中有三初约情非二约理是三约教真今当其中但用理是)。

　　譬如真如体性清净善根回向亦复如是能以方便集助道法净治一切诸菩萨行譬如真如体性明洁善根回向亦复如是令诸菩萨悉得三昧明洁之心。

　　七十二性觉为明离念为洁。

　　譬如真如体性无垢善根回向亦复如是远离诸垢满足一切诸清净意譬如真如无我我所善根回向亦复如是以无我我所清净之心充满十方诸佛国土譬如真如体性平等善根回向亦复如是获得平等一切智智照了诸法离诸痴翳譬如真如超诸数量善根回向亦复如是与超数量一切智乘大力法藏而同止住兴遍十方一切世界广大法云譬如真如平等安住善根回向亦复如是𤼵生一切诸菩萨行平等住于一切智道譬如真如遍住一切诸众生界善根回向亦复如是满足无碍一切种智于众生界悉现在前譬如真如无有分别普住一切音声智中善根回向亦复如是具足一切诸言音智能普示现种种言音开示众生譬如真如永离世间善根回向亦复如是普使众生永出世间譬如真如体性广大善根回向亦复如是悉能受持去来今世广大佛法恒不忘失勤修一切菩萨诸行譬如真如无有间息善根回向亦复如是为欲安处一切众生于大智地于一切劫修菩萨行无有间息譬如真如体性宽广遍一切法善根回向亦复如是净念无碍音摄一切宽广法门譬如真如遍摄群品善根回向亦复如是证得无量品类之智修诸菩萨真实妙行譬如真如无所取着善根回向亦复如是于一切法皆无所取除灭一切世间取着普令清净譬如真如体性不动善根回向亦复如是安住普贤圆满行愿毕竟不动譬如真如是佛境界善根回向亦复如是令诸众生满足一切大智境界灭烦恼境悉令清净譬如真如无能制伏善根回向亦复如是不为一切众魔事业外道邪论之所制伏譬如真如非是可修非不可修善根回向亦复如是舍离一切妄想取著于修不修无所分别。

　　八十九非可修者无所得故非不可修者为圣境故。

　　譬如真如无有退舍善根回向亦复如是常见诸佛𤼵菩提心大誓庄严永无退舍譬如真如普摄一切世间言音善根回向亦复如是能得一切差别言音神通智慧普𤼵一切种种言词譬如真如于一切法无所希求善根回向亦复如是令诸众生乘普贤乘而得出离于一切法无所贪求譬如真如住一切地善根回向亦复如是令一切众生舍世间地住智慧地以普贤行而自庄严譬如真如无有断绝善根𢌞向亦复如是于一切法得无所畏随其类音处处演说无有断绝譬如真如舍离诸漏善根回向亦复如是令一切众生成就法智了达于法圆满菩提无漏功德。

　　九十五舍离诸漏者准梵本云阿那萨攞嚩此云无漏今言舍者性本舍故犹心体离念。

　　譬如真如无有少法而能坏乱令其少分非是觉悟善根回向亦复如是普令开悟一切诸法其心无量遍周法界。

　　九十六云无有少法而能坏乱令其少分非觉悟者如遍非情则有少分非是觉悟况经云佛性除于瓦石论云在非情数中名为法性在有情数中名为佛性明知非情非有觉性故应释言以性从缘则情非情异为性亦殊如涅槃等况缘从性则非觉不觉本绝百非言亡四句若二性互融则无非觉悟起信云以色性即智性故说名智身以智性即色性故说名法身遍一切处论云菩提菩提断俱名为菩提说智及智处俱名为般若亦可证此既二性相即缘复即性故无少分非觉悟者况心为总相又融摄重重哉(无有少下文中三意初牒经二如遍非情下设难三故应释云下会通然此段䟽为遮妄执一切无情有佛性义就计此义自有浅深一谓精神化为土木金石枭獍负块以成于子情变非情非情变情斯为邪见不异外道众生计生草木有命故不可也若说无情同一性故则稍近宗亦须得意彼本立意约于真如自体遍故真实之性无有二故涅槃经说第一义空为佛性故一切法中有安乐性摄境从心无非心故色性智性体无二故如是等文诸经具有今谓此释太即太过失情无情坏于性相若以涅槃第一义空该通心境涅槃何以拣于瓦砾言无性耶广如别破今直显正义谓性与相非一非异情与非情亦非一非异故应释言以性从缘等一如涅槃者拣去墙壁瓦砾等故二无觉不觉者真性之中无心境故三无非觉悟以无情性融觉性故故引起信文略一句然其此义前已引竟今此复要彼论通问问云若诸佛法身离于色相者云何能现种种色相答即此法身是色体故能现于色所谓从本已来色心不二以色性即智性故色体无形说名智身以智性即色性故说名法身遍一切处今取二性相即互融之义说耳论云等者引证非正证前故云亦可证此可为证者智及智处同般若故既二性下结释经文况心为总相下举况以释前结一性义今结唯心义总相则无所不摄又融摄重重即本经意随举一尘即含法界何令色境非一性耶)。

　　譬如真如过去非始未来非末现在非异善根回向亦复如是为一切众生新新恒起菩提心愿普使清净永离生死。

　　九十七云过去非始等者过去初际所以名始未来为终故称为未现在似有已未分之无暂住时故名为异今明真如虽遍三世之中体绝三世初中后相故并言非回向亦尔虽为众生新新起愿同彼真如遍三世中而令永离三世生死之相方名清净而晋本云过去非同未来非故现在非异若以今文会取非同过去之始虽在未来非是性本故有又晋经误将后门三世无分别同入此门致今百数缺一纷然异解繁不叙之。

　　譬如真如于三世中无所分别善根回向亦复如是现在念念心常觉悟过去未来皆悉清净。

　　言三世无分别者前约遮诠不同三世今约显诠常无分别意旨相似故晋本合之耳又上不同三世总显非新今无分别亦明非故而性相互融能新能故新故双绝矣。

　　譬如真如成就一切诸佛菩萨善根回向亦复如是𤼵起一切大愿方便成就诸佛广大智慧譬如真如究竟清净不与一切诸烦恼俱善根回向亦复如是能灭一切众生烦恼圆满一切清净智慧。

　　佛子菩萨摩诃萨如是回向时得一切佛刹平等普严净一切世界故得一切众生平等普为转无碍法轮故得一切菩萨平等普出生一切智愿故得一切诸佛平等观察诸佛体无二故得一切法平等普知诸法性无易故得一切世间平等以方便智善解一切语言道故得一切菩萨行平等随种种善根尽回向故得一切时平等勤修佛事于一切时无断绝故得一切业果平等于世出世所有善根皆无染着咸究竟故得一切佛自在神通平等随顺世间现佛事故佛子是为菩萨摩诃萨第八真如相回向。

　　第三回向成益及结名并显可知。

　　菩萨摩诃萨住此回向证得无量清净法门能为如来大师子吼自在无畏以善方便教化成就无量菩萨于一切时未曾休息得佛无量圆满之身一身充遍一切世界得佛无量圆满音声一音开悟一切众生得佛无量圆满之力一毛孔中普能容纳一切国土得佛无量圆满神通置诸众生于一尘中得佛无量圆满解脱于一众生身示现一切诸佛境界成等正觉得佛无量圆满三昧一三昧中普能示现一切三昧得佛无量圆满辩才说一句法穷未来际而不可尽悉除一切众生疑惑得佛无量圆满众生具佛十力尽众生界示成正觉。

　　大文第二菩萨住此下明位果初牒得因后证得下正显所得文有十句初总余别皆云无量者同如广大无尽故皆云得佛者同佛所证故作佛事故。

　　佛子是为菩萨摩诃萨以一切善根顺真如相回向。

　　大文第二佛子下总以结示。

　　尔时金刚幢菩萨承佛威力普观十方而说颂言。

　　第二应颂二十九偈分四。

　　菩萨志乐常安住正念坚固离痴惑其心善软恒清凉积集无边功德行。

　　菩萨谦顺无违逆所有志愿悉清净已得智慧大光明善能照了一切业。

　　初六颂随相于中先二所回行体。

　　菩萨思惟业广大种种差别甚希有决意修行无退转以此饶益诸群生。

　　诸业差别无量种菩萨一切勤修习随顺众生不违意普令心净生欢喜。

　　已升调御人尊地离诸热恼心无碍于法于义悉善知为利群生转勤习。

　　菩萨所修众善行无量无数种种别于彼一切分别知为利群生故回向。

　　后四回向之行。

　　以妙智慧恒观察究竟广大真实理断诸有处悉无余如彼真如善回向。

　　譬如真如遍一切如是普摄诸世间菩萨以此心回向悉令众生无所著。

　　菩萨愿力遍一切譬如真如无不在若见不见念悉周悉以功德而回向。

　　夜中随住昼亦住半月一月亦随住若年若劫悉住中真如如是行亦然。

　　所有三世及刹土一切众生与诸法悉住其中无所住以如是行而回向。

　　譬如真如本自性菩萨如是𤼵大心真如所在无不在以如是行而回向。

　　譬如真如本自性其中未曾有一法不得自性是真性以如是业而回向。

　　如真如相业亦尔如真如性业亦尔如真如性本真实业亦如是同真如。

　　譬如真如无边际业亦如是无有边而于其中无缚着是故此业得清净。

　　二有十六偈颂离相回向于中先九颂对如广辩。

　　如是聪慧真佛子志愿坚固不动摇以其智力善通达入于诸佛方便藏。

　　觉悟法王真实法于中无著亦无缚如是自在心无碍未曾见有一法起。

　　如来法身所作业一切世间如彼相说诸法相皆无相知如是相是知法。

　　菩萨住是不思议于中思议不可尽入此不可思议处思与非思皆寂灭。

　　如是思惟诸法性了达一切业差别所有我执皆除灭住于功德无能动。

　　菩萨一切业果报悉为无尽智所印如是无尽自性尽是故无尽方便灭。

　　菩萨观心不在外亦复不得在于内知其心性无所有我法皆离永寂灭。

　　后七却颂约法直明菩萨住是不思议等宜善思之。

　　彼诸佛子如是知一切法性常空寂无有一法能造作同于诸佛悟无我。

　　了知一切诸世间悉与真如性相等见是不可思议相是则能知无相法。

　　若能住是甚深法常乐修行菩萨行为欲利益诸群生大誓庄严无退转。

　　是则超过于世间不起生死妄分别了达其心如幻化勤修众行度群生。

　　菩萨正念观世间一切皆从业缘得为欲救度修诸行普摄三界无遗者。

　　了知众生种种异悉是想行所分别于此观察悉明了而不坏于诸法性。

　　三彼诸佛子下六偈颂回向成益。

　　智者了知诸佛法以如是行而𢌞向哀愍一切诸众生令于实法正思惟。

　　四一偈结回向意并可知。

　　大方广佛华严经䟽钞会本第三十之二

　　音释

　　祛

　　(丘于切音区却也)。

　　攞嚩

　　(攞朗可切嚩符约切)。

　　枭獍

　　(枭吁骄切獍居庆切)。

　　砾

　　(即击切小石也)。

　　暂

　　(同暂)。

　　繁

　　(符难切音烦多也)。

　　遮

　　(之奢切者平声蔽也)。

　　软

　　(市[〦/(ㄠ-ㄙ+?)]切柔也)。

　　谦

　　(苦兼切欠平声敬也让也)。
乾隆藏第 131 册 No. 1557 大方广佛华严经疏钞会本(第17卷-第34卷)


　　大方广佛华严经疏钞会本第三十一之一　盟六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子云何为菩萨摩诃萨无著无缚解脱回向。

　　第九无著无缚解脱回向长行中亦先明位行后显位果前中亦三。

　　今初牒名征起谓理智无依不为能所见著相惑所缚由此即名解脱此约行体释之故本业云以诸法无二般若无生二谛平等三世一合相故又解脱者亦作用自在如不思议等此约行用由摄善根皆用回向普贤三业无边自在德用故(今初等者约行释无缚着引证中诸法无二所见无著般若无生能见无著二谛平等通上所结诸法即无二般若即无生三世一合相竖论无著一合相言文在三世义通前三一者一切法无二二者般若无知三者上二契合)。

　　于何无缚着耶谓心等十以自身有心身口业果及所作佛事有世界佛刹众生法智等故不为何等所缚着耶略如上说别有十事五对一由离凡故不缚生死以出小乘不着二乘二离六识取不缚外境离第七执不著于内三离现行缚无种子着四不取有缚不执空着五无惑障缚无智障着皆缚粗着细若约一事由着故缚义如总中或缚着一义(于何已下三约解释解脱之言具有五义一生死为能缚由离凡故不缚言不缚生死者不为生死所缚耳此即相不缚不着二乘即所见不着二境相不缚能见不着三现惑不缚所见不着种子即所见故四有不能缚所见空不能着五惑不能缚见智不着故虽十事不出相惑及能所见也)此约无碍大用受名通能所回向约脱惑障无缚无著即是解脱约用解脱乃无缚着之解脱若望心等亦是无缚着之心即上体用并为其性。

　　佛子是菩萨摩诃萨于一切善根心生尊重所谓于出生死心生尊重于摄取一切善根心生尊重于希求一切善根心生尊重于悔诸过业心生尊重于随喜善根心生尊重于礼敬诸佛心生尊重于合掌恭敬心生尊重于顶礼塔庙心生尊重于劝佛说法心生尊重于如是等种种善根皆生尊重随顺忍可。

　　第二广释中分三一明所回善根二佛子下能回向行三菩萨摩诃萨如是回向时如三世下明回向成益今初先总标尊重以一毫之善皆佛因故无非佛所流故次所谓下别显后于如是下总结并可知(以一毫下即生公解法华一毫之善发迹显佛举手低头皆已成佛言无非佛流即涅槃意乃至外道典籍亦佛法流况内法耶大小等教皆从如来大悲所流故)。

　　佛子菩萨摩诃萨于彼善根皆生尊重随顺忍可时究竟欣乐坚固信解自得安住令他安住勤修无著自在积集成胜志乐住如来境势力增长悉得知见。

　　第二回向行中二先仍前进修拟将回向二以诸下正明行愿今初亦二先总牒前后究竟下别显修相文有十句前五修前即释尊重等言谓一欣乐故尊重二信解故忍可三自随顺四今他顺五总显无著以该上四后五进修一积集胜进二志乐普贤无方德用三上入佛境四善根增势五知见逾明。

　　以诸善根如是回向所谓以无著无缚解脱心成就普贤身业以无著无缚解脱心清净普贤语业以无著无缚解脱心圆满普贤意业以无著无缚解脱心发起普贤广大精进。

　　第二正明愿行中义有十门文分为二第一广显其相二佛子菩萨摩诃萨以彼善根如是回向所谓心无缚下总结多门前中分二先明众生及菩提回向后佛子菩萨摩诃萨以无著无缚解脱心回向不分别下实际回向前明广大后显甚深广大回向有六十一门甚深之内有二十门并前尊重进修复二十门总有百一门显圆融无尽深广无碍为大回向就广大六十一门广显普贤自在德用大分为二初之四门总显余皆别明今初前三成三业以下诸门不出三业故后一精进通䇿万行故于中无著无缚解脱心是能回之心成就普贤身业正是所向他皆仿此前诸善根即是所回故以诸善根之言下流八十门内此一回向不愿成佛愿成普贤者以普贤通于位前及以位后得道不舍因行穷尽生界利乐有情故愿成普贤兼二回向下别显中一一门内皆摄法界自在德用或理或行或智或境或自行或化生或体或用或因或果或人或法皆各总摄一切法故不可相从(愿成普贤者位后普贤是佛即向菩提等觉位前即向众生)。

　　以无著无缚解脱心具足普贤无碍音声陀罗尼门其声广大普遍十方以无著无缚解脱心具足普贤见一切佛陀罗尼门恒见十方一切诸佛以无著无缚解脱心成就解了一切音声陀罗尼门同一切音说无量法以无著无缚解脱心成就普贤一切劫住陀罗尼门普于十方修菩萨行。

　　别科略分为二初二十三门显普贤自分究竟即位中普贤后三十四门显普贤胜进究竟即位后普贤二分无碍是普贤德前即因圆果满后即得道不舍因行故二段中皆含因果今初分三初四成普贤总持德二有十二愿成普贤自在力用三有七愿愿成普贤行然诸门德多约三业今初总持亦具三业初一语业总持二身业见佛三意业解了后一三业用之时处标名约时辨用就处文互显耳。

　　以无著无缚解脱心成就普贤自在力于一众生身中示修一切菩萨行尽未来劫常无间断如一众生身一切众生身悉亦如是以无著无缚解脱心成就普贤自在力普入一切众道场普现一切诸佛前修菩萨行以无著无缚解脱心成就普贤佛自在力于一门中示现经不可说不可说劫无有穷尽令一切众生皆得悟入以无著无缚解脱心成就普贤佛自在力于种种门中示现经不可说不可说劫无有穷尽令一切众生皆得悟入其身普现一切佛前以无著无缚解脱心成就普贤自在力念念中令不可说不可说众生住十力智心无疲倦以无著无缚解脱心成就普贤自在力于一切众生身中现一切佛自在神通令一切众生住普贤行以无著无缚解脱心成就普贤自在力于一一众生语言中作一切众生语言令一切众生一一皆住一切智地以无著无缚解脱心成就普贤自在力于一一众生身中普容纳一切众生身令皆自谓成就佛身以无著无缚解脱心成就普贤自在力能以一华庄严一切十方世界。

　　第二力用中复二初九愿一多摄入自在文有三业化时处等可知。

　　以无著无缚解脱心成就普贤自在力出大音声普遍法界周闻一切诸佛国土摄受调伏一切众生以无著无缚解脱心成就普贤自在力尽未来际不可说不可说劫于念念中悉能遍入一切世界以佛神力随念庄严以无著无缚解脱心成就普贤自在力尽未来际所住之劫常能遍入一切世界示现成佛出兴于世。

　　后三广大自在可知。

　　以无著无缚解脱心成普贤行一光普照尽虚空界一切世界以无著无缚解脱心成普贤行得无量智慧具一切神通说种种法以无著无缚解脱心成普贤行入于如来尽一切劫不可测量神通智慧以无著无缚解脱心成普贤行住尽法界诸如来所以佛神力修习一切诸菩萨行身口意业曾无懈倦。

　　第三成普贤行中分二初四愿成神通。

　　以无著无缚解脱心成普贤行不违于义不坏于法言词清净乐说无尽教化调伏一切众生令其当得一切诸佛无上菩提以无著无缚解脱心修普贤行入一法门时放无量光照不思议一切法门如一法门一切法门皆亦如是通达无碍究竟当得一切智地以无著无缚解脱心住菩萨行于法自在到于普贤庄严彼岸于一一境界皆以一切智观察悟入而一切智亦不穷尽。

　　二有三愿愿成四辩初一总具四辩次二别显法义初法后义即显果满究竟。

　　以无著无缚解脱心始从此生尽未来际住普贤行常不休息得一切智悟不可说不可说真实法于法究竟无有迷惑以无著无缚解脱心修普贤业方便自在得法光明于诸菩萨所行之行照了无碍以无著无缚解脱心修普贤行得一切方便智知一切方便所谓无量方便不思议方便菩萨方便一切智方便一切菩萨调伏方便转无量法轮方便不可说时方便说种种法方便无边际无畏藏方便说一切法无余方便。

　　第二始从此生下明胜进究竟而言因者乃果中之因于中分三初有九门摄法广大自在德次有十五门相即相入重重德后有十门明微细容持甚深德初中分六初三愿成智前一实智后二方便智初是照行方便后一照方便之方便。

　　以无著无缚解脱心住普贤行成就身业令一切众生见者欢喜不生诽谤发菩提心永不退转究竟清净以无著无缚解脱心修普贤行得了一切众生语言清净智一切言词具足庄严普应众生皆令欢喜。

　　二有二愿成利益不空三业。

　　以无著无缚解脱心住普贤行立殊胜志具清净心得广大神通广大智慧普诣一切广大世间广大国土广大众生所说一切如来不可说广大法广大庄严圆满藏。

　　三有一愿广大三业广大众生者具大心故。

　　以无著无缚解脱心成满普贤回向行愿得一切佛清净身清净心清净解摄佛功德住佛境界智印普照示现菩萨清净之业善入一切差别句义示诸佛菩萨广大自在为一切众生现成正觉。

　　四一愿成清净三业。

　　以无著无缚解脱心勤修普贤诸根行愿得聪利根调顺根一切法自在根无尽根勤修一切善根根一切佛境界平等根受一切菩萨不退转记大精进根了知一切佛法金刚界根一切如来智慧光照金刚𦦨根分别一切诸根自在根安立无量众生于一切智根无边广大根一切圆满根清净无碍根。

　　五一愿诸根三业别有十四根皆以胜用增上光显义故立以根名初聪利等三根约眼等六兼五受根聪利者领览敏疾故调顺者内无刚强故自在者外境不牵故余约信等五根初一信根信心无尽故亦兼命根次一进次一念唯念佛平等故次一定及精进以不退转是定义故余七皆慧(别有十四根者按经文数有十四义合二十二根如俱舍第十一明皆以胜用者彼论解根有二义此依萨婆多宗故彼论云最胜自在光显名根由此总成根增上义解云根体胜故为最胜根用胜故名为自在体用双彰名为光显由有最胜自在光显名为增上将增上义以释根也论云此增上义谁望于谁释曰谓二十二根望谁增上颂曰传说五于四四根于二种五八染净中各别为增上释曰传说五于四者眼等五根于其四事能为增上一庄严身二导养身三生识等四不共事释曰初盲聋等非庄严故二眼见耳闻避险难故香味触三是段食性能受用故三生识等等取心所四不共事眼唯见等言四根于二种者谓男女命意名为四根各于二种而得增上男女于二得增上者一有情异谓男女类别二分别异谓形相言音乳房等别命根二者一能续过去众同分二能持现在众同分意根二者一能续后有二自在随行谓经云心能导世间即自在义心能遍摄受即随行义如是一心法皆自在随行言五八染净中者五谓乐等五受八谓信等五根三无漏根谓五受顺三毒染信等八根顺清净法随生长故论次叙异说云了自境增上总立于六根（谓𤼵识了境根名增上）从身立二根女男性增上（同前分别）于同住杂染清净增上故应知命五受信等立为根释曰谓下二句由上二句得增上义故立以根名谓命根于同分住得增上等五受于染法得增上信等于暖顶位中伏诸烦恼引圣道故大同前解颂云未知当知根具知根亦尔于得后后道涅槃等增上释曰言亦尔者类显一一各能为根未知根是见道已知根是修道具知根是无学道未知于已知根道有增上用见道引修道故已知于具知道有增上用引无学故具知于涅槃有增上用由具知根心得解脱心若解脱方证涅槃故已知是未知之后具知是已知之后故言后后更有异说未知已知各于自道断惑增上具知于现法乐住得增上已知根义正义所立二十二根经中略无男女二根余皆具有兼五受根者颂云身不悦名苦（损恼义故）即此悦名乐（摄养义故）及三定心悦（谓第三禅五识无故无有身乐心悦名乐）余处悦名喜（余处谓初二禅及欲界处心悦名喜）心不悦名忧中舍二无别（中谓非苦非乐此处中故名为舍根舍在身心同无分别任运而生故虽通二身心二舍同一舍根耳）见修无学道依九立三根者释曰九谓意喜乐舍信等五根若在见道依此九立未知当知根修道及无学亦依九立已知具知论云如是三名因何而立谓在见道有未曾知当知行转故说彼名未知当知根解云即见道十五心八忍七智如苦法忍与疑得俱未知苦谛名未曾知后至智位必当知故名为未知当知根如苦忍既尔诸余七忍亦然故忍总名未知当知中间七智虽能正知良由知谛未遍中间起故亦名未知当知故说彼在见道行者名未知当知又论云若在修道无未知当知但为断除余随眠故即于彼境复数数知是故说彼名为已知释曰从道类智已去乃至金刚喻定皆名修道若在修道上下八谛总故知竟无未曾知但为断除迷事烦恼贪瞋痴慢四随眠故于四谛境复数起智知名为已知又论云在无学道知己已知故名为知（此释知也谓尽智无生智作知己已知之解故名为知）有此知者名为具知（此释具义有此者成就义也约成释具也）或习此知已成性者名为具知（此第二解约习释具也）谓得尽智无生智故如实自知我遍知苦不复更知乃至广说释曰即以尽无生智为具知根体四谛之上各有尽无生义故云乃至论彼所有根名未知当知根等者此释名谓彼未知等行者身中所有此根故名未知根等也余如俱舍根品广明信等五根前䟽已释命根之义问明品说以不退转者以精进言经文自有定但有义故以不退当之进谓进趣定谓不动故)金刚界根者义兼定慧金刚三昧即是定故金刚正智即是慧故界即是性智了心性名上定故亦即未知当知根现观位中得不坏故(金刚界根者释此一根䟽文有二一正释二傍通今初有四一双标定慧二金刚三昧下示定三金刚正智下示慧四界即是性释于界言通定慧义智了心性者智了即慧契性不动是定然此根体通智通心二俱名根故第六回向施心中云愿一切众生得万字相庄严金刚界心心体性坚即金刚心智符心王同不可坏心智俱能坏惑坏惑亦即利义受金刚名金观心性义含王所亦即未知者二傍通也金刚定慧即等妙觉今欲具三无漏根故以此当未知根未知根正在见道何有金刚之义故言现观位中得不坏故现观即见道谛现观也现观之义十地广释)金刚𦦨者𦦨通事理及能所故即已知根已成智故离世间品云如金刚根证知一切诸法性故即此界根又云金刚光𦦨根普照一切佛境界故佛境有二一所观境通于事理二分齐境即能观智亦得称境(金刚焰下文中有二一正释金刚𤼵焰金刚如灯𤼵焰如教故双了事理言及能所者照境为所亦兼照于能观智也即已知根者通照事理如修道中故二离世间下引证双证前二根初证界根知法性故二又云金刚光焰根即证前焰根双照之义先举经后佛境有二下释同一所知中已通事理二分齐境有能观智故前释云焰通事理及能所故后二具知根三无漏根具矣然心名根清净心王于无分别智有所依增上义故二智名根即于后后道涅槃得增上故如前论释大小乘说六入等殊三得成根义类相似故得引于俱舍文证人常了故)次三调化后二果圆惑净即具知根也。

　　以无著无缚解脱心修普贤行得一切菩萨神力所谓无量广大力神力无量自在智神力不动其身普现一切佛刹神力无碍不断自在神力普摄一切佛刹置于一处神力一身遍满一切佛刹神力无碍解脱游戏神力无所作一念自在神力住无性无依神力一毛孔中次第安立不可说世界遍游法界诸佛道场示诸众生皆令得入大智慧门神力。

　　六一愿神力三业文虽缺语义亦兼具。

　　以无著无缚解脱心入普贤门生菩萨行以目在智于一念顷普入无量诸佛国土一身容受无量佛刹获能严净佛国土智恒以智慧观见无边诸佛国土永不发起二乘之心以无著无缚解脱心修普贤方便行入智慧境界生如来家住菩萨道具足不可说不可说无量不思议殊胜心行无量愿未曾休息了知三世一切法界以无著无缚解脱心成就普贤清净法门于一毛端量处悉包容尽虚空遍法界不可说不可说一切国土皆使明见如一毛端量处遍法界虚空界一一毛端量处悉亦如是。

　　第二即入重重德中分六初三入普贤门一行门二智门三法门。

　　以无著无缚解脱心成就普贤深心方便于一念心中现一众生不可说不可说劫念心如是乃至现一切众生尔许劫念心以无著无缚解脱心入普贤回向行方便地于一身中悉能包纳尽法界不可说不可说身而众生界无所增减如一身乃至周遍法界一切身悉亦如是以无著无缚解脱心成就普贤大愿方便舍离一切想倒心倒见倒普入一切诸佛境界常见诸佛虚空界等清净法身相好庄严神力自在常以妙音开示演说无碍无断令其闻者如说受持于如来身了无所得。

　　二有三愿成普贤方便一深心方便以契理深心故于一心能现多心二回向方便一身悉包一切但向一身已向一切故云方便三大愿方便以无得心入佛境故。

　　以无著无缚解脱心修普贤行住菩萨地于一念中入一切世界所谓入仰世界覆世界不可说不可说十方网一切处广大世界以因多罗网分别方便普分别一切法界以种种世界入一世界以不可说不可说无量世界入一世界以一切法界所安立无量世界入一世界以一切虚空界所安立无量世界入一世界而亦不坏安立之相悉令明见。

　　三有二愿入普贤位初一始入于地故能入刹无碍。

　　以无著无缚解脱心修习普贤菩萨行愿得佛灌顶于一念中入方便地成满安住众行智宝悉能了知一切诸想所谓众生想法想刹想方想佛想世想业想行想界想解想根想时想持想烦恼想清净想成熟想见佛想转法轮想闻法界了想调伏想无量想出离想种种地想无量地想菩萨了知想菩萨修习想菩萨三昧想菩萨三昧起想菩萨成想菩萨坏想菩萨殁想菩萨生想菩萨解脱想菩萨自在想菩萨住持想菩萨境界想劫成坏想明想暗想昼想夜想半月一月一时一岁变异想去想来想住想坐想睡想觉想如是等想于一念中悉能了知而离一切想无所分别断一切障无所执着一切佛智充满其心一切佛法长其善根与诸如来等同一身一切诸佛之所摄取离垢清净一切佛法皆随修学到于彼岸。

　　后一终成故得灌顶成智于中三初标能所知次所谓下列所知想有五十二其业行界解根等皆十力智所知如初会释余亦摄在其内持谓执持善恶地谓断证分齐菩萨成者解行正命菩萨坏者戒见邪命余皆可知(其业行界下䟽以十力摄五十二于文有二先知众生后知菩萨前中有十七想众生是总十力皆是化生事故余即明十力所知初有五想皆处非处于佛法等相应为处不相应者名非处故二业力三行即禅定行四界力五解力六根力七时即宿住八持即遍趣行遍持善恶至诸趣故九烦恼下三想即漏尽力十见佛想即天眼智力想取其相皆了知故从法轮想下知菩萨亦不出十力所知恐繁不配)后如是等想下结能知德谓离四过失具五功德(谓离四过等者从一切佛智下即具五功德)。

　　以无著无缚解脱心为一切众生修普贤行生大智宝于一一心中知无量心随其依止随其分别随其种性随其所作随其业用随其相状随其思觉种种不同靡不明见以无著无缚解脱心成就普贤大愿智宝于一处中知于无量不可说处如于一处于一切处悉亦如是以无著无缚解脱心修习普贤行业智地于一业中能知无量不可说不可说业其业各以种种缘造明了知见如于一业于一切业悉亦如是以无著无缚解脱心修习普贤知诸法智于一法中知不可说不可说法于一切法中而知一法如是诸法各各差别无有障碍无违无著。

　　四有四愿成普贤智一成行智无机不知以化众生为其行故二大愿智无处不知愿遍化故三穷业智了因缘故四知法智知化法故。

　　以无著无缚解脱心住菩萨行得具普贤无碍耳根于一言音中知不可说不可说言音无量无边种种差别而无所著如于一言音于一切言音悉亦如是以无著无缚解脱心修普贤智起普贤行住普贤地于一一法中演说不可说不可说法其法广大种种差别教化摄受不可思议方便相应于无量时于一切时随诸众生所有欲解随根随时以佛音声而为说法以一妙音令不可说道场众会无量众生皆悉欢喜一切如来所无量菩萨充满法界立殊胜志生广大见究竟了知一切诸行住普贤地随所说法于念念中悉能证入一刹那顷增长无量不可说不可说大智慧聚尽未来劫如是演说于一切刹修习广大虚空等行成就圆满。

　　五有二愿愿成普贤听说初耳无不听次舌无不演。

　　以无著无缚解脱心修习普贤诸根行门成大行王于一一根中悉能了知无量诸根无量心乐不思议境界所生妙行。

　　六有一愿成知根德一摄一切于中言大行王者以遍知根于化行自在故一根知一切根者有二义一约理融二约事别谓如一人有多乘根性一一乘中有无量品如声闻中有信行法行等此二通有退思护住等上中下根随于一品复有信等种种善根之异(如声闻等此二通有退思护住者俱舍二十五云阿罗汉有六谓退至不动前五信解生总名时解脱后不时解脱从前见至生释曰契经说有六阿罗汉一者退法谓遇少缘便退所得二者思法谓惧退失恒思自害三者护法谓于所得喜自防护四安住法无胜退缘虽不自护亦能不退无胜加行亦不增进五堪达法谓性堪能好修练根速达不动六不动法不为烦恼所退动故前五种性从无学位信解性生此五总名时解脱也以要待时方能入定及心解脱言待时者此有六种一得好衣二得好食三得好卧具四得好处五得好说法师六得好同学后不动性名不时解脱谓是利根以不待时便能入定及心解脱故从无学位见至性生释曰论云从无学位信解生等者二十三论云第十六心随三向住果名信解见至亦由钝利别释曰随三向住果者随三向人至住三果随钝利根得名不同若钝根人名为信解若利根者名为见至前随信行今名胜解谓由信故胜解相显名为信解前随法行今名见至谓由向见得至果见故名见至此二圣者信慧互增故标信解见至名别言谓由向见得至果见者以法行人见理情多故次前论云且依见道十五心位建立众圣有差别者颂曰名随信法行由根钝利别具修惑断一至五向初果断次三向二离八地向三释曰初二句明见道位中有二圣者谓根钝者名随信行彼于先时随信他言而行义故若利根者名随法行彼于先时由自披阅契经等法随行义故此上二句下䟽更释此中相承故具出之下四句即前二圣于见道位为三向释曰梵行品已引取意不同今复引之谓于先时未以世道断欲修惑名具修惑此为一人或有漏道断于一品至于五品即为五人兼前六人至见道中名初果向趣预流果故若断六七八品名为次三此有三人至见道中名向第二果也言难八地向三者谓断欲界第九品为一人次四禅三空为七地名九品七九六十三兼前欲界一品故有八地为六十四人至见道中名第三果向故上总有七十三人皆在见道故见道中名为信行法行至第十六心去修道位中三果圣人名信解见至至罗汉位名时解脱不时解脱故如声闻中有信行法行等此二通有退思护住等者信行至罗汉有前五见至至罗汉为不动等即等取堪达不动就前五中有上中下据法华中则不动罗汉亦有上中下三根声闻悟不同故五百千二百亦称下故况前见道之内有多种人亦是上中下也言随于一品后有信等者如一下根亦具五根而于五中互有胜劣有人定增有慧增等故其根品多不同也今菩萨理观深玄于一根中能都照耳)。

　　以无著无缚解脱心住普贤行大回向心。

　　第三得色甚微细下十门明愿得普贤微细知法以所知之事幽微故能知之智微细微细有二一准无性摄论以难知故二就经宗于一法中有一切法炳然齐现故如文云众生业报微细等即约初义如在母胎等通于二义十门即为十段第一明世间法微细瑜伽云色微细性有三一损减微细性即㭊至极微二种类微细性谓如风等色中有色三心自在转微细性即色无色界色如经说有天住一毛端量地处展转无碍此三即难知微细也余之难知类此各有异义文中分三初标得所依(一准无性者即第一论释阿陀那识甚微细言论意云深拣世智细拣声闻故论释甚深云诸声闻对难了知是故不为声闻等开示此识彼不求微细一切智故释曰本论虽但云细释有微细之言辩公亦云此等并难知故衍法师云所知之事幽微故能知之智微细亦难知义也)。

　　得色甚微细智身甚微细智刹甚微细智劫甚微细智世甚微细智方甚微细智时甚微细智数甚微细智业报甚微细智清净甚微细智。

　　次得色下列所得法。

　　大方广佛华严经疏钞会本第三十一之一

　　音释

　　欣乐

　　(乐五教切)。

　　疲倦

　　(疲音皮劳乏也倦渠卷切懈也)。

　　诽谤

　　(诽敷尾切非议也谤补旷切讪也)。

　　逾

　　(云俱切越也)。

　　仿

　　(妃两切效也)。

　　数数

　　(生角切音朔频频也)。

　　㭊

　　(思积切音昔同析分也)。

　　大方广佛华严经疏钞会本第三十一之二　盟七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　如是等一切甚微细于一念中悉能了知而心不恐怖心不迷惑不乱不散不浊不劣其心一缘心善寂定心善分别心善安住。

　　后如是等下结能知之德不怖甚深不迷理事乱谓错谬散谓不专浊谓垢染劣无堪任今皆反此上明离过下显成德一缘谓专注一境故不散善寂谓心境两亡故不乱即定而知名善分别故不迷即照而止名善住故不怖此能知之德以在初门义通下九皆应尔知(一缘谓专注者释曰此下成德翻上诸过而小不次一缘成上不散以善寂成上不乱以善分别成上不迷以善住成上不怯怖)。

　　以无著无缚解脱心住菩萨智修普贤行无有懈倦能知一切众生趣甚微细众生死甚微细众生生甚微细众生住甚微细众生处甚微细众生品类甚微细众生境界甚微细众生行甚微细众生取甚微细众生攀缘甚微细如是等一切甚微细于一念中悉能了知。

　　第二知众生趣微细智住谓住寿余并可知。

　　以无著无缚解脱心立深志乐修普贤行能知一切菩萨从初发心为一切众生修菩萨行甚微细菩萨住处甚微细菩萨神通甚微细菩萨游行无量佛刹甚微细菩萨法光明甚微细菩萨清净眼甚微细菩萨成就殊胜心甚微细菩萨往诣一切如来道场众会甚微细菩萨陀罗尼门智甚微细菩萨无量无畏地一切辩才藏演说甚微细菩萨无量三昧相甚微细菩萨见一切佛三昧智甚微细菩萨甚深三昧智甚微细菩萨大庄严三昧智甚微细菩萨法界三昧智甚微细菩萨大自在神通三昧智甚微细菩萨尽未来际广大行住持三昧智甚微细菩萨出生无量差别三昧智甚微细菩萨出生一切诸佛前勤修供养恒不舍离三昧智甚微细菩萨修行一切甚深广博无障无碍三昧智甚微细菩萨究竟一切智地住持行智地大神通地决定义地离翳三昧智甚微细如是等一切甚微细悉能了知。

　　第三知菩萨行德微细智列所得中有二十句前十别类后十同明三昧。

　　以无著无缚解脱心修普贤行。

　　第四知菩萨位德大用智于中三初标所修。

　　悉知一切菩萨安立智甚微细菩萨地甚微细菩萨无量行甚微细菩萨出生𢌞向甚微细菩萨得一切佛藏甚微细菩萨观察智甚微细菩萨神通愿力甚微细菩萨演说三昧甚微细菩萨自在方便甚微细菩萨印甚微细菩萨一生补处甚微细。

　　次悉知下列所得有四十一种初十一事位行成满。

　　菩萨生兜率天甚微细菩萨住止天宫甚微细菩萨严净佛国甚微细菩萨观察人中甚微细菩萨放大光明甚微细菩萨种族殊胜甚微细菩萨道场众会甚微细菩萨遍一切世界受生甚微细菩萨于一身示现一切身命终甚微细菩萨入母胎甚微细菩萨住母胎甚微细菩萨在母胎中自在示现一切法界道场众会甚微细菩萨在母胎中示现一切佛神力甚微细菩萨示现诞生事甚微细菩萨师子游行七步智甚微细菩萨示处王宫巧方便智甚微细菩萨出家修调伏行甚微细菩萨菩提树下坐道场甚微细菩萨破魔军众成阿耨多罗三藐三菩提甚微细如来坐菩提座放大光明照十方界甚微细如来示现无量神变甚微细如来师子吼大涅槃甚微细如来调伏一切众生而无所碍甚微细如来不思议自在力如金刚菩提心甚微细如来普护念一切世间境界甚微细如来普于一切世界施作佛事尽未来劫而无休息甚微细如来无碍神力周遍法界甚微细如来于尽虚空界一切世界普现成佛调伏众生甚微细如来于一佛身现无量佛身甚微细如来于去来今三世中皆处道场自在智甚微细。

　　后生兜率下三十事明位满大用现八相等其中有菩萨佛名因果之异皆是用中之事耳其微细之事离世间品及不思议法品广明。

　　如是等一切微细悉能了知成就清净普能示现一切世间于念念中增长智慧圆满不退善巧方便修菩萨行无有休息成就普贤回向之地具足一切如来功德永不厌舍菩萨所行出生菩萨现前境界无量方便皆悉清净普欲安隐一切众生修菩萨行成就菩萨大威德地得诸菩萨心之乐欲护金刚幢回向之门出生法界诸功德藏常为诸佛之所护念入诸菩萨深妙法门演说一切真实之义于法善巧无所违失起大誓愿不舍众生于一念中尽知一切心非心地境界之藏于非心处示生于心远离语言安住智慧同诸菩萨所行之行以自在力示成佛道尽未来际常无休息一切世间众生劫数妄想言说之所建立神通愿力悉能示现。

　　三如是下结能知德谓成普贤自在行德德亦名益此德通从诸智而生亦可别配恐厌繁文于中云心非心等者以识缘境名为心地以智了境名非心地识所了境通于善恶善唯有漏智所了境唯无漏善漏无漏境心能含之心即名藏故晋经云究竟了知思议不思议地诸功德藏言于非心处示生于心者即非心量之心量也由此故能离言语道安住智等故晋经云于不思议出生思议示诸法门离言语道上经云菩萨住是不思议于中思议不可尽入此不可思议处思与非思俱寂灭即斯义也以心与非心生灭真如非即离故不为此释令人误解谓使无情有心设令无情有心既云示生于理无失余文可知(识所了境者无分别是智有分别是识故晋经下证成上义思议是心地不思议非地也此中心地不同心地法门于非心下于中有二初正释二拣滥言即非心量之心量者此有二义若楞伽云非心为心量我说为心量者此拂迹入玄谓以非心量为遣心量若以非心量为是斯即心量二者不同上意谓非心量即不思议之心量者不碍心量故引第八回向证之住不思议即非心量思议不可尽即之心量以二相即夺故有下半俱寂灭也以心与非心下引义证成不为此释下第二拣滥人多误解情作非情非情作情故下又纵云设言于非心处示生于心是非情为情者既言示生非真无情为有情矣)。

　　以无著无缚解脱心修普贤行。

　　第五知众生界智其第二知众生趣即十力中自业智境此知生界即是性异十力之中种种界智境故晋经云入众生性微细也文中亦三初标德所依。

　　得一切众生界甚微细智所谓众生界分别甚微细智众生界言说甚微细智众生界执着甚微细智众生界异类甚微细智众生界同类甚微细智众生界无量趣甚微细智众生界不思议种种分别所作甚微细智众生界无量杂染甚微细智众生界无量清净甚微细智。

　　次得一切下列所得智于中十句初总所谓下别别言众生界分别等者亦可言众生分别界等一分别者自性强思起邪见等二言说界者依邪师教名言熏习等三谓戒见等四五可知六欲求趣天有求趣静虑邪梵行求趣无色无想各谓为涅槃故七谓诸行界诸求众生行各异故随一邪求有裸形等种种殊故八多贪瞋等杂染异故九闻一乘三乘无量乘等皆清净故又染净二句通前七句谓有染分别净分别等又通有四义故甚深微细一颠倒即空故二理有真实故三缘成离念故四相入无羁故。

　　如是等一切众生界境界甚微细于一念中能以智慧皆如实知广摄众生而为说法开示种种清净法门令修菩萨广大智慧化身无量见者欢喜以智日光照菩萨心令其开悟智慧自在。

　　三如是下结能知德业初结德后广摄下明作业亦有通别思以配之。

　　以无著无缚解脱心为一切众生于一切世界修普贤行得尽虚空界法界一切世界甚微细智。

　　第六知世界智文三初总标。

　　所谓小世界甚微细智大世界甚微细智杂染世界甚微细智清净世界甚微细智无比世界甚微细智种种世界甚微细智广世界甚微细智狭世界甚微细智无碍庄严世界甚微细智遍一切世界佛出现甚微细智遍一切世界说正法甚微细智遍一切世界普现身甚微细智遍一切世界放大光明甚微细智尽一切世界示现诸佛自在神通甚微细智尽一切世界以一音声示一切音甚微细智入一切世界一切佛刹道场众会甚微细智以一切法界佛刹作一佛刹甚微细智以一佛刹作一切法界佛刹甚微细智知一切世界如梦甚微细智知一切世界如像甚微细智知一切世界如幻甚微细智。

　　次所谓下别显有二十一智初九直语器界次九明其受用其一多相作亦是菩萨受用后三正知无取着故。

　　如是了知出生一切菩萨之道入普贤行智慧神通具普贤观修菩萨行常无休息得一切佛自在神变具无碍身住无依智于诸善法无所取着心之所行悉无所得于一切处起远离想于菩萨行起净修想于一切智无取着想以诸三昧而自庄严智慧随顺一切法界。

　　三如是下显能知德于中亦有通别别可思之。

　　以无著无缚解脱心入普贤菩萨行门。

　　第七知法界智此显即理之事法界故云一切法界即事之理复云不生等亦初标所修。

　　得无量法界甚微细智演说一切法界甚微细智入广大法界甚微细智分别不思议法界甚微细智分别一切法界甚微细智一念遍一切法界甚微细智普入一切法界甚微细智知一切法界无所得甚微细智观一切法界无所碍甚微细智知一切法界无有生甚微细智于一切法界现神变甚微细智。

　　次得无量下辨所得初句总余十别。

　　如是等一切法界甚微细以广大智皆如实知于法自在示普贤行令诸众生皆悉满足不舍于义不著于法出生平等无碍之智知无碍本不住一切法不坏诸法性如实无染犹若虚空随顺世间起于言说开真实义示寂灭性于一切境无依无住无有分别明见法界广大安立了诸世间及一切法平等无二离一切着。

　　后如是下结能知之德唯就通说于中初标二利满足后不舍下释成满义普贤行满不出二种一证道二化道初离二边显证道满不舍于义此离空边不著于法此离有边故得平等无碍之智言知无碍本即是所证次不住下双照二谛明化道满可知。

　　以无著无缚解脱心修普贤行生诸劫甚微细智。

　　第八知入劫智初标。

　　所谓以不可说劫为一念甚微细智以一念为不可说劫甚微细智以阿僧祇劫入一劫甚微细智以一劫入阿僧祇劫甚微细智以长劫入短劫甚微细智以短劫入长劫甚微细智入有佛劫无佛劫甚微细智知一切劫数甚微细智知一切劫非劫甚微细智一念中见三世一切劫甚微细智。

　　次所谓下列。

　　如是等一切诸劫甚微细以如来智于一念中皆如实知得诸菩萨圆满行王心入普贤行心离一切分别异道戏论心发大愿无懈息心普见无量世界网无量诸佛充满心于诸佛善根诸菩萨行能闻持心于安慰一切众生广大行闻已不忘心能于一切劫现佛出世心于一一世界尽未来际行不动行无休息心于一切世界中以如来身业充满菩萨身心。

　　后如是等下结能知德亦是益相先结后益可知。

　　以无著无缚解脱心修普贤行成不退转得一切法甚微细智。

　　第九知法智初标。

　　所谓甚深法甚微细智广大法甚微细智种种法甚微细智庄严法甚微细智一切法无有量甚微细智一切法入一法甚微细智一法入一切法甚微细智一切法入非法甚微细智无法中安立一切法而不相违甚微细智入一切佛法方便无有余甚微细智。

　　次所谓下列文有十句义有四重一法体具德二一切入一等明法用即入三入非法等明理事相即亦有无相即以非法有三义一非善法故二非即是无如兔角等三非即是理今是后二次云无法亦即非法晋本名非今译以非通二义故互明之依第二义则法本自无因缘生诸故云安立若依第三则从无住本立一切法故不相违四入方便无余是体用善巧(今译等者一非法是不善二是无法今言无法则非不善但有无义无义自有二意依第二义者是上非即无物则法本自无因缘生诸者全是仁王下卷经然有二义一本来自空从缘生故则同第三义若准唯识等从无至有曰生自有还无称灭则法本从无因缘生诸今依第二义异第三亦复彼经须弥巨海俱为灰飏二仪尚殒国有何常生必灭义若依第三者无住即实相异名)。

　　如是等一切世界一切言说所安立法诸微细智与彼同等其智无碍皆如实知得入无边法界心于一一法界深心坚住成无碍行以一切智充满诸根入诸佛智正念方便成就诸佛广大功德遍满法界普入一切诸如来身现诸菩萨所有身业随顺一切世界言词演说于法得一切佛神力所加智慧意业出生无量善巧方便分别诸法萨婆若智。

　　后如是下结德可知。

　　以无著无缚解脱心修普贤行出生一切甚微细智。

　　第十得总知一切尽无余微细智故晋经十句皆有无余之言文中分四初总标。

　　所谓知一切刹甚微细智知一切众生甚微细智知一切法果报甚微细智知一切众生心甚微细智知一切说法时甚微细智知一切法界甚微细智知一切尽虚空界三世甚微细智知一切语言道甚微细智知一切世间行甚微细智知一切出世行甚微细智。

　　二所谓下别列即牒前十门名或小变次或不等会意皆同(名或小异者今当会之一刹即第六世界二众生即第二众生趣三一坏法果报即第九法四众生心即第五众生界五一切说法时即第八入劫六法界即第七法界七尽虚空界一切三世亦属第八入劫八语言道即第四菩萨位德位但假名故九世间行即第一世间法十出世间行即第三菩萨行德甚微细十句结于九门故一重明而劫即长时三世即短时耳)。

　　乃至知一切如来道一切菩萨道一切众生道甚微细智修菩萨行住普贤道若文若义皆如实知。

　　三乃至下结所不说。

　　生如影智生如梦智生如幻智生如响智生如化智生如空智生寂灭智生一切法界智生无所依智生一切佛法智。

　　四生如影下显知之德亦有通别通从前生别则次第对前十句一外刹是心之影像故今能知刹则知影像二众生想现故云如梦三者果报缘生故如幻四心性寂然缘感成异故云如响五说时如化六即空界七言语本寂八即法界九世间无依十出世间行即是佛法。

　　佛子菩萨摩诃萨以无著无缚解脱心回向不分别若世间若世间法不分别若菩提若菩提萨埵不分别若菩萨行若出离道不分别若佛若一切佛法不分别若调伏众生若不调伏众生不分别若善根若回向不分别若自若他不分别若施物若受施者不分别若菩萨行若等正觉不分别若法若智。

　　第二回向实际文有十对初假实对二即人法求菩提故名菩提萨埵三即体用亦名能所梁摄论云于分别依他起性不见所行行及能行道即此义也谓证智能行则出离故第九因果等正觉者约人契法异前菩提三中虽有菩萨行意取所行此约为因故不重也十法即教法教智相对余并可知。

　　佛子菩萨摩诃萨以彼善根如是回向所谓心无著无缚解脱身无著无缚解脱口无著无缚解脱业无著无缚解脱报无著无缚解脱世间无著无缚解脱佛刹无著无缚解脱众生无著无缚解脱法无著无缚解脱智无著无缚解脱。

　　第二佛子下总结多门由心无缚令身等皆无缚着也。

　　菩萨摩诃萨如是回向时如三世诸佛为菩萨时所修回向而行回向学过去诸佛回向成未来诸佛回向住现在诸佛回向安住过去诸佛回向道不舍未来诸佛回向道随顺现在诸佛回向道勤修过去诸佛教成就未来诸佛教了知现在诸佛教满足过去诸佛平等成就未来诸佛平等安住现在诸佛平等行过去诸佛境界住未来诸佛境界等现在诸佛境界得三世一切诸佛善根具三世一切诸佛种性住三世一切诸佛所行顺三世一切诸佛境界。

　　第三菩萨下行成利益初牒后显显有十句初总余别别中一回向者正起修行二道者常游法径三回向教四平等智五所缘境六功行绝修是佛善根七了见本源成如来性八无碍悲智是佛所行如出现品九无尽体用是分齐境。

　　佛子是为菩萨摩诃萨第九无著无缚解脱心回向。

　　第三结名从初广说故有心言。

　　菩萨摩诃萨住此回向时一切金刚轮围山所不能坏于一切众生中色相第一无能及者悉能摧破诸魔邪业普现十方一切世界修菩萨行为欲开悟一切众生以善方便说诸佛法得大智慧于诸佛法心无迷惑在在生处若行若住常得值遇不坏眷属三世诸佛所说正法以清净念悉能受持尽未来劫修菩萨行常不休息无所依着普贤行愿增长具足得一切智施作佛事成就菩萨自在神通。

　　第二位果成三种果一现成果于中先自利后为欲下利他二在在下成当得果初自利后尽未来下兼于自他三普贤下明终成果因果无碍。

　　尔时金刚幢菩萨承佛神力普观十方而说颂言。

　　普于十方无等尊未曾一起轻慢心随其所修功德业亦复恭敬生尊重。

　　所修一切诸功德不为自己及他人恒以最上信解心利益众生故回向。

　　未尝暂起高慢心亦复不生下劣意如来所有身等业彼悉请问勤修习。

　　第二应颂五十一偈分二先颂位行后二位果前中三初三颂所回善根二所修下四十四颂颂回向行三过去下二颂颂行成利益今初云不为自己等者照理大智无私自他同体大悲利益回向。

　　所修种种诸善根悉为利益诸含识安住深心广大解回向人尊功德位。

　　二颂回向中但颂广大略不颂甚深以遍在广大中故文二初一偈颂普贤自分究竟。

　　世间所有无量别种种善巧奇特事粗细广大及甚深靡不修行皆了达。

　　世间所有种种身以身平等入其中于此修行得了悟慧门成就无退转。

　　世间国土无量种微细广大仰覆别菩萨能以智慧门一毛孔中无不见。

　　余颂胜进究竟于中前长行有三一摄法广大德二即入重重德三微细容持德今通颂之但显微细于中分十第一有三偈颂世间微细智。

　　众生心行无有量能令平等入一心以智慧门悉开悟于所修行不退转。

　　二一偈颂众生趣趣由行别故。

　　众生诸根及欲乐上中下品各不同一切甚深难可知随其本性悉能了。

　　众生所有种种业上中下品各差别菩萨深入如来力以智慧门普明见。

　　三有二偈超颂第五众生界界即根性故。

　　不可思议无量劫能令平等入一念如是见已遍十方所行一切清净业。

　　过去未来及现在亦知其相各不同而亦不违平等理是则大心明达行。

　　世间众生行不同或显或隐无量种菩萨悉知差别相亦知其相皆无相。

　　四有三偈颂第三菩萨行德菩萨亦受众生之称神通等行名显三昧等行名隐余义细详。

　　十方世界一切佛所现自在神通力广大难可得思议菩萨悉能分别知。

　　五十方下二十七偈颂第四位德大用于中三初一总。

　　一切世界兜率中自然觉悟人师子功德广大净无等如其体相悉能见。

　　或现降神处母胎无量自在大神变成佛说法示灭度普遍世间无暂已。

　　人中师子初生时一切胜智悉承奉诸天帝释梵王等靡不恭敬而瞻侍。

　　十方一切无有余无量无边法界中无始无末无遐迩示现如来自在力。

　　人中尊导现生已游行诸方各七步欲以妙法悟群生是故如来普观察。

　　见诸众生沉欲海盲闇愚痴之所覆人中自在现微笑念当救彼三有苦。

　　大师子吼出妙音我为世间第一尊应然明净智慧灯灭彼生死愚痴闇。

　　人师子王出世时普放无量大光明令诸恶道皆休息永灭世间众苦难。

　　或时示现处王宫或现舍家修学道为欲饶益众生故示其如是自在力。

　　如来始坐道场时一切大地皆动摇十方世界悉蒙光六趣众生咸离苦。

　　震动一切魔宫殿开悟十方众生心昔曾受化及修行皆使了知真实义。

　　十方所有诸国土悉入毛孔无有余一切毛孔刹无边于彼普现神通力。

　　一切诸佛所开演无量方便皆随悟设诸如来所不说亦能解了勤修习。

　　遍满三千大千界一切魔军兴𨷖诤所作无量种种恶无碍智门能悉灭。

　　如来或在诸佛刹或复现处诸天宫或在梵宫而现身菩萨悉见无障碍。

　　佛现无量种种身转于清净妙法轮乃至三世一切劫求其边际不可得。

　　宝座高广最无等遍满十方无量界种种妙相而庄严佛处其上难思议。

　　诸佛子众共围绕尽于法界悉周遍开示菩提无量行一切最胜所由道。

　　诸佛随宜所作业无量无边等法界智者能以一方便一切了知无不尽。

　　诸佛自在神通力示现一切种种身或现诸趣无量生或现婇女众围绕。

　　或于无量诸世界示现出家成佛道乃至最后般涅槃分布其身起塔庙。

　　如是种种无边行导师演说佛所住世尊所有大功德誓愿修行悉令尽。

　　以彼善根回向时住于如是方便法如是修习菩提行其心毕竟无厌怠。

　　次二十三别颂因果八相等。

　　如来所有大神通及以无边胜功德乃至世间诸智行一切悉知无不尽。

　　如是一切人中主随其所有诸境界于一念中皆了悟而亦不舍菩提行。

　　诸佛所有微细行及一切刹种种法于彼悉能随顺知究竟回向到彼岸。

　　后三颂能知之德。

　　有数无数一切劫菩萨了知即一念于此善入菩提行常勤修习不退转。

　　六有数下一偈颂第八知劫智。

　　十方所有无量刹或有杂染或清净及彼一切诸如来菩萨悉能分别知。

　　七一偈颂第六世界智。

　　于念念中悉明见不可思议无量劫如是三世无有余具足修治菩萨行。

　　于一切心平等入入一切法亦平等尽空佛刹斯亦然彼最胜行悉了知。

　　八二偈颂第七法界智。

　　出生众生及诸法所有种种诸智慧菩萨神力亦复然如是一切无穷尽。

　　九一偈颂第九知法智以法与法界性相互举前分二门义必相通偈居一处。

　　诸微细智各差别菩萨尽摄无有余同相异相悉善知如是修行广大行。

　　十方无量诸佛刹其中众生各无量趣生族类种种殊住行力已悉能知。

　　十有二偈颂一切法智。

　　过去未来现在世所有一切诸导师若人知此而回向则与彼佛行平等。

　　若人能修此回向则为学佛所行道当得一切佛功德及以一切佛智慧。

　　一切世间莫能坏一切所学皆成就常能忆念一切佛常见一切世间灯。

　　菩萨胜行不可量诸功德法亦如是已住如来无上行悉知诸佛自在力。

　　成益位果二段可知。

　　大方广佛华严经疏钞会本第三十一之二

　　音释

　　翳

　　(于计切)。

　　狭

　　(侯夹切隘也)。

　　萨婆若

　　(梵语也此云一切智若尔者切)。

　　羁

　　(坚溪切音鸡系也)。

　　萨埵

　　(梵语也此云成众生谓用佛道成就众生也埵音朵)。

　　摧

　　(昨回切折也)。

　　劣

　　(力辍切鄙也)。

　　盲闇

　　(盲武庚切目无童子也闇乌绀切不明也)。

　　𨷖诤

　　(斗都豆切竞也诤侧耕切讼也)。

　　厌怠

　　(厌于𧰟切足也怠徒耐切情也)。

　　飏

　　(余亮切风飞物也)。

　　殒

　　(羽敏切坠也)。
乾隆藏第 131 册 No. 1557 大方广佛华严经疏钞会本(第17卷-第34卷)


　　大方广佛华严经䟽钞会本第三十二之一　盟八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子云何为菩萨摩诃萨等法界无量回向。

　　第十等法界无量回向于长行中先位行后位果前中亦三初牒名征起次依征广释后依释结名今初谓称法界起大用故然等者入义故本分中名入法界法界无量即是所入何法能入略有其四一所回行法谓法施之行称法界施故二所行行体广大无边故三能回之智四所向之德谓以称法界之大智回等法界之善根向同法界之大用成法界之行体此则位满至极故标法界之名当法受称等何法界此通四义一等理法界故经云如法界一性如法界自性清净善根回向亦复如是其文非一二等事法界经云欲见等法界无量诸佛调伏等法界无量众生或愿起等法界无量行或愿成等法界无量德或愿得等法界无量果皆即理之事也三等理事无碍法界经云愿一切众生作修行无相道法师以诸妙相而自庄严则相无相无碍皆其类也四等事事无碍法界故经云一佛刹中现一切佛刹等然其四事全等四种法界融而无二故此能等即是所等非有二物而可依之故上称入入无所入本业但云法界无等入言即斯意也彼释云觉一切法第一义谛中道无相一切法皆一相照故第一中道即是所入皆一相照即是能入此二无二即是法界故不可但以事法界为名(故不可下结弹古人即刊定云等是能等回向行法界无量是所等事谓尽十方虚空所摄事法界无可限量今回法施等善根令成无漏体德及用显彼数量等彼数量等彼事法界故故令弹之所等有二安局事耶)言无量者亦有二义一无分量即理法界二无数量即事法界前回向明依体起用此明体用无碍圆极自在即以法施及诸相应普贤自在大善巧德为其位体。

　　佛子此菩萨摩诃萨以离垢缯而系其顶住法师位。

　　第二佛子已下依征广释文分为三初明所回善根二以此善根下摄将回向三佛子菩萨摩诃萨如是回向时安住下回向成德初中二先明行依身位第二广行下依位起行今初如第十地得离垢三昧受智职位内得此定灌心首故外示表彰白缯系顶法从喻称名离垢缯但有此相知得彼定表位成满方能云雨说法以益群生名法师位然斯位满总有五重一约信满如贤首品说便得灌顶而升位等二约解满如灌顶住及海幢处说三约行满如第十行入因陀罗网法界等四善巧愿满如此位辨五约证满如十地说此五重内随一成处必具理行内相应故皆名位满然信解等殊故不相滥若约圆融但一位满即因究竟更不待余又若得一即得余位总一法界受职之位随门差别五位不同法体融通全摄无碍不同余教。

　　广行法施起大慈悲安立众生于菩提心常行饶益无有休息以菩提心长养善根为诸众生作调御师示诸众生一切智道为诸众生作法藏日善根光明普照一切于诸众生其心平等修诸善行无有休息心净无染智慧自在不舍一切善根道业作诸众生大智商主普令得入安隐正道为诸众生而作导首令修一切善根法行为诸众生作不可坏坚固善友令其善根增长成就。

　　二依位起行中二先明起行后佛子下显其行成又前即利他后明自利又前明自分后显胜进今初十一句初总余别别谓慈等皆是法施夫法施者生解之妙方起行之根本入圣道之阶渐越苦海之津梁古德云此经中托人以弘道多叹法师之胜德寄行以表法每引普贤为末篇故知法施之功过财施之难喻(夫法施者亦古德意然各二句今各举一彼云一则发之以智慧为生解之妙方二则化之以多人作津济之弘躅三则为起行之根本实𠋣仗之良诠四则为入圣之阶渐标引道之要津䟽略以摘其语用故不指古人下引则全是)于中十句一慈悲安物于菩提心二益物无息上二即广大心三大心长善拣非余为四究竟调御御以佛道上二即第一心五法日普照六等劝修善晋经云欲使众生修诸善根上二即常心常爱众生同于己故名为平等七心净无碍即不颠倒心颠倒有二一心染能所之化今不生于化其化大焉名智自在二见无能所便趣寂灭今不舍善业无滞事理八示果宝渚故云商主安隐正道俱通因果果即涅槃菩提因即八正万行九导以万行之因上二即作义利亦第一心也十增长不坏为护念也初令发心终令成就有始有卒其唯圣人然广等四心般若虽当发心住中位位皆用(今不生于化者即金刚三昧经云若化众生无生于化不生无化其化大焉上两句遮过下两句成德今但要成德耳八示果宝渚者即法华化城喻品云譬如五百由旬险难恶道旷绝无人怖畏之处若有多众欲过此道至珍宝处有一导师聪慧明达善知险道通塞之相将导众人欲过此难释曰五百由旬众释云云今依生公三界途阻二乘路险此五百是菩萨恶道甚难过也众人即发菩提心欲求佛智以为宝渚如来以况导师故下经云我亦复如是为一切导师既知是息已引入于佛慧佛慧即宝亦喻涅槃于理无失以会相门菩提涅槃无二体故故䟽双合果道即菩提涅槃有始有卒者即论语第十以世人靡不有初解克有终唯圣人能有始终耳亦由乾卦知进退存亡而不失其正者其唯圣人乎然广等四心下解妨可知四心已见第八回向)。

　　佛子此菩萨摩诃萨以法施为首发生一切清净白法摄受趣向一切智心殊胜愿力究竟坚固成就增益具大威德依善知识心无謟诳思惟观察一切智门无边境界。

　　第二行成中二初牒前晋经云菩萨行法施等一切善法后摄受下正显成相文显可知。

　　以此善根如是回向愿得修习成就增长广大无碍一切境界。

　　第二摄将回向文小异前诸段通下总有二十一门若通将上十句法施善根共成诸段理无间然今且分三初九门别对十一句善根以明回向即自分回向次四门通显回向之意三有八门更以异门别明回向即胜进回向今初即为九段第一愿闻法见佛修二利行对前二句于中二初一愿总明余皆别显今初初句牒前起后愿得已下正显愿辞一切境者文局初段义总该于二十一段回向皆一切境此一切境广大如法界理事事事皆无障碍如此之境皆得增长成就。

　　愿得于佛正教之中乃至听闻一句一偈受持演说。

　　后别显中二初愿闻法受持即成上文广行法施之义。

　　愿得忆念与法界等无量无边一切世界去来现在一切诸佛既忆念已修菩萨行。

　　二愿念佛修行成上饶益无休于中亦二初正明念佛之行。

　　又愿以此念佛善根为一众生于一世界尽未来劫修菩萨行如于一世界尽法界虚空界一切世界皆亦如是如为一众生为一切众生亦复如是以善方便一一皆为尽未来劫大誓庄严终无离佛善知识想常见诸佛现在其前无有一佛出兴于世不得亲近。

　　次又愿下回念佛善成二利行于中亦二先总为一切遍于时处修菩萨行。

　　一切诸佛及诸菩萨所赞所说清净梵行誓愿修行悉令圆满。

　　后一切诸佛下别明修行梵行为万行之本故偏明之于中三初总举所愿二所谓下列所修之行三佛子下通难释成。

　　所谓不破梵行不缺梵行不杂梵行无玷梵行无失梵行无能蔽梵行佛所赞梵行无所依梵行无所得梵行增益菩萨清净梵行三世诸佛所行梵行无碍梵行无著梵行无诤梵行无灭梵行安住梵行无比梵行无动梵行无乱梵行无恚梵行。

　　二中有二十梵行与智论所列十戒多同所谓不缺不破不穿不杂随道无著智所赞自在随定具足(二中文有二十梵行下䟽文有四初列十戒)通用性戒而为根本(二通用下出体)今开为二十一不破在初者谓持四重十重若犯此者犹破器无用故二不缺者谓持僧残残如器缺犹可修补三持方便若念破戒事染心共语闻环钏声皆名为杂四持波逸提如白圭之玷虽则可磨亦不为也五定心相应乃至吉罗亦不误失六缘不能坏上三皆不穿戒穿如漏器不堪受道前六皆律仪七即智所赞谓事理无违契圣心故八不依名利果报九不得能持所持由有此二虽秉御自他于世间中得自在也次三皆随道戒十拣小道十一显是佛行十二兼能通达非道故云无碍皆随中道也十三无著即见真成圣次四即具足戒谓观中道具事理故一事理无违二顺理而行则常不灭三心能诣理四对余超胜无动已下皆随定戒谓随首楞严定不起灭定现诸威仪虽示十法界像无戒不行而寂然不动顺境不能乱违境而无恚(三今开下释文望智论文开为二十若望经文束为十戒皆用智论释十戒文以会今经八九即自在戒十三即无著戒余文可知)又安住无比即住大慈悲无动无乱即舍心常现无恚即喜是四等心亦名梵行(四又安住下收为四等)。

　　佛子菩萨摩诃萨若能为己修行如是清净梵行则能普为一切众生令一切众生皆得安住令一切众生皆得开晓令一切众生皆得成就令一切众生皆得清净令一切众生皆得无垢令一切众生皆得照明令一切众生离诸尘染令一切众生无诸障翳令一切众生离诸热恼令一切众生离诸缠缚令一切众生永离诸恶令一切众生无诸恼害毕竟清净。

　　第三通难释成者有伏难云菩萨期心先人后己今先自行岂不相违故下释云但自修行便能益物此亦成上安立众生于菩提心及以菩提心长养善根文中分二初正明二重征释今初先总明后令一切下别显有十二句总显持犯前六明有持德安住者通住诸戒二开晓者明闲持犯三善行四恶止五心无垢六智能照后六明无犯过一不起心过故无尘染二不犯身口故无业报障照明开晓不翳于理三由不犯则二世清凉四离无惭及悔缠所缚五离恶因恶果六不自恼恼他成波罗蜜。

　　何以故菩萨摩诃萨自于梵行不能清净不能令他而得清净自于梵行而有退转不能令他无有退转自于梵行而有失坏不能令他无有失坏自于梵行而有远离不能令他常不远离自于梵行而有懈怠不能令他不生懈怠自于梵行不生信解不能令他心生信解自于梵行而不安住不能令他而得安住自于梵行而不证入不能令他心得证入自于梵行而有放舍不能令他恒不放舍自于梵行而有散动不能令他心不散动。

　　二征释中二初正征反释后重征顺释今初征意云自他行异如何自行便是为他释意云自身不正其令不从故上自行便为为物净名云若自有缚能解彼缚无有是处摄论云若自住邪行设欲正他非是人终不能制止他过失文有十句例上可知(摄论云等即梁论第七引契经说若无性摄论当第五句小异云如契经言若自住邪行便受他讥谤是人终不能制止他过失又云若怀瞋分诲他所犯以非利益非方便故言不威肃他转违背起诸邪行如有颂云慈怜如一子诲举他所犯决定令受持后不复当犯)。

　　何以故菩萨摩诃萨住无倒行说无倒法所言诚实如说修行净身口意离诸杂染住无碍行灭一切障菩萨摩诃萨自得净心为他演说清净心法自修和忍以诸善根调伏其心令他和忍以诸善根调伏其心自离疑悔亦令他人永离疑悔自得净信亦令他得不坏净信自住正法亦令众生安住正法。

　　二重征意云石虽不利而能利刀自虽不行何妨化物今云不能益者其故何耶释意云若自犯教他便成颠倒菩萨无倒必言行相符故要如说而行方能如行而说。

　　文中先总明后菩萨下别显初门竟。

　　佛子菩萨摩诃萨复以法施所生善根如是回向。

　　第二复次愿得法广演以益自他亦成上文为调御师示一切智道文分为三初牒前起后次所谓下正明三是为下总结。

　　所谓愿我获得一切诸佛无尽法门普为众生分别解说皆令欢喜心得满足摧灭一切外道异论。

　　二中二愿初一愿总明得法文有四节一得法二解说三益机四摧灭下成自德。

　　愿我能为一切众生演说三世诸佛法海。

　　二一愿别明演法释前四段故晋经异论之下无愿我之言文分为五初总明。

　　于一一法生起一一法义理一一法名言一一法安立一一法解说一一法显示一一法门户一一法悟入一一法观察一一法分位悉得无边无尽法藏。

　　二于一一下明得法。

　　获无所畏具四辩才广为众生分别解说穷未来际而无有尽。

　　三获无所畏下能演。

　　为欲令一切众生立胜志愿出生无碍无谬失辩为欲令一切众生皆生欢喜为欲令一切众生成就一切净法光明随其类音演说无断为欲令一切众生深信欢喜住一切智辩了诸法俾无迷惑。

　　四为欲令下明所为机并可知。

　　作是念言我当普于一切世界为诸众生精勤修习得遍法界无量自在身得遍法界无量广大心具等法界无量清净音声现等法界无量众会道场修等法界无量菩萨业得等法界无量菩萨住证等法界无量菩萨平等学等法界无量菩萨法住等法界无量菩萨行入等法界无量菩萨回向。

　　五作是念言下自修成德即为物勤修自成己德成十种德初二云遍遍于事理余八云等兼等无碍影略其文其中云住者即圣天梵等。

　　是为菩萨摩诃萨以诸善根而为回向为令众生悉得成就一切智故。

　　第三总结中上成自德亦为摄生故复重云为令众生成一切智。

　　佛子菩萨摩诃萨复以善根如是回向所谓为欲见等法界无量诸佛调伏等法界无量众生住持等法界无量佛刹证等法界无量菩萨智获等法界无量无所畏成等法界无量诸菩萨陀罗尼得等法界无量诸菩萨不思议住具等法界无量功德满等法界无量利益众生善根。

　　第三复次愿得二利行圆成上作法藏日获智见佛等皆普照故文中二先通二利。

　　又愿以此善根故令我得福德平等智慧平等力平等无畏平等清净平等自在平等正觉平等说法平等义平等决定平等一切神通平等如是等法皆悉圆满如我所得愿一切众生亦如是得如我无异。

　　后又愿下别明二利即成上文于诸众生其心平等初以自等于理后如我所得下令物等自。

　　佛子菩萨摩诃萨复以善根如是回向所谓如法界无量善根回向亦复如是所得智慧终无有量如法界无边善根回向亦复如是见一切佛无有其边如法界无限善根回向亦复如是诣诸佛刹无有齐限如法界无际善根回向亦复如是于一切世界修菩萨行无有涯际如法界无断善根回向亦复如是住一切智永不断绝如法界一性善根回向亦复如是与一切众生同一智性如法界自性清净善根回向亦复如是令一切众生究竟清净如法界随顺善根回向亦复如是令一切众生悉皆随顺普贤行愿如法界庄严善根回向亦复如是令一切众生以普贤行而为庄严如法界不可失坏善根回向亦复如是令诸菩萨永不失坏诸清净行。

　　第四复次愿行称法界成上心净无染及智慧自在以动合法界故无所染是以末云永不失坏诸清净行此章多同理法界也如智因理发故同法界余皆准之即向实际意也。

　　佛子菩萨摩诃萨复以此善根如是回向所谓愿以此善根承事一切诸佛菩萨皆令欢喜愿以此善根速得趣入一切智性愿以此善根遍一切处修一切智愿以此善根令一切众生常得往觐一切诸佛愿以此善根令一切众生常见诸佛能作佛事愿以此善根令一切众生恒得见佛不于佛事生怠慢心愿以此善根令一切众生常得见佛心善清净无有退转愿以此善根令一切众生常得见佛心善解了愿以此善根令一切众生常得见佛不生执着愿以此善根令一切众生常得见佛了达无碍愿以此善根令一切众生常得见佛成普贤行愿以此善根令一切众生常见诸佛现在其前无时暂舍愿以此善根令一切众生常见诸佛出生菩萨无量诸力愿以此善根令一切众生常见诸佛于一切法永不忘失。

　　第五复次有十四愿愿得见佛解法成上大智商主初三自成智性是商主德余为众生是商主事。

　　佛子菩萨摩诃萨又以诸善根如是回向所谓如法界无起性回向如法界根本性回向如法界自体性回向如法界无依性回向如法界无忘失性回向如法界空无性回向如法界寂静性回向如法界无处所性回向如法界无迁动性回向如法界无差别性回向。

　　第六复次愿解法界即理法界岂以此文而名随相然此中云如晋经云解解契于理故名为如即是成前安隐正道文有十句一不随缘变二不守自性故为法本三如亦复如是其自体故晋经中名为如如四非是能依五不暂离如六随缘无性即是如性七无性亦无本来寂静八无二性离能所故九不随三世十一味平等。

　　佛子菩萨摩诃萨复以法施所有宣示所有开悟及因此起一切善根如是回向所谓愿一切众生成菩萨法师常为诸佛之所护念愿一切众生作无上法师方便安立一切众生于一切智愿一切众生作无屈法师一切问难莫能穷尽愿一切众生作无碍法师得一切法无碍光明愿一切众生作智藏法师能善巧说一切佛法愿一切众生成诸如来自在法师善能分别如来智慧愿一切众生作如眼法师说如实法不由他教愿一切众生作忆持一切佛法法师如理演说不违句义愿一切众生作修行无相道法师以诸妙相而自庄严放无量光善入诸法愿一切众生作大身法师其身普遍一切国土兴大法云雨诸佛法愿一切众生作护法藏法师建无胜幢护诸佛法令正法海无所缺减愿一切众生作一切法日法师得佛辩才巧说诸法愿一切众生作妙音方便法师善说无边法界之藏愿一切众生作到法彼岸法师以智神通开正法藏愿一切众生作安住正法法师演说如来究竟智慧愿一切众生作了达诸法法师能说无量无尽功德愿一切众生作不诳世间法师能以方便令入实际愿一切众生作破诸魔众法师善能觉知一切魔业愿一切众生作诸佛所摄受法师离我我所摄受之心愿一切众生作安隐一切世间法师成就菩萨说法愿力。

　　第七复次愿众生成法师即成上而作导首导首即是法师上为他作今令他作仁王经说十三法师如来灭后流化不绝亦名法师如法华菩萨藏经各有其品今此多就极胜而说于中有二十法师七云如眼者现证非闻见故九无相之相是妙相故二十唯有说法能安世间。

　　大方广佛华严经䟽钞会本第三十二之一

　　音释

　　缯

　　(疾陵切帛也)。

　　玷

　　(都念切)。

　　恚

　　(于避切恨怒也)。

　　谬

　　(靡幼切误也)。

　　俾

　　(并弭切使也)。

　　齐限

　　(齐在诣切齐限分齐限量也)。

　　觐

　　(渠遴切见也)。

　　躅

　　(厨玉切迹也)。

　　大方广佛华严经疏钞会本第三十二之二　盟九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨复以诸善根如是回向所谓不以取着业故回向不以取着报故回向不以取着心故回向不以取着法故回向不以取着事故回向不以取着因故回向不以取着语言音声故回向不以取著名句文身故回向不以取着回向故回向不以取着利益众生故回向。

　　第八复次不取着回向即向实际此及第九成上作不可坏坚固善友此之一段明坚固缘文显可知。

　　佛子菩萨摩诃萨复以善根如是回向所谓不为耽着色境界故回向不为耽着声香味触法境界故回向不为求生天故回向不为求欲乐故回向不为着欲境界故回向不为求眷属故回向不为求自在故回向不为求生死乐故回向不为着生死故回向不为乐诸有故回向不为求和合乐故回向不为求可乐着处故回向不为怀毒害心故回向不坏善根故回向不依三界故回向不着诸禅解脱三昧故回向不住声闻辟支佛乘故回向。

　　第九离过成德回向先十七句离过即离可坏缘后但为下成德明其所为为不可坏坚固善友今初前十五事护烦恼行于中初二不耽现境次一不求当报余通二世后一护小乘行其第十六若解脱三昧唯小乘因诸禅三昧通生死因未得不求己得不着谁复求死所谓求生生必死故求和合者除涅槃乐皆有合故沙弥求龙是怀毒回向愿为魔王即坏善回向(沙弥求龙者智论云昔有罗汉居近龙池每至食时皆请罗汉入池供养罗汉神通安坐绳床忽然而去有一沙弥于一日中临至食时密在床下攀绳床辕罗汉不知如常运通至龙池中从床下出龙王怪问此未离欲何以将来以天甘露以供养罗汉以人间味而膳沙弥沙弥涤钵骇其香味恨师忿龙兼贪龙女兴心欲夺龙得他心知沙弥意复兼头痛求其谢过沙弥心志毒愿不息加切精诚后足下水出寻至池边以衣覆头便化为龙遂入池内咬杀其龙夺其宫殿妻子眷属报龙已毕即兴风云震雷降雹拔倒寺字净无所有国王知之复为立寺复被毁灭国王大怒遂要其龙若更为害当填此池龙遂谢过谓其师曰自今已后不敢为恶然是龙身性多瞋毒恐后还𤼵若见池上有黑云生即是弟子起于恶心当令鸣钟念摩诃般若恶心则息后如其言每有云起即念般若鸣钟击磬云则散灭释曰此沙弥为龙具有二意一为贪色味二为瞋恚而皆是毒)。

　　但为教化调伏一切众生故回向但为成满一切智智故回向但为得无碍智故回向但为得无障碍清净善根故回向但为令一切众生超出生死证大智慧故回向但为令大菩提心如金刚不可坏故回向但为成就究竟不死法故回向但为以无量庄严庄严佛种性示现一切智自在故回向但为求菩萨一切法明大神通智故回向但为于尽法界虚空界一切佛刹行普贤行圆满不退被坚固大愿铠令一切众生住普贤地故回向但为尽未来劫度脱众生常无休息示现一切智地无碍光明恒不断故回向。

　　后显成德亦是所求在文易了。

　　佛子菩萨摩诃萨以彼善根回向时以如是心回向所谓以本性平等心回向以法性平等心回向以一切众生无量平等心回向以无诤平等心回向以自性无所起平等心回向以知诸法无乱心回向以入三世平等心回向以出生三世诸佛种性心回向以得不退失神通心回向以生成一切智行心回向。

　　大文第二四门总显回向之意故初不云复以善根但云以彼善根回向时居然拣别四门即为四别初一门明应向实际及向众生第二门明应向菩提第三门明应离过第四门明有成益初门为二初明应向实际后又为令下明应向众生今初本性即不变性法性即随缘性众生是入即无分量无诤是法理事不乖自性则起无所起诸法则横该本寂三世则竖入无差以知法性为缘则生起佛种依性依用无退失时照斯实际实智行立。

　　又为令一切众生永离一切地狱故回向为令一切众生不入畜生趣故回向为令一切众生不往阎罗王处故回向为令一切众生除灭一切障道法故回向为令一切众生满足一切善根故回向为令一切众生能应时转法轮令一切欢喜故回向为令一切众生入十力轮故回向为令一切众生满足菩萨无边清净法愿故回向为令一切众生随顺一切善知识教菩提心器得满足故回向为令一切众生受持修行甚深佛法得一切佛智光明故回向为令一切众生修诸菩萨无障碍行常现前故回向为令一切众生常见诸佛现其前故回向为令一切众生清净法光明常现前故回向为令一切众生无畏大菩提心常现前故回向为令一切众生菩萨不思议智常现前故回向为令一切众生普救护众生令清净大悲心常现前故回向为令一切众生以不可说不可说胜妙庄严具庄严一切诸佛刹故回向为令一切众生摧灭一切众魔𨷖诤罗网业故回向为令一切众生于一切佛刹皆无所依修菩萨行故回向为令一切众生发一切种智心入一切佛法广大门故回向。

　　后应向众生中有二十所为七云十力轮者圆满摧伏故十四云无畏菩提心者不畏生死长远众生难度转依难证万行难修菩提旷远故(不畏等者即三种练磨心唯识第九资粮位中偈云乃至未起识求住唯识性于二取随眠犹未能伏灭长行释未能伏灭中云此位二障虽未能灭修胜行时有三退屈而能三事练磨其心于所证修勇猛不退一闻无上正等菩提广大深远心便退屈引他已证大菩提者练磨自心勇猛不退注云第一菩提广大屈引他况己练广者无边大者无上深者难测远者长时由此退屈引他已证我同彼类何故退耶摄论颂云十方世界诸有情念念速成善逝果彼既丈夫我亦尔不应自轻而退屈二闻施等波罗蜜多甚难可修心便退屈省己意乐能修施等练磨自心勇猛不退注云第二万行难修屈省己增修练偈云汝已恶道经多劫无益受苦尚能超今修少善得菩提大利不应生退屈三闻诸佛圆满转依极难可证心便退屈引他粗善况己妙因练磨其心勇猛不退即第三转依难证屈引粗况妙练如行施等尚感贵乐况我所修清净妙善而无果耶论偈云博地凡夫初𤼵心尚拟远趣菩提果我已精进经多劫不应退屈却况沦论云由斯三事练磨其心坚固炽然修诸胜行今䟽初不畏生死长远众生难度即通说也转依难证下即例牒三种练磨之心故总说云不畏无性摄论当其第六)。

　　佛子菩萨摩诃萨又以此善根正念清净回向智慧决定回向尽知一切佛法方便回向为成就无量无碍智故回向为欲满足清净殊胜心故回向为一切众生住大慈故回向为一切众生住大悲故回向为一切众生住大喜故回向为一切众生住大舍故回向为永离二着住胜善根故回向为思惟观察分别演说一切缘起法故回向为立大勇猛幢心故回向为立无能胜幢藏故回向为破诸魔众故回向为得一切法清净无碍心故回向为修一切菩萨行不退转故回向为得乐求第一胜法心故回向为得乐求诸功德法自在清净一切智智心故回向为满一切愿除一切诤得佛自在无碍清净法为一切众生转不退法轮故回向为得如来最上殊胜法智慧日百千光明之所庄严普照一切法界众生故回向为欲调伏一切众生随其所乐常令满足不舍本愿尽未来际听闻正法修习大行得净智慧离垢光明断除一切憍慢消灭一切烦恼裂爱欲网破愚痴闇具足无垢无障碍法故回向为一切众生于阿僧祇劫常勤修习一切智行无有退转一一令得无碍妙慧示现诸佛自在神通无有休息故回向。

　　第二应向菩提者有二十二回向前三无为字欲成二十故于中前二十回向明因圆果满后二明得果不舍因穷未来际以化物。

　　佛子菩萨摩诃萨以诸善根如是回向时不应贪着三有五欲境界何以故菩萨摩诃萨应以无贪善根回向应以无瞋善根回向应以无痴善根回向应以不害善根回向应以离慢善根回向应以不谄善根回向应以质直善根回向应以精勤善根回向应以修习善根回向佛子菩萨摩诃萨如是回向时得净信心于菩萨行欢喜忍受修习清净大菩萨道具佛种性得佛智慧舍一切恶离众魔业亲近善友成己大愿请诸众生设大施会。

　　第三明应离过中有标征释及第四成益文并易知。

　　佛子菩萨摩诃萨复以此法施所生善根如是回向所谓令一切众生得净妙音得柔软音得天鼓音得无量无数不思议音得可爱乐音得清净音得周遍一切佛刹音得百千那由他不可说功德庄严音得高远音得广大音得灭一切散乱音得充满法界音得摄取一切众生语言音得一切众生无边音声智得一切清净语言音声智得无量语言音声智得最自在音入一切音声智得一切清净庄严音得一切世间无厌足音得究竟不系属一切世间音得欢喜音得佛清净语言音得说一切佛法远离痴翳名称普闻音得令一切众生得一切法陀罗尼庄严音得说一切无量种法音得普至法界无量众会道场音得普摄持不可思议法金刚句音得开示一切法音得能说不可说字句差别智藏音得演说一切法无所著不断音得一切法光明照曜音得能令一切世间清净究竟至于一切智音得普摄一切法句义音得神力护持自在无碍音得到一切世间彼岸智音又以此善根令一切众生得不下劣音得无怖畏音得无染着音得一切众会道场欢喜音得随顺美妙音得善说一切佛法音得断一切众生疑念皆令觉悟音得具足辩才音得普觉悟一切众生长夜睡眠音。

　　大文第三有八门更以异门别明回向即是胜进文分四别第一二门回向众生二有二门回向菩提三有二门总显所为四有一门回向实际今初分二前门愿得圆音后门总令具德今初以法师位故欲令物同得圆音演法要故有四十五种音声即密迹经中六十种音但数不足次多不同名或小异彼第一名吉祥与此净妙义同名异二名柔软次第与名全同三可乐即此第五四悦意即此第二十一欢喜音五清净即此第六六离垢即此二十三远离痴翳七显耀即此第三十一一切法光明照耀音乃至第六十宣诸德音即此第二十九能说不可说字句差别智藏音(即密迹下第二会他经于中有四一会同异二会有无三会通教旨四会他经意然密迹经即大宝积经中金刚力士会第三之三卷当第十尔时寂意菩萨复问金刚力士如来有几事秘要答有三种一曰身密二曰意密三曰口密口中说六十种音广赞如来无思无想无言之言竟即云如来从口敷演如一言词出六十品各异音声何谓六十释曰然经直列今加次第一吉祥音二柔软音三可爱乐音四悦意清净音五离垢音六显曜音七微妙音八明德音九无乱音十无愦音十一师父音十二无刚硬音十三无粗犷音十四善顺音十五安重音十六身所吉利音十七随心随时音十八如如悦意音十九天爱安想音二十无热恼音二十一方正音二十二识达音二十三亲近音二十四意好音二十五欢悦音二十六和雅音二十七晓了音二十八精勤音二十九和忍音三十重了音三十一其响去秽音三十二应师子音三十三龙鸣音三十四好雨音三十五海雷龙王音三十六真陀罗伎音三十七哀鸾音三十八鹰畅音三十九鹤鸣音四十耆域音四十一英鸟音四十二雷震音四十三不卒音四十四不暴音四十五普入响音四十六去非时音四十七无乏音四十八无怯音四十九悦豫音五十通畅音五十一戒禁音五十二甘美音五十三进行音五十四广普音五十五具足音五十六诸根无班音五十七不轻疾音五十八无住音五十九响声普入众会音六十宣诸德音密迹金刚力士谓寂意菩萨言是为如来六十梵音其如来音普遍十方诸佛世界悦可一切众生心行释曰已具列六十今经但四十五欠于十五次下当明然密迹经但列不释庄严论第六亦引彼经而兼有释论偈云菩萨自成就如前义应知声有六十种是说如来事长行释云如来有六十种不可思议音声如佛秘密经中说寂静慧如来具足六十种声语所谓润泽柔软可意意乐清净如是广说（上是论释引经下释云）此中润泽声者众生善根能摄持故柔软声者现前闻法得乐触故可意声者由善义故意乐声者由善字故清净声者无上出世后得故无垢声者诸惑习气不相应故明亮声者字句易解故善力声者具足功德破诸外道恶邪见故乐闻声者信顺出离故不绝声者一切外道无能断故调伏声者贪等烦恼能对治故无刺声者制戒乐方便故不涩声者令犯戒人得正念故善调声者教化授故悦耳声者乱心对治故身𠋣声者能引三摩提故心了声者能引毗钵舍那故心喜声者善断疑故喜乐生声者决定拔邪故无热恼声者信受不悔故能持智声者成就闻因智依止故能持解声者成就思因智依止故不隐覆声者不恼而说故可爱声者令得自利果故渴仰声者已得果人深愿乐故教来声者不思议法正说故令解声者思议法正说故相应声者不违听故有益声者如其所应教示导故离重声者不虚说故师子声者怖外道故象王声者振大故雷声者深远故龙声者令信受故紧那罗声者歌音美妙故迦陵频伽声者韵清亮故梵声者出远去故命命鸟声者初得吉祥一切事成故天王声者无敢违故天鼓声者破邪魔故离慢声者赞毁不高下故入一切声者入毗伽罗论一切种相故离不正声者忆不忘故应时声者教化事一切时起故无著声者不依利养故不怖声者离惭羞故欢喜声者闻无猒故随舍声者一切明处善巧入故善友声者一切众生离成就故常流声者相续不断故严饰声者种种显现故满足声者一音无量声说法故众生根喜声者一语无量义显现故不毁呰声者如所立义信顺故不增减声者应时量说故不躁急声者不疾疾说故遍一切说声者远近诸众同依止故一切种成就声者世间法义皆譬喻令解故上依论牒释亦欠其一与彼经亦少不次其佛秘密经即密迹经)然彼无天鼓今此缺彼师子龙鸣好雨海雷龙王真陀罗伎哀鸾鹰畅鹤鸣等以从喻说此略不论(然彼无下第二会有无（此一）乃是名变论释亦有此欠十五䟽中但列其九余更欠六应添一耆婆二英鸟三雷震震与海雷龙王别故此亦喻故更添四师父五亲近六明德方为六十)又此所明显德广大如彼但云普入众会音此则云普至法界无量众会道场等(又此所明下第三会通教旨可知)法有所本不可不知名言不同无俟全会(法有所本下第四会他经意兼欲尽其论释)中间云音声智者在心为智宣吐称音皆应具二影略而说第八云不可说功德庄严者大悲芬陀利经说以三千界众生功德为一聚更增十倍不及如来一毛功德展转乃至无见顶前一切功德总为一聚更增百千万亿那由他阿僧祇倍不及如来胸中大种所发音声一声功德彼约总说即此别明然六十种中不出有二一约具德如柔软等二约无失如不下劣等故不下劣初有又以此善之言通言音声者声谓四声为音之依音谓五音依五行别木声壅其音角火声炽其音征土声宽其音宫金声清其音商水声浊其音羽若一音之义广在下文。

　　佛子菩萨摩诃萨复以诸善根如是回向所谓愿一切众生得离众过恶清净法身愿一切众生得离众过恶净妙功德愿一切众生得离众过恶清净妙相愿一切众生得离众过恶清净业果愿一切众生得离众过恶清净一切智心愿一切众生得离众过恶无量清净菩提心愿一切众生得离众过恶了知诸根清净方便愿一切众生得离众过恶清净信解愿一切众生得离众过恶清净勤修无碍行愿愿一切众生得离众过恶清净正念智慧辩才。

　　第二总令众生具德中十句前五果满后五因圆。

　　佛子菩萨摩诃萨复以诸善根为一切众生如是回向愿得种种清净妙身所谓光明身离浊身无染身清净身极清净身离尘身极离尘身离垢身可爱乐身无障碍身。

　　第二三门回向菩提分三初一门得正果次一二果因圆后一依报果满今初然上众生得果有其十句各应有多今但广初一身则余可例取文中三初明得身次显身用后结所成前中初总相所谓下别相身是同相余是异相成坏可知然此十身通法通智一光明者身光智光无不照故二体无闇障能鉴彻故三体不受染若彼润玉涅而不缁四净德内充如玉无瑕翳五非暂时净拣异下流上三就体辨次三对境以明六不为尘坌对上清净七极微不着对极清净八垢秽无污对上不染若就内德即烦恼障尽名为离尘习气亦亡名极离尘所知不住名离心垢九具相具德十形充法界智遍十方山河事理不能障碍(若彼等者涅者水中黑泥缁者黑色谓若玉在泥中千载不黑)。

　　于一切世界现诸业像于一切世间现言说像于一切宫殿现安立像如净明镜种种色像自然显现示诸众生大菩提行示诸众生甚深妙法示诸众生种种功德示诸众生修行之道示诸众生成就之行示诸众生菩萨行愿示诸众生于一世界一切世界佛兴于世示诸众生一切诸佛神通变化示诸众生一切菩萨不可思议解脱威力示诸众生成满普贤菩萨行愿一切智性。

　　二于一切下依身起用前四色身用前三罗一身于法界后一收万像于一身次示诸下五句智身用后示菩萨行愿下通二身用。

　　菩萨摩诃萨以如是等微妙净身方便摄取一切众生悉令成就清净功德一切智身。

　　后菩萨下总结所成。

　　佛子菩萨摩诃萨复以法施所生善根如是回向愿身随住一切世界修菩萨行众生见者皆悉不虚发菩提心永无退转顺真实义不可倾动于一切世界尽未来劫住菩萨道而无疲厌大悲均普量同法界知众生根应时说法常不休息于善知识心常正念乃至不舍一刹那顷一切诸佛常现在前心常正念未曾暂懈修诸善根无有虚伪置诸众生于一切智令不退转具足一切佛法光明持大法云受大法雨修菩萨行。

　　第二门愿二果因圆中二初即理起用行后入一切下即事入玄行今初初成行缘身随住故次众生见下利他不空后于善知识下兼通二利。

　　入一切众生入一切佛刹入一切诸法入一切三世入一切众生业报智入一切菩萨善巧方便智入一切菩萨出生智入一切菩萨清净境界智入一切佛自在神通入一切无边法界于此安住修菩萨行。

　　后入玄中智契名入无边法界通身智入。

　　大方广佛华严经疏钞会本第三十二之二

　　音释

　　耽

　　(丁含切乐也)。

　　铠

　　(可亥切甲也)。

　　憍慢

　　(憍举乔切恣也慢莫晏切倨也)。

　　裂

　　(良薛切破也)。

　　柔软

　　(软乳[〦/(ㄠ-ㄙ+?)]切亦柔也)。

　　顷

　　(丘颖切顷刻也)。

　　辕

　　(于元切)。

　　膳

　　(上演切具食也)。

　　涤

　　(亭历切洗也)。

　　檄

　　(刑狄切牒也)。

　　愦

　　(古对切心乱也)。

　　伪

　　(于睡切诈也)。
乾隆藏第 131 册 No. 1557 大方广佛华严经疏钞会本(第17卷-第34卷)


　　大方广佛华严经䟽钞会本第三十三　盟十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨复以法施所修善根如是回向。

　　第三门愿成依果文分为二先总明后其一一下别显今初十句一牒前起后。

　　愿一切佛刹皆悉清净以不可说不可说庄严具而庄严之一一佛刹其量广大同于法界纯善无碍清净光明诸佛于中现成正觉一佛刹中清净境界悉能显现一切佛刹如一佛刹一切佛刹亦复如是。

　　后正显愿相一愿清净二愿庄严三分量普周四纯善五无障碍六具净光七有佛现八融摄九举一例余一刹之展量同法界一刹之卷显现无余展卷无碍是一佛刹如一佛刹刹刹皆然准上华藏及后人严尘尘尚然况复刹刹。

　　其一一刹悉以等法界无量无边清净妙宝庄严之具而为严饰。

　　第二别显中分二先显宝严后如宝庄严下类显余严今初分三初总标次所谓下别显三是为菩萨下总结。

　　所谓阿僧祇清净宝座敷众宝衣阿僧祇宝帐宝网垂布阿僧祇宝盖一切妙宝互相映彻阿僧祇宝云普雨众宝阿僧祇宝华周遍清净阿僧祇众宝所成栏楯轩槛清净庄严阿僧祇宝铃常演诸佛微妙音声周流法界阿僧祇宝莲华种种宝色开敷荣曜阿僧祇宝树周匝行列无量妙宝以为华果阿僧祇宝宫殿无量菩萨止住其中阿僧祇宝楼阁广博崇丽延袤远近阿僧祇宝却敌大宝所成庄严妙好阿僧祇宝门闼妙宝璎珞周匝垂布阿僧祇宝窗牖不思议宝清净庄严阿僧祇宝多罗形如半月众宝集成。

　　二中复二先通显宝严后佛子下别明人宝严前中以阿僧祇数但有九十四数以晋经皆云无量阿僧祇初有数事但云无量则阿僧祇言非是数中之一但是无数之言若定是数便为限局今就九十四内宝树之中有无量妙宝以为华果为一宫殿中有无量菩萨为二初段显因之后有无数宝藏为三一一璎珞中百千菩萨上妙庄严为四下宝枝中有不思议鸟为五宝华中有无量菩萨为六足满百数文中分二初十八事略明显胜初略明。

　　如是一切悉以众宝而为严饰离垢清净不可思议无非如来善根所起具足无数宝藏庄严。

　　如是一切下举因显胜。

　　复有阿僧祇宝河流出一切清净善法阿僧祇宝海法水盈满阿僧祇宝芬陀利华常出妙法芬陀利声阿僧祇宝须弥山智慧山王秀出清净阿僧祇八楞妙宝宝线贯穿严净无比阿僧祇净光宝常放无碍大智光明普照法界阿僧祇宝铃铎更相扣击出妙音声阿僧祇清净宝诸菩萨宝具足充满阿僧祇宝缯彩处处垂下色相光洁阿僧祇妙宝幢以宝半月而为严饰阿僧祇宝幡悉能普雨无量宝幡阿僧祇宝带垂布空中庄严殊妙阿僧祇宝敷具能生种种微细乐触阿僧祇妙宝旋示现菩萨一切智眼阿僧祇宝璎珞一一璎珞百千菩萨上妙庄严阿僧祇宝宫殿超过一切妙绝无比阿僧祇宝庄严具金刚摩尼以为严饰阿僧祇种种妙宝庄严具常现一切清净妙色阿僧祇清净宝殊形异彩光鉴映彻阿僧祇宝山以为垣墙周匝围绕清净无碍阿僧祇宝香其香普熏一切世界阿僧祇宝化事一一化事周遍法界阿僧祇宝光明一一光明现一切光。

　　后复有下八十二事广显于中分五第一二十四事唯以外宝为严其间三两亦标以事名释以法门且从多判。

　　复有阿僧祇宝光明清净智光照了诸法复有阿僧祇无碍宝光明一一光明周遍法界有阿僧祇宝处一切诸宝皆悉具足阿僧祇宝藏开示一切正法藏宝阿僧祇宝幢如来幢相迥然高出阿僧祇宝贤大智贤像具足清净阿僧祇宝园生诸菩萨三昧快乐阿僧祇宝音如来妙音普示世间阿僧祇宝形其一一形皆放无量妙法光明阿僧祇宝相其一一相悉超众相阿僧祇宝威仪见者皆生菩萨喜乐阿僧祇宝聚见者皆生智慧宝聚阿僧祇宝安住见者皆生善住宝心阿僧祇宝衣服其有著者生诸菩萨无比三昧阿僧祇宝袈裟其有著者才始发心则得善见陀罗尼门。

　　二复有阿僧祇宝光明下有十五事标以事名释以法门欲显即事成法门故。

　　阿僧祇宝修习其有见者知一切宝皆是业果决定清净阿僧祇宝无碍知见其有见者得了一切清净法眼阿僧祇宝光藏其有见者则得成就大智慧藏。

　　三宝修习下三事唯约法门显即法可贵非要托事。

　　阿僧祇宝座佛坐其上大师子吼阿僧祇宝灯常放清净智慧光明阿僧祇宝多罗𡬾次第行列缭以宝绳庄严清净其𡬾复有阿僧祇宝干从身耸擢端直圆洁阿僧祇宝枝种种众宝庄严稠密不思议鸟翔集其中常吐妙音宣扬正法阿僧祇宝叶放大智光遍一切处阿僧祇宝华一一华上无量菩萨结跏趺坐遍游法界阿僧祇宝果见者当得一切智智不退转果阿僧祇宝聚落见者舍离世聚落法阿僧祇宝都邑无碍众生于中盈满阿僧祇宝宫殿王处其中具足菩萨那罗延身勇猛坚固被法甲胄心无退转阿僧祇宝舍入者能除恋舍宅心阿僧祇宝衣著者能令解了无著阿僧祇宝宫殿出家菩萨充满其中阿僧祇宝珍玩见者咸生无量欢喜阿僧祇宝轮放不思议智慧光明转不退轮阿僧祇宝跋陀𣗳因陀罗网庄严清净阿僧祇宝地不思议宝间错庄严阿僧祇宝吹其音清亮充满法界阿僧祇宝鼓妙音克谐穷劫不绝。

　　四宝座下二十二事约于事宝能成法门或显依中有正明杂庄严。

　　阿僧祇宝众生尽能摄持无上法宝阿僧祇宝身具足无量功德妙宝阿僧祇宝口常演一切妙法宝音阿僧祇宝心具清净意大智愿宝阿僧祇宝念断诸愚惑究竟坚固一切智宝阿僧祇宝明诵持一切诸佛法宝阿僧祇宝慧决了一切诸佛法藏阿僧祇宝智得大圆满一切智宝阿僧祇宝眼鉴十力宝无所障碍阿僧祇宝耳听闻无量尽法界声清净无碍阿僧祇宝鼻常嗅随顺清净宝香阿僧祇宝舌能说无量诸语言法阿僧祇宝身遍游十方而无𦊱碍阿僧祇宝意常勤修习普贤行愿阿僧祇宝音净妙音声遍十方界阿僧祇宝身业一切所作以智为首阿僧祇宝语业常说修行无碍智宝阿僧祇宝意业得无障碍广大智宝究竟圆满。

　　五宝众生下十八事显于内身六根三业皆名为宝并圆明可贵故此上诸事或纯或杂或依正无碍皆以事事无碍法门因所感故若将一因各对一事如以寂忍为因所感宝衣等恐繁不显观者思之复将一因成一切果四句融通义如常说。

　　佛子菩萨摩诃萨于彼一切诸佛刹中于一佛刹一方一处一毛端量有无量无边不可说数诸大菩萨皆悉成就清净智慧充满而住如一佛刹一方一处一毛端量如是尽虚空遍法界一一佛刹一一方一一处一一毛端量悉亦如是。

　　二人宝严者法华云彼国何故名曰大宝庄严其国中以菩萨为大宝故所以楚魏之朝亦不以金玉为珍而以贤臣为宝遍法界微尘之处有多菩萨可谓大心严刹也(法华云者即第二经譬喻品中授舍利弗记云其劫名大宝庄严何故名曰大宝庄严其国中以菩萨为大宝故所以楚魏等者其文出国语)。

　　是为菩萨摩诃萨以诸善根而为回向普愿一切诸佛国土悉具种种妙宝庄严。

　　三结成宝严可知。

　　如宝庄严如是广说如是香庄严华庄严鬘庄严涂香庄严烧香庄严末香庄严衣庄严盖庄严幢庄严幡庄严摩尼宝庄严次第乃至过此百倍皆如宝庄严如是广说。

　　二类显余严有十一事一一皆有上之百事并前一百则一千二百言次第乃至过此百倍者若言严事过者则不应言皆如宝严若准晋经云衣盖幢幡乃至百事庄严即以香等为百过此倍之三字译者不妙若别理通者以前宝严但列百事非止唯百应过百倍则百百为万表圆融万行则应回文云摩尼宝严皆如宝庄严如是广说次第乃至过此百倍理则无违(若言严事过者然严事即是所成谓座幡幢盖等百事其宝香华鬘等即是能成能成如金银铜铁及泥木等所成如以金为佛菩萨华鬘等百事以银为百事亦然能成有十一各各能成所成百事今云若严事己过者则不应言皆如宝庄严者宝严有百事今过百倍即成一万何言如宝如宝但有百事耳下引𣈆经即是能成为百如金银铜铁等为百事故云即以香等为百事等是能成故言过此倍等者谓但列香等百事何要过此百倍之言以无可过故若过宝严事百倍则有可过次云若别理通者为顺今经故欲令过前严事百倍则有万矣而亦文不便故应回过此百倍向宝庄严下则能成唯十一所成各万则成十一万兼前一百有十一万一百严事)。

　　佛子菩萨摩诃萨以法施等所集善根为长养一切善根故回向为严净一切佛刹故回向为成就一切众生故回向为令一切众生皆心净不动故回向为令一切众生皆入甚深佛法故回向为令一切众生皆得无能过清净功德故回向为令一切众生皆得不可坏清净福力故回向为令一切众生皆得无尽智力度诸众生令入佛法故回向为令一切众生皆得平等无量清净言音故回向为令一切众生皆得平等无碍眼成就尽虚空遍法界等智慧故回向为令一切众生皆得清净念知前际劫一切世界故回向为令一切众生皆得无碍大智慧悉能决了一切法藏故回向为令一切众生皆得无限量大菩提周遍法界无所障碍故回向为令一切众生皆得平等无分别同体善根故回向为令一切众生皆得一切功德具足庄严清净身语意业故回向为令一切众生皆得同于普贤行故𢌞向为令一切众生皆得入一切同体清净佛刹故𢌞向为令一切众生悉观察一切智皆趣入圆满故回向为令一切众生皆得远离不平等善根故回向为令一切众生皆得平等无异相深心次第圆满一切智故回向为令一切众生皆得安住一切白法故回向为令一切众生皆于一念中证一切智得究竟故𢌞向为令一切众生皆得成满清净一切智道故𢌞向。

　　第三二门回向所为中初一门应为众生后门应为菩提今初有二十三句初之二句文虽在初义通二处第三成就众生是为总句下皆是别始自信心终成种智其文并显。

　　佛子菩萨摩诃萨以诸善根普为一切众生如是回向已复以此善根欲普圆满演说一切清净行法力故回向欲成就清净行威力得不可说不可说法海故回向欲于一一法海具足无量等法界清净智光明故回向欲开示演说一切法差别句义故回向欲成就无边广大一切法光明三昧故回向欲随顺三世诸佛辩才故回向欲成就去来现在一切佛自在身故回向为尊重一切佛可爱乐无障碍法故回向为满足大悲心救护一切众生常无退转故回向欲成就不思议差别法无障碍智心无垢染诸根清净普入一切众会道场故回向欲于一切若覆若仰若粗若细若广若狭小大染净如是等诸佛国土常转平等不退法轮故回向欲于念念中得无所畏无有穷尽种种辩才妙法光明开示演说故回向为乐求众善发心修习诸根转胜获一切法大神通智尽能了知一切诸法故回向欲于一切众会道场亲近供养为一切众生演一切法咸令欢喜故回向。

　　二应向菩提中明因圆果满大用无尽亦显可知。

　　佛子菩萨摩诃萨又以此善根如是回向所谓以住法界无量住回向以住法界无量身业回向以住法界无量语业回向以住法界无量意业回向以住法界无量色平等回向以住法界无量受想行识平等回向以住法界无量蕴平等回向以住法界无量界平等回向以住法界无量处平等回向以住法界无量内平等回向以住法界无量外平等回向以住法界无量发起平等回向以住法界无量深心平等回向以住法界无量方便平等回向以住法界无量信解平等回向以住法界无量诸根平等回向以住法界无量初中后际平等回向以住法界无量业报平等回向以住法界无量染净平等回向以住法界无量众生平等回向以住法界无量佛刹平等回向以住法界无量法平等回向以住法界无量世间光明平等回向以住法界无量诸佛菩萨平等回向以住法界无量菩萨行愿平等回向以住法界无量菩萨出离平等回向以住法界无量菩萨教化调伏平等回向以住法界无量法界无二平等回向以住法界无量如来众会道场平等回向。

　　第四回向实际有二十九句皆云法界皆理事无碍法界也皆云住者智契即事之理无所住故住即入义以安住故法界无二即是等义初云无量住者一切善根皆是所住今以无住之住便同法界无量他皆仿此。

　　佛子菩萨摩诃萨如是回向时安住法界无量平等清净身安住法界无量平等清净语安住法界无量平等清净心安住法界无量平等诸菩萨清净行愿安住法界无量平等清净众会道场安住法界无量平等为一切菩萨广说诸法清净智安住法界无量平等能入尽法界一切世界身安住法界无量平等一切法光明清净无畏能以一音尽断一切众生疑网随其根欲皆令欢喜住于无上一切种智力无所畏自在神通广大功德出离法中。

　　第三回向成益文有十句皆言安住者由上智契故能得安也身等即差别事法今即平等清净平等清净即是法界无尽法界清净即是所得智能安住全同法界由八安住成后二用一一音普断物疑二上住佛德佛德虽多略举其四谓十力四无畏十自在六神通名广大德对上种智为佛二严是出离法。

　　佛子是为菩萨摩诃萨第十住等法界无量回向。

　　三佛子下依释结名。

　　菩萨摩诃萨以法施等一切善根如是回向时。

　　大文第二菩萨下位果分三初标得因次成满下列其所得三如是等下结得之相。

　　成满普贤无量无边菩萨行愿悉能严净尽虚空等法界一切佛刹令一切众生亦得如是具足成就无边智慧了一切法。

　　二中略显三种果满一因果利益满。

　　于念念中见一切佛出兴于世于念念中见一切佛无量无边自在力。

　　二于念念下见佛自在满初总标。

　　所谓广大自在力无著自在力无碍自在力不思议自在力净一切众生自在力立一切世界自在力现不可说语言自在力随时应现自在力住不退转神通智自在力演说一切无边法界俾无有余自在力出生普贤菩萨无边际眼自在力以无碍耳识闻持无量诸佛正法自在力一身结跏趺坐周遍十方无量法界于诸众生无所迫隘自在力以圆满智普入三世无量法自在力。

　　后所谓下别显皆以体用理量俱无障碍是佛自在(皆以体用等者理量即如理智如量智佛地论第三亦名二修一如理修二如量修世间所知唯有二种一人二法若能通达此二空者则永证得真如实际是故名为理量（总释二修）如理修者不坏人法如此人法本来妙极寂静为性故无增无减离有离无寂静者性清净法本来无生净心不执名为灭谛是心有自性清净及烦恼惑障如此两法无漏界中善心恶心独自行故于一念中两心不相应故乃至如此而知名如理智（别释初修会归理智）如量修者究竟穷达一切境界名如量智若见一切众生乖如境智则成生死若符境智则得涅槃以是义故名为如量（别释量智即第二修）至初地菩萨得此二智以通达遍满法界理故生死涅槃二法俱知（二智起种也）又此两智是自证知见由自得解不由他得但自得证知名自证知见（明自证非池也）又此二智有二种相一者无著二者无碍言无著者见众生界自性清净名为无著是如理智相言无碍者能通达观无量无边界是如量智相（二智相别）又此二智复有二义如理智为因如量智为果言如理为因者能作生死及涅槃因如量智为果者由此智故知于如是真俗等法具足成就（因果义别）又如理智是清净因如量智是圆满因清净因者由如理智三惑寂灭圆满因者由如量智三德圆满（二因不同）释曰前文频有理量二智此方广释)。

　　又得无量清净所谓一切众生清净一切佛刹清净一切法清净一切处遍知智清净遍虚空界无边智清净得一切差别言音智以种种言音普应众生清净放无量圆满光普照一切无边世界清净出生一切三世菩萨行智清净一念中普入三世一切诸佛众会道场智清净入无边一切世间令一切众生皆作所应作清净。

　　三又得下清净果满由净惑障见性净故亦先标所谓下别文显可知。

　　如是等皆得具足皆得成就皆已修治皆得平等皆悉现前皆悉知见皆悉悟入皆已观察皆得清净到于彼岸。

　　三结能得之相平等者离能所知故余并易了。

　　尔时佛神力故十方各百万佛刹微尘数世界六种震动所谓动遍动等遍动起遍起等遍起踊遍踊等遍踊震遍震等遍震吼遍吼等遍吼击遍击等遍击。

　　大文第六从尔时佛神力下瑞应分于中二先动地生信。

　　佛神力故法如是故雨众天华天鬘天末香天诸杂香天衣服天珍宝天庄严具天摩尼宝天沉水香天栴檀香天上妙盖天种种幢天杂色幡阿僧祇诸天身无量百千亿不可说天妙法音不可思议天赞佛音阿僧祇天欢喜音咸称善哉无量阿僧祇百千那由他诸天恭敬礼拜无数天子常念诸佛希求如来无量功德心不舍离无数天子作众妓乐歌咏赞叹供养如来百千阿僧祇诸天放大光明普照尽虚空遍法界一切佛刹现无量阿僧祇诸佛境界如来化身出过诸天。

　　后佛神力故下兴供表行于中三一供因二外事供三阿僧祇下内事三业供。

　　如于此世界兜率陀天宫说如是法周遍十方一切世界兜率天宫悉亦如是。

　　大文第七如于此世界下结通十方以是通方之说故准上诸会或结瑞应今此结说故别开章。

　　尔时复以佛神力故十方各过百万佛刹微尘数世界外各有百万佛刹微尘数诸菩萨而来集会周遍十方咸作是言善哉善哉佛子乃能说此诸大回向佛子我等皆同一号名金刚幢悉从金刚光世界金刚幢佛所来诣此土彼诸世界悉以佛神力故而说是法众会眷属文辞句义皆亦如是不增不减我等皆承佛神力从彼土来为汝作证如我来此众会为汝作证十方所有一切世界兜率天宫宝庄严殿诸菩萨众来为作证亦复如是。

　　大文第八尔时复以佛神力下证成分云百万者位过前故。

　　尔时金刚幢菩萨承佛神力观察十方一切众会暨于法界已善知文义增广大心大悲普覆一切众生系心安住三世佛种善入一切佛功德法成就诸佛自在之身观诸众生心之所乐及其所种一切善根悉分别知随顺法身为现清净妙色之身即于是时而说颂曰。

　　大文第九尔时金刚下偈赞劝修分于中二先序意。

　　菩萨成就法智慧悟解无边正法门为法光明调御师了知无碍真实法。

　　菩萨为法大导师开示甚深难得法引导十方无量众悉令安住正法中。

　　菩萨已饮佛法海法云普雨十方界法日出现于世间阐扬妙法利群生。

　　常为难遇法施主了知入法巧方便法光清净照其心于世说法恒无畏。

　　善修于法自在心悉能悟入诸法门成就甚深妙法海普为众生击法鼓。

　　宣说甚深希有法以法长养诸功德具足清净法喜心示现世间佛法藏。

　　诸佛法王所灌顶成就法性智藏身悉能解了法实相安住一切众善法。

　　菩萨修行第一施一切如来所赞喜所作皆蒙佛忍可以此成就人中尊。

　　菩萨成就妙法身亲从诸佛法化生为利众生作法灯演说无量最胜法。

　　后正说偈于中亦二先明第十回向偈后叹胜劝修前中三十六偈分三初九偈颂所回善根。

　　随所修行妙法施则亦观察彼善根所作众善为众生悉以智慧而回向。

　　所有成佛功德法悉以回施诸群生愿令一切皆清净到佛庄严之彼岸。

　　次七偈颂回向行后二十偈颂位果二中分三初二偈总颂前文九段回向。

　　十方佛刹无有量悉具无量大庄严如是庄严不可思𥁞以庄严一国土。

　　次一偈颂回向严刹。

　　如来所有清净智愿令众生皆具足犹如普贤真佛子一切功德自庄严。

　　成就广大神通力往诣世界悉周遍一切众生无有余皆使修行菩萨道。

　　诸佛如来所开悟十方无量诸众生一切皆令如普贤具足修行最上行。

　　诸佛菩萨所成就种种差别诸功德如是功德无有边愿使众生悉圆满。

　　后四偈颂二段中回向所为。

　　菩萨具足自在力所应学处皆往学示现一切大神通普诣十方无量土。

　　三菩萨具足下颂位果中三初一偈颂见佛自在由己自在方见佛自在。

　　菩萨能于一念顷觐等众生无数佛又复于一毛端中尽摄诸法皆明见。

　　世间众生无有量菩萨悉能分别知诸佛无量等众生大心供养咸令尽。

　　种种名香上妙华众宝衣裳及幡盖分布法界咸充满发心普供十方佛。

　　一毛孔中悉明见不思议数无量佛一切毛孔皆如是普礼一切世间灯。

　　举身次第恭敬礼如是无边诸最胜亦以言辞普称赞穷尽未来一切劫。

　　一如来所供养具其数无量等众生如是供养一如来一切如来亦复然。

　　供养赞叹诸如来尽彼世间一切劫世间劫数可终尽菩萨供养无休懈。

　　一切世间种种劫于尔所劫修诸行恭敬供养一如来尽一切劫无厌足。

　　如无量劫供一佛供一切佛皆如是亦不分别是劫数于所供养生疲厌。

　　法界广大无边际菩萨观察悉明了以大莲华遍布中施等众生无量佛。

　　宝华香色皆圆满清净庄严甚微妙一切世间无可喻持以供养人中尊。

　　众生数等无量刹诸妙宝盖满其中悉以供养一如来供一切佛皆如是。

　　涂香无比最殊胜一切世间未曾有以此供养天人师穷尽众生数等劫。

　　末香烧香上妙华众宝衣服庄严具如是供养诸最胜欢喜奉事无厌足。

　　等众生数照世灯念念成就大菩提亦以无边偈称述供养人中调御者。

　　如众生数佛世尊皆修无上妙供养如众生数无量劫如是赞叹无穷尽。

　　如是供养诸佛时以佛神力皆周遍悉见十方无量佛安住普贤菩萨行。

　　次十七偈颂得清净中一念中普入二世一切诸佛众会道场智清净上云入者必在供养故此广显此是力能不可颂前愿成所为。

　　过去未来及现在所有一切诸善根令我常修普贤行速得安住普贤地。

　　一切如来所知见世间无量诸众生悉愿具足如普贤为聪慧者所称赞。

　　后过去下二偈总结第十回向然上且依粗相而分菩萨纵任辩才体势包摄大旨无异故不委论。

　　此是十方诸大士共所修治回向行诸佛如来为我说此回向行最无上。

　　十方世界无有余其中一切诸众生莫不咸令得开觉悉使常如普贤行。

　　如其回向行布施亦复坚持于禁戒精进长时无退怯忍辱柔和心不动。

　　禅定持心常一缘智慧了境同三昧去来现在皆通达世间无有得其边。

　　菩萨身心及语业如是所作皆清净一切修行无有余悉与普贤菩萨等。

　　譬如法界无分别戏论染着皆永尽亦如涅槃无障碍心常如是离诸取。

　　第二此是下叹胜劝修通于十向于中九偈分二先六偈举人就行以叹胜谓是菩萨所行如来所说六度随相等行法界离相等行故是超胜。

　　智者所有回向法诸佛如来已开示种种善根悉回向是故能成菩萨道。

　　佛子善学此回向无量行愿悉成满摄取法界尽无余是故能成善逝力。

　　若欲成就佛所说菩萨广大殊胜行宜应善住此回向是诸佛子号普贤。

　　后智者所有下三偈结叹劝修。

　　一切众生犹可数三世心量亦可知如是普贤诸佛子功德边际无能测。

　　一毛度空可得边众刹为尘可知数如是大仙诸佛子所住行愿无能量。

　　大文第十末后二偈校量功德德既无限宜可修行然此显德深胜高远者一圆融教故二约殊胜愿力故登地已上寄位阶差故每结云若以殊胜愿力复过于此不可数知勿谓此深便言地劣第五会竟。

　　大方广佛华严经䟽钞会本第三十三

　　音释

　　栏楯

　　(栏音阑楯食尹切槛也)。

　　延袤

　　(袤莫候切亘长也)。

　　芬陀利

　　(梵语也此云白莲华芬音分)。

　　璎珞

　　(璎于盈切珞卢各切)。

　　耸擢

　　(耸息拱切高也擢直角切拔也)。

　　迥

　　(户茗切寥远也)。

　　缭

　　(怜萧切缠也)。
乾隆藏第 131 册 No. 1557 大方广佛华严经疏钞会本(第17卷-第34卷)


　　大方广佛华严经䟽钞会本第三十四之一　何一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　十地品第二十六

　　初来意者为答普光十地问故夫功不虚设终必有归前明解导行愿贤位因终今明智冥真如圣位果立故有此会来也前是教道此是证道教为证因证即证前三心之教故无性摄论云此闻熏习虽是有漏而是出世心种子性即斯义也然会来即是品来一会之中唯一品故故释名宗趣亦品会无差晋经此会有十一品则名等皆别(初来意等者文分为五一总明答问可知夫功不下立理明次前因后果义次第故解即十住行即十行愿即十向故为贤终亲证十如故名圣位先贤后圣亦次第故前是教道者辩定法门即九种教证中地前地上相对言证前三心者谓直深大悲三菩提心三贤别增此中齐证故无性下引论证成前为此因即第三论具云此闻熏习种子下中上品应知亦是法身种子与阿赖耶相违非阿赖耶所摄是出世间最净法界等流性故虽是世间而是出世心种子性又出世心虽未生时已能对治诸险恶趣已作一切有漏恶业根坏对治又能随顺举事一切诸佛菩萨虽是世间应知初修业菩萨所得亦法身摄释论中云虽是世间者以有漏故而是出世心种子性者是无漏心资粮性故在文可知然会来下辩其通别一会一品来意即通晋经阙十定品重会普光故十地他化中说十一品则会品意别)次释名者会名有三一约人名金刚藏会(释名三初约人可知)二约处名他化自在天会谓他化作乐具自得受用表所入地证如无心不碍后得而起用故事理存泯非即离故因他受用而有所作非自事故自他相作皆自在故将证离欲之实际故不处化乐者表凡圣隔绝故(二约处名他化等者分三初释天名二表所入下显表法三不处化乐下通妨二中二先释他化自在后释第六天前中三一约二智二约事理三约自他今初证如无心若自不化后得起用如他为化事理存泯非即离故者二约事理释然事理相望互为自他泯如不自化存如他为化言非即离者自他既别如事理非即他化自受如二非离然其通有四句一存理泯事犹根本证如二存事泯理如后得观法三俱存如齐照四俱泯如两亡既事理互为自他则亦应言他人无心我为彼化而自望他是他之化故但云他化又应唯就证如之上亦有自他一于境无心唯能证智如他无心我为他化即存自泯他二绝能证智唯有如故如自无心他为我化即存他泯自三不坏能所俱无执故云都无所得即俱存义四取都无所得即俱泯义因他受用而有所作非自事故者三约自他释然曲有二义一自他隐显义二自他相作义前中语则是一义乃有二一约见他受用身土名而有所作非是受用之自事故二者大悲为首一向利他非由自己而有其事二自他下明自他相作义如第八地十身相作经云此菩萨能随众生心之所乐能以自身作国土身众生身业报身声闻身缘觉身菩萨身如来身法身智身虚空身此即自作他也又随众生心之所乐能以众生身作自身即他作自也若令众生身作国土身等亦有以他作他今但取自他相作之义然自作他如自身无作他作自如令他化作乐具又自作他如为他化作乐具他作自如他为己化作乐具故云自他相作皆自在故将证离欲下二通释第六天义以是欲界之顶邻梵天故色界梵天即是离欲如于佛位今明十地如在第六希欲将升邻极证故)三约法名十地会即同品名所以得此名者本业云地名为持持百万阿僧祇功德亦名生成一切因果故名为地本论云生成佛智住持故即斯义也唯识第九云与所修行为胜依持令得生故者但语其因阙生果义(三约法下就法释名分二一得名二十是一周下释名前中二先解本名后释别目今初本业有三义一持二生三成本论开为四义住持为二故一生者出生谓出因生果二成者成就亦通因果又以因望果始起名生终满名成又为因名生为缘名住故第三名住住亦住处故龙树十住毗婆沙云十皆住处名之为地又因满分相应不退名之为住住即不动义故初地云以不动相应故四持者通望因果如彼初地能持自地一切功德复持二地乃至佛果所有功德若无初地余不成故若合住持但是三义则同本业为功德依地能持故能持为持所持为住住亦依义然若望离佛智外无可修行由行佛智而成十地则佛智为能持如下经说十山十德皆依于海海喻佛智若不修十地不得成佛则佛智功德皆是所持十地能持今约此义下会唯识云以与所修行为胜依持故阙生果义本论云生成佛智佛智已含因果论及经中皆名地智为佛智故况住持中不唯佛智无尽功德皆依持故)有别行译本名十住经住是地中一义故仁王兼明云入理般若名为住住生功德称为地而下经又名集一切智智法门亦兼因果复有别译名渐备一切智德经以后后过前前故名为渐备渐备即是集义若名十地就义约喻以受其名若云十住唯就法称(有别行下二释异名言名十住经即藏中大十住经以古译十地为十注故十住毗婆沙亦是十地言仁王兼明者有住地二字言入理般若者入证也拣于地前未证真理所有般若不得名住住字亦有二义一者以无住住二者安住不动)十是一周圆数十十无𥁞皆带数释后之二释皆是依主一切智智之法门故渐备一切智之德故十之别名见于本分。

　　三宗趣者先总后别总有二义一以地智断证寄位修行为宗以显圆融无碍行相为趣二前二皆宗为成佛果为趣(三宗趣下䟽文有三初正明宗趣二别示体性三问答料拣言总有二义者前义以行布为宗圆融为趣然总含别义谓证即初二初证契合二即所证故智即第三断即第四修行即五六寄位即七九证及修行共为第八其撮要宗不出上九亦含在总中)后别者别于上总略有十义(后别中下䟽文有三一正明十义二以义收束三结成宗趣)一约本唯是果海不可说性以离能所证故虽通一部此品正明(今初一约本唯是果海者此义即示说分齐中论经云我但说一分论解云是地所摄亦有二种一因分二果分说者为解释一分者是因分以于果分为一分故然因果二言略有二意一唯就十地以明以证智为果分方便寄法等并为因分此复二义一以修证相对则方便造修为因分息修契实为果分二以诠表相对则以寄法显地为因分真实证智为果分二约究竟佛果对普贤因说义通一部谓此证智冥同果海为果分地相之因同普贤因便为因分然论唯前意就究竟果说乃是古德义取论意䟽存二义故云虽通一部此品正明)二约所证是离垢真如(二约所证者约己出障故云离垢)三者约智谓根本后得亦通方便(三约智中亦通方便者正唯二智以后九方便即后得故初地方便未是地故如欲入二地起于十心是住初地后得智中进修此十所谓正直柔软堪能调伏寂静纯善不杂无顾恋广心大心此十若满即入二地二地入三等皆准此知初地加行若未圆满正属地前四加行位今言亦通者后九方便望于本地虽是后得望起后地为方便故初地加行在十地会明非回向位故属初地则此会中亦有未入地行之方便也)四约所断谓离二障种现(四约所断一者分别谓邪师邪教及邪思惟入初地时便能永断二者俱生生而便有此于修道地地断之此又二种一者现行二者种子若俱生所知种现地地断之若烦恼现行亦地地断俱生烦恼种子直至金刚无间道断)五约所修初地修愿行二地戒行三禅行四道品行五四谛行六缘生行七菩提分行八净土行九说法行十受位行(五约所修者所修正约行时故禅道品等起行各别)六约修成有四行谓初地信乐行二戒行三定行四地已上皆慧行于中四五六地是寄二乘慧七地已去是菩萨慧(六所成者唯成四故)七约寄位行十地各寄一度(七约寄位行者下论名为别地行相一地一度显位别故此中寄位唯就大乘显位差别不同二乘寄浅近法等故一地说行略有四别一十地差别行如第五门二约三学行如第六门三约二利行如第八门三道品行故四约十度行即如此门然十度行曲复有三初别地门如今文二约增胜门则初地成檀二地成二度以戒加行前檀已得故乃至十地加智十度即圆谓前已得后不失故三约圆修门地地之中皆修十度初心菩萨尚自圆修岂况登地唯施无戒等耶明知具足今显地差故言各一)。

　　八者约法有三德谓证德阿含德及不住道是十地之德故(八约法有其二德者若远公云宗趣者何若就经本义要唯三一所说教道之行二所显证道三所表地法言所说者一切地前因分之行随相造修可以言说故曰所说言所显者一切地中果分行德舍修契实离相离言但可寄彼因分修相显标真德故说斯德以为所显言所表者向虽显德意不在事为欲寄彼诸佛菩萨离相净证表彰地法以为所表良以地法众生自实情倒谬解处而不觉今欲即情拂要显实令人趣入即要辩具在理难彰故寄净证以表法也若就论说宗要有四一是所释经本言教二是所成教道之行三是所显离相证道四是所表地之法体今䟽就约经中加不住道成真德故略无地法地法即是所证十如及与果海之所摄故既不别释经论不同故不存于论之四释)九约寄乘法谓初二三地寄世间人天乘四五六七寄出世三乘八地已上出出世间是一乘法故以诸乘为此地法(九约寄乘者谓初地明施复愿人王即是人乘二地十善生天是欲天乘三地八定是色无色乘故以初三为人天乘四地初断俱生身见观于道品同须陀洹五地四谛理终寄阿罗汉六地观缘寄于缘觉七地一切菩提分法方便涉有故寄三乘之中大乘菩萨八地已上既是一乘故不云寄)十者撮要谓六决定宗辩此故(十撮要者本分当明)于此十中二三四八十通于圆融行布初一双非余皆行布多约寄法显浅深故若以圆融融彼行布则无不圆融故以别从总皆十地宗若别中之别则地地别宗别论其趣不异总趣(于此十中下第二以义收束不出圆融行布如二中所证十如若约十如各异即行布门若约一如无二如十如之德各互相收即圆融门三中约十亲证浅深之异即行布门若约证如之智如既圆融智无异相一证一初证即圆融义四中若约所断十障即行布门皆是所知一断一切断即圆融门八中三德随地不同即行布门以教同证并皆无住即是圆融十中六决定不出证智等倒前可知故通二相初一双非者以离言故若说圆融未免于言言地地别宗者如初地以施为宗二地以戒为宗余非不修不成宗故别论其趣不异总趣者第三结成宗趣也上十别宗初明相异分二不同后圆融融之十皆具二一一行布为宗则圆融为趣若具二为宗则一一皆成佛为趣)论其体性多不出前为成十故小有加减一即离言体二所证体梁摄论云出离真如为地体故三能证体无性论云法无我智分地位故此论亦名为智地故其所断约离故非地体若取离惑所显又即真如四合能所证以为地体独不立故梁摄论云如如及如如智独存故五收五六七及其第九为随相体此等皆为成地法故六取光明三昧即证入体正相应故论云三昧是法体故七就德体即教证不住三道为体入随要体谓六决定九总摄体成唯识云总摄一切有为无为功德为自性故十唯因体取其别相异果海故收此十体不出三体一总含体二克实体谓智与证三离言体配属可知上二即因下一为果因果非即离言虑双绝以为地体(论其体性下第二示体性也于中亦二先别示十体后以总收别今初然解上十宗体可例知但有开合取舍之异耳六取光明三昧即证入体者上说如智合明但双举能所证法今以人就法正明三昧刚藏以如如智合如如理云正相应收此十体下第二以总收别言配属可知者十中初一即离言体二三四六皆克实体五七八九十皆总含体)问何为地前显圆融德地上行布彰浅劣耶答显一乘故云何显耶三乘之位地前行布地上圆融今一乘位地前地上俱有行布圆融若俱双辩则前后不异若地前行布地上圆融则全同三乘前浅后深又似行布圆融各别教行不知法性教行非即非离故于地前但显圆融已过三乘地上多明行布以显超胜胜相云何谓贤位始终已圆融自在登地已去则甚深甚深言所不至若不寄位何以显深不包三乘何以显广故虚空鸟迹迹迹合空大海十德德德皆海地地之中具摄一切诸地功德文文之内皆云若以殊胜愿力复过于此不可数知故刚藏俟五请而方说世亲以六相而圆融意在于斯矣又此一会文唯一品阙于方便及胜进者正表斯义所以阙方便者有二义故一表证法无二离方便故二总摄三贤皆为入地之方便故阙进趣者亦有二义一十地如佛更无趣故二以十定等品即此胜进故若尔何以别会说耶含二义故一开此胜进成等觉故二胜进趣佛行深远故若别立方便胜进即不得包摄前后显地圆融十地甚深良在于此地前乃我地之前安得云深异于地上此解尤妙学者应思(问何为地前下第三问答料拣先问深浅后答明欲显一乘有标征释释中有六一示三之相二若俱下反举非理三故于地前下顺答其难四故虚空下引证一鸟迹即示说分齐中二大海是地影像中三即第一经云菩萨住于一地具摄一切诸地功德四文文之内即说分中辩五结深如下明又此一会下六以文成立于中二先标由无方便进趣故知摄前后故为甚深后所以下释于中四初正明二若尔下解妨三若别立下反举立过四十地甚深下结酬)第四释文一品分二初长行散说后偈颂总摄偈中虽有第十地偈以后有总摄之偈前隔结通等文故从文便科之中间诸颂摄在当地初长行中二先正说十地后尔时复以下菩萨证成前中亦二先显此界所说后如此世界下结通十方齐说(第四释文下然下用论小异于古谓论先具牒经文后以论释远公先委释经后复释论后人多取远公释论之文不观前文释经之处故多阙略今皆对会二处释文为一异也二昔人或释经竟后牒论释或复牒论而后释论今则经中易者则直用论为䟽释之或令义显加一两字若经文难则先释经后引论释若论难者先牒论文后方䟽释或先取论意以解经文后引论证为二异也三晋经论经及今唐本三经不同贤首释晋远公释论后人但取以释今经若不善会时有差失今同则不明异则通会为三异也四古德随难释论而不具用意令经论相对而讲故无论本释经不尽后人则多牒论又不委释论语既难对于论本讲之尤难今则难易皆牒难者则释设有不引彼论易了故有论无论讲皆无滞为四异也已知文意次正释文䟽文分二先总科判后随文释前中若准远公就经分判有其二义一寄人显德二就法分别初中复二一约化主二约助化此二各具体相用二化主三者佛成正觉显证法体次七日思惟以彰德相下论云思惟因缘显不共法后金刚藏入三昧下彰其德用二就金刚藏助化三者初入三昧显证法体诸佛同加显德胜相故下诸佛相与赞叹乃能入是大乘三昧起分已下是其德用释曰此上各三深有所以以非释法故略不明今䟽科文即是就法分别耳䟽文分二先傍论依经科后为四十八下依论约义科前中又二先正科判后明次第前中复二先摄叠科从后摄之则有三重若从前数应为四段一此界说地二结通十方三菩萨证成四偈颂总摄)前中或总为一十地法门(前中或总为一下二增数展转科欲明此十须知论中初地八分谓一序分二三昧分三加分四起分五本分六请分七说分八较量胜分下文开合多涉此八)或为二分谓初正说后动地等显实证成。

　　或为三分谓序正流通然教证不同三分亦异就教三者初至起分是其由致以发起正说故二本分已去是其正宗正说地故三地利益分以为流通益末代故二就证三者序分为序三昧分为正宗因入此定显实证故故论云三昧是法体故也加分已去皆是流通由说自所得令信行菩萨证入地故(言加分已去皆是流通者以己之德流彼信地说为流通若约显法益及末代则属教摄信行菩萨次下当明)或为四分于正说中初法说显地影像分喻显地故教证准前(或为四分者具列应云一序分二法说显地分三约喻显地分四流通分言教证准前者若约教道即正宗开二已如上列若约证道即流通开出应云一序分二正宗分三法说流通分四喻说流通分然下释文但就教道故䟽但云于正说中)或为五分序为远序三昧已下是近序故(言或分为五者亦准约教道就序分二一序分为远序二三昧加起此三为近序后三同前四中)或为六分随行德分初至起分起化之由为生物信二本分中略说赞胜起众乐欲三请分中彰地超言令生正解四说分中广明修相令物起行五影像分寄喻显德六利益分明德成证实感化斯现(言或分为六者即于前五分合初二序为一由致开法说显地以为三分若立名者一起化由致分二略说赞胜分三彰地超言分四广明修相分五寄喻显德分六德成证实分然其义意下文广明今当略释故于䟽中皆有一句如初分云为生物信者佛法大海信为能入初分显六成就明信可知三昧分信其亲证起分信其将说第二分云起众乐欲者示体举名赞是三世诸佛同说故生乐欲第三令生正解者刚藏令知心地无我令闻空中风画之相示其深玄不许随识令随智解诸佛加请令开胜藏广智妙行入住展转修习之相复示分齐义说二大同不同相超言绝虑故生正解第四分令起行可知第五分言显德者说于四喻显教证德宝珠大海显证深玄十山四河彰教深广故名显德第六分言德成证实感化斯现者此段意笼下文结说证成地利益故菩萨证成即是证实现瑞证成即感化斯现余如下说)或为七分从初至请分为六说分遍通于十地故问论云初地所摄八分第七说分八校量胜分明知说分唯说初地如何得通答若不许通何为初地独受说名故知标于总称即受初地别名若以论云初地所摄便定局者则前六分亦不应通是知八中前七皆通后一方局又下说分虽言自此已后正说初地既有初地说分则有二地乃至十地说分(或分为七者于中二先正科合论入中后二为说通十地故后问论云下解妨难先难可知后答于中五一反诘以成谓十地皆说何以初地独受说名二故知下正示通义五尘皆色色独受名初地在初论偏名说三若以论云下引例反成论主既云初地所摄有其八分前六既通七何不通若前六不通应独为初地入定不应通举十地名体三家五请应唯请初前六既通七通何矣四是知八中下结示正义后一即校量胜分五又下说下重遮外难恐有难云下文论云已说请分自此已下正说初地明说局从既有初地说分下是䟽通难以论例释初地有说地地有说复应更有难云若许说通则此一品唯有九分无四十八亦应答云随地别科有四十八十地通说为九无失)或为八分开地利益异正说故(或为八分者谓说分分二云七说分八地利益分)或为九分影像望前法喻别故(或为九分者即于前八说分中开应云七法说分八喻说分九利益分)或为十分即是十地或于前九加后偈颂(或为十分初为十地即是论意因便故来下是䟽意既加偈摄则现瑞证成结通十方皆属地利益摄)此十次第有其三义一就化相通为起说二就化意通为显证三随宗要教证双辨初之一义随文释中论自具之今当略辨一起说由致故有序分二显证能说有三昧分三示说不虚故有加分四定无言说故有起分五起先略陈故有本分六闻名渴仰故有请分七正为广陈故有说分上七依论次第八别说难晓以喻总明有影像分九为说既竟显胜劝修有利益分十散说难知有偈颂分二显证者初分为显证由致余九正显证相于中前三就相显证一寄入显证二因加显证由得加故显证不虚三寄出显证不起无言不能显寂故次四就说显证谓本分略说显证请分拂相显寂说及影像寄修相以表德但法喻不同次一分就益显证后一重述证德三双辨者初一为由后九正显教证之相于中三昧显证后八显教从加已去即有说故八中次第同初门说(此十次第者下第二生起次第先标三章说即教道证即证道三即合二后初之一义下随章别释初教可知二显证中言请分拂相显寂者刚藏三昧显证深寂令亡情相知心无我悟于地智本寂默故言寄修相以表德者此言有二一通二别别则七为修相八为表德通则可知三双辨亦可知)或为四十八分谓初地十地各摄八分二地二分三四与九各摄四分五六各三七地五分八地七分故四十八(或为四十八下第二依论约义科于中二先正科后问答今初先且依论具列对䟽可知论曰十地法门初地所摄八分一序分二三昧分三加分四起分五本分六请分七说分八较量胜分二地即第四论论云如是说证正位依出世间道因清净戒说第二菩萨离垢地此清净戒有二种一发起净二自体净三地即第五论论云依第三明地差别有四一起猒行分二猒行分三猒分四猒果分四地即第六论论云第四焰慧地依彼净三昧闻持如实智中显示此地差别有四分一清净对治修行增长因分二清净分三对治修行增长分四彼果分五地即第七论论云第五地中分别有三一胜慢对治二不住道行胜三彼果胜六地即第八论论云如五地中三分一差别胜慢对治二不住道行胜三彼果胜六地亦如是应知转胜七地即第九论论云第七地中有五种相差别一乐无作行对治二彼障对治三双行差别四前上地胜差别五彼果差别八地即第十论论云八地中有七种相差别一总明方便集作地分二得净忍分三得胜行分四净佛国土分五得自在分六大胜分七释名分九地即第十一论论云九地中有四分差别一法师方便成就二智成就三入行成就四说成就十地即第十二论论云菩萨九地中以作净佛国土及化众生第十地中修行令智觉满足此是胜故此地中有八分差别一方便作满足地分二得三昧分三得受位分四入大𥁞分第五释名分六神通力有上无上分七地影像分八地利益分已列四十八分类例不次而引对论可知)问初地八中前七十地八中后二义该十地何为论判属初十耶答地论科文有其四例一以后摄前例以前序等近初地故判属于初二以前摄后例后二近于十地故法云摄非谓不通三当相分文例如中间诸分四显地该𠬧例谓显十地是陀罗尼法故诸地中文虽隐显义必全𠬧一一地中皆四十八如初六分属于初地许该余九类显余分无所不通问初不说戒无彼二净不说禅枝无起猒等如何诸分地地皆通答明言义通那引文局岂不经说地地之中具足一切诸地功德宁许初地不持戒等已略料拣(问初第八中前七下第二问答料拣于中有二问答初问论科通局后问初不说戒下释通外难前中先问后答可知二答中二先诃问非以文难义故后岂不下示正可知)。

　　尔时世尊在他化自在天王宫摩尼宝藏殿。

　　次正释文若依十地即为十段初欢喜地文有八分七如前明第八名为校量胜分文之分齐至下明显今初序分论经别行具六成就今摄在大部故阙信闻但有余四谓一时二主三处四众虽有四事而论但云时处等校量显示胜故此法胜故在于初时及胜处说而不言主众胜者意明主众余经容有故若以相从主既十身众不可说亦得名胜故论有等言(言虽自四事等者引论释局意二而不下出论局意三若以下将论义通)今初尔时者时胜以是初时得名为胜故论云婆伽婆成道未久第二七日故论经别行故标二七今经摄在大部但云尔时即是初会始成正觉时也且依论明若以初表胜初七最初何故不说论云思惟行因缘行故因者能说之智缘者所化之机欲将所得妙法以逗物机故云思惟行行故法华云我所得智慧微妙最第一思惟因也众生诸根钝等思惟缘也论云本为利他成道何故七日思惟不说显示自乐大法乐故此问意云在法身地见机堪化方应成佛何用更思今答意云非是思而后知自为受法乐故大法乐者即所得智慧寂静乐也论云何故显己法乐为令众生于如来所增长爱敬心故复舍如是妙乐悲愍众生为说法故何故惟行因缘行耶显示不共法故谓穷智究竟照机无遗除佛一人无能及者名不共法又因缘亦即所证深理唯佛穷故(以是初时下䟽文有三初略释胜义二论经别行下会今无二七之言并可知论云何故显己法乐下第三征释受乐之意成上为利众生非己自要受乐三且依论下征释初胜前初有多云且依论于中有四重征释一明初七不说义为思惟故于中先依论释后因者下以䟽释论引法华中然彼以智慧为所说此为能说小异大意是同故下论释众疑何因何缘论云为因说者不能说耶为缘听者不堪闻耶即是义也论云本为下第二征释思不说意可知何故唯行因缘行下第四征释唯因缘意前段及此俱是论文从谓穷智究竟下䟽释论于中先顺论文释其通相审法观察又因缘下唯约所证果海得不共名)二世尊者主胜义如前释(二主胜可知)三在他化下处胜论云此处宫殿胜故宫即自在天宫胜下五天故殿即摩尼宝藏纯宝所成胜宝严故他化天宫既表地智无心而成化事摩尼宝殿亦表慈覆无心出用无𥁞若以欲顶为表胜者色界尤胜何不彼说论云此处感果故谓机感在此故又色界为长寿天难不能感果能感胜果必是欲界之身故密严中明此处十地菩萨常所游履大乘同性经云此处有报佛净土故于此处说若唯约机感失所表义(三处胜正释中言宫即下䟽释论文若以欲顶下一难成胜义于中三初取意征起二引论王释三谓机感下䟽释论文于中二释一物机为感佛应为果二又色界下一向就机能感果报释下引二经皆明他化能感胜果若唯约下反成后义言失所表者失地智无心等故则前正说对下显胜后将欲顶对上显胜故独第六得名处胜)。

　　与大菩萨众俱。

　　四与大下众胜文分为五一拣定众类二住一切下叹其胜德三其名下依德列名四如是下结数难测五金刚藏下标说法主今初又三一拣大异小同菩萨故。

　　其诸菩萨皆于阿耨多罗三藐三菩提不退转。

　　二其诸下拣尊异卑谓八地已上念不退转故弥勒问经云自分坚固名不退胜进不坏名不转若准论经又云皆一生得无上菩提则皆等觉等觉亦通念不退故又仁王经一生正得下寂灭忍言不退者不复退入无生忍故显文虽尔本迹难量多是诸佛之所化故。

　　悉从他方世界来集。

　　三悉从下拣新异旧他方集故(众胜五科中初文分三拣大异小拣尊异卑拣新异旧并可知)。

　　住一切菩萨智所住境入一切如来智所入处勤行不息。

　　二叹德中有二十句初二略明后二总结中间广叹今初略中初句自分行满谓权实无碍智住真俗双融境境智一如无住住故后句胜进行满证佛所证则是如来勤行不息故名菩萨(二叹德略明中言证佛所证即是如来者此明是等觉菩萨故即十定品意举其十对以是义故则名为佛以是义故即名菩萨恐繁不引)。

　　善能示现种种神通诸所作事教化调伏一切众生而不失时为成菩萨一切大愿于一切世一切劫一切刹勤修诸行无暂懈息。

　　二善能下广叹有十六句分二前十三句广自分。

　　后三广胜进前中亦二初三明行修具足一神用善巧二调化应时三行愿遍于时处。

　　具足菩萨福智助道普益众生而恒不匮到一切菩萨智慧方便究竟彼岸示入生死及以涅槃而不废舍修菩萨行善入一切菩萨禅定解脱三昧三摩钵底神通明智诸所施为皆得自在获一切菩萨自在神力于一念顷无所动作悉能往诣一切如来道场众会为众上首请佛说法护持诸佛正法之轮以广大心供养承事一切诸佛常勤修习一切菩萨所行事业。

　　余十句德用圆备四福智益而不竭五权实智慧虽已究竟六以无住道不舍修行七内证定智通明八外用施为自在七中若顺三乘法相禅即四禅定即四无色定解脱谓八解脱三昧者此云等持平等持心趣一境故即三三昧诸有心定三摩钵底此云等至由离沉掉至一境故局在定地通无心定谓无想灭定等神通明智即通目一切有心无心定地所引功德今此菩萨皆能善入善引若就一乘释者禅定即十禅定解脱即不思议等三昧等至各有无量百千通明及智皆各有十十十无𥁞是普贤位菩萨所得九内获自在干能十外能一念周遍请法十一护法十二供养十三二利勤修(言若顺三乘者即瑜伽论释中明已见上文中)。

　　大方广佛华严经䟽钞会本第三十四之一

　　音释

　　褶

　　(陟涉切犹折也)。

　　匮

　　(求位切乏也)。

　　掉

　　(徒了切摇动也)。

　　干

　　(古尸切枝干也)。

　　顾恋

　　(恋龙眷切顾恋系慕也)。

　　撮

　　(子括切捎取也)。

　　大方广佛华严经䟽钞会本第三十四之二　何二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　其身普现一切世间其音普及十方法界心智无碍普见三世一切菩萨所有功德。

　　后三广胜进即三业广大及下结文并显可知。

　　悉已修行而得圆满于不可说劫说不能尽其名曰金刚藏菩萨宝藏菩萨莲华藏菩萨德藏菩萨莲华德藏菩萨日藏菩萨苏利耶藏菩萨无垢月藏菩萨于一切国土普现庄严藏菩萨毗卢遮那智藏菩萨妙德藏菩萨栴檀德藏菩萨华德藏菩萨俱苏摩德藏菩萨优钵罗德藏菩萨天德藏菩萨福德藏菩萨无碍清净智德藏菩萨功德藏菩萨那罗延德藏菩萨无垢藏菩萨离垢藏菩萨种种辩才庄严藏菩萨大光明网藏菩萨净威德光明王藏菩萨金庄严大功德光明王藏菩萨一切相庄严净德藏菩萨金刚焰德相庄严藏菩萨光明焰藏菩萨星宿王光照藏菩萨虚空无碍智藏菩萨妙音无碍藏菩萨陀罗尼功德持一切众生愿藏菩萨海庄严藏菩萨须弥德藏菩萨净一切功德藏菩萨如来藏菩萨佛德藏菩萨解脱月菩萨。

　　三列名中前三十八同名藏者表于地法有含摄众德出生果用故后一名解脱月者即请法上首脱众疑闇使得清凉如夜月故又藏表根本智包含出生月表后得清凉益物苏利耶者此云月也俱苏摩者悦意也即是华名余之别名可随义释。

　　如是等无数无量无边无等不可数不可称不可思不可量不可说诸菩萨摩诃萨众。

　　四结数可知。

　　金刚藏菩萨而为上首。

　　五标法主论云何故菩萨说此法门为令增长诸菩萨力故谓彼同类而能尔故(五标法主中文有三节第一释菩萨从谓彼同类而能尔故)菩萨众多何故唯金刚藏说论答云一切烦恼难坏此法能破善根坚实犹如金刚故不异名说此释金刚谓表地智有坚利二义如金刚故能坏烦恼即是利义(菩萨众多下第二释金刚义上句义生次何故下皆是论文后此释下䟽释论但释利义坚义文显)下释藏义论先问云何故名金刚藏此问意云为以藏摄金刚名金刚藏为以金刚而为藏耶上即有财下即持业而论双顺二句顺后句云藏即名坚其犹树藏谓如𣗳心坚密能生长枝叶华实地智亦尔能生因果此就能藏名藏次顺上句云又如怀孕在藏是故坚如金刚如金刚藏此谓子孕在胎藏中善业所持坚不可坏而得生长此就所藏名藏二喻俱有生长之义论下广合云是诸善根一切余善根中其力最上犹如金刚亦能生成人天道行诸余善根所不能坏故名金刚藏此之一合通上二喻是诸善根谓无漏善余诸善根即二乘地前今无漏善于余善中如孕在于胎藏其力最上双合二喻坚义亦能生成通合一喻生长之义其力最上犹如金刚当体名坚余不能坏对他名坚(下释藏义下第三释藏然含摄名藏前已总释今将金刚问藏从此问意下䟽释问意次而论下生起后答藏即名坚下论文谓如树下䟽释言就能藏名藏者金刚即藏持业释也从又如怀孕下论文从此谓子孕下䟽释所藏名藏即有财释也从论下广释合下论文从此之一合下䟽释论然能藏即地智所藏即因果俱有坚及生长故得通合余可思准)。

　　尔时金刚藏菩萨承佛神力入菩萨大智慧光明三昧。

　　第二尔时下明三昧分尔时者众已集时金刚藏菩萨者标入定人为众首故承佛神力者辩入所依显定深玄唯佛穷究故推功有在无我慢故菩萨大智慧光明三昧者显所入定名三昧通称余皆别名智慧是体光明就用照二无我证如名慧照事名智此二无碍能破见惑及无明故名曰光明大有二义一拣异凡小二能断大惑能证大理成大果故彰非果定故云菩萨即照之寂故云三昧智与理冥故称为入(第二三昧分䟽文有四一释文二会论三出体四入意今初照二无我证如名慧者即根本智照事即后得智此二通十地故能破见惑局初地证智谓分别随眠及无明言通于十地地地断二愚离所知故亦以上二智别对二惑慧破见惑智断无明一拣异凡小者地前为凡不破惑故不证理故不得称大二乘为小二乘见道现在前时唯断烦恼唯照生空故二能断下当相辩大)论经名为大乘光明三昧则光明即智此与唯识第九四定初定名同(论经下第二会论则光明即智者光明乃从喻得名全喻智慧即双含体用言同唯识第九四定者四定已见第六回向出现更广然论释云一大乘光明定谓此能发照了大乘理教行果智光明故即知大乘之言通体用矣即今大字)然其体性不出三种一定二慧三所证如以具能所证兼寂照故(然其体性下出三昧体三合为体非独定也)所以入者意略有六论但有二一谓表深论云显示此法非思量境界故二即以此义显非证不说故余四如十住品(所以入者下第四入意言二即以此义显非证不说者论文唯有上语此即取意为第二义耳然非思量境直就法体显其离言非证不说约人就法言余四如十住者三示法体故四观机审法故五上受佛加故六下为物轨故其三昧是法体即次下论文)。

　　入是三昧已。

　　第三入是下加分有六一辩加所因二即时下能加佛现三作如是下赞其得定四善男子此是下双辩加定因缘五欲令汝下辩加所为六善男子下别显加相今初入是三昧已者若未入定佛不加故故下论云所以偏加金刚藏者得此三昧故十住会云以三昧力故(三加分有六初辩加所因可知)。

　　即时十方各过十亿佛刹微尘数世界外各有十亿佛刹微尘数诸佛同名金刚藏而现其前。

　　二能加佛现中有五一佛现时谓正入定时二十方下来处远近三各有下能加佛数四同名金刚藏显名同所加五而现其前现身生信(二能加佛现等者䟽文有二一略消经文)上二三中意明多数胜前位故若尔何以不言无量世界而云十亿刹尘界耶论云方便显多佛故谓无量虽多其言犹漫人不谓多今假以刹尘一尘一刹一刹一佛便谓细而叵测若尔但趣举刹尘即已显多何要定言十亿有二意故一为说十地故二此经如是多说十数显无尽故即由此义不云无量无量不得显无尽故何要显此多佛加耶论云显于法及法师增长恭敬心故又表诸佛皆同说故(二上二三下依论释五假释文于中分二先合解二三同显多故后别释第四前中四一举少显多二若尔何以下释成多义先举论谓无量下䟽释三若尔但趣举下释成十字四何要显此多下释多所以)何要同名加论有二意一云本愿力故何故如来作如是愿显示多佛故此三昧是法体本行菩萨时皆名金刚藏同说此法今成正觉亦名金刚藏故不异名加此中论意云诸佛因中得定名金刚藏遂发愿言我成佛时亦同其名所以同者为显菩萨所得法体同于多佛明人异道同故论意正尔若以义取亦通遮那本愿以佛因中得定说法能加所加同名法尔亦发斯愿以显道同故下经云亦是毗卢遮那如来本愿力故第二意论云又是菩萨闻诸如来同己名已增勇悦故前就法理此就化仪(何要同名加第二别释第四假先问意云若显多佛何不说一切异名佛加岂不更多故论有二答初意中二先举论然论文有三初标本愿二何故如来下释愿所以三本行菩萨时下出愿相此中论意云下䟽释论中先顺文释后以义释前中二先释论第三愿相后所以同者下释论第二出愿所以然上论文显是多佛故此三昧是法体者此言稍略合云显示多佛同依此三昧法体故此明佛得三昧同于菩萨故䟽云为显菩萨所得法体同于多佛反释论文从人异道同下结成同意故诸佛菩萨从地门显皆名金刚藏从回向显皆名金刚幢等若以义取下第二以义释前明诸佛本愿今显遮那本愿引下经证即是次文双辩加定因缘中文彼既主佛愿加则其愿相同多佛也第二意下同己名者然结云前就法理者证金刚智名皆同故此就化仪者谓化仪诱物故言踊悦非金刚体有此悦也约化仪中二仪故悦一约自行诸佛证穷金刚之智名金刚藏我入此定上造佛境是故悦也二约利他我入此定将演斯法恐物未知今佛自说与己名同众知金刚藏同佛所证言必信受故踊悦也)。

　　作如是言善哉善哉金刚藏乃能入是菩萨大智慧光明三昧。

　　第三同赞得定显有加因。

　　善男子此是十方各十亿佛刹微尘数诸佛共加于汝以毗卢遮那如来应正等觉本愿力故威神力故亦是汝胜智力故。

　　第四双辩加定因缘中有四因缘一伴佛同加故二主佛本愿故三主佛现威故四定者智力故(第四双辩加定下䟽文有四一略嘱经文二料拣通局三彰冥显加异四定其因数)初之一事唯得定因先由佛加方能入故故论云彼佛先作是愿今复自加后之三事通于二因由此能入定由此得加故非正加相故论云后余佛加故言卢舍那佛本愿力故加此论意云后文方显诸佛加相即由此中本愿力耳则此是加因(初之一事下第二料拣通局然其论文但有前一无现威自智论释已具䟽文今先连引论云彼佛先作是愿今复自加后余佛如故云卢舍那佛本愿力故加䟽离开论以释二因则以论文后余佛加为后加相今主佛愿为后加因细寻可知)若约得定由主佛加则此中愿等已显加相但意冥加故即前承佛神力耳(若约得定下第三彰[宴-女+六]显加异所以辩此者由古人以初伴加为显加相后之三因唯是加因则因与加别为因义成今既后三皆通定因今已得定那言非正加相加相在后故有此义明加有二一则冥加在于定前加今得定二是显加要得定后方堪受加故)是则定因有四加因亦四虽阙伴佛加因而有得定一因故有四也所以第三会中后三因初有又是之言四五两会同云亦是故不可将前一因为正作加若此已作加何用下文正显加相余如第三会辩(是则加因下第四定其因数伴佛之加唯是定因故加因阙一是前得定还成四因故上云赞其得定显有加因于中三初正明二所以第三会下引例成立三故不可下结弹古人初文可知二中凡言又亦皆是重义上已有一下方言又若初伴佛是其加相主佛本愿初是加因何得言又亦字同此明知伴加已是定因下二亦是定因故云又耳故不可下第三结弹古人先直非后若此已下出其所以成复重故余如第三会辩者彼处广显差当故略叙少分一者十住中古人以初一为定因后三转为加因亦非定因二者前自问云加之与定何先何后若先定后加则不应言汝能入是三昧此是诸佛共加于汝若先加后定则不应在三昧分后又散心不能受加古人过云加定一时䟽前难云为因不成不同俱有因义加定可分故示正义云加有二种谓𡨋与显𡨋加在前显居定后等故云余如彼䟽)。

　　欲令汝为一切菩萨说不思议诸佛法光明故所谓令入智地故摄一切善根故善简择一切佛法故广知诸法故善能说法故无分别智清净故一切世法不染故出世善根清净故得不思议智境界故得一切智人智境界故。

　　第五明加所为故论云何故加然直就经文则应分二初总明后所谓下别显论无所谓二字故取别中入智地句入初总句总别合明但有二十前十依自利行后十依利他行义虽兼通从多分判欲显二利差别相故今依论释初十句中论以二门解释一直释经文二会通本末初门先释总句彼经云又一切菩萨不可思议诸佛法明说令入智慧地故既将别句入总即经论开合不同论经云明即今经光明但广略有异彼云明说此云说不思议彼未回文即经论方言有异(第五明加所为等者然论有二问云何故加复云何加以复云何加是征加相下文重征故此不释言义虽兼通者以自利中有善能说法利他中有习无漏法则是互有今通云从多多有二义一句多二如善说法亦通二利今取自利之能故故分二利略有四门一就行体六度等行以为自利四摄等行以为利他二就行益六度四等成之在己皆名自利劝人修起尽名利他三约修说自他二利自分所成可用化人皆名利他胜进分中一切行德修之未熟未任化他唯可自习名为自利如下第九地法师方便中说四就义门以分自他诸行皆同一体互相助成自利门说皆成自利利他门说无不利他今就第四故云兼通从多说耳文有二十句分二初十依自利后十依利他前中二初直释经文二通会本末前中又二初释总二释别总中二初会二经同异可知)既知二经同异次正释文初欲令汝为者标举章门总显加意意为何事谓一切菩萨说等此中三义一一切菩萨是所被机二不思议诸佛法光明是所说法二令入智地是说之益(二正释经文二初总标三义可知)被何等机论云是中一切菩萨者谓住信行地此通二类一谓地前未证真如但依信心而起行故无著论中亦同此名二通地上如初地加行位中名信行地即地地加行皆名信行以摄论中意言无分别观通于四位故知地上亦有信行下释所入智地及别入中皆通十地明知所被不唯地前况下请分中论云未入地者令得净心已入地者令得十力必通被也(二别释三义三初所被机中言被何等机者征也二释经一切菩萨先举论可知从此通二类下䟽释然其分位略有二种一信二证趣证方便决定名信正得云证若大位以分地前名信地上名证故下论云已入初地非信地摄即䟽初意若通相说地前地上皆有未得名信已得名证今此菩萨为信非证即䟽后意于后意中䟽文有二先标举立理可知以摄论中下引证于中二先引摄论意言之义已见上文即是意识依名言分别故是地地加行非正证也通四位者五位之中唯除究竟耳下释所入下引当论证)二中说何法被此有二种一所证法论云不可思议诸佛法者是出世间道品此明十地法体是无漏故名出世间生佛果故名道十位行法类别名品既是佛因是佛所证故云佛法心言路绝名不思议二说能证论云光明者见智得证此谓后得观事差别名见根本观理一相名智见达于事名得智契于理名证直语智体故言见智以智合境故言得证地法虽多不出此二见智虽广此释正宜故解深密第三云我无量门宣说智见今当为汝略说其相若缘总法修奢摩他毗钵舍那所有妙慧是名为智若缘别法修奢摩他毗钵舍那所有妙慧是名为见即斯义也上云说者令分别上来能所证法(二叹能被法中二初征可知二释中三初标可知二释三结释中此明十地法等者是䟽释论然道有二义一即证道当相名道二道即因义即䟽中意既是佛因下䟽释经文佛法有二义故一是佛因法二是佛所证法同证如故从心言路绝释不思议谓言语道断心行处灭故前文已具然远公云叹胜之辞也据法望情名不思议以其法外本无情故其义云何情相之兴原由妄想妄想故便有相生以依相故复起心想随名取实即是觉观依此觉观便起言说起言说已复起心想取所说法此即言语以之为道心以为行于是心想炽然不息今契法实灭除妄想相即不生相不生故立名心灭名心灭故名即不生名不生故觉观不起觉观不起故言说随亡言说亡故不复依言取于所说不取说故言语道断心行处灭心行灭故名不思议以法出情心言不及故不思议今就情望法故不可思议释曰言虽繁重亦有理在二说能证下即释经光明字先举论可知从此谓下䟽释论于中二先正释可知后地法虽多下结成于中又二先结成论意谓地法无量门不出能所二智故将此二以释光明为至当也见智虽广下结成于䟽谓见智二字虽有多释此释正顺论意故云正宜故解深密下引经证成此释要当缘总法者万法虽异一智以贯故云总法随事相差名为别法故与䟽释义理合也言见智虽广者略示一二如般若论见即是智拣于比智故云见也拣于眼见故云智也又远公云俱是一智随义立名见智是解得证是行解有始终见始智终推求名见决断称智行有始终得始证终法显在心名之为得心𡨋合如说以为证上之二解虽各有理不如前解契合论文故云正宜以其二智遍摄诸法故三结可知)三中说此何益令入智地论云入者信乐得证此中信乐即所被机得证即上二智契合入何法耶所谓智地论云智慧地者谓十地智如本分中说即上不思议佛法也上说能所证者意令菩萨以能证智入佛所证法是此总意(三中说此何益下即释令入智地之经先释令入二初引论证可知此中信乐下䟽释论若准远公信乐得证皆是入义信乐入始得证入终于证决定名信信增名乐得证如前此亦有理䟽意可知)已说总句入地之相次下九句依本开末显入差别论云此修多罗中依根本入有九种入此九种入寄于四位初四愿乐位次一见位次三修位后一究竟位(此九种入下是䟽解释先科为四愿乐即是地前)近地方便亦属地故地后胜进趣究竟故皆十地摄(近地方便下通妨谓别九入依总开出以总名别皆带入言即入约证地前未证何得属入究竟非因岂为地智故云近地方便等通前愿乐后胜进下通后究竟)言九入者一者摄入谓闻慧中摄一切善根故(言九入者一摄入下别释九入全是论文若有䟽释自当指出初一全是论文)二者思义入思慧于一切道品中智方便故智方便者即善拣择道品即是佛法(二思义入者然思慧二句后句思成此句正思思必依义云思义入从智方便者下是䟽释论会就经文)三法相入彼彼义中无量种种知故彼彼即是诸法种种知即广知此即所思法成(言彼彼即是下䟽释)四教化入随所思义名字具足故能善说此知修慧修通二利菩萨利他即是自成佛法故入自利中[(冰-水+〡)*ㄆ](四中修通二利下通妨谓既言前十自利那明善说通意可知)五证入于一切法中平等智见道时中善清净故言平等者即无分别无分别智正证真如离二取相故云平等二我分别随眠不生名善清净最初照理立见道名(五证入者从言平等下即䟽释论此入见道正证真如故唯识论通达位颂云若时于所缘智都无所得尔时住唯识离二取相故释论曰若时菩萨于所缘境无分别智都无所得不取种种戏论相故尔时乃名实住唯识真胜义性即证真如智与真如平等平等俱离能取所取相故能取所取俱是分别有所得心戏论相故解曰此即总释偈意言俱离能取所取相者谓能证智及所证如俱无二取又上言不取者离于能取种种相者离于所取余可思准一次论云有义此智二分俱无所取能取相故二有义此智相见俱有带彼相起名缘彼故若无彼相名缘彼者应色等智名声等智若无见分应不能缘宁可说为缘真如智勿真如性亦是能缘故应许此定有见分释曰即破前师义先破无相谓如智之上无真之相而能缘如色等智上无声等相应缘声等后破无见中言勿真如性亦是能缘者同无见分而能缘故三次彼论云有义此智见有相无说无相取不取相故虽有见分而无分别说非无取非取全无释曰说无相取下即瑜伽七十三文既无相分何名缘彼彼论次答云虽无相分而可说此带如相起不离如故如自证分缘见分时不变而缘此亦应尔变而缘者便非亲证如后得智应有分别故应许此见有相无释曰谓此缘真智挟带真如之体相起故名所缘非带相分影像而起名缘于如不离如故释曰上之三师彼论以后义为正依今经宗应双取前二有即俱有能所宛然无即俱无能所斯寂此二无碍方名证如然今䟽文先释平等从二我下释善清净释平等中但观上来所引唯识居然易了若细委配言平等者即无分别智将论就经论中平等即是经中无分别义从无分别智正证真如下释无分别称平等所以即唯识中平等平等言二我分别随眠不生名善清净者释论善清净言论意正明见道时中清净今䟽先释清净后重解见道得名言二我者即人我法我二我为本而起二障今言二我意取二障耳故唯识云烦恼障者谓执遍计所执实我萨迦耶见而为上首一百二十八根本烦恼及彼等流诸烦恼随烦恼此皆扰乱有情身心能障涅槃名烦恼障释曰欲界四谛各有十惑为四十上二界各除瞋有七十二为百一十二并是见道根本之惑然疑及三见唯是见断修道之中欲界唯六上二界除瞋为十故修有十六见修辩有一百二十八论曰所知障者谓执遍计所执实法萨迦耶见而为上首见疑无明爱恚慢等覆所知境无颠倒性能障菩提名所知障释曰见疑已下辩出头数与烦恼障同烦恼障粗有多品类二乘所断唯是不善有覆性故以数来显今所知障细无多品类唯菩萨断亦是异熟无记所摄故不显数又显法执无明唯一住地烦恼即是四住地摄故不显数言慢等者亦等随惑言所知境者有为无为言无颠倒性者谓真如理由处此境今智不生前则烦恼即障今所知之障然二障别义之本在我法两字故二我言即是二障言分别随眠者分别拣与俱生谓依邪师邪教邪思惟生言随眠拣于现行即是种子由上二不生故名清净故唯识云如是二障分别起者见所断摄任运起者修所断摄二乘但能断烦恼障菩萨俱断永断二种唯圣道能伏二现行通有漏道释曰今是大乘复是断道异地前伏及与二乘名善清净言最初照理立见道名者此释上论见道时中故唯识云加行无间此智生时体会真如名通达位初照理故亦名见道释曰此是彼论释位名也此智者即无分别智体者通也会者达也照理名见见即是道而言初者此应有难若照理名见二地已上岂不照理故今释云此最初故以此受名余随别义此言时中即真见道中故唯识云真见道者清即所说无分别智实证二空所显真理实断分别二障随眠释曰既真见实断明是真见道中二见道义次下当说)六不放逸入于修道时中远离一切烦恼障故故世法不染(六不放逸入等者初举论说世法不染䟽会经文言修道者唯识颂曰无得不思议是出世间智舍二粗重故便证得转依释论曰菩萨从前见道起已为断余障证得转依复数修习无分别智离能所取故说无得及不思议或离戏论说为无得妙用难测名不思议释曰此释偈初句言余障者即俱生二障故今论云一切烦恼障以所知障亦以烦恼为能障故任运而起不由分别故名俱生此上辩立修意断俱生惑故从复数修下出所修法体离能所取下辩修之德即释论偈无得不思议言论有二释初远离所取名为无得远离能取名不思议上唯就体释下约体用对明故世法不染者以经帖论既离烦恼即世法不染即唯识论是出世间智也释论云是出世间无分别智名出世间二取随眠是世间本唯此能断独得出名或出世名依二义立谓体无漏及证真如此智具斯二种义故独名出世余智不然即十地中无分别智释曰言余智者后得智也)七地地转入出世间道品无贪等善根净故此明修道位中离障证理智行转进于地地中双断二愚是无漏善能净所知以此无漏净三善根名净烦恼论复云复有善根能为出世间道品因此明诸地中加行善根净也(七地地转入中此明修道下䟽释论文先释地地转入以地非一故言离障者即是十障如本分明言证理者即证十真如如第八回向下说分中随地别说从于地地中下释净善根义于中二前明正地善根净后论复有下明加行善根净亦即唯识第三句意论云数修此故舍二粗重二障种子立粗重名性无堪任违细轻故今彼永灭故说为舍此即总意言于地地中双断二愚者谓开上十障一各成二故有二十愚若兼等觉有二十二愚今约十地故说二十下说分中亦皆别说今当略示初地断二愚者一执着我法愚是惑二恶趣杂染愚是业二地二者一微细误犯愚二种种业趣愚三地二者一欲贪愚二圆满闻持陀罗尼愚四地二者一等至爱愚二法爱愚五地二者一纯作意背生死愚二纯作意向涅槃愚六地二者一现观察行流转愚二相多现行愚七地二者一细相现行愚二纯作意求无相愚八地二者一于无相作加行愚二于相自在愚九地二者一于无量所说法无量名句字后后慧辩陀罗尼自在愚二辩才自在愚十地二者一大神通愚二悟入微细秘密愚至说分中地地之初各辩其相然准唯识此后更有二愚障于佛地谓一于一切所知境极微细着愚即是此中第二智障二极微细碍愚即是此中一切任运烦恼障种)八菩萨𥁞入于第十地中入一切如来秘密智故即下大尽分中入如来十种秘密之智是也如来秘密下地不测名不思议若入彼所入是智之境入彼能入即智是境得即是入故叹净名云诸佛秘藏无不得入(即大尽分下䟽释论入如来十种秘蜜者经云又入如来秘密处所谓身秘密语秘密心秘密时非时秘密授菩萨记秘密摄众生秘密种种乘秘密一切众生根行秘密业所作秘密得菩萨记秘密如是等皆如实知故叹净名云下引证即问疾品文殊叹也经云尔时佛告文殊师利汝行诣维摩诘问疾文殊师利白佛言世尊彼上人者难为酬对深达实相善说法要辩才无滞智慧无碍一切菩萨法式悉知诸佛秘藏无不得入降伏众魔游戏神通其慧方便皆已得度今取一句)九佛尽入于一切智入智故上一切智释一切智人下智字即智境界入即得也上直释竟自下论文融会本末初会末归本谓上九种入为欲校量地智差别转胜之相非根本入有此行布后明本末无碍欲显前从本起末则无别之别次摄末归本别而无别故以六相融而无碍(自下下通会本末二初会末归本可知后明本未无碍中言以六相圆融者然远公四门解释一立意为破定执二立依依初地行例释三泛就诸法以释四释文三中如一色中同时具足有苦无常等法义集为一色为总相无常色等为别相无常等上皆有色言是同相无常非苦等是异相成坏二门约体同异成前二门以彼异相苦无常等体不相杂是故随彼差别多色得摄为一故取摄为成以彼异相苦无常等义不同故一色随之分成多色故名为坏非实成坏如色既尔即色无常为总亦然谓色无常苦无常空无常等别余四例知余同相亦然色体既尔一切法亦然今䟽文中牒论便释无别释文又以易故无别立依但有二门兼取贤首义理分齐中意故今䟽中总有七门一总彰大意二标举显通三彰其立意四列名略释五总以喻明六举例遍释七指广在余今初谓欲六相圆融今本末无碍故从本起末即前直释经文中依根本入开为九入根本无别于中说九故云无别之别言次摄末归本者即向会末归本门九入为别会归根本言非根本入有此差别者别而无别)论云一切所说十句中皆有六种差别相门者此标举显通故云一切皆有(论云一切所说下第二标举显通法之体状目之为相义别为门又由此通入证智中故)此言说解释应知除事者此显立意谓此六相为显缘起圆融之法勿以阴界入等事相执取(此言说解释下第三彰其立意先举论此显下䟽释即贤首意为显一乘圆教法界缘起无尽圆融自在相即无碍容持乃至因陁罗网无穷理事等此义现前一断一切断一证一切证乃至即具普贤圆因十佛境界故此言说者约教道解释故后勿以下释除事之言论中但云谓阴界入等今䟽加执取之言以释论意意不令人随事执取非阴界体不具六相故远公云如阴等色非受想乃至非识如是一切以其别相无总相故不得将别对总说成之与坏故曰不具若就体性一一阴等悉具六相如向泛就诸法中辨)。

　　言六相者谓总相别相同相异相成相坏相此标列也下释云总者是根本入者以初一入无不摄故别者余九入别依止本满彼本故者谓依一开九无总别不立故云依止由别方成总故云满彼同相者入故者同名入故异相者增相故者九相渐增不相似故成相者略说故者揽九缘以成一略言标显故坏相者广说故者分一作九九外无一此九因缘各住自相不相成也又云如世界成坏者犹如世界多缘共成其中事物一一推征何者是界名坏(言六相者下第四列名略释先须总识其相一总相者一含多德故一别相者多德非一故三同相者多义不相违故四异相者多义不相似故五成相者由此诸义缘起成故六坏相者诸缘各住自性不移动故列名皆是论文此标下䟽参释之欲分主客先一时出论论云总者是根本入别者余九入别依止本满彼本故同相者入故异相者增相故成相者略说故坏相者广说故如世界成坏余一切十句随义类知释曰其中有䟽可以意得言九相渐增者䟽释如摄入是闻慧思义入是思慧后后胜前故以渐增为不相似言揽九缘成一者成一入故言分一作九者九义不同总入随之故无别一也然准远公成坏二门因上异相而有故成是略者以彼异中闻思修等体不相应是故随彼九入复成一入故名为略坏是广者以彼异中闻等九种义不同故总入随之分以为九故云广也亦可总则揽别而成别则分总为别同则别别带总异则别别互乖成则双揽同异方成若无异相总不成故如舍椽梁总皆相似终不成舍坏则唯别各住自性故此二对历然不同又云如世界下论喻成坏从犹如下即䟽释论谓三轮四大等即成刹之缘起揽为娑婆故名为成就一分为百亿四天下无别娑婆称之为坏非如世界二十劫成二十劫坏)亦如梁等共成一舍总则一舍别则诸缘同则互不相违异则诸缘各别成则诸缘办果坏即各住自法(亦如梁下第五以喻总释即贤首意)余一切十句皆应随义类知(余一切十句下第六举例遍释即论文也)别章广显(别章广显者即第七指广在余即贤首教义分齐彼唯三门一教兴义二别名略释三问答料拣前之二门上已具竟今但明问答寄就一舍之上辨其六相例法可知问何等是总相答云舍是总相问此但椽等何者是舍答椽等即是舍独能作舍故离即不成若尔未有瓦等应即是舍答未有瓦等不是椽故以无瓦等对何说椽若诸缘共出少力共作不全作者有断常过但诸少力不成一全舍故舍则断也不成执有是无因常今去一椽即非全舍明椽全成椽即舍也由此全成便令此椽即瓦栿等以去于缘即舍便坏则瓦栿等亦皆坏故故此诸缘皆即是椽舍方善成一缘既尔余缘亦然故缘起法不成则已成则圆融第二别相者椽等诸缘别于总故若不别者总义不成由无别时则无总故是故即以总为别也问若总即别应不成总答由即别故故得成总如椽即舍故名总相舍即是椽故名别相若别不即舍不是椽故若舍不即椽不是舍故若不相即总在别外即非总也别在总外即非别也问若不别者复有何过答有断常过谓若无别即无椽等舍不成故无而执有无因常故下之四相各有断常可以意得第三同相者椽等诸缘和合作舍不相违故皆名舍缘非作余物故若不同者诸缘相背则不同作舍则不成与总何别答总相唯望一舍同则诸缘互望成力义齐第四异相者椽等诸缘随自形类相差别故问异应不同答由相各异长短等殊方为舍缘同力成舍此与别何异别相诸缘别于一舍异则诸缘自互相望第五成相者由此诸缘舍义得成故由成舍故椽等名缘不尔二俱不成问现见诸缘各住自性何因得成答由不作舍舍方得成以若作舍失本缘故舍不得成今由不作诸缘现在故舍得成又若不作舍椽不名缘今既名缘明知作舍第六坏相者椽等诸缘各住自法本不作故若作舍者即失本法舍则不成由不作故舍得成也又总即一舍别即诸缘同即互不相违异则诸缘各别成则诸缘辨果坏则各住自法乃为颂曰一则是多为总相多即非一是别相多类自同成于异各体别异显于同一多缘起理妙成坏住自法恒不作唯智境界非事识以此方便会一乘六相之义略已终矣)。

　　大方广佛华严经䟽钞会本第三十四之二

　　音释

　　孕

　　(以证切妊也)。

　　揽

　　(鲁敢切取也)。

　　分齐

　　(分扶问切齐才诣切分齐限量也)。

　　栿

　　(房六切音伏梁也)。

　　椽

　　(重圆切音传秦谓之椽周谓之榱齐鲁谓之桷)。

　　大方广佛华严经䟽钞会本第三十四之三　何三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　又令得菩萨十地始终故如实说菩萨十地差别相故缘念一切佛法故修习分别无漏法故善选择观察大智光明巧庄严故善入决定智门故随所住处次第显说无所畏故得无碍辩才光明故住大辩才地善决定故忆念菩萨心不忘失故成熟一切众生界故能遍至一切处决定开悟故。

　　第二又令得下十句依利他行是增数十经有十二句论经合七八二句故唯十一(第二又令得下十句依利他行䟽文分二先总明句数开合言增数十者依大智度论[婁*殳]法有二一小二大以十为十数狭名小少减名狭数宽少增名宽名大七八等名少减十一二等名为少增今据大数名增数十以十二为十故)初句为总余十为别总中始者内起信欲外近善友听闻终者忆念任持所闻地法地地皆尔故云十地始终此约教行(初句为总下正释文先释总句中依论有二解一就教行解二教证相对解前中始于地法决定名信信增名欲欲是信果故依欲趣法名为亲近摄法在心故名忆念念法不失故说为持地法是其所持言地地皆尔故云十地始终者䟽结释经文非论文也十入约次位始终约行修行位并举如下经云复应于诸佛善知识所请问第二第三地等相及得果为欲成就彼地法故等皆其例也明知地地之内皆有始终问何故自利云入利他云始终答自利以入证为本故皆云入利他令知性相故有始终)复有阿含为始以证为终则前皆是教(复有阿含为始下第二教证相对也䟽中三初总次别后结今初言阿含者梵言此云净教既唯以证为终而行非是证故前教始行终并名为始故䟽结云则前皆是教)此教证义总有九重一教行相对言声为教行德为证犹下请中字义二藏(此教证义下第二别释也言犹下请中字义二藏者即下如来加请中义偈云佛子当承诸佛力开此法王最胜藏诸地广智胜妙行以佛威神分别说论云叹此法藏有二种一义藏成就二字藏成就云何义藏诸地上妙行即今经胜妙行论云行者诸菩萨行所谓助道法故妙者真实智故上者神力胜故如是显示深妙胜上故释曰初是助道真实智即证道神力胜是不住道次论云云何字藏偈言分别智地义即今经诸地广智及分别说谓十地差别相故论云分别说者说十地差别故既以分别说为字明是言教三道皆为义藏明以行德为证论以字义为教证故)二地前地上相对如下请中叹众以地前闻思修等为教净地上行德为澄净(二地前地上相对者远公云二约位相对解行已前依教修行名为阿含初地已上离言合实说之为证言如下请中叹众以地前闻思修等为教净等者即解脱月叹众堪闻请中文经云善净深心此句为总下九别云善洁思念善修诸行善集助道善能亲近百千亿佛成就无量功德善根此四别句名为教净次云舍离痴惑无有垢染深心信解于佛法中不随他教名为证净释曰以前四句属地前故)三真伪相对即于地中闻思修慧报生识智缘照之解名曰阿含真智出言为证下论云闻思修等是则可说地智离言(三真伪相对等者不与如合随世而修名之为伪契如为真䟽中先正释后引证正释中云即于地中闻思修慧报生识智缘照之解名曰阿舍者此第三教证不对地前但就地上而论教证故云即于地中总有四法皆名为教三慧及报生识智下请分中具明谓地上菩萨生来即有此智故云报生识智非约证如故皆属教可宣示故真智出言故名为证论云下二引证即许说分齐中文而是义引故云闻思修慧是则可说若具引者即彼论释经云智起佛境界非念离心道非蕴界处门智如意不及之偈论云此偈示现思慧及报生识智是则可说此智非彼境以不同故即其文也)四修成相对一切地中真伪合修为教舍伪契真为证犹下所明义说二大(四修成相对者引证言义说二大者即许说分齐中全意谓如来大仙道等十二偈分之为二初七偈义大后慈悲及愿力下五偈说大说大中有证智故云真有加行后得缘世法故云伪真伪合修义大唯明证智故云舍伪契真又准下文解脱月双叹人法请中此是菩萨最初所行成就一切佛法故论云最初所行者依阿含行故成就一切佛法者谓是证智释曰此明依修而证亦修成相对)五相实相对世间中修得彼证相名教契本实相为证犹下所说增上妙法光明法门光明是教增上是证(五相实相对等者其所引文即本分中彰地要胜内文经云此是菩萨摩诃萨向菩提最上道亦是清净法光明门释曰上句证下句教论云叹说者于中有二义一者为说阿含二者为证入义其论上句增上胜妙法故䟽云增上妙法论释证句云大胜妙法者诸法门中胜故清净法者即法体光明者此大乘法显照一切余法门故既云照余法则得修相既云最上明契本离相故彼下经自释二句释初阿含云所谓说菩萨诸地释证句云佛子此处不可思议所谓诸菩萨随证智明是相实相对)六体德相对就彼离相所成行中显本法性为证依本成德为教犹下炼金金体与钏等(六体德相对等者谓所成行体为证成德为教引炼金喻者十地皆有炼金之喻且初地云是菩萨随所勤修供养诸佛教化众生皆以修行清净地法所有善根悉以回向一切智地转转明净调柔成就随意堪用佛子譬如金师善巧炼金数数入火转转明净调柔成就随意堪用释曰火即能炼喻供养佛等金即所炼喻信心慈悲舍等如世之金在矿石中融冶便出喻真地法与妄和合名曰众生行人修行至初入地时出烦恼障今至地满复更供养教化众生如重入火熏发真心令生信等名为修行清净地法至二地时如重以攀石煮之方得清净初地之时虽除悭垢微过犹在至二地时悭嫉破戒并皆远离如转清净至三地中修习净禅令其不退如秤两不减四地集起菩提分法如为庄严具五地之中以不住道方便起观修治力故如砗磲磨莹转更明净六地以观因缘不住巧智修治力故如琉璃磨莹光色转盛七地中具修一切菩提分法益更精好如以众妙宝间错庄严转更增胜倍益光明八地之中无功用修如持金宝冠置阎浮提主圣王顶上一切群臣诸庄严具无与等者九地菩萨智自在修如善巧金师用作宝冠转轮圣王以严其首四天下内一切小王及诸臣民诸庄严具无与等者十地菩萨业自在修譬如金师以上妙金作庄严具大摩尼宝钿厕其间自在天王身自服戴其余人天庄严之具所不能及释曰十地皆具金喻意皆以金喻证显本性故成信等德以为教道是修成故然云金与钏等者此经无钏之文即严身具是)。

　　七体用相对前体及德皆证依体起教智之用为教下珠放光光喻于教珠体喻证(七体用相对等者引文云下珠放光喻教珠体喻证者即第四地调柔果中云如摩尼宝清净光轮能放光明非诸余宝之所能及风雨等缘悉不能坏论云摩尼宝生光喻者彼证智法明摩尼宝中放阿含光明入无量法门智处普照示现以是义故此地释名为焰地即其事也)八自分胜进相对自分所成体德及用皆证进受佛教为教下叹金刚藏二力妙智及辩名为证力坚念教法为阿含(八自分胜进相对等者引文云下叹金刚藏二力妙智如者即大众请中经云上妙无垢智无边分别辨宣畅深美言第一义相应念持清净行谓前四句叹证念持清净行叹教论云初偈叹证力辩才成就第二偈上句叹阿含力辩成就以证力阿含力故能有所说是故赞叹是也)九约诠就实相对真智之体为证约言分十为阿含犹下迹处虚空喻证空处之迹喻地阿含下论云字身住处证智所摄非无地智名句字身名句字身即阿含也(九约诠就实相对等者下引论云字身住处等者即下示说分齐中鸟迹喻也经云如空中鸟迹难说难可示如是十地义心意不能了论云此偈是何义如鸟行空中迹处不可说相亦不可见何以故虚空鸟迹相不可分别故非无虚空行迹如是鸟迹住处名句字身住处菩萨地智所摄不可得说不可得闻何以故非如声性故非无地智名句字身此中深故示义大踊悦释曰空处之迹喻教迹处之空喻证也然上九重教证前五前教后证后四前证后教又前五教则后后渐宽证则后后渐狭后四中证则后后渐宽教则后后渐狭)当第四一经之内频语教证理须通会勿厌繁文(今当第四者第三结示兼遮妨难恐有嫌繁故以论文但云复有阿含及证如是次第依初相应知谓令以阿含为始以证为终故云如是次第依前始终前始后终云依初相应知何用广明䟽意恐人教证既多相对文生疑故总并说岂得为繁)次依根本始终有十始终(有十始终下释别句义䟽文有四一摽指二总科三料拣四释文今初谓菩萨利他行该法界随宜列十耳)前三地前思修利物次一见道余六修道(前三地前下总科可知)此狭前入谓初阙闻慧后无佛尽者理实齐通以此二并非正地前已说竟故此略无(三此狭前入下料拣言故此略无者明有亦无妨若出所以此中利他略自所闻)一摄始终经云如实说菩萨十地差别相故谓以思慧智摄持所闻称思宣说故云如实(一摄始终下四释文十句分二初明前五句于中初句一摽名二牒经三谓以下释义此取意释若具论云思慧智随所闻义受持说故谓如经如实说菩萨十地差别方便故论经加方便之言谓善巧集成十地之相今经即差别中收然论受持即释摽中摄义故䟽云摄持所闻即自摄也此上释论其称思宣说下以论释经若不称思非如实说故论云思慧智说如实说者即是摄他前入即以说为修此则以说为思亦是影略以前说后无修故以说为修此中说后有修故以说为思)二欲始终缘念佛法意欲令物证故此即思慧上品求心(二欲始终缘念下以论释经论具云令证一切佛法故今谓经明缘念非是自念念欲令物证所念法故论云欲言上品求心者有二义故一令物证二唯缘佛法故)三行始终以是修慧故名修习言分别无漏法者于地上无漏道品起意言分别观行故以未证故但是观分之时带相观心未觉无相故云分别(三行始终者论释云观分时中无漏道品分别修觉相故论中修字释摽名行字依念进修名行行即此经修习故䟽先解修习之言言分别无漏法下牒经解释即明地前菩萨于地上法而起观修但是意识名言分别次以未证下释论观分之时即加行位然观分言论释彼经观字以论经云观达分别无漏法故后带相下释经分别字谓带如相故论名修觉相也即唯识云现前立少物谓是唯识性以有所得故非实住唯识彼论释四加行已云皆带相故未能证实故说菩萨此四位中犹于现前安立少物谓是唯识真胜义性以彼空有相未除故带相观心有所得故非实安住真唯识性彼相灭已方实安住彼䟽释云心上变如名为少物此非无相故名带相若证真时彼相便灭者即是空所执相有依他相名空有相位谓有空相是彼唯识真胜义性由有此相未证真理灭空有相方识真故彼论结云依如是义故有颂言菩萨于定位观影唯是心义相既灭除审观唯自相如是住内心知所取非有次能取亦无后触无所得释曰此则结四加行谓初二句暖位次二句顶次二句中下悉次一句即上忍位合上三句为世第一末句见位也)。

　　四证始终即见道位大智者即真见道根本法无我智过小乘故名大治无明故云光明此智亲证真如平等平等离二取相名善观察实断二障分别随眠名善选择巧庄严者即相见道是后得智故论名方便方便即巧法真见道种种建立名为庄严又庄严者即二智成德由得此二善达法界于多百门已得自在故云庄严故论云此事中彼时中皆善知故由相见道复有二种一观安立谛名此事中二观非安立谛名彼时中以法真见道正证如时不可名事相望前真故名为彼(四证始终具足论云四证始终见道时中法无我智方便故如经善决择大智慧光明方便故是中善决择者择中最胜最胜者法无我智故大智慧者过小乘故光明者对治无明故此事中彼时中皆善知故释曰此中论有三节初略释次引经帖后是中下随难牒释今䟽摘论销经义无遗矣然经中巧庄严字是相见道上皆真见道䟽乃当中先释大智此二见道即唯识第九今欲释䟽须知根源先当具引彼论论中先总释偈意已如上证入中已具引文今但引二见道即彼次论云然此见道略有二种一真见道谓即所说无分别智实证二空所显真理实断二障分别随眠虽多刹那事方究竟而相等故总名一心释曰言虽多刹那者此一心见道以无间解脱并一切胜进故中问多有刹那论云有义此中二空二障渐证渐断以有浅深粗细异故有义此中二空二障顿证顿断由意乐力有堪能故释曰加行意乐欲俱断故论曰二相见道此复有二一观非安立谛有三品心一内遣有情假缘智能除软品分别随眠二内遣诸法假缘智能除中品分别随眠三遍遣一切有情诸法假缘智能除一切分别随眠前二名法智各别缘故第三名类智总合缘故彼䟽云即三心见道非安立即真如也内谓内身假者谈其无体先计有情皆妄所计但有内心似有情现今能遣之缘智者谓能缘心即缘内身为境遣有情假缘之智然此中人法二障各分上下粗者为上细者为下合为四类然二粗者各别除之以智犹弱未双断故若上品智方能双断此即随智说为软等软者下也初智名软次智名中胜前劣后后起名上能断见惑此智最上然初二智未能殊胜别缘内身除我法假第三心时其智上品广缘内外若我若法故三别也言类智者前智类故论法真见道二空见分自所断障无间解脱总别建立名相见道法者仿学为义真见道中虽有二空自证分而见分亲缘真如所以法之然见分中有无间解脱随自所断障有四见分无间道中断惑别故人法二见分各别法之立初二心解脱道中证理同故人法一见总以法之有第三心故论云总别建立名相见道论有义此三即是真见道摄以相见道缘四谛故有义此三是相见道以真见道不别缘故释曰论以后义为正故䟽但云相见道有二论云二缘安立谛有十六心等前回向品十六智宝处已引但观上所引论文䟽文易了然䟽中有二先标位云即见道位通二见道次大智者下牒经以释当中牒释者大智即是二见道依依真见道以立相故故先明真言即真见道者辨位言根本法无我智者出体也谓即所说无分别智然唯识论实证二空今文为拣胜二乘故标法无我言治无明者根本智用正破迷理无明从此智亲证真如下释善选择大光明言而善字两用善观察者实证如故即上唯识实证二空所显真如从平等平等下即前论文正释论偈无得之言以能证所证俱离二取故有二平等言离二取相即平等义若有二取非善观故实断二障下即全用唯识论文以释善选择语二障即烦恼所知前入就根本故云二我今通就能生所生故云二障其分别随眠已如前释即相见道下释相见道中文分三初正就相见以释庄严二双就二智以释庄严三释本论初中即相见道者辨位也是后得智者出体也故论名方便者以论证成是后得义方便即巧者以论会经言法真见道种种建立者释庄严义具如上引谓三心十六心故云种种建立又庄严下第二双就二智以释庄严不同前义但用后得言由得此二善达法界者法界有事理二智别能了之亦以无碍二智了事理无碍法界等也言于多百门等者谓于一念顷得百三昧得见百佛知百佛神力能动百世界能过百佛世界能照百佛世界能教化百世界众生能住寿百劫能知前后际各百劫事能入百法门能示现百身一一身能示百菩萨以为眷属等故云于多百门皆由二智得自在也故论云此事中下第三释本论然古有三释一云此事中即真见道彼时中即前观分之时二云此事中同前彼时中即后修道位中亦须善了如下发趣果中须知二地乃至佛果等三云此事即后得相见道中彼时中即是根本智真见道皆须善知今以后义稍正故依傍之而皆属相见道并是后得故异昔解以法真见道观彼正证亦后得故言相望前真故名为彼者则相为此也)五修道始终论云出世间智智力得入法义故者以后得了俗由于证真名出世间智智由证真达俗故名善入智能入法即名为门上寄从二地至七地竟(五修道始终等者修道之义已见入中论云出世间智智者出世间智即根本智重言智者即后得智从以后得下䟽释可知言上寄从二地至七地者以功用行满二僧祇满为一类故初地二见道后即是修道一约地分见属初地故从二说)次下五句有五始终寄入八地至于佛地治菩萨于菩提五障五障在于七地至于等觉经文但有能治障在文外今初二句即能破邪论障始终不能破邪论障即是所治随所住处者即邪论心住着之处言次第显说者以宗因喻现比教量显己正义随病治之上皆论所据言无所畏者即论庄严后句辩才即是论体亦论庄严谓语具圆满顺言敦肃故名辩才又上皆论多所作法所作有三一善自他宗二勇猛无畏三辩才不竭配文可知言光明者性不闇故即论出离谓善观察得失等故由具上诸义故不堕负由破此障得入八地(次下五句中言寄从八地至于佛地者然论但云此处菩萨于菩提有五障不配地位配即远公之意而彼不立等觉即佛地之中治于二障又彼云寄在八地至于佛地则以最后句以为佛位便乖后无佛尽之言故䟽云寄入八地等则正在等觉断第五障当入佛地故未有佛尽然文有二先寄位释后约通相释以此五障地前即容对治故地地用之由上已配七地故依远公先配八地已上然此五障亦虚亦实谓此障者不得五种功德名为实障已登地者实无此障假立显得名之为虚五中前二是其解障次二行障后一用障今初解障䟽不能破邪论障即是所治者乖理之言名曰邪论不堪以正摧邪称曰不能此一假具有瑜伽十五释因明中论有七例颂云论体论处所论据论庄严论负论出离论多所作法第一论体有六一言论二尚论三诤论四毁谤论五顺正论六教道论一言论谓一切言说言音言辞是名言论二尚论者谓诸世间随所应闻所有言论下取意略引三诤论谓或依诸欲所起自他所摄诸欲更相侵夺等（云云）或因恶行所起自身恶行他讥毁等（云云）或依诸见所起（云云）四毁谤论者谓怀愤发者以染污心振发威势更相𢷤毁所有言论（云云）五顺正论者谓于善说法律中为诸有情宣说正法（云云）随顺正行随顺解故六教道论者谓教习增上心学增上慧学增上戒学等（云云）最后二论是真实能引义利所应修习中间二论能引无义故应远离初之二论应分别之第二论处所有六一于王家二于执理家三于大众中四于贤哲前五于解法义沙门婆罗门前六于乐法义者前第三论据即依义所依有十谓所成立义有二一自性二差别自性谓有立为有无立为无差别谓有常无常等能成立法有八一立宗二辨因三引喻四同类五异类六现量七比量八正教（云云）同类谓随所立法望余展转少分相似（云云）异类望余少分不相似六现量有三一非不现见二非已思应思三非错乱境（云云）此下取意释谓初如眼见等二如良医授药色香味足有大势力才取便成取所依止病若末愈名为应思其病若愈名为已思亦如瑜伽师作地水等观建立境界取之所依非错乱者谓想乱数乱等（云云）上总谓有世间现量有出世间现量谓出世智所行境七比量者谓与思择俱已思应思所有境界此复有五一相比量如见烟比知有火等（云云）二体比量谓现见彼自体性比类彼物不现见体如以现比过未等又如饮食衣服等现见一分得失之相比知一切等（云云）三业比量谓以作用比业所依如见远物无有动摇鸟居其上比知是杌等唯闻哮吼比知师子等（云云）四法比量谓以相邻相属之法比余相邻相属之法如属无常比知有苦以属苦故比空无我（云云）五因果比量谓以因果展转相比如见有行比至余方见至余方比先有行见善作业比知当有大富等（云云）八正教量者一切智所说言教此复三种一不违圣言二能治杂染三不违法相（云云）已说论据第四论庄严者略有五种一善自他宗二言具圆满三无畏四敦肃五应供言具圆满谓尼有所说皆以其声不以非声声者具五德一不鄙陋二不轻易三雄朗四相应五义善相应者谓前后法义相符（云云）无畏可知敦肃者谓如有一人待时方说而不馋速是名敦肃应供者谓如有一人为性讽善不恼于他乃至言语柔软如对善友（云云）第五论堕负者谓有三种一舍言二言屈三言过舍者取意谓辞谢对论者言我不善论等二言屈者为对论者之所屈伏或托余事方便而退或引外言或现愤发或默然等（云云）言过者谓杂乱粗犷不辩了无限量非义相应不以时不决定不显了不相续等（云云）第六论出离者先应以彼三种观察论端方兴言论或不与论名论出离谓一观察得失二观察时众三观察善巧及不善巧观得失者谓我立论无自损他损俱损等耶（云云）观时众有僻执耶有正见耶等观善巧不善巧者谓自观我于论处论据等为善不善等（云云）第七论多所作法有三种一善自他宗二勇猛无畏三辩才无竭由有此三能善酬答故名多所作法耳释曰上所引瑜伽略其大纲广说如彼但观所引论文䟽文居然易了今更略释一随所住处等者即善于他宗言次第显说兼善自宗然经云随所住处亦兼论处所而文正在执着之处故次便云次第显说等言以宗因喻现比教量显己正义随病治之上皆论所据者显己正义即所据中所成二义自性差别此二即是己宗能成八中文但有六阙同类异类以此二但约所立与余有少同异故是喻及宗中摄之言随病治之者以所执非一故言辩才即论体者流于听表曰辩巧应物心曰才即是言论宣说教道顺正理故言亦论庄严者标下出庄严庄严有五无畏一种前句已有善自他宗后所作法中兼明此但有三一语具圆满二顺言者即是惠供谓不恼于他言辞柔软故曰顺言三敦肃可知言又上皆多所作法者此标谓总收上二门二句以成所作法一善自下列言配文可知者下二可知善自他宗即随所著处即善他宗次第显说即善自宗言谓善观察得失等者等取余二谓时众及善巧不善巧从由具上诸义下即仍前五例释不堕负谓有体有据有严有作既出离有能何得堕负言由破此障得入八地者谓七地中犹有此障不入八地破故得入下四句例然)二能善答难始终上明能破此显能立第九善慧是辩才地住即证也(言上明能破此显能立者总释也因明论云能立与能破及以唯悟他现量与比量及似唯自悟此之一偈总有八义一真能立二似能立三真能破四似能破五真现量六似现量七真比量八似比量今此辨于利他故但明能立能破而菩萨离过但有真能立破无似能立破)三乐着小乘对治始终不忘菩提上求下化故四化众生懈怠对治始终成就不疲故五无方便对治始终善达五明为一切处开悟故能巧化又上五障一不能破邪二虽能破而不能立三虽能破立情乐小乘四虽不乐小乘而不勤化他五虽化不疲而无化方便治于此五行化略周(又上五障下二重收总释不要对他则令诸菩萨皆离此五则得菩提)第六正显加相论云已说何故加复云何加加相有三谓口意身约别相说口加以益辩意加以与智身加以增威如实说者能加则局所加皆通乘前语便故先口加得智堪说事须起定使身触令觉故为此次此就十方佛辩若约舍那先意令得定当有所说次身光照触增威后云台说偈令演亦义次第非有优劣(第六正显加相者䟽文有三一引论生起何故加结前云何加生后言云何者谓加相云何加相有三下二辨加相言约别说者谓以身加身以口加口等如实说者谓能加随举一业即加所加三业故若约舍那下二辨本师次第意加即承神力入菩萨大智慧光明三昧次身光照触等者即下如来加请文中放眉间光照十方竟云又照十方一切世界一切诸佛所加说法菩萨金刚藏之身是后云台下口加者时光台中以诸佛威神力故而说颂言佛无等等如虚空十方无量胜功德人间最胜世中上释师子法加于彼是也言令演者彼次偈云佛子当承诸佛力开此法王最胜藏诸地广智胜妙行以佛威神分别说即其文也谓即先须冥加次放光成台后方得台中劝说云亦义次第)。

　　善男子汝当辩说此法门差别善巧法所谓承佛神力如来智明所加故净自善根故普净法界故普摄众生故深入法身智身故受一切佛灌顶故得一切世间最高大身故超一切世间道故清净出世善根故满足一切智智故。

　　初口加中有十一句初总余别总中令以乐说辩说十地法门名相差别不违事理善巧成故故云汝当辩说等(总中等者谓以乐说为能说说十地之法义故经云辩说说必有词其所说中名相差别即是法义论以名相释于差别亦可在口为辩辩通四辩也不违已下释善巧字)所谓下十句别中依根本辩才有二种辩才一他力辩即是初句谓承佛力承何力耶如来智明故二自力辩即后九句自他因缘方有说故摄此九力为四种净以因中有四义故一有力能作二无力不作三具二能引生四泯摄前三称理成德故为四净(由自他因缘者自力为因他力为缘故摄此九力此句总标以因中有四下二总出四净所以言因中有四义者拣非约缘但就自力因中耳亦如泛举因缘生法中有其四义如谷子为因水土为缘能生于芽但就谷子即有四义一缘不生自因生故即谷子是有力义二因不生自缘生故即谷子上有无力义要具有力无力方能生芽即第二义总摄上三即谷子之德是第四义一有力能作故有有作善法净二无力能作故有无作法净三具二能引生故有教化众生净四泯摄前三称理成德故有第四身净泯谓泯绝以三不相离互相即故便互泯夺摄者三不相离举一全[(冰-水+〡)*ㄆ]具泯夺义故称理成德又上四义前三行圆后一行满前三之中前二自利后一利他自利二中依体相分故有有作无作然其别义正在前二此二并以真心为体以真心中有于三大顺体相大故有无作法净顺用大故有有作善法净言有作者即是教行教行本无顺性德用而修起故名为有作有作顺理故名为善善之自体故名为法法出垢染目之为净言无作者即是证行性出自古不由缘造故名无作此无作体不更顺他不立善言若约性善亦可名善论依前义故无善字法净二义不异前释然有纯真不生单妄不成真妄和合方有所作无明内熏恶友外引造诸恶行背真流转真如内熏善友外引造诸善行反本还源顺真名善无妄可治不成善故由顺性无悭贪故随顺修行檀波罗蜜则反悭含成于檀度之善余可例知然此二净若在凡时但可有性名作无作不得名净然无作体古今常湛体无增减约就于缘有隐有显有始有终说因说果有作法体本无其体但可依生方名有作如𣗳有芽等乳有酪等非是事有然虽修生若无有性修不可生故作无作皆名有性此二入住有作名为习种性摄无作名为性种性摄若就解行有作名方便净无作名体性净今就圣位有作名教行无作名证行若至果位有作名方便净菩提涅槃及报身佛无作名为性净菩提涅槃及法身佛此二无碍今明刚藏内顺德用万行爰增云有作净心冥性德思虑斯寂有无作净大意如是)一净自善根者有作善法净即是教行亦约相故名为有作(次正释一净自善下释此一净文有四节初句牒经二有作善法净依论立名三即是教行出其行体四亦约相故名为有作依体释名谓由约相约教故有修作修作即是教行)二普净法界者无作法净此约证行亦约体故名为无作依此性相而有说故上二皆自利(二普净法界故者释此一净文有五段一牒经二无作法净依论立名三此约证行出其行体四亦约体故名为无作依体释名由约体故无有修作但出妄染故称为净如拂云雾显出晴空故此但约显体名净不同前门对治名净五依此性相下双结上二先结二净性即体证相即相教后上二皆自利者结上自利生下第三利他故也)三普摄众生者教化众生净即是利他余六句经皆名身净摄为三种尽皆显二利满故成德成德有二义一当位显益有菩萨尽二寄对辩胜有后二尽(余六句下释第四净䟽文有三第一标名约体无垢故名身净摄为三种尽下依论开义于中亦三初句标望论是闻为三望经六句六摄为三二皆显二利满故成德者总显三尽但满上三句二利故下三尽中皆有二利三成德有二下出三所以言后二尽者一对下彰出有二乘不同尽二对上彰入故有佛尽故此三尽约人为三一自约菩萨二出二乘三上同佛)初菩萨尽者因位穷终故摄经三句初句位满谓十地胜进破和合识显现法身非心意识之所能得唯如智所依成于智身菩萨照寂故云深入(初菩萨下第三随文解释初句标名具足论云一菩萨尽有二种利益初句位满是一益即显后二句成益为二今约即经深入法身智身故从谓十地下䟽释今䟽先以起信意释后用本论今初即释本觉中随染本觉之文论云复次本觉随染分别生二种相与彼本觉不相舍离云何为二一智净相二不思议业相智净相者谓依法力熏习如实修行满足方便故破和合识相灭相续心相显现法身智纯净故今正用此智净相言智净相者即本觉随染还净之相不思议业相者明还净本觉业用之相此之二门若离染缘则不能得成故云随染此智净中论文先明因法力熏习此是地前非今所用如实修行此当地上十地行终故云满足方便此在金刚因位之极今䟽取意故云谓十地胜进从破和合识下辩果也谓本以不生不灭与生灭和合名阿赖耶识今破和合识由生灭之相显其不生不灭之性此根本无明尽故心无所合即显法身本觉义也即于此时能染心中灭业相等相续之相不灭心体故令本觉还源淳净圆智以相续心体故合本觉故今䟽不引智淳净者智淳净言意在下䟽非心意识下是本论意论具云菩萨尽者法身离心意识唯智依止如经法身智身故今䟽言非心意识之所能得即取论意反成法身了心体离念不可得故说名法身故虑知集起思量分别安能得耶如智所依下释智身体此一句向上顺成法身法身唯为智依故非心等能得二向下成智身即依法身之智即是智身始觉义也然此始觉无别始觉即是本觉随染而作今染缘既息始还同本故云淳净则法报一体故经云唯如如及如如智独存名为法身故次下论云若无明灭相续则灭智性不灭明智身全同法性如金成像像不离金从能所证义分二身耳菩萨照寂者此以璎珞经释深入义彼经云等觉照寂妙觉寂照今是菩萨故云照还寂则等觉已未为深入)后二句成益一成现报益得佛灌顶受佛位故(后二句等者此句总标一成现报才证十地得离垢三昧末后有一三昧名受一切智胜职此三昧现前时有大宝莲华忽然出现身坐其上十方诸佛现身灌顶名为受位故是现报广如第十地说然泛明受位略有三种一唯就相如弥勒等示居长子已穷圣位授记当来次补佛处二就相显实如回向所引名为得位三唯就实十地行满众累永寂法身之相显自心源虽有三义今取第二故云现报)二成后报益十地摄报生大自在云高大身高大二义一色形中极量最大故居有顶故二约三乘此成报身位极普周故云高大论云摩醯首罗智处生故者智处亦二义一摩醯首罗智自在故二摄报智满成种智故(二成后报益䟽有三节初句标名二十地摄报下取论意释经三正引论释二中然十地各有摄报之果初地多作阎浮提王二地轮王乃至第十为大自在天王今是第十一色形中极者俱舍颂云欲天俱卢舍四分一一增色天瑜缮那初四增半半此上增倍倍唯无云灭三谓色界十七天初之四天各半瑜缮那至于第四方二由旬此上增倍倍谓第五有四第六有八七有十六八有三十二九有六十四第十合有一百二十八十即无云欲成上都数故减于三有一百二十五则第十一有二百五十十二五百十三一千十四二千十五四千十六八千十七一万六千故至十七即色究竟身高一万六千由旬故云高大言居有顶者唯是色界之顶无色无处故此便为三有之顶二约三乘下上就摄报王身为大今约成佛报身为大然云约三乘者以一乘中唯说摄报多作此王亦不必作而其实成妙觉不局于处不定于天于阎浮提成亦成真佛故指三乘而三乘意亦就摄报身为彼王于彼成佛即周法界学人便谓报身之佛在色究竟则今报土皆成局劣故指三乘便为不同法界论云下三引论释从智处二义即䟽释论二义亦顺上高大二义一即就摄报之身智便自在故贤首品云摩醯首罗智自在大海龙王降雨时悉能分别数其滴于一念中皆辩了即其文也然此天何以为智处耶以下天定少四空定多以四禅中定慧均等色界中极故文约二乘之人多无漏之智熏习禅定故二摄报智者此有二意一约未成佛但是十地摄报居彼智度已圆故云摄报智满二就彼天上得成菩提具足种智名为智处然论成佛通说有三一寄化显实在阎浮提即周法界二寄报显实在色究竟成便遍法界三就实显实妙出三世不可定其时处身相今就中义)二寄对显胜中一对下彰出有二乘不同尽摄经二句一超一切世间道者度五道故道即因义二清净出世善根者论云复涅槃道净故以二乘虽度五道有三余故不净涅槃今无三余故云复净也由具此二故不同二乘(二寄对显胜下释后二净此句总标一对下彰出下释第二尽也以二乘下䟽释上论涅槃道净言三余者一无明住地惑为烦恼余二无漏有分别对业为业余三变易生死为苦余故有三余涅槃非净即佛性论文故法华云是人于何而得解脱但离虚妄名为解脱其实未得一切解脱佛说是人未实灭度斯人未得无上道故等第一䟽中已广分别今则金刚藏已出三余故涅槃道净经言出世善根者根者即无贪等既尽所知超度变易满菩萨行诸度皆圆常乐我净三德皆圆处而不住故涅槃道净问此句不同二乘义则可尔上句度于五道则不同凡夫何名不同二乘有人答云但约超胜略无凡夫此义不然今谓凡夫此不足论今明正度五道有滥小乘故净涅槃显不同彼故合二句方成此尽又二句皆滥二乘今皆不同由净善根故不住涅槃由度五道故不住生死合二无住故不同二乘度于五道入涅槃矣)。

　　后一望上显同名为佛尽等觉菩萨同满种智故(后一望上下明第三尽此句显意标名言满种智者释一切智智字此有二意一上一切智是根本智重言智者是后得智此二无碍名一切种智二依论经意上一切智是佛下智字是佛智慧故论云得一切智人智满足故二义皆是智)自力辩中多义显者校量后后胜前前故(自力辨下解妨问意云他力唯一句自力有十句者答谓他力总彰佛加不在彰于佛德自力欲彰刚藏胜德故具列多句后后胜前前则无德不备如无作法净即胜有作善法净教化众生胜前自利身净已胜前三皆显二利满故身净中受位过于位满后报胜于现前得涅槃道后胜于前同佛种智谓位极尊胜方显刚藏从因至果无德不备方堪说法故广显之)。

　　大方广佛华严经䟽钞会本第三十四之三

　　音释

　　钿厕

　　(钿亭年切厕初吏切钿厕以金华间饰也)。

　　狭

　　(胡夹切窄狭也)。

　　矿

　　(古猛切与矿同金朴也)。

　　矾

　　(符袁切药名)。

　　大方广佛华严经䟽钞会本第三十四之四　何四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时十方诸佛与金刚藏菩萨无能映夺身与无碍乐说辩与善分别清净智与善忆念不忘力与善决定明了慧与至一切处开悟智与成道自在力与如来无所畏与一切智入观察分别诸法门辩才智与一切如来上妙身语意具足庄严。

　　第二意加中二初正显后征释偏加所以前中十句初总余别总中身有二种一与无上胜威德身如王处众无能映夺二与辩才无能映夺身前色身胜后名身胜(第二意加者雷时如来但意地冥被与其智力都无言说皆集经者言总中者论经总句云与金刚藏菩萨真实无畏身无畏即无能胜义上力被下故名为与虽己之智即不可他用约为缘助故得言与如鬼入身尚增智辩况于如来问此与为暂为未答有三义一就实相金刚藏上契佛心佛力下被相应为与此与则常二就化体既金刚藏化周法界无时不说随说即与无有暂废亦得名永三就化相有说不说说时即与此则非永然此总句亦总亦别总谓总摄十句为无能胜身故别谓此句即当色身后九句别唯属名故二名已去即得名身身者众义)后与无碍下别别开名身成九种身所加通三故增其色身在心名智在口称辩经云与智论判为名二文影略显义方备(后与无碍下释别句于中有四一总显别句不遍色身所加通三下二解妨谓有难云上云口加增辩意加益智身加增威今何意加而增身威此即难前身胜故为此答亦是此释云如实者能加则属所加则通故随一业皆加三业今此意加故益身胜由意得智便说无碍即益口也在心名智下三会论同经正显所加通加口义)一与不着辩才说法不断无滞碍故谓无偏住着故不滞事理云无碍乐说(一与不着下随文别释九中前八与其自在说智后一与其殊胜化业前中相从摄为三对初二句一对前句说能后句能说智令知世法次三句为一对初句说能后二句能说智前句方便智后句了理智后三句为一对前二句说能后一句说智令知教法然案文影略故为此判实则智能皆通诸句故总名与智已总科判今当别释今初一不着辩才䟽文有四一此上即论标名峻若悬流无涩滞故二说法不断无滞碍故即是论释三谓无偏住着故不滞事理即䟽释论四云无碍乐说䟽举经帖下八大同)二与堪辩分别法相能正说故名为清净论云善净堪智有四种一者缘二者法三者作四者成善知此义成不成相故此言缘者即因缘生法亦名观待二法者即法尔之法三作者此二作用四成者引正理例证成上三若顺此四名为成相不顺此四名不成相菩萨善知故堪能有说名为堪辩然其此四经论多明相续解脱经名为四成相续解脱即解深密经前后异译深密第五名为四种道理然上二经文博义隐今依杂集十一释之名次全同深密彼论云观待道理者谓诸行生时要待众缘如牙生时要待种子时节水土等二作用者谓异相诸法各别作用如眼等根为眼等识所依作用色等境界为眼识等所缘作用等三证成者谓为证成所应成义宣说诸量不相违语所应成义者谓自体差别所摄所应成义诸量不相违语者谓现量等不违立宗等言故四法尔者谓无始时来于自相共相所住法中所有成就法性法尔如火能烧等有为法无常等而彼经论次第尔者谓缘生之法有此作用以理成证后结诸法性相常尔今论义次已如前说(二与堪辩此论标名分别法相下䟽以论意会经由解法相故能正说解故名堪正故名净论云下二别示堪相解此四事名解法相故堪说法所应成义者声为自体常无常等而为差别又色是自体形色显色表无表等而为差别谓现量等者等取比量圣言量不违立宗等言者等取于因因唯一字何故不言不违宗因今等取言云何等言如云声是有法定无常故宗法因云从缘生故此言既多今立宗等言四字摄之故云等言如火能烧者此释自相下释其相)三即任放辩才说不待次言辞不断处处随意不忘名义故云善忆念不忘力谓随门异说不忘本宗故(三任放辩才于中有三此标名言说恣心故名任放二说不待下论释三谓随门下䟽释论然论经云与善忆念不忘加论释加字云是不忘加意力故所以偏就此释者意加正为不忘故)四能说辩随所应度种种譬喻能断疑故谓应机断疑故名决定能随所应是谓明了(四能说辩者初举论二谓字下䟽会论就经)五不杂辩三种同智常现前故三同智者即自相同相及不二相自相者色心等殊故同相者同无常苦无我故不二相者即一实理又自相即俗谛同相即真谛不二即中道第一义谛金刚仙等诸论皆明此三无法不尔故云遍至一切菩萨所了故云开悟(五不杂下初举论三义无乱故云不杂次三种同智下䟽释论无法不尔下会经)六教出辩以十力智自在化物断惑得果故云自在成道(六教出辩然论但云得佛十力不坏于可度故者断烦恼故释曰谓令众生断惑出离故名教出而论经云与佛不坏力故故有不坏之言今䟽云化物即是教义断惑是出义论无得果之言今会经文成道二字)。

　　七不畏辩于他言说不怯弱故。

　　八无量辩于一切智随顺宣说修多罗等法六种正见故六正见者即是法门金刚仙论云一真实智正见能知理法二行正见能知行法此二教旨三教正见能知教法四离二边正见知前理法不同情取五不思议正见知前行法成德出情六根欲性正见知前教法说随物心瑜伽六十四名六种理门大旨无异(八无量辩先举论言修多罗等等余二藏次言六正见者下䟽释论此正见即深密中六种理趣已如普贤三昧品说此中名亦小异用其能知教法合云教道前三为本后三次第释于前三就其所知名为理趣就其能知名为正见全与前同若约今文前三即理行教略无果耳)九同化辩一切如来同以三轮化故三业殊胜故曰庄严上十已辩他力(上十已辩他力者然论文中无自力他力之文以前口加中有自力他力二辩才故以义例之故此上已有佛力正与智故为他力具德堪加故为自力)。

　　何以故得此三昧法如是故本愿所起故善净深心故善净智轮故善积集助道故善修治所作故念其无量法器故知其清净信解故得无错谬总持故法界智印善印故。

　　第二何以故下释偏加所以以显自力堪加偏就意业释者意为本故初征意云诸佛慈力若随阙者可许偏加既有力能与有慈能普何以上十偏加刚藏而不加余下释十句初总余别总明得此三昧法合偏加刚藏得此余不得故何以得此三昧下别显中有二因故一本愿所致故即初句显示二善净下三昧身摄功德故(何以得此者䟽征得三昧之由上总句中由得三昧故得偏加今征意云三昧殊胜何以能得下别显下答有二因一宿愿深重谓因中发愿欲证十地智光二昧故今得之二是现缘即三昧身摄功德也现身无德虽有宿愿亦不能入然诸菩萨皆具此德随门显法在金刚藏故偏言有又标佛力能加草木何要有德欲令菩萨进修具德上契佛心方得加故表此地法证方说故)此复八种净依自利利他故谓前四自利后四利他(此复八种下就总开别于中有三初总科先出论文前四已下䟽释)一善净深心是因净信乐至极能趣菩萨地尽皆清净故故云善净此一为众行本故名为因次三明自利行德谓二即智净趣菩萨地尽修道真如观如日轮圆满普照法界故此即智德三身转净谓生生转胜集助道福德故四心调伏净善断烦恼习故云修治此即断德上三亦证助不住(一善净下别释此一句中文有五节上句牒经二是因净者是论立名三信乐下是论释义论中具云一因净深心趣菩萨地尽清净故如经善净深心者信乐等复是一切善根本故今䟽取后论向前释其信乐字是论释经深心即初地契理净心论主但云信乐其至极两字即是䟽释深心之言以信乐殷重故日深心由此深心故能得第二第三乃至十地为菩萨地尽即论等字既至地尽障无不除云尽清净故云下䟽以论会经此一为众行本下䟽释论立名即复是一切善根本也既此为因则显下德为其行体二即智净下举论则显初句是见道故次如日轮下义取论释具足论云此真如观内智圆满普照法界犹如日轮光遍世界故然今䟽文言含法喻三身转净者助道能得出世报身名身初地已上受身非一后后胜于前前名生生转胜总由助道福行净故四心调伏者空有自在名心调伏言善断等者不著有故断粗烦恼不住无故断微细习无住而断故称善断言故云修治者以论会经无住是菩萨本业即是修治故论经云善修本业本业即是今经所作亦是以无住心修前证助以为本业言此即断德者初是智德则显助道是其恩德已配三德下配三道故有亦言)后四利他中五闻摄净能闻持佛法故为法器此利他方便余三利他行体即身语意业六者通净以胜神通生物信解故七辩才净由总持力于一字中摄一切字句前后无违故无错谬八离慢净谓虽化众生以实智印印之不违法界故无化慢(五闻摄净谓闻持智而为能念其无量法即是所念持即是念具能所持故为法器论云一切如来所说秘密法者一切明广秘密显深若不持法不能利他故以闻持而为方便其无量言便含二义一多无分量二深无分量)上八句中前四自利因一精进因二不忘因三势力因四彼不染因如次配前四句谓由深心能起行等后四利他因谓五是断疑因由知法故六是敬重因以神通力令信入故七是转法理因法若坏时假余尊法诵持故八教授出离因论云如是化者得自利不忘故此意明若化时取相以法界印即自利不忘便能出离(上八句下第三总显上八行能为因义谓由深心者前明深心是起行方便起行即是精进故深心为精进因二由得如智故常不忘三由助道成胜势力四由不住道不住空有生死涅槃故无染着五由自念法能断他疑六由神通故令他敬重敬重即是信入七是转法理因者即无错谬总持法是故法是教法理是义理化流名转谓正法灭时假余外法流通诵持彼正法义故以总持持余尊法为教理流转之因八教授出离因者具足论云教授出离因即经法界智印善印故谓教授于他由契法界自出取相即化而无化也亦今他出次引论释此意明下䟽释论)。

　　尔时十方诸佛各申右手摩金刚藏菩萨顶。

　　第三身加增威令起故言各申者不离本处而申即延促无碍诸佛皆摩故云各申即一多无碍即四通中如意通也余义如前三会中说(不离本者今经但云各申右手论经云尔时十方诸佛不离本处以神通力皆各申右手故䟽为此释即四通者智论云一如意通转变自身以大音声闻一切等二者幻通转变外事三法智通智法无碍四圣自在通能于苦中生于乐想于彼乐中能生苦想于苦乐中生于舍想如是一切今于自身但延促一多故是如意非余三也)。

　　摩顶已金刚藏菩萨从三昧起。

　　第四摩顶已下起分所以起者三昧事讫故云何讫已得胜力故虽已得力何不且定说时至故何不定中说定无言说故(所以起等者征其起因乃有四义论主但云即三昧起者以三昧事讫故又得胜力说时复至定无言说故释此论文乃通二势一当句释二相承释即今䟽意后后蹑于前前若当句释者言事讫者上入三昧为显已证故能宣说今已显竟故名事讫二前入三昧为受佛加今佛已加云得胜力三前入三昧为观物机随顺受法物悟在今故云时至四前入三昧显证离言今说起定反显所入寂灭离言故云定无言说当句则显入定有其四义句句不同相蹑则得胜力言含于多意谓显证得加观机已竟皆名得力应存二释)第五普告下本分略示纲要为广本故亦与下请为其本故不请而说者不自说本众则不知为说不说又复不知欲说何法故文分为三初明六决定以为地体次佛子何等下标列十名以显地相三佛子我不见下举十方同说彰地要胜(第五普告下本分者若约教道分三分者此下当其正宗正说地故如品初所明例如法华方便品去以为正宗此中本分如双叹二深下请分如身子三请说分如彼广明开权显实故前四分为序即起说之由今物生信今此本分举法叹胜令起乐欲是所成行文中有四一释名何名为本生下二分故于此中略示纲要有体有相说分之中说于地相以显体故请分下于名体而申请故若别说者十名地相即说分本说分广显十地相故云为广本此中地体即请分本广显地体寂灭出言道故故云亦与请分为其体故不请而说下二辨妨妨云下待三请此何不请答有二意前意疑说后意疑法谓设知欲说不知说何此即无问自说经也问上言佛加为今说法何言不知为说不说答诸佛虽加不知刚藏承力说不问上言说不思议诸佛法明云何言复不知欲说何法答不思议法中门别非一故犹不知若尔上以能加同名金刚藏则知所为是金刚法云何不知答藉相表知而非决定犹名不知为说何法文分为三下三科判也科为三假若别对者对下请中互相成起此初地体起下请中地体寂灭后显寂灭成此标体此彰要胜起下大众令生乐欲下自陈有根有欲即成于此其第二假自对说分此能起彼彼能成此)。

　　普告一切菩萨众言诸佛子诸菩萨愿善决定无杂不可见广大如法界究竟如虚空尽未来际遍一切佛刹救护一切众生为一切诸佛所护入过去未来现在诸佛智地。

　　今初地体已如前辩文中初句标告诸佛子下正显于中初句总明后无杂下别显总中言菩萨愿善决定者标人求故名为列法故云菩萨于大菩提立誓趣愿即下初地中发菩提心也此愿所以名善决定者以真实智摄故谓摄导此愿皆令顺理决择揩定故真智即善善即决定持业受名故论云善决定者即是善决定此拣依他受名也此已入初地是证决定非是地前信地所摄之愿受决定名若通论决定有其六义一约行体决定坚固二望所证决定须证三定能断惑四决信不疑五决能度生六决成佛果(今初地体下四释文也即是品初有十种体一离言体二所证体三能证体四能所合体五随相体六三昧体七就德体八随要体九总摄体十唯因体今此即当第八随要以六决定而为体也言菩萨下释此总句文有六假一解菩萨于大菩提下二解愿义于中有二初正释愿愿以希求为义故即下初地者即指初地住分之中菩提心生即是此愿故下论文还指此愿故彼文云生是心者是本分中愿善决定良以心愿体一故二处相指两处之文俱显地体谓出世真证善根以能增长顺趣菩提故说名愿亦名发心体虽是同随义有异心愿不同言义异者谓大菩提起意趣向是发心义要彼属已是其愿义问愿善是诸地体说分已下但是地相何故偏指初地发心答曰就始言故又问愿善是体说分已下但是地相云何指相而得显体答总相指彼在地相中分别指彼即相所显果分发心是此愿矣此愿所以下三释善决定义愿是希求若地前愿不得称善决定今是证智相应之愿真能随理故名为善此善即是决定之义真智即善下四会六释于中有二先正释后故论下引证回文未尽合言善决定者善即是决定此已入下第五拣善决定地前亦有相心之善非真智摄不名决定地前亦有决定复非至顺于理不得称善故地持说决定有三一种性地名为决定定为佛种二解行地名为决定定能发心三初地已上名为决定今是第三拣非前二若通论下六通别句显决定得名唯取第三决定耳下中有六决定一一皆具今之六义)后别中此善决定有六种即经六句瑜伽地持皆说此六名次小异大旨不殊此六行相前五自分后一胜进五中前四自利后一利他四中前三明行体德后一显行功能三中前二行体周圆后一行德具备二中初一明行自体后一显行离过是故自体离过摄德为因二利行圆成就佛果此行相也(后别句者释此别句经前有三初就总开别瑜伽下二指文引证既诸论皆说故要为六此六行相下三通相料拣先后渐[(冰-水+〡)*ㄆ]后是故下顺牒结示)一无杂者即观相善决定真如观一味相故谓正体缘如境智一味为观之相则无带相之杂(一无杂者文总有四一牒经二即观相下论主立名总中开出故有决定三真如下即论释也真如观释观一味相释相理绝妄情说之为真诸法体同目之为如照理名观观之体状故名观相四谓正体下䟽释上论正体缘如转释真如观言正体者拣非后得是根本智名为正体此是能观如是所观缘即观义故唯识云若时于所缘智都无所得尔时住唯识离二取相故境智即是二取离二取相故为一味即以一味为观之体相一味是喻如海虽广同一咸味亦如众药煮之一器其味无别能观所观皆无所得即为一味则无带相者以论会经经云无杂论以一味相释无杂也若是地前现前立少物谓是唯识性以有所得故非实住唯识未能忘如为带如相此相为杂今俱无所得故无此杂)二不可见者是真实善决定非一切世间境界出世间故谓此真智超出世间可坏之法故名真实真实故非世智所见(二不可见者牒经是真实下二论立名也非一切下三是论释义谓此真智下䟽释于论由此句明行体离过行成离妄故曰真实缘观不睹名非世间境言出世间者转释非境既是出世世智安知经云不可见斯乃契实反望情想虚𡚶由来不有故名为出非有世间对之出也谓此真下四䟽释可知)三广大如法界者胜善决定论总释云大法界故一切诸佛根本故此中上句出所如法界亦释大义下句显能如地智亦释广义法界所以名界者一是因义迷悟根故二是性义法本性故今能如地智为佛根本故得如之况体合如无所如矣下开义释经标广大释以胜善此云何同论总释云大胜高广一体异名法相义故言一体者唯一味故异名者随法相义故体无不在曰大而相非情取曰胜理超数表为高用无不该为广上释广大二字次释法界名云一切法法尔故一切法者释法字法尔者即是界义性自尔故下法尔字皆仿此知此上释所如法界下辩能如地智亦受四名一双释大胜义云复法界大真如观胜诸凡夫二乘智等净法法尔故此云净者异前所如体该染净故此即根本智地当体称如周遍名大形对凡小超劣名胜二释广义云复法界大方便集地谓说大乘法法尔故者以证真了俗广集大行既通二智故曰大乘三释高义云大白法界善法法尔故谓无漏善法出世表故即二智所成之善故随义立四不出境智一如(三广大如法界者牒经胜善决定即论立名此明行德行合法界随义广大故名为胜此中上句出所下二䟽释论上句即论云大法界故下句即一切诸佛根本以地智是诸佛根本故如法界之广大也法界所以下次别释二句先释所如法界后今能下合上二义法界为悟之根今地智为菩提智根法界为诸法性今地智为佛本性况体合下三释成上义地智所以得如法界者由契合故合则一味离于二取故无所如智即是如况后相契如是方是真实如法界矣言一体下䟽释论既是一体异名故不妨将胜释于广大便更将高释广理亦无违四义同体故法尔等者梵云达摩䭾都此云法界亦云法尔故一双释下论释能如文有三假义包四字于三假中皆初句标举论意次举论文后䟽释论故随义下三总结上三节又大字为总故上四节皆有大言余之三义在三别中虽无其名义无遗矣然其三假皆应有说大白第二显广云说大乘第三显高特云白也)四究竟如虚空尽未来际是因善决定此有二种一成无常爱果因是因如虚空依是生诸色色不尽故二常果因得涅槃道故故经云尽未来际有释云一为生因生菩提有为果故二为了因了涅槃无为果故此顺法相不顺经宗以经宗常与无常非一异故今更直释论文明此地智有其二能一寂而常用故为无常因用虽亏盈而智无起灭如所依空非无常故经明此智究竟如空二用而常寂故为常果因虽涅槃永寂而智体不无不尔将何穷未来际若会三身者用为化身寂为法身智为报身非无常矣设智为了因亦双了菩提涅槃故论云涅槃道道亦菩提故若相融摄固不在言言无常爱者用适机故(用虽亏盈者正拣智体非无常义智体如空空非无常所生之色有起有灭如用应机说为无常言究竟如空者谓毕竟无有不如空义若会下二会三身明报身不在无常因中设智为了因下三遮救恐彼救云智为了因了于涅槃若为生因生于菩提故今答云性净菩提亦了因所了本具智慧光明义故故论云下四释成上义古译菩提名之为道是故䟽云道亦菩提明论亦说菩提涅槃以为常矣用是无常若别对菩提涅槃因者即寂之照是菩提因即照之寂是涅槃因寂照既融二果亦融故云若相融摄故不在言)五遍一切佛刹救护一切众生者大善决定随顺作利益他行故即普覆名大论又云次前善决定此愿世间涅槃中非一向住故者谓由前因善则大智不住生死由此大善则大悲不住涅槃前虽有应用亦智所成故有云取前常果因故不住生死取前无常果因及此大善为不住涅槃亦不违理然约双遮则俱不住若约双照即二俱住谓大悲故常处生死等是故论云非一向住(前虽有应用者遮难恐有难云常果因是智无常果因为用既为应用岂不是悲答因善中已成不住故为此答有云下二叙异解许不违理即远公意谓常果因能得涅槃故于世间不一向住无常爱果因及此大善能随世间故于涅槃不一向住然约双遮下三广释不住之义复有二义谓住不住论意即是双住之义云非一向住不言无住然即由非一向住故成无住犹如船师非一向在此岸住亦非一向在彼岸住故成无住运载众生而言谓大悲故常处生死等者等字多义一者等取大智故常处涅槃是俱住义二大悲故不住涅槃大智故不住生死即二俱不住又一明俱不住者有二义故不住生死一见生死过患故不可住二由见生死本空无可住上二皆约智故不住有二义故不住涅槃一见涅槃本自有故不住二由不异生死故不可住又智与理冥无别异故能所绝迹故无能所住也则双不住生死涅槃上皆约智二明俱住者有二义故住于生死一由见过患起大悲故住为练除二见空故住不怖也上句约悲下句约智又有二义一见过生猒故住二见空即涅槃住此即常在生死恒在涅槃也此二皆约智前了相后了性有二义故常住涅槃一常证理故住二常化众生故住以所化众生即涅槃故上句约智下句双具悲智又合生死涅槃二境体无二故无偏住处故云无住又即住此无二之处故亦云住又合住不住之二行以为无碍良以不住为住住为不住唯一无分别行故无二也又合境行二门以法界法门绝能所故平等法性唯一味故无境行之异也上开则多门合则无二开合无二总为一大无障碍门言思斯绝故)六为一切下是不怯弱善上入智地不怯弱故论经阙于一切诸佛所护一句但云入智地不怯若准此经由佛护故入智无怯言佛护者智造佛境佛智照故故佛所护与入智地反覆相成(一切下是不怯弱善决定文中有三初论立名于深能入故不怯弱与入智地者智造佛境即入智地故得佛护此以入智地成佛护由得佛护得入智地即佛护成智地)论下六相圆融类前可见(论下六相圆融者论云善决定者总相余者是别相同相者善决定谓六种同名善决定故异相者别相故一观相二真实三胜四因五大六不怯弱相别不同故不同前别分一总句为六决定以为别相成相者略说故坏相者一一广说故如世界成坏前文已有故云类前可见)。

　　佛子何等为菩萨摩诃萨智地。

　　第二地相中四一寄问征起二佛子下举数显同三何等下征数列名四佛子此菩萨下结名显胜初一可知。

　　佛子菩萨摩诃萨智地有十种过去未来现在诸佛已说当说今说我亦如是说。

　　二中以生成住持故三世同说同说之言文在地相义兼地体(二中以生成住持故者出同说所以然生之与成望于佛果始起为生终满为成亦可生为因成为缘因有二种一证二教果亦有二一是性净二方便净望性净果证道为因教道为缘望方便净果教道为因证道为缘因果功德皆因地智而住地智能持有斯胜能故三世同说同说之言者地体最为要胜故又依论经初无寄问征起释不怯弱善竟便云诸佛子此菩萨十地是过去未来现在诸佛已说今说当说故论先云复此十地生成佛智住持故如经诸佛子此菩萨十地等方牒向前所引经文明是三世同说地体六决定也)。

　　何等为十一者欢喜地二者离垢地三者发光地四者焰慧地五者难胜地六者现前地七者远行地八者不动地九者善慧地十者法云地。

　　三列名中为对治十障证十真如成十胜行说于十地及引诸论并如下广释中辩(三列名下䟽文有三初总明即唯识论指在说分然本论此中文有三假初列十障二释十地名三总以喻显今䟽唯广第二喻显略标初假即今总明今当具显故论问云何故定说菩萨十地对治十障故何者十障一凡夫我相障二邪行障三暗钝障四解法慢障五身净慢障六微细烦恼习障七细相习障八于无相有加行障九不能善利益众生障十于诸法中不得自在障义如下说)今依本论略释地名论云成就无上自利利他行初证圣处多生欢喜故名欢喜地此有二义一二利创成故二圣位新得故遂本期心故生欢喜(今依本论者即论第二假也论先征云何故十地初名欢喜乃至十名法云此有二义上则论文此下䟽释一二利创成是其教行由前修习今得初成非前能加故云无上二圣位新得即是证行理即圣家故名为处此地证始故名为初无上拣前初证拣后上二喜事故生欢喜即是喜心)二离能起误心犯戒烦恼垢等清净戒具足故名离垢地此有三义一即因离谓离能起误犯烦恼二果行离谓离犯戒恶业故云等也三对治离谓清净戒具足(此有三义下释论一因离者三离之义本地具之今当略释因惑起业詺惑为因揽因成行詺业为果行体清净故能对治然惑有二一粗二细犯亦有二一粗二细细即误犯粗即故犯由粗烦恼起于故犯由细烦恼起于误犯今无细惑故不起误何况故耶此之三义即同十住毗婆沙论)三随闻思修等照法显现故名明地此唯一义谓三慧照当地所闻之法若准下论更有一义谓得四地慧光明相故如明得定等故下论云彼无行无生行慧此名光明依是光明故名明地然唯识此经皆名发光谓成就胜定大法总持能发无边妙慧光故此则三义一定为能发二持为能持三后地慧光为所发所持然三慧就初发光约后故受名不同(此唯一义下䟽释中三初顺今释闻思修等是所知法顺法正解故名为照照法分明称为显现言当地所闻者以此地中亡躯求法故若准下二引论重释彼无行慧者义如下释然唯识下三引他经论释以此一地与经名别故引他论于中有四一双标经论二谓成就下唯识论释三此则三义下䟽释论文四然三慧下会今地论谓唯识以得三慧方发证智故慧光为后)四不忘烦恼薪智火能烧故名焰地焰即慧焰故此名焰慧地此亦兼下二义今即根本智火能烧前地闻持不忘恃以成慢之烦恼故二就后得智起用故下论云彼证智法明摩尼宝光中放阿含光明入无量法门义光明智处普照示现以是义故此地释名为焰问约初义者前后诸地岂不烧惑有二义故此偏受名一就寄位言此地寄当出世间无漏故二以三学此地当慧初得慧故(此亦兼下䟽释二义前约内证后约外用据能烧惑应名火地但火能烧未必有焰今取有焰故能普照)五得出世间智方便善巧能度难度故名难胜此唯一义谓真俗无违极难胜故以三地同世未能得出四地虽出而不能随多滞二边难以越度今得出世又能随俗巧达五明真俗无违能度偏滞实为难胜此初得故偏受其名(五得出世间智下先举论文远公意云上二句解难度难度即释胜义今䟽但通释此唯下䟽释于中有二先总明后以三地下别显初三地是一难度四地下是二难度多滞已下结前难度谓三滞世谛四滞出世云滞二边上明所度之境今得出世下是能度之法此句由得四地已度世间故论云十平等心实难得故又能随下即是论文巧方便智已入五地能度出世前三滞俗违真第四滞真违俗今已度前故化众生而无著故俗不违真证出世智而起用故真不违俗则前四地不能胜也若尔六地已上岂不然耶故䟽通云此初得故)六般若波罗蜜行有间大智现前故名现前地谓妙达缘生引无分别名般若行亲如目睹名曰现前对后彰劣名为有间以第七地常在观故(六般若下先举论后谓妙达下䟽释于中有二初解大智准龙𣗳云智有二种一小二大小谓因分缘照之解即妙达缘生大谓果分灭观智心即䟽引无分别会取所引故云大智二亲如目下释现前义三对后下释有间字若远公意二智皆有间二智皆现前)七善修无相行功用究竟能过世间二乘出世间道故名远行此或三义一善修无相到无相边故名远行二功用至极故名远行三望前超过故名远行合唯一义善修无相行释行字功用下皆释远字然善修有二义一前地有间不名善修今常在观故云善修二舍有之无非善修无今有无双离故名善修云何双离谓空中方便慧故离有有中殊胜行故离无下释远中功用究竟正明远义如极一界之边故远何所过望前三地相同世间过之已远望四五六相同二乘今亦超过五地真俗无违何异此中有无双离略有三异一彼犹未能过二乘故二虽以真入俗犹于双行未自在故三彼尚未得甚深般若故于双行非微妙故(此或三义下䟽释论文于中有二初为三义释次第对论三节可知二合唯一下为一义释先标然善下别释二字文并可知)八报行纯熟无相无间故名不动地此亦三义一舍三界行生受变易果故云报行依此起行任运而成故功用不动二得无生忍无相妙慧则有相不动三此二无间烦恼不动合唯一义谓前地无相已得无间相及烦恼亦不能动而为功用所动无不动名今由无功用故令无相观任运无间故三不能动下轮王梵王之喻可以证此(此亦三义下䟽释第一义释报行纯熟曲有二义一以变易果为报二依此下约行德释所有行德由前修起故名报行成就在今故云纯熟即下经释名中名为无功用地先以成就故二释无相三释无间即下经名为力持地他不能动故意明功用不动下轮王喻者七地菩萨烦恼及相已不动故而非报行不动梵王舍欲生于梵天即功用不动故证合唯一义远公意云离功用相名为无相空有双现故曰无间则无相无间俱非前地无相无间也)九得无碍力说法成就利他行故名善慧地得无碍慧尚未称善遍说遍益方名为善(九得无碍下䟽释然其论文义通一地克字取义即说成就于中有三初得无碍力即口业成就谓内具无碍之智外以美妙言说名无碍力二说法成就者即智成就三利他行者即法师自在成就故䟽云遍说遍益方名为善)十得大法身具足自在故名法云此有二义一得大法身语法云体具足自在释法云义谓能云雨说法自在用故此约能说为名二得大法身此明法义是大法器故具足自在此释云义能受如来云雨说故下释名分自当广释(十得大法下先举论后此有下䟽释有二一以法身为云此地菩萨法身普周一切法界云大法身二以佛说为云能受为法即法器故论释第十既云得大法身具足自在恐滥于佛故寄对显异失对下叹胜论云如是受法王位犹如太子而得自在后对上彰劣论云是处有微细智障故不自在对治此障故说佛地释曰谓金刚心后微细障尽种智现前故第三次下论云总喻十地䟽略不出今当具之于中二喻一喻十地在障未出一喻十名所显之德前中亦二先喻菩萨云又如怀孕在藏菩萨十地亦复如是以诸地有障故二喻如来于中又二先喻体圆后喻用极前中论云如子出时佛亦如是事究竟故二喻用极论云又如生时诸根觉了佛亦如是于一切境界智明了故在文可知但喻于障与前小异前之十障在十地前如第十地于诸法中不自在障在于九地若断此障则得十地今明十障障在当地乃障于后如十地有障未得成佛故犹喻在胎出胎生时方喻于佛无有障故第二喻前十名之德论但有喻而无合法而于胎中分为十时以喻十地论云藏有十时一陁罗婆身时远公云前三梵语难解彼䟽不释今以类取即俱舍涅槃之梵语也陁罗婆者即最初羯剌蓝涅槃云歌罗逻则大同也俱舍译为凝滑亦云和合顺今论意即喻初地如智契合离于生涩初托圣胎故论云二者得捭罗婆身时释曰即当俱舍次生类部昙此云胞也喻如二地初成戒身之体论云三者尸罗陁身时即俱舍闭尸此云耎肉如第三地忍辱柔软亦禅定柔软也论云四者坚身时下皆唐言即俱舍云闭尸生键南键南此云坚也正与此同以四地出世法身坚固又精进坚牢故论云五者形相似色身时即俱舍次钵罗奢佉此云支节与形相似义同谓五地涉俗不住道行则于一身有支节分段也上之五位属胎中名色支其第五位兼六处支俱舍更有两句云后发毛爪等及色根诸相论云六者性相似身时即犹属上支节之位已具六处如头等六分成智身性论云七者业动身时于其胎中已能动转即七地中得方便智起殊胜行故论云八者满足身时释曰此下喻后三地行德满足论云于中有三种根满足时男女相别满足时广长诸相满足时释曰根满足者即六根也即俱舍云及色根也如八地报行纯熟二男女相别满足时即俱舍云诸相谓九地分自利利他二行故三广长诸相满足者亦俱舍诸字摄谓第十地得大法身充满一切一切功德皆已满故下论结云如是十时诸地相似故释曰上来论文总喻十地大义易了故䟽不存恐寻论者不能晓了抄具释之)此十得名略有四对一约法喻焰慧法云法喻合目余皆就法二约体用欢喜善慧约体为名余皆就用三约自他离垢不动就他受称余皆自义立名四约当位相形难胜远行形他受称余皆当位受名此十圆融地地皆具若约行布则前前之名应该后后后后之称不该前前如欢喜之名义该十地法云之称不预前九今为显别相各从初得受名下文重显。

　　佛子此菩萨十地三世诸佛已说当说今说。

　　四结名显胜可知。

　　佛子我不见有诸佛国土其中如来不说此十地者。

　　第三彰地要胜者为欲令物生渴仰故文中二初明不见不说反显十方报化皆说。

　　何以故此是菩萨摩诃萨向菩提最上道亦是清净法光明门所谓分别演说菩萨诸地佛子此处不可思议所谓诸菩萨随证智。

　　二征释所由征云佛国不同化仪亦异如何十地要皆说耶释意云此最胜故谓万法皆如体如成圣离斯证智皆是随宜故为要胜文有四句初二句总标显胜初句证行谓诸佛证此为因成菩提故余皆助道故此最上最胜(谓诸佛证此者释经道字十地证智为佛因故今经但云最上论经则云增上胜妙法故最上最胜)次阿含法门者名为法体光明者显照一切余法门故(次句阿含言法门名为法体者则显光明是用体有二义一即上地法由此证真故能了俗名为光明二即后得智为体能了一切余法余法门者差别法也)后二句别显其相初句释前阿含云分别说即明前法光明是教体用此句是教所照法门故论云分别十地事者显示世间智所知法故(后二句者初句即经所谓分别演说菩萨诸地)后句显上证道非地前世智所知名不可思议故论云显示出世间智故说证将默故呼佛子已说本分(后句显上证道者即经佛子此处不可思议所谓菩萨随证智此有二句䟽云一者是义句故若分二者上句叹胜超劣下示其体相)。

　　大方广佛华严经䟽钞会本第三十四之四

　　音释

　　蹑

　　(尼辄切履也)。

　　创

　　(楚亮切始也)。

　　詺

　　(弥正切詺目也)。

　　羯

　　(居谒切)。

　　逻

　　(鲁可切)。

　　頞昙

　　(頞阿葛切昙徒南切)。

　　捭

　　(比买切)。

　　䎡

　　(而[〦/(ㄠ-ㄙ+?)]切弱也)。

　　大方广佛华严经䟽钞会本第三十四之五　何五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　第六尔时金刚藏菩萨说此下请分中三初说已默住二是时下三家五请三尔时金刚藏观察下许说分齐。

　　所以默者将欲演之必固默之欲令大众渴仰请说故(所以默下二显意也然通论请分总有三意一明请中所显之法二依法生成之行三以请对说互相起成今三段中具此三意文中有二一显默所以令生爱乐请法行故文中又二先立理借老子意彼道经云将欲歙之必固张之将欲弱之必固强之将欲废之必固兴之将欲夺之必固与之是谓微明释曰意明君子行权反经合义将欲歙敛众生情欲则先开张极其侈心令自固于爱欲之念则当歙敛矣强弱等例然此道甚微而动则着明矣故云是谓微明今借此意将欲为说必先默然令其敬请是欲说也欲令大众等者二正显意也总云请说细辨多意一令菩萨敬请二如来加请以显重法三希佛加被听者四冀佛教其说仪义在下科而论但去何故默然住欲令大众渴仰请故复增菩萨尊敬法故今䟽将论初意以释然之所由后意转释请意)所以俟请者略有二意一增诸菩萨尊敬法故二前本分中举地叹胜为增乐欲令此请中生正解故云何生解谓由请故得说默之由显地体甚深离于言念令众先解后闻说分不随声取离谬解故即复由此故有第三示说分齐(所以俟请下二释请所以䟽有二意前意之中自有二义一为生行生于恭敬重法行故由上首大众及于如来加被请说知法可重故增恭敬二为起说之由令恭敬故刚藏便说二前本分下是䟽第二意曲有二意一为生行谓生正解解亦行故若以请对说请为生解说为生行若但就请解亦名行对所显法就人名行故二者显法即次䟽言云何生解等谓征释上解便明显法请分为欲显于地体离言念故得说默之田者由解脱月意第一怪默腾疑请第二金刚藏法深难受止即默所以故经云菩萨行地事最上诸佛本显示分别说第一希有难微细难可见离念超心地出生佛境界闻者悉迷惑即默所以中显地体也令众先解下释上显法之意便成第三请说相成之义此中正明以请起说然下说中意义有二一者明行二者明说今请对彼亦有二义一对彼后行令其起行若不正解后行颠倒随声取着行亦谬故正今文意二望后教亦为起教众有谬解刚藏不说故上辨起说意云何以说成此请耶以后说因分行相言教诠表显斯地体真实离相今明请意故略不论说能成请即复由此下释第三段所以言即复由此者上说默之由显于地体甚深玄妙本为彰默之意傍令物解第三段中将欲为说特明义说二大显法之深玄令知所说但是说因说大可说因于说大悟解深义亦为令众不随声取离谬解故故有即复之言)。

　　尔时金刚藏菩萨说此菩萨十地名已默然而住不复分别。

　　初默可知。

　　第二请中三家请殊即分三段谓初解脱月请二大众请三如来请。

　　所以要三家者显法深妙令闻解故众首显扬当机渴仰化主加劝事方周故道大兼亡法应请故为顺请主此众堪闻言不虚故为成请者如来护念而生信受言有征故此约因请生请亦是次第又佛请者即名为加谓众虽已请要假主佛威光方堪说故亦名为教如来教说显刚藏说传佛教故又前二家请显此地法因人修故后一家请显此地法佛所证故前之二请余经容有后之一请余经所无法华三请但是一家良以地法甚深寄位难说故(众首以下初正助分别众首为正余二为助道大兼亡下二相因分别相蹑起故道微则自济道大则兼亡亡字无心此训无也若加于心兼忘两字出于庄子意于自他两忘若人相忘于道术鱼相忘于江湖虽有深意非此所用为顺请主者此第二家因第一家起也谓初刚藏云法深难受故止不说次解脱月叹众堪闻请云此众无诸垢志解悉明洁等众若不请则非堪闻令解脱月此言虚谬故大众请则言不虚为成请者即第三请亦蹑第一家生谓解脱月末后双叹人法请云佛子愿承佛神力分别说此不思议法此人当得如来护念而生信受何以故说十地时法应如是得佛护念得护念故于此智地能生勇猛即其文也为成此言故有第三如来加请文云若为善逝力所加当得法宝入其心即护念生信有征也此约因请生请者总结上意亦是次第者此中正显三家所以下文方说三家次第今此所以兼于次第致亦是言又佛请下第三主伴分别上首助伴但可名请如来为主故有加言前之二请下第三结叹此言因于天台而生谓法华䟽叹身子三请云余经无此殷勤之请唯华严解脱月请金刚藏可为连类而彼因人请于因法此请佛慧故亦不同今此翻明法华劣此略言但是一家细分乃有多异且列四门彼是一家此有三家一不同也彼之一家但是声闻此有三家是佛菩萨二不同也彼唯三请此有五请三不同也彼唯因人请此有佛请四不同也但彼云法华请果华严请因者然此请因乃是佛因说分等中因果兼说是故经云此是菩萨向菩提最上道亦是清净法光明门又云如来大仙道智起佛境界第十地后校量佛德地影像分十山依地十德依海皆明因果相顺又有因果二分令于因门彻见果海所入智地亦通果故法华虽然请说佛智及下广说但示因门故说众生皆有知见诸佛智慧即此证道其智慧门即此教道教证二门该因彻果非此独因各随所弘自扬圣教耳)又三请次第者初解脱月者彼众上首故余问则乱何缘大众不乱问耶众调伏故由前二止三请抑扬时众故次众请以表䖍诚然非争起依前请仪同声齐请故亦不乱后听说理穷故如来劝说(又三请下第三明次第初上首请二由前下大众同请三听说下如来加请)今初众首请中总有三请所以三者顺世仪式少不殷重多则繁乱正得中故以止有三抑扬当时调伏机故二家助成各唯一请(今初众首下四别释上首于中有四初辨三请意自有二意一顺世得中故二以止有三下对止须三故上意通诸经下意正是今意抑扬当时者三止皆抑三请皆扬谓初止通抑不堪次止正明法深难受后止劣者不堪故皆抑也请皆扬者初请怪默腾疑有疑欲问次请叹众堪闻后请双叹人法皆是扬也夫请法者必叹人叹法叹法有教有证叹人叹说叹听故请仪具矣二家助成者第二通妨谓有问言若三有表余何不三通意可知)然依三请应分三段若兼三止应分为六以前默住之止通为五请之本不可唯属于初故止请相乘且为五段一怪默腾疑请二法深难受止三叹众堪闻请四不堪有损止谓虽有堪者亦有不堪故五双叹人法请谓不堪闻者以法深故亦得佛护固应为说于是刚藏理穷更无违请。

　　是时一切菩萨众闻菩萨十地名不闻解释咸生渴仰作如是念何因何缘金刚藏菩萨唯说菩萨十地名而不解释。

　　就初请中分二初明大众睹默生疑二解脱月下腾疑为请今初言何因何缘者疑怪之辞为因说者不能说耶为缘听者不堪闻耶金刚藏下出所疑事。

　　解脱月菩萨知诸大众心之所念以颂问金刚藏菩萨曰。

　　二腾疑为请中二初叙请因谓领众疑故。

　　何故净觉人念智功德具说诸上妙地有力不解释一切咸决定勇猛无怯弱何故说地名而不为开演诸地妙义趣此众皆欲闻其心无怯弱愿为分别说众会悉清净离懈怠严洁能坚固不动具功德智慧相视咸恭敬一切悉专仰如蜂念好蜜如渴思甘露。

　　二以颂正请文有五偈显说听无过是以应说即分为二初偈说者无过亦遣大众何因之疑后四听者无过亦遣大众何缘之疑虽似初二征默所由为拂众疑后三请说为遂众欲文影略耳非不互通故依前判今初叹说者净觉无过偈初二字偈末三字合为征问之词谓有中间净觉无过何故不解释耶圣德虽多偏叹净觉者是说因故觉即觉观由此得为口加行故具能所治无思𤼵言故云净觉净觉之人名净觉人三字为总余皆是别(虽似初二者文具二意前意约所叹分别叹说叹听故分为二后释约征请分别征请互有故依前判言互有者如初二中何故不说即正显征默所由既云何故不开演亦是请说为顺众欲如后三中此众皆欲闻愿为分别说正是请顺欲说若为宣说众疑即除相视恭敬义兼征默故论经云迭共相瞻住一切咸恭敬即上句正是怪默意也故云互通叹说叹听则不互有故依前判䟽合为征问之辞总言何故不解释细论何故是征问之辞不解释是征问之相中间净觉是征问所以故䟽合云谓有中间净觉无过何故不解释耶具能所治下别释净义)别叹净觉有二胜能一摄对治谓念智具念谓四念智谓如智二离诸过谓余十字具字两用初中由有能治所治不生所治有二一者杂觉谓凡夫寻伺与四倒相应即迷事倒以四念为治二杂觉因忆想分别谓随名相转即迷理倒以真如智为治前唯凡夫后通凡小(一者杂觉者常等四倒思求名觉秽浊之心目之为杂以四念为治者观身不净等能治净倒等二杂觉因者想心见倒能生四倒名杂觉因忆想分别即三倒也忆是心倒想是想倒分别是见倒令心亦倒不能见如妄取染净因果相故随名相转即䟽释论由不了如故随名相名得如智斯倒自亡)言离过者离三种过一由无瞋等功德具故离悭嫉过谓无瞋治嫉等取无贪无贪治悭不等无痴无痴即前念智摄故二由前已说上妙地故无说法懈怠过三由有乐说辩力无不乐说过(离悭嫉者吝法为悭忌胜为嫉正是说法之过三善根中无贪在初瞋为菩萨大障故论举瞋等贪无说法懈怠者有八虽无悭嫉而堕开演故无不乐说者有人虽勤而无巧慧凡所言说令他不乐故此不乐之言乃属于他亦可属自若尔何异不懈怠耶谓复有人心勤欲说无有辩才故不乐说)然念智正为治杂觉等故受治名而无瞋等本意不为治于嫉等有此任运自无彼故但名离过(然念智者三通妨难也谓有问言杂觉是过有念智等即得名离悭嫉是过功德具等岂非能治何以前觉偏名摄治此离悭等为离过耶故为此通前由先有杂觉故修念智治之此中先无贪等自无悭嫉故别立名前犹以药治病后犹内有妙药众病不生故有二别又远公云念智内德对治义显不贪无失离过义彰故有隐显理实具通)第二叹听者无过中四偈分三初二叹同生众论云同法决定故有乐闻故次一偈叹异生众论云复示余者心净故后一偈双叹论云又显此众皆堪闻法故(第二叹听者无过䟽文有二先总科此中引论即释前偈前论双明说听无过上䟽已明总意及说者无过故今但引听者无过彼论云复显听者同法决定故有乐闻故复示余者心净故又愿此众皆堪闻法故偈言迭共相瞻住故释曰上即听者论文今䟽以偈配之于文可见同法二字该于二偈是同生众故决定二字唯属初偈有乐闻者是第二偈异上同法而云余者故是异生此众皆乐则知双叹皆者俱故)。

　　今初二偈前偈叹根故云决定后偈叹欲故云欲闻若有欲无根虽闻不解有根无欲设闻不受故须双叹(若有欲下双结上二根约器量无之则犹牛迹不能受海欲约爱乐无之若许由洗耳)今初同法即是同生拣后异生决定即是根器拣后乐欲初句为总论云决定者黠慧明了故黠慧即根黠能知教慧能入证故(黠慧即根者此䟽释论黠即训慧今分二别黠即当智智能了事慧照理故分于教证此二无暗通曰明了根体是慧故以黠慧释根)次二句别论云决定有三一上决定愿大菩提故云勇猛二名闻决定他善敬重故云无怯弱由内无怯弱外着大名三摄受决定谓彼说者善知故即经说地名由堪摄受方为说耳下句征默可知(愿大菩提者然经云勇猛无怯弱论经云菩萨大名称今顺经帖愿大菩提即是论释既云菩提则诸德皆上大愿为主故偏说之以梵云萨埵有勇猛义勇猛求菩提故故二经语异愿求菩提义同由内无怯弱者即以此经会论经也以论经云大名称故上三决定若别相说前二是证决定后一阿含决定通皆具二)后偈叹欲中初句所欲之法次二句正明有欲后句结请。

　　论云是中若但有阿含决定无证决定但有非现前决定无现前决定如是决定法器不满足故不能听受者现前是欲现见起故非现前是根但冥具故此中意明但有根而无欲不堪闻法今前偈于教决解于理决证具二决定为非现前之根复有今偈现前之欲教证决定则具足决定故堪受也(论云下初举论文论初标云决定者是中有阿含决定等所以先标决定者以前偈云同法决定决定是根根能受法故云决定今此意云决定之言根欲具足方称决定唯根无欲法器不具非真决定故此标云言决定者必须根欲言是中者听者中有阿含决定非证决定者谓若前偈但有教根而非证根亦不具足则反显前具有教证次云但有非现前决定无现前决定者明若前偈有教证之根为非现前决定而无今欲现前决定法器亦不具足故结云如是法器不满足故不能听受则反显前偈有根今此有欲为具足也若但两字是䟽义加使义明了不违论意现前是欲下二释现非现义言根但𡨋具者有人虽有堪闻之智为[宴-女+六]具而未欲闻故云冥具冥具宿成故如五顶于具足七德堪传六句而着妻奴未欲其教此中意明下三总出论意即论云示现此众具足决定故能听受)其心无怯弱者论经云佛子智无畏无畏即无怯弱契理之心即名为智然智有二种一证法故此属前根二现受故此属今欲欲亦须智故于乐闻心无怯弱总前二偈根欲双具诸地妙义愿为说之(其心无怯下第三随要重释于中有二先正释此句后总前下双结叹意释于初句及第四句)第二一偈叹异生众但云众会故双叹根欲初句为总心无浊故名为清净三句为别别离六浊一不欲浊谓无心餐采故离懈怠治之二威仪浊不恭肃故严整治之三五盖浊贪名等故洁净治之四异想浊谓贡高杂染轻慢杂染等皆名异想今说行坚固不动治之五不足功德浊善根微少故于彼说中心不乐住具功德治之六愚痴浊谓愚闇不了故智慧治之(四异想浊者论云四异想浊妒胜心故破坏心故释曰妒胜就人破坏约法又亦通二今不依论云贡高等者义广异想即喻伽论三十八云听法由离六种相远离贡高杂染由四种相远离轻慢杂染由一种相远离怯弱杂染言六种者一应时听二殷重听三恭敬听四不为损恼听五不为随顺听六不求过失听言四相者一恭敬正法二恭敬说人三不轻正法四不轻说人言一相者谓不自轻蔑复由五相故无散乱心听法一求悟解心二专一极心三聆音嘱耳四扫涤其心五摄一切心故总有二谓不杂染心无散乱一心听法今䟽举前二名等取怯弱及无散乱上皆异想妒胜破坏此二偏重故本论举之五不足功德浊此段全是论文善根微少语因中心不乐住明无现果谓由善少多缘多病懈怠散动故于说中心不乐住六愚痴浊愚谓迷教暗谓惑理即释上痴)第三一偈双叹二众云一切故相视为总论云迭相共瞻者示无杂染故余皆是别咸恭敬等无轻慢杂染下半喻显敬法转深何有杂染(第三一偈双叹中三初总释偈相视为总者正是此偈之总既双叹二众则相视之总遍前四偈而论正说是此偈总下例余偈皆有总别则叹异生中不浊是总上叹欲中欲闻是总初叹根中决定是总叹能说中净觉是总别等可知)论经云如蜂欲熟蜜古释云齐心趣证如蜂熟蜜专意求教如渴思甘露今但云念蜜则二句皆通教证(论经云下二会经文中有三初举论经二引古释三会今经念通教证者熟蜜如教蜜成如证今念有二若明记为念即是念教若无念念者即是念证故起信云若知无有能念所念是名随顺此念教也若离于念名为得入此念证也)然蜂之念蜜渴之思浆喻希法喜解脱之味更言好蜜复思甘露显法之妙思渴情深(然蜂之下三别释喻法喜如蜜蜜即食故故法华云法喜禅悦食更无余食想解脱合上甘露甘露如浆故故净名云甘露法之食解脱味为浆即甘露为食今以蜜当于食故以甘露配于解脱故涅槃中亦以甘露况于涅槃涅槃即解脱故)。

　　尔时大智无所畏金刚藏菩萨闻说是已欲令众会心欢喜故为诸佛子而说颂言。

　　第二尔时大智下法深难受止文中二先叙意后偈酬前中令众欢喜是总酬答相谓说偈本为除前疑恼得心喜故酬答有二一堪酬答自有大智故二不怯弱酬答不畏大众之不堪故论云此二示现自他无过故故后偈意明法难说非己无智而不能说但言难闻非斥大众全不堪闻(除前疑恼者由前睹默生疑疑则心恼又请未说心尚疑恼故为除之今心得喜然大智无畏乃是经家取当时意赞述说者是故论主用此成于总今意悦二不怯弱酬答论释云离不正说者若畏大众不堪随情而说是不正说)。

　　菩萨行地事最上诸佛本显示分别说第一希有难微细难可见离念超心地出生佛境界闻者悉迷惑。

　　偈中五偈分四初二颂明法难说遣上何因之疑成上有智次颂显法难闻遣上何缘之疑成前无畏三一偈喻难说闻后一偈举难结默(遣上何因之疑者上云何因何缘不说论释云为因说者不能说耶为缘听者不堪闻耶今云难说非不能说成上有智者亦由难说显法难闻下遣上何缘例此可知)初中分二前偈显难说之法后偈彰难说所以今初偈末难字即是总相谓难得故难得所以后偈明之此难有二种一最难体出名相故经云第一二未曾有难在相所无故经云希有上二明难相何者是难法体即偈初二句菩萨行者是出世间智谓即是证道证心涉境故名为行地事者谓十地事行即是教道相差别故最上者通说上二胜故诸佛本者释上证智得菩萨行名所以行是因义觉于佛智所以名佛今此证智亦觉佛智故为彼本本即因也此之教证于何处成难谓显示分别说证道亡心故难显示教道依证亦难分别(今初文也偈末难字下䟽文有四初释难字此难有二者二别释第四句上四字明义难相何者是下释初二句明难法体觉于佛智者然论但云诸佛之根本者觉佛智故此语迷人以佛是梵音觉是此语若顺西方应云佛佛智故若顺此国应云觉觉智故安得以唐释梵为释义耶此有深意谓佛智即是菩提此但云觉佛陁是人此云觉者以人得法故名觉者故今䟽云觉佛智故故名为佛今十地菩萨为能觉人亦将因智以觉佛智故为佛本为分人法唐梵互彰译者之妙今加于字以释论故此之教下释第三句显其难处难示难说即同净名其说法者无说无示后约难闻即其听法者无闻无得然无则一向约遮难则遮表双辨若准楞伽宗通自修行说通示未悟宗说即是教证则二全别今明教证皆有说者有示有说但云难耳则示即说即证说证之相如何可知废诠论实真体一味说之为证亦如义大及说大三渐次中辨若真俗诠异说为十地目之为教以证摄教故俱难说)第二释难所以者彼前菩萨行事所以难者由住微妙深义故故论云彼菩萨行事义住不可如是说(第二释难所以中䟽文有二先总明所以即是论意论云行者即牒前菩萨行事者即牒前地事义住者语倒应言住义故䟽云由住微妙深义深义即义大妙理也)偈中初二句对劣彰深次句就胜显妙末句举闻迷惑显成难说于中难者是总相云何难难得难证故(难得难证者论经云难得论释云难得者难证故即以证释得今䟽经论双牒耳以论经有难字及难得字今经但有一难字故双牒彼经论论经偈云微难见离念非心地难得境界智无漏若闻则迷闷)难得有四一微细难得显非闻慧境故(难得有四下释别于中有三初释对劣彰深初之二句一非闻慧境者乃有二义一非所知境二非分齐境闻慧之中无此相故论释闻慧云粗事不须思惟谓教法粗事闻慧能得故)二难见难得亦非思慧心眼见故(二思慧则可了见于心三世间之修未忘念虑故并非之)三离念难得亦非世间修慧境故以地智是于真修故非地前心数分别缘修之境(三慧皆是世间何以就修偏云世间答有二义一修有真伪真修似于正证故不拣之二报生识智亦是修慧今取世间之修耳)四超心地难得非唯非地前之境亦非登地已上报生善得修道智境谓变易所起异熟心识名为报生生便能知无常等故名善得修道智以非照实之智故亦不测地智知无常等未忘心境名为心地以七地已还皆容出观故又此善得修道智即加行后得智非根本故所以拣之故瑜伽五十五修道位中有出世断道世出世断道既通于世故非其境(故名善得者生而即得不假修习故名善得其由生而知之者上也言无常等等取苦空无我及常乐我净以昔久修无漏因故变易酬彼名为报生言以非照实者释不能知夫照实者忘心体极今报生识虽知无常等不契合故不能知此未忘心境者心地之言通有二义一就体性如梵网经说卢舍那佛心地法门谓心体包含生成住持亦如法华一切智地斯为妙也今言心地是所拣者即是心量法门故楞伽说觉自心现量非心之心量我说为心量心量即心地故)既非四心之境是谁境耶即佛智境何者是智见实义故出生有二义一生彼佛智故二出离于生是无漏故(二出离于生者如见道名离生是无漏故离生之义前已𩔗释以论经云境界智无漏故为此会无漏出生皆是离过当体得名生于佛智就于功能望他立称然二相成由无漏故能生佛智)末句云所以难说者恐闻者随闻取着悉迷惑故。

　　持心如金刚深信佛胜智知心地无我能闻此胜法。

　　第二一偈显难闻者论云已辩难说复显难闻然偈中举具德能闻反显难闻兼欲使人学能闻故于中三句举德末句结成能闻初中初句为总谓持听法心坚如金刚则能得闻下二句别坚有二种一决定信坚即第二句若无此坚于他分法不能入故二证得坚即第三句若无证坚于自分法不能入故。

　　深信之相云何谓于佛智设心智不及仰推佛智非我境界是深信相即胜鬘三种正智中仰推智也所信是何谓佛智慧以此地智上同佛智故佛智有二一菩提智是自行证法称性无边二化生权智是利他教法随机隐显种种差别即是法华诸佛智慧及智慧门于此二深皆能信故(即胜鬘三种正智中仰推智者彼经胜鬘白佛言云何三种善男子善女人于甚深法义离自毁谤生大功德入大乘道何等为三谓若有善男子善女人自成就甚深法智若善男子善女人成就随顺法智若善男子善女人于诸深法不自了知仰推世尊非我境界唯佛所知是名善男子善女人仰推如来智除此诸善男子善女人已余诸众生于诸深法坚着长说违背正法习诸外道腐败种子当以王力及天龙鬼神力而调伏之所信是何下释佛胜智字于中有四初明地智得佛智所以佛智有二下开义别释此中有四对义共成一义谓一前是菩提实智后是化生权智二前是自行后是利他三前是证道后是教道四前实智称性无分量后权智则差别有隐显说权为实则隐实施权说权为权则权实皆显其无边种种即是论文由佛菩提无有边故故佛化生所说法门种种差别即是法华下三证成胜义即方便品初云尔时世尊从三昧安详而起告舍利弗诸佛智慧甚深无量其智慧门难解难入论释云诸佛智慧即证甚深其智慧门则阿含甚深故此二句即佛教证二道故古人云二深先唱警察群座之心是也彼经自释如来知见广大深远即实智也如来方便知见波罗蜜皆已具足即权智也所以难解者一当体深故二权实隐显故故云唯有诸佛乃能知之下广文云诸佛随宜说法意趣难解即智慧门难入也唯以一大事因缘故出现于世即智慧甚深也昔不言三是方便故方便门闭今云三乘是方便门开开则见实故彼经云此经开方便门示真实相故方便门如道之华真实相者如华之莲此华不有则已有则华实双含此经不说则已说则权实双辨一经唯为说佛智慧故彼文云说佛智慧故诸佛出于世以佛智慧不离教证权之与实故说二深即以略示法华经宗此二亦即净名经中智度菩萨母方便以为父一切众导师无不由是生故地智二道彻果海之二深是所信也于此二深皆能信故结成信义)云何证坚此亦有二一知是能证二心地是所证言无我者通能所证心地即二空真理所依之事谓唯识相论云随心所受三界中报此即异熟识又随心所行一切境界亦名心地此即前七转识及通八识相分内外诸境于此二类如实了知我法二空成无我智(心地等者义出体性也所依之事者明非能依理理即无我故言唯识相者则显非唯识性唯识性即二无我理二无我理即胜义谛故唯识云此诸法胜义亦即是真如常如其性故即唯识实性此分性相二门不同即此心地便是无我事理非异非一是此所信论云下论释心地通于二类初即第八识又随心下次即通于七识及八识所缘之境言内外境者六识缘六尘即是外境第七缘第八即为内境第八缘三境根身种子即是内境缘器世间即是外境又意识亦通缘内外五识亦有通内外义故云诸境而皆名心地者生成住持义故依八生于七七复熏成八以心变于境托境而生心皆得心地名于此二类下总相收束一句之意)下句结成既知难闻之义如是具上二坚方闻上来微细胜智。

　　如空中彩画如空中风相牟尼智如是分别甚难见。

　　第三一偈喻显说闻中上半喻下半合此中喻意不单取虚空以无𥁞处空不为喻故亦不单取画以壁上画不将喻故正取空中之画风喻亦然于中能依风画以喻阿含所依之空以喻证智然空中风画不可言无谓若依树壁则可见故亦不可言有依空不住故非有非无故不可说文意正尔。

　　论有三段初释喻相次释合相后拣喻不同初中有三初离释二喻以明非有次合释二喻以明非无三双结二喻成不可说前中画喻有二一正显喻相云此偈示现如空中画色如壁者谓此空中画色不异壁上画色故云如壁若尔何以不见二显其非有论云是中不住故不可见谓壁上之画有壁可住故可得见空中之画无可依住故不可见下风喻亦有二段一云如空中风如树叶此正显喻相二云是中不住故不可得见此显非有谓树叶上风有叶可依故可得见空中之风无可依住故不可见二合释二喻以辩非无云此动作者非不空中有是二事此论意明但无可依故不得见非风动画作其体全无三结成不可说义云是虚空处事不可得说处者虚空处是风画所依之空虚空事是空中风画之相由前义故不可说有由后义故不可说无故此空处及画事风事皆不可说其处所(论有三假下三举论广释具引论文科释毕备细寻可见)。

　　第二释合喻中次第合上三段而但双合初论云是画风如说者此合上喻相次论云以非自性不可得是不住故以其客故者合上非有即以非自性合上不住以其客故者出名无性不住所以谓名是实之宾故无所住无自性也二合前非无云非不于中有此言说三合前结成不可说云如是佛智言说显示地校量胜分别难见者佛智即所分别合上空处言说显示下是能分别合上空中事以诠从旨故亦难见合上不可说处然论佛智即今经牟尼智牟尼此云寂默以智相即智性故此即地智而名佛智者无二体故亦是译人见牟尼之言谓是释迦故耳(但文中云合上非有即以非自性者由上论云以非自性不可得是不住故即知非自性不可得是声名等从缘无性故不可得如彼风画依空无住故云以无自性合上不住也出无自性者谓声从缘生故无自性依法立名故是虚假故云名无得物之功物无当名之实名无得物之功非名也物无当名之实非物也若实即名见面则应知名若名即实召火则应烧口故知名是假设安有自性即如风等与虚空合然论经云佛智者即会论经今经二经同异)第三拣喻不同者举二喻者喻旨别故论云画者喻名字句依相说故谓画有相状如名句之屈曲能显地相风者以喻音声声无屈曲如风一相假实既殊故双举之又假实相依阙一不可故云又说者以此二事说听者以此二事闻故举二喻双喻说闻若将二喻喻所诠者仍有两重一风画喻地相所以不可见者以同地智故如风画合空二将风画复喻地智地智所以不可说者以即同果分离说相故如风画合空若以果从因则亦可说以智从相地有差殊以旨从诠可闻可说是则无闻说之闻说也(假实既殊者出用四所以也谓声为实名句文假故即总取四法为教体义耳又假实相依者重释用四之由名等依声得有曲屈故名等为能依若无名等空有一声不能诠表故非教体则声依名等故云假实相依若将二喻下四例释说默谓上论文但以风画喻于能诠但以空喻所诠佛智今例论意唯就所诠自有两重能所之异兼上论意则有三重于中有二先以能依就所依则三重皆不可说一以诠就旨二以相就智三以因就果若以果从因下例以所依就能则三重皆可寄言一以果从因二以智从相三以旨就诠是则风画喻于三法一喻救二喻地相三喻地智当知虚空亦喻三法一喻所诠二喻地智三喻果海总有四法成三重能所逆顺互望则有六重可自思之)。

　　我念佛智慧最胜难思议世间无能受默然而不说。

　　第四一偈举难结默者若准上义以二事说以二事闻则可说可闻但是难见如何不说故有此偈意云说闻本在证见难见说之何益况复加以难信故我默然初句所证见法次句难证难中之难故云最胜次句难信非地前证信故曰世间上三句举难后一句结默。

　　尔时解脱月菩萨闻是说已白金刚藏菩萨言。

　　第三解脱月叹众堪闻请前已叹竟此复叹者由闻上言证信难得显示此众有信有证有堪能故(此复叹下生起叹意先问言此复叹者以前怪默腾疑请中已有四偈叹众请竟今何重叹从由闻上言下释重叹意谓前叹众不因止生今叹因前法主止生故得复叹)先长行后偈颂前中分二先叙请。

　　大方广佛华严经䟽钞会本第三十四之五

　　音释

　　蔑

　　(莫结切轻易也)。

　　聆

　　(卢经切听也)。

　　歙

　　(许及切合敛也)。

　　黠

　　(胡八切音辖)。

　　迭

　　(杜结切更也)。

　　大方广佛华严经䟽钞会本第三十四之六　何六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子今此众会皆悉已集。

　　后佛子下发言正请于中三初陈众集二善净下叹众德三善哉下结请。

　　善净深心。

　　二中十句初总余别总谓善净深心离教证过故名善净深心有二一具修一切诸善行故即下教净二与理相应故即下证净。

　　善洁思念善修诸行善集助道善能亲近百千亿佛成就无量功德善根。

　　下九别中前五阿含净后四证净谓顺教修行名阿含净证理起行名为证净教通地前证唯地上。

　　今初五中一善洁思念即欲净随所念阿含得方便念觉净谓得方便即不取念相名为善洁(一善洁思念等者此之五净前二闻慧三四思慧五是修慧欲净是求法心乐法称欲随所念阿含得方便念觉净即是论文谓得方便下䟽释论文上言随所念者所念非一故得方便念觉是能念心念是欲念觉是思觉䟽家但释得方便言然其方便乃有二意一以念觉与闻慧为由二不取念相今䟽但出深意耳)二善修诸行者求净三业敬顺起求法行故(三业敬顺者起行摄法故名为求但令三业修行顺法即名求耳)三善集助道即生得净愿得益众生处上上胜生生而便得悲智胜念以助正道故(即生得净论当第四今以论就经耳益众生处即是上上胜生悲智胜念即是思心此顺论文若远公意云论文语倒合云得生净生是所求胜生得是思慧集于胜念亦是一理)四善能等即受持净亲近多佛意在多闻忆持故(即受持净论当第三持即思慧忆持不忘经言近佛论言受持义岂为同故䟽出意云近佛意在受持法故然论经约由见多佛受持法故常得胜生故受持第三今经约由得胜生生生见佛受持妙法故受持第四而同思慧)五成就善根即行净为求地上真证法故习少欲头陀等离着善根(离着善根者欲入证时先须修行离着之行十二头陁皆为舍着故)。

　　舍离痴惑无有垢染深心信解于佛法中不随他教。

　　后证净四中一舍离痴惑者得净现智善决定故谓真见道中得无分别智非比知故名为现智相见道中以后得智审观理智故决定无惑亦可俱通相见道中亦名现观真见道中决理无惑皆破无明故云舍离痴惑(得净现智者上皆论文谓真见道下䟽释于中有二先别配现智善决定后亦可下通配二句前中以现智二字配真见道即六现观中第四现观智谛现观名为现智相见道下以善决定字配相见道言后得智者然三心见道有配根本智有配后得彼论以其后义为正故今䟽中名相见道是以三心及十六心皆配后得言审观理智者三心见道悉皆缘理十六心见道八观真如八观正智故知相见通缘理智亦可俱通者通配二句但前所不通谓前相见道不名现智今亦得名以论亦名为现观故三心见道亦是第四现观少分所摄是观非安立后得无分别智故十六心见道即是第五现观所摄真见道者上真见道但名现观不名善决定今亦名决亲证真如于理决定故皆破无明者以上二释会释经文上但释论观智善决定言今此所明二种见道皆破无明是故经云舍离痴惑谓真见道正能破于迷理无明故云舍痴相见道中是后得智无力能破迷理无明而亦能破迷事无明谓所知障故云离惑故下刚藏牒此文云虽此众集善洁思念舍离愚痴及以疑惑明知痴惑二字义殊上言六现观者即唯识第九释二见道后云此二见道与六现观相摄云何六现观者一思现观谓上品喜受相应思所成慧此能观察诸法共相引生暖等加行道中观察诸法此用最猛偏立现观暖等不能广分别法又未证理故非现观彼䟽意云思有三品上拣余二劣故非也喜受相应拣于舍受此明利故共相即是无常苦等能引暖等者思生修故虽未证理而观于法胜于暖等用最猛故偏立现观暖等近见境界微略又未证理故非现观论二信现观谓缘三宝世出世间决定净信此助现观令不退转立现观名释云信亦上品通漏无漏现观是慧故信为助论三戒现观谓无漏戒除破戒垢令观增明亦名现观释云即道共戒论四现观智谛现观谓一切种缘非安立根本后得无分别智释云谓在何位但缘非安立即通二智皆是此摄故言一切种大论七十五说三心见道是此现观故知亦是后得智摄即见道修道之二智也不取无学之二智者与究竟现观不殊别故论五现观边智谛现观谓现观智谛现观之后诸缘安立世出世智释曰谓缘安立十谛等后所得智然通有漏无漏一切见修道缘安立谛智大论七十一等说缘安立谛境慧是此自性故论六究竟现观谓尽智等究竟位智释云即无学道后尽智无生智等而为自性论此真见道摄彼第四现观少分此相见道摄彼第四第五少分彼第二第三虽此俱起而非自性故不相摄释曰第四观缘非安立根本智即真见道摄缘非安立后得即三心相见道摄第五观缘安立谛故十六心相见道摄而通修道故云少分论云菩萨得此二见道时生如来家住极喜地善达法界得诸平等常生诸佛大集会中于多百门已得自在自知不久证大菩提能尽未来利乐一切释曰诸平等者摄论第六得三平等谓一切众生一切菩萨一切如来上皆唯识论文上䟽已引意释但观论如居然可知二见道皆是第四现观谓缘非安立根本即真见道缘非安立后得即三心相见道十六心缘安立世出世智故是第五现观)二无有垢染即不行净修道中一切烦恼不行故相见道后至金刚无间道中皆是修道复数修习无分别智故名修道灭二粗重皆使不行对见道中初断所知故云垢染成唯识第十云烦恼障中修所断种金刚喻定现在前时一切顿断彼障现起地前渐伏初地已上能顿伏尽令永不行如阿罗汉由故意力七地之中虽暂现起而不为失八地已上毕竟不行等烦恼即是垢染不行即是无有然见道中非不断惑见理义增修道位中审虑重观除障义胜故此偏说(即不行净者文中有二先举论后䟽释前中有三初标名二修道中者辨位三一切下释相见道下二䟽释论亦有三节一定位即初地之中含通达修习两位从金刚喻定解脱道后方是究竟位二复数下释修道名即唯识第九加所为中已广引竟三灭二粗重下䟽释论中烦恼不行之言此言正解不行净义䟽文有五初正释二解妨三引证四会经五重解妨今初唯识云数修此故舍二粗重二障种子立粗重名性无堪任违细轻故令彼永灭故说为舍对见道者二解妨谓有问言然见道中双断二障而云所知者何答以异生性障正取所知以为体故故唯识云虽初地所断实通二障而异生性障意取所知说十无明非染污故是故此经云舍离痴惑痴惑即是偏举所知次云垢染即是烦恼成唯识等者三引证此前论云此十一障二障所摄烦恼障中见所断种于极喜地见道初断彼障现起地前已伏修所断种下论与此䟽同释曰就修断中直观论文初地已上能顿伏尽修惑现行如阿罗汉诸漏已尽无复烦恼次云由故意力七地之中虽暂现起而不为失自是一假通于妨难谓有问云既如阿罗汉令永不行如何前四犹起我见七地已前犹起贪瞋等耶故此答云故意力起谓六地之前容有出观尚有误起七地之中常在无相为化众生故意而起起不为失示起示灭如下经中七地文云虽毕竟寂灭诸烦恼焰而能为众生起灭贪瞋痴烦恼焰即其文也论言而不为失者下经云虽常寂灭以方便力而还炽然虽然不烧即其文也故下经中解脱月问金刚藏言佛子七地菩萨为是染行为是净行金刚藏言初地至七地所行诸行皆舍离烦恼业以回向无上菩提故分得平等道故然未名为起烦恼行便举轮王梵王为喻轮王乘空不染贪病未名超人以喻七地乘波罗密乘不染烦恼未名超烦恼行若舍王身生于梵天尔乃名为超过人位以喻八地乘清净乘尔乃名为超烦恼行故次下论云八地毕竟不行此之论文甚与经合而大乘法师释意如阿罗汉由故意力连成一句云如阿罗汉有怖有不怖不怖者起怖者不然此则以护法罗汉惧于烦恼不敢起故似非得意又云然此中所说见所断者唯顿悟人修所断者通渐有学渐无学者二种俱无又问云其在地前所未伏者相貌可知其已伏者与此何别答道力犹征不能伏尽为烦恼制少分自行即我贪等有失念起故说地前已伏少分非有别相地前伏之释曰此释地前渐伏之言以非正要故在后释八地已上任运不行道力胜故此是对法第十四文烦恼即是下四会经文然见道等者五重解妨也应有并云修道能断惑修道名修道见道既断惑亦应名修道又并云见道能见理见理名见道修道既重观亦应名见道故此释云从增胜义各举一名言见理义增者初见理故即显断惑义微不断俱生故修道除障义胜者能除难断俱生惑故数数断故前已见理故此为微)三深心信解即无厌足净不乐小乘但于上胜佛德深心希欲信解决定故(即无猒等者即八地无功用行在法源中趣果无间故曰无猒不乐小乘自分坚也但于胜进上求希欲即是深心决定释其信解)四于佛法下不随他教净趣菩萨地尽道中自正行故上叹德竟(不随他教净者论立名趣菩萨地尽下论释然论但云趣尽道中自正行故今䟽加于菩萨地尽释论尽字即是十地位极道圆地法在心不由他教故云自正行也)。

　　善哉佛子当承佛神力而为演说此诸菩萨于如是等甚深之处皆能证知。

　　第三结请可知。

　　尔时解脱月菩萨欲重宣其义而说颂曰。

　　愿说最安隐菩萨无上行分别于诸地智净成正觉此众无诸垢志解悉明洁承事无量佛能知此地义。

　　二偈颂中初偈直举法请不颂前文上半举法请说下半彰说有益后偈颂前请可知。

　　尔时金刚藏菩萨言佛子虽此众集善净思念舍离愚痴及以疑惑于甚深法不随他教。

　　第四尔时下不堪有损止中二先长行中亦二先领前所叹对下有损所以言虽。

　　然有其余劣解众生闻此甚深难思议事多生疑惑于长夜中受诸衰恼。

　　后然有下举损违请于中二先举损劣解之人通凡小等皆是迷法之器故名生疑者正行相违犹豫义故惑者心迷于理能破坏善法远离善法故此明现损于长夜下明其当损(劣解之人者经言劣解论经云乐小法者故䟽合举凡即地前小谓小乘等取权教菩萨此中无小何以拣之谓此会中亦有小心之众生故亦可不欲广被即名为小此虽拣之激令起心即为所被多生疑下牒经解释正行已下至善法故皆是论文然疑从二境上生既滞二途故无诣理真正之行惑谓迷惑一向不了故能不信由此故能破坏善法远离善法远公亦将后二句论别结疑惑二种之过由有疑故破坏善法由有惑故远离善法亦有理在但论二句共一故字则以通结疑惑二字此明现损是䟽结前生后于长夜者生死昏寝事等于夜轮转无际名之为长破法不信坠三恶道故受衰恼)。

　　我愍此等是故默然。

　　后我愍下结默违请。

　　尔时金刚藏菩萨欲重宣其义而说颂曰。

　　虽此众净广智慧甚深明利能决择其心不动如山王不可倾覆犹大海。

　　有行未久解未得随识而行不随智闻此生疑堕恶道我愍是等故不说。

　　偈中亦二初偈颂前段净明有信余皆有证如山如海双喻教证(初偈颂前假者即领前所叹净明有信者信即顺教是前假中善洁思念等即长行中善净深心前净深心虽兼教证今为分二故云有信余皆有证者广智慧即前舍离痴惑无有垢染即长行中舍离愚痴及以疑惑甚深明利能决择即前深心信解已下经文长行中于甚深法不随他教如山海者动谓动摇覆谓返覆今于教决信不动更无翻覆于证亦然)后偈颂后段以取相故但依于识不能依智(后偈颂后假即举损违请以取相故但依于识者返显不取相是智故应依之)第五双叹人法请中复重请者示彼疑惑应须断之岂可避之避之不说有多过咎何等过咎不得成就一切佛法(双叹人法请䟽中有二先叙意中先征后示彼下论释岂可避之翻前多生疑惑后避之不说有多过者翻前于长夜中受诸衰恼安能成就一切佛法)。

　　尔时解脱月菩萨重白金刚藏菩萨言佛子愿承佛神力分别说此不思议法此人当得如来护念而生信受。

　　文中先长行后偈颂长行中三初标请次何以故下释请后是故佛子下结请。

　　何以故说十地时一切菩萨法应如是得佛护念得护念故于此智地能生勇猛。

　　释中二先直征释后转征释前中先征意云何以当得佛护而能信耶释云法应得护由得护故必能信受。

　　何以故。

　　二转征释中先征后释征意云何以说十地时法应得佛护耶下释意云如来说法不离教证最所要故。

　　此是菩萨最初所行成就一切诸佛法故。

　　文中三谓法喻合法中最初所行者依阿含行故成就一切诸佛法者是证智故此即九种教证中第四修成相对。

　　譬如书字数说一切皆以字母为本字母究竟无有少分离字母者。

　　二喻中以字母喻于地智为诸法本论云书者是字相如嘶字师子形相等者以书记字非正字体言师子形者谓[虱-(乏-之+虫)+允]字如蹲踞形有云如呼师子为[巢-果+七](词孕)多故[巢-果+七]字像形似师子头尾者全不似也(以书记字下䟽释论书即色法字即是文不相应行故言非正字体言师子形者牒论解释然嘶字本从迅娑上字流出即十二音中第四字谓娑上娑（平）枲嘶苏（上）苏（引）洗鳃苏骚毵索今嘶字即第四字梵语轻重今古小殊大旨无异若作十二梵字者◇娑（上）◇娑◇枲◇嘶◇苏（上）◇苏（引）◇洗◇鳃◇苏◇骚◇毵◇索有云如呼师子下即刊定记释然[巢-果+七]字亦不似师子又西方无此字)字者论云恶阿等者即十四音正是字体字即文也等余十二然有十四音二音不入字母谓里梨二字数者名句此二是数义者谓有二字多字名必以多字成句故皆数也说者是语言(即十四音者此下䟽释论此译带古然恶字合是第十四字若准兴善三藏译金刚顶瑜伽字母云一阿（上）二阿（长）三伊（上）四伊（长）五坞六污七𠴊𠴊（引去）八力嚧（引）九曀十爱十一污十二奥（引）十三暗十四恶其里梨字即金刚顶中𠴊𠴊力嚧字各是二合故成十四其奥字云引者更有三藏说十二字中上六前短后长下六前长后短则奥字不合引西方异同故今具出谓有二字者若一字名不名为数二字名三字名等皆名为数如色即一字名末那即二字名阿赖耶即三字名言必以多字成句者终无一字句故说者语言义当色法)皆以字母为本者明末依本喻果依因字母究竟者明本能摄末喻因无不摄上二顺明无有少分离字母者反成上二(是则上书字数说总是声名句文共为教体故此四事总摄一切能诠教法皆用字母而为其本)言字母者即迦佉等三十四字以前十二音入此三十四字则一一字中成十二字复有二合三合乃至六合展转相从出一切字故名为母论经名为初章者以梵章之中悉谈字母最在初故然五天口呼则轻重有异书之贝叶字体不殊梵天之书千古无易不同此土篆𨽾随时故此为母亦常楷定(即迦佉等者若古三藏说谓牙齿舌喉唇各有五音及会音有九牙音五者即迦（上）佉（上）誐（上）伽（去引）仰（鼻呼声去）齿音五者左蹉（上）惹酂（才可）娘（上）舌音五者谓吒（上）咤（上）拏（上）荼（去）拏（旎爽反仍鼻声呼）喉音五者多（上）他娜䭾囊唇音五者谓跛颇么婆（云重）莽（鼻声呼之）会音九者野啰逻（上）嚩（无可反）舍洒娑（上）贺乞洒（二合）已上三十四字足若般若三藏云前五句中一句之内即有五音如迦齿音佉气从喉出誐字喉音伽字胸藏音仰字鼻音其余四句准例皆然则一一字者谓将上阿（上）阿等十二字遍入三十四如初迦字十二音入便成迦（上）迦鸡（上）鸡俱（上）俱计（上）改姑哠甘伽（去）入迦字既尔入佉字三十三字亦然复有二合等者如以啰字半体入迦字时便成舸罗（二合）字成十二字言啰字半体者啰字具足梵字者◇字是也半体者◇一半是也若入迦字者迦字梵书◇若入半体谓◇此字是也◇（即迦逻字）即云迦罗（二合里下反一）柯罗（里迦反二）吉里（三）吉梨（四）古鲁（五）姑卢（六）吉礼（七）吉犁（入）古路（九）古涝（十）吉滥（十一）吉逻（来下反十二）若以迦佉字合娑字为遏塞迦即三合字成十二字梵字样若此通言四合者遏悉怛逻五合者遏悉怛梨（上）也言六合者谓遏谶（上）弥（上）雉持也但至六合字已无边如一字王但有二合云部林有三合云唵部林此等诸义故非正要经有论有故须略知耳梵天之书者谓大梵天王劫初之时作此书字以教众生不同此方者古书随时有多名目史籀是大篆李斯为小篆蔡邕八分程邈为𨽾书等皆随时有别)。

　　佛子一切佛法皆以十地为本十地究竟修行成就得一切智。

　　三合中初合末依于本后十地究竟合因无不摄所以须此二者若但言为本容非是末如以百钱为本成多财货等今明如水为海本无海非水故云究竟无有离者又为本者非但因为果本亦乃后为前本地前望证修阿含故初心即以智观如故。

　　是故佛子愿为演说此人必为如来所护令其信受。

　　第三结请可知问若依上义诸佛有力能令信者何故今后众生于彼法中亦有谤意答有二种定则不可加一感报定以先世今世造定业故二作业定宿恶熏心猛利缠起难晓喻故上如释种下如琉璃(上如释种等者并如观佛三昧经及智度论等说释种报定是故必为琉璃王杀琉璃王作业定故佛不能谏)。

　　尔时解脱月菩萨欲重宣其义而说颂曰。

　　善哉佛子愿演说趣入菩提诸地行十方一切自在尊莫不护念智根本。

　　此安住智亦究竟一切佛法所从生譬如书数字母摄如是佛法依于地。

　　颂中初偈颂标请后偈颂释请略不颂结颂释中长行法中无究竟之言而喻中有今此反前欲显具有又法中明本能生末合中明末依于本皆影略耳。

　　尔时诸大菩萨众一时同声向金刚藏菩萨而说颂言。

　　第二大众同请者上来众首请说显众堪闻乐闻今大众展诚自陈有根有欲文中先叙请(自陈有根有欲者有根故堪闻有欲故乐闻)。

　　上妙无垢智无边分别辩宣畅深美言第一义相应念持清净行十力集功德辩才分别义说此最胜地。

　　后正偈请于中二前四偈半叹人堪能请后一偈叹法成益请今初亦二前二颂叹说者余叹听者前中初五句叹说者自成教证后三句叹能令他入今初初四句叹证一句叹教自分所成一切行位通名为证上受佛教说为阿含即九种教证中第八门也今初上者是总然总有二义一双为教证之总二唯显证力辩才对教名上(对教名上者则前双为教证之总称上者约人以叹明金刚藏所有教证最上也)。

　　此中叹证辩才有三一真实智为辩所依即经初句无漏故无垢过小故云妙二辩体性即第二句谓堪能分别无边法义故三者辩果即下二句依前起词乐说故名为果一诠表深旨字义成就即下句二滑利胜上字义成就即宣畅句(此中叹证下释别句依前起者上三辩才即为三节一真智为本二依真智能解法义三依法义起词乐说然约心智四皆称智若流在口四皆称辩然词乐说即是能说法义二智即是所说正说时词乐为能今约内有法义方起词乐故词乐为果诠表深旨即是乐说滑利胜上即词无碍二皆约说故并为字)二有一句叹阿含谓念持于教得净慧无疑名清净行三句叹能令他入者初句令入证谓已入地者令得佛十力未入地者令得入地故云集功德集功德即论经净心净心即初地由集德成故后二句令入阿含辩才分别说者意令受持十地法故(净心即初地者证心离染故言由集德成故者会经同论经论经云为十力净心论言净心即所成初地今经言集功德即能成因故下说分初地云若有众生深种善根善修诸行善集助道等而为得地所依之身故集功德成于初地辩才分别说者䟽但通释则上句经是正说下句经是说意若远公意两句不同则辩才分别义者即依前体性分别地义说此最胜地即依词乐说说十地法令人受持以论但云云何令入阿含无碍分别义令受持十地法故故䟽但通相释耳)说主既内具二力外令他入何故不说(说主既具下通结二力二颂之意)。

　　定戒集正心离我慢邪见此众无疑念惟愿闻善说。

　　二有二颂半叹听者中二初偈叹众有根后一偈半叹众有欲今初由有根故堪受教证初句有治次二句离所治下句结请结请惟愿是总惟愿有二一求阿含二求正证有二妄想不堪闻教一我二慢以我慢故于法法师不生恭敬以定戒为治谓若有定则心调伏故内无我慢戒则善住威仪外相不彰有二妄想不堪得证一邪见颠倒见故二疑念于不思议处不生信故有二对治则能得证一正见善思义故即经集正谓积集深思故二者正心信心欢喜故(惟愿是总下直至不生恭敬皆是论文从以定戒为治下䟽取意释然论教证各二妄想一时并举下四对治亦一时并举今䟽教证分说今但举教之二过以戒定下取下论治彼论具云有二对治堪闻阿含一定二戒定者心调伏故戒者住善威仪故今䟽乃添字释之可知次举证二过便牒二治并显可知但经集正心句论经云定戒深正意深即今经集字意即今经心字又第二句论经云离我慢𡚶见𡚶即今之邪字而论别释𡚶字故远公云初句摄治行门有五相从为四要摄唯二言行有五者一定二戒三深四正见五正意正见一门义有文无以论释云三正见四正意故云义有经文则无相从四者深与正见合以为一要唯二者但是入阿含及证行耳今䟽但有二四不开成五者以经无妄字妄即邪字论释妄云妄者谓𡚶想见中同使故而释见但云颠倒见义通浅深谓于法妄取名颠倒见此见则浅拨无因果为颠倒见此见则深见中同使则拨无因果之邪见故不闻耳但正字两用谓正见正意故所治既唯有四能治集正合治倒见谓积集深思者以经集字会论深字耳深思即称理见也故论云深者细意善思惟故信心欢喜者正心即是信心信解具足故能入证余文可知)。

　　如渴思冷水如饥念美食如病忆良药如蜂贪好蜜我等亦如是愿闻甘露法。

　　二叹有欲者显示大众求法转深于中一偈喻明半偈法合前有四喻喻四种义门示现正受彼所说义一受持谓求闻慧初闻即受随闻受持如水不嚼随得而饮(示现正受者远公四种求心谓一求闻等随喻通合具有五种一求法心二所求法三是依法所成之行四是依行所治之病五是求法起行之人言求法心者谓求闻思修证心也所求法者闻思修证四种法也所成行者依法所成闻思修证四种行也所治病者闻思修证四种障也言求人者且约大位摄以为四一善趣人求教起闻二习种人求义起思三性种人求行起修四解行人求实入证今对此五以喻显示如初一喻渴是病思是求心冷水是法略无求人次二句亦然第四喻中蜂喻于人影显前三亦有求人略无有病例前应有亦贪字兼之由贪故思好蜜其成行即饮食服味文即现无义已含有论经云如众蜜蜂依蜜依义同行亦影略耳虽有五事正意喻能求心至耳故䟽中引论便释其此五义谓求闻慧求即求心闻慧即所求法初闻即受是行既云随得而饮必除渴病下三求心及法例知)二助方谓求思慧嚼所闻法助成智力如食咀嚼以资身力(谓求思中嚼所闻即行资身力即除病)三远离谓求修慧依闻思行能去惑习如服良药药行除病上三三慧(谓求修中依闻思行能去惑习即除病)四安乐行谓求证智即三慧果圣所依处现法受乐行故如蜜众蜂所依故云贪也(四安乐行者现法受乐行故即行必无疲苦即病除)后法合中能求一向是法所求犹通法喻以一甘露总合四喻甘露有四能故一除渴二去饥三愈病四安乐故(所求犹通法喻者甘露是喻故法学即法故涅槃中以大涅槃为甘露不死之药配于上四在论所无)。

　　善哉广大智愿说入诸地成十力无碍善逝一切行。

　　二有一偈叹法利益请直观经文似当结请今依论判故云叹法善哉是总所说法中善具足故善哉有三一所依即广大智说地必依此慧故二体性即第二句正说入诸地则地地转胜故三者地果即后二句谓具十力无障碍佛菩提故行亦果行如出现品说(行亦果行者行有二义一因行即十地能得善逝名善逝行二者果行如出现品者出现品云真实行是如来行无碍行是如来行真实即契实智无碍即悲智双流如金翅辟海依法性空入生死海故)自下第三如来加请前虽二家四请为显法胜复待佛加前来为分主伴主佛唯明意加今欲具于身口故复重加又前默与威神令有加请今加为说不与前同若尔诸佛前已具于三业何得复加前但是加未是请故今以加为请并异于前上力被下说以为加因加劝说目之为请加即是请故云加请长行则以加为请偈颂则以请为加不以常口求请而以云台发言不以常身展敬而以光业代者为不轻尊位故要复请者为重法故前加分中不加大众今此加者前若即加说主无由三止此若不加请主前言得佛护念便为无验(自下第三如来加请故论云若请者非尊法非殊胜圣者则不说释曰此是反明若也顺说由请者尊故显所说胜刚藏则说前来为分下二通妨难于中有二先通伏难后通蹑迹难然远公总有五门分别一能加佛异二所加不同三加业有异四加相不等五加请分差今䟽皆具而文中先通伏难者谓有问言前来已加今何复加此为复重难之答此有二一前未具故二所为别故前中先出不具足意云为分主伴由主威力令十方佛加故前身口不同诸佛次正显未具即唯辨意加谓承佛神力因中毗卢遮那本愿威神今长行光照为身加偈颂请说为口加故具三业加相方具此即远公第三加业有异又前默与下二所为别故亦应问言前何不具今方具耶答云留此身口发起请法言令有加请者前主佛加今得诸佛加既得佛加出定说本故便有请则前主佛加为诸佛加因及三家请因今主佛加加即是请故不同也此即远公第五加请分差若尔已下第二通蹑迹难难意云主佛未具身口故今欲具伴佛已具何得复加复加即经云十方诸佛悉亦如是及诸佛威神力故而说颂言前但是加下答此亦加请分差此假亦含远公第一能加佛异前约所表皆十方金刚藏加今但云十方表通方故又遮那亦照十方说法菩萨则知异名诸佛亦得同加要复请下通蹑迹难谓有问云若重尊位何如莫请答云为重法故前则尊人此为重法尊极请故故法为重前加分下二拣所被不同即远公所加不等则前局说者此通说听䟽出所以可知)。

　　大方广佛华严经䟽钞会本第三十四之六

　　音释

　　枲

　　(息里切)。

　　鳃

　　(苏来切)。

　　毵

　　(苏含切)。

　　恶

　　(乌故切)。

　　𠴊

　　(音吕)。

　　嚧

　　(音卢)。

　　哠

　　(胡告切)。

　　籀

　　(直又切)。

　　邈

　　(墨角切)。

　　嚼

　　(在药切咀嚼含味也)。

　　大方广佛华严经䟽钞会本第三十四之七　何七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时世尊从眉间出清净光明名菩萨力焰明百千阿僧祇光明以为眷属普照十方一切世界靡不周遍三恶道苦皆得休息又照一切如来众会显现诸佛不思议力又照十方一切世界一切诸佛所加说法菩萨之身作是事已于上虚空中成大光明云网台而住。

　　文中通有八业二身且分为二先长行有二身七业后偈颂但明请业前中二先此佛光照十方后十方佛放光照此二光互照必互相见二段皆有二身七业今初分二先明光体业用后作是事已下正明所作今初先明光本上加于下多用眉间之光亦表将说中正之道出清净下正明体用于中文有六业一觉业即光名体谓是光照菩萨身已自觉如来力加故觉照光用故曰焰明二百千下因业能生眷属义故三普照下卷舒业舒则普照十方卷则还入常光今文略无卷业若兼取下文如日身中于空中住义则通有四三恶下止业五降伏业论经云一切魔官隐蔽不现今经阙此六又照一切下敬业显现佛会令物敬故七又照十方下示现业正为令众见说听者皆得佛加堪说听故长行受身加之名偏从此立(今文略无卷业者以卷约作用已竟卷归毫光下既有余业故经略无但以如日身当之而论经舒卷相对故逆明之故论经云普照十方诸佛世界靡不周遍照已还住本处还住本处即是卷业四止业明光利益五降伏业明光势力六敬业显光摄益谓显佛力令他敬故即为摄益正为令众见说听者文云又照此娑婆世界佛及大众并金刚藏菩萨身故明知通说听也)。

　　二正显所作即二身之一言二身者一流星身往他方世界故论不指经古德共指卷舒敬示三业当之以是往来光体如星流故三如日身谓如日处空即此所作于上空中为台是也故以身业相对应成四句一业而非身谓八中除三二身而非业即如日身三亦身亦业即流星身四非身非业此经所无即论经彼此相见以身约有体业约有用三则双具四则非正所为故(以身约有体下出四差别所以业约有用如日身但能皎住故言非正所为者本意不为令相见故故无业无体今经略无)。

　　时十方诸佛悉亦如是从眉间出清净光明其光名号眷属作业悉同于此又亦照此娑婆世界佛及大众并金刚藏菩萨身师子座已于上虚空中成大光明云网台。

　　二十方佛放光照此者正为照此然其作业亦周十方七业二身不殊此佛而加又亦照此娑婆经文以主佛普照此不待言伴佛普照正意为此加被相故。

　　时光台中以诸佛威神力故而说颂言。

　　第二偈颂明请业中二初偈所依望前犹属于身。

　　佛无等等如虚空十力无量胜功德人间最胜世中上释师子法加于彼。

　　后正偈请五偈分二前四加请所说后一教说分齐前中亦二初二偈举法请后二偈举益请前中亦二初偈正显作加后偈显加所为今初加于彼三字是总此偈正为加故其世中上亦总亦别望加于彼是别以二种加中是具果加故望四胜义是总以上即胜义具四种胜为世中上故(今初等者此中经文有其三节一唯总二通总别三唯别䟽文有二初定总别总别有二加于彼三字二偈之总其世中上即二十五字之总除加于彼三字故言以上即胜者会今经同论经)言四胜者亦如世王一自在胜所作无碍故即经初句言佛无等者由离二障解脱自在不染如空十地已还皆无等故重言等者唯与佛等欲显佛佛等正觉故(言四胜下二释别相一自在胜不为他屈二障即他二力胜即能伏他三眷属胜即辅弼豪强四种姓胜籍胄尊贵不染如空者空有多义今取不染此含二德以离二障即是断德能离此者即是智德故下结云等正觉故又自在者离烦恼障则心自在离所知障则智自在问断痴慧明灭爱心脱故净名云不灭痴爱起于明脱今此何故除痴除爱皆名心脱以但云烦恼故事中照用为慧解脱文云离所知故释曰二脱有二义一由解中无染之心名心解脱照理之智名慧解脱是为心脱除爱慧脱除痴二以真识出离爱染为心解脱事中照用为慧解脱则心解脱双离痴爱慧解脱照事无遗余经多依前门今论乃是后意十地已还下释佛无等等之言谓过下故为无等以齐上故重言于等欲显等者此遮复难谓有问言何不但说无等何用重言齐等故今答云以诸贤圣望于下地皆名无等而更有上犹未上齐故今唯佛方能等佛觉以究竟正觉同也)二力胜即经十力能伏邪智之怨敌故(二力胜者亦是智德多约权智如十力是体能伏邪智之怨敌故是用然论经言十力无畏等总为力胜十力是体无畏制外等字兼于神力以用降魔今以无量等言属下眷属胜以无量字该之故但将十力以为力胜为顺文故若将胜功德言两处用之于理无失故今取意能伏邪智即是制外其怨敌言亦有二用一者邪智即为怨敌二怨敌言即是天魔)三眷属胜即无量胜功德及人间最胜论经即当无量诸众首谓具功德堪为众首故云人间最胜论云诸众首者佛于世间最上胜故(论经等者彼经下句云诸佛无等等功德如虚空十力无畏等无量诸众首释迦姓法生人天上作加释曰由此故远公与论皆初二句是自在胜如虚空言独喻功德今功德字在第二句中属第三胜则无量胜功德之言通于三处一以功德属自在胜二以功德当无畏神通便属力胜三该无量胜功德便属眷属胜今䟽顺文别配故但属眷属胜次论云诸众下引论牒释则今之经文同论释语)四种姓胜谓家姓胜故即释师子法于中又二一释师子是生家胜谓应生释姓轮王贵胄故诸佛同加偏语释者以现见故是主佛故二法之一字是法家胜谓非但生家胜诸佛皆同真如法中住故。

　　由上四义故称法王名世中上上云二种加者一具身加依法身故谓释师子是有法所依之身故二具果加证佛果故即是世中上及别明四果胜异未成佛之色身故今此具德之人加金刚藏(上云二种加下结归第一重总以二加加金刚藏故于中先结二加有法所依之身者谓具相好身未成佛时已有故未是果后依身修起方名为果向约四胜中则释师子法别开二义唯法一字名为法家余则生家今为二加则单取释师子为身加总取释师子法为具果加)。

　　佛子当承诸佛力开此法王最胜藏诸地广智胜妙行以佛威神分别说。

　　第二偈加所为者欲令开现法藏义故(第二偈加所为䟽中初总辩意令开法藏示显现故)文中初句及下句以佛威神是说所依余文正辩所为开胜藏一句是总下十字是别别叹胜藏有其二种一义藏成就二字藏成就义藏即胜妙行行者诸菩萨行所谓助道法故妙者真实智故即是证道胜者神力胜故是不住道染净无碍故云神力如是显示深妙胜上之义二字藏者即诸地广智及分别说谓说十地差别相故上举法请竟(是说所依者依佛神力说故故论问云此偈中何故显承佛力说答有众生于如来所生轻慢想以自不能说请他而说为遮此故显是承力非佛不能开胜藏者即开此法王最胜藏句然此胜藏属于如来故云开法王藏义藏即是地体字藏即是地教染净无碍故云神力谓经但云胜论詺为上者神力胜故䟽会释谓不住道处生死而不染不碍涅槃在涅槃而不证不碍生死是为染净无碍又论但名行为助道其证不住䟽例论释以义顺故论举一隅耳如是显示者总结义藏深即助道助道能穷实故故说为深妙结证道胜上二字同结不住论经云上今经云胜论结双明胜上二字藏者即诸地广智及分别说若望经文分别说言通说二藏以论经云分别智地义一句为字藏今取文同故合第三句四字及第四句三字当之)。

　　若为善逝力所加当得法宝入其心。

　　第二举益请者显所说法利他有三时益故二偈分三初半偈闻时益若得上加则法宝入心成闻持故(若得上加者正顺解脱月双叹人法请说此不思议法此人当得如来护念而生信受由法胜故则得佛加得佛加故法宝入心法宝入心即是闻持既由法胜故加明是举法胜益以请)。

　　诸地无垢次第满亦具如来十种力。

　　次半颂修时益上句修时因圆下句所修果满。

　　虽住海水劫火中堪受此法必得闻其有生疑不信者永不得闻如是义。

　　后一偈转生时益即具坚种人上半顺明明有信之益下半反显举无信之损(即具坚种人谓具金刚种虽在八难而得闻经以彰闻经益之深远种子无上故地狱天子三重顿圆)论经但有顺明偈云虽在于大海及劫尽火中决定信无疑必得闻此经今经堪受即决定信义此中大意云若有信有机为堪受者无问恶道善道难处生者皆得闻经以难不障闻故言虽也海水劫火即是转生难处(今经堪受决定信义者正会释也若无信心在善道中尚不得闻况恶道耶故次辩大意若有信心难处尚闻况非难处以难不障下四以论释文于中但释前半后半总科之中以出大意竟就释前半中䟽文有二先总明此言有二意一者成上所以不问难不难者以不信障闻非难障闻故二者即蹑此意以释虽字虽者纵夺之词言含得失八难是恶而不障闻故虽难而非难也言海水劫火即是转生难处者即总指经文释论转生之义)大海即是恶道畜生趣故故论云龙世界长寿亦得闻此经偈言虽在于大海故而言长寿者如有经说右胁着地未动之间已经贤劫千佛出世更一转亦尔但暂卧息尚尔况其一生(大海即是下二别释也先释海水堪闻以龙宫有经故龙至佛会故)劫火中者即是善趣论云虽在色界光音天等亦得闻此经偈言及劫尽火中故此即指二禅已上为长寿天难然论无长寿之言而前龙趣却有长寿且三恶为难不必长寿恐是译人误将此中长寿入于前文然二经中文皆巧略若具应言劫尽火起时在光音天中故论为此释以火起时初禅无人二禅不为其坏于中得闻故等言等取三禅四禅免水风灾长寿天难乃至无色亦皆得闻今举初摄后及对水成文故云劫火案智论等通上二界除五净居皆长寿难今不取初禅者以彼有梵王多好说法有觉有观闻法障轻又正己烧故不说之(此即指下二会释论文以论云光音天已上故然二经下三以论会经言巧略者下云若具应言即显经意文是略也而云巧者下云举初摄后对水成文此即巧也等言等取下第四释论等字于中文有二先显论包含劫尽有三谓火水风火坏初禅二禅已上得闻水坏二禅二禅已上得闻风坏三禅四禅已上得闻故劫火言亦是火劫异水风劫故论经云劫尽火中者正取二十住劫已终又十九劫坏有情竟名为劫尽一劫坏器名为火中今举初下二显经之巧举火劫摄于水风显义巧也对上海水而云劫火显文巧也此言切对长寿天所以得闻者以彼有天曾从佛闻而为说法故二能下就佛而听法故如初列众处说皆由信故难不为难其为难者未曾闻熏耽禅味故按智论下五会长寿宽狭即智论三十八云长寿天者谓非想非非想天处八万大劫故或有人云一切无色定通名长寿以无形可化故不任得道常是凡夫处故或说无想天名为长寿亦不任得道故或说从初禅至四禅除净居天皆名长寿以着禅味邪见不能受道故上即智论等言等取梁摄论及成实论皆同智论第三师说上诸论意皆以上二界寿长又耽禅味不任受道故为难处今有信心并非是难今不取初禅者明论小狭二因故除一有觉观义通余处二正烧者正顺论文若说初禅为长寿天难无由得说火劫今火烧初禅初禅无人故约二禅已上得闻长寿之难得闻)上顺论释八难之中善恶二趣各举其一理实八难皆容得闻又劫火之言兼佛前后劫坏之时无佛出故修罗地狱容在海中则兼数难矣今经但云劫火则正在火中亦容得闻以众生见烧烧处有不烧故(后理实八难下正申别旨于中又二先通八难八难虽则不具不唯有二谓论已有二加佛前后为三海兼地狱为四修罗兼鬼为五以趣明义修罗亦鬼摄故其生聋盲正绝见闻不可说闻但潜益耳忽令生于耳目亦容见闻世智辩聪亦不妨闻今经但云火中者二别释火中之言即法华意华藏品已引故华藏云劫烧不思议所现虽败恶其处常坚固即明火中闻也火浣之布火中之鼠炎铁团内而有虫生众生业殊岂妨火中闻法方对海水之内正在其中)问若依前义云何堪受法人复生难处答此约乘戒缓急应成四句(答此约下初以义正答然戒能防非止恶近得人天之身乘者理运弥载远证涅槃之果为功不等益有浅深故美乘而轻戒然戒有随相离相三聚尸罗则体即是乘定慧若有漏取相亦不能运出今以随相律仪不动不出不得称乘定慧了知性相动出名乘各举一边以美乘妙)一乘缓戒急生长寿比洲不闻法要(一乘缓戒急者事戒严峻织毫不犯二种观心了不开解以戒急故人天受生或随禅梵世耽湎定乐世虽有佛说法度人而于此类全无利益设得值过不能开解震旦一国不觉不知舍卫三亿不闻不见着乐诸天及生难处不来听受是此类也譬如禁系之人或以财物求诸大力申延日月冀逢思赦在人天中亦复如是冀善知识化道修乘即能得解脱若于人天不修乘者报尽还堕三恶道中百千佛出终不得道)二者乘急戒缓生三涂中不碍闻法故佛会中多列龙鬼等类(二乘急戒缓者是人德薄垢重烦恼所使是诸事戒皆为罗刹之所啖食专守理戒观行相续以事戒缓命终即堕三恶道中受于罪报于诸乘中随何乘强强者先牵若一乘强即闻华严等)三者乘戒俱急则人天闻法(三乘戒俱𢚩者谓具持众戒理事无瑕于诸妙乘观念相续即于今生便应得道若未得道此业最强强者先牵必升善处随戒优劣欲色等殊随乘胜劣运出亦异若一乘急即于人天等身中闻华严等)四乘戒俱缓则处三涂诸根不具又不闻法(四乘戒俱缓者谓具犯众戒又复无乘永坠泥犁失人天报神明闇塞无得道期展转沉沦不可度脱)今海水劫火是二三两句余二无乘故经论不明即后半意。

　　勉旃学徒愿留心法要故涅槃云于戒缓者不名为缓于乘缓者乃名为缓(勉旃已下结劝引证即涅槃第六当四依品因明菩萨忘犯护法迦叶菩萨白佛言世尊如是菩萨摩诃萨于戒纵缓本所受戒为具在不佛言善男子汝今不应作如是说何以故本所受戒如本不失设有所犯即应忏悔悔已清净乃至云善男子于乘缓者乃名为缓于戒缓者不名为缓菩萨摩诃萨于此大乘不作懈慢是名奉戒为护正法以大乘水而自澡浴是故菩萨虽见破戒不名为缓释曰此意唯以大乘为乘今䟽文意亦取大乘正法为乘耳故结劝云留心法要旃犹之也)。

　　应说诸地胜智道入住展转次修习从行境界法智生利益一切众生故。

　　第二一偈教说分齐中应说诸地者总劝说也说地何义谓应说前字藏之中诸地广智三渐次相故次修习言即为总相言渐次者渐明非顿次辩不乱云何为三一观渐次二证渐次三修行渐次此即十地之中加行根本后得三智为地地中初中后相也(一观渐次下观者所谓观解始心拣择名之为观依解得实名之为证证心清净解脱成德说为修行如金清净为庄严具此即十地下出体体即三智远公更有一释云解行为观初地为证二地已去说为修行今以论意皆言十地观等故唯依前释)胜智道者即观渐次道者因也以加行智为正证胜智之渐次故名胜智道谓说此十地若加行观若加行所依止理能生诸地实智故(道者因也着以胜智为地智因故以道为因道即加行若远公意詺三慧为智渐增为胜虚通曰道就辩观相中观为能观依止理为所观理智相应能生后地而远公云始观为观正住名依止地中满足起后为能生此三自为观中渐次似非论意故䟽不依但以加行为证渐次耳)次入住展转者是证渐次入者入地心住即住地心未转向余地故展转即出地心地地转所住处故即此三心证智自为渐次。

　　第三句即修行渐次以后得智要由证真修行方能了俗故名修行渐次言法智者正辩后得智体缘法别故名为法智此智从二境生一由证真故云从行生故论云行者入住展转成就故二外能了俗故云从境界生故论云境界者此行种种异境界故谓以正证之行行于俗境是后得也利益众生一句结说之益亦是后得智境(以复得智者故三渐次唯证一种当证上论自云三心以为渐次余二以自望他而为渐次)问地地正证者如初地中正智亲证真如则后九地中不应更证以如无二无异故古德释云如虽一味约智明昧有十亲证此亦顺理(此亦顺理下二䟽为会释以刊定取唯识意约德异故有十亲证破智明昧故为会释二义俱取于中有二初句总标言此亦顺理者非是不许彼之正义正义即唯识意故云此亦顺理彼䟽有二先难古释后中正义难古有三一难云谓境智互相如约智证十如何不境智互相如约境证一如二难云加行后得非亲证可说彼智有明昧正体缘如不变影何得说此有明昧三难云能证有分限所证无分限以限证无限境智岂相如下出正义云应知亲证之言但望当地加行后得故名为亲不望后地说为亲证故不相违也于义可知今为古德先通此难一我许有十如则应如所难我今立一如何因为此难故应顺语答第一云境智互相如说智十遍证境智互相如约境唯一证二答第二云汝证十如不变影一如而说为十如我证真如不变影何妨一智十亲证三酬第三有其二意一随难通以能随所证不许有明昧以所随能证真如应是智二反难云具如无分限不许有明昧真如体不异十德何由成是则前难未为切要)故唯识论云虽真如性实无差别而随胜德假立十种此约所证德异故有十地亲证(故唯识下二会别释于中有四一举唯识正义唯识正答如无异难刊定傍此而斥本师然唯识䟽中释云真如实无别随其所证所生能证胜德假立十种释曰既云所生能证胜德假立十种早有智明昧义矣)又云虽初地中已达一切而能证行犹未圆满为令圆满后后建立此则亦约能证明昧意也(又云虽初地下二借唯识文通贤首义然唯识论此一假文自明废立应有问言初地之内不达十如应无𤼵趣之果能达后后相及得果若已通达何不齐证真如十德故今答云达即齐达证行未圆故行位有十故有十种圆满真如乃至如来十皆能了如辩中边论广有分别言能证者由如行圆后后地行别别渐圆岂非约智有昧明义虽彼䟽释本为废立即以此义可通明昧故得引之以非证论中通真如无异之义故今䟽云亦约能证明昧意也)若唯取所证德异则初地未全证如亦未能全通如无异难(若唯取下三反难成立此有二难一初地未证难如有十德初唯证一岂是证如二不通本难难谓本难云如本无异何有十证今云当地证于一德名亲证者无异之难岂得免耶)如人观空小时不远大则渐增空虽无差眼有明昧(如人观空下四以喻显示眼有小大空无差别是故生公依于此理立顿悟义明唯佛悟证如穷故十地圣贤皆为信境未全证如故云夫称顿者明理不可分悟语极照以顿明悟义不容二不二之悟符不分之理理智兼释谓之顿悟即斯意也虽迥异常谈亦为系表之玄矣)。

　　尔时金刚藏菩萨观察十方欲令大众增净信故而说颂曰。

　　自下第三许说分齐谓所说不过义说二大是地分齐于中二先叙说仪意后正显偈辞今初观察十方是叙说仪论云示无我慢无偏心故观十方佛将欲承力故无我慢观十方机拟将普被故无偏心故上下文皆云承佛神力普观十方也亦可普观物机不慢旁人普观诸佛不偏一佛(观十方下䟽释论文自有二意一以无慢对佛不偏对机佛请不说便是自高今承力说安敢慢乎二亦可下意欲显通却以无慢对机不偏对佛)欲令大众增净信者是叙说意谓众先有信深渴所闻今更示说正地二大增益闻者堪受正义不如言取名增净信若准论经更有增喜彼经云欲令大众重增踊悦生正信故以踊悦即是净信故今略无故论云踊悦者心清不浊故由信以心净为性则称理而悦以前说主违请中已令众喜故今云增如何得此踊悦论云踊悦有二种一义大踊悦为得义故二说大踊悦因此说大能得义故(欲令大众下二释说意䟽文有四一依经释然䟽示说正地该通二大远公以示说为说大正地为义大乃成穿凿三以前说主下三䟽释论中重增之言)义名所以深广称大即是当法受名说名诠表因于此说得彼义故依所得义故名为大大之说故依他受称闻于二大皆踊悦者因诠得旨湛净无疑法喜内充故增踊悦大意如此。

　　然二大体相古说不同远公云此地经中宗要有四一是言教二是所说教道之行三是所显证道之行四是证道所表地法就此四中初二为说大以行依言成言依行发故合为说后二合为义大以证依法成法由证显故合为义贤首释云此经宗要有六一所依果海如太虚空二地智所证十重法界如空所画之处三根本智能证法界如能依画相四此地后得随事起行悲智不住五诸地加行所起行解为趣地方便六寄法显成诸地差别如第二地中十善为正三地禅支等于此六中前三合为义大后三合为说大然其后解不取能诠者意云如偈中七偈亦明义大岂无能诠正应用所以甚深故名之为义可寄言说故称为说且依后解(四是证道者证道约人契会地法本自有之犹十二缘以法就人三世流转废人论法性相常定)古德因此复辩可说不可说义然下论自明因果二分说不说义非无眉目故今叙之于中先就义大次约说大后辩双融(然下论自明者论意云因分为可说果分不可说举论此文即夺古德从非无眉目下纵成古义妙理无妨故)义中有三一约果海可以总标举令人知有名为可说不可指斥示人名不可说(义中有三下别显言可以标举令人知有者显三意为义大皆可标举如前七偈即其事也不可指斥者文云言说莫能及是也)二约证处既此所证离相离名还云此法不可说闻以此遣言之言当彼法故名为可说有言斯遣名不可说(二约证者如鸟足所履之处以喻所证而言此处非有非无即为可说为迹之处不可显示名不可说)三约本智谓以遮诠易解故名可说直诠不逮故不可说(三约本智等谓以空中鸟迹喻于证智说有空中之迹即是可说不可示其长短大小即不可说)摄论云无分别智离五相故谓睡眠昏醉等以直诠不到故约遮诠以示彼法(摄论云者双证说不说义即无性摄论第八增上慧品第九论曰此中无分别智离五种相以为自性一离无作意故二离过有寻有伺地故三离想受灭寂静故四离色自性故五离于真义异计度故离此五相应知是无分别智释论曰依智自性说离五相由遮诠门说智体相以表诠门不可说故遣分别门无分别智其相可了若异此智应有分别何等分别谓后广说无作意等若无作意是无分别智者睡眠醉等无所作意应成无分别智然不应许由离功用应得无烦恼故若二是者第二静虑已上应成无分别智若三是者此智体相难可成立以彼离心无有心法故若四是者应不成智如四大所造故若五是者此智不成是无分别性有分别故论颂云诸菩萨自性远离五种相是无分别智不异计于真释论云前三句遮五第四句正说自性已上引论今䟽中言睡眠醉等略举五相之一等字二义一者等取余四皆为证成第三约智耳二者等于无想定及无想报以五位无心略举二故第五灭定第三相中自拣竟故以直诠不到下即释论意具如上引上句即不可说下句即可说义又上三义且从别义配果海等而实三义俱通果海理智等三皆可摽举不可指示寄言遣言约遮约表思之又上三义明说不说更有二义一约自体真法互相显现名为可说如经云智起佛境界等谓以如显智以智显如名为可说不可以此性相别取名不可说二者情实相对以情望实情外有真可以谈说据真就情真外无情用何起说)二就说大中亦三一约后得智随事行相可以言辞分别是则可说是出世间故不可说(是出世间者以后得智必由证真故是出世如何可说)二约加行智谓是意言观故是则可说观中行相言不至故名不可说又诸法自相皆不可说诸法共相皆是可说此通一切法(观中行相者以修中观必称性修性出名言故不可说故弥勒云种性粗相我已略说诸余实义唯佛能知又诸法自相者比依因明论谓一切法上实义皆名自相以诸法上自相共相各附己体不共他故若分别心立一种类能诠所诠通在诸法如缕贯华名为共相此要散心分别假立是比量境一切定心离此分别皆名现量如第十唯识䟽说然就说大中约加行智傍出此义以其加行观法广故通意言观故傍出也)三约所寄法可以寄此表示令人解十地故名为可说不可以此即为十地名不可说。

　　三约双融中此上六中各说即是无说无说即说无二俱融准思可知又果海离缘故不可说所证就缘是则可说二所证非修故不可说能证修起是则可说三正证离相故不可说后得带相是则可说四后得无分别故不可说加行有意言是则可说五加行观无分别故不可说寄法表地是则可说(又果海离缘下上说不说通其六重此下六重相望则初后唯一中间具二)此上不可说皆各不异于可说以真理普遍故可说不异不可说以缘修无性故是故下文虽说一分义亦不少故论云如实满足摄取故意在于此涅槃亦云不生生等皆不可说有因缘故亦可得说故说不说不可局执余至下明(此上不可说下三融通于中有二先正融通以真理普遍故者真理不可说普遍于事是故可说言以缘修无性故者缘修即可说无性故便同真理不可说也是故下引证先引当经即末偈云我今说少分涅槃亦云下二引他经即涅槃北本第二十一高贵德王菩萨品说十功德中第一智慧功德因辩修行大般涅槃闻所未闻琉璃光菩萨从东方不动世界满月佛所而来问佛便明至不至义世尊以生不生等释成至不至义略有六句四句是复一不生生不可说二生生不可说三生不生不可说四不生不生不可说二句单云五生亦不可说六不生亦不可说今略释之第一可未生之法名为不生有可生性名之为生既不生为他所生故不可作不生说也第二句谓生相能生可生之法名为生生今生相不能自生既不自生何故生他故不可作生生说第三句谓生相能生未生之法名生不生今由不生无漏故不可作生不生说第四句谓未生时无有生事名不生不生如虚空未生之时无有生事不能令生有漏之法既未生时无有生事若有缘会则能生耶故不可作不生不生说也五生相是生不能自生故不可说六未生是不生缘会便生故不可说言有因缘故亦可得说者经云有十因缘则可得说远公二释一以十二缘生前十共为生支之因二云即地持等十因谓一随说因一观待因三牵引因四摄受因五生起因六引𤼵因七定异因八同事因九相违因十不相违因释曰后义为善广如唯识等然彼经中广解不生等相今但略引证说默之旨故不广具)上来叙意竟。

　　大方广佛华严经䟽钞会本第三十四之七

　　音释

　　弼

　　(薄密切辅也)。

　　胄

　　(直又切裔也)。

　　大方广佛华严经䟽钞会本第三十四之八　何八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　如来大仙道微妙难可知非念离诸念求见不可得无生亦无灭性净恒寂然离垢聪慧人彼智所行处。

　　第二正显偈词有十二偈大分为二前七显义大后五明说大今初分四初四偈总显地智微妙二有一偈类地行微三有一颂寄对彰微四有一颂喻显地微今初分二初二总显地微后二别显微相今初正显地智微妙之相故论云此偈依何义说依智地故依者据也云何知依智地上来本分请分皆依智地后说分中亦说智地即今此中第六偈云智起佛境界亦依智地明知此显地智微妙非别明佛果(今初正显下䟽文有三初定所显之法以远公意明初三偈半显佛法微妙后有三偈举彼佛法显地出言故今拣之明初三偈半亦是显于地智微妙非说佛果故论云下二引证也文中有五一问二依智地故论答三依者据也䟽释四云何知下论重征五上来下论自释然论但云上来所说皆依智地后复所说亦依智地第六偈言智起佛境界故释曰论无本分请分等言今䟽义加耳此论引三节文谓一上来二者后说三即今偈本分即前摽举地之体相是请分谓解脱月大众如来皆请说十地解脱月请经云何故说地名而不为解释诸地妙义趣是众皆欲闻大众请经云辩才分别义说此最胜地如来请经云诸地广智胜妙行以佛威神分别说如是等文皆是十地之智地耳非佛果也后说分等者即论后复所说意云酬请既说十地法门明知许说分齐亦说十地之深义耳即今此中等者此经第六偈即论经第四指语全同意云智从佛境界起所起之智即是十地故下释云智者是地智起者以何观以何同行能起此智此下释佛境界言次前论云此偈示现思慧及报生识智是则可说此智非彼境界以不同故偈言智起佛境界故意云此智地唯佛穷尽故辩所知亦只智地又境界即如如为佛境今此智地由于加行观佛境起明皆说十地智耳不尔岂有请说皆明十地今乃示果之分齐耶)于中论经但有六句初二句即此初偈彼云微难知圣道非分别离念言微妙者二偈总相即前地智超言念故余皆是别别中初句是微体余皆是微所以于中难可知总显所以下六句别显所以论云云何微偈言难知圣道故此即双指谓圣道是体难知故微也故净名云微妙是菩提诸法难知故(此即双指下䟽释论言圣道是体难知故微者圣之一字即今经如来大仙即圣人之道名为圣道以人取法意在于道道即地智故云是体言难知故微者难知是微所以亦是微相该于说证故下开二义言故净名云者即菩萨品弥勒章中文也)云何难知此有二义一说时难知口欲辩而辞丧故二证时难知心将缘而虑息故上大仙道是所证说大仙是佛故言微妙道者是因修行证智之因得大仙果故(云何难知下二开章别释口欲辩而辞丧者言语道断故心将缘而虑息者心行处灭故前来顿释问既云说时云何难知答有心不能说故故净名云其说法者无说无示则言而无言矣上大仙道者牒经第一句为其地体即论经圣道二字上直就法体以论微妙今以人显法以是佛因何不微妙)六句别显微所以中初句即说时难知言非念者非有念虑分别心者之境界故何以非是念虑境耶以此地智自体无念故故云离诸念也由上二义如是圣道名为甚微(初句即说时者次第释上二章也非念离念语则非念似南宗义无念离念似北宗义释乃非念同北宗修得非念故离念同南宗本性离故若二宗相成由本无念要须离念方知今此云何以非念者由本离念故言自体无念者以无缘故然体无念复有二意一性净无念以心体离念故今亦非此义以此通一切凡小故二契理无缘都无所得名为无念即今所用若依此义亦异偏就南宗故南北圆融方成离念由上二下结即非念离念二义)下之五句明证时甚微于中复有总别初句为总求欲证见难证得故以无见无得方能证故(求欲证见者以论经但云难得今经云求见不可得得之与见俱约证说故云求欲证见难可得故次无见无得下双证二经言无见者上经精进慧菩萨云有见则为垢此则未为见远离于诸见如是乃见佛又善慧菩萨云无见说为见无生说众生若见若众生了知无体性又功德慧菩萨云无见即是见能见一切法于法若有见此则无所见无得者智慧菩萨云有诤说生死无诤说涅槃生死及涅槃二俱不可得真实慧菩萨云佛法不可觉了此名觉法诸佛如是修一法不可得又云一切法无住定处不可得诸佛住于此究竟不动摇般若宗中无智亦无得以无所得故菩萨心无挂碍诸佛则得菩提净名天女云若有得有证于佛法中为增上慢故无见得方能证得得与无得俱绝名言非离有得而证无得方为真无得也亡言亡言)下四句别有四甚微第一观行第二依止第三清净第四功德(下四句者以总明难得其相犹隐故别显之第一观行下二列名依论次下释顺经论经云难得无垢浊智者所行处自性常寂灭不灭亦不生故为此次)初句即功德甚微不生者契理出世故不灭者非一往灭不舍利益众生事故即无住涅槃寂用无碍功德(初句下三释经初句释第四功德微即无生亦无灭句无生者用而常寂不灭者寂而常用故云不一往灭一往灭者即同二乘上来释经即无住涅槃寂用无碍功德者结成论名)次句即清净甚微性离烦恼非先有染后时离故名为性净如此则无不离之时故恒寂然即性净涅槃(次句清净下释第三清净微上功德微即是自在我义此微既约性净即是常义悟实本净无染可除先染后净即是无常)言离垢者即观行甚微谓观智中离无明垢故不同世间八禅为无明杂故(言离垢下释第一观行微即是净义先顺释论云智中无无明故不同世间下反释故论云有无明杂智是名为浊以论经云无垢浊故世间八禅是不动业必杂无明)聦慧人下即依止甚微聦慧人者登地已上有智之者彼人之智能行地智(聪慧人下释第二依止微即显乐德言依止者为行依故先释能行之人此聪慧即论经智者二字)何智能行若就总就实唯一实智见一实谛故若就别兼权则通三智一加行智增上善胜解故二根本智增上善寂灭故谓灭诸惑证寂灭理故三后得智随闻明了故(何智能行下二征以别显然有二对一总别二权实今䟽合明论云智者所行处者自证知故自证知者依彼生故于中智者见实谛义故复增上善解法故增上善寂灭故复有世间智随闻明了知故释曰今䟽意明此中论有总别先总后于中下别总中二句皆是实智别中有实有权故合之就总就实唯一实智然总别就文权实约义)云何行处此之地智是彼证智自证知故依彼地智说证智生故说为行非正证时有能所行也(云何行处即第三正释行处二智可见故唯约证智能行即是论中总意初云此之地智是彼证智自证知故者即论云智者所行处者自证知故次云依彼地智说证智生者即释论第二句云自证知者依彼生故是则地智约本有之证智约人就法亦由远公上云三证智四所表地法思之)。

　　上四微中功德异小观行异凡依止清净拣异外道自尊之者以智断异故前清净微是断德不同彼有见惑及灭心想为清净故依止即是智德不同彼以六行而伏惑故上依增胜若通说者并异凡小(上四微下第四料拣于中有二光依论从胜以配上依增胜下二䟽意明通通相云何如功德异小无住功德凡外岂有观行异凡小乘外道皆有无明明彼亦无依止清净拣异外道凡小宁有以并非聪慧双证二空定契性净为涅槃寂然故知论主从胜略配耳)。

　　自性本空寂无二亦无尽解脱于诸趣涅槃平等住非初非中后非言辞所说出过于三世其相如虚空。

　　第二两颂别显微相故论云此甚微智复有何相此征体相也是智有二相初二句明同相智体空寂故后六句不同相智位差别故(此征体相者䟽释论体相有三一者标相如见烟知火见鹤知池等二者形相长短方圆等三者体相如火热相等今拣前二故云体相体相复二一者事体如向所引二者理体如空寂等今是理体约不同相虽义兼于事皆事理相即为深义之体也智体空寂者其犹世间色等空寂名为同相色相差别名为不同相不同犹于自性也)今初同中上句总下句别总中此是谁相彼智相故故言自体此智自体以何为相谓本空寂何以言同此即性净涅槃上同诸佛下同众生一切众生皆有此故横同诸法诸法皆如故此如即是自体空故一切皆以空为自性智性色性本无差别一切皆有安乐性故(总中下释总句有二先释经中两重假征以经配答可知但体性有同有异异者相据于外性主于内体者性相之通称则宽狭不同今此所明即性为体故经云自性论经云自体何以言同此即性净下二释论同相之言先出体此即性净涅槃者出体也则下言不同是方便净涅槃同相有二一对因彰果本隐今显二对用彰体涅槃体净故不拣修生修显功德彰体齐称性净若依初义无始法性名之为体昔为妄覆今障息德显故名为净若依后义则涅槃法体名之为性涅槃体净名为性净下方便净亦有二义次下当辩上同诸佛下后释名也以体释名由体同故略举三同显横竖皆同上下即𥪡横同诸法摽也诸法皆如下展转释成文中自有五重征释一云云何得知皆同诸法释云诸法皆如故智体即如故云同也二又征云经云性空何十于如故释云如即空故三又征云河以得知如即是空故释云一切皆以空为自性故自性即是空如四又征云岂不言总意别别在于智何言诸法故释云色性智性本无二故即起信文以法取性性随法别是则智空非说余空若以法就性性无不同五又征云纵言性同何以得知是涅槃性故引涅槃经证一切诸法中皆有安乐性安乐性者即涅槃性即涅槃第三四十二问中一问也)下句别者论经加一有字云有不二不尽释云此智空寂其相云何谓离三种空摄是真空相三种空者即地前空乱意菩萨一疑空灭色取断灭空此失空如来藏即损减也二疑空异色取色外空三疑空是物取空为有今云有者即初离谤摄不谓断灭如兔角故言不二者即离异摄不谓异此空智更有异空言不尽者离尽灭摄不谓有彼此自体彼此转灭故此明非灭有体之智成有体之空亦非空有物可转灭也离此三空即见自性本空空如来藏今阙有字如何会通此有二意一以不尽摄之谓有体故不尽无则异于断灭若无可尽灭则非有物义如前说二者西域之经自有二本故论云有二种颂一有不二不尽二定不二不尽此颂虽异同明实有若非实有不得言定此云何定定能灭除诸烦恼故意云定即是有故能灭惑今经亦无定字义同定本谓定是有无不二法故离前二空谓无二中兼得空与有不二故非断灭三种空义如宝性论第四所明(三种空者即宝性论第四云若散乱心失空众生者谓初𤼵心菩萨离空如来藏义以失变坏物修行名为空解脱门此明何义初𤼵心菩萨起如是心实有法可灭后时得涅槃如是菩萨失空如来藏修行又有人以空为有物我应得空又生如是心离色等法别更有空我应修行彼人不知空今䟽二当第三三当第二为顺论中三种谤故又取意引对文可知然般若经中四句正遣此三空疑一疑空灭色故以色即是空以遣之二疑空异色故以色不异空空不异色遣之三疑空是物今明空即是色故非别有空也今云有者四引论别释也然论先列三病即返问辩非后列三名治之即顺问彰是今初论云自体空者可如是取如兔角耶不也可如是取异此空智更有异空耶不也可如是取有彼此自体彼此转灭耶不也后顺问彰是云云何取此自体空有不二不尽如是取此句显离三种空摄一离谤摄二离异摄三离尽灭摄释曰上论先举所拣以经对治今䟽乃分其能治所治兼经五字一一对释于义易了如云今云有者牒经即初离谤摄者即举论立名不谓断灭下明离前过如兔角者即前可如是取如兔角耶其不谓两字即前不也二字断灭两字即取三空乱意中第一乱意会同论文下之二摄例此可知但观上来所引论文自分主客二即疑空异色三即疑空是物谓空为有此明非灭下者此有二释今是第一释由论云彼此自体故以空为此智为彼既离尽灭故非灭有体之智等亦非空下即第二释前释双就智空上论尽灭今就空上论尽灭正顺上第三谓空为有谤不异约智论有也离此三空下结成正义然正义尚难初二是有后义非有自互相违何成正义故说正义智相是有智性说空今此智空由有三德离上三谤一相作义故离物谤摄谓若无智则无有空若无真空智不成立故若诸法不空即无道无果故中论云以有空义故一切法得成故论经云有能离谤摄既空能成有岂待灭智方说空耶二不相碍义是故不异异即有碍于空定性有故空碍于有定性无故既不相碍故非色外别更有空故离异摄三相违义以体非有故无可尽安谓空为有耶故初则废他成己故有空后则废己成他故非有空由初有故不无由后无故非有非有非无是中道义故此空有岂得异耶由空义故与智非一由前二义与智非异非一非异是中道故故此真空是智之体体相无二为智之相是同相也同相即是空如来藏空如来藏即性净涅槃其揆一耳今阙有字下第五会通经文此句征也此有二意下释初意以不尽字摄有字前明不尽是无故无可尽则离谓空为有过今明有体故不尽则离断灭过二者下第二意即以无尽二字摄有字以是有无不二故离断灭于中先出论文次意云下释论后今经亦无定字下会释今经离前二空者一谓有无二故离于异摄二即异故义如前说二者有无既其不二岂灭有明无故离断灭虽有二意后意最亲)二有六句明不同相者即方便净涅槃(二有六句者䟽文有三一总彰大意文中有三初出体即方便涅槃对前性净方便有二一对因彰果从因方便而修得故二对体起用作用差别故名方便方便即寂故称涅槃)断惑平等不同凡小而能断故不同外境但是所证有异相故不同于空(断惑平等下第二释名释此不同对于前同前同有三今亦有三而少开合一对下同众生言断惑平等者断惑异凡夫平等异小乘小乘不断法执故非平等又谓有惑可断不解无断而断今皆反此故云平等二而能断者以其外境但是所证即对前横同诸法然诸法中含其有无故开为二今对有境质碍之境不能断惑但是所证三有异相者即前诸法中含此无法又加此空者前约性净同空义多今方便净同空义少故云不同于空不云不同诸佛者此多同佛故)涅槃是果此云何是约分证故又是所依果海如下十山十德不离海故此当义大不可说故今明地智应是菩提那言涅槃若分相门则所证为涅槃今显相融即智之性为性净涅槃智出惑障为方便净涅槃二而不二难说甚深良在于此(涅槃是果下三通妨难而文有二妨一以果违因妨先问后约分证下答答有三义文并可知今明地智下第二所证违智妨亦先问后若分相下答大意可知然约相融凡是一法即摄一切若以涅槃为门涅槃摄一切法若以菩提为门菩提摄一切法若法身为门法身摄一切法今约地智地智门中摄一切法智相即同菩提智性即同涅槃今取即相之性故同与不同皆名涅槃二而不二者性与相殊而复相即故难说甚深欲言菩提即同涅槃欲言涅槃即说为智互融双绝难以一事当之故理圆言偏理与言绝为难说耳)文中解脱是总余皆是别总谓净相解脱故异前也宝性论第四云清净有二种一自性清净谓性解脱即前同相二离垢清净谓得解脱即此净相解脱(文中解脱是总下随文解释先解总句异前同相也宝性论下引论成立此论前有偈云佛身不舍离清净真妙法如虚空日月智离染不二论云此偈明何义向说转身实体清净又清净者略有二种何等为二一自性清净二离垢清净自性清净者谓性解脱无所舍离以彼自性清净心体不舍一切客尘烦恼以彼解脱不离一切法如水不离诸尘垢等而言清净以自性清净心远离诸烦恼垢更无余故又依彼果离垢清净故（云云）若无上依经第一亦明四德各有二义净有二者一自性清净是其通相二无垢清净是其别相我有二者一远离外道邪执我二离二乘无我乐有二种一者断苦集二断意生身诸阴灭常有二种一离无常断见二离涅槃是常见故上皆取意引经耳广如涅槃章)别中以别显总别有二种一何处得解脱即经于诸趣也此显所脱谓烦恼为趣缘业为趣因生为趣果故三杂染皆诸趣摄若脱因缘则无生果(别中以别显总下释别句于中有二先释于诸趣言)二云何解脱即下五句此明解脱之体五句即显五种解脱之相一等二际是观智相二断烦恼是离碍相后三体德圆备即是涅槃之相(二云何下释余五句五句即显五种解脱之相者摽也下唯列三后三合故若具应云三明般若是观行相四明法身是转依相五明解脱是无碍相今以后三合为涅槃前之二义亦三德开出般若约决理边即名观智约契合边即名观行无间道断即断惑相解脱道证即证无碍相故虽五句但是三德（补曰三拜合一经文繁长下开万三）（二复开五）（三复开三）)言平等者谓世间涅槃平等摄取非如声闻一向背世间故以世间之性即涅槃故中观云世间之实际即是涅槃际无毫末差别故(言平等者即牒经解释也此即第一等二际是观智相者即经涅槃平等住谓世间涅槃平等摄取下皆是论文以世间之性下䟽释平等之义然论云平等摄取约人说平等非如声闻不得平等得与不得并约于人而䟽以性释者由二乘不了性等故背生死向涅槃菩萨了性本来平等生死即涅槃故不舍生死而取涅槃不离不在纳法在心故云平等摄取中观云下引证释成即涅槃品偈云涅槃与世间无有少分别世间与涅槃亦无少分别涅槃之实际及与世间际如是之二际无毫𨤲差别今但义引三句意已具矣若更广说应有四句一全涅槃故无毫𨤲差以世间实性说为涅槃涅槃之相说为世间以性[(冰-水+〡)*ㄆ]相无相非性故唯涅槃亦无有差二全世间故无毫𨤲差以相收性无性非相故三全世间之涅槃与全涅槃之世间无毫𨤲差以虽互收不坏二相故四全世间之涅槃非涅槃也全涅槃之世间非世间也非世间与非涅槃无毫𨤲差以性相互夺异不可得故义句虽四法唯一事所谓无事故非四也是故顺情而取四句俱非顺法而言四句俱是也此般若智于外能照诸法皆空内照之体廓然即空空四绝故四绝中间即空之神照朗无相之虚宗是般若法也此即非中之中也由不碍事之理故全涅槃入生死全生死入涅槃由不碍理之事故差别宛然也由二俱无碍故入不入俱成也由二无碍又不二故入即不入不入即入如是方为究竟平等)二断惑相者谓三时无断方说断故故云非初非中后(二断惑相下释此一句䟽文有三一总明大意谓三时相因俱无定性故三时无断由无定性方能断惑故云方说断耳故云非初下指经文然杂集第十亦云从何而说烦恼断耶不从过去已灭无故不从未来以未生故不从现在道不俱故此即三时无断义也中观广说即以三时门明无断义无断即是性空义以有性空义故一切法得成故成断义下当广明（补曰二断烦恼科文繁复分为五细玩得之）)释此有二义一约相翻二约相续。

　　言相翻者谓无间道正断惑时为智先起惑后灭耶为惑先灭智后生耶为同时耶此三惑智各有两失故不成断谓智先起智有自成无漏过不能灭惑过烦恼先灭烦恼有自灭过不障圣道过智后同时各具四过如灯不破闇可以喻此又涅槃云毗钵舍那不破烦恼若尔云何说断若依唯识第九明二真见道现在前时彼二障种必不成就犹明与闇定不俱生如秤两头低昂时等诸相违法理必应然是故二性无俱成失者此但举法相一边亦不违余缘集断义若望此宗则有所遗谓秤衡是一低昂无妨解惑不尔岂得俱时明闇之喻虽则相倾到与不到俱不破闇同时则相乖异时不相预故若此宗断结要性相无碍上明非先后俱为显无性无性缘成则说断结由能断无性方为能断所断本空方成所断若定有者则堕于常不可断故若定无者则堕于断失圣智故(谓智先起者一本因断惑得无漏智今智先起则不断惑自成无漏二智既先起惑犹在故不能断惑烦恼二过者一智已先起烦恼犹在故后灭时是自灭耳二惑在不碍智起故不障圣道惑智各二故有其四智后同时等者并出二关言智后者即前为惑先灭智后生耶言四过者初明惑二一惑自先灭过由智未生而惑灭故二不障圣道过惑先已灭不碍智故智二过者一智有自成无漏过惑已先灭智不断惑故二不能灭惑过惑已先灭无可灭故言同时者即惑智同时亦有四过智二过者既与惑俱惑不千智故自成无漏亦不断惑惑二过者既与智俱故不障圣道与智俱时惑犹在故后若断时亦自灭耳如灯不破闇下约喻以明通经及论又涅槃下引经法说成上喻说并如下明若依唯识下四正显断义于中有三一正显唯识言二真见道者彼䟽不释有云谓真见道及相见道此释非理言二真故断惑正在真见道故有云人法二空此亦难依二空所证今说能断故有云无间解脱为一此二应非断惑正在无间道故若尔何者指南应是大小二乘为二故次前论云二乘见道现在前时唯断一种名得圣性菩萨见道现在前时具断二种名得圣性二种即二障所断广狭小异大小俱是真见道断故然彼论意为异萨婆多宗彼宗所立见道之前断异生性无间道起与惑得俱说言断耳故为伏难云若异生性见道前舍无漏果起无有凡圣俱成就失今既依于见断种立即无间道有惑种俱异生未断如何凡圣无俱成夫故唯识云见道起时彼种不成犹如明生不与闇并故凡圣二性无俱成失若无间道与惑得俱却有凡圣俱成之失杂集第七亦明此义明暗之喻下二破明开喻明开同喻极似于法理则无违故先印许到与不到下但就无性理破三论广说中论三相品中小乘被破大生小生二互相生彼便救云本生生时能生生故引喻云如灯能自照亦能照于彼生法亦如是自生亦生彼论主破云灯中自无闇住处亦无闇破闇乃名照无闇则无照意云明中无闇闇中无明明既无闇为何所破彼便救云具足之灯无闇可破初生之灯明体未全则有闇破故复破云云何灯生时而能破于闇此灯初生时不能及于闇意云初生名半生半未生未生之半此半无明亦不能破已生之半此半无闇亦无所破彼便救云何用及闇但使能破故复破云灯若不及闇而能破闇者灯在于此间应破一切闇又反并云若灯能自照亦能照于彼闇亦能自闇亦能闇于彼释曰今闇不能闇于彼明知是灯不能破闇由依此义故上䟽云虽则相倾意云而明闇理别明能破闇闇不破明故涅槃二十九亦同于此以灯不破闇喻上毗钵舍那不破烦恼若此宗下三辩此宗大意如前总中及下相续中明由能断无性下三双明能所即空而断（补曰相翻科中有四一定断处以开三谓此三惑智下依关五过若尔下假问征起若依唯识下正影断义）)言相续者不约惑智相对但就一智自有三时论依此释就此三时复有二种一约初心究竟通分三时二约无间道中刹那三时经论并通此二论云此智尽漏为初智断为中为后答云非初智断亦非中后偈云非初中后故此上顺释偈文兼定三时唯约智说故言是智断惑若尔三时无断云何断耶论云如灯焰非唯初中后前中后取故此举喻释成谓实教断惑必性相双明经文正显证智唯据甚深缘性不可说义论主兼明断义故性相双辨非初中后辨因缘无性是断之不断前中后取即不坏缘相是不断之断故大品云菩萨非初心得菩提亦不离初心后心亦尔而得菩提譬如然灯非初焰燋炷亦不离初焰后焰亦尔而炷实燋故龙树判云佛以甚深因缘答涅槃二十九亦云众生五阴虽念念灭而有修道如灯虽念念灭而有光明上诸经论皆显性相无碍无断之断又今经论反覆相成谓若定断者一念便足何假三心既并取方成明知无性无初中后无初中后是无性故方得成于初中后断此则因缘故无性无性故因缘也若云初念则能断后念方究竟断者不异毗昙一念有烧始终方尽若云初念独不能断积至中后方能断者不异成实一念不烧相续方然勿失宗旨(就此三时下二辩三时不同䟽中自有二种三时前三时长如下大品之文𤼵心为初修行为中成佛为后后三时短谓唯无间道然无间道通于诸位今且取见道为初金刚为后各有三时论云此智尽漏下三依论正释文中分三初顺释无断义此举喻下二䟽解经论此中亦有古义至下结弹中明今但直就性相无碍以解正义于中有二一释论经文正显证智者此中义大是不可说故唯显甚深论主若不性相双明岂知是断惑义故大品下二引证证成论主如灯焰义然大品经具云须菩提白佛言世尊菩萨为用初心得菩提为用后心得菩提初心不在后心后心不在初心心法不俱云何善根增益能得菩提佛反问言譬如然灯为用初焰燋炷为用后焰燋炷须菩提白佛言世尊非初焰燋炷亦非离初焰后焰亦尔佛问须菩提炷为燋不须菩提白佛言实燋佛合喻云菩萨不用初心得菩提亦不离初心后心亦尔从初𤼵意行般若具十地得菩提经已分明况论释云佛以甚深因缘法答所谓不但初心得亦不离初心得所以者何若但初心得不以后心者菩萨初𤼵心便应是佛若无初心云何有第二心第三心以初心为根本因缘亦不但后心亦不离后心者是后心亦不离初心若无初心则无后心初心集种种无量功德后心即具足故能断烦恼习得无上菩提合喻准法此中灯喻菩萨道炷喻无明等烦恼焰如初地相应智慧乃至金刚三昧相应智慧燋喻无明等烦恼燋亦非初心智焰亦非后心智焰而无明等燋成无上道彼既云非初不离初等则非唯但取相续之义故论云甚深因缘又彼经中法喻影略法说得菩提喻说断烦恼二义相成同故引证涅槃二十九等者然涅槃云念念灭者即是空义由念念灭是无性故不同小乘何以得知彼经初师子吼问云众生五阴空无所有谁有受教修集道者佛便以此经答云虽念念灭而有修道明知念念灭即是空义故义符今论性相双明又今经论下重结正义谓非唯无碍而又相成前则事不碍理理不碍事性相双存今则依理成事事能显理亦含双夺此则因缘等者即中论云若法从缘生是则无自性若无自性者云何有是法即缘生故空义也次云无性故因缘者即中论云以有空义故一切法得成即无性故有义也若云初念下四结弹古义即远公解前解经云治必阶渐非定始终故云非初亦非中后正论其果断在穷终不得说言非初中后今乃据果反谈昔因因时不顿是故说言非初中后下释论言非初智断亦非中后云非初智独断中后亦然通取三时方能尽结次释论云若尔云何断如灯焰非初中后前中后取不异毗昙一念有烧始终方尽治结同然若依成实一念不烧相续方然治结亦尔若依大乘慧心明胜一念能断但相续终始方尽究竟故经说言念念具足一切助道于一念中尚能具足一切道品何有不能断除烦恼但相续始终方尽究竟是故今说前中后取如义正知名之为取释曰此公虽明大乘慧胜要明具足三时始终方断故䟽不依但依前为正义约性相无碍释云今依其义开为两关难令同彼毗昙成实谓应问言为初念即断后念方究竟耶为初念不断积至后念方能断耶依初则同毗昙依后则同成实一念具足道品何所证耶又但成于断惑之义不知断而不断不断烦恼入涅槃义故结弹云莫失宗旨)上犹通实教若依圆宗所断之惑一迷一切迷一断一切断无断无不断若具显诸宗差别如别行章(若具显下指广从略广如五教义分齐中即是别章上已略辩谓结弹同毗昙成实即小乘断结义引唯识文及具三时即初教义正约性相无碍即实教义第五结成圆融中正显圆教义于无断无不断中兼顿教义谓若无断者一切契理故无不断者一断一切断故即圆教义若云尚无有断何有无断性本寂寥言亡虑绝说为断者即顿教义第二断烦恼竟)非言词下三句明三德者初句即般若是观行相谓无分别观体绝名言真智内发不同声闻依声而悟前云观智约其决了此云观行约行契极(三句明三德者即前体德圆[備-用+冉]是涅槃之相若别说者法身是体般若解脱是德若通相说三皆称德合为涅槃之体故云三德涅槃即对前解脱于诸趣诸趣有三杂染般若对烦恼解脱对业系法身对苦生翻三杂染成三德涅槃释此三德䟽文有三先观行相二转依相三解脱相初句即般若者指经辩德即非言辞所及也言是观行相者依论立名然论无观行之言依下结中云如是观故立其名耳谓无分别下取论意释而论具云如是时解脱可同他音声观耶不也云何观偈言非言辞所说离语言故此论有三节初反问辩非二云何观下顺问彰是三离语言故者释是异非前云观智下后拣滥前即涅槃平等住前云一等二际是观智相谓以智决了生死涅槃二平等理今即三德中般若以行契实余如前会（补曰三相分三科）)次句法身是转依相谓转无常依云出过三世故此微智依常法身论云非如无常意识智依止无常因缘者此拣未转依时今为所转依也无常意识智是彼能依无常因缘即是所依持种本识是无常因所持染净诸种子等是无常缘依此因缘起无常意识今转无常识成妙观察智转无常意成平等性智以为能依依彼本识如来藏性真如法身以为所依论云如修多罗中决定说者是了义故涅槃经说转无常识获常识故诸大乘经其文非一问所依本有可得是常能依修起宁无生灭若依唯识所依常故能依亦说为常非自性常是有为故若起信等始觉同本亦皆是常胜鬘经云一切法常住故(次句法身等者法身是举德异前般若是转依相依论立名转是回转先是无常今皆常故转亦离义离于无常惑业等故谓转无常依下以论意释然唯识中转依有四一能转道此复有二一能伏道谓伏二障随眠势力不令引起二障现行此通有漏无漏二道加行根本后得三智随其所应渐顿伏彼释曰六行伏惑是曰有漏加行渐伏根本后得能顿伏故二能断道谓能永断二障随眠此道定非有漏加行释曰二道除有漏三智除加行论释除有漏有二义故一有漏曾习相执所引二未泯相故论释除加行云加行趣求所证所引未成办故释曰取根本者根本正能断惑故取后得者后得虽不能断迷理随眠而于安立非安立相明了现前无倒证故亦能永断迷事随眠二所转依此亦有二一若种依谓即本识由此能持染净法种与染净法俱为所依圣道转令舍染得净余依他起虽亦是依而不持种故此不说二迷悟依谓即真如由此能作迷悟根本诸染净法依之得生圣道转令舍染得净余虽亦作迷悟法依而非根本故此不说三所转舍此复有二一所断舍谓二障种真无间道现在前时障治相违彼便断灭永不成就说之为舍彼种断故不复现得妄执我法所执我法不对妄情亦说为舍由此名舍遍计所执释曰实我实法自性本无但对妄情妄似于有今妄情断无境对心假说此境亦名为断由此道理名舍所执诸有处言断遍计者义在于此二所弃舍谓余有漏劣无漏种金刚喻定现在前时引极圆明纯净本识非彼依故皆永弃舍彼种舍已现有漏法及劣无漏毕竟不生既永不生亦说为舍由此名舍生死劣法释曰余有漏者即二障余有漏善法劣无漏种者即十地中所生现行圆谓圆满明谓行相分明异于菩萨未圆明故此净八识非余有漏劣无漏依故皆弃舍此则总释下有二师义一云此之有漏及劣无漏与二障种一时而舍由二障种有此二故第二师云无间道中断二障种解脱道中方舍此二由无间道尚是菩萨犹有生死有所熏识未即是佛是故皆用解脱道舍四所转得此复有二一所显得谓大涅槃虽此本来自性清净而由客尘覆令不显真圣道生断彼障故令其相显得名涅槃二所生得谓大菩提然论释涅槃有其四种一自性清净二有余依三无余依四无住处论释菩提亦有四种即是四智至出现品当广会释上所引论文已略具今当会䟽然本论释此文有四假一反问辩非论云可如世间智依世间耶不也二顺问彰是论云云何依偈言出过于三世三释是异非论云转依止依止常身故非如无常意识智依止无常因缘法四引经证成论云如修多罗中决定说上具引论科释已竟䟽文之中亦有四节而有开合合初二为一开三为二三今初合论前二假取意略释故云谓转无常依云出过三世论云非如下三即论异非非即因中上二开论释是异非为二持种等者即唯识所转依中持种依也以此能持而为因者亲是所熏成名言种二所持染净种子等是无常缘者染净即有善恶业种等故言依此因缘起无常意识者依种起现行也此即第八种现俱为所依前七转识等皆为能依唯识约能持种但取第八为所依种子等并为能依耳今转无常识下释今为所转依即唯识论云圣道转令舍染得净谓在因中双持染净今得圣道舍染得净即名转依故此转者亦是舍义䟽中先释能依智后释所依今初然四智之义已见第一经初而此唯二者成唯识云平等性智相应心品菩萨见道初现前位违二执故方得初起妙观察智相应心品法空观品菩萨见位方得初起已得法空无漏智故大圆镜智相应心品有义金刚喻定无间道得有义至解脱道乃得初起异熟识种金刚喻定现在前时犹未顿舍与无间道不相违故非障有漏劣无漏法但与佛果定相违故金刚喻定无所熏识无漏不增应成佛故释曰此意正明舍异熟识方始转名圆镜智故成所作智相应心品有义菩萨修道位中后得引故亦得初起释曰谓第六意识后得引故于净土中起五识故论有义成佛方得初起以十地中依异熟识所变眼等非无漏故有漏不共必俱同境根𤼵无漏识理不相应故此二于境明昧有异由斯此品要得成佛依无漏根方容现起而数间断作意起故释曰言不共者即不共眼根根唯为眼识依故言必俱者是俱有依根识同时故言同境者即同境依根识共同缘一境故此三名异俱是五根皆三依中俱有依摄所依眼等既是有漏故不能𤼵无漏识智言此二于境有明昧者二即是漏及与无漏无漏即明漏识即昧十地五识既是有漏故至佛果方成所依俱有依义广如问明品引今䟽意取成佛时得故此不言依彼本识者二释所依言真如者即前唯识为迷悟依圣道转令舍染得净然其真如即唯识性故彼论云此诸法胜义亦即是真如常如其性故即唯识实性今即于本识之中依真如性又法性宗识相识性互交彻故然于一识有二种门一真如门二生灭门于真如门中法身即是真如门摄故经云真如平等无相身若生灭门中法身即名如来藏性如来藏性即是本觉故起信云所言觉义者谓心体离念离念相者等虚空界无所不遍法界一相即是如来平等法身依此法身说名本觉然真妄和合名阿赖耶凡夫但从妄识熏种圣智去妄虽则本识未舍异熟而其二智唯依真如法身常理故论云转依止依止常身故是了义下䟽释于中亦二此句出意由是了义故经定说涅槃经下二为引经文于中又二先正引即南经第三十五憍陈如品云尔时世尊告憍陈如色是无常因灭是色获得解脱常住之色受想行识亦是无常因灭是识获得解脱常住之识彼经次说苦空不净亦复如是故说如来五蕴常乐我净言其文非一者即涅槃经第二开宗显德即说常住如玄谈中已广分别此经上下其文非一若依唯识下二解释于中又二先依法相宗言非自性常者自性则凝然常此约法身报身名相续常即上能依亦说名常三者化身名不断常应用不断故若起信下二依法性宗先引论谓本觉是法身始觉是报身既云始觉同本觉无复始本之异名究竟觉则二常无别生公亦云真理自然悟亦冥符真则无差悟岂容易不易之体为湛然常照等并如前说胜鬘经者若别说三身如来妙色身世间无与等无比不思议是故今敬礼则说化身如来色无尽智慧亦复然即叹报身一切法常住即叹法身是故我归依总归三身既云一切法常住则上二身岂非常住亦同法华世间相常住世间尚犹常住三身岂得无常)三其相如虚空即解脱相不同声闻犹有智障二障双亡故如空无碍(不同声闻下释显其相亦取论意耳论亦有三一反问辩非云可同声闻缘觉智有障得解脱耶不也二顺问彰是云云可解脱偈言其相如虚空三释是异非云无一切烦恼障碍故释曰烦恼即法华云离诸苦缚名得解脱是人于何而得解脱但离虚妄名为解脱其实未得一切解脱未脱所知有三余故今脱二障故不同彼)三德之义已见上文然圆满在佛圆教十住即许开发此中约因即言分得所依果海等佛无差转依亦尔从因门中是见修转就果辨者究竟广大转也(三德之义下二总结三德于中有二先总结见上文者即问明品然下出现品复当广明然圆满在佛下约位分别即天台智者意约圆教六即以明一理即三德谓一切众生平等共有即三杂染烦恼即般若结业即解脱苦报即法身迷成三杂染体即三德二名字三德谓于圆理若因若果解了分明三观行三德三德圆修障无不寂理无不照寂照双流彻见心性又一空一切空即是般若一假一切假即是解脱一中一切中即是法身四相似三德谓六根清净身如琉璃照法实相业系不羁五分真三德如初𤼵心住得如来一身无量身说法智慧所作自在六究竟三德即是如来今此即当分真三德今云圆满在佛即究竟三德十住开𤼵即是分真此中约因即言分得亦分真也从十住初心直至十地皆名分真故所依果海即等究竟转依亦尔下二别会转依即唯识第十释四转依之前先云如是菩萨于十地中勇猛修行十种胜行断十种障证十真如于二转依便能证得（二转依果即菩提涅槃）转依位别略有六种一损力益能转谓初二位由习胜解及惭愧故损本识中染种势力益本识内净种功能虽未断障种实证转依而渐伏现行亦名为转二通达转由见道力通达真如断分别二障粗重证得一分真实转依三修习转谓修习位由数修习十地行故渐断俱生二障粗重渐次证得真实转依摄大乘中说通达转在前六地有无相观通达真俗间杂现前令真非真现不现故说修习转在后四地纯无相观长时现前勇猛修习断除粗重多令非真不显现故释曰通达真俗者以有相观通俗无相观达真言令真非真现不现者入无相观真现非真不现出观真不现入有相故非真现言后四地多令非真不显现者常在无相观故多不现由杂烦恼未名清净则非真犹现故有多言四果圆满转谓究竟位由三大劫阿僧企耶修习无边难行胜行金刚喻定现在前时永断本来一切粗重顿证佛果圆满转依穷未来际利乐无尽五下劣转谓二乘位专求自利厌苦欣寂唯能通达生空真如断烦恼种证真择灭无胜堪能名下劣转释曰上有六义故称下劣六广大转谓大乘位为利生故趣大菩提生死涅槃俱无欣猒俱能通达二空真如双断所知烦恼障种顿证无上菩提涅槃有胜堪能名广大转此中意说广大转依舍二粗重而证得故问曰何以不取果圆满转释云对菩萨说是以不取意明上约位不出后二大乘小乘小乘不取故唯取第六今䟽文中但不取小乘及损力益能益能但是资粮加行今辩地故)此不同相由得前同成斯不同能显前同令离障清净无别不同如融金成像像非金外论中结后五句云如是观智如是断烦恼如是观如观如如是依止依止如是解脱得解脱后三皆重言者皆上牒前下是结成谓如是观而观等也偏此后三有重牒者以前文后三对妄显真故须牒真就以结之(此不同相下二总结会通于中有二先结会同义应有问云若解脱如空则本来无碍何异同相故为此会同约体空此约契空悟本无缚名真解脱故云由得前同成斯不同彼能成斯斯能显彼能所不一也论中已下二结不同但结五句者解脱是总于诸趣是脱处故不结之谓如是等者谓应如是契实而观莫作余不契之观而云等者等取依止解脱谓应如是依止于常莫依无常应如是双离二障解脱莫同声闻后三对妄显真者一般若云不同声闻依声而悟二法身云非如无常意识智依止无常意识因缘三解脱云不同声闻犹有智障故牒于真以结此三令依于真不依于妄故亦可后三即涅槃故前二不离三故已如上说论中此后会六相云如是说已于中自体空是总三种智空是别释曰此会同相论又云解脱是总五种解脱是别释曰此会同不同相也但会总别同异成坏略可知故)。

　　大方广佛华严经䟽钞会本第三十四之八

　　音释

　　燋炷

　　(燋兹消切音焦炷肿与切音主)。

　　大方广佛华严经䟽钞会本第三十四之九　何九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　寂灭佛所行言说莫能及地行亦如是难说难可受。

　　第二一偈类地行微于中上半牒前地智离言以为能类下半正举地行以为所类(第二一偈等者然远公复云后之三偈以佛果法类显地实意云前二涅槃是佛所行故难言说类于地实亦难说闻虽有此理前之四偈曾不说于佛果之相但指涅槃菩萨得者是佛所行之涅槃故故今䟽云以上地智类显地行为甚微妙故论释行云谓是檀等非地实故)初中谓彼前地智显二涅槃皆言不及寂即同相性净涅槃自性寂故灭即不同相方便净涅槃要智缘灭非约性灭故此二涅槃是佛所行故言不及行者证也言不及者说听皆难也何不直说无言而云言所不及若一向无言何由悟解令寻言求理而知理圆言偏故但云不及。

　　下半所类者谓非唯证智如是深玄而令智眷属行亦难说受论云地者境界观行者智眷属智眷属者谓同行同行者谓檀等诸波罗蜜言境界观者如为境界照达名观此即加行设地是地体意在举地取行故云地行将此地智修行檀等故名同行同彼事而行故斯即后得为证智眷属也(设地是下四拣滥也王拣远公所类是其地实以前论言地者境界观往䟽作加行观释故今纵之云设令地是地实境界观非是加行是地实者意取地实所起之行非取地实故论云行谓同行以其地实即是证智同彼檀等差别行故明知取行耳)。

　　智起佛境界非念离心道非蕴界处门智知意不及。

　　第三一偈寄对彰微者对闻思等以显微故(寄对彰微者文中有二先总显意取对即闻等三慧等取报生识也)。

　　初句举法体智是所起地智即前五偈所明根本之智起者即加行后得二皆观如如即佛境并为能起故论云以何观以何同行能起此智此即前偈何观者前境界观何同行者前檀等行皆言何者随何观行是非一之言以加行随地不同后得缘境各别故(初句举下随文牒释四句三节中二合故初句有三一取意正释言起即加行后得者此二为能起其智一字即是所起二皆观如如亦能起故云并为能起故论云下二以论释前加行后得之言何观是加行何同行是后得此即前偈下三䟽释论文然论但牒问云以何观等而无别答今䟽即指偈之论释观及同行从皆言何下正示答相即随地加行等起证智故其论此智字前䟽已释)次二句明难说于中初句非心数故难说非念者非思慧境故离心道者非报生识智境故报生识者如上违请中辨后句明不同三科有色心根境故不可说论经云非阴界入说论释非说云离文字故今经略无说字门即是说故法华中以说为智门(故法华者彼释诸佛智慧甚深无量为证甚深释其智慧门难解难入为阿含甚深阿含即教法生公云夫知智在说说则为门非唯智不可解门亦难了了门则达二非非难解如何皆以说为门也)下句明不可闻智知者唯证智知故意不及者如闻取故即依智不依识也。

　　如空中鸟迹难说难可示如是十地义心意不能了。

　　第四一偈喻显地微上半喻下半合此中喻者不唯取空余处虚空不为喻故不唯取迹砂土上迹不为喻故正取空中鸟迹(第四一偈喻者䟽文有四一拣喻体一同前文风画之喻)论云鸟行空中迹处不可说相亦不可见者总显喻相也处即迹处之空相即空处之迹不可示其长短大小令见不可说为有无等此中迹处之空以喻证智空处之迹以喻阿含故论合云如是鸟迹住处名句字身住处也(此中迹处下䟽释此下更有论云何以故虚空处鸟迹相不可分别故非无虚空行迹今䟽但义合影在合中)何以不可说论云虚空处鸟迹相不可分别故意云鸟足履沙则有迹及处由履空故处迹难分名句字身亦尔菩萨证智所摄故不可说闻若说若听心意不能了也故以证摄教如空摄迹令名句等非如声性也以是证智之名等故上明粗相非有顺喻不可说闻后明细相不无以喻可证论云非无虚空行迹故谓迹处之空异于余空喻非无他智空处之迹异于无迹喻非无名句字身以有鸟行必有迹故故论云非无他智名句字身即双合也谓有诸圣亲证如故证尚不无况于言教。

　　又以空摄迹迹不可示以迹摄空空亦非无喻以证摄教教不可示以教摄证证可寄言喻意正尔。

　　若欲开鸟异迹则鸟喻言诠迹喻差别地相则有三事而迹处中以迹随于鸟迹相非无以迹随于空迹相非有喻以差别随于诠差别非无地相随于证差别非有(若欲开下二取类展合于中有三一展成三事加于鸟故)若更开迹处之空异太空者则迹空喻证智太空喻果海迹空随于迹地智可说迹空随太空则地智离言虽通此义在论无文若以迹喻证智如前风画中辨(若更开下二展为四事开空为二故若以迹喻证智下三例前以释亦有四义然向四者一太空喻果海二迹处之空喻证智十如三空处之迹喻地相四鸟喻言教而迹不喻证智今例风画迹喻证智则应云一大空喻果海二迹处空喻十如三空处迹喻证智四鸟喻言教地相皆教道故言如风画中辩者已上空中风画例同今迹故然彼处本论但以风画喻阿含所依之空喻证智然其阿含约言教说次下䟽云若将二喻喻所诠者仍有两重一以风画喻地相所依空喻证智二以风画喻地智所依空喻果海今取例第二意然其风画三遍用之方成四事一喻言教二喻地相三喻证智兼所依空喻所证十如四太空喻果海然其风画离于空中风画无别风画如鸟异迹故无空处之画以喻地相画喻能诠)以斯鸟迹之喻映下十地之文则寄位浅深之言施戒禅支之类一文一句莫不深玄岂谓地前为深地上为浅故论总结云此中深故示义大踊悦(以斯鸟迹下结叹胜能)此中鸟迹亦双喻教证难说难闻何异请中风画之喻故论云云何复说论答云汝等不应如声取义此意云上喻及法是显默不说之意此中喻及难说诫众舍着许为宣说意不同也若以着心随声取义有五过失一不正信以随言解不称实故二退勇猛不能忘相趣实理故三者诳他以己谬解为人说故四者谤佛旨己谬解是佛说故五者轻法以浅近解解深旨故谓法如言不殷重故意令大众自知无此五过所以酷明难说难闻今人以地上为浅者并䧟斯五失故叹难说闻则翻斯五失以成五德已说深义令生正信(若以着心下二引论释取着之过于中有四一正出五失论主但有五名䟽中一句举名如一不正信即是论文一句释论如云以随言解不称实故下四例然初中通有三节前二违行次二违人后一违法今人下三结弹异释今人者非对古人但谓如今有人耳故叹难说下四举五失之损翻成五德故言五德者一者正信二者勇猛三者正说四者顺佛五者重法)。

　　慈悲及愿力出生入地行次第圆满心智行非虑境是境界难见可知不可说。

　　自下第二复显说大令生正信五偈分三初一偈半正显说大三成就义二有三偈彰己无过诫众除失三有半偈示说分齐但是说因。

　　今初言三成就者一因成就大谓慈悲愿力为起行本故名为因二因渐成就大谓闻思慧等为出世智因起之不顿故名为渐三教说修成就大谓即修慧真修契实如于正证可寄言诠故名教说教说二字正拣义大非如果分不可说故前二不似正证体非玄妙不假言拣但为出世智因故并称因当分获得三皆成就此三地位为在何所此有二意一约初地则前二容在地前地加行故后一唯居地上二约通说地地之中加行修等慈悲愿力即是因成闻思慧等即为因渐正证后得皆教说修(今初下先释名也若粗相分别即闻思修慧为三若细辩相修慧有二真修为第三缘修属第二前二不似正证下后解妨兼释通名谓有问言三种成就并非义大何以第三独拣义耶答意可知当分下重复通难谓有难云若皆是因何名成就释云当分说成非对因说以为成就以获得释成就者俱舍论云得谓获成就故即以此文便释通名名三成就此三地下第二肆位远公名为约处以定䟽意十地皆有三种成就初地三成前二在地前余皆地上故云初二容在地前若远公意总有二意一假寄处因此有三义一寄种性种性种子成立因成就大相顺彼故二寄解行解行起修趣入出道因渐成就相顺彼故三寄地上地上德成教说修者相顺彼故二约实行处说大同䟽意以后义要当但为后解)问慈等闻等说十地中在文易了正证之相何处是耶答此有二意一地体玄妙不可直彰寄法显示即是其相谓如十善禅支道品诸谛等二因满入处即是正证如初地云名住菩萨欢喜地不动相应故八地云入一切法如虚空性成就此忍名入不动地等即其文也以真实正证不可说示故此二类皆是说修若尔上三渐次何以诸佛教说证耶彼从所表义大故名为证今从可说但得云说故上论云因此说大能得彼义故(问慈等下三就文辩意慈等等取悲愿力闻等等取思及修故上论云下后引论证成在文易了然此解妨问即是远公对前辩异同其问意云此三成就何异三渐次释云初因成就非三渐次因二其因渐成就是三渐次体即前三中观渐次也皆是闻思修故三其教说修成就所有观修是前三中证渐次此说证智为观修故其满足修是前三中修行渐次渐说彼中真修所有教行为满足故今之䟽意并不用此其因成就及因渐成就皆观渐次以通诸地皆悉有三因成就即是地加行故三种成就望于后地皆是加行望于前地即是后得故满足观修亦后得摄其证渐次但是深义前七偈明为不可说故此说分无证渐次故今对前以通妨难然其此义不合傍叙恐虑后人不知䟽意故对辩之)已知大意次正释文因成就大即初二句慈悲是利他愿通二利力通上三以二利熏修不同二乘故名为力下句即二利之功出生地行正是因义。

　　二因渐成就大即次第二字论云说闻思慧等次第乃至能成出世间智因故(论云说闻思慧等次第者释渐字从闻生思从思生修故云次第从乃至能成就出世间智因故者即释因字前因成就是闻思修因今云因者是出世智因)此云等者通有二义一者等上以其修慧是第三大故不等之二者等修修有二种一者缘修属此门摄二者真修属第三摄由等义有包含故但云等不尔何不但言闻思修而以等替修。

　　三圆满下明教说修成就大此有二种一满足修即初八字二者观修即后两句真修位极世虑都寂能满地智名满足修真智内发寂照分明名为观修初即称性寂然后即寂而能照犹莹明镜垢无不净如满足修鉴无不彻如彼观修此二种修望于真证犹彼等妙等觉等于妙觉而但是因圆妙觉舍行方称果满此亦然也二修如于出世但是因分之终正证舍修方名果分诸有智者请鉴斯旨(真修位极下二释二修之相䟽意可知远公云满足修者即真实教道真心之体随顺集起法界行德名满足修下释论中云真德之中教行满也观修者即真实证道真心之体本随妄隐今随对治离妄渐净始净之心内照法界名为观修下释论中云真德之中证心明也此公意以教为满足以证为观修今䟽小异满足则教道之修观修亦属教道教中似证故称为观则以能显为满足所显为观修以未息修不得名证犹莹明下第四喻显然亦分喻对前称性寂然即是全喻对满足教道犹是分喻但取二修同时似正证义耳二修如于下次明所例则二修如等觉正证如妙觉亦如七地修无功用未名无功八地报行方得斯称)文中虑即闻思智即真修之智心即真修心体谓若无闻思缘虑之心方名真修之心圆满故唯真修之智所能行耳若准论经心是所如出世之心故论经云非心境智满如净心论释云满足修者偈言非心境故非心境者此句示闻思慧等心境界处唯是智因能生出世间智而此不能满彼出世间智者此明闻思是心境不能满地智翻显真修非心境方能满地智故次便引偈云偈言智满如净心故次牒释云如净心者如出世间清净心能满彼地智故此明函盖相称谓欲满地智非余心能要真修虑寂之心一如出世智心方能满也其所如出世之心即是正证地智此言甚直(心即真修者谓所证心体恒沙性德唯是真智方能行故)次观修中是境界者即真修之境难见者非闻思能见可知者唯真修自心寂照方知知即见也故论经云难说自心知释云自心清净可见既难可见亦难可说而随修以显说大中[(冰-水+〡)*ㄆ]不同果分但是深义(次观修者下即经是境界难见可知不可说也既难可见下通妨妨云既难见闻何不义大中[(冰-水+〡)*ㄆ]后而随修下会释)。

　　佛力故开演汝等应敬受如是智入行亿劫说不尽我今但略说真实义无余一心恭敬待我成佛力说胜法微妙音譬喻字相应无量佛神力咸来入我身。

　　第二彰己无过诫众除失中二初半偈总明后二颂半别显今初由说听者各有二过不能得证故并彰离说二过者一佛不随喜说今云佛力开演则知佛已随喜二不平等说今云汝等应受则情无彼此听二过者一见诤过言我法是彼法非如是执着种种诸见二于说法者不生恭敬今令敬受双离二过谓敬法故无见诤过以敬人故无第二过(一佛不随喜者亦名违法慢心谓若自说不承佛力言多乖理不顺圣心故佛不随喜)第二别显中上虽离四过事但有三一承力二开演三敬受今三段广之初一偈广开演次一偈显敬受后半偈显承力今初上但云开演未知广略今显略而非广上半显智入之行深玄广说不尽言智入行者地法为所入证智为能入行此智行则入地法又智入是证智行是事行下半今虽略说摄广无遗真实者即智入行也无余者若事若理无不具故(地法为所入者即当经文如是二字证智为能入者论云此所说地法众生以智入若事等者以所入如来藏中恒沙佛法此知理也事者即因分之行解也)。

　　第二显敬受者即示恭敬相初句正明三句出因恭敬有二一身正恭敬待如威仪住堪受说法故二心正恭敬待如心决定堪能忆持故心敬则身必恭敬偈但云心也下释恭敬所因谓由善说故初句对人彰己善说说之一字论经名善说善说者对于当机无謟无憍慢故承佛力者示己无增上慢不言齐佛故次二句对法彰己善说胜法二字即是所诠次六字是能诠其相应二字通能所诠文虽三节义乃四重一今之所诠示现何事所谓胜上地法故云胜法二复征云所诠是地能诠多种或以色香威仪进止皆为能诠为用何法为能诠耶故论云以何事答云我用八种梵响微妙音声以为能诠不用香等故经云微妙音三复征云用此音声复有多种为直尔用为喻类显故论云云何事答云非直尔显寄喻类明故云譬喻然喻有二种一是譬事为喻如下节节引金庄严具大海珠宝等二借法相事况出于理晓喻时听亦名为喻今通此二四复征云虽知喻显喻亦多种为依世间不善文字而为喻耶为依出世善字喻耶故论云依止何事答云依于善字经阙善言论经具有云何相应通能所诠一以妙音声与喻相应是约能诠二约善字与理相应是通所诠故论云善字有二种一随方言音善随顺故二字句圆满不增不减与理相应故又与能诠三事相应则与理相应也(一身等者若别释者形虔曰恭心重曰敬然实恭敬通于身心是故䟽云心敬则身必恭论云身正恭敬等恭谓恭谨敬谓敬重由心恭敬则身恭敬恭者恪也敬者恭也故二大同有人释云貌多心少曰恭心多貌少曰敬故从多分配于身心实即通也言正恭敬者敬善法故若于邪法虽复恭敬而非正也由恭敬故便决定求即此求心亦名敬相待有二义一者停待待我当说故二者当待当者对也将恭敬心当对我说无谄等者谓胜我者则謟其心必下劣我者憍慢其心必高心无高下故不謟慢易云上交不謟下交不黩辩必然之理不改其志操亦斯义也文虽下解义然论一时总征云一示现何事二以何事三云何事四依何事次重其问以对经文更无别释今䟽取意便牒便释四重释中初重有二先问所谓下答即果分地法为所显示故云胜上地法下之三假文皆有四一义释问意二故论云以何事即引论证三答云下义释答意四故经云微妙音者引经证成斯则经答伏难论假问起先释义后方引文此释第二下三句例知为依等者妙音是声善字是名句文文即是字为名句依故但云字则四法备矣故上风画喻云说者以此二事说听者以此二事听一随方等者随诸方土梵汉等异二字句等即教与理相应又与能诠等者上明说人与教相应复与理相应理即所诠今明但称能诠居然合理若乘能诠即违理故三事即声字譬喻)第三广承力者论云前言承佛神力未说云何力故说此也无量佛者略有三类一是主佛二十方金刚藏佛三千方一切佛也。

　　此处难宣示我今说少分。

　　第三示说分齐者但是说因耳半偈之中下句论经乃在说大五偈之初云我但说一分正是分齐或是译者回文或是梵本有异义旨不殊前后何妨于中上句牒前所请兼结上来义说二大为此处也难宣示义广如上辨下句许说少分论上解云前言十地如是不可得说闻今言我但说一分此言有何义是地所摄有二种一因分二果分说者谓解释一分者是因分以于果分为一分故然因果二分古有多释全乖文旨者今所不论有可通者正而用之直望论意即指义大为果分故不可说说大为因分是则可说更以义取略有二种一唯就十地以明以证智为果分方便寄法等并为因分此复二义一以修证相对则方便造修为因分息修契实为果分二以诠表相对则以寄法显地差别为因分真实证智为果分如初三地寄同世间次三寄二乘及禅支道品等令众因此表解地义为因所表证智是此因之果斯皆证智言所不及故不可说如彼鸟迹同于虚空方便寄法可以言显故云可说如空中鸟迹约鸟说异是以一迹通有二分即可说不可说也二约究竟佛果对普贤因说义通一部谓即此证智冥同究竟果海为果分如迹处之空不异太空地相之因同普贤因以广说则有无量差别事殊胜愿力复过于此故是则迹处之空随于空处之迹亦有说义地智亦可寄言标举故(古有多释者有云十地有二义一约教所安立十地法门在闻者识上以义显现名为因分因此表离言之义故二者正诠十地证入十地正行离诸言教所安立相说名果分由此因分之所表故是故因分可说果分不可说释曰此释理似可通而因分义成果义不显又似影像教则可说本质教则不可说有云于一证智不坏相边可言说故名为因分相即无相言教不及边名为果分故此二分非一非异释曰此解则似下文不说无相又唯约一证论说不说教行不言故又说与不说纵许得成因果不显故䟽并略之是则迹处下三辩可说不可说果海绝言易故不明)问上论云是地所摄有二如何说为究竟果耶答岂不向言冥同果海故上论云此智是谁证偈言佛所行故又上加分云不思议佛法又地影像分云彼十大山因大海得名大海亦因十山得名菩萨十地亦尔同在一切智因一切智得名彼因果相顺故是知论主亦用究竟之果为十地摄有云彼说十山依海不说大海即山者大海十德岂离海耶宝珠十义岂离珠耶明知为此难者不见地智之旨又且依一相不可指陈等云不可说及与可说若有因缘故果可寄言即事入玄因亦叵说故云说少分也不可局执(问上论云下第二解妨先问即刊定记主难师答岂不下答中即今䟽扶昔大义于中有二一总呵既冥同果海岂非地摄有能所同因果非一既曰冥同则因果非异非一非异为真地智故上论云下二引证略引三文一即示说分齐中释寂灭佛所行偈又上加分即加所为中自利总句经云欲令汝为一切菩萨说不思议诸佛法光明故论释云不思议诸佛法者是出世间道品明知地智是佛果法又且依一相下三拂迹入玄如前二大)自下大文第七明说分中三门分别一来意谓请仪既终已示分齐彰其地实地实难明寄显在相相即因分从此已下广明地相令寻相得实故有此来又请分生其正解此后显其行修故次来也(又请分等者上一来意约法以明此之一意就益以辩又前约相实相对此约解行故二不同)二释名演畅宣陈十地差别故名说分以上请分通请十地对请辨说理必宜通为欢喜在初受斯总称故论云自此已后正说初地既有初地说分即知十地皆有说分又初地中皆应名说为分地满异于初住故十愿下更与异名名校量胜又论家科文但举大格至于血脉殊不介怀随时起尽不应执定(以上请分下二通违论妨论云初地所摄有其八分说分属初那言通十故为此通又初地下三通展转难谓有问云既言初受总名何以更立校量胜分故为此通又论家下四总相会释余如品初)三释文者十地即为十段就初地中七门分别一来意二释名三断障四证理五成行六得果七释文。

　　初来意者十地之中最初断障证理得圣性故。

　　二释名者此论所释己见本分当经有释备于下文今引地部成立正义唯识第九云初获圣性具证二空能益自他生大喜故此有三义一得位二证理三成行由此三故名极欢喜摄大乘论第七云由此最初得能成辨自他义利胜功德故此唯依第三成行义说十住毗婆沙云始得法味生大欢喜故此唯约证理义说瑜伽七十八引深密经云成就大义得未曾有出世间心生大欢喜故此约二义大义即是二利行成出世间心是得圣位此同本论本分中释(此有三义一得位者诸解虽众唯识委具故先引之谓既断异生之性便获圣人之性以成圣位下二拣异二乘二拣唯证生空三拣唯能自利对于二空故云具证然准摄论二利亦云初得则以初冠下三皆初得此文唯依者故自利中亦摄初二在文不显故云一义出世间心者亦舍二空故能出世亦以文不显故属一义耳)三所断障者唯识第九中异生性障是此所断谓二障中分别起者依彼种立异生性故二乘见道现在前时唯断一种名得圣性菩萨见道现在前时具断二种名得圣性此言异生即是凡夫梁摄论中名凡夫性此论本分中名凡夫我相障此障障于初地上来就能起烦恼是根本故说断二障若具说者亦断恶趣论业果等由斯初地说断二愚及彼粗重一执着我法愚即异生障二恶趣杂染愚即恶趣诸业果等此业果等虽非是愚愚品类故下九地中愚皆准此断义如前分齐中说(谓二障下次明断障先举唯识此中意明依分别障种立异生性障分别拣于俱生种拣现起分别之言此言犹漫而本论云凡夫我相障知是我执故下二愚名执着我法愚彼论释云虽初地所断实通二障而异生性障意取所知说十无明非染污行由斯初地下次引论正释言断二愚即是现行及彼粗重者彼论释云显彼二种次文释云或二所起无堪任性如入二空说断苦根所断苦根虽非现种而名粗重此亦应然彼粗重言例亦应释)四所证理者由断前障证遍行真如谓此真如二空所显无有一法而不在故梁摄论中名为遍满遍满一切有为行故意明无有一法非二空故此地最初偏证遍满(四所证等者文中有五初对前生起以断障证如义相顺故由前在凡二我之执不见二空若证二空彼障随断故斯断证二义相成二谓此真如下引唯识释三梁摄下会其异名四意明下双释二论谓一切法本是二空故云遍满等非别有如来遍诸法五此地下为遮伏难谓有难言下之九如岂不遍耶岂复非是二空所显故为此通意明遍行之如是如总相下之九如随德别立今当初得得于总相以受别名)五所成行略有四种一约增胜修成施行二约所成起十大愿三约修成谓信等十行四约实行谓十度等行无不皆修余所修行释文自显(二约所成者大愿昔发至于初地能如愿作故称所成复名为行谓信等者即净治地法文在行校量中一信二悲三慈四舍五无有疲猒六知诸经论七善解世法八惭愧庄严九具坚固力十供养诸佛依教修行)六所得果略有四种一得当地满时调柔等四果二得檀行成大财果三依摄论通达障空得一切障灭果四通论得唯识三性三无性理智及奢摩他毗钵舍那等果。

　　然上诸门多依行布若约圆融一断一切断一证一切证一行一切行一得一切得也(然上诸门下二总相圆融于中四义对于三四五六四门来意一门但明次第不离下六释名通从三四五六得果一种非正地法故但对四)第七释文分二先长行后偈颂前中若直就经文应分为二初明地法后佛子菩萨住此地多作阎浮提王下地果前中先广明后佛子是名下总结前中有三初明入心次佛子此菩萨以大悲为首下明住地心后佛子菩萨住此欢喜地已以大愿力得见多佛下明其出心十地之文大体皆尔故依慈氏论于十地内皆有三心仁王上卷亦云地地上中下三十忍地地中始生住生终生不可得等理必然也而论以出心为调柔果所以至下当明(故依慈氏下次引证先引瑜伽二引仁王仁王即观如来品文云般若空故菩萨亦空何以故于十地中地地已上文如䟽引)。

　　今且依论判长行中二先明初地说分后佛子菩萨住此下校量胜分前中依论总有百句分为三分初四十句明住分二佛子菩萨住欢喜地下三十句释名分三佛子此菩萨以大悲下三十句安住分若通取校量胜即为初地四分初云住者出世菩提心生坚守初地更不退失故称为住即始住入心初虽住地未得名善更起信等地中善住故名安住即地中正住及后一分并是住心其释名分十地应齐但从义显遍释三地谓初及八十余略不论以初地是得圣之始释名故用初八地无功用初法云菩萨地尽各无数劫满故偏释也(初云住下二䟽释论其释名分最后释者义通始终故)然十地中既三心齐证则地地之中皆摄前之三位此中住分摄发心住其释名分摄欢喜行后之二分摄救护众生离众生相回向皆文义相顺如文思之。

　　大方广佛华严经䟽钞会本第三十四之九

　　音释

　　叵

　　(普火切音颇不可也)。

　　画

　　(胡卦切音话绘也)。

　　大方广佛华严经䟽钞会本第三十四之十　何十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子若有众生深种善根善修诸行善集助道善供养诸佛善集白净法为善知识善摄善清净深心立广大志生广大解慈悲现前。

　　今初住分文分为二初别显住法后菩萨住如是下结住入位前中四十句分四初十依何身次十为何义三有十句以何因四有十句有何相初谓深种善根为所依身次为得佛果为所缘境义上二皆发心缘三以大悲为发心之因四以过凡得圣为发心福利之相瑜伽四十七亦有四相论依经造故同于此又此四事即三种菩提心深种善根是深心次为求菩提是直心三即大悲心具此三心成后入地之相又此四段各具含三心可以思准(今初住分下释文有四初一曲科瑜伽下三引证彼云菩萨发心因四行相一者何相发心二者何缘发心三者何状自性四起何胜利即此四段也又此四下会三菩提心即起信意前十住品已广分别又此四假者向就焰胜各配其一一者深心即乐修一切善行故配依何身深种善根今有集白净法即是直心慈悲现前即大悲心二直心正念真如法故配为何义以求佛智同念真如故今有救一切世间等即是悲心为净一切佛刹即是深心三大悲心救护一切苦众生故故配以何因大悲为首今有智慧增上故有直心善巧方便所摄故有深心四有何相总则具上三心故得入位今别说者生如来家是直心相得菩萨法即大悲相住菩萨处即深心相余可例知)今初依何身十句初总余别总云若有众生者是具行之人依地持论是解行人有如是心则入初地入已此心常现在前下诸地中初之十心类此可知言深种善根者正是总句论经名厚集厚则深也集即种也若约圆融则不定时数若依行布谓一僧祇已积资粮故云深种。

　　别有九种集前六护烦恼行后三护二乘行前中即增上三学初戒次定余四是慧慧中前三如次是闻思修后一所成出世之智后三中初二护二乘心谓大志护狭心大解护小心后一护二乘行。

　　已知其意云何九集一行集即经善修诸行善作眷属一持戒故三聚非一故名为诸不净尸罗不生三昧故首明矣。

　　二定集即经善集助道善作眷属三昧故即明得等及四静虑以定亲资慧故名助道皆云眷属者慧为主故(已知下后释经九句前二皆言眷属者慧为正道戒定助道)三亲近集即经善供养诸佛供佛为欲集闻慧故。

　　四聚集即经善集白净法聚思慧善思量波罗蜜等诸善法故谓依闻思彼若名若义自性差别有上下故成暖顶位治诸蔽漏故云白净。

　　五护集即为善知识善摄由内修行实证得外教授故修行实证即如实智亦分上下立于忍位及世第一上五皆同加行下四皆已入地(谓依闻思等者以前之五集明四善根古来诸德皆云权教似小拟议立四华严即无然华严正约四十二位文无彰灼四善根名论无释文义旨含有是约五位收摄之义且十地皆有十句加行起十种心此心未满犹属初地满成二地二地加行十心未满属于二地满属三地下七皆然未知初地亦起十心十心已满即入初地未满属何例于下九即在地前回向会竟既非回向当属何人为加行位理极成矣又上深种善根之人地持判属胜解行人有如是心即入初地明知未具是地前也彼依四位明义初一即是胜解行人始从十信终至地前余三即是见修究竟同于唯识又依十二住亦以地前为第二胜解行住三即极善明知加行胜解行摄然判地位总有十门广如十住今约五位初地加行属加行摄况论释十句前五约闻思修等第六方名净心集者前为加行文理更明虽局初地而以地前望于地上即为十地之加行也故于十地总有三处总集方便谓初地八地及与十地然初地方便复有二种一[(冰-水+〡)*ㄆ]三贤皆为趣地之远方便二者取加行为近方便三贤别会已广说竟今为加行于理无违复有人言此中十句唯属初地四加行位总属十地斯人不晓唯识论文云为入见道复修加行明知即是初地加行故四加行义道于总别勿复粗心言四加行者唯识第九偈云现前立少物谓是唯识性以有所得故非实住唯识论曰菩萨于初无数劫善备福德智慧资粮顺解脱分既圆满已为入见道住唯识性复起加行伏除二取谓𤏙顶忍世第一法此四总名顺决择分顺趣真实决择分故近见道故立加行名非前资粮无加行义释曰决择是智即择法也决拣疑品择拣见品疑品择而不决以犹豫故见品决而不择非正见故今此具二决择即分论𤏙等四法依四寻思四如实智初后位立标也四寻思者寻思名义自性差别假有实无释四寻思也如实遍知此四离识及识非有名如实智何故名义各别寻求名义自性及与差别即合观察问也名义相异故别寻求二二相同故合思察次论别释四相文云依明得定发下寻思观无所取立为𤏙位谓此位中创观所取名等四法皆自心变假施设有实不可得初获慧日前行相故立明得名即此所获道火前相故亦名𤏙释曰明得是定寻思是慧故云发也下发皆然次论云依明增定发上品寻思观无所取立为顶位谓此位中重观所取名等四法皆自心变假施设有实不可得明相转盛故名明增寻思位极故复名顶依印顺定发下品如实智于无所取决定印持无能取中亦顺乐忍既无实境离能取识宁有实识离所取境所取能取相待立故印顺忍时总立为忍印前顺后立印顺名忍境识空故亦名忍释曰忍有三品下品名印忍印所取无故中品名乐顺乐无能取顺修彼故上忍名印顺印能取无顺观彼故故论云印顺忍时总立名忍印顺俱定名印顺定忍即智也次论云依无间定发上品如实智印二取空立世第一法谓前上忍唯印能取空今世第一法二空双印从此无间必入见道立无间名异生法中此最胜故名世第一法下论总释云如是𤏙顶依能取识观所取空下忍起时印境空相中忍转位于能取识如境是空顺乐忍可上忍起位印能取空立世第一法双取空相皆带相故未能证实故说菩萨此四位中犹于现前安立少物谓是唯识真胜义性以彼空有二相未除带相观心有所得故非实安住真唯识理彼相灭已方实安住依如是义故有颂云菩萨于定位观影唯是心义想既灭除审观唯自想如是住内心知所取非有次能取亦无后触无所得释曰此偈初二句𤏙位次二句顶位次二句下忍位第七句中忍合前三句为上忍位其世第一住时促故此偈略无末句见位但观上来唯识论文四五二集释然自解治诸蔽漏者按唯识论但是伏位故次论云此加行位未遣相缚于粗重缚亦未能断唯能伏除分别二取违见道故于俱生者及二随眠有漏观心有所得故有分别故未全伏除全未能灭释曰今约伏故云白净耳又上䟽言欲集闻慧及思慧等者彼论次云此位菩萨于安立谛非安立谛俱学观察为引当来二种见故及伏分别二种障故非安立谛是正所观非如二乘唯观安立释曰上皆闻思也又上䟽云定谓四禅者彼论次云菩萨起此𤏙等善根虽方便时通诸静虑而依第四方得成满托最胜依入见道故唯依欲界善趣身起余趣猒心非殊胜故次论云此位亦名解行地摄未证唯识真胜义故释曰即顺摄论唯四位义也)六净心集即善清净深心以得出世间正智于所缘境无分别智都无所得不取种种戏论相故名为善净智能契理故曰深心(六净心集者牒名指经从以得出世间正智即是论释从于所缘下䟽释经前加请分皆已广明)七广集即立广大志深心广利故(七广集者明护小乘发意旷兼故名广心起心殷重故名为深)八信心集即生广大解以求一切智智故(信解大因求大果故名为大心)九现集即慈悲现前谓多行慈悲无时暂舍故云现前(慈悲现前䟽释论名谓多行下即是论释)然小乘无求佛意故于护小心中明自利心求一切智小乘亦有自利三学之行故今护行之中但举利他慈悲于中慈依苦苦坏苦以正在苦思愿乐故悲依行苦拔彼妄乐不知行苦之所迁故三界不离三苦故为慈悲之境又明与乐即能拔苦故慈依二苦拔苦即与真乐故悲依行苦(然小乘下第二随难料拣即是后三应有问言何以护心双约二利护行唯约利他故为此通又约自利多同前六故于中等者然其慈悲略有三义一别慈能与乐悲能拔苦二通故三地中释慈心广大无量云广者与欲界乐大者与色界同喜乐无量者与不同喜乐经文后三无量例同于慈更不见释义当同与乐也又彼地中依苦众生故入慈悲无量即慈亦㧞苦今则二皆㧞苦慈心粗㧞二苦悲心细㧞行苦䟽中有二先顺论总明㧞苦又明与乐下显二通义可知)。

　　已知总别集为同相戒等异相略说为成广说为坏如上具明。

　　为求佛智故为得十力故为得大无畏故为得佛平等法故为救一切世间故为净大慈悲故为得十方无余智故为净一切佛刹无障碍故为一念知一切三世故为转大法轮无所畏故。

　　第二为何义者为求佛果先别显求果之相后佛子下总结发心今初十句初总余别总云佛智谓无上智知断证修故约无作四谛说此四别修究竟故亦得名修(总云佛智等者上句举经谓无上智即论总指其体知断证修故论别显其相谓知苦断集证灭修道苦是报法不可言断但可言知以令生猒集则可断灭是理法但可云证道是心法可以进修约无作者此䟽释论拣非权小如四谛品言修究竟故者释妨恐有问言既是佛智何得有修通意可知)此智差别有九种业皆悉求之一力佛智问记为业以十种力随机答故(此智差别下别中九句一问记业记即答也)二无畏佛智破邪见业拣异菩萨复称为大(二拣异菩萨者皆穷尽故)三平等佛智得人法无我教授众生证入之业(三中平等有其二义一二无我理生佛平等二令众生平等皆证)四救佛智以四摄法化众生业五净佛智能为救摄因业慈悲净瞋恚故(五中救摄因者由慈净嗔能用四摄广利乐故)六无余智佛智常以佛眼观世间众生业十方遍观故云无余(六无余智下四句经文约五无量界谓六即众生界无量七即世界八即法界及调伏众生界九即调伏加行界如文可知六中言佛眼观众生者四眼九眼入于佛眼皆名佛眼无余亦有二义一遍观众生尽无尽故二以十眼委照性相心行等故)七无染佛智若顺今经以无障碍智严其依报自然应化令其信乐为业论经阙于净刹(七中言论经阙于净刹者论云七无染佛智一切世间无障无染自然应化令信作业智心无碍如经得一切世界无障净智故释曰经无净刹释有净义即净刹无染心解脱故化往无障慧解脱故今经亦令众生但生信乐而无染着)八觉佛智一念知三世众生心心数法为业(八中穷尽心行方善调故)九转法轮佛智解脱方便善巧业故言善巧者于百亿阎浮提同时转大法轮故法轮即是能令众生解脱方便(九中初举论法轮即是下䟽以经文会论所释)然上九句皆先标智体后显其业初三自利后六利他利他之中四摄是利他之行慈悲是利他之心后四利他之智。

　　佛子菩萨起如是心。

　　二总结发心中言起如是心者若直望经文即指前十心而论云即是本分中愿善决定者上求佛智即是愿故前本分中指此文云愿善决定者如初地中发菩提心即此本分中愿者即指此文生心即是生菩提心以上求佛智故愿即愿于菩提二体不殊故得互指前指于此即摄上之十句佛智此指于前即摄前文六决定义彼是总句中指此是总结中指总摄别故(前指于此下三辩论指文不同前即指此结文欲以后摄前此则指前总句欲明以前摄后总之与结皆是总义故结云总摄别故)又但云生心者心是总即摄知断证修故不云生智亦摄一切助道法故不云生余心所已说为何义(又但云生心者四释通妨难论有二问二答䟽亦两节一问云前求佛智何故唯云生如是心不云生智故今答云心是总故已摄于智知断证修亦摄下亦有问言别有诸德何故但云生如是心答云心亦是总总摄诸德故不别举助道等法亦应问言心既是总摄于知断证修何故前文不求佛心有二义故一前是所求此是能求故二果位智强心不可知故)。

　　以大悲为首智慧增上善巧方便所摄最上深心所持如来力无量善观察分别勇猛力智力无碍智现前随顺自然智能受一切佛法以智慧教化广大如法界究竟如虚空尽未来际。

　　第三以大悲下明以何因生如是心意云何因求大菩提谓以大悲为众生故如三地中思惟度生不离佛智故下总句论经云是心以大悲为首是心即指前求佛智心也(明以何因者此是论文此中䟽文问意稍略应云第三以大悲下明以何因次应更云谓以何因生如是心今以先科文便释意耳意云何下䟽释论文引于二经成立论意)十句中初总余别别有九种大(十句文下释文不释总句者有二意马一以下别成总义故二者前生起中已显意故谓菩提心依于大悲为根本故亦即瑜伽四因之中大悲因也)一增上大细行苦智慧增上生故谓若了苦苦坏苦智非增上论又云智者因果逆顺染净观故此约了事名智论云慧者自相同相差别观故此约了二谛通理为慧复是一门别义言自相者因缘之有是法自体故同相者二空真如等一味故念生迷此故起悲心同六地中大悲增上观其逆顺等亦如六地广明(一增上大䟽文有八一标名即经智慧增上智导前悲所以先辨二细行苦下论释名细智现前故名为生三谓若了下䟽反释论四论又下论释智慧别释二字皆先举论此约下䟽释五复是一门下双结智慧以智慧名有通有别通谓分别名慧决断名智此义虽别而通事理二别有二义一了事名智如第十度了理名慧如第六度二者如今䟽文六自相下牒论解释七念生下出经论意不知三界皆苦及苦性相故八其逆顺下指难在下)二善巧等即摄大四摄曲巧随宜摄故(二善巧等者等取方便所摄也四摄释所摄曲巧释善巧随宜释方便巧用四摄随物所宜故)三最上下淳至大淳至即最上义谓向发大心许尽生界无尽利益故曰深心缘此悲增淳厚至到故云最上常以此二持此菩萨(三最上下下取深心所持谓向发下是论自释然论经云直心深心淳至故论意以深直是别淳至是总故标为名谓深则悲行深重直则正念真如悲智相资能尽生界故云淳至淳至即最上然经深心有其二义一以乐修善行为深深即重义二以契理为深深即直心故第二地初有十深心论经名直则知深心已摄直心)四如来力无量者无量大摄取如来无量神力生物信故(四如来下无量大此下四大皆明胜进此谓虽摄佛智亦为利生)五善观等即决定大于上妙法决定信解名善观分别于诸众生决定能度为勇猛力于所治障决能对治为智力无碍智现前通结上句(五善观等者等取下经具云善观察分别勇猛力智力无碍智现前论经云善决定众生力智力论云五者决定大上妙决定信深智胜对治今䟽开经成三决定复以无碍智该于上三即展演经论)六随顺自然智即随顺大(六中有名无释论释云随顺菩提正觉即佛自然智前䟽频有故略不释)七能受等即受持大能取大胜法授与众生故大包一切胜即佛法授与即教化智慧故能授(七中先举论后大包下䟽释就经)八广大如法界即最妙大摄受胜妙功德故。

　　九究竟下住尽大无量爱果因尽涅槃际故为成十句合于此二后之二大如本分说但前云无常爱此云无量者胜用非一故上九大中前七悲体次一悲德后一悲能七中前三自分一拔苦智二拔苦行三拔苦心后四胜进。

　　佛子菩萨始发如是心即得超凡夫地入菩萨位生如来家无能说其种族过失离世间趣入出世道得菩萨法住菩萨处入三世平等于如来种中决定当得无上菩提。

　　第四佛子菩萨下有何相正显得位福利之相文有九句初总余别总云始发如是心者指前二段即得超凡夫地者以得出世间圣道故超即过义一入菩萨位下别有八种过论皆先法后喻此入圣位生如来家如世王子生王家故故句句皆有相似法言(以得出世者圣道是福利正体故论为总)一入位过初成出世间心如始住胎相似法瑜伽住品名入菩萨正性离生(一入位下二随别解释前七自分后一胜进一入位过中先举论后瑜伽下引证正性离生是出世义)二生如来家者即家过生家相似法谓如世人虽受胎报若在凡家不足为胜要在王家方为显胜菩萨亦尔若在外道法中出家不足为胜今得佛所证法方为尊胜梁摄论云生法王家具足尊胜下诸句例皆蹑前拣胜(谓如世人下上即论文此下䟽释所证即是真如故摄论云真如为家契会为生前约入位此约入证下引梁论明生家亦胜)三无能下种姓过子相似法大乘行生故谓大行成立如得王体分堪绍佛种是子义也非贱非客故梁摄论云以过二乘及世间种姓故(子相似法者上即论又谓大行下䟽释大行即助道行也)四离世下道过非有漏故离世间趣如非鬼畜等王之体成无漏故入出世道如要人王之体分故梁摄论云永不作杀生等邪行故(道过经有二句前一句拣异地前下句明是地上喻拣可知引梁论杀生等即世间道道即因故论云四者道过世间道不摄出世间道摄故异异生道相似法故者谓世间不摄是初句出世间摄故是下句异生道相似法者喻谓人道异于三恶之道䟽中喻文义已分明)五得菩萨法即法体过以同体大悲为菩萨体故以化他事即是自事若无大悲法身不具如拣异残缺瑜伽云设有问言菩萨以何为体应答以大悲为体(五即法体过初至自事皆是论文论下云自身体相似法若无大悲下䟽释论意义已明显)六住菩萨处者处过谓不住道是其住处不同凡小染世舍世以滞二边如世王子不处鄙陋(六论云六者处过不舍世间方便不染善巧住故处相似法会䟽可知)七入三世平等者业过谓证平等真如以资慧命拣无滋味则寿命夭促不任绍继故是命相似法(七业过论云顺空圣智生命相似法故)八于如来下毕定过佛种不断显因毕定得无上道显果毕定如世王子虽依正精胜志气不立所作不成今志气成立决定绍位名成就相似法(八毕定过者大心坚固名为毕定论云佛种不断究竟涅槃道成就相似法故会䟽就经文并可知)论云如是示现凡夫生菩萨生不相似有烦恼无烦恼故者显与地前不相似也(论云下第三总结不相似显成过义先举论显与地前下二䟽释然论此下更云如是次第家不相似种性不相似道不相似体不相似处不相似生业不相似成就不相似如是说住此地中是名为住如次经云菩萨住如是法名住菩萨欢喜地以不动相应故释曰此论次第别结皆有不相似言则知十句不似地前从如是说下释于结文乍观此论则似唯取第四假为住如是法以揽前三成斯相故故全收四以总该别皆有烦恼无烦恼异)。

　　菩萨住如是法名住菩萨欢喜地以不动相应故。

　　第二菩萨住下结住入位住如是法者指上四段名住欢喜地者是初住地义以不动相应故者释成住义一证真理不复失故二乘异道不能动故然不动有五一种子不坏名不动即种性地已上二起行不退名不动即此初地已上地持云初地已上如明分月日夜增长善法不退亦复如是三空有无间不动即七地四无功用不动即八地已上五究竟不动即佛地也。

　　佛子菩萨住欢喜地。

　　大文第二释名分中二一总标(释名分者此中论有生起云已说住义次说释名云何多欢喜示名欢喜（此问得名）以何欢喜（此问喜相为身为心下答具二）此地中菩萨欢喜复以何念（此喜问因）初说十句（此答喜相）后说二十句（此答喜因）释曰上论䟽已摘用故不并举恐寻论者怪不见文故此具出)。

　　成就多欢喜多净信多爱乐多适悦多欣庆多踊跃多勇猛多无斗诤多无恼害多无瞋恨。

　　二成就下别显于中分二初正明喜相后佛子下出喜所因然其喜相对依何身以深种善根得此位故后喜因中有念当得喜对为何义以所求果定当得故有念现得喜对有何相以现离凡得圣故其第三以何因悲心恻怆喜义不显故不对之今初正明喜相中十句初总余别总有三喜云多欢喜一心喜谓入观之心适悦二体喜出观喜受相应三根喜由前心体欢喜内充外及五根轻安调畅故此喜者亦名为乐又内及观心即无喜之喜不同二禅浮动之喜故梵本他经多名极喜喜之极故(总有三喜者论主但云欢喜者名为心喜体喜根喜䟽便开释但直下彰名据其体性即是下九此是论主摄别入总谓下九中前六自利喜行之体后三化他显于喜能前中初二敬之与爱是喜行心非正喜体今摄入总名为心喜次三正是喜心之体摄之入总名为体喜后一明其喜行功能出生之义说以为根摄之入总名为根喜备此三喜故名多喜今虽直释至下别中结归此三三根喜者心即初一体即第二二皆为内然五受明义在五根为乐在意地为喜三禅心喜亦名为乐此地身乐亦名为喜就通义故轻安之言即是善数亦轻安乐调畅之言即是受乐所以结云故此喜者亦名为乐又内及观心下重会前三拣异凡小观心是初内通前二谓双证二空离忧喜相名为无喜冥契寂静唯证能知故云之喜二禅喜相三地当知)别中九一敬喜证三宝体得不坏信增恭敬故(一敬喜别九喜中已如总中之科下䟽便结之今初尊敬三宝名为敬喜由证同体信不可坏恭敬转增然总具下九故名为多当句言多复有何义遍敬二宝即是多义余可类取)二爱喜乐观真如法故上二即喜行之心即是心喜次三正是喜之体相(上二即喜行下结成总中心喜次三即喜之体相者即总中体喜)三调柔喜身心遍益皆适悦故即六根喜。

　　四庆喜自觉所证胜地前故此句论当第三前觉后悦义甚次第(前觉后悦者论经先庆喜但心自觉胜于地前次调柔喜离诸犷强是故身心悉皆适悦)五踊跃喜身心遍益增上满足故增上过前是踊跃义(后踊跃者遍益逾前故名踊跃是为三句作初中后之次第也)六勇猛喜自知堪受菩提去果不遥故云勇猛此一喜能上六皆自行喜下三化地离于喜障(此一喜能者喜行成就能摄菩提故名为能此与念当得喜有何异耶答念当逆念当果此念念之自能故不同也下三化他者即口身意离三业障故下论云斗诤于言中等论义通于自他问此等解释唯约自行又此三句初句自他无扰次句不恼于他后句不为他恼)七无斗诤喜自心调伏故论义解说时不令自他心扰动故。

　　八无恼喜化摄众生时但以慈柔不恼他故。

　　九不瞋恨喜见不如说行当时不瞋后无恨故此句不为他恼。

　　佛子菩萨住此欢喜地念诸佛故生欢喜念诸佛法故生欢喜念诸菩萨故生欢喜念诸菩萨行故生欢喜念清净诸波罗蜜故生欢喜念诸菩萨地殊胜故生欢喜念菩萨不可坏故生欢喜念如来教化众生故生欢喜念能令众生得利益故生欢喜念入一切如来智方便故生欢喜。

　　第二彰喜所因中二先念当得故喜后念现得故喜各有十句今初初总余别总云念诸佛者论云如佛所得我亦当得故者文中虽皆念他并是以他类己故判为念当得也以总该别皆属己当别有九种一念佛法二念佛菩萨三念佛行四念佛净五念佛胜六念佛不坏七念佛教化八念佛利益九念佛入以总该别皆名佛者为成佛故六相融故。

　　若别显义相统收十句不出因果人法一佛二法是果中人法论云初二念共者佛及佛法二事通二乘念故名为共则显余八不共二乘。

　　后八皆因初一是人谓二地已上乃至普贤之位余七是法于中更有总别菩萨行为总(于中更有总别者此中之总望前为别望后为总即亦总亦别)别中六句次第显前菩萨行一以何法为所显谓波罗蜜净以是行体故二彼之行体显相云何谓一地去一垢净一度即菩萨地殊胜故三何谓此行全显谓第十菩萨地尽去障尽故则行不可坏上三自利余三利他皆法云之行一能受诸佛法明为教化法二能云雨说法则众生得利益三受佛智职入大尽等是一切智行亦可后三通于诸地(别中六句者则以六句为能显菩萨行为所显以别显总故即显示之义于六句中自有能所初一行体为所显余五句能显亦是别明显相此则显理之教义其次第之言两向用之初佛次法后菩萨今菩萨行等故为次第二于后六句初体后显六句次第余三利他者故论释菩萨地尽竟便云此中余者约教化法故等则显余三是菩萨地尽中事也亦可后三下然论云此中余者故䟽配在菩萨地尽之中然无显文故兼显通诸地意)又上十句初佛次法余皆是僧僧中有人有德可知。

　　复作是念我转离一切世间境界故生欢喜亲近一切佛故生欢喜远离凡夫地故生欢喜近智慧地故生欢喜永断一切恶趣故生欢喜与一切众生作依止处故生欢喜见一切如来故生欢喜生佛境界中故生欢喜入一切菩萨平等性中故生欢喜远离一切怖畏毛竖等事故生欢喜。

　　第二念现得中二初正明所念二何以故下随难征释前中十句初总余别总云我转离一切世间境界者转离一切凡夫取着事故然事有粗细粗则外六尘境通是一切凡夫取着境故细谓现前立少物谓是唯识性亦为地前凡夫取着境故(转离一切者此即论文上即指经下即䟽释)别有九种转离然此九种对前有何相中总别九句文虽不次法体全同以是念前福利相故故论二段之中皆以相似不相似拣谓与地前不相似故(总别九句者初即第二生如来家过二即总句超凡夫地三即第一入菩萨位入位过四即第四离世间趣得道过五即第五得菩萨法法体过六即第三无能说其种姓过失种姓过七即第六住菩萨处处过八即第七入三世平等是业过九即第八于如来种中决定当得无上菩提名毕定过余八全同唯第九舍转离相文小不同故䟽会释)九中一入转离经云亲近一切佛以了法如常见佛故此显事不相似谓即前生如来家以佛法为事不似凡夫六尘事故。

　　一远转离。

　　三近至转离此二示自身不相似谓初即过凡夫地识为身故后即入菩萨位智为身故。

　　四断转离即行不相似谓离世间趣行行出世净行故。

　　五依止转离即迭相依止不相似谓得菩萨法大悲为体依众生起还与众生为依不同凡夫不起悲心不为他依故。

　　六近见转离是他力不相似谓以大乘行成种性无过见佛得助道力不似凡夫非器不得故。

　　七生转离即处不相似谓不住道是佛境界亦菩萨住处依之起行名生其中。

　　八平等转离即生业不相似谓证三世平等之性以资慧命而生智业不同凡夫杂染业也。

　　九舍转离即成就不相似谓成就离障毕定胜位舍约离障成约得位即前第八毕定过成就相似法故由离怖畏决得无上菩提前就行位此就断位言怖畏者论云不爱疑虑忧想共心相应故不爱是所畏事不活等五令心憎恶故疑虑忧想正是畏体所畏不定便生疑虑所畏决定便生忧想由心畏故相现在身名毛竖等(即前第八下二会通前文此断前行故须会释谓前明者志气成立决成菩提于如来种中即是行义行断虽殊决成菩提义则同矣言怖畏下释文先举论不爱下䟽释)然此九句与有何相文同符契皆己义引不得异解由上诸义不相似故名为转离非唯离障名转离也。

　　何以故此菩萨得欢喜地已所有怖畏悉得远离所谓不活畏恶名畏死畏恶道畏大众威德畏如是怖畏皆得永离。

　　第二随难征释由舍转离文义广故重征释之义有四重谓怖畏与离各有因果而文分五节一总征二列名总答三转征四举因显相五菩萨如是下结酬初征今初征意云何以此中说离畏耶二答意云以五怖畏是初地障得初地时法尔离故又离此即是此地利益翻畏名喜此相最显故于释名分中辨之(今初征意者谓得初地远离一切烦恼业苦何以偏言离怖畏耶二答䟽有二意一以五怖偏障初地初地尽断所以偏说余障通障诸地初地不尽是以不说如十使中五见及疑尽在见位偏说断之贪瞋痴慢通障见修此中不尽二畏是喜障故偏说之故于释名分中说耳)。

　　何以故此菩萨离我想故尚不爱自身何况资财是故无有不活畏不于他所希求供养唯专给施一切众生是故无有恶名畏远离我见无有我想是故无有死畏自知死已决定不离诸佛菩萨是故无有恶道畏我所志乐一切世间无与等者何况有胜是故无有大众威德畏。

　　三转征者此之一征文含四意一云何以名为不活等畏耶二云何因而有此五畏耶此二是怖畏因果故论上生起云何者是怖畏云何怖畏因三何以名为得永离耶四因何令此得永离耶此二离畏因果若得离因自然无果故论上云远离此因无怖畏故(故论上云下以是经前生起之论故云上也论文具云次说何者是怖畏云何怖畏同远离此因无怖畏故释曰论中怖畏有问无答经中离畏有答无问故疏具出)四举因显相者谓正举离因显离果相反显畏因及畏果相故通有四意酬前四征如不爱自身何况资财是离不活因则反显爱身资财是不活畏因若不畏不活即是离畏果则反显畏于不活是此畏果余四例然又此离因即是能治其怖畏因即是所治。

　　五怖畏果不活与死二相何别惧无资缘身不存于朝夕名不活畏惧其因尽正舍报时名为死畏大怖之极无过死故又不活通于三业死唯约身故论云第一第二第五依身口意第三第四依身死约爱于善道惧舍身故恶道畏者憎于恶道惧得彼身故但说五者打缚等畏皆五摄故(五怖畏下后开义别释不次第释经而取义类以释于中分二先总彰五畏之果但拣相相滥即为释文死约爱下次拣死恶道此因上第三第四依身故为此拣上三有滥所以拣之恶名威德易故不释但说五者后通妨辨摄谓有问言怖畏多种谓打缚等岂不畏耶何但说五故为此通则五无不摄如打缚等即不活死畏所摄等)此怖畏因略有二种一邪智妄取想见爱着故二善根微少故然此二因通五怖畏善根少者亦乏资财惧不活等故有爱著者未能忘怀畏大众等故若取相显初一为前三畏因后一为后二畏因邪智即是分别身见取我乖理目之为邪邪心决断名之为智由有此智妄取于我及我所想以成执见而起爱着故我见为主我所随生爱著于我则有死畏见有我身惧舍命故爱着我所有前二畏但着财利有不活畏着利兼名有恶名畏但无我我所则三畏因亡然不活因举我况所意但取所后二因者功德善少畏堕恶道智慧善少畏于大众又过去善少今畏大众现在善少当畏恶道今具福智兼二世善以为对治故初三离因即二空智后二离因即二庄严(此怖畏下二彰怖畏因及明离义文中有三初引论总明观下释文二因自显惧不活等者等取死及恶名邪智爱着别是前三之因今通为后二之因畏大众等等取恶道若取相下后别别从相显通约义兼故通明中即别所拣谓善根微少别为后二之因今通为前三之因)。

　　菩萨如是远离惊怖毛竖等事。

　　五菩萨如是下结酬初征前云何以能离今酬由上三段如是义故所以能离意正如此而论云怖畏毛竖等事何故二处说耶前说身怖畏后说异身怖畏者意谓前第十句属念现得故但云身今通当报恶道等故云异身。

　　大方广佛华严经䟽钞会本第三十四之十

　　音释

　　𤏙

　　(乃管切)。

　　犹豫

　　(犹于求切豫羊遇切犹豫兽名多疑虑每闻人声辄登木久之方下须臾又上如此非一故不决曰犹豫)。
