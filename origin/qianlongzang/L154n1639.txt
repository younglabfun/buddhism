乾隆藏第 154 册 No. 1639 天隐修禅师语录


　　天隐禅师语录目录　　　　　　　秉一卷第一上堂示众卷第二示众卷第三示众卷第四示众卷第五示众卷第六示众小参卷第七小参卷第八举古卷第九举古拈古征古卷第十别古代古普说卷第十一复问或问卷第十二或问书问卷第十三法语法偈卷第十四法偈卷第十五机缘卷第十六机缘卷第十七颂古卷第十八颂古诗卷第十九诗卷第二十赞自赞佛事传跋

　　天隐禅师语录目录终

　　天隐禅师语录卷第一

　　嗣法门人通琇编

　　上堂

　　住湖州府报恩寺师于崇祯七年八月二十有二日入院以拄杖指三门云从者里入皇恩佛恩一齐报答且道最初一句作么生道弹指顿开华藏界刹那都向个中来便入
佛殿师云古寺重兴慈风再扇有头有尾无背无面既然有头有尾为什么无背无面掷拄杖云天上人间无处不现大展具礼拜
方丈师拈拄杖云据此室行此令不入虎穴焉得虎子从他牙如剑树口似血盆到者里也须吃棒为什么如此不曾得祖印难过此关头便起。

　　结制上堂师至法座前云最初一步蹋着须向千峰顶上提持且道是什么人行履处高着眼师遂升座拈香云此一瓣香天不能盖地不能载灵根透于劫外秀叶覆于阎浮爇向炉中端为今上皇帝圣躬万岁万岁万万岁次一瓣香遇贵则价满娑婆遇贱则半文不值奉为满朝文武阖郡公勋主请邑侯本山檀越现前居士众等同乘般若之慈航共证金刚之种智又一瓣香殷勤古木林间埋没白云堆里向无所得中得来在有修证处不证今日对众拈出供养荆溪龙池山禹门禅院本师大和尚幻有老人以酬法乳遂敛衣就座维那白椎云法筵龙象众当观第一义师云若论第一义老僧未到此间已与诸人激扬了也重新再举落二落三还有出格英灵递相酬唱者么僧问把断要津不通凡圣正恁么时请和尚道师直视云见么进云一句曲含千古韵万重云障月初来师云站过一边问大开炉鞴煅圣镕凡忽遇无背面汉来如何煅炼师云你从那里来僧提卧具云从者里来师云却有背面了也进云和尚又恁么去也师便喝问最初一句即不问未审蹋着个什么师云半夜里偷𤓰进云偷后如何师云未到你在问如何是报恩境师云梯子岭头云翼翼金车山下水潺潺进云如何是境中人师以拂子左右拂进云如何是人中意师放下拂子进云还有向上事也无师云有则有未可与你道在师乃云当阳显露人人鼻孔撩天直截根源个个脚跟点地达磨西来徒为往返之劳神光断臂枉受辛勤之苦所以道言前荐得屈辱宗风句后承当埋没家宝恁么则世尊道吾有正法眼藏涅槃妙心付嘱饮光广令传化勿使断绝且道传个什么来者里会得何须长期短期消磨岁月如未委悉老僧画蛇添足与你诸人通个消息蓦竖拂子云还见么若是不见除却你生来眼以拂子击案云还闻么若道不闻除却你生来耳既见既闻闻又闻个什么见又见个什么老僧说到者里话头也忘却了且道报恩一句作么生道左右顾视云全凭一点无私力报答四恩咸有余维那云谛观法王法法王法如是下座。

　　师在荆溪磬山辞众拈拄杖云一十五年成小构谢诸檀信护持心别行一路暂时去汝等坚修守寂岑左右顾视云目睹云霄已有年酬恩报德不相关而今带水拖泥也杖笠迎风过远山还有同起同倒者么出众相见僧问法性无去来普遍周沙界和尚去耶非去耶师竖起拄杖云你还识得者个么进云祖祢不了殃及儿孙师便打问岩前圆桂香飘远说法乘风去报恩如何是报恩的句师云到那边向你道师乃云云本无心出岫乘风缥缈于长空往来无碍月非有意临溪趁水光含于四海映彻何穷住也心包太虚无欠无余行也道不虚应有来有去到者里事绝理绝超古超今去亦得来亦得行亦得住亦得蓦卓拄杖云都卢收在拄杖头上优游自在放旷逍遥喝一喝云出门一句作么生道木人执板林间拍石女含笙岭外吹。

　　到德清开封寺鸣邹蔡封翁请上堂师云迷封旷劫开悟刹那不涉迷悟关头别通消息道看良久师乃云至道无难惟嫌简择但莫憎爱洞然明白以拂子上下指云上是天下是地高是山深是水男是男女是女僧是僧俗是俗老是老少是少如何得不简择去蓦掷下拂子云扑落非他物从横不是尘下座。

　　腊八日上堂师云此一瓣香从双径诸德斋来要老僧拈向炉中熏我释迦老子鼻孔为天下衲僧出气还有不甘者么僧问未离磬山身横宇宙何须更出方丈师云只为阇黎累及问上无佛道可成下无众生可度世尊于此日成道堪作什么师云切忌眼华问达磨大师直指人心见性成佛某甲穷到者里元无性可见亦无佛可成师云者里是什么所在问如来具五眼睹明星是那一眼师云你者一问是那一眼僧喝师云喝即不无未具眼在僧复喝师云一喝两喝后如何进云和尚请尊重师云阇黎不得造次问心地不从诸种得圆音岂向耳边闻天未开地未辟者个在什么处师云你从那里来僧呈坐具云从者里师云开了也进云混沌未分原有此头头显露本天然殷勤有意还无觅掷向人前不直钱师云收起葛藤问莲华不透水因语识人未审是迷是悟师云两头俱不实进云释迦老子是迷是悟师便喝僧礼拜云云到雪山重点破金针一现绝尘埃师云自起自倒师乃拈拄杖云禅非解会道绝功勋妙体湛然真机独露不可以心思不可以意想不可以言宣不可以默照不可以色见不可以声求一念回光便同本得恁么则释迦老子睹明星时见个什么来者里透得顿越三祇坐断报化佛头随时着衣吃饭还有向上一路在蓦竖拄杖云释迦老子在诸人眼睫毛上放光动地只是不得动着动着则三十拄杖何故不见道丈夫自有冲天志不向如来行处行卓拄杖下座。

　　元旦上堂师云满天甘露洒蒙蒙遍地森森点翠浓佛法不须重举似大家齐唱太平风有么有么拈拄杖云如无老僧自拈自弄去也年年有个新年头今日新年事事周国泰民安无底事道人林下自优游山河大地也优游以拄杖作舞势卓下云拄杖子岂不优游耶所以道当堂显示只要知归拟议之间白云万里喝一喝云且道目前一句作么生残雪已消千嶂冷和风才起万溪春掷拄杖下座。

　　解制上堂师云春山青春水绿万卉荣荣争秀郁三三两两出林峦云水悠悠自奔逐途中蓦撞铁蛇横拟议遭他的荼毒咦诸人还过得么僧问机关未动杲日当空拨转之时为什么乾坤犹碍师云黑漆漆地僧喝师云好一喝且道落在什么处僧作掌势师拈棒僧复喝师震威一喝问虚空随量显方圆结解依时不变迁个里本来无背面孰分长短与中偏本来无背无面和尚结解个什么师云问你来进云是则华开红树乱莺啼师云笑杀目前大众师乃云九十日中眉毛厮结从今已去两眼横开烁破山河大地个中无去无来蓦竖拄杖云三世诸佛从者拄杖头上兴慈运悲历代祖师从者拄杖头上点化群迷天下老和尚从者拄杖头上指东话西今日山僧一时捉败众中还有不甘者么喝一喝卓拄杖云云在岭头闲不彻水流涧下太忙生下座。

　　二月十二上幻祖供师拈香云大明国里者老汉儿孙满地尽道今日是忌日山僧则不然正是老汉大解脱的时节诸人还知落处么若知得落处也许你们拈一分香便礼拜。

　　檀越请上堂师云老僧自解制后收起法幢封却法鼓待汝等新建法堂再与你们说几句无义味话不料今日嘉定张居士数百里而来得得设供请老僧升座掀翻般若忏涤𠍴尤众中还有超情离见者么出众递相酬唱问超情离见即不问和尚向日道不尽的今日请垂一语师云你那里得者消息来师乃拈拄杖云罪从心起将心忏心若空时罪亦空个里了然尘垢尽无边障难悉消镕虽然如是须知有向上一着始得悄然突出难辩端倪信手拈来岂容拟议蓦竖拄杖云看唤作拄杖则触不唤作拄杖则背速道速道道得亦出不得建化门头道不得亦出不得建化门头且不落建化门一句作么生道卓拄杖云三世诸佛亦如是历代祖师亦如是天下老和尚亦如是老僧亦如是诸仁者亦如是个中有个不如是者好与三十拄杖复偈云解冤释结总非难只在当人一念间剔起眉毛从此会归家乐业享余年卓拄杖下座。

　　观音诞度僧上堂师喝一喝云入山不畏虎兕猎人之勇也入水不畏蛟龙渔人之勇也且道衲僧家以何为勇僧问万峰头上略展锋铓时如何师云惜取眉毛问如何是全提不隔的句师云师姑原是女人做师乃云一尘不立犹在半途截断众流尚居门外且道谁是到家者顾视左右云观音菩萨将钱买胡饼放下手时原来是馒头到者里直得如天普盖似地普擎耳里藏得须弥山眼里着得四大海方有语话分恁么则此人浑身坐在什么处委悉么数声清磬是非外一个闲人天地间复说偈云堂堂已具丈夫相就里还教识得渠今日分明亲指示不须回顾更踌躇卓拄杖下座。

　　四月八日上堂师云大千沙界百亿须弥不动步而到且道是什么人行履处诸人还知么问答不录师乃云自从放出拏云手随波逐浪四十九只为普利于群迷月印千江随人走年年有个四月八人人尽称生悉达云门跛足老阿师一棒拈来要打杀若将此语当禅宗后代儿孙坑䧟杀咦云门大师来也左右顾视云还见么为汝诸人不唧[喵-卄+(一/(匚*〡*〡*(巨-匚)))]隐入拄杖子里去也唤作拄杖子又是云门大师唤作云门大师又是拄杖子者里若分疏得下释迦老子还他释迦老子云门大师还他云门大师拄杖子还他拄杖子且道报恩老汉脚跟站在什么处蓦卓拄杖喝一喝下座上堂维那拟白椎书记玉林喝住云待我问了话白椎问云昔日黄檗道大唐国里无禅师如今大明国里还有个把么师拈拄杖作打势云看棒林便喝师亦喝林又喝便转身云不是狂儿多意气只因曾透上重关竟出师喝一喝林亦喝维那重白椎林闻乃高声云叹你娘的死气师良久乃云一向灰头土面了无佛法判断若个伶俐衲僧当机不用打算更有么问如何是夺人不夺境师云两株梅历历进云如何是夺境不夺人师便喝进云如何是人境两俱夺师云阇黎站过一边进云如何是人境俱不夺师卓拄杖云汝还识者个么问莫谓无心云是道无心犹隔一重关且道是那一重师云那一重僧拟进语师便喝进云还许学人透过么师便打师乃云资生贵图求富参禅贵图求悟求悟若似资生个个成佛作祖大小高峰末后咄云甜瓜彻蒂甜苦瓜连根苦却似首尾不相照报恩则不然资生何必求富参禅岂待求悟者里直下承当人人本是佛祖喝一喝卓拄杖云炎天汗流脊解衣林下凉下座。

　　示众

　　住荆溪磬山腊八示众师云磬山茅屋冷凄凄到者都缘向上机鼻孔尽从今打失赤条条地得无依作么生是向上机师自代云泥牛吸水武陵溪今辰是我释迦牟尼佛桶底脱落的时节大众还知么若也知得当初释迦老子悟得个什么来若也未知蓦举拂子云看取释迦老子在汝等眼睫毛上放大光明照见三千大千世界召大众云见么见得彻去睹明星时无二无别未能见得诚所谓徒入空门了也各各挽起眉毛尽平生力量挨拶将去不可蹉跎岁月埋没此光明去也复云新安徐居士二十年长斋慕道海内知识一一参叩错礼山僧为师今日为伊芟染有个颂子相记脱俗为僧翻掌间转凡成圣也非难雪峤老汉夜成道今古明星照远山久立珍重。

　　除夜示众师云一年容易过大尽在今宵生死无凭据阴阳定不饶大众团团围围住兹磬山阿相伴老僧作何功行莫谓老僧使得你们忙忙碌碌地无暇参禅办道且道你们终日起来忙闲动静运水搬柴者是谁迎宾待客垦土掘地者是谁穿衣吃饭屙屎放溺者是谁须是于中识得本命元辰不离放溺屙屎不离吃饭穿衣不离掘地垦土不离待客迎宾不离搬柴运水不离动静忙闲若于此识不得本命元辰忙闲动静即被忙闲动静碍运水搬柴即被运水搬柴碍迎宾待客即被迎宾待客碍垦土掘地即被垦土掘地碍穿衣吃饭即被穿衣吃饭碍屙屎放溺即被屙屎放溺碍者一落索老僧代你们用力不得须要你们件件自家着力始得还曾捡点得也未不然莫说一年除岁容易纵经百年如是除岁亦是虚度光阴有什么用处大众会么蓦卓拄杖云来年更有新条在恼乱春风卒未休。

　　岁旦示众祝圣毕师召众云本地风光无背面物物拈来自成现大千沙界绝罗笼一句当阳如闪电年新月新日又新步步行来步步新蹋著者重关棙子原来即是旧时人所以回天转地不须愚智功能透古超今不落圣凡阶级且如新年头上佛法有商量否若道是有水中捉月若道是无色里胶青恁么则不涉有无还委悉么将拄杖子画一画云打开云户看露柱放光辉复颂云雪后一枝梅吐玉豁然天地共阳春太平尽唱无生曲引得岩前石虎吟。

　　示众师卓拄杖云众兄弟久处丛林遍参知识曾拨著者一着子也未若拨著者一着子顺逆境缘自然稳当不被尘劳封锁生死岸头脱然自在不随业识牵缠在世出世了无𦊱碍谓之无事道人若未拨着徒自山山水水千里劳神出家儿父母远离亲朋绝往澹泊无为翛然洒落趁此色力强健猛着精彩究取者一着子十二时中幸无异缘毕竟要讨个分晓才得不孤出家之志不负佛祖之恩虽然此话在了事人前却如送个腊月扇子也蓦喝一喝云截断葛藤。

　　岁旦示众师云天启四年正一日春到人间将半月梅华笑雪满院香透过时人娘生鼻蓦举拄杖召大众云看惟有者个原如此也无年来也无月也无新旧只平常直直对君亲剖悉掷拄杖云虽然如是新年头上一句又作么生道良久云大众登宝殿祝圣愿长春。

　　绝粮示众师举世尊一日敕阿难食时至汝入城持钵难应诺佛云汝既持钵当依七佛仪式难遂问如何是七佛仪式佛召阿难难应诺佛云持钵去师云幸喜幸喜世尊大慈大悲当时若不开者一路洎合饿杀老僧大众且道灵山会上他曾到者境界遣阿难未曾到者境界遣阿难试道看况世尊三界大师福被人天何故只遣阿难入城持钵千二百众合作么生磬山今日则不敢钉钉遣谁去且者一条路谁行得谁行不得可不见义勇为耶磬山记得当年有个颂子拓钵生涯七佛仪瞿昙尽力为提撕阿难当下通消息那用婆心第二机。

　　诞前一日示众师云寄迹阎浮五十春不知虚幻受跉𨂲自从胡乱年来后闲看长空放白云所以道真如性海本无出没大悲愿力示现去来且道既无出没焉有去来真如性海与大悲愿力是同也是异也若道同蓦举拂子云者是大悲愿力如何是真如性海若道异蓦垂拂子云者是真如性海如何是大悲愿力若道不同不异则无老无少无大无小无长无短无有无无不可以形名得不可以智识知大众得得到磬山来与老僧庆诞庆个什么可不随情逐世了也且道不随情逐世一句作么生道指庭菊云黄菊经霜老青松带露寒若将时节会依旧是颟顸。

　　诞日示众师拈拄杖云老僧去年四十九曾向人前扬家丑谭禅论道作生涯想起从前不唧[喵-卄+(一/(匚*〡*〡*(巨-匚)))]今年幸尔已五十对君一字无可说横拈拄杖按乾坤那个丈夫来受屈所以道把住也十方虚空也须吃棒放行也森罗万象总是齐彰山僧今日也不放行也不把住与诸人聊通一线蓦将拄杖向前周匝回绕云一任七纵八横去也良久卓拄杖云真金自有真金价终不和沙卖与人。

　　除夜示众师云爆竹一声催岁尽寒梅数点带春来道人林下无余事心地闲闲却似呆欲识佛性义当观时节因缘时节既至其理自彰过去时节已过去未来时节犹未来现在时节而不住深山穷谷之中寂寥虚廓无喧哗杂扰之声无朱紫玄黄之色无笙歌燕舞之作无大欢小悦之娱刚刚一种灰头土面懒散禅和历历孤明澄心听法莫不是者个时节若是者个时节又何用更识便转得身吐得气吃得山僧手中痛棒若未转得身吐得气吃得山僧手中痛棒向前则截断你路头落后则无你退身之地住着则与你三十棒到者个时节还有不惜身命者出来么须知句中刬意意中刬句意句交驰甚为可畏虽然官不容针私通车马汝等入堂坐禅俄经一月并无有一人造我室中通个消息都卢是一队无心道人老僧信得汝等过汝等还信得老僧过么若信得过莫谓无心云是道无心犹隔一重关不见药山和尚坐禅石头一日偶见之问曰汝在者里作么山云一物不为头云恁么即闲坐也山云若闲坐即为也头云汝道不为不为个什么山云千圣亦不识你看古人一个闲坐尚不可得而况昏沉掉举妄念纷飞者乎石头便云从来共住不知名任运相将只么行自古上贤犹不识造次凡流岂可明你看石头和尚舌头拖地入泥入水为人老僧今晚为汝等注破从来共住不知名那里识得来任运相将只么行也是客作汉自古上贤犹不识难道造次凡流岂可明不是压良为贱既注破还知么若论者一段事人人本有个个不无只为无始以来无明业识烦恼盖覆不得现前还见么蓦举拄杖云先天有物能为主不属阴阳造化生久立珍重。

　　元旦示众师云今朝元来新年头昨晚元来旧年尾新年头上不见来旧年尾上不见去不来不去常现前个里元来无所住无所住处着眼看大千沙界一毫许漫看春风满面生张公吃酒李公醉更有一般堪羡处千门万户瞳瞳睡大家齐唱太平歌哩哩啰兮啰啰哩所以道有条攀条无条攀例大众祝圣寿以无疆赞皇图而永固。

　　元宵示众师云一灯才焰万灯莹烁破乾坤彻底空山色自今光灿烂桃华依旧笑春风大众刚才过岁又已半月流光荏苒无暂停息若是手脚未稳切宜努力干办莫待临渴掘井追悔无门会得么英灵衲子未举先知机钝之流不妨荐取指灯云唤作灯则触不唤作灯则背且道唤作什么来云门大师道光不透脱有两般病一切处不明面前有物是一又透得一切法空隐隐地似有个物相似亦是光不透脱直饶恁么不恁么会即声色而非声色不恁么恁么会即非声色而非非声色般若经云若取法相即着我人众生寿者若取非法相即着我人众生寿者是故不应取法不应取非法到者里无你下口处无你入头处无你插手处无你拶脚处伫思停机即没交涉还会么除非是上根利器一闻千悟始得不见达磨初祖遥观震旦有大乘根器得得航海而来在梁国不契直造少室面壁九载刚接得个神光二祖断臂以求安心之法顿悟本来谓之得髓传至六祖开心地法门然后宗分二派派列五宗岂不是灯灯相续莹彻交辉所以道法流不泯派永接于曹溪灯焰常存光愈明于少室老僧今晚见此世灯引者一落索明眼人前一场笑具可不通身辊在葛藤窠里了也还有剔脱得出者么良久云少林秘要无多子五派单传不二门喝一喝。

　　示众举兴教坦和尚初开堂有雪窦化主省宗出问诸佛未出世人人鼻孔撩天出世后为甚么杳无消息坦云鸡足峰前风悄然宗云未在更道坦云大雪满长安宗云谁人知此意令我忆南泉拂袖归众更不礼拜坦云兴教今日失利便归方丈坦令人请宗至云适来错只对一转语人天众前何不礼拜盖覆却宗云大丈夫膝下有黄金争肯礼拜无眼长老坦云我别有话在宗乃理前问至未在更道处坦云我有三十棒寄汝打雪窦宗乃礼拜师云你看古人真实处无一字相欺若是今时善知识权柄在手不辩来机要施设到底那肯屈尊就下若是今时学者出头来硬作主宰到底亦未肯服善你看坦长老从容和雅云适来错秪对一转语且道作么生是他错处省宗不肯后云寄三十棒打雪窦雪窦又有何过省宗便肯礼拜者里若看得分明许你们通个消息众各呈见不辍师复云学道先须达本后识纲宗纲宗既明其本自立既得其本道随手应所以道从天降下则贫穷从地涌出则富贵若道见过古人田地只好与古人提瓶执杖若道见到古人田地只好与今人提瓶执杖若未见到者更参三十年始得何故卓拄杖云选佛若无如是手宗门那得到如今左右顾视云有么有么如无老僧且去守困便曳杖出堂。

　　示众师云诸方善知识难见而易得亲近老僧者里易见而难得亲近何故诸方善知识道眼高明福德博厚丛林整齐饮食精洁可谓难见而易得亲近也老僧者里世缘浅薄辟草开荒茶饭粗粝可谓易见而难得亲近也难得亲近难中之难雪里送炭者少易得亲近易中之易锦上添华者多左右顾视云众中还有道得不难不易一句么蓦卓拄杖云拄杖子𨁝跳出来道也不难也不易清风明月共知音天上人间随所去师复笑云不然不然老僧还要用着你曳拄杖归方丈。

　　天隐禅师语录卷第一

　　音释

　　沌

　　(徒本切音囤混沌元气未判也)。

　　垦

　　(口很切音恳力治也)。

　　𨂲

　　(郎丁切跉𨂲行貌)。

　　苒

　　(而琰切荏苒犹展转也)。

　　秘

　　(兵媚切神也密也藏也)。
乾隆藏第 154 册 No. 1639 天隐修禅师语录


　　天隐禅师语录卷第二　　　　　　秉二

　　嗣法门人通琇编

　　示众

　　示众师云诸人既流入心地法门必须向己躬下做真实工夫参究一回始得不可依依稀稀当有当无如患疟病一般今日提起便心中火急明日放下即缓纵身心或恐色力不佳病魔缠绕或虑衣食不周贫穷困苦干办世事调养四大漫漫学道殊不知恁么去纵有怕生死之念不觉埋没尘劳而被结习驱使者等根器都是无始以来信位之不足也如何参得我祖师禅驴年也未有出头日子四恩奚报耶若果具大丈夫志猛省将来𢬵此四大也不管贫穷困苦也不管饥寒冻馁也不管病魔缠绕也不管世谛纷纭单单提个话头澄澄湛湛切切思思行也参坐也参住也参卧也参不顾得失危亡不知迷悟境界便如斯挨拶将去岁久月深蓦然打失鼻孔却如虚空粉碎大地平沉漫漫苏醒将来方有少分相应到者田地急急见人不可耽着此事须知祖师门下本无有实法系累他人若有一法系累他人入地狱如箭射便不相应也故笑岩师翁云圣人之道个个完具惟不自究明甘自轻弃且道那里是自轻弃处须时时捡点不可放过珍重珍重。

　　檀越请示众师云在家菩萨身居富贵之中而不被富贵之所罗笼信知有者段出世之事此乃屡劫种的善根最是难得须当十二时中猛省提撕如何是我父母未生前本来面目须要治家应缘处知宾待客处着衣吃饭处驱奴使婢处忙闲动静处一一体究不可放过直下能见得本来便识得妙明真心不生不灭不常不断无老无少无去无来非古非今非成非坏自然超出苦海昔日无著道人二十七八寡居学道叩参径山打硬修行志气超群见地卓荦大彻后为尼播扬宗教接物利生岂不是出格道人也彼既如是我宁不尔你们若要家园事业成办然后修行则便耽阁三界空华犹如火宅岂可认定家园事业一息不来就属后世切莫为长久之计汝等若信得及各各须念无常迅速生死事大提撕话头以悟为期二六时中切不可忽赵州和尚道我在南方三十年除二时粥饭是我杂用心处如此用工无有不发明者珍重。

　　示众师云截径一路见在目前正道玄微意超言外物物就手事理藏锋诸人还知落处么不见汾阳老人云金华布地玉蕊承天杲日当空乾坤朗耀云腾致雨露结为霜不伤物义道将一句来还有道得的么若道不得眼中有屑直须出却始得其时不肖远孙若在但云觅火和烟得担泉带月归风穴云若立一尘家国兴盛野老颦蹙不立一尘家国丧亡野老安贴于此明去阇𥠖无分全是老僧纵夺由你不得压良为贱争奈宾中有主于此不明老僧即是阇𥠖杀活听凭且不得自起自倒争奈主中有宾阇𥠖与老僧亦能悟却天下人亦能瞎却天下人全放由你也不得作憨争奈宾中宾在要知阇𥠖与老僧么拊其两膝云者里是阇𥠖者里是老僧全[(冰-水+〡)*ㄆ]由你切不得教坏人家男女争奈主中主在且问诸上座老僧与阇𥠖是同是别若道是同去上座自上座老僧自老僧若道是别去又道老僧即是阇𥠖分亦凭你不分亦凭你蓦拈拄杖云只是不得忘却者个诸人又作么生会若能于此明得去一句中有三玄三要宾主历然平生事办参寻事毕诸人还识得一句么卓拄杖喝一喝诸人还见彻三玄么以拄杖点空𠁼喝一喝诸人还要会三要么以拄杖于空画<PIC>L154p0103_01.gif</PIC>喝一喝永嘉云粉骨碎身未足酬一句了然超百亿老僧举到者里一件要紧事不得与诸人再打葛藤左右顾视云看看汾阳老人来也便出堂。

　　示众举楚石禅师上堂云通身是眼为什么觑不见通身是耳为什么听不闻通身是口为什么说不到通身是心为什么鉴不出报恩有道聪明神咒布施诸人去也师云且道通身既然是眼那里得见耳来通身既然是耳那里得见口来通身既然是心那里得见眼耳身口来诸人到者里须自捡点看磬山说得是报恩即不是报恩说得是磬山即不是虽然直饶觑得听得说得鉴得已落第二头了也复云参。

　　岁旦示众林皋问玉绽梅华分几𣗳和风阵阵送香来新年头佛法即不问如何是三宝堂前祝圣的句师云天长地久进云恁么则垂衣王化里打鼓乐升平师云谁是知音者进云官不容针私通车马时如何师云试道看进云白毫宛转交光相青髻盘螺满月辉如何是佛师以拂子打圆相进云玉轴未分三兽别金函才展大车归如何是法师据座而坐进云七尺单前知默坐一瓢方外任闲游如何是僧师云且过一边着进云三宝已蒙师指示宗乘的旨是何宣师以脚趯云一脚趯过进云栴檀林内曾游戏踏转昆仑作象骑如何是向上为人句师云日月齐明进云归猿攀得枝头月去鸟冲开石上云师云少卖弄师乃云皇图永固帝道遐昌佛日增辉法轮常转作么生是转法轮的句适才者些问答你道还报得皇恩佛恩也无知么喝一喝云不见临济大师道我有时夺人不夺境有时夺境不夺人有时人境俱夺有时人境俱不夺且道老僧者一喝是夺人耶夺境耶是人境俱夺耶人境俱不夺耶若道夺人人人鼻孔撩天若道夺境物物融通亨泰若道人境俱夺争奈满面春风若道人境俱不夺老僧且拈向一边如何是夺人夺人则不问如何是夺境夺境则不问如何是人境俱夺人境俱夺则不问且道人境不夺一句作么生道以拂子作书势云岁朝把笔百事大吉蓦掷拂子出堂。

　　示众举泰首座到洞山值吃果子洞山云有一物上拄天下拄地黑漆漆常在动用中动用[(冰-水+〡)*ㄆ]不得未审过在什么处泰云过在动用中洞山令人掇退果桌佛果云天下衲僧尽道泰首座箭锋不相拄所以遭洞山贬剥后来沩山真如道此果子莫道泰首座不得吃三世诸佛也不敢正眼觑着宗师家正令当行十方坐断有定乾坤句辩龙蛇眼不妨难趁当时若是英灵衲子解捋虎须待他道过在什么处便拈起果子云和尚毕竟唤作什么待他拟议劈面便掷师云二大老一人虽扶弱且未得果子吃在一人虽太甚而有过人之志亦未得果子吃磬山则不然待洞山道过在什么处但云有过无过且置随声拈起果子云和尚先得了也便吃可不有意气时添意气不风流处也风流。

　　示众举琅玡和尚问举和尚近离甚处举云两浙玡云船来陆来举云船来玡云船在什么处举云步下玡云不涉程途一句作么生道举以坐具摵一摵云杜撰长老如麻似栗便拂袖而出玡问侍者此是什么人者云举上座玡遂亲下旦过堂问莫是举师叔么莫怪适来相触忤举便喝复问长老何时到汾阳玡云某时到举云我在浙江早闻你名元来见解只如此何得名播寰宇玡遂作礼云慧觉罪过师云大众凡看古今公案先须得句而后知义义句昭然意趣深解若脱略言句其义不全得失难辩其间擒纵杀活抑扬[(冰-水+〡)*ㄆ]放何从而得之也老僧阅古尊宿集举和尚录中删去以坐具摵一摵云慧觉罪过句岂非集者自失一只眼也且妙喜分明道宾则始终宾主则始终主二大老蓦劄相逢主宾互换直下发明临济心髓苟非彻证向上巴鼻具出常情正眼未免作得失论量今日众中莫有为琅玡出气者么众无语师高声说颂云虎踞龙蟠展大机当阳着着不思议就中各显藏锋句惹得时人取次疑。

　　示众举玄沙示众云诸方老宿尽道接物利生或遇三种病人来作么生接患盲者拈槌竖拂他又不见患聋者语言三昧他又不闻患哑者教伊说又说不得且作么生接若接此人不得佛法无灵验有僧请益云门门云你礼拜着僧礼拜起门以拄杖挃僧退后门云你不是患盲复唤近前僧近前门云你不是患聋乃竖起拄杖云还会么僧云不会门云你不是患哑其僧于此悟去师云玄沙老人可谓善说未能善接云门大师如此接人也秪接得无三种病的果实有三种病人来又如何接若到磬山门下来也不难何故如患盲者来高声向他道个瞎若患聋者来劈脊便棒若患哑者来便以拂子打圆相示之今日还有三种病的么良久乃云如无老僧今日失利。

　　示众师拈拄杖云老僧有时拈拄杖子不作拄杖子用有时拈拄杖子作拄杖子用有时以拄杖子行遍四天下掷向壁角落里有时抛下拄杖子独自打顿去也诸人者里见得便乃会得我临济大师的宾中主主中宾宾中宾主中主虽然切不得动着动着一字打你头破脑裂莫言不道蓦卓拄杖归方丈。

　　望日示众师云刚才过初一又是月半了也诸人本分事作么生会若也会得出来与老僧通个消息众无语师遂出堂左右顾云天晴日头出。

　　示众师云垂钩四海只钓狞龙独步大方为寻知己宾中有主岂肯倚户傍门主中有宾不用撒沙撒土宾主互换纵夺交驰各各有坐断之机着著有出身之路谁是恁么人行恁么事大众看举慈明和尚见泉大道来乃云片云横谷口道人何处来泉左右顾视云夜来何处火烧出古人坟明云未在更道泉作虎声明以坐具一摵泉接住推明向禅床上明却作虎声泉大笑云我见七十余员善知识今日始遇作家师云你看他二大老蓦劄相逢正所谓师子游行象王踞地全机出没大用现前诸人还识得么若也识得不假如何若何便请单刀直入其或未然盲龟跛鳖岂堪克绍老僧更有个颂子诸人听取二虎争雄猛作威爪牙全露震崔嵬同音哮吼惊群兽千古传闻似怒雷休眨眼电光回不是等闲相共语漫将狐兔乱真规。

　　示众举巴陵示众云祖师道不是风动不是幡动既不是风幡向什么处著有人与祖师作主出来与巴陵相见雪窦云风动幡动既是风幡向什么处著有人与巴陵作主出来与雪窦相见师云雪窦老汉也是依样画猫儿今日有人出来为伊作主山僧放伊三十棒。

　　佛诞示众师云今朝四月八处处丛林浴悉达人人尽道报佛恩惟有磬山心未洽试问诸人报恩一句作么生道一僧出云横按镆铘全正令太平寰宇斩痴顽师云也秪道得一半进云请和尚全道师云一人有庆兆民赖之僧礼拜云谢和尚答话师云乾坤着眼看几个知恩者复举随州关子岭无闻聪禅师有僧问云今朝四月八天下丛林皆庆佛诞未审如来何处降生闻于几上画个圆相僧无语笑岩和尚代僧作礼云尽界普瞻师云今日有人问着老僧如来何处降生则向伊道休瞌睡复示颂云古佛重兴关子岭拈华旨趣笑岩酬磬山今日无思算兀坐云深白了头。

　　示众举归宗文禅师上堂云日往月来大尽小尽生死渐近大众总是祖师门下客须知生死不相关且道归宗与么说话还有过也无良久云父母不听不得出家师云者老汉前言不应后语既是祖师门下客又道个父母不听不得出家且作么生是诸人的父母试道看众无语师云老僧与诸人颂出了知生死不相关拟议之间面隔山若是祖师门下客横吹铁笛汨罗湾。

　　示众师云今朝四月半农家秧好看堪笑懒禅和一事无可断开了两片皮只是粥饭罐道眼不能明阎罗要打算。

　　示众举玄沙禅师一日集众将拄杖一时趁下却回向侍者云我今日作得一解险入地狱如箭射者云喜得和尚再复人身翠岩芝云大小玄沙前不构邨后不迭店且作么生道得出身之路道吾真云大小芝老只是偏枯若是道吾即不然玄沙侍者一人具一只眼云居舜云此语众中举得烂如泥且作么生会山僧道侍者不在言也玄沙也是荆𣗥里求栴檀东禅观云大小玄沙性命在侍者手里师拈云观此四大老批判有称强处有扶弱处有评论处有见的处若有人检点得出许他双眼圆明其或未然切忌作得失论量若作得失论量入地狱如箭射。

　　示众师云北山人吃饭南山人种田不知具何义蓑笠笑烟峦风雨共施设云月漫相瞻更有一般奇特事啸杀峰头野老猿。

　　示众举宗门有四种藏锋初曰就理次曰就事至于理事俱藏则曰入就俱不涉理事则曰出就师云就理就事理事俱就且止理事俱不涉者一藏如何着语诸人试道看众无语师自代云三脚虾蟆飞上天复示颂云气吞佛祖定乾坤出就藏锋断命根昨夜泥牛曾哮吼今朝绝迹到荒邨。

　　示众师云今朝五月五骑却艾虎街头舞蓦然撞着桃符神打落钟馗手中小鬼鼓笑杀旁观一个人吃了菖蒲雄黄烧酒沿街吐且道磬山清众又如何诸人试道一句看山茨进云穿衣吃饭随时过啸月吟风只自知箬庵进云寒衣送却知时节蛇鬼潜形避镆铘师云一个随时意赏一个谙节言行老僧亦有一句子无钱买粽子刚把贫来诉。

　　示众举佛眼禅师云上座未来此间时无一人上座既来此间后有一人上座秪是一人为甚成有成无僧无语师云磬山若作者僧只消轻轻道个祸不入慎家之门。

　　示众举马祖令人驰书并酱三瓮送与百丈丈令排向法堂前乃上堂众才集百丈以拄杖指酱瓮云道得即不打破道不得即打破众无语百丈便打破归方丈师云老僧若在管取大众沾恩不使百丈失利待他道道得即不打破道不得即打破但云唤典座来抬将去虽然已作死马医也更为诸人颂出堪嗟一众是疑团打破从教仔细看若得磬山当座下林间贴贴地相安。

　　朔日示众师云磬山阿里有两个小老虎昨日老僧被他截住却在三家邨里亸过你们出出入入切须仔细随顾左右云且喜不露爪牙便归方丈。

　　示众师云今日有一等不识好恶口称为临济门下儿孙妄判先宗以死煞法定要把冬𤓰印子印人不知我从上临济嫡脉作略夺饥人之食驱耕夫之牛何曾有实法系累人耶不见廓侍者因华严和尚上堂云大众今日若是临济德山高亭大愚鸟窠船子儿孙不用如何若何便请单刀直入华严与汝证据廓出众礼拜起便喝严亦喝廓又喝严亦喝廓礼拜起云大众看者老汉一场败阙又喝一喝拍手归众严下座归方丈时风穴作维那上去问讯严云维那汝来也叵耐守廓适来把老僧扭捏一上待集众打一䪺趁出穴云趁他迟了也自是和尚言过他是临济下儿孙本分恁么严方息怒穴下来举似廓廓云你着甚来由劝者老汉我未问前早要棒吃得我话行如今不打搭却我者话也穴云虽然如是已遍天下也师召众云还会么若会得便知临济儿孙作略若不会老僧与诸人颂出宾则宾兮主则主两阵交锋贵无住宾家作主主家宾却被旁人冷眼觑咄咄咄临济儿孙真个毒言中有响破重围千古万古遗芳躅。

　　示众举古人道幽鸟语如簧柳垂金线长烟[(冰-水+〡)*ㄆ]山谷静风送杏华香永日萧然坐澄心万虑忘欲言言不及林下好商量师云言之不及商量个什么且道有商量古人恁么道无商量古人恁么道诸人作么生会良久云熏风自南来殿阁生微凉。

　　示众举邓峰永庵主问僧审奇汝久不见何所为奇云见伟藏主有个安乐处永云试举似我奇叙所得永云汝是伟未是奇莫测归语伟伟大笑云汝非永不非奇走积翠质之南公南亦大笑永闻作偈云明暗相参杀活机大人境界普贤知同条生不同条死笑倒庵中老古锥觉范洪禅师云观其语言想见当时法喜游戏之逸韵使永公施于今则其取诟辱必矣师云永庵主问审奇云汝久不见何所为探竿影草奇云见伟藏主有个安乐处永云试举似我奇叙所得露永云汝是伟未是明赏暗罚翻其窠臼奇莫测归语伟传言送语汉伟大笑云汝非永不非面赤不如语直奇走积翠质之南公南亦大笑君子千里同风永闻作偈云明暗相参杀活机大人境界普贤知同条生不同条死笑倒庵中老古锥觉范云观其语言想见当时法喜游戏之逸韵使永公施于今则其取诟辱必矣范老可谓知言矣诸大老如播弄摩尼珠各各见其本色光明透露争奈奇公即珠何能得睹本色耶老僧已为诸人注破众中还有不了者么更听一颂伟哉永哉说是说非两口一舌就高作低积翠重岩走杀伊笑中何似刃相持师顾山茨云你为者僧代得一转语么进云请和尚问师云汝久不见何所为进云庵主那里瞌睡来师云他便掌时如何进云震声一喝师云喝后如何进云大地平沉师云也秪道得一半进云和尚如何师云干戈永息茨礼拜。

　　因众议德山托钵因缘示众师喝住云诸人还知赵州当时问南泉离四句绝百非请师道泉便归方丈州云者老汉寻常口吧吧地不消一问诸人若识得南泉归方丈便识得德山低头处师复喝云诸人会则便会傍家走什么瞎汉拈拄杖旋风打散。

　　示众举佛眼禅师因游莲华峰至半山亭有僧后到云和尚还在者里眼云我到了来也僧无语眼自代云也是斋后钟师云磬山当时若作者僧敢教佛眼老汉立地待他道我到了来也但云和尚且住待某亦到来。

　　示众举云门大师才上堂云雪上加霜便下座师云你看者老汉通身是口只是不识身子藏在什么处诸人下得一转语与云门老人相见么师乃云韶阳领众不辞劳金屑明明着眼梢到得文场拟题目手中失却笔头刀。

　　中秋示众师云诸方丛丛簇簇者里清清澹澹若向清清澹澹处会得便入丛丛簇簇不妨若向丛丛簇簇处会得直到清清澹澹始得秪如不清清不澹澹不丛丛不簇簇又作么生良久云天上一轮满清光何处无复云诸行者人人真心独朗比如秋月圆明乃因云雾氤氲翳障不得光明透露如人根尘相对便有三六一十八界缠缚不得自由何谓三六一十八界所谓六根六尘六识如眼耳鼻舌身意谓之六根色声香味触法谓之六尘既有六根六尘中间发起六识所谓眼识耳识鼻识舌识身识意识也眼与色对便有青黄赤白长短男女等相而起好恶心光不能透脱耳与声对便有宫商清浊音韵言辞而起好恶心光不能透脱鼻与香对便有薰莸秽馥腥膻等而起好恶心光不能透脱舌能尝味便有甘肥鲜美酸咸甜淡等而起好恶心光不能透脱身能觉触便有软暖细滑轻重等而起好恶心光不能透脱此五根所对谓之外尘惟意识分别思虑取舍谓之内尘所以内外相应起惑造业无暂停息如蚕作茧自缚自缠无有解脱之期诸行者若要了脱生死须是自家发起勇猛心参究勘破者一十八界本来空空荡荡无有一毫遮障处如今夜之月圆满明彻若到者田地才不徒入空门虽然更须知古人道心月孤圆光吞万象光非照境境亦非存光境双忘复是何物诸人又作么生会不可虚度光阴百年易过岁不久留努力努力。

　　示众举灌溪参末山尼了然禅师山问上座今日离何处溪云路口山云何不盖却溪无语师代云当时老僧若作灌溪但云官塘大道溪时礼拜问如何是末山山云不露顶问如何是末山主山云非男女相溪乃喝云何不变去山云不是神不是鬼变个什么师云老僧若作末山亦与一喝道个不是神不是鬼变个什么令人不畅快溪无语作园头三载师代云恁么非男女相聻如此见得免复劳矣虽然如是可见古人腰包行脚为此大事不着人我相一言透不过甘自执务参究今人能如是乎然且衲僧气概则不然男儿自有冲天志不向古人行处行。

　　示众举佛眼禅师一日垂示从东过西顾众云是是复从西过东顾众云不是不是遂归位立云适来犹记得师拈云者老汉看他自起自倒可惜当时众中无人作礼三拜。

　　示众师云古人道得到宝山须采宝莫教空去再来难诸人且道宝山在什么处莫是南天台北五台耶莫是东洛伽西峨眉耶乃至今住磬山是耶老僧敢道未是在诸人作么生会良久云不见道乾坤之内宇宙之间中有一宝秘在形山诸人采宝也未休教空去虚度光阴一僧出众云是宝非但和尚独有人人皆有师即踏下一步云者是形山如何是宝进云用得出便是师又踏下一步作听势云汝作么生用僧亦退一步拟进语师便掌僧喝师厉声云侍者将拄杖子来痛打一顿僧拟议师以袖蓦面扑便归方丈。

　　示众举马大师令智藏持书上径山山接书开见一圆相于中下一点忠国师闻乃云钦师犹被马师惑雪窦云径山被惑且置若将呈似国师别作个什么伎俩免被惑去有老宿云当时坐却便休亦有道但与画破若与么秪是不识羞敢谓天下老师各具金刚眼睛广作神通变化还免得么雪窦见处也要诸人共知只者马师当时画出早自惑了也师云灼然宗师手段切须为人解粘去缚㧞楔抽钉你看当时雪窦老人恁么拈提公案作家宗师天然有在今时有等晚辈龌龌龊龊拈个圆相出来示人未免伤锋犯手不见雪窦道若与么只是不识羞而今更不识羞在乱道圆相七佛之始既为七佛之始谁人画出又道七佛各有言诠咄还知释迦老子当时对文殊师利云你道我四十九年曾说一字来否盖为你不达源头动着便成窠臼山僧也是路见不平要诸人与古人相见才识得他漏逗处不入他圈缋去也不然一犬吠虚千猱啀实诸人还知么姹女已归霄汉去呆郎犹坐火炉边。

　　极庵居士请示众僧问磬山法席如云如水凡圣交参龙形虎势凡圣交参即不问龙形虎势如何接师以拄杖点云看脚下进云武陵溪水龙池出磬山峰对白云岩师云直上看进云禹门还有浪滔雷动也无师便喝僧翻身云舞散青霄去肩挑庾岭风师便打乃卓拄杖云于此会得不涉程途其或未然且听山僧葛藤凡夫谓之有二乘谓之无菩萨当体即空尔我衲僧家要行便行要止便止众中有道得一句不涉多途者合受人天供养不见古人云供养百千诸佛不如供养一无心道人诸人且道无那个心无是非心耶无善恶心耶无忻上厌下心耶无一切心耶若恁么会到磬山无吃棒分在今日云阳贺居士设斋要老僧通个消息一则与大众结个般若缘二则冀祐二子行金行玉老僧说到者里又无法可说且看拄杖子头上端坐大悲观世音说道应以居士身得度者即现居士身而为说法应以童男童女身得度者即现童男童女身而为说法且道说什么法偈云云阳贺氏世植福从来代代受天禄今日当斋供佛僧祈保二子如金玉大众珍重。

　　示众举舍利弗问天女汝何不转却女身女云我从十二年来求女人相了不可得当何所转即时天女以神通力变舍利弗如天女乃自化身如舍利弗而问云何不转却女身舍利弗云我今不知何转而变为女身师拈云舍利弗当时好心不得好报诸方尽道被天女转却女身据山僧见处当时天女莫道转得舍利弗一人直饶你转得大地男子为女身总是自家女身脱不得在何故既云十二年来求女人相了不可得你那里得见舍利弗转女身来明眼者试看。

　　元旦示众师云古人道今日新年头昨日旧年尾识得本来人无忧亦无喜且道既是本来人要识得作么诸人试道看众无语师自代云眉横鼻竖。

　　示众举赵州行脚到一寺院经旬辞去院主云何往州云台山礼文殊去主云某甲有颂相送颂云无处青山不道场何须策杖礼清凉云中纵有金毛现正眼观时非吉祥州乃问作么生是正眼主无语师云可惜好个颂子当时院主却似画龙的见真龙现时举手无措若是山僧作院主待老赵州道作么生是正眼便云你还要第二杓恶水泼么琅玡觉道个啼得血流无用处也是扶强不扶弱诸人试捡点看。

　　示众举佛眼禅师示众云广额屠儿手中屠刀如何放下自代云不须放下师别云待你成佛后即向你道眼又云面前是什么自代云无物师别云青山绿水。

　　示众举南泉送黄檗出至门泉云如许大身材戴椰子大笠子檗云三千大千世界总在里许泉云王老师聻檗戴笠子便行师云王老师当时不可屈己从人磬山若作王老师但道恁么阇𥠖却被笠子盖覆了也待他戴笠子行时但云恰是。

　　禹门示众师云远近归来拜祖庭法门大事紧须惺严持戒律心无垢把本穷玄道易亲休顺妄缘趋物外宁安寂静乐身贫但依遗训能开悟他日传灯亦赘名。

　　天隐禅师语录卷第二

　　音释

　　馁

　　(奴罪切音鮾饿也)。

　　荦

　　(吕角切音䃕卓荦超绝也)。

　　馗

　　(渠龟切钟馗人名)。

　　龌龊

　　(上乙角切音渥下测角切音娖龌龊迫也)。

　　赘

　　(朱芮切音[祟*ㄆ]最也得也)。
乾隆藏第 154 册 No. 1639 天隐修禅师语录


　　天隐禅师语录卷第三　　　　　　秉三

　　嗣法门人通琇编

　　示众

　　示众举僧问佛果和尚如何是主中宾果云阇黎问处带纤尘如何是宾中主果云山僧未免自道取如何是主中主果云坐断舌头无去取如何是宾中宾果云青山之外更愁人师云者僧既问主中宾何故佛果答他道阇黎问处带纤尘此岂不是宾中句也问宾中主何故答他道山僧未免自道取此岂不是主中句也此二转语若透得过便会得主宾互换之机答在问处方做得我临济门下儿孙识得佛果老人作略不同诸家答处老僧也要大家知今日拈出设有人问老僧如何是主中宾信手拈来不是尘如何是宾中主拨草瞻风为谁尔如何是主中主茅堂独坐无余事如何是宾中宾走尽千山路不穷且道与古人是同是别。

　　示众师云诸人既为临济门下儿孙当尽临济法道若不尽伊法道他日不堪为人师范只如四宾主今时人不悟看字落处便儱儱侗侗打发将去宾主馍糊而已老僧又气力衰弱不能一一与诸人剖悉时有僧问如何是宾看主师云入门须辩取进云如何是主看宾师云不待形言语进云如何是主看主师云两眼对两眼进云如何是宾看宾师云二俱是瞎汉师复云离却四宾主诸人道将一句来良久云了复云老僧今日更与诸人颂出如何是宾看主踏破云山千万重归来事事已从容竿头独坐垂丝者孰谙沧波泛莫穷如何是主看宾赤条条地显家风不是无端霹雳空杀贼便能骑贼马到头输却僧中龙如何是主看主以镜照镜镜奚容面面光含万象空识得个中消息子不寻枝叶落残红如何是宾看宾相逢尽是幻中人影现何曾识得真分付此时林下客莫教空带眼中尘所以临济大师道山僧所举皆是简魔辩异知其邪正蓦喝一喝云珍重。

　　示众举九峰禅师问僧近离甚处僧云闽中峰云远涉不易僧云不难动步便到峰云有不动步者么僧云有峰云争得到此间僧无对峰以拄杖趁下师云此僧将成九仞之山难进一篑之土磬山若作此僧更踏上一步云愿和尚万福诸人还下得一转语么若下得者一转语许汝明窗下到处安闲若下不得动步皆错试道看复示颂云千里云山不惮劳何妨觌面转途遥殷勤报与当场者莫待临机无下梢。

　　示众举石门彻禅师因今初上座领众来参彻问万仞峰头石牛吼穿云渡水意如何初无对师云老僧若作初公便云天晓清风拂轻袖夜来明月上高峰彻云山僧住持事大参堂去师着语云诺也知此事不易复云可见此事相续也大难彻后今僧下语或云久向和尚或云访道寻师明的旨觉了根源显异机彻云当时初上座若下得者语不将他作参学人师云不将他作参学人且道作什么人看若知得他落处磬山已作学人看如是还与古人同耶异耶试道看。

　　示众举真歇了禅师问僧你死后烧作灰撒却了向什么处去僧便喝真云好一喝秪是不得翻款僧又喝真云公案未圆更喝始得僧无语师云可惜当时者僧无末后句若有末后句也不奈伊何真老虽是洞上儿孙宛有济翁门下作略我当时若作此僧何不道喝则不无恐和尚作喝会待伊打云者死汉便喝拂袖而出。

　　示众师云向上一路把住牢关截断众流不通凡圣只为诱引初机不无曲垂方便诸人还知么不见当时有僧问临济大师如何是真佛真法真道乞垂开示济云佛者心清净是法者心光明是道者处处无碍净光是三即一皆是空名而无实有如真正道人念念心不间断自达磨大师从西土来只是觅个不受惑的人后遇二祖一言便了始知从前虚用工夫山僧今日见处与佛祖不别若第一句中得堪与佛祖为师若第二句中得堪与人天为师若第三句中得自救不了有僧问如何是第一句济云三要印开朱点窄未容拟议主宾分如何是第二句济云妙解岂容无著问沤和争负截流机如何是第三句济云看取棚头弄傀儡牵抽全藉里头人师云老僧今日不惜口业与诸人通个消息僧问如何是第一句师云描也描不成画也画不就如何是第二句师云无风荷叶动决定有鱼行如何是第三句师云雨打梨华蛱蝶飞复示颂云第一句声前坐断闲家具千圣从兹道眼开个里难容杀活智第二句言下分明须荐取人天路上未为奇光烁乾坤孰不惧第三句回头转脑尤钝迟风尘狼藉不知归止啼黄叶空教费到者里诸人还荐得么若荐得更须知慈明老人云第一句荐得和泥合水第二句荐得无绳自缚第三句荐得四棱着地又作么生会若会得许你与佛祖为师若未会切须仔细莫学今时不识好恶错下名言埋没先圣珍重珍重。

　　朔日示众师云今朝六月一光阴如火疾那事总无妨毕竟如何说悬崖能撒手大事方了毕于此得分明也要通消息还有通得消息者么一僧咳𠻳一声出一僧作礼师云夜眠侵早起更有夜行人。

　　七月朔示众师云隔江招手尚心安何况亲承一夏参此事不从言语得个中那许着毫端情忘处处原初体境寂头头达本源休把世间浮学解等闲埋没祖师禅。

　　示众师云五更熟睡时撞钟不闻钟声顷寤时鸣鼓便闻鼓声若先不闻钟声后闻鼓声寤寐不得恒一或闻性有不遍耶钟声有不到耶钟声若不到同处寤者亦应不得闻闻性若遍寐者亦当得闻何以寤时闻寐时不闻若融会得寤寐一如若融会不得生死关头如何打脱不可放过诸人捡点看。

　　示众举佛眼禅师垂示云无目仙人能揣骨既是无目将什么辩贵贱师云摸着鼻孔唤作眼眼云有人问你随问随答无人问你时作么生道师云掩耳偷铃汉眼云有情说法易见无情说法难闻只如无情说法什么人得闻师云从那里得者消息眼云芥子纳须弥且问你诸人即今在芥子内芥子外若道在芥子外如何纳得须弥若道在芥子内许多大身材如何却在芥子内师云内外且置唤什么作芥子又云三界惟心万法惟识。

　　示众师云今时学道人做工夫不得㘞地一声盖为工夫不能绵密凡情圣解不得顿忘古人所谓如患疟疾一般寒了一会又热一会何曾下整片工夫若是真参实究生死心切一刻不放空挨拶将去日久月深无有不悟的道理。

　　示众师云截断一切单单只究本分一着果乃亲见一回从前学解的都不虚弃若未亲见一回总为闲学解埋没祖师心。

　　茶次示众师云古人设茶因叙话磬山因话而设茶茶话分明已举似诸人切莫得周遮虽然且道茶与话是一是二若道是一诸人但得茶不得话若道是二老僧但得话不得茶诸人试道看如何得恰好众无语师举茶瓯云且吃茶漫漫与你们打葛藤。

　　禹门示众师云吾于此地本来无福不劳众兄弟赞叹傥若赞之赞之无益吾于此地本来无过不用众兄弟毁谤设若毁之毁之不及既赞之无益毁之不及岂非平等法门乎夫佛与众生平等烦恼与菩提平等西方与东土平等天与地平等我与你平等平等与不平等平等噫白日易迁颜色老黄金难买少年还。

　　腊八示众师云把住也乾坤失色放行也草木生辉山僧今日也不把住也不放行作么生商量还有知音者么问六年霜雪经多少夜半明星眼豁开睹明星事则不问释迦老子向什么处安身立命师云脚下看进云恁么则万古宗猷全赖今日师拈拄杖云倚天长剑逼人寒进云祇𣗳生香草昙华匝地开也师以拄杖画一画云截断葛藤进云还有知恩报恩一句请和尚全道师云阇黎也须道一半进云大众证明便礼拜师乃云今日瞿昙成道诸方老秃谭玄惹动群情意地塞却当人性天惟独磬山白眼又被诸子绵缠到者里阿呵呵说个什么法要终不道一拏三只有个蛮颂子与诸人通个消息六载雪山清修炼却锻身心如死灰纵然拶得明星现也是重添眼上眉黄面老子今日被山僧钝置一上诸人证明还有不甘者么出来道个出格的句看一僧出才礼拜师劈脊便棒僧无语师云谷深连夜雪压折几株松。

　　示众师召众云大凡看古人公案不得造次须是脚踏实地见得古人落处然后着着自有出身之路不见当时报恩华和尚为佛智雪堂举哀上堂举大觉和尚顺世谓众云我有一只箭子要付与人时有僧出云请和尚箭觉云汝唤什么作箭僧便喝觉打数棒归方丈次唤其僧来问汝适来会么僧云不会又打数棒掷下拄杖云已后遇明眼人分明举似报恩和尚云大觉平生用一只箭子穿却天下衲僧鼻孔因甚到者僧面前折却众中莫有为大觉雪屈的出来与报恩相见有么如无育王师[仁-二+日]荐福师叔亦未免吃报恩手中痛棒何故有功者赏师云大觉报恩二大老一个鼻头两孔出气正所谓杀人刀活人剑上古风䂓诸人切忌向此僧边觅若也会得当堂拈出老僧即与你拄杖子若是不会且向蒲团上搜索一回始得一僧出众云拄杖子也不要搜索也不去师便喝进云鸟栖林麓易人出是非难师直打出法堂转身卓拄杖云不是蓝田射石虎如何识得李将军。

　　立春示众师云腊尽刹那际春光泼面来道人行履处不逐四时推蓦竖起拄杖云你向未举已前荐得犹是不堪更若末后承当自救不了所以道戢玄机于未兆释迦弥勒攒眉藏𡨋运于即化临济德山却步到者里拶得冷湫湫不别今时蓦地里开展浩浩然不离劫外既然如是且道和光同尘一句作么生道卓拄杖云洞门老𣗳梅先放惹得游人杂沓来。

　　示众举应庵和尚上堂举僧辞归宗宗问向什么处去僧云诸方学五味禅去宗云我者里只有一味禅僧问如何是一味禅宗便打僧云莫打某甲会也宗云你作么生会僧拟开口宗又打黄檗闻云马祖出八十四员善知识个个屙漉漉地惟有归宗较些子圆悟师翁道若非黄檗深辩端倪几乎劳而无功应庵老祖云二尊宿只解扶强不能扶弱若作一味禅入地狱如箭其如别有生涯何异镂冰作玉且道节角在什么处蓦拈拄杖卓一卓喝一喝师拈云应庵老汉施大人作略掀翻时人窠窟如虎口里夺食着着自有出身之路诸人还见么虽然若道不是一味禅埋没归宗若道是一味禅忽略应庵到者里如何识得古人落处良久云天共白云晓水和明月流。

　　示众师拈拄杖云今朝是个腊月半大事分明须了办莫待临时有屈伸解脱门开成大患堂中个个老成人着着拈来要方便言言见谛剔祖灯自古传持吹毛剑吹毛剑有何验当阳拈出随人荐蓦掷拄杖云洎合停囚长智便出堂。

　　示众举云门云若说菩提涅槃真如解脱是烧枫香供养你若说佛说祖是烧黄熟香供养你若说超佛越祖之谭是烧饼香供养你皈依佛法僧下去应庵云三百六十骨节八万四千毛窍被云门一棒打开了也还有为众竭力的么出来为云门作主与归宗相见师云云门老人将三分真香以熏天下衲僧鼻孔如截虚空作三节看不无气盖诸方应庵老人拈一条白棒总要穿却亦是倚势欺人大众那里是他一棒处若道云门一棒打开争奈伊分作三节判断若道三分商量争奈应庵一棒穿却到者里有断得者出来与磬山相见不惟拨转二大老关棙子亦为诸方雪屈有么有么良久喝一喝云雁飞不到处人被利名牵。

　　示众举应庵和尚道参学人切忌错用心参禅见性是错用心成佛作祖是错用心看经讲教是错用心行住坐卧语言三昧是错用心吃粥吃饭屙矢放溺是错用心一动一静一往一来是错用心更有一处错用心归宗不敢与诸人说破何故一字入公门九牛拽不出师云归宗和尚惯用抽钉拔楔之钳锤也是者般人始得若不如是洎被谩过了也山僧则不然出家儿须知不错用心处参禅见性是不错用心处成佛作祖是不错用心处看经讲教是不错用心处行住坐卧语默动静是不错用心处奔南走北干办常住是不错用心处更有一处不错用心我未敢与诸人通个消息在何故一言既出驷马难追你道磬山与归宗是同是别试道看良久云复雨消残雪开云见远山。

　　除夕示众师云年年有个除旧岁岁岁有个新年来新旧不知谁改变去来无碍莫疑猜所以道已去无有去未去亦无去离已去未去去时亦无去已住无有住未住亦无住离已住未住住时亦无住岩头和尚云大凡唱教须从无欲中流出三句只是理论咬去咬住欲去不去欲住不住或一向不去或一向不住可见古人发言直透一大藏教是故释迦老子云我四十九年说法未尝道着一字末上梢头拈优钵罗华道个教外别传密授心印也是临风卖俏虽然大众也须急着眼看蓦竖拂云且道与释迦老子是同是别若道是同释迦拈华山僧竖拂若道是别古今不二道圣凡无两心也是钵盂安柄然汝等若提掇得起便可圆霄独步放旷自如识得祖祖相传心心相印不见六祖示明上座云不思善不思恶正恁么时如何是上座本来面目明便转身问云上来密语密意外还别有意旨也无祖云我今与汝说者即非密也汝但返照自己本来面目密却在汝躬深见祖师实无一法与人汝等会得便识得南泉示赵州平常心是道不属知不属不知知是妄想不知是无记若达不疑之道犹如太虚廓然岂可强是非耶还委悉么若未委悉急须猛着精彩汗出一回始得又不见当时苕溪和尚示众云吾有大病非世所医有僧持问曹山未审是什么病山云攒簇不得底僧云一切众生还有此病也无山云有僧云既有因什么不病山云众生若病即非众生僧云和尚还有此病也无山云老僧正觅起处不得今时人纵拶到者里不是望崖而退便于此处亸根却成窠臼若到磬山门下好与三十痛棒者僧又问一切诸佛还有此病也无山云有僧云既有为什么不病山云为伊惺惺你看曹山着著有转身吐气处汝等于此透得可以踏步向前便识古人到与不到才见得疏山在沩山会下闻示众云行脚高士直须向声色里睡眠声色里坐卧始得时疏山出众问云如何是不落声色底句沩山竖起拂子疏山云此是落声色底句沩山便归方丈者里疏山失却一只眼遂不契乃辞香严严云何不且住疏山云某甲与和尚无缘严云有何因缘不契疏举前话严云某甲有个语疏云道什么严云言发非声色前不物正是以水投水似空合空疏云元来此中有人你他日有住处某甲却来相见乃去沩山至晚问香严问声色底矮阇黎在什么处严云已去也沩云向汝道什么严云某甲亦曾对他来沩云试举看严云某对他道言发非声色前不物沩云他道什么严云深肯某甲沩山不觉失笑云者矮子我将谓他有长处元来只在者里他后设有住处近山无柴烧近水无水吃大众可见古人勘验学者实非细事切不得草草后疏山复造大沩安和尚处闻示众云有句无句如藤倚𣗳乃问忽遇𣗳倒藤枯句归何所沩山放下泥盘呵呵大笑噫沩山老人一笑直至如今笑不休何故今时有等无地头汉死獦狚逐句下个注脚自瞎犹可更瞎他人可不更使沩山笑转新也山僧见昔日有个俗汉也不曾参禅也不曾慕道刚在马祖庵前过即石巩也问马祖云有鹿过否祖云汝是什么人巩云我是猎人祖云汝既猎人善射否巩云善射祖云一箭射几个巩云一箭射一个祖云汝不善射巩云师善射否祖云善射巩云一箭射几个祖云一箭射一群看他钩头有饵巩云彼此皆是生命何用射他一群一钓便上祖云你恁么何不自射蓦头一拶石巩到者里露出本来面目便云若教某自射无下手处祖抗声大唤云者汉旷劫无明从此荡尽巩便掷下弓箭正所谓牢笼不肯住呼唤不回头千圣绝安排至今无住所你看石巩是个俗汉子于马祖言下便道无下手处可不超过曹山了也乃举拂云大众已上一队老汉皆是大宗匠赤手提持今夜被山僧拂子穿却鼻孔掷向诸人面前还见么若见得便好孤峰绝顶盘结草庵无心出世而誉播寰区无心济物而德洽湖海到者里年穷岁尽且道彻头彻尾一句作么生道喝一喝云骊龙不卧澄潭水猛虎还藏深谷林。

　　元旦示众师以拂打一圆相复抛后云新年头上佛法信手拈来豁达撞着无位真人打算全无合煞刚道拾只达磨皮鞋放下时元来是憨布袋破衲一年四季好风光枝头春鸟喃喃嘴又滑聒聒狼藉几多没搕𢶍喝一喝云日月明天象山河壮帝都。

　　示众举云门云你若不相当且觅个入头处微尘诸佛在你舌头上三藏圣教在你脚根底不如悟去好还有人悟得么出来对众道看师云云门老人虽慈悲之故而有落草之谭山僧若在众中便道恁么则不相当也何故不见他将佛法贱使今日众中有人出来掀倒禅床喝散大众山僧劈脊便棒且道是赏伊是罚伊。

　　灯节示众师云光前荐得截断众流照后知归趯翻影像不是依依稀稀零零落落当得平生直饶得似澄潭月影静夜钟声随扣击以无亏触波澜而不散犹是生死岸头事明则普天匝地明暗则普天匝地暗要且明不自明暗不自暗所以道当明中有暗勿以暗相遇当暗中有明勿以明相睹不见当时百丈深拨沩山便知落处龙潭吹灭德山忽尔洞然老僧今晚也不用吹灭也不用深拨蓦竖拂子云大众还见么于此见得彻去人人常光现前个个壁立万仞顺逆卷舒纵横自在正与么时且道应时及节一句作么生道良久云岩上雪消春水溜庭前玉绽蝶梅香。

　　示众林皋出众问云云影到山宾作主溪声入海主为宾宾主历然如何施设师举如意云还见么进云敢谓是和尚为人处也无师云知则不问进云腾腾烟雨里春涛送客新师云且过一边进云临济大师道我于黄檗先师处吃三顿痛棒如蒿枝拂相似为是报恩耶伸冤耶师云你还知么进云和尚在禹门大师处曾吃棒也无师云老僧忘却了也进云恁么则法法盈千古灯灯焰不穷便礼拜师云听取乃云当台显露触处洞然岂容凿壁偷光觌面提持随方应用那许颟顸取性若是作家战将不必如之若何如其临阵迟疑未免机前失照所以道决行者不顾于后决战者不顾于首登山须到顶入海须到底入海不到底不知沧溟之渊深登山不到顶不知宇宙之宽广是以古人三登投子九上洞山只为端的此事直得劄劄地打风打雨浩浩然盖地盖天不见德山老人见人入门便棒临济大师见人入门便喝从上宗乘如是作略山僧虽是他家儿孙不用者些茶饭且道即今当阳直指一句如何为众通个消息蓦竖如意云看若将者个名如意昧却当人底本来。

　　示众举僧问云门佛法如水中月是否门云清波无透路僧云和尚从何得门云再问复何来僧云便与么去时如何门云重叠关山路师云云门老人此三转语内有函盖乾坤句有截断众流句有随波逐浪句山僧今日一一点破可惜当时者僧水中捉月若人透得许伊亲见云门若不如是佛法犹未梦见在参。

　　休夏乌瞻山法济禅院示众师云坐断威音那畔全超今事门头若是伶俐衲僧当场共出只手僧问云覆千峰顶风和大地开如何是和尚接人处师云直上看进云恁么则馨香遍界闻去也师云且放你过师乃云灵源湛寂智体自如触处洞然随方应用目前无法拈来物物全彰个里无私举起头头成现须是恁么人行得恁么事且道那个是恁么人禾山打鼓雪峰辊毬赵州吃茶云门糊饼到者里总用不着且道有甚长处卓拄杖云偶然独立孤峰顶闲看湖帆自往来。

　　示众举胜思惟梵天问不退转天子云天子我常于此佛国土不曾见汝天子云梵天我亦不曾于此国土不曾见我师云二天子一曰不曾见汝一曰不曾于此国土既彼此皆不曾见今觌面又作么生却是贫儿索旧债一般岂非二俱瞎汉山僧若作不退天子见梵天恁么道便乃拦腮一掌若作梵天见不退天子恁么道也好蓦面一唾何故岂肯当面蹉过如斯可不二俱作家耶山僧今已作死马医诸人还知落处么咦有意气时添意气不风流处也风流。

　　示众师云今朝四月一大事如何毕急急下疑情莫待临时决春回夏复来光阴如电疾嗟嗟一等人唐丧竟不惜到者里如何得不虚度去喝一喝云万古碧潭空界月再三捞捷始应知。

　　示众举初祖迦叶尊者因外道问如何是我我祖云觅我者是汝我外道云者个是我我师我何在祖云你问我觅师云外道被迦叶热瞒直饶会得我我祖我也未会无我在且道无我何我无我即真我真我即无我咄更饶会得到者个田地也好与三十棒同云出问如何是真常师云即幻是进云如何是真乐师云极苦是进云如何是真我师云妄我是进云如何是真净师云恼乱是进云四德已蒙师指示向上还有事也无师云有进云如何是向上事师竖起拂子进云点开千圣顶𩕳眼露出威音劫外春便礼拜师休去。

　　示众举善慧大士因梁武帝请讲经士才升座以尺拊案一下便下座帝愕然志公乃问陛下还会么帝云不会公云大士讲经竟白云端云傅大士与志公被武帝一状领过师云傅大士既不是座主何得赴他讲席如是说经若不得志公如何合煞后来白云端和尚道傅大士与志公被武帝一状领过且道那里是他一状领过处山僧今日也是路见不平如此判断还知三大老一人有定国之谋一人有安邦之智一人有过量之才可惜当初武帝未能构得今日众中还有代他下得一转语者么良久云虽然如是帝王自有擎天略不动干戈定太平。

　　示众举百丈海禅师因侍马祖行次忽见一群野鸭飞过祖云是什么师云探竿在手丈云野鸭子师云相随来也祖云甚处去也师云点丈云飞过去师云又恁么去也祖遂把丈鼻扭师云用也丈负痛失声叫阿㖿阿㖿师云才知痛痒祖云又道飞过去元来只在者里师云破也丈直得浃背汗流因兹有省师云直须恁么始得丈次日赴参众才集乃出卷却拜簟师云才得贱用祖便下座师云虽是当阳直㨗不如振声一喝免使后面周遮次问丈我适来上堂未曾说话尔为甚便卷却簟师云然虽勘验也是怜儿不觉丑丈云昨日被和尚扭得鼻头痛师云好不识羞祖云昨日向甚处留心师云灸疮瘢上更着艾丈云今日鼻头又不痛也师云也是死中得活祖云尔深知昨日事师云转见葛藤丈乃作礼而退后再参侍立次祖以目视禅床角拂子师云无风起浪丈云即此用离此用师云逆风使箭祖云尔向后开两片皮将何为人师云当头一拶丈取拂子竖起师云砥柱中流祖云即此用离此用师云掉转枪头丈挂拂旧处师云不动毫端祖振威一喝师云方用金刚王宝剑丈当下大悟直得三日耳聋师云何止三日耳聋百千万劫命根断尽大众到者里还知古人彻处么切勿狐疑岂不见大慧老人云大悟十七八遍小悟不知其数此际是个人担当得下山僧今日不惜眉毛为诸人点破还知么良久云从前汗马无人识只要重论盖代功。

　　示众举临济闻德山示众云道道道得也三十棒道不得也三十棒济令侍者去见他如是道便问道得为甚也三十棒待伊打你便接住拄杖推一推者去一如指教德山被推倒便归方丈闭却门者回举似济济云从来疑著者汉虽然如是你还见德山么者拟议济便打师云德山和尚把住纲宗临济老人诱人犯法山僧若作德山待者僧推倒漫漫起来捉住他三十棒一棒也少不得何故不惟令者僧别有生机免致他遭临济毒手可不全放全收若作临济待他回来举似便打不使者僧重加迷闷山僧今日如此判断莫有旁不甘者出来更试断看还出得者僧么。

　　天隐禅师语录卷第三

　　音释

　　戢

　　(侧立切音辑藏兵也又敛也)。

　　矮

　　(鸦蟹切隘上声短人也)。

　　抗

　　(口浪切音伉举也)。

　　聒

　　(古活切音括聒聒无知貌)。

　　浃

　　(即协切音浃彻也)。

　　瘢

　　(蒲官切音槃疮痕也)。
乾隆藏第 154 册 No. 1639 天隐修禅师语录


　　天隐禅师语录卷第四　　　　　　秉四

　　嗣法门人通琇编

　　示众

　　示众举临济访平田路口见一婆使牛乃问婆平田路向甚处去婆将牛打一棒云者畜生诸处走到者里不知路济云我问你平田路向甚处去婆云者畜生五岁也尚使不得济云欲观前人先观所使便有抽钉拔楔之意济至平田田问还见我婆也未济云已[(冰-水+〡)*ㄆ]下了也田云近离甚处济云江西黄檗田云情知你见作家来济云特来礼拜和尚田云已相见了也济云不然宾主之礼合礼三拜田云既是宾主之礼礼拜着师云我临济老人真为大人作略只是平实问将去随者婆子张牙露齿款款道欲观前人先观所使便有抽钉拔楔之意且道者是赞他者是盖覆及至平田田问还见我婆也未轻轻道个已[(冰-水+〡)*ㄆ]下了也田只得别行一路你看平田老汉道还见我婆也未者一句且道是探竿是卖弄今人要识宾主句么二大老足可观光虽然如是白拈手段总不见得且道如何是白拈手段蓦喝一喝。

　　示众举镇州万寿和尚与保寿同参万一日去保寿保坐不起万乃展坐具保下禅床万便坐却禅床保乃归方丈闭却门万坐不起主事云和尚闭却门请库下吃茶万便归院保明日却去复礼万亦坐不起保展坐具万亦下禅床保亦坐却禅床万归方丈闭却门保于侍者寮取灰围却方丈三道便归万开门见云我不与么他却与么师云二大老一冲一撞似两虎相见各露爪牙无有一毫亏损处果为同参千古模范也岂若今时人才露爪牙先自伤锋犯手只欲谩人殊不知旁观者哂法济今日不唧𠺕恁么与诸人告报亦是伤锋犯手了也还知得落处么良久云不因夜来雁争见海门秋。

　　示众师云刚才过了五月一又是六月初一了也诸人本分事作么生各各须要亲见一回始得若不亲见一回随你做什么学问他时后日一场懡㦬莫谓老僧不道。

　　示众举陈操尚书请云门斋才见便问儒书中即不问三乘十二分教自有座主作么生是衲僧行脚事师云谛当谛当门云曾问几人来书云即今问上座门云即今且置作么生是教意师云掉转枪头来也书云黄卷赤轴师云祸出口门门云者个是文字语言作么生是教意书云口欲谭而辞丧心欲缘而虑忘师云道得一半门云口欲谭而辞丧为对有言心欲缘而虑忘为对妄想作么生是教意师云更上一层楼书无语师云可惜拶到牛角梢头无门得出山僧若作尚书便道已知上座深得如来禅也门云见说尚书看法华经是否书云是师云又是一重公案门云经中道一切治生产业皆与实相不相违背且道非非想天有几人退位书无语师云山僧若作尚书便云待老汉到非非想天即向上座道门云尚书且莫草草三经五论师僧抛却特入丛林十年二十年尚不奈何尚书又争得会书礼拜云某甲罪过师云云门老人如握一柄吹毛宝剑直教法法难存尚书素常亦具人天眼目到者里不得不复受钳锤今时还有如是衲僧如是居士么有则向前来递相证据良久喝一喝云不妨[(冰-水+〡)*ㄆ]起垂钩线免使风波浪里行。

　　示众举齐峰和尚一日与庞居士并行士乃前行一步云我强如师一步峰云无背向老翁要争先在士云苦中苦未是此一句峰云怕公不甘士云老翁若不甘齐峰堪作什么峰云若有棒在手打不解倦士便打一掴云不多好峰始拈棒被士把住云者贼今日一场败阙峰笑云是我拙是公巧士乃拊掌云平交平交师云二大老一个半斤一个八两得人一牛还人一马虽然如是就中有一个出格的也是自起自倒众中还有人捡点得出么若捡点得出许你参得禅如无山僧为你说破良久云雪中月色谁能辩堪笑知音暗点头。

　　示众举赵州和尚一日到僧堂后逢一僧乃问大众总向甚处去僧云普请去州遂于袖中取刀度与云老僧住持事繁请上座为我折倒却便引颈向前其僧便走师云当时赵州老汉幸是不遇其人若遇其人则性命难存矣虽然刚刀虽快不斩无罪之人山僧今日亦是住持事繁要诸人折倒也无刀子纵有刀子亦不藏在袖里所以道我王库内无如是刀诸人还知落处么更有一颂金刚宝剑逼人寒才露𨦟铓便不堪杀活岂容君拟议主宾相见辩毫端。

　　示众举西峰至睦州致茶果次州问长老今夏在甚处安居峰云兰溪州云有多少众峰云七十来人州云时中将何示徒峰拈起柑子州云着什么死急峰无语师云西峰当时应答一一供直末后着些精彩却被睦州老人用金刚王宝剑一截截断便不完宾主之礼山僧若作西峰待他道着什么死急只向伊道也须举似过岂不宾主始终和美耶所以道宾则始终宾主则始终主虽然如是杀人刀活人剑。

　　示众举忠国师因虞军容问师住白崖山如何修行师唤童子以手摩顶云惺惺直言惺惺历历直言历历向后莫受人谩军容无语师云大小国师老大修行却被军容一问直是手忙脚乱推出童子来之乎者也莫引后人认识神为自己你们且道军容会得无语会不得无语。

　　示众举世尊因长爪梵志索论义预约云我义若堕我自斩首世尊云汝义以何为宗志云我以一切不受为宗世尊云是见受否志拂袖而去行至中路乃省谓弟子云我当回去斩首谢世尊弟子云人天众前幸当得胜何以斩首志云我宁于有智人前斩首不于无智人前得胜乃叹云佛置我两处负门若我说是见我受是负门处粗故众人所共知第二负门处细我欲不受以少人知作是念已而白佛言世尊一切不受是见亦不受佛语梵志汝不受一切法是见亦不受则无所破与众人无异何用贡高而生憍慢梵志不能致答默自念言我负堕处世尊不彰我负不言是非得大甚深法最可恭敬即于坐处得法眼净师云梵志当时虽是伶俐中途省得意欲斩首谢世尊脱得两处负堕为什么到者里致答不得殊不知直饶你脱得两处负堕已落在世尊圈缋了也即今还有出得世尊圈缋者么以拄杖画一画云且截断葛藤虽然今时人不惟不知负堕犹自护病则不若梵志多矣掷下拄杖呵呵大笑。

　　示众举南泉大师因山下有一庵主人谓近日南泉和尚出世何不去礼见主云非但南泉出世直饶千佛出兴亦不能去泉闻乃令赵州去勘州去便设拜主不顾州从西过东又从东过西主并不顾州云草贼大败拽下帘子便归举似泉泉云我从来疑著者汉师云南泉老人坐断乾坤到者里也把不住却令赵州惯战作家去也摇撼不动他岂不劳而无功者庵主虽然把定纲宗也是抱桩摇橹山僧今日看来个个都是不唧𠺕汉者里众中莫有唧𠺕者么出来为三大老出气如无老僧今日失利。

　　示众举云门到灌溪有僧举溪语云十方无壁落四面亦无门净裸裸赤洒洒没可把问门作么生师云亏你记得者一络索门云与么道即易也大难出师云蓦头一拶僧云上座不肯和尚与么道那师云逐句寻言门云你驴年梦见灌溪师云复是一拶僧云某甲话在师云犹是不知门云我问你十方无壁落四面亦无门你道大梵天王与帝释商量什么事师云惯得其便僧云岂干他事师云随语生解门喝云逐队吃饭汉师云果然果然师复召大众云者僧不惟孤负灌溪垂训亦负云门指点若是伶俐衲僧在二大老处达其端倪便是一生参学事毕今日还有知音者救得此僧么老僧为你证据良久云更听一颂当场体用得全机着着分明何更疑只为从前都学解到头难做克家儿。

　　示众举夹山会禅师会下有一僧到石霜入门便道不审霜云不必阇黎僧云与么则珍重又到岩头亦云不审头乃嘘两声僧云与么则珍重才回步头云虽是后生亦能管带其僧归举似山山明日升堂乃唤昨日从石霜岩头归的阿师出来如法举似前话僧举了山云大众还会么若无人道老僧不惜两茎眉道去也乃云石霜虽有杀人刀且无活人剑岩头亦有杀人刀亦有活人剑师云者僧虽不怎么颇耐风霜若不是二大老慧眼圆明争能勘得伊出然则岩头固有长处若非夹山洎合埋没可见当时善知识推己让人若是今时人不惟不肯恁么道犹要弄巧谩人藏头盖尾山僧今日亦是不惜眉毛与诸人明明拈出虽然如是且道如何是杀人刀活人剑者里识得非但见得岩头石霜亦乃会得夹山老人亲切处若不如是正落在时人圈缋里便道到者个所在有什么得失是非将个枣子囫囵吞了也岂不菽麦不分遭人捡点耶良久云竹密何妨流水过山高那碍白云飞。

　　示众举渐源同道吾去吊慰次源乃拊棺云生耶死耶吾云生也不道死也不道源云为甚不道吾云不道不道回至中路源云和尚快与某甲道若不道打和尚去也吾云打即任打道即不道源便打吾归院云汝宜离此去恐知事得知不便道吾迁化后源至石霜举前话请益霜云生也不道死也不道源云为甚不道霜云不道不道源于言下有省师云者公案批评者多决断者少山僧今日要与道吾下个注脚则不孤他一片婆心而受人屈处何故他道生也不道死也不道忒煞分明争奈渐源逐句迷源还问道为甚不道到者里道吾更说个不道不道虽是雪上加霜亦乃赤心片片他又漆桶不快如斯莽卤以致道吾末后𦆆纤若是山僧当时作道吾何必定要说到底道个打即任打道即不道但向他道阇黎切忌恁么会待他拟议便棒免致伊获罪弥天即今众中还有人见得道吾落处出得渐源么如无山僧更与颂出风飘飘兮雨蒙蒙意欲还乡路不通挨到水穷山尽处方知昔日是朦胧。

　　示众举忠国师因紫璘供奉拟注思益经国师乃问大德凡注经须会佛意始得供奉云若不会佛意争解注得国师乃令侍者盛一碗水着七粒米在水中碗面安一只箸问云者个是什么义供奉无语国师云老僧意尚不会岂况佛意争解注得经沩山果云供奉先锋有作殿后无功当时才见国师问此是什么义只对云草本不劳拈出趯倒便行直饶国师通身是口也无说处师云沩山恁么批判不无衲僧气概仔细捡点将来也出不得国师圈缋在山僧若作供奉待他道者个是什么义但云上大人丘乙己化三千七十士尔小生八九子佳作仁可知礼也。

　　示众举云门问直岁什么处去来岁云刈茅来门云刈得几个祖师岁云三百个门云朝打三千暮打八百东家杓柄长西家杓柄短又作么生岁无语门便打师云当时法济若作者僧待他道朝打三千暮打八百云云但道和尚犹嫌少在他若打来接住推倒可不庆快平生虽然争奈云门老人棒头有眼径山道个直岁无语有三百个祖师证明云门令虽行要且棒头无眼老老大大作如是语话具正眼者试辩看。

　　示众举世尊一日坐次见人舁猪过乃问者个是什么人云佛具一切智猪子也不识世尊云也须问过师云当时世尊虽是退步就人争奈舁猪者不鉴谁解得大慈悲父若是山僧见他道佛具一切智猪子也不识但云我也知你只识得个猪子若是旁观者道既不唤猪子又道个什么只轻轻向他道者孽障复颂云大似无端蓦问来令伊异类着疑猜个中识得瞿昙面管教不动出三灾。

　　示众举奉先深禅师同明和尚在众时闻僧问法眼如何是色眼竖起拂子或云鸡冠华或云贴肉汗衫二人特往请益问云承闻和尚有三种色语是否眼云是深云鹞子过新罗便归众师云千人丛里夺高标时李王在座下不肯师云蹉过不少乃白法眼云寡人来日致茶筵请二人重新问话明日茶罢备彩一箱剑一口谓二师云上座若问得话是奉赏杂彩一箱若问不是只赐一剑师云王令当严法眼升座师云倚势欺人深复出问今日奉敕问话师还许也无师云探竿在手眼云许师云忒煞实头深云鹞子过新罗捧彩便行师云惯得其便大众一时散去时法灯作维那乃鸣钟集众僧堂前勘深师云也是阵后兴兵众集灯问承闻上座久在云门有甚奇特因缘举一两则来商量看深云古人道白鹭下田千点雪黄鹂上树一枝华维那作么生商量师云用大旗鼓一夺灯拟议师云安知落处深打一坐具便归众师云得大机显大用快哉不忝云门之后可惜当时无有敌手任者汉一冲一撞如赵云百万军中取阿斗相似今日还有知音者么出来为灯维那出一口气看良久云太平原是将军定不许将军见太平。

　　示众举道吾见云岩修鞋次乃问作什么岩云将败坏补败坏吾云可不道即败坏非败坏师云者两个老汉却似座主见解山僧若作云岩见道吾问作什么便抛下鞋子云你道是什么又若作道吾见云岩道将败坏补败坏但道忒煞扯东盖西如是免使后人落在义解中去虽然山僧恁么批判亦是相楼打楼有什么交涉乃呵呵大笑。

　　示众举三平忠禅师一日升座有一道士出众从东过西又一僧从西过东师云真伪历然平云适来个道士却有见处师僧未在师云探竿在手道士出众作礼云谢和尚接引师云着平便打师云正令当行僧出作礼云乞和尚指示师云来也平亦打师云终无二格平复谓众云此两个公案作么断还有人断得么如是三问众无对师云法济当时若在座下但云和尚也须吃棒何故𢬵不得自己赢不得他人平云既无人断得老僧为断去也乃掷下拄杖归方丈师云诸人还知三平落处么若知得三平落处便知法济落处左右顾视云夜静水寒鱼不饵满船空载月明归。

　　示众举忠国师问座主讲什么经主云惟识论国师云作么生会惟识论主云三界惟心万法惟识国师指帘云者个是什么法主云色法国师云大师帘前赐紫对御谭经何得五戒不持师云座主讲得千经万论到者里开口便错法济当时若作座主待国师指帘问者个是什么只对他道国师老老大大帘子也不识众中有不甘者出来道你也只识得个帘子法济向他道国师问什么来待他拟议即便喝出。

　　示众举韩文公问大颠和尚春秋多少颠乃提起数珠示之云会么公云不会颠云昼夜一百八师云韩公蹉过不少公罔措归宅怏怏而已夫人乃问侍郎神思不怿复有何事师云贤哉贤哉公遂举前话夫人云何不进云昼夜一百八意旨如何师云善言言者公明日凌晨遂去门首乃逢首座座云侍郎入寺何早师云好不知来处公云特去堂头通话座云堂头有何因缘开示公举前话座云侍郎怎生会公云昼夜一百八意旨如何师云老老大大做学语之流座乃扣齿三下公后至堂头又进前语云昼夜一百八意旨如何堂头亦扣齿三下公云信知佛法一般师云休错认颠云见什么道理乃云一般公云适来门首接见首座亦复如是颠遂唤首座问适来只对侍郎佛法是否座云是颠便打趁出院师云大颠末后全行正令在首座以振真规在侍郎则失其所向当时侍郎具眼果信得佛法一般便速礼三拜保得首座不趁出院岂不一场好事今日有人代他一转语看如无不惟孤负大颠亦使老僧失利有么有么良久云佛法若无真正眼宗门那得到如今。

　　示众举僧参善道禅师才展坐具道云不用通时暄还我文彩未生时道理来僧云某甲有口哑却即闲苦死觅个腊月扇子作么道拈棒作打势僧把住云还我未拈棒时道理来道云随我者随之南北不随我者死住东西僧云随与不随且置请师指出东西南北道便打师云者僧可谓敌胜惊群的手段只是末后欠一着在老僧若作者僧待他打来更接住云打即不无且道是南是北是东是西便推倒可不有意气时添意气不风流处也风流今日法济门下还有者等僧向前么老汉也不用棒管教他一一透露去时有僧才出众师云文彩已彰便休去。

　　示众举雪峰问僧甚处来僧云浙中来峰云船来陆来僧云二途俱不涉峰云争得到者里僧云有什么隔碍峰打趁出僧过十年后再来峰又问甚处来僧云湖南峰云湖南与者里相去多少僧云不隔峰竖起拂子云还隔者个么僧云若隔即不到也峰又打趁出此僧住后凡见人便骂峰一日有同行闻特去访乃问兄到雪峰有何言句便如是骂他遂举前话乃被同行诟叱与他说破当时悲泣常向中夜焚香遥礼师云雪峰老人行其正令者条白棒不忝德山之风可惜当时不遇其人重重蹉过者僧既不惮劳拨草瞻风何其莽卤以至如斯及遇同参通个消息悔之晚矣虽然此犹是君子禅也岂若今时不服善者宁招谤法之愆永无悲泣之意可见今人不如古人多矣大凡参学须自具眼目切莫当面蹉过以贻后日之悔今日有新到者么众无语师复颂云憧憧往返隔千山觌面相承与话难不得知音痛呵叱到头终是一颟顸。

　　示众举夹山问僧甚处来僧云洞山山云洞山有何言教僧云洞山寻常许人三路学所谓玄路鸟道展手山云实有此语否僧云实有山云执持千里钞林下道人悲师云者僧在洞山门下只成得个学语之流岂具参方眼目夹山老人虽持勘辩钳锤审知来处好似打絷脚兔子一般若是法济则不然待他道许人三路学便云我者里一路也无若是迟疑拦头便棒令伊不孤负洞山别有生涯今日众中还有与者僧出气得者么良久云如无切忌传言送语。

　　示众举澧州大同济禅师一日因米胡领众来才欲相见济便拽转禅床面壁而坐米于背后立少时却回客位济云是即是若不验破已后遭人贬剥却令侍者去请米才上来却拽转禅床便坐济乃绕床一匝便归方丈米却拽转禅床领众便出去师云二大老各展𨦟铓不无机用只是未得宾主和融山僧若作米胡见他面壁而坐便拊背一下拂袖而出免使后面周遮若作大同看伊拽转禅床便坐更令侍者点茶来可使主宾道契虽然如是看来不会作客劳烦主人二俱失利。

　　示众举圆霞访庞居士至门逢灵照洗菜次霞问居士在否照放下菜篮敛手而立霞再问照提起篮便行霞遂回须臾居士还照乃举似前话士云圆霞在么照云去也士云赤土涂牛奶师云三大老各显神通不无捡点圆霞问头虽是平常也要妆个朦胧灵照应机截然不无临风卖俏庞老结款却似父子相谩山僧恁么判断总是因语识人虽然只如赤土涂牛奶者一句又如何商量还有道得者么试道看。

　　示众举临济大师道赤肉团上有一无位真人在汝等面门出入未证据者看看有僧出问如何是无位真人济下禅床扭住云道道僧拟议济拓开云无位真人是什么乾矢橛师云临济大师雷声甚大雨点全无才道未证据者看却被者僧一拶直得自下禅床手忙脚乱幸而不遇其人若法济作者僧待他扭住时轻轻道个老汉忙什么又待他拓开云无位真人是什么乾矢橛但云我也知你说真方卖假药今日未证据者且置已证据者出来道看如无山僧更为颂破赤肉团中无位人面门出入最相亲可怜未遇知音者却把真金换六尘。

　　示众举圆霞问庞居士昨日相见何似今日士云如法举昨日事来作个宗眼霞云只如宗眼还着得庞公么士云我在你眼里霞云某甲眼窄何处安身士云是眼何窄是身何安霞休去士云更道取一句便得此话圆霞亦不对士云就中有一句无人道得师云圆霞老汉被庞公折倒了也若是山僧当时见他道是眼何窄是身何安但向道半肯半不肯何故老庞前言不应后语虽然更道取一句方得此话圆良久云太湖三万六千顷月在波心说向谁。

　　示众举罗山道闲禅师在禾山因清贵上座说话次贵云天下无第一人大小沩山犹输他道吾师云道听涂说山云有什么语输他师云审谛贵举石霜辞沩山才礼拜起沩问有句无句如藤倚树子意如何霜无对师云许你真实却到道吾吾问甚处来霜云沩山来吾云有什么言句霜遂举前话师云也是直头吾云汝何不道取师云旁观者清霜云只为道不得师云直不藏曲吾云汝为我看庵待我与你报仇去师云错吾往沩山沩泥壁次忽回首见道吾在背后便云智头陀因何到此师云探其来由吾云某甲不为别来只为和尚问诸道者有句无句如藤倚树还是也无师云着沩云是师云着贼了也吾便问树倒藤枯时如何师云相随来也沩山呵呵大笑师云惯得其便被道吾捺向泥里师云欺敌者亡沩山总不管师云失便宜处得便宜贵上座举了云者个岂不是沩山输他道吾师云亏你具眼罗山云上座三十年后若有把茅盖头切忌举者个话贵不肯却与道吾作主师云怪伊不得被罗山擒下地云白大众各请停喧某甲今日与清贵上座直为沩山雪屈话且须侧聆师云作家战将贵云知也知也便礼拜师云惭惶杀人山云何不早道你还识道吾么祇是馆驿里本色撮马粪汉师云明眼宗匠天然犹在当时沩山老人慈悲之故开方便门亲到者多错会者不少道吾者些英气虽是当仁不让不知沩山放过处岂得旁观者不忿要与证明今时还有知古人落处者么切忌穿凿你看罗山道你还识道吾么只是馆驿里本色撮马粪汉且道是赏伊是罚伊具眼者试辩看。

　　天隐禅师语录卷第四

　　音释

　　刈

　　(倪制切音乂芟草也)。

　　怿

　　(夷益切音睾悦也)。

　　诟

　　(许候切吼去声耻辱也又怒也)。

　　絷

　　(陟立切音执系也又绊也)。

　　妆

　　(侧羊切音庄粉饰也)。

　　驿

　　(羊益切音亦道也)。

　　凿

　　(疾各切音昨以意穿凿)。
乾隆藏第 154 册 No. 1639 天隐修禅师语录


　　天隐禅师语录卷第五　　　　　　秉五

　　嗣法门人通琇编

　　示众

　　归磬山谢新旧执事示众师云宗风不坠全凭作者提撕法道流行须藉贤能酬唱表率得人纪纲以立视虚空遍界为一室摄情与无情为同参到者里法法全彰心心无间事理圆融权实并用退者安闲修证进者勇猛行持且道不进不退一句作么生道喝一喝云秋月长夜凉山桂满庭香好个真消息从君漫度量。

　　示众举僧问风穴古曲无音韵如何和得齐穴云木鸡啼子夜刍狗吠天明妙喜云者黄面浙子恁么答话也做他临济儿孙未得在今日或有人问径山古曲无音韵如何和得齐只向他道木鸡啼子夜刍狗吠天明师云妙喜老人直饶恁么答亦未作得风穴儿孙磬山则不然有人问古曲无音韵如何和得齐但与他道天明刍狗吠子夜木鸡啼。

　　示众师拈拄杖云今朝十月一秋光渐渐歇报道冬令严篱头吹觱篥邪说混世间拄杖一条直阿呵呵且道笑个什么笑他偷心人不得祖师诀蓦掷拄杖出堂。

　　示众举云门云尽十方世界乾坤大地天下老和尚以拄杖画一画云百杂碎雪窦云者老汉是即是要且无有出身之路如今拄杖在雪窦手里复横按云东西南北甚处得来师云云门解放不解[(冰-水+〡)*ㄆ]雪窦解[(冰-水+〡)*ㄆ]不解放山僧今日拄杖子在手卓一下云尽十方世界乃至天下老和尚总在者里要东便东要西便西要南便南要北便北到者里还有全放全[(冰-水+〡)*ㄆ]者么喝一喝云岂容浅见衲僧会惟许通方作者知。

　　诞日众请示众师拈拄杖云老汉今年五十九诸人要我扬家丑自从一脚蹋地来不落人前与人后记得东邨陈妈妈却道无生生已就喝一喝卓拄杖云且道拄杖子几时生耶道得亦三十拄杖道不得亦三十拄杖何故不见道赏罚要分明以拄杖画一画云且置是事仰劳大众起居万福。

　　示众师拈拄杖云今朝乃是十月半户债粮租要打算十方云水一无忧本分应须急早办阎罗天子甚分明出入公私平等判若还者里有亏缺世世管教填不满咄不涉阴阳迥然一句合作么生道良久云本来无一物何处惹尘埃虽然如是今时有一等不识好恶汉便谓是偏见也他时吃铁棒有日在莫言不道蓦卓拄杖云𦏰羊挂角无踪迹更有𦏰羊在上层。

　　体真教阇黎七十请示众师云人寿希逢七十尔今已是身值若与赵老齐年正好参寻知识那事虽本现成也须明明证得莫道以老为休定要今生打彻今日当斋施主杨道友等得得买舟而来为庆教阇黎七十老僧今年只得五十九若论年纪彼老我少若论师徒我大彼小教中道父少而子老举世所不信到者里大众还信么既信如何融会得若会得则无老无少无高无下无彼无此无得无失既然如是即世出世又如何道卓拄杖云日月易蹉跎个中无改变教阇黎出问虚度光阴已七十背曲头低步难涉耳声目色两无情特请和尚分明说师以拄杖点云我与你道过了也进云未生前如何师云你向未生前问将来进云落地后如何师便喝进云前后无遮不住中坐卧经行面面通纵经无量尘沙劫即与今日目前同师笑云也许阇黎道着一半教礼拜云谢和尚慈悲师拽杖出堂。

　　结制示众问十方聚会共学无为千指骈臻愿闻法要如何是吾师为人一句师云举目皆是进云恁么普天匝地从人荐滞义承言空自迷师云也许阇黎启请问和尚开炉学人办炭是谁作铁师云将炭来问一切诸法则不问鼓未鸣众未集已前事作么生师云你在那里安身立命进云恁么则人人本具个个不无师云你又问他作么进云也须和尚证明师便喝问香浮磬谷清音远泉落茅峰洪化长露地白牛吞皓月寒林华发挂斜阳未审是阿谁境界师云青天白日进云境界已蒙师指示当阳一句又如何师竖起拂子云还见么师乃云磬山不蓄一文钱要与诸方共结缘终日只餐无米饭定教打彻祖师关且道如何是祖师关拶适才二三僧问话各各有个落处诸人还知么若知则门门有路若未知直饶当堂显露犹落第二门头蓦拶知归未是本分一着拟之则差强之则隔近之则远向之则背且道不向不背不近不远不强不隔不拟不差一句又作么生道所以声前一句千圣不传学者劳形如猿捉影者里透得何须立限立期画地为牢者里未透且高挂钵囊向七尺单前竖起脊梁坐断众流一念不生前后际断直至威音那畔更那畔慢慢苏醒转来搅长河为酥酪变大地作黄金亦不为分外事要须到者田地始得若未到者田地将古人言句妄生穿凿道者是什么句那是什么句饶你穿凿到弥勒下生也只是个恁么不见岩头老人云若有一法系缀人土亦难消况信心檀越脂膏耶诸人既信向老僧特入深山来叩己所参切须仔细古人云尘劳迥脱事非常紧把绳头做一场不是一翻寒彻骨怎得梅花扑鼻香掷下拂子云珍重。

　　示众师云大众都下埠老僧独看库虽无一物中也须要保护露柱与灯笼笑他闲底苦苦苦口说甚分明心里至莽卤堆堆守个闲驴年成佛祖众中有个孟八郎汉出来道大小磬山动静里见人放你三十棒且道是赏伊是罚伊蓦掷下拄杖。

　　冬至示众问暑往寒来即不问冬至阳生事若何师云形兴未质问学人未达本源如何趋进师云阿谁要达问一阳未动万物未生时如何师云动了也进云动后如何师云退步看僧蹋步向前云进一步时如何师举起拄杖云你还知有者个么便打僧作舞出法堂师云好个猴子师乃卓杖云阳消则阴至阴极则阳生阴阳未判时试问谁作主今见书云日物物转机尔惟有者些儿无动无静旨者里若委悉得生阴也在者里生阳也在者里生天也在者里生地也在者里生人也在者里生物也在者里上则有君下则有臣尊则有父卑则有子内则有理外则有事到者里理无事外之理事无理外之事事理圆融权实并用即今应时及节一句作么生道掷拄杖云识得一阳才动处森罗万象掌中看。

　　示众师云四十年来端为禅半肩风月只随缘寻常检点无欺处才向烟波掷钓竿以拄杖作钓势云不惜性命者上来吞饵问檀信屡日营斋法王连晨升座财法二施兼周且道无事衲僧凭何报德师横呈拄杖进云与么一粒一茎布云水钵中咸成菩提种草或语或默与宝华座下胥为大道标模师云礼拜着进云古人道大家相聚吃茎齑唤作一茎齑入地狱如箭射又道吃粥了也洗钵盂去虽总残羹剩饭试问是别是同师云你还待第二杓恶水么进云不明先圣门中事逐队饔餐实可危师云放你三十棒问檀那精诚设供和尚举扬般若记得净名道施者不名福田受者堕三恶道和尚还受也无师以手抛后云总抛却了也进云恁么则三轮体空去也师云许你道一半问法筵已建四众云临觌面亲呈则不问向上宗乘事若何师蓦竖拄杖云高着眼进云此亦是门庭边际如何是堂奥中事师良久云还见么僧礼拜云学人恁么去也师云也知你恁么去师顾视左右云还有问话者么众无语师乃云道本无方因方故迷心本无住因住故执执之则触途成滞迷之则背觉合尘念念攀缘矻矻造业故经云一切众生皆由不知常住真心性净明体用诸妄想此想不真故有轮转若能一念回光返照直下见得广大心体无有边际涯畔则不被生灭妄缘之所流转也于是一念清净一念清净故则一身清净一身清净故则一世界清净一世界清净故则无量无边世界清净诸人还到者田地么若未到者田地切不可以无明为佛性将烦恼作菩提日用现行更须仔细不见当时庞居士云难难十石油麻树上摊庞婆出来道易易百草头上祖师意灵照女又道也不难也不易饥来吃饭困来睡据山僧见处此三老有一人行到说不到有一人说到行不到有一人行到说亦到若人检点得出许你一生参学事毕正与么时一句又作么生道当阳直截能开悟万别千差总一般。

　　示众师云今日腊月一玉峰打供给试问两堂僧报德作么生说有性燥者出来对众道看僧问同门出入玷辱宗风别路资生难谩作者今日玉峰法叔临筵且禹门得力句如何举似师竖起拂子进云三级浪高龙卧稳九天云净鹤飞遥师云武陵溪水向西流进云恁么则大众咸忻也师云阇黎道个末后句看进云不是久参洎合打失鼻孔便礼拜师云缺却半边也问水穷山尽则不问虚空扑落事如何师云你曾到者田地么进云觌面相呈今已晓临济家风事若何师便喝进云祖师心印蒙师指当机付嘱又如何师云未到你在进云恁么则宗风永振佛祖重辉师云度师乃云祖师巴鼻迥迥撩天师子爪牙狞狞踞地得之者群魔丧胆用之者百兽脑裂且道谁是其人不见我临济大师道有时一喝如金刚王宝剑有时一喝如踞地师子有时一喝如探竿影草有时一喝不作一喝用且道山僧适才者一喝是金刚王宝剑耶是踞地师子耶是探竿影草耶是一喝不作一喝用耶若道是金刚王宝剑如何是踞地师子若道是踞地师子如何是探竿影草若道是探竿影草如何是一喝不作一喝用者里识得堪作济下儿孙者里未识得切莫胡喝乱喝直饶你喝得虚空落地犹未在且将我者一喝入于四喝之中不见有一喝之相亦将四喝入我一喝之内不见有四喝之名到者里你还分得那一句是宾那一句是主不见谷隐老人云一喝分宾主照用一时行会得个中意日午打三更你还知么不是祖师亲嫡印直饶动地野干鸣。

　　复举龙牙道云居师兄得第二句我得第一句师云大小龙牙得便宜处失便宜山僧则不然我玉峰师弟得第一句我得第二句且道与古人是同是别诸人会得许你具一只眼若无山僧自道去也蓦掷拂子云南山起云北山下雨。

　　腊八示众师拈拄杖云握毗卢印拨向上机赤手全提通身担荷且道谁是其人还有知恩报恩者出众相见么问睹星成道即不问禹门消息乞垂扬师云与你道过了也进云慧云含摄三千界法雨均沾五分香师云过问释迦老子今日成道叹云一切众生皆具如来智慧德相但以妄想执着而不证得如何是妄想师云立人立我进云如何是智慧德相师云忘我忘人师乃云释迦今日打失鼻孔诸人还知他落处么若也知得他落处便好向今事门接物利生如或未知且向七尺单前研穷至理适才僧问世尊今日成道叹云奇哉一切众生皆具如来智慧德相但以妄想执着而不证得妄想老僧道破了也殊不知世尊百劫千生已证已得今日乃是开权显实化利群迷道个立人立我忘我忘人恁么也不得不恁么也不得不见石霜云休去歇去一念万年去寒灰枯木去古庙香炉去一条白练去冷湫湫地去云峰又道不休不歇去业识茫茫去七颠八倒去十字街头闹浩浩地坐卧去三家邨里盈衢塞路荆棘里游戏去刀山剑𣗳劈腹剜心镬汤炉炭皮穿骨烂去如此举唱大似三岁孩儿辊绣毬你看二大老各资一路山僧则不然今日将三条篾缆紧紧缚却掷在无底坑里也不许休去歇去也不许不休去不歇去动着则三十棒有旁不甘者出来道磬山老汉有甚长处喝一喝云丈夫自有冲天志不向古人行处行。

　　示众师竖起拳召大众云捏聚也由者个舒手云放开也由者个若者里识得根源管保你归家稳坐还有递相证据者么良久云风雨萧骚塞汝耳根落叶交加塞汝眼根香臭丛杂塞汝鼻根冷热甘甜塞汝舌根衣绵温冷塞汝身根颠倒妄想塞汝意根古人恁么道山僧则不然风雨萧骚开汝耳根落叶交加开汝眼根香臭丛杂开汝鼻根冷热甘甜开汝舌根衣绵温冷开汝身根颠倒妄想开汝意根者里若透得通身受用了无障碍其或未然真是平地骨堆更听取一偈根尘识得原初体缚脱何曾两样来者里不随声色转无劳动步出三灾参。

　　檀越请示众师云霜风夜夜吹人老此事谁能端的来不是一番亲证得如何脱得暑寒推还有不涉阴阳地者出众道看良久云如无山僧与你们打葛藤去也诸佛与一切众生惟是一心更无别法此心非大非小非长非短无垢无净不生不灭犹如虚空不可测度超过一切限量名言踪迹对治当体便是动念即乖既乖此心便有十法界之分何谓十法界诸佛菩萨缘觉声闻此四圣之法界也天人阿修罗饿鬼畜生地狱此六凡之法界也诸佛法界者从四无量心万德庄严之所成菩萨法界者识得当体即空修六度万行之所成缘觉法界者以十二因缘为本行之所成声闻法界者转四谛法离苦集灭道之所成天道法界者精修十善之所感人道法界者严持五戒之所感阿修罗法界者斗争坚固嗔恚之所报饿鬼法界者悭贪鄙吝之所报畜生法界者痴心横想之所报地狱法界者十习六交之所报者里一念回光直下见得本来便能超凡入圣透出法界之量诸人既入深山各须努力究取不见庞居士将家财悉沉湘江道有男不婚有女不嫁大家团圞头共说无生话一日又谓灵照女曰明明百草头明明祖师意汝作么生会照曰者老汉头白齿黄犹作者个见解士云汝又作么生照曰明明百草头明明祖师意师蓦竖起拂子云山僧今日亦有一问者是百草头者是祖师意若道是祖师意如何是百草头若道是百草头如何是祖师意诸人会得对众通个消息如若不会却被山僧拂子穿却鼻孔了也掷下拂子云你作么生打脱去参。

　　除夕示众师拈拄杖云岩石积经霜迸裂庭梅叠压雪凋残人生百岁终何用此道谁能着眼看莫有个念兹在兹者出来道师语未绝僧冲出师喝退笑云你若谓磬山老汉压良为贱我也不怪你道僧复出云年穷岁尽时如何师指炉云一炷清香遍十方进云时节因缘休蹉过彻骨知寒有几人师云看脚下师乃云今年除岁也恁么旧年除岁也恁么明年除岁也恁么直饶你除到眼光落地四大分张也只是恁么老僧四十年来参之究之研之穷之犹是恁么大众又作么生此事要实悟实证实行实践始得到者里拄杖子𨁝跳出来道今夜是什么时节说者些牵牵蔓蔓话不见道有物先天地无形本寂寥能为万象主不逐四时凋师蓦喝一喝云也是牵蔓说话毕竟直截一句如何道召大众云各各归堂吃茶去和声掷下拄杖。

　　元旦示众师云好个新正日雨打千山湿人人有生缘者里无间歇倾湫倒岳镇常静一念万年终不回左右顾视召大众云伏惟珍重。

　　示众师拈拄杖云白日照消千嶂雪清风吹散一天云道人活计随时用信手拈来不是尘有知音者出来递相酬唱得否僧问雪覆千山则不问孤峰不白事如何师云直上看进云云开碧岫千林晓日照晴沙万壑明师便喝师乃云昨夜三更时分文殊普贤二大士口喃喃地道助扬法化及至天明都走向无生国里刚刚剩得一条楖栗拄杖横拈倒用都合其宜一触触着帝释鼻孔东海鲤鱼打一棒雨似盆倾或云者是云门扇子不是德山拄杖若道是云门扇子又是德山拄杖若道是德山拄杖又是云门扇子即今在山僧手里蓦卓一下云诸人还定夺得出么若定夺得出也有权也有实也有照也有用杀活纵夺总在者里且得力一句又如何道复卓一下云悬崖路绝承渠力断桥沟缺赖伊扶。

　　檀越请示众慧骨法师白椎云磬山不是等闲山说法单明向上关明镜当台妍丑现英灵衲子岂颟顸法筵龙象众当观第一义师拈拄杖僧问赵州庭前柏𣗳磬山门首青松未审是同是别师云脑后看师乃卓拄杖云大道寥寥像季年不拘朝市与林间但能一念回光照报德酬恩总现前师顾左右云且道谁是知恩者到菩提场断烦恼路开智慧门坐无生国未为好手何故日用无回互当机有卷舒蓦竖起拄杖云大众急着眼看卓一下云天得之以覆育地得之以生成君王得之恩被万物群臣得之报国祐民且道衲僧家得之又如何施设琇侍者蓦掀倒香案云截断天下人舌头便出堂师掷下拄杖擎两手作修罗势振威一喝便下座两旁顾视时一众失色遂转身召云大众便归方丈琇礼拜云适来触怒和尚师云好与三十拄杖随声拈棒琇逆上掌云即今便打说甚好与师亦打琇约住拄杖师注视琇即㩳拄杖云须还者老汉始得师掷下拄杖大众作礼教阇黎出众呈颂云一喝犹如霹雳声击碎虚空世界沈诸佛脚跟无处立谬耳无闻断命根出世不经师匠手年过彭老枉长春师云老当益壮教作礼随众退。

　　解制示众师云木马正嘶云影去泥牛长卧石台边个中消息谁能解切忌当机着意猜还有性燥者么问掩息如灰则不问随流得妙事如何师云脚脚蹋着去进云与么则个中一物无归家罢问途头头明历历坐断古毗卢师云逢人切莫错举进云与么则纵横没影象步步绝行踪声未绝师便喝问如何是一击粉碎去师云近前来与你道僧喝师便打问古帆未挂时如何师云坦坦平平地进云挂后聻师云波浪滔天进云恁么则逆流深入去也师云未在问头头明法法了犹是影像边事如何是尊贵一路师云退后看进云折合终归炭里坐如何是炭里坐师云向前看进云如何是大悲心师云中间看进云如何是无根草木自开华语未竟师便喝师乃云春色融融百草头边明祖意春风荡荡一瓢潇洒乐天涯不用寒岩兀兀何消定水澄澄直得紧帩草鞋横担楖栗千峰万峰绝踪绝迹尘尘独露物物全彰随缘放旷应用无亏所以道未有常行而不住未有常住而不行欲益无所益欲为无所为聚则如云归谷散则似月临溪不聚不散一句合作么生道良久云闲来独坐当轩下漫看华枝自短长。

　　本师幻有大和尚忌日扫塔师云者老汉当时不提一个元字脚直是教人无可奈何不肖今日拈一瓣香不是报德酬恩亦非雪怨伸屈顾视左右云冤有头债有主不是时人无本据便拈香。

　　示众师云刚才过了月半又是初一矣老僧病躯不能应时及节与诸人商量佛法若论此事如百斤担子各各担着到得地头方始轻快不得依依俙俙打混过日久参先学举起便知落处晚进初机切须努力。

　　示众举愚庵禅师一日入园见典座割瓜庵问刈得几个祖师头座云三十个庵云那个皮下有血座云和尚何得重重相戏庵云好心不得好报师云若作佛法商量愚庵好与三十棒若作世谛戏论典座好与三十棒除此二途诸人道将一句来。

　　示众世尊将诸圣众往第六天说大集经敕他方此土人间天上一切狞恶鬼神悉皆集会受佛付嘱拥护正法师云大小世尊怜儿不觉丑设有不赴者四天门王飞热铁轮追之令集何必既集会已无有不顺佛敕者各发弘誓拥护正法以德服人惟有一魔王谓世尊云瞿昙我待一切众生成佛尽众生界空无有众生名字我乃发菩提心山僧若作世尊咄云魔王你而今在众生界内耶众生界外耶若在众生界外不见有一众生当发菩提心若在众生界内已发菩提心了也到者里看他如何合煞即今诸人还识得者老魔王落处么良久云更为诸人颂出者个魔王能大力众生界尽始方修须知逆顺承恩德风卷残云一色秋。

　　示众举天台寒山子预知沩山来国清受戒遂与拾得往松门接沩才到二人藏路两边透出作大虫吼三声沩仡然无对师云一名是个老贼寒云自从灵山一别迄至于今还相记么沩无对师云忘却了也拾拈起拄杖云老兄唤者个作什么沩无对师云知你用得熟寒云休休不用问他从别后三生做国王来总忘却也沩又无对师云老僧住持事烦复颂往往志因贫处得从教古佛要精修三生已落王家也不是沩山怎出头。

　　示众师云今朝七月一个事如何说秋风渐渐来切莫自放逸日月易蹉跎光阴在瞬息若不把本参焉能得竟彻既然如是腊月三十日到来作么生打叠得去顾视左右噫丈夫不奋冲天志依旧懡㦬过一生。

　　示众举僧问云峰如何是心地法门峰云不从人得僧云不从人得时如何峰云此去衡阳不远妙喜云云门即不然如何是心地法门不从人得不从人得时如何看脚下楚石云或问天宁如何是心地法门不从人得不从人得时如何早晨有粥斋时有饭师云诸大老恁么答话美则美矣善则未善若问磬山如何是心地法门不从人得不从人得时如何如人饮水冷暖自知。

　　示众师拈拄杖云今日七月半农夫禾好看你我衲僧家以何为公验秋风一阵来黄叶两三片凋残功德林石人也惊叹既然如是各各须教照顾鼻孔切忌漫将闲学解依俙埋没祖师心掷下拄杖。

　　示众举僧问五祖如何是佛祖云露胸跣足如何是法云大赦不放如何是僧云钓鱼船上谢三郎妙喜云此三转语一转具三玄三要四料简四宾主洞山五位云门三句百千法门无量妙义若人简得许你具一只眼楚石云三玄三要四料简四宾主洞山五位云门三句百千法门无量妙义大似头上安头天宁今日为你诸人抽却钉拔却楔做个洒洒落落地丈夫儿岂不好何故吃他残羹馊饭随他脚后跟转被他唤作无地头汉惭惶杀人师云二大老一人高高山顶立一人深深海底行虽然如是还曾蹋得五祖老人三句话着也未据磬山看来总是无地头汉何故从前汗马无人识只要重论盖代功。

　　示众举密庵杰禅师上堂拈金峰和尚示众云老僧二十年前有老婆心二十年后无老婆心时有僧问如何是和尚二十年前有老婆心峰云问凡答凡问圣答圣曰如何是二十年后无老婆心峰云问凡不答凡问圣不答圣庵云乌巨当时若见但冷笑两声者老汉忽若瞥地自然不堕圣凡窠臼师云某当时若在乌巨会中则把住问那里有圣凡窠臼见他眼目定动便拓开呵呵大笑归众也是山僧路见不平今日众中还有人知得落处么若知得落处不妨出众证据如无一总不离凡圣窠臼在参。

　　报恩示众师召众云土木瓦石转大法轮发诸人大机大用切不得当面蹉过。

　　师六十诞示众师云幻住人间六十春相逢未遇几知音虚怀祖印全提旨遥望群贤造诣深几度白云空聚影多番黄鸟乱啼声报恩今日重拈出也道当生即不生。

　　冬至示众师云冬来老谷霜华冷从此阳生日日长个里不知谁着力森罗万象尽敷扬大众且道敷扬个什么事若会得道将一句来如未会按下云头始得珍重。

　　示众师举圆悟禅师上堂云有句无句超宗越格如藤倚𣗳银山铁壁及至𣗳倒藤枯多少人失却鼻孔直饶收拾得来已是千里万里只如未有与么消息时还透得么风暖鸟声碎日高华影重师云佛果老人恁么举扬真万世标榜见得古人彻头彻尾以破时人支离穿凿之窠窟今时有等汉魔魅人家男女胶柱鼓瑟定要人入他圈缋道作么生是有句作么生是无句作么生是如藤倚𣗳作么生是𣗳倒藤枯逐句义解合他杜撰有不合处便道你只会得个有句未会得个无句若到𣗳倒藤枯句归何处犹隔远在诸人还知古人建立法要处么如未知当自看佛果老人言语一一究明方不随群逐队虽然若具个金刚正眼莫道看破他邪根种子者些圈缋连老僧说话亦飏在一边圆悟老人说话亦飏在一边将古人葛藤亦抛向那边更那边自家自有出身之路一假本地风光盖天盖地岂肯把虚空分长分短分古分今耶到者里还知落处么良久云数声清磬是非外一个闲人天地间。

　　望日示众师云刚才结制俄尔半月矣诸人曾捡点与未结制前是同是别此事按牛头吃不得草先师幻有老人云学道要人逼拶做工夫便不济事矣生死心切教他放亦放不下我者里堂中也有久参的也有一知半解的也有才入门的也有懵然无知的各做自己工夫始得昨晚执事等勉老僧与大众说法冷地里仔细思量有什么法可说良久蓦出座顾视左右云谁是欠少的那便下座僧入室呈偈云结制还同未结制话头忘却转茫然空拳赤手无依倚脱却皮肤得自闲师云作么生是你自闲的道理僧舒掌师云又不得自闲了也。

　　示众师云今朝腊月一事事应当急个里若茫然看孔须着楔莫待三十夜手脚做不及诸人还觉毛寒骨竖么切忌卜度便下座。

　　天隐禅师语录卷第五

　　音释

　　胥

　　(新于切音湑皆也)。

　　饔

　　(于容切音邕熟食也)。

　　矻

　　(苦骨切音窟矻矻荣极也)。

　　[打-丁+(隻*隻)]

　　(息勇切音悚推也)。

　　仡

　　(鱼乞切音𢖴壮勇貌)。
乾隆藏第 154 册 No. 1639 天隐修禅师语录


　　天隐禅师语录卷第六　　　　　　秉六

　　嗣法门人通琇编

　　示众

　　示众举张无垢居士参楚明禅师问入道之要明云此事惟念念不舍久久纯熟时节到来自然证入复举赵州柏𣗳子话令时时提撕士久之无省谒善权禅师问此事人人有分个个圆成是否善云然士云为甚某无个入处善于袖中出数珠示之云此是谁的士俯仰无对善复袖之云是汝的则拈取去士悚然未几留苏氏馆一夕如厕以柏树子话究之闻蛙鸣释然契入有偈云春天月夜一声蛙撞破乾坤共一家正恁么时谁会得岭头脚痛有玄沙师云古人为道决不敢造次须是真实参悟方自信自入无垢后来复见诸大老参证至径山与冯给事诸公议格物慧云公祗知有格物而不知有物格士茫然慧大笑士云师能开谕乎慧云不见小说载唐人有与安禄山谋叛者其人先为阆守有画像在焉明皇幸蜀见之怒令侍臣以剑击其像首时阆守居陕西首忽堕地士闻顿领㴱旨题不动轩壁云子韶格物妙喜物格欲识一贯两个五百慧始许可你看无垢当时既悟得乾坤共一家因甚到者里自家茶饭又吃不下且道利害在什么处者里若会得许你们参得祖师禅若未会得切不可将之乎者也以当平生自欺欺人况先辈大儒投诚入室不自埋没乃今之衲子一百个倒有九十九个略得些光影便断送一生光阴易过岁不久留汝等珍重。

　　示众师云今朝腊月十五夜半椎钟擂鼓观音入理之门到此休教莽卤不莽卤五九四十五五九四十五穷汉街头舞不要舞春寒途中犹更苦顾左右云且道家堂坐的又作么生喝一喝云休瞌睡下座。

　　立春示众师云拶破泥牛遍界春一回消息一回新江山不改旧时色指点诸人赏寂音。

　　示众举乾峰云举一不得举二放过一着落在第二云门出众云昨日有人从天台来却往径山去乾峰召维那云来日不得普请师云乾峰当时却似诱人犯法好与三十棒云门虽是见兔放鹰亦是忘前失后诸人到此不得放过乾峰来日不得普请句虽然也是贼过后张弓颂云渔翁终日在滩头钓得金鳞即便休放去[(冰-水+〡)*ㄆ]来风浪稳坐看明月下沧洲。

　　示众举世尊九十日在忉利天为母说法及辞天界下时四众八部俱往虚空界迎有莲华色比丘尼作念云我是尼身必俱大僧后见佛不如用神力变作转轮圣王千子围绕最初见佛果满其愿世尊才见乃诃云莲华色比丘尼何得越大僧见吾汝虽见吾色身且不见吾法身须菩提岩中宴坐却见吾法身师云莲华色比丘尼未解世尊太煞慈悲若解当下脱然虽然世尊只说得如来禅若山僧见他恁么来拦头便棒管教变去不得诸人还知落处么良久云天共白云晓水和明月流。

　　示众举夹山云我二十年住山未尝举着宗门中事有僧问承和尚有言我二十年住山未尝举着宗门中事是否山云是僧便掀倒禅床山休去师云报恩若作夹山但云今日却被阇𥠖启请看他眼目定动劈脊便棒山明日普请掘一坑令侍者请昨日问话僧来云老僧二十年只说无义语师云支离不少山云请上座打杀老僧埋向坑中便请便请上座若不打杀老僧自着打杀埋此坑中始得师云虽用红绵套子亦是令人不快山僧若作者僧但进前云某甲罪过拂袖便行何必潜去诸人委悉么未会更为颂出宾主由来未作家递相钝置莫矜夸个中若具拏龙手任尔风涛眼岂赊。

　　示众举石楼和尚一日才见庞居士来便掩却门云多知老翁莫与相见士云独坐独语过在阿谁楼便开门才出被居士把住云是师多知是我多知楼云多知且置闭门开门卷之与舒相较几何士云只此一问气急杀人楼不语师云二大老蓦劄相逢如两阵交锋不无胜负报恩若作石楼便道居士老老大大作者个话会他若道弄巧成拙但云却是乃说颂云两阵交锋果是奇到头赢得者些儿当场一着拟强弱不避𨦟铓破禁围闲玩赏弄旌旗[(冰-水+〡)*ㄆ]得头来把尾归咄。

　　示众举道吾因南泉云法身具四大否有人道得与他一腰裈吾云性地非空空非性地此是地大三大亦然泉不违前言乃与裈一腰师云道吾与么道报恩则不然性地本空空非性地一大如故三大亦然且道与古人是同是别若人捡点得出还我一腰裈有么有么。

　　示众举归宗禅师泥壁次白侍郎参宗问汝是君子儒小人儒白云君子儒宗乃打泥拓一下白遂过泥宗接得便使良久云莫便是快俊的白侍郎否白云不敢宗云只有过泥分师云侍郎将成万仞之山未进一篑之土山僧若作侍郎但云和尚莫压良为贱虽然今日要恁么君子儒也难得诸人不得放过莫将无事为无事往往事从无事生。

　　元宵示众师云一灯续焰百千灯剔起眉毛见未曾照彻心空及第处方堪远继岭南人。

　　示众师云今时人做工夫疑情不起盖为生死心不切生死心若切疑情不得不起教你放也放不下。

　　示众师云今时禅门大变总是个弄虚头汉教坏人家男女不肯指点人做实地工夫刚刚学些魔嘴说话不顾本分中黑漆漆地老僧者里不比诸方容人打口令谓之参禅若要在此住须将从前学得的尽情吐却净净地本分参究一回讨个分晓始得若不如斯唐丧光阴有何利益。

　　示众举玉泉浩布裈因东坡相访浩问云尊官何姓坡云姓秤是秤天下长老的秤浩唾地云者一唾重多少坡无对师云山僧若作东坡便道未出定盘星在不使者老汉一唾至今[(冰-水+〡)*ㄆ]不得还有人[(冰-水+〡)*ㄆ]得么若[(冰-水+〡)*ㄆ]得也许伊识分两顾视左右颂云识得眉毛眼上何须特地戈矛气吞宇宙无碍触着风雷卷[(冰-水+〡)*ㄆ]意绸缪漫看天涯一色秋者里若还亲荐得道人无事乐悠悠。

　　示众举善道禅师因杏山问承闻行者游台山来还见文殊么善云见杏云道什么善云道你生身父母在深草里杏无对师云山僧若作杏山便道恁么说话未见文殊在拂袖便行乃颂云𦏰羊踪迹最难寻步步相随意转新挨到一天星斗上陡然霹雳暗中行。

　　示众举药山向手中书一佛字问道吾是什么吾云佛字山云者多口阿师师云药山只知他人多口不知自己多手乃呵呵大笑云老僧恁么批判只见锥利不见凿方诸人还知落处么若知落处他日不得错举不知落处他日亦不得错举珍重。

　　示众举大慧禅师上堂举须菩提岩中宴坐诸天雨华赞叹尊者云空中雨华赞叹者是何人天云我是梵天尊者云汝云何赞叹天云我重尊者善说般若尊者云我于般若未曾说一字云何言善说慧喝一喝云当时若下得者一喝非但塞却梵天口亦乃二千年后免被径山检点天云尊者无说我乃无闻无说无闻是真般若慧又喝一喝云当时若下得者一喝非但塞却须菩提口亦乃二千年后免被径山检点且道径山还有遭人检点处也无自云有什么处是遭人检点处不合多口师云径山老人筑着空生梵天漏洞自家漏洞还曾筑着也未诸人若筑得着道将一句来良久云不合多口便下座。

　　示众师云今朝七月一秋风渐渐急若是个中人不用重重说他人难用力须教自打彻大众且道打彻个什么蓦竖拂子云八角磨盘空里走露柱怀胎笑点头下座。

　　示众举翠岩真禅师因黄国博问百丈华长老既是百丈为什么却短小华云今日好天晴黄不契却请真代语真云但问将来黄再问真云须弥南畔把手同行黄伫思却问意旨如何真云蚊子上铁牛黄又伫思云不会请和尚为某甲说真云你离却妻子来老僧为你说黄云只如和尚还行得么真云上蓝寺里送客一日行百千遭师云大小国博恁么见解欲勘验诸方未到你在山僧今日也是扶强不扶弱众中有扶弱不扶强的出来代他一转语看若代不得切忌草草颂云三擒三放不知归陆地行舟未可为个里要知端的意还他真正作家儿。

　　辛未重阳众请说始终参悟示众师云若论此事本无言说叩己所参聊通影响余生荆溪闵门母潘氏不幸早岁失怙母老孀居时值凶荒艰难困苦无从师范读书幸植宿因时中尝念观音名号忆得小时伯母携出闲望井邑忽一念返照见空豁豁地境界一回至十余岁卖菜养母渐涉世缘不觉随声逐色转转迷重从此顿失前来赤子之心年二十始发心茹斋报母劬劳之恩然不知三宝归向惟对神明立愿二六时中邪念忽起默诵小人间居为不善章顿然念息一日偶经讲肆值讲楞严一切众生皆由不知常住真心性净明体用诸妄想此想不真故有轮转余时一闻惕然发起畏生死心自念既在世间虚受轮回迁变不常咸属幻化何不急早修行贵图脱苦闻幻有和尚是大善知识自清凉山来乃唐凝庵太常吴安节通政延居龙池山道风遐播阐扬临济正宗单提向上一着渴欲拜见闻出山过毗陵龙嘴庵即日买舟至毗陵相见和尚顾余曰何弗出家余曰有志未逮曰何故余曰老母在堂是未敢也一见遂别明年又同密云兄特造龙池时遇风雪连住十余日得盘桓请益自后但一念怕生死心切单单体究本分一着虽处尘寰之中实无有一毫留念世缘一日母命携篮买腐篮钱俱与店家空手而归被母呵责余时工夫愈觉痛切母见我道念坚固不悦处世亦食长斋偶请瞽目星士使推余命士曰此八字寿夭余适从外归问曰出家可否士曰出家甚好时母闻说方允出家余即礼谢明年万历戊戌遂脱俗芟染初看赵州无字话半载和尚问曰工夫迩来如何余曰话头虽切但无入处和尚示余更参如何是父母未生前本来面目余领受归堂刻刻提撕无论闲忙动静处行住坐卧时死死挨拶不敢少怠一日和尚同众看出窑有觉所兄云闻四大名山菩萨出现神通广大和尚蓦接语云我者里亦不少余进云如何是者里神通和尚曰快些度砖其时稍稍有入次后工夫急切昼三夜三看来看去及百余日偶展楞严见佛咄阿难云此非汝心于时如善财入弥勒楼阁忽忆昔年童稚境界与现前无异无别顿觉从前疑情放下平贴贴地一日室中和尚举华严经佛身充满于法界普现一切群生前为什么汝等张着两眼不见时邘州兄云据某见处是佛见无我是我见无佛和尚云料掉没交涉复顾余曰你如何会余曰据某见处道得一字即不出和尚曰同坑无异土明春侍和尚入城在显亲禅堂余请问永嘉大师道忽然如拓空时如何和尚一喝复顾余云我代你修行罢余时礼拜便会得主宾照用之句复适石城寓天界寺谒云松老师貌古腊高精勤定课寒暑不移可畏可敬亲榻数日受益良多又访文斋老师于能仁寺此老敏而文出语新奇令人心畅秋后还山至辛丑余遂掩关和尚嘱云汝既有入处此番当更精进他日利导有情勿令断绝吾北行矣余时不获从侍巾瓶如失慈父懊恨无已然无可奈何只得关中依时消遣虽阅古人因缘一一有透露处或拈或颂随问随答至僧问乾峰十方薄伽梵一路涅槃门未审路头在什么处乾峰拈拄杖画一画云在者里僧复问云门门拈扇子云𨁝跳上三十三天筑着帝释鼻孔东海鲤鱼打一棒雨似盆倾却又去不得于是力参两载终日蒲团正在忘绝境界之际忽闻驴鸣恍然顿释前疑如放下百千斤担子有偈曰忽闻驴子叫惊起当人笑万别与千差非声非色闹自后看公案如劈竹相似了无滞碍偶闻风拂松梢雨打窗纸随口云风声与水声不必论疏亲一耳闻为决何曾有二音至甲辰年四月八日解关与密云兄三藐弟觐和尚于燕都普照寺时冬残矣和尚见三人远去甚喜因验余等曰汝辈离老僧三载各各呈个见处看余礼拜便出复呈偈曰人说北地寒我说南方暖寒暖不知人穷人知寒暖和尚笑云汝是穷人次日复征云汝既为我临济门下儿孙当尽临济法要只如四料简汝如何会余以四法界答之和尚首肯余复问曰历历孤明时如何和尚曰待你到者田地与你道余便喝和尚曰汝还起缘心么余拂袖便出一日因侍和尚穿褊衫举椅子曰汝上坐待我拜你为师余含笑而退呈偈曰木人提唱笑呵呵更着衣衫谁识他昨日覸来是男子今朝还作老婆婆和尚览竟云此偈甚惬老僧意只是不可得而名焉余故假傀儡题之时古辉老师博通三藏讲诸经于白塔寺余思教乘不可不达古德云通宗不通教开口便乱道通教不通宗如蛇入竹筒宗教两俱通如日处虚空宗教俱不通如犬吠茅丛因同密云兄游历教海明春蒙圣母慈恩建无遮大会于台山延静渊老师主法余时得从杖履领法华妙旨此老孤高标格操履冰霜真乘法范万指围绕余受益甚多又亲近妙峰老师于塔院寺连居数月真诚苦行因果明白德业浩然回京谒幻也老人于天宁高风逸韵人所不及以上皆一时耆宿为人师法者一日本师和尚得恙甚重余思法门事大吾本分虽略露一斑曾未明证傥和尚不起奈何时晨夕不离左右曾于中夜拜跪曰某虽侍和尚十有余载本分所得因缘特未明验今欲呈似不敢自欺一字望和尚证明和尚矍然坐起余一一倾心披诚和尚曰汝既如是吾亦如是余时便礼拜丁未岁余与三藐弟恳和尚还龙池次年腊月就龙池开堂命余为西堂余固辞是冬发大病明春稍愈和尚复以秉拂事命余余复固辞癸丑命理院事余因病又辞因假岭南静室掩关时计随侍和尚南北往还并初发心亲近共一十八载䟦涉道途间关劳顿总为自己本分事冬底拜辞入关和尚复垂偈付密云兄赍来云老衲于今不坐关既无住也幸无间何曾进又何曾出只在寻常天地间余拜读讫随韵呈数首不幸春来和尚顺世余破关匍匐而归哀悼不已待抿龛安制调停丛林事妥曳杖弗辞依旧入关承凝庵居士及诸檀越贻书强余出关余力辞不返至㴱秋旧病复作几番垂死延到冬底众兄弟强余还山余亦恐不能久住于世故顺从归龙池沉疴之症夙业牵缠淹留至庚申年方得病瘳意希遍历诸方遇缘垂手偶识徒蹋此山南幽处进二十余里名磬山乃荆溪极㴱谷也余因是有终焉之思矣是年秋便诛茅仲冬后蒙密云兄等送余越岭时祁寒中缚茅未就尚无卓锥之地匆匆到来众皆叹息此冬洎春大雪绵绵积五十余日人迹罕到徘徊四顾惟饥禽野兽而已储尽粮空㸑烟欲绝余自若也因卓杖语伴者曰若老僧数尽即埋此山不必更送骸骨入龙池塔他日自然成就伽蓝地也迄今屈指已经一十二寒暑藉众檀那吴曹诸公协力护持却成丛席每每云水高流沿溪寻入乞余开示备述往行余素不从不期今日与诸人吐露浪布一场败阙正眼观之如空花水月本无生灭去来之相可不见笑大方诸人若要干办本分大事岂在寻人踪迹宜当自勉勿记吾言大众跃然礼谢。

　　小参

　　住荆溪磬山华严禅期小参师云要蹋毗卢顶上行不须向外去追寻回光返照原初体着着拈来不是尘竖起拂子云大众还见么十方虚空无边香水海一一世界中有千丈卢舍那身在此一毛端上现宝王刹转大法轮打开华藏玄门演出不思议法所以道尘说刹说众生说炽然说无间歇于此会得迥出三乘高超十地不劳觉城东畔始见文殊楼阁门开方参慈氏脱或未然再打之绕去也若人欲识佛境界当净其意如虚空远离妄想及诸取令心所向皆无碍汝等既到此间妄想不得不离意根不得不净意根既净妄想自离妄想既离令心所向自然无碍心既无碍左打一拂云者边也无碍右打一拂云那边亦无碍中间打一拂云者里亦无碍无碍无碍亦无碍今人闻此等说话便道贪嗔痴亦无碍杀盗[婬-壬+(工/山)]亦无碍妄言绮语亦无碍恶口两舌亦无碍如此见解拨无因果莽莽荡荡他时后日阎罗老子打算吃铁棒有日在莫言不道不见南岳让和尚初参曹溪六祖祖云什么物恁么来只此一转语参承八载方始瞥地云某甲有个会处祖云何不道云说似一物即不中祖云还假修证否云修证则不无染污即不得祖云即此不染污诸佛之所护念汝既如是吾亦如是善自护持者便是真参实悟真修实践的样子汝等既到者里当磨裈擦裤坚竖脊梁打屏身心体究一回始得古人云悬崖撒手自肯承当绝后再苏欺君不得正恁么时直截根源一句作么生道良久云木马暗嘶云影道泥牛横卧石岩前若能坐断千差路顷刻归家不用鞭和声掷下拂子喝一喝。

　　元宵小参师云山中正月十五也无邨歌社舞都卢本分禅和不打寻常笛鼓剔起无相灯光照破人人鼻祖且道灯未明时光在什么处举起拂子云明暗两头俱脱落一毛端上现全身。

　　清明小参师云今朝原来清明节河边细柳垂枝折捐舟登岸小阿娘跌脚捶胸诉冤屈声声哭到松林间叫杀青天全不答谁知生死路悠悠一去更无个消息何如脱俗出家儿无忧无喜无交涉蓦拈拄杖卓一下云惟有者个不迁变今年去年曾无倦登山涉水赖伊扶风前月下长相见见见见眼里瞳神耳里现喝一喝良久云愁人莫向愁人说说与愁人愁杀人。

　　小参师拈拄杖云达磨一宗看看扫地矣赖有志者尽力扶之何故今时大法未明而为人师者触着则任意挥张便道大机大用不识是何宗旨学人问着蒲团即将蒲团打问着禅板即将禅板打设若问着虚空你还将虚空打得么问着山河大地还将山河大地打得么若将不得可见大机大用不在蒲团禅板上有等不识好恶者吞却钩饵播弄一生生死岸头一毫用不着诸人也须捡点古人谓此是风力所转终归败坏不见赵州和尚有个秀才来问佛不违众生愿是否州云是才云弟子欲就和尚手中乞取拄杖得否州云君子不夺人所好才云某甲非君子州云老僧亦不是佛看他得的人大机大用活鱍鱍地老僧晚年来有些性燥也要用些棒行些喝盖遇其人则不得不行不得不用顾左右云磬山非是贬驳诸方要且扶立宗旨作么生是宗旨喝一喝卓拄杖云男儿自有冲天志不向古人行处行复云今晚就水和泥趁炉打铁也要打草惊蛇还委悉么将拄杖横肩云楖栗横担不顾人直入千峰万峰去便归方丈。

　　小参师云今辰二月十九菩萨应身普救人人好证圆通打破无明窠臼举拂子云观音妙智力能救世间苦打一下云大众闻么如若不闻除是生来耳如若闻又闻个什么来云门大师道观音菩萨将钱买胡饼放下手原来是馒头山僧者里也无胡饼也无馒头且道大众吃个什么今日周沙弥为伊师设供补庆乞老僧说个小参仰劳大众诵无量寿真言唵嘛呢叭𠺗吽复说偈云生来半百知安分漫看山华烂熳红且喜阇𥠖实头处长年相伴老龙钟。

　　到阳山众请小参师云目瞪云霄第一峰端居无事万缘空无生曲调从君和不落闲忙动静中既不落闲忙动静且道在什么处蓦卓拄杖召众云莫不落在者里还会得么你若会得即便言下知归若未会得现前若僧若俗若老若少波波挈挈登此阳山作么好生参个古人的话头昔我禹门堂上幻有老人惯教人参如何是我父母未生前本来面目汝等须是行也参坐也参语默动静参迎宾待客参做买做卖参穿衣吃饭参屙矢放溺参莫管一年两年十年二十年直须参到无参处忽然㘞地一声亲见本来面目所以道参须实参悟须实悟阎罗老子不怕多语复举古德云十方世界是沙门一只眼师云且道眼在什么处老僧今日为汝等诸人点出将拄杖指灯云智灯常焰焰昼夜永光明掷拄杖休去。

　　到乌瞻山众请小参师云摩竭令行传千古而今拈出又重新烁迦罗眼犹难觑试问当机有几人良久云南赡部洲打鼓北俱卢洲升座西牛贺洲说法东胜神洲参堂且道说什么法诸人还闻么若闻对众证据未闻切忌作驴前马后汉认奴作郎古人道参禅都是病病在耳目者撑眉努目侧耳点头为禅病在口舌者颠言倒语胡喝乱喝为禅病在手足者进前退后指东画西为禅病在心腹者穷玄究妙超情离见为禅据彼所论无非是病所以道涅槃心易晓差别智难明芭蕉和尚云你有拄杖子我与你拄杖子你无拄杖子我夺你拄杖子又有尊宿云你有拄杖子我夺你拄杖子你无拄杖子我与你拄杖子磬山则不然你有拄杖子我不夺你拄杖子你无拄杖子我不与你拄杖子诸人还会么若会得从你高高峰顶盘结草庵把定牢关不通凡圣又从你入草求人带水拖泥现佛现魔随方应用你若未会切忌动着动着则三十棒卓拄杖复示偈云问答须教识主宾休迷事理乱君臣一言失照无凭据万行全乖丧本真举起吹毛当面截高挝涂毒绝根尘果然佛日重悬处相播玄风忆少林。

　　乌瞻山荐亡道场小参师云百岁光阴瞬息回几人到此不曾欺贪名图利心无厌逐色随声意转迷生死岸头方有悔轮回路上更多疑如来金口分明谕地狱天堂任尔之今日乃温氏荐夫爱溪吴居士道场完满乞老僧对众举无生之旨不免说几句现成说话妙性圆明离诸名相本来无有世界众生因妄有生因生有灭生灭名妄灭妄名真蓦竖拂子云咦还见么若道见离诸名相又见个什么若道不见妙性圆明何处安著者里会得便识得爱溪居士安身立命处识得爱溪安身立命处便识得自己安身立命处识得自己安身立命处便识得从上诸佛诸祖安身立命处所以生本无生灭本无灭中论云已生无有生未生亦无生离已生未生生时亦无生已死无有死未死亦无死离已死未死死时亦无死诸人会么有则对众拈出老僧与你证据若未会各各珍重参取去。

　　解华严禅期小参师云说甚长期与短期自家面目自家知坐参五十三员老楼阁门开弹指时卓拄杖云吽大开了也诸人还觉毛寒骨竖么出亦得入亦得虽然如是且道门在什么处还见么如此见得无论开卷便退者终卷而退者一部而退者半部而退者一年而退者年余而退者二年余而退者三年满而终者一任七纵八横逍遥自在故经云心同虚空界示等虚空法证得虚空时无是无非法你若者里未见得彻从你三年期满而终者两年不足而退者半部一部乃至一卷半卷而退者总皆当面蹉却所以道如人数他宝自无半钱分于法不修行多闻亦如是白云端祖云若得一回汗出一茎草现出琼楼玉殿未得一回汗出琼楼玉殿却被一茎草盖覆切忌颟顸努力自办卓拄杖云雪后始知松柏操事难方见丈夫心。

　　小参师云云霞堆里埋没祖心人我无明山高水㴱华柳丛中阐扬佛道尘劳习气风恬浪静所以道愚人除境不除心智者除心不除境直饶心智两忘根尘俱泯到衲僧分上正好买草鞋行脚临济大师道我有时先照后用有时先用后照有时照用同时有时照用不同时汝等若会得临济大师在汝等鼻孔里出气若未会老僧借临济大师鼻孔为汝等出气汝等还知么喝一喝云者是先照而后用又喝一喝云汝等还闻么者是先用而后照且道如何是照用同时复喝一喝随声以拄杖打云看棒照用不同时乃龙象蹴蹋非驴所堪缓缓地与你们商量咄临济大师来也便出堂。

　　天隐禅师语录卷第六

　　音释

　　孀

　　(师庄切音霜嫠妇曰孀)。

　　懊

　　(鸟浩切音袄懊恼也)。

　　覸

　　(居闲切音艰视貌)。

　　妥

　　(他果切音㟎安也民去愁叹而就安妥)。

　　屏

　　(必郢切音丙除也)。
乾隆藏第 154 册 No. 1639 天隐修禅师语录


　　天隐禅师语录卷第七　　　　　　秉七

　　嗣法门人通琇编

　　小参

　　除夕小参僧问昨日万山松今朝千岭雪一色本同真俄尔成差别如何是不差别法师云当炉不避火进云古人烹露地牛与众分岁今日磬山以何分岁师云举意便知有僧礼拜云恁么则谢恩无𥁞师便喝问灯灯续焰祖祖联芳济上一宗至今犹在未审阿谁分中事师高声云道什么僧喝师便打僧又喝师亦喝师乃云老汉居山三十年未曾轻举到人间只因诸子寻踪迹不肯馍糊放过关大众今夜大尽佛法无剩祖印全提要行正令若向壁立万仞处脑后一槌百尺竿头时脚跟下铲适才二上座不顾危亡得失抑扬酬唱诸人还知么若也未知不可影影逴逴依依稀稀多知多见埋没自己一段大事老僧说到者里记得云门大师道尽乾坤大地无有纤毫过患犹为转句不见一法犹是半提若到者里更须知有全提时节且道那个是全提时节不见临济大师道大凡演唱宗乘一句中须具三玄门一玄门须具三要有权有实有照有用今时有等杜撰长老以玄为权以要为实定言前为照后为用咄你还曾梦见我临济大师汗臭气么他明明向你道有时先照后用有时先用后照有时照用同时有时照用不同时先照后用有人在先用后照有法在照用同时驱耕夫之牛夺饥人之食敲骨打髓痛下针锥照用不同时有问有答立主立宾合水和泥应机接物若是过量人向未举时撩起便行犹较些子所以汾阳老人云三玄三要事难分得意忘言道易亲一句明明该万象重阳九日菊华新此颂正治者般病所谓醍醐上味为世所珍遇此等人翻成毒药诸人还知落处么若知落处便知磬山落处若知磬山落处便知古人落处若识得古人落处便知杜撰错处老僧今晚有个颂子白拈手段在当场不是英灵孰敢当裂石崩崖休侧耳奔雷掣电岂容商小根魔子何堪谕无智狂徒益转茫今日老人亲说破从教千古不磨扬喝一喝且道依时及节一句作么生道良久云灯残小案腊方尽爆竹一声春已回卓拄杖云珍重。

　　小参师一日蓦地入堂一喝众骇然无语师周匝四顾而出次日晚小参云老僧昨晚立在万仞崖头命如悬丝为接汝等老僧今晚却用婆婆禅接汝等复喝一喝云且道今日一喝与昨日一喝是同耶是异耶不同耶不异耶汝等若会得出众道来老僧为你证㨿一僧出才礼拜师劈脊便棒僧起师震声云速道速道僧云忽逢英杰手声未绝师复打僧退步师卓拄杖云瞎汉乃云不见临济大师道我有时一喝如金刚王宝剑有时一喝如踞地师子有时一喝如探竿影草有时一喝不作一喝用师喝一喝云且道者一喝是金刚王宝剑是踞地师子是探竿影草是一喝不作一喝用若会得方作得我临济门下儿孙若会不得切忌乱统以拄杖旋风打散。

　　除夕小参师云自从拈得者乌藤蹋遍清凉返故岑今住磬山十余载未曾打着个中人有么有么不见临济大师道我有时先照后用有时先用后照有时照用同时有时照用不同时师蓦地一喝和声打一拄杖云且道者是先照后用耶是先用后照耶是照用同时耶是照用不同时耶众无语师云且放过一着大众你道如何是个中人莫是深山穷谷云耕雨种草衣木食者是么莫是千里迢迢四海参寻拨草瞻风者是么莫是昭昭灵灵认着见闻觉知触着动著者是么莫是静悄悄地终日蒲团细念才生即便遏捺者是么莫是锦绣丛中柳巷花街披一片挂一片以瓢乞食者是么莫是宝华王座万指围绕嘴漉漉地说长道短者是么若恁么抟量老僧拄杖子未肯点头在良久云年穷时尽且与你们商量古人道欲识佛性义当观时节因缘时节若至其理自彰若唤作时节会则孤负老僧拄杖子若不唤作时节会又埋没诸人自己大众且道如何是其理自彰的句卓拄杖云一声爆竹度残年几点梅华放春谷。

　　禹门院入塔请小参师云灵源寂寂本无去而无来智体如如现有生而有灭生即不生故来而无来灭即不灭故去而无去来而无来故不来相而来湛若太虚而无际万象不能逃其形去而无去故不去相而去明如杲日以当空森罗不能遗其照所以亘古今而常存超然独脱根尘之外者也既然如是生亦得死亦得少亦得老亦得大亦得小亦得凡亦得圣亦得都卢归向个中安享无为之化到者里[(冰-水+〡)*ㄆ]因结果一句作么生道蓦呈拄杖云云飞不断青山静水到无边沧海闲。

　　四月八师病起小参师云病骨羸形气力衰奈缘诸子又归来强扶竹杖行庭际指点虚空道眼开以拄杖指云者是虚空那里是道眼卓拄杖云者是道眼那里是虚空若人单明虚空不开道眼如人有体而无足若人单明道眼不悟虚空如人有足而无体且问大众超出虚空道眼一句作么生道一僧云那边不坐空王殿岂肯耘田向日轮师云放汝三十棒问当初四月八降生悉达未审今日降生什么人师竖拄杖问诸佛不入法界众生不出法界请问释迦老子从何处降生师以拄杖点地云从者里生进云忽遇云门大师来时如何师云且教站过一边师乃云净法界身本无出没大悲愿力示现受生蓦举拄杖云释迦老子在山僧拄杖头上一手指天一手指地道天上天下惟吾独尊当时有个跛足阿师道我若见一棒打杀与狗子吃贵图天下太平捡点将来也是无佛处称尊磬山则不然将此身心奉尘刹是则名为报佛恩掷拄杖趋殿礼佛。

　　休夏小参师云古风不坠全凭衲子扶持正眼圆明何劳知识锻炼山僧卑志隐迹岩房岂料诸仁者不远千里而来共守寂寥同甘澹薄抛却拄杖脱落草鞋放下蒲团诸缘坐断直须尽底掀翻廓彻本来面目不见当时马大师问药山云汝在者里多时本分事作么生山云皮肤脱落尽惟有一真实祖云子之见处可谓协于心体布于四肢何不将三条篾束取肚皮随处住山去山云某甲何人敢言住山祖云未有常行而不住未有常住而不行欲益无所益欲为无所为宜作舟航无久住此由是住山师召众云你看古人到者田地犹不肯自就须知此事不得草草若到得者田地不妨随缘去住若不到者田地终是倚草附木有什么用处更有一偈不学诸方撩嘴禅奋然努力究心源顶门豁达通天眼方始回流驾铁船虽然如是者犹是功勋边事且道不涉程途一句作么生道卓拄杖云熏风自南来殿阁生微凉。

　　端午小参僧问时逢端午百毒皆藏未审磬山涂毒鼓藏向什么处师云还闻么进云为什么犹有闻而不死者师便喝进云还有宾主也无师以拄杖画一画进云如何是宾中主师以拄杖点云下是谁进云如何是主中宾师卓拄杖进云如何是宾中宾师云脚下带泥深进云如何是主中主师收拄杖横按进云如何是主宾互换之机师便打进云不落宾主一句又作么生道师云且过一边师乃云当阳显露未免周遮觌面提持犹为委曲适才者阇𥠖问四宾主老僧恁么答他诸人还会得么若也会得恁么也得不恁么也得恁么不恁么总得若也不会恁么也不得不恁么也不得恁么不恁么总不得于中还有向直截根源处道得一句者么一僧礼拜出师云且缓着顾视左右云还有么又僧云请和尚归方丈师云老僧还要按个时节师乃云天中节令五月五他方已有龙舟舞磬山㴱处本寂寥也要乘时挝毒鼓千妖百怪尽潜藏放出林间一群虎虽然未备爪牙儿已是气具吞牛势万仞崖头撒手归翻身蹋破来时路还委悉么顶门开道眼肘后挂神符。

　　解夏小参师云秋风飘飘秋叶萧萧凉飕飕地客路迢迢一条楖栗杖散漫以逍遥秪与么去又是随群逐队不与么去切忌枯守寒岩正当恁么时如何通消息拈拄杖云结也从者里结山河大地情与无情一时结解也从者里解森罗万象人与非人一时解不结不解一句又如何道卓拄杖云几年独立千峰顶划破飞云不放高以拄杖一时趁散。

　　檀越请小参僧问今日升堂说法为荐蓉城先灵此去江千二百八未审亡者还闻法要否师云闻则普天匝地闻师乃云灵源湛若觉体自如迥脱根尘高超物表迷之者永劫轮回悟之者当处阒寂澄江居士黄介子为荐先考汇所元公乞山僧举扬般若若论此事向居士未举念处山僧未启口时大解脱了也其或迟疑不妨起模画样以拂子打圆相召大众云者里会得圆明了知无欠无余不见道身从无相中受生犹如幻出诸形象幻人心识本来无罪福皆空无所住既无所住亦无所去既无所去宁有来耶无去无来无住故湛然常寂心境一如不被三世之所拘如是且道元公即今安身立命在什么处识得他安身立命便识得自己安身立命处识得自己安身立命便识得诸佛诸祖安身立命处识得诸佛诸祖安身立命便识得一切蠢动含灵安身立命处到此便知佛与众生平等烦恼与菩提平等生死与涅槃平等西方与东土平等近亦得远亦得动亦得静亦得生亦得死亦得来亦得去亦得得无所得无去无来无生无灭无动无静无远无近恁么即今追荐一句又作么生道蓦拍香几云弹指顿超华藏界刹那击碎涅槃城复听一偈孝子兰孙世希有江上佳声传已久专诚一念荐先严万仞崖头要垂手天生者种火中莲直透威音那畔阜若能言下悟无生超脱从前不唧𠺕下座。

　　檀越请小参师云妙性圆明离诸名相本来无有世界众生因妄有生因生有灭生灭名妄灭妄名真真既不立其妄本空不意释迦老子说到者个田地而今现前大众若僧若俗若男若女若老若少若高若下还能离诸名相得达妙性圆明否只因各守其名各执其相故不得见本来面目山僧今日与你诸人通个消息以拂子打圆相云高着眼看者里荐得也无僧也无俗也无男也无女也无老也无少也无高也无下转愚痴为般若易短寿为长年恁么荐得时山还是山水还是水僧还是僧俗还是俗男还是男女还是女老还是老少还是少高还是高下还是下不得动着一丝毫动着则与你三十拄杖委悉么不见道具足凡夫法凡夫不知具足圣人法圣人不会圣人若会即同凡夫凡夫若知即同圣人左右顾视云还知么圣贤俱是凡夫做秪恐凡夫心不坚蓦掷拂子。

　　众请小参师拈拂子云仰藉名蓝清众助扬法化玄猷直须言下荐取不用迟疑别求还有渊底鲸鲲出现么僧问昨夜三更后檐前水滴声祖庭华又发春泽满江瀛如何是不通涓滴句师云漫天漫地师乃云当台显露诱引初机觌面提持犹为晚进个中无向背此际绝誵讹不可以智知不可以识识蓦竖拂子云恁么恁么会得竖穷三际放下拂子云不恁么不恁么会得横遍十方复竖拂子云恁么不恁么会得辉腾日月放下拂子云不恁么恁么会得超越古今若向坦坦平平处入须是屼屼㟮㟮处全彰若向屼屼㟮㟮处入须是坦坦平平处放下若不如斯饶你喝似雷轰棒如雨点掀翻四大海趯倒五须弥未是衲僧本分事且道如何是衲僧本分事一念顿超尘劫外千峰齐立下风吹。

　　檀越请小参慧法师出众云目前万象峥嵘那畔一轮空寂向背本来非有迷悟也须体悉诸方劳苦不辞奔走磬山求决咦四众觌面当机请观向上一着师震声一喝乃以拂子打圆相云灵光独耀照破罪性之本空智鉴常明见彻因果之报实因果报实故须忏累劫之愆尤罪性本空故以证无生之实际逍遥于三界之中放旷于六尘之外不见有一法可生不见有一法可灭生灭既灭寂灭现前正恁么时储茂士向何处安身立命蓦竖拂子云在拂子头上得大解脱且转身一句又作么生打一拂云一拂打开生死路翻身步步蹋金莲。

　　悬钟小参师云悬起也名喧宇宙遐迩安宁撞着也响应寰区幽冥拯拔恁么则名从何得声从何来名不自名声不自声声若自声不待撞而自鸣名若自名不待铸而自成既然如是其名也声也都从檀越信心中流出诸人还知么咄但将眼听分明也遍界何曾有覆藏。

　　小参师云今朝六月十九菩萨应身普救大开圆通法门不落声色窠臼蓦竖拄杖云大众者是色还见么卓一卓云者是声还闻么若见若闻如何是不落窠臼一句顾视左右云观音菩萨将钱买胡饼放下手元来是馒头还知落处么若不知落处观音菩萨隐拄杖里入千峰万峰去也喝一喝。

　　到龙舌庵小参师云指月台前拈拄杖连云片片石颠头笑他谁是知音者万水千山听不休卓拄杖云古人建庵龙舌上也教说法虎头边而今到此重拈出那个男儿不丈夫到者里悬崖撒手自肯承当绝后再苏欺君不得便可逍遥翠筼径漫跨观瀑桥直上击竹崖行住坐卧于曝背岩窝酌石浪泉唱无生曲挂瓢于苍松枝上作个无事衲僧其或未然切不得见山忘道所以古人云通玄峰顶不是人间心外无法满目青山喝一喝云且道悬崖撒手一句作么生道举头天外看谁是者般人。

　　住乌瞻山法济禅院佛诞小参僧问指天指地独称尊棒下无生不让人今日喜临佳节令皇宫降诞是何人师卓拄杖一下进云恁么则云门大师来也师以拄杖拉过进云龙袖拂开全体现象王行处绝狐踪师云且放过你进云如何是乌瞻境师云两株白果参天进云如何是境中人师便喝进云人境交参如何施设师便打僧礼拜云不因今日问错到五峰前师云且过问才出娘生悉达未曾举步称尊才出娘生则不问如何是称尊的句师竖拄杖云还见么进云如何是悉达师拦头一棒僧礼拜云谢师答话师云伶俐衲僧问今朝四月八说法传戒利生请问和尚如何是戒中戒师云向下看进云如何是定中戒师云中间看进云如何是慧中戒师云顶上看进云有戒无戒请和尚别道一句师便喝问即今四月八幸遇闻佛法二途俱不问单传一句请师明师竖起拂子进云单传一句蒙师指立地相呈是何人师挥拂一下进云至道无难惟嫌简择即今什么是无简择处师云阇𥠖是第一个师乃云诸佛无心出世祖师岂意西来秪缘众生颠倒垂慈应接凡胎今晨是我释迦老子露头露面的时节现前大众若僧若俗若男若女若老若少若远若近还委悉么若委悉得见闻随喜者皆发菩提心欣怀恋慕者愿成无上道到者里还有知恩报恩者么不见当时世尊初生下时一手指天一手指地周行七步目顾四方云天上天下惟我独尊便有衲僧气象末后有个云门道我当时若见一棒打杀与狗子吃贵图天下太平虽是逆风把舵且要报恩有分何故一言迥脱特拔古今老僧今日有个颂子要与佛祖相见颂云三大阿僧祗劫修出头端的振玄猷可怜跛足韶阳老尽力掀翻彻骨酬没来由堪笑时人逐浪游不是英灵真衲子谁敢当机撼铁牛老僧今要顺水张帆更与诸人通个消息若要绍隆佛祖应须谛审先宗若不谛审先宗尽是随邪逐队看以拂子打圆相举柄剔破打一拂云在临济则三玄三要照用同时复以拂子打圆相举柄剔破打一拂云在曹洞则五位君臣绵密回互复以拂子打圆相举柄剔破打一拂云在云门则事理双彰权实并用复以拂子打圆相举柄剔破打一拂云在沩仰则父子唱酬体用不二复以拂子打圆相举柄剔破打一拂云在法眼则满目青山心境一如且道在山僧分上合作么生抛下拂子云佛也祖也照也用也君也臣也事也理也父也子也体也用也心也境也都卢只在者些本地风光上发现喝一喝复拈拂子云而今一一重拈出收放还他得自由。

　　端阳小参同云问皮肉骨髓心印心二枝五派续宗乘吾师今日重拈出一曲无生作么吟师云天上漫漫地下漫漫进云三度吃棒扬家丑代代儿孙达要玄临济宗风请师施设师云千雷并吼进云趯倒净瓶山子住集云峰前小释迦沩仰宗乘毕竟如何师云父子投机进云会得无情能说法过溪睹影露全身洞上一宗意旨如何师云君臣道合进云闭门推出秦时钻跛足阿师千古闻云门宗旨乞师指示师云一镞破三关进云片石在心行不得三界惟心作么论法眼宗趣又且如何师云即在目前进云五宗已蒙师指示傥遇不涉宗乘的人时如何师以拄杖横按几上进云还有应时及节一句请师全道师拦头一棒云你还当得么云礼拜云恁么则龙得水时增意气虎逢山势长威狞师云过一边着问如何是端阳节师云麦粽子你曾噇么进云家贼难防时如何师云识得不为冤进云不为冤后如何师云且去坐进云大众证明师云未在问杲日临头古今一色杲日临头即不问古今一色是何人境界师云目前无阇𥠖进云此是迦叶门庭事还有威音那畔请师明师竖起拄杖问时逢端午事如何师云日轮正当午进云正午时百毒在何处藏身师云犹有一个进云和尚还有藏身处么师便喝僧亦喝师便打师乃卓拄杖云天中节令严千妖万怪尽被山僧拄杖子一口吞却了也所以世界清净一世界清净则四维上下世界清净四维上下世界清净则多世界清净多世界清净则无量无边世界清净无量无边世界清净则不可思议世界清净不可思议世界清净则无不可思议世界清净清净亦清净且道拄杖子何故有如是威光如是作用如是奇特如是自在复卓拄杖当年曾蹋上头关今日分明亲举似。

　　六月十九小参玉林琇侍者问鸣蝉满林噪青莲遍界馨观音大士从耳根证圆通则不问如何是正法眼师云脑后看进云与么则饮光生面重开焕残榴飞处笑颜新也师云过那一边进云秪如大士千眼阿那只是正眼师竖起拄杖云还见么进云杰侍者唤作破沙盆还有报恩分也无师云无进云与么则瞎驴灭却风猷振临济纲宗千古威三玄三要请师提掇师云历问将来进云如何是第一玄师拈拄杖云者是楖栗拄杖子进云如何是第二玄师拈杖横按桌上进云如何是第三玄师喝随声便打进云如何是第一要师云开口便好笑进云如何是第二要师云我不向你道进云如何是第三要师云日轮当午照进云秪如入门便喝作么生应和师云你试喝看进云三顿乌藤还有差别也无师便喝进云与么则要玄棒喝锋铓凛穿凿颟顸犯手多师以拄杖画一画云截断葛藤进云枝头啼血空劳力不如缄口卧烟萝天色炎蒸伏惟珍重便礼拜师云少卖弄又僧礼拜起问者一拜是崇德是辩惑师云你那里摸得脚跟着僧推香炉向师前云供养和尚师便打问如何于生死中得脱生死师横按拄杖云你还识得者个么师乃云揭开云雾锁露出万重山大悲千手眼随处得安然蓦竖拄杖云大众还见么菩萨现全身作用于拄杖头上兴慈运悲普利一切要某上座助扬法化只得举则现成公案与大众通个消息记得南院问风穴南方一棒作么商量穴云作奇特商量穴却问和尚此间一棒作么商量院拈拄杖曰棒下无生忍临机不见师穴于言下大彻玄旨当时风穴悟则不无争奈落在第二头了也若山僧作南院待他开口道和尚此间一棒作么商量劈脊便棒管教伊七通八达虽然今时有等莽卤汉便作一棒会埋没先圣瞎却时人眼目不少诸人又作么生会顾视左右喝一喝云剑为不平离宝匣药因救病出金瓶。

　　小参师拈拄杖云若论此事久参达士未举先知晚学初机应当努力不见赵州和尚道我在南方三十年除二时粥饭是我杂用心处诸人作么生得不杂用心昔日有一僧问龙牙十二时中如何用力牙云如无手人行拳大沩云是则是又教人入阴界里作活计十二时中如何用力如有手人行拳又且如何今日法济道你若十二时中用力处道无却是斩头觅活落在龙牙手里你若十二时中用力处道有又是头上安头落在大沩手里你若十二时中用力处道不有不无一发儱儱侗侗又落在法济手里你若道三处俱不着又是莽莽荡荡了也到者里诸人十二时中如何用力生死事大切不得悠悠漾漾唐丧光阴他日有人算饭钱莫言不道卓拄杖云参。

　　七月朔小参师云今朝已夏末明早是秋来人人本分事切莫被时埋且道不涉阴阳一句作么生道左右顾视云出头天外看谁是者般人。

　　严居士兄弟施铜钟荐先请小参师拈槌指钟云者钟为荐父母乞山僧说法山僧无法可说记得东坡云有钟谁为撞有撞谁撞之三合而后鸣闻所闻为五缺一不可得汝则安能闻汝闻竟安在云云大小东坡说义理禅山僧则不然蓦举钟槌云还见么复敲钟三下云还闻么者里会得一超直入如来地其或未会更听一偈钟声一击顿超然荐拔先灵出阴缠今日老人亲指示管教步步蹋青莲。

　　荐亡小参师云灵光耿耿智体如如今古洞然圣凡靡间与么委悉得逍遥于三界之中放旷于六尘之外男身没女身出不减一[糸*系]毫女身没男身出不增一线道来时如片云点太虚而无所住去时似孤月映寒潭不留剩迹于是则生亦得死亦得湛然常住心境一如既然如是且道目前所荐茅氏在何处安身立命竖拂子云全凭殊胜力毕竟拓莲胎。

　　复举文殊师利问庵提遮女曰生以何为义女曰生以不生生为生义殊曰如何是生以不生生为生义女曰若能明知地水火风四缘未尝自得有所和合而能随其所宜是为生义殊曰死以何为义女曰死以不死死为死义殊曰如何是死以不死死为死义女曰若能明知地水火风四缘未尝自得有所离散而能随其所宜是为死义到者里庵提遮女翻问文殊师利曰明知生是不生之理为什么却被生死之所流转殊曰其力未充师云大小庵提遮女虽见到而未能行到文殊师利虽行到也则尽力说得个其力未充大众即今其力已充一句又作么生道喝一喝云巨灵抬手无多子分破华山千万重。

　　解夏小参师拈拄杖云当阳显露作者知归蓦劄相逢时人未会收纶罢钓五湖烟水澄清拨草瞻风四海云林奔走若住也若行也本来无得无失若迷也若悟也便乃有证有修到者里直须两头撒开中间不立所以道未有常行而不住未有常住而不行欲益无所益欲为无所为既然如是随缘不变一句作么生道卓拄杖云且归茅屋旧居处闲看清溪不断流。

　　住吴兴报恩檀越请小参师拈香云者一瓣香从祈远唐居士信心中流出爇向炉中祝延慈父当朝冢宰存忆大檀越寿请山僧举扬般若众中还有知恩报德衲子出众相见么僧问如何是夺人不夺境师云脚下蹋黄泥进云如何是夺境不夺人师云头顶破屋漏进云如何是人境两俱夺师云老僧者里也无说法者亦无听法者进云如何是人境俱不夺师便喝进云三阳交泰即不问一阳未动时作么生道师云退后看进云声前句后且止即今问处如何师云阇𥠖还具眼么僧礼拜云谢和尚师云切莫诈明头问报恩有路通峰顶蹋破归来见月明报恩有路即不问蹋破归来事若何师云到家即不问进云谢和尚指示师云未在僧喝师云也许你者一喝问长江浪涌曹溪水今日重兴临济宗曹溪一句即不问如何是临济宗师震声一喝进云还有为人处也无师云未好与你道在僧喝师云胡喝乱喝作么问冬至阳生时添一线未审唐冢宰本命元辰寿添多少师举拂柄云添得者些子进云恁么则片梅雪里传新腊孤月天中印碧潭师云好似一联诗僧礼拜云谢和尚证明师嘘师乃云蓦劄相逢便举扬拈来无事不相当至诚一念超情念敢保无虞日月长天地覆育父母生成人所共恩谁能报答直须看到父母未生已前亲见一回到者里无恩不报无德不酬召众云还委悉么不见当时陆亘大夫参南泉云肇法师道天地同根万物一体也甚奇怪泉指庭前牡丹云大夫时人见此一株华如梦相似当时南泉大师虽具驱耕夫之牛夺饥人之食手段未能令大夫庆快去今日居士若问山僧天地同根万物一体蓦竖起拂子云都卢在者里放下拂子左右顾视云者里若还亲见得酬恩报德在其间。

　　除夕小参师云爆竹声声历乱来烟云阵阵过苍苔老人兀坐山窗下闲看梅花笑满腮还有道出常情者么僧问年穷岁尽许学人探个消息也无师云错过了也僧喝师云喝后如何僧礼拜起呈坐具云和尚便归众师云都卢去也问岁尽年穷即不问斩新一句请师宣师云明日向你道进云恁么则万物生辉去也师云未到你在问爆竹声声历乱来是谁的消息师云开眼看进云秪如大众济济又作么生师云你自道看进云学人便礼拜去师云莫错认好僧喝师云好一喝只是未知落处在进云苍天苍天师云苍天苍天师乃云天无盖地无载森罗万象无在不在春夏秋冬只恁么过于中不知谁主宰灯笼露柱最相亲佛殿山门咸顶戴东村吃酒西村舞笑倒张家王小妹且道笑个什么一年四季好风流此际分明都捉败顾视左右云更有一事一发与你诸人说破今夜小尽围炉吃茶去。

　　小参师拽杖入堂云今日有则因缘不得不举似大众知道报恩偶得二猫玉林琇书记携至方丈问老僧云那一个好老僧指琇左手的云者个好琇蓦掷下而去二猫皆几死老僧问旁人云死了耶移时琇复入老僧云你又来乃趁出琇云老汉真个无杀心至后老僧出猫犹放在地上琇见便与一蹋猫乱辊老僧赶进琇已从别路出老僧拈棒直趁至门外打众皆集琇转身云和尚也挣命老僧便打琇约住作掌势老僧复抽杖打琇拗折拄杖掷地归寮老僧复至寮外高声云你不知鼠的害只欲行祖师门下事琇在寮高声答应云说什么祖师不祖师老僧云与么为甚蹋杀猫琇云和尚作者个说话入地狱如箭射老僧低头入方丈到者里老僧性命几合不存众中有人代得一转语相救老僧么箬庵出众云大众和尚今日普请拂袖出师云过去了也玉林厉声云箭去西天十万里犹在大明国里拟议便退师卓拄杖云虽然如是不因渔父力争得见波涛。

　　天隐禅师语录卷第七

　　音释

　　羸

　　(力为切音𡰟瘦也)。

　　蠢

　　(尺允切音蠢虫动也)。

　　漾

　　(弋亮切音样水摇动貌)。

　　耿

　　(古幸切音𦵸光也与炯通)。

　　厉

　　(力霁切音例烈也猛也)。
乾隆藏第 154 册 No. 1639 天隐修禅师语录


　　天隐禅师语录卷第八　　　　　　秉八

　　嗣法门人通琇编

　　举古

　　举鼓山赴王大王请雪峰门送回至法堂乃云一只圣箭直射九重城里去也孚上座云是伊未在峰云渠是彻的人孚云若不信待某甲去勘过遂趁至中路便问师兄向什么处去山云九重城里去孚云忽遇三军围绕时如何山云他家自有通霄路孚云恁么则离宫失殿去也山云何处不称尊孚便回峰问如何孚云好只圣箭中路折却了也遂举前话峰乃云奴渠语在孚云者老冻脓犹有乡情在妙喜云众中商量道什么处是圣箭折处云鼓山不合答话是圣箭折处鼓山不合说道理是圣箭折处恁么剖判非惟不识鼓山亦乃不识孚老殊不知孚上座正是一枚贼汉于鼓山面前纳一场败阙懡㦬而归却来雪峰拔本大似屋里贩扬州若非雪老有大人相者贼向甚处容身当时可惜放过却成不了公案只今莫有为古人出气的么试出来我要问你什么处是圣箭折处师云知子莫若父在雪老有之矣可惜当时折却拄杖子若磬山者里有此等汉直打出山门免教他日遭人捡点虽然未免有得有失还有跳得得失出者么蓦喝一喝。

　　举恕中和尚颂芭蕉拄杖话云咄哉乱走阿师何曾放得拄杖捉来拗作两橛(请续末后句)师呵呵笑云有无还他一半。

　　举五祖和尚云世有一物不属凡不属圣不属邪不属正万事临时自然号令恕中云世有一物在凡属凡在圣属圣在邪属邪在正属正万事纷纭何须号令师云两个老古锥各自分疆界一个混俗和光随流得妙一个峭子孤危坐断情尘磬山将来缚作一束抛向大洋东海免使后人分凡分圣说邪说正旁有不甘者出来道和尚恁么道是分耶不分耶说耶不说耶拈拄杖直打出去乃呵呵笑云也是为他闲事长无明喝一喝。

　　举马祖令僧驰书上径山山开缄见一圆相于中下一点却封回忠国师闻乃云钦师犹被马师惑雪窦云径山被惑且置若将呈似国师别作个什么伎俩免被惑去有老宿云当时坐却便休亦有道但与画破若与么只是不识羞敢谓天下老师各具金刚眼睛广作神通变化还免得么雪窦见处也要诸人共知只者马师当时画出早自惑了也浮山云钦师被马师惑且置国师惑却多少人雪窦云马师当时画出早自惑了也穿却天下人鼻孔恕中云马师自惑国师惑人置而弗论当时径山下者一点非惟点破马师髑髅抑且为千古龟鉴师云一队老宿揣虚空之骨扫云雾之踪总未出得马大师圈缋在有出得者么一任𨁝跳如无切莫弄虚。

　　举无尽居士询晦堂家风于兜率悦欲往就见悦云此老只一拳头耳师喝一喝悦乃潜奉书于晦堂云无尽居士世智辩聪非老和尚一拳垂示安能使其知有宗门向上事耶师又喝一喝无尽访晦堂堂果示以拳头话无尽默计不出悦所料由是易之有偈云久向黄龙山里龙到来只见住山翁须知背触拳头外别有灵犀一点通师云着贼了也二大老何以随人脚跟转兜率悦是何心行耶苍天苍天。

　　举德山到沩山挟复子上法堂从西过东从东过西云有么有么沩坐次殊不顾盼德云无无便出至门首乃云虽然如此也不得草草遂具威仪再入相见才跨门提起坐具云和尚沩拟取拂子德便喝拂袖而出沩至晚问首座今日新到在否座云当时背却法堂着草鞋出去也沩云此子已后向孤峰顶上盘结草庵呵佛骂祖去在师云二大老龙象蹴蹋诚为作家相见虽然待他提起坐具便与一喝管教草鞋脱在沩山何必去后施设未免贼过张弓今日莫有新到者么许伊穿却草鞋相见老僧要拔本有么有么。

　　举傅大士云法地若动一切不安楚石云寿山从朝至暮不知走了几遭若是法地谁敢动着一茎草复云我不争恁么道傅大士坐了起不得师云楚石恁么道起了坐不得有起得坐得的出来相见看喝一喝云虽具一双穷相手未曾下揖等闲人。

　　举睦州问僧近离甚处僧云河北州云河北有赵州和尚上座曾到彼么僧云某甲近离彼中州云赵州有何言句示徒僧举吃茶话州乃呵呵大笑云惭愧却问僧赵州意作么生僧云秪是一期方便州云苦哉赵州被你将一杓矢泼了也便打雪窦云者僧克由叵耐将一杓矢泼他二员古佛妙喜云雪窦只知一杓矢泼了赵睦二州殊不知者僧末上被赵州将一杓矢泼了却到睦州又遭一杓只是不知气息若知气息什么处有二员古佛师云雪窦扶弱不扶强妙喜扶强不扶弱且道磬山合作么生也不可放过或有一人才出众老僧即云珍重。

　　举裴相国入寺见壁间画像问院主是何图相主云高僧真仪公云真仪可观高僧何在主无对公云此间有禅僧么适黄檗禅师散众在寺主云近有一僧投寺执役颇似禅者公遂请相见云休适有一问诸德吝辞今请上人代酬一语檗云但请问来公举前语檗召裴休公应诺檗云在什么处公于言下领旨师云裴公忘人忘我言下超脱黄檗直心快口独露真机是者等人可说者等话千古䂓模令人欣羡妙喜云黄檗只有杀人刀且无活人剑师召众云且道那里是他无活人剑处还捡点得么若道有埋没妙喜若道无屈杀黄檗二边不涉还我裴相国悟的意旨来良久云溪边石女暗嗟吁海底泥牛乱奔走。

　　举百灵一日路次见庞居士乃问昔日南岳得力句曾举向人么士云曾举来灵云举向甚人士以手自指云庞公灵云直是妙德空生也赞之不及士却问阿师得力句是谁得知灵戴笠子便行士云善为道路灵更不回首师云二大老得力句子各各有本若到磬山未放你在何故切忌认奴作郎即今还有道得得力句者么速道速道。

　　举兴化谓克宾维那云汝不久为唱导之师宾云不入者保社化云会了不入不会不入宾云总不与么化便打乃云克宾维那法战不胜罚钱五贯设饭一堂次日化自白椎云克宾维那法战不胜不得吃饭即便趁出云居舜云大冶精金应无变色其奈兴化令行太严不是克宾维那也大难承当若是如今泛泛之徒翻转面皮多少时也师云灼然灼然妙喜云云居拗曲作直要作临济烜赫儿孙直须翻转面皮始得师云妙喜老人不是诱人犯法诸人还知他落处么路逢剑客须呈剑不是诗人莫献诗。

　　举石头示众云言语动用没交涉药山云非言语动用亦没交涉头云我者里针劄不入山云我者里如石上栽华师云石头药山弹没弦琴唱无生曲父子投机师资道合虽然不顾旁观者见其家丑承虚接响汉切忌动着动着则三十棒。

　　举雪峰住庵有僧到峰见以手拓庵门放身出云是什么僧亦云是什么峰低头归庵其僧后至岩头头云雪老有何言句僧举前话头云雪峰道什么僧云雪峰无语头云噫我当初悔不向伊道末后句若向伊道天下人不奈雪老何僧至夏末举此话请益头云汝何不早问僧云不敢造次头云雪峰虽与我同条生不与我同条死要识末后句秪者是师云雪峰老将久战沙场者僧小卒何能抵敌泛泛流到岩头又纳败阙至今还曾识得末后句么良久云会中若有仙陀客好向人前唱鹧鸪。

　　举疏山示众云病僧咸通年已前会得法身边事咸通年已后会得法身向上事云门出问云如何是法身边事山云枯桩门云如何是法身向上事山云非枯桩门云还许学人说道理也无山云许门云秪如枯桩岂不是明法身边事山云是门云非枯桩岂不是明法身向上事山云是门云未审法身还该一切也无山云法身周遍争得不该门指净瓶云还有法身也无山云阇黎莫向净瓶边觅门礼拜师云疏山引敌入寨云门单枪直入疏山若无后语几乎劳而无功老僧今日不问诸人法身向上事法身边道将一句来咦洎合停囚长智。

　　举天如和尚示众云云门道东海鲤鱼打一棒雨似盆倾意作么生各请下一语看良久自代云东海鲤鱼打一棒雨似盆倾师云天如老人却似抱桩摇橹且道天隐又如何泥牛流出血木马走如烟。

　　举古人云山中何所有岭上多白云只可自怡悦不堪持赠君师呵呵大笑云古人恁么道谩人即得谩磬山未在且道白云是谁家物乃以拂子点云云看看。

　　举天如示众云生死事大诸禅德须是将生死两字贴在额头上始得有僧出云某甲不然只将不生不死四字贴在额头上如召众云者汉元来怕生死如何会得老汉禅遂拈拄杖趁出师云怕生死的师子林门下不容不怕生死的龙池山门下不容且道古人的是老僧的是诸禅德也须捡点不可放过傥有云怕生死即不怕生死的不怕生死即怕生死的师喝云者儱侗汉出去。

　　举赵州问僧甚处来僧云雪峰来州云雪峰有何言句示徒僧云雪峰道尽大地是沙门一只眼汝诸人向什么处屙州云汝若回我附你锹子去雪窦云者僧既不从雪峰来可惜赵州锹子师召众云者僧道雪峰来雪窦何以云不从雪峰来试说看。

　　举僧到金峰方参礼峰云我有一则因缘举似你只是不得错会僧云请和尚举峰竖起拂子僧作听势峰云早错会了也僧以目顾视便出峰云雪上加霜师云者僧点头知尾争奈落第二机何。

　　举天奇和尚云世间无法出世间无法透得者个无法归家稳坐师云奇祖只要尽法不顾无民不肖子孙却不恁么世间无法出世间无法透得者个无法正好行脚。

　　举千岩和尚云无明者里只使无明与你一棒太煞慈悲与你一喝十分直捷若作棒喝商量千里万里师云不作棒喝商量亦千里万里且道作无明是佛法是喝一喝。

　　举千岩和尚举祖师云父母非我亲谁是最亲者诸佛非我道谁是最道者云盖本云父母非我亲无有不亲者诸佛非我道无有不道者祖师得第一句云盖得第二句有人添得一句许伊鼎足三分无明则不然父母非我亲我亦非亲者诸佛非我道道亦非我者祖师也不得第一句云盖也不得第二句无明碎身作微尘何止头破作七分师云祖师云盖输我千岩老人一筹何故𢬵得自己赢得他人咦还有人添得一句么试道看。

　　举僧问破灶堕和尚如何是大修行人灶云担枷抱锁僧云如何是大作业人灶云坐禅入定复云会么僧云不会灶云你问我善善不从恶你问我恶恶不从善后有僧举似安国师安云此子会尽诸法无生佛果云穷善善自何生究恶恶从何起若能明见者个田地便是诸法无生有问崇宁如何是大修行人对他道坐禅入定如何是大作业人对他道担枷抱锁且道是同是别师云若道同一个问善答恶一个问善答善若道别从来佛法无两般有问磬山如何是大修行人向他道不执一法如何是大作业人向他道不了一法且道与古人相去几何。

　　举临济同普化赴施主斋次济问毛吞巨海芥纳须弥为复是神通妙用为复是法尔如然化趯倒饭床济云太粗生化云者里是什么所在说粗说细济休去次日又同赴斋济复问今日供养何似昨日化又趯倒饭床济云得即得太粗生化云瞎汉佛法说甚粗细济乃吐舌师云得大机发大用龙象蹴蹋非驴所堪今人未到古人田地也要弄些牙爪不顾旁观者哂山僧不是倚势欺人压良为贱也要诸人简别邪正识取来源正己正人实非草草咄临济普化又来赴斋也不觉吐舌。

　　举仰山坐次大禅佛到翘一足云西天二十八祖亦如是唐土六祖亦如是和尚亦如是某甲亦如是仰下禅床打四藤条佛果云师资会遇辊芥投针一期借路经过不免互相钝置雪窦道藤条未到折因甚只打四下大似随邪逐恶大禅佛后到霍山自云集云峰下四藤条天下大禅佛参霍云维那打钟着禅便走果云者汉担仰山一个冬瓜印子向人前卖弄若不是霍山几被糊涂虽然可惜令行一半当时不用唤维那好与擒住更打四藤条且听者汉疑三十年师云如今负冬瓜印子者不少且看大禅佛被我圆悟老祖活埋在无底深坑了也诸禅德见不贤而内自省还救得伊么如无老僧救一救看将拄杖作钓势良久云夜静水寒鱼不饵满船空载月明归。

　　举玄沙问僧近离甚处僧云瑞岩沙云有何言句示徒僧云长唤主人公复应诺自云惺惺着他后莫受人谩沙云一等是弄精魂也甚奇怪复云何不且在彼住僧云已迁化也沙云如今还唤得应么僧无语雪窦云苍天苍天师云本分修行输他瑞岩临机勘辩堪羡玄老者僧亲见作家当面蹉过待他道如今还唤得应么但云也知和尚大慈悲便礼拜免得后来捡点佛果云万丈寒潭彻底月在当心千尺岩松倚天风生幽谷直得凛凛孤标澄澄风彩及至月离碧天影落云衢遂乃当面蹉过当时者僧若是个汉待伊道如今还唤得应么当下便喝非惟把定玄沙要津亦与瑞岩老子出气师召众云今日还有与者僧出气者么一片白云横谷口几多归鸟尽迷巢。

　　举药山久不升堂院主白云大众久思和尚示诲山云打钟着众才集山便下座归方丈院主随后问云和尚既许为大众说法因甚一言不措山云经有经师论有论师争怪得老僧师云善言言者言所不能言咄院主失却一只眼。

　　举世尊示随色摩尼珠问五方天王云此珠作何色时五方天王互说异色世尊藏珠入袖却抬手云此珠作何色时五方天王云佛手中无珠何处有色世尊叹云汝何迷倒之甚吾将世珠示之便各强说有青黄赤白色吾将真珠示之便总不知时五方天王悉皆悟道师云世尊奇特俾天王一一悟道千古之下令人乐闻磬山不肖远孙也要效颦不识大众信得及未蓦伸出拳云是什么色若云是拳非珠老僧唤他近前来你恁么道天王不知且道是赏伊是罚伊。

　　举世尊因外道问昨日说何法世尊云说定法外道云今日说何法世尊云说不定法外道云昨日说定法今日何故说不定法世尊云昨日定今日不定师云世尊说法似随色摩尼何定不定外道却如矮子观戏记得天真颂云晓雨乍晴山色好夜凉如水月明多凭栏姹女闻天籁逐响随声意欲何者个颂子分明说破了也诸人还知落处么也是钵盂添柄。

　　举僧问百丈如何是奇特事丈云独坐大雄峰僧礼拜丈便打师云百丈和尚寰中独据振阃外之威权者僧亦一员上将到此只得拍拍听令棒头有眼明如日实是真金不混沙岂非奇特之事须向奇特人前拈出即今还有人拨着么快来与木上座相见如无老僧失利。

　　举僧问药山平田浅草麈鹿成群如何射得麈中主山云看箭僧放身便倒山云侍者拖出者死汉僧便走山云弄泥团汉有什么限师云好一枝箭争奈其人未敢承当若是个丈夫汉开襟俯受不劳药山放出后箭而今还有敌胜惊群者么且道如何射得麈中主喝一喝。

　　举高亭参德山隔江问讯山以手招之亭忽开悟乃横趋而去更不回顾后开法嗣德山妙喜云高亭横趋而去许伊是个伶俐衲僧若要法嗣德山则未可何故犹与德山隔江在师云径山老汉是谓一抬一捺且贼过后张弓今时人在知识门下三二十年既不隔江合作么生路遥知马力日久见人心。

　　举僧问赵州寂寂无依时如何州云老僧在你背后师云者僧挨到者个田地意欲就手安闲乃被赵州脑后一捶直得无言可对无理可伸师召众云汝等还见赵州在背后么若云赵州则不见但见磬山在面前向他道你那里得见磬山来拈棒一时趁出。

　　举无业国师云若一毫头凡圣情念未尽不免入驴胎马腹里去白云端和尚云设使一毫头凡圣情念净尽亦未免入驴胎马腹里去师云未尽净尽一时拈却喝一喝云切忌钻龟打瓦。

　　举南院上堂云赤肉团上壁立千仞时有僧问赤肉团上壁立千仞岂不是和尚道院云是僧便掀倒禅床院云你看者瞎汉乱做僧拟议院便打趁出师云者僧欲成九仞之山未进一篑之土待南院道你看者瞎汉乱做不若一不做二不休纵然南院打杀也不得趁你出院即今还有人于壁立千仞处与者僧出气么。

　　举外道问佛不问有言不问无言世尊良久外道赞叹云世尊大慈大悲开我迷云令我得入外道去后阿难问佛外道有何所证而云得入世尊云如世良马见鞭影而行雪窦云邪正不分过由鞭影大慧云邪正两分正由鞭影师云二大老却在鞭影里批判且道离却鞭影一句作么生道良久云三十年后此话大行。

　　举僧辞赵州州云甚处去僧云诸方学佛法去州竖起拂子云有佛处不得住无佛处急走过三千里外逢人不得错举僧云与么则不去也州云摘杨华摘杨华师云者僧鼻孔被赵州穿却若人会得许伊具参方眼。

　　举云门上堂拈拄杖云凡夫实谓之有二乘析谓之无缘觉谓之幻有菩萨当体即空衲僧家见拄杖但唤作拄杖行但行坐但坐不得动着师云云门老人法令虽严可谓官不容针私通车马虽然有人动着亦得不动着亦得动着不动着总得有人动着不得不动着不得动着不动着总不得且道利害在什么处。

　　举天衣和尚云百骸俱溃散一物镇长灵百骸溃散皆归土一物长灵甚处安南堂云一物长灵甚处安长空云散碧天宽莲宫佛刹华无数眨起眉毛仔细看师云眨起眉毛仔细看天堂地狱任君安百骸未散当先觉莫待临时撒手难。

　　举僧问香林如何是衲衣下事林云腊月火烧山师云腊月火烧山衣下事何干千峰雪覆冷坐破者蒲团若人更不会分明也大难。

　　举昔有秀才因看千佛名经问长沙云百千诸佛但见其名未审居何国土沙召秀才才应诺沙云黄鹤楼崔颢题后秀才还曾题么才云不曾题沙云得闲题取一篇好师云长沙虽得杀人刀活人剑曲垂善巧不无龙头蛇尾使人不能当下担荷若是山僧待伊应诺时高声云居何国土免致葛藤。

　　举祖师云极小同大忘绝境界师云拄杖子吞却十方虚空刹那间流出无边香水海若道是忘绝境界合吃衲僧痛棒若道非忘绝境界且参取信心铭好与拄杖子相见祖师云极大同小不见边表师云须弥山走出蟭螟眼里须臾之顷见彻三千大千界若道不见边表未可与衲僧拄杖子相见若道见边表如何合得信心铭参。

　　举僧问云门佛法如水中月是否门云清波无透路僧云和尚从何得门云再问复何来僧云便恁么去时如何门云重叠关山路师云者僧万古碧潭再三捞捷争奈云门老汉有翻天覆地之能不易抵当可惜末后进不得且道者一步又如何进始得。

　　举临济两堂首座相见同时下喝僧问临济还有宾主也无济云宾主历然师云以镜照镜面面皆正莲华出水香流远兰谷风飘气宇清。

　　举僧问五祖一大藏教是个切脚未审切那个字祖云钵啰娘师云电光里穿针。

　　举前宝寿问后宝寿父母未生前那个是你本来面目后宝寿罔措一日在街头见两人相争挥一拳云你得恁么无面目寿当下大悟师云锦绣丛中撞著白云堆里活埋洞见本地风光面目依然长在。

　　举南泉示众云王老师自小养一头水牯牛拟向溪东牧不免食他国王水草拟向溪西牧亦不免食他国王水草不如随分纳些些总不见得师云把住则坐卧空园放行则云山万里混尘俗而不流超洁白而无住纵横自在左右逢源虽然切忌动着动着则三十棒。

　　举古人云护生须是杀杀尽始安居会得个中意铁船水上浮师云今时有一等痴狂汉自不能守戒护生而笑人守戒护生便以护生须是杀杀尽始安居为据佛果老人云且道杀个什么杀众生物凡夫见解杀六贼烦恼座主见解杀佛杀祖大阐提人见解衲僧分上毕竟杀个什么试定当看。

　　举赵州到百丈丈问从甚处来州云南泉来丈云南泉有何言句示人州云有时道未得之人亦须悄然去丈叱之州容愕然丈云大好悄然州便作舞而出师云赵州生而知之却到百丈门下钝置再拨而转何不当伊叱时呵呵大笑拂袖而出。

　　举曹山行脚时问灵观如何是毗卢师法身主观云不道曹举似洞山山云好个话头只欠进语何不更去问为甚不道曹去进语观云若言我不道即哑却我口若言我道即秃却我舌曹归举似洞山山深肯之师云三大老虽同毗卢顶上行其间不无优劣秪如洞山虽识机宜却似扶小儿入市教他语话曹山虽遵承师命要且随人脚跟老观也是方便不少且道山僧恁么说话是肯伊不肯伊若道肯伊如何恁么说若道不肯伊又如何恁么说会得许你具一只眼。

　　举僧问仰山法身还解说法也无山云我说不得别有一人说得僧云说得的人在甚处山乃推出枕子沩山闻乃云寂子用剑刃上事师云仰山藏身露影谩者僧即得谩磬山未在若作者僧待伊云别有一人说得遂揕住云莫不是者老贼么纵然手快教伊推枕不出虽然不知沩老道个剑刃上事又作么生商量咄休将死鼠为真玉莫把山鸡当凤凰。

　　举洞山问云居甚处去来居云蹋山来山云阿那个山可住居云阿那个山不可住山云与么则国内总被阇黎占却也居云不然山云与么则子得个入路居云无路山云若无路争得与老僧相见居云若有路即与和尚隔生也山云此子已后千人万人把不住师云今时人要觅个山子住且看云居蹋山样子若不如斯出门便是草漫漫虽然不是洞山老汉也勘验他不出可谓作家相见如珠走盘盘走珠纵横无碍岂比迷头认影敲冰索火缘木求鱼者哉今日有人蹋山来且问有路来无路来若有路不合云居若无路不合洞山若有路无路磬山道隔隔且作么生合得古人去试道看。

　　天隐禅师语录卷第八

　　音释

　　孑

　　(古屑切音结健也)。

　　溃

　　(胡对切音绘散也)。

　　叱

　　(尺栗切音䲧诃也大诃曰叱)。

　　揕

　　(知鸩切砧去声拟击也)。
乾隆藏第 154 册 No. 1639 天隐修禅师语录


　　天隐禅师语录卷第九　　　　　　秉九

　　嗣法门人通琇编

　　举古

　　举玄沙一日见三人新到遂自去打普请鼓三下却归方丈新到具威仪了亦去打普请鼓三下却入僧堂久住来白沙云新到轻欺和尚沙云打钟集众勘过大众集新到不赴沙令侍者去唤新到才到法堂却向侍者背上拍一下云和尚唤你侍者至沙处新到便归堂久住乃问和尚何不勘新到沙云我与你勘了也师召众云者新到具参方眼也未若道具参方眼玄沙却云我与你勘了也若道不具参方眼公案现在当时玄沙待久住云和尚何不勘新到便好劈头一拄杖可不有意气时增意气不风流处也风流。

　　举维摩会上三十二菩萨各说不二法门文殊问维摩居士我等各自说已云何是仁者所说不二法门维摩默然师云者个公案自毗耶离城以至震旦丛林商量不少都在语默上摸索转没交涉须向众菩萨未启口处识得根源方知众菩萨说的即是老维摩不说的老维摩不说的即是众菩萨说的才知维摩那时其声如雷岂不见道龙象蹴蹋非驴所堪即今还识得维摩老人根源么良久云天共白云晓水和明月流。

　　举遵布衲在药山处浴佛次山云者个从汝浴还浴得那个么遵云把将那个来山休去师云药山旁通一线俯诱初机遵衲当仁不让一拶便了若作药山待伊道把将那个来劈手夺杓子还他一杓恶水可不彻头彻尾去也。

　　举僧问云门如何是法身门云六不[(冰-水+〡)*ㄆ]道林和尚云云门道得一半若问道林只对他道一不立乃颂云一不立六不[(冰-水+〡)*ㄆ]突然那更有踪由无限青山𤲢不住落华流水太悠悠师云还知二大老鼻孔落在什么处然虽不负来机尽力道将来只得法身边事且道如何是法身竖拂子云龙得水时添意气虎逢山势长威狞。

　　举沩山问仰山什么处去来仰云田中来沩云田中多少人仰插锹叉手而立沩云今日南山大有人刈茅仰拔锹便行雪窦云诸方咸谓插锹话奇特大似随邪逐恶据雪窦见处仰山被沩山一问直得草绳自缚去死十分妙喜云仁者见之谓之仁知者见之谓之知百姓日用而不知故君子之道鲜矣师云妙喜老人出言吐气忒煞风流儒雅雪窦和尚龟鉴宗乘却似压良为贱磬山合作么生商量不得颟顸放过还知么几度黑风吹大海未曾闻道钓舟倾。

　　举龙济问僧甚么处来僧云翠岩来济云翠岩有何言句示徒僧云常道出门逢弥勒入门见释迦济云与么道又争得僧便问和尚又如何济云出门逢阿谁入门见什么僧于言下有省师云者僧虽然有省只会得龙济的未会得翠岩的若会得翠岩的许你全具眼。

　　举雪峰示众云南山有一条鳖鼻蛇汝等诸人切须好看云门以拄杖撺向峰面前作怕势长庆云今日堂中大有人丧身失命僧举似玄沙沙云须是棱兄始得虽然如是我即不恁么僧云和尚作么生沙云用南山作么师云雪峰老汉如挝涂毒鼓闻之咸丧身失命二三大老超群唱和是者般事须者般人若非者般人争构得者般事山僧今日不将拄杖妆龙作蛇但只恁么与众同食同衣同坐同卧不出寻常大众还见么格外不须重审问寻常一句作么生。

　　举僧问巴陵如何是提婆宗陵云银碗里盛雪师云道吾舞笏同人会石巩弯弓作者知。

　　举云岩扫地次道吾云太区区生岩云须知有不区区者吾云恁么则有第二月也岩竖起扫帚云是第几月吾便休师云得人一牛还人一马若作道吾待云岩竖起扫帚云是第几月但云恰是管教他者把扫帚无地放在。

　　举天平和尚行脚时参西院常云莫道会佛法觅个举话人也无一日西院遥见召云从漪平举头院云错平行三两步院又云错平近前院云适来者两错是西院错上座错平云从漪错院云错平休去师云衲僧行脚切不得草草才有些些省处便开大口须要自己揣摩十二时中还曾稳当否心境一如否脚蹋实地否如红炉飞片雪否天平和尚行脚时自道会禅旁若无人撞着西院下两个错便把一肚子禅一点也用不着当时若作天平待西院道适来者两错是西院错上座错何不高声还他个错管教西院不复故眼相看直到后来住院谓众云我当初行脚时被业风吹到思明长老处连下两错勘我更留我过夏待共我商量我不道恁么时错我发足向南方去时早知道错了也看他恁么示众正如贫儿索旧债一般磬山亦下个错且道与西院同耶别耶与天平同耶别耶诸人试辩看有么有么复云错。

　　举鲁祖凡见僧来便面壁南泉闻云我寻常向师僧道向佛未出世时会取尚不得一个半个他恁么驴年去师云古今多少尊宿向鲁祖钓竿头上抑扬提唱还曾摸着鲁祖脚跟么殊不知鲁祖恁么接人亦是曲垂方便若有性燥的向他未面壁时一觑觑破还他者老汉不在含元殿里相见即今还有人知他落处么少林壁观无多子不是神光也大难。

　　举石头问长髭甚处来髭云岭南来头云大𢈔岭头一铺功德画了未髭云画了只欠点眼在头云莫要点么髭云便请头垂一足髭便礼拜师召众云长髭善画功德而不善点眼者何也还知么今时人画未就而先自点眼不知瞎了多少人也众中还有请点眼者么僧云有师摇手云我也知你画未就在。

　　举雪岩和尚上堂云道在日用日用不知饥只吃饭寒只添衣晴天爱日挂枯藜点简溪头梅树向阳偷放南枝师召众云还会么临济大师道有时夺人不夺境有时夺境不夺人有时人境两俱夺有时人境俱不夺直须亲到若不亲到抱椿摇橹有甚用处。

　　举兴化云三圣逢人则不出出则便为人兴化则不然逢人则出出则不为人雪岩颂云弄晴微雨湿春风柳自青青华自红寄语游人急回首歌楼不在画桥东师云二大老作略被雪岩翁一颂彻骨彻髓撒向诸人面前了也大众还会么若会得为人也得不为人也得若未会为人也不得不为人也不得参。

　　举沩山坐次仰山入来沩云寂子速道莫入阴界仰云慧寂信亦不立沩云子信了不立不信不立仰云只是慧寂更信阿谁沩云若恁么即是定性声闻仰云慧寂佛亦不立师云仰山如珠走盘纵横无碍诸人还识得么识得向前速道莫入阴界。

　　举僧问首山如何是佛山云新妇骑驴阿家牵僧云未审此语什么句中[(冰-水+〡)*ㄆ]山云三玄[(冰-水+〡)*ㄆ]不得四句岂能该僧云此意如何山云天长地久日月齐明师云还识得首山老汉紫罗帐里撒真珠么有僧问如何是紫罗帐里撒真珠师云阿家牵驴新妇骑僧云不会师云切忌妄生穿凿。

　　举僧问灌溪如何是一色溪云不随僧云一色后如何溪云有阇𥠖承当分也无师云今时人都坐在一色边还知灌老答处么直饶明得走到磬山正好吃棒。

　　举三圣问僧近离甚处僧喝圣亦喝僧又喝圣复喝僧云行棒即瞎便喝圣拈棒僧乃转身作受棒势圣云下坡不走快便难逢便棒僧云者贼便出次有僧问适来争容得者僧圣云是伊见先师来师云若识得三圣与此僧交锋处堪为临济下儿孙且道次僧恁么问三圣答他道是伊见先师来是肯伊不肯伊时有僧欲进语师即喝出。

　　举僧问法眼求佛知见何路最径眼云无过此师云还识得法眼老人最径路么切忌动着动着打破你头。

　　举兴化问云居权借一问以为影草时如何居无对化云想和尚答者话不得不如礼拜了退二十年后居云如今思量当初不消道个何必后遣化主到兴化处化问和尚住三峰庵时老僧问伊话对不得如今道得也未僧举前话化云云居二十年只道得个何必兴化即不然争如道个不必师云古人一机未透积岁穷研岂肯造次胡言乱道今人不揣己分才入门来学些口头三昧便要为人师范可不深愧于古人乎且道当时云居道个何必兴化道个不必还有优劣也无试道看。

　　举曹山辞洞山洞密授以宗旨复问子向什么处去曹云不变异处去洞云不变异处岂有去耶曹云去亦不变异师云古今师资道合岂造次成就耶曹山数载亲承临别尚不放过云去亦不变异看曹山此语稳密无以加矣然在临济门下正好吃棒。

　　举大涅槃经云十二因缘法下智观故得声闻菩提中智观故得缘觉菩提上智观故得菩萨菩提上上智观故得佛菩提师云大小世尊说如来禅依经解义三世佛冤离经一字即同魔说且道衲僧家合作么生道卓拄杖云千山势到岳边止万派声归海上销。

　　举保福僧到罗汉琛禅师处汉问彼中佛法如何僧云有时示众道塞却你眼教你觑不见塞却你耳教你听不闻坐却你意教你分别不得汉云吾问汝不塞你眼见个什么不塞你耳闻个什么不坐你意作么生分别师云一纵一夺杀活自在二俱作家且道根根尘尘周遍法界谁与安名。

　　举石头问庞居士子见老僧已来日用事作么生士云若问日用事即无开口处乃呈偈云日用事无别惟吾自偶谐头头非取舍处处没张乖朱紫谁为号丘山绝点埃神通并妙用运水及搬柴师云既无开口处者一络索从何处得来。

　　举长生问灵云混沌未分时含生何来灵云如露拄怀胎生云分后如何灵云如片云点太清生云未审太清还受点也无灵不答生云恁么则含生不来也灵亦不答生云直得纯清绝点时如何灵云犹是真常流注生云如何是真常流注灵云似镜长明生云向上更有事也无灵云有生云如何是向上事灵云打破镜来与汝相见师云灵云两处不答是何意你看古人纯清绝点似镜长明直须打破镜来相见蓦拈拄杖云诸人曾到者田地么若到者田地好与老僧拄杖子相见。

　　举石门蕴禅师在青林作园头一日归侍立次林云子今日作什么来门云种菜来林云遍界是佛身子向甚处种门云金锄不动土灵苗在处生林欣然次日入园唤蕴阇𥠖门应诺林云剩栽无影树留与后人看门云无影树岂受栽耶林云不受栽且置你曾见他枝叶么门云不曾见林云既不曾见争知不受栽门云秪为不曾见所以不受栽林云如是如是师云终日蒲团上静悄悄的菜不摘一茎米不拣一粒谓之参禅办道切莫静沈死水埋没己灵还识古人亲切处么你看他随方应用都合其宜信手拈来头头本具师打一拄杖云受栽不受栽且置无影树子聻。

　　举临济同普化赴施主斋次济问毛吞巨海芥纳须弥为复是神通妙用为复是法尔如然化趯倒饭床济云太粗生化云者里是什么所在说粗说细济休去次日又同赴斋济复问今日供养何似昨日化又趯倒饭床济云得即得太粗生化云瞎汉佛法说什么粗细济乃吐舌师云擒龙手陷虎机择法眼者请辩取。

　　举临济示众云有时夺人不夺境有时夺境不夺人有时人境俱夺有时人境俱不夺师云作么生是夺人不夺境作么生是夺境不夺人作么生是人境俱夺作么生是人境俱不夺若一一透过作得临济门下儿孙若透不过却被人境埋没了也喝一喝云且道那里是人那里是境参。

　　举心地观经云此法名为一切凡夫入如来地䪺悟法门此法名为三世诸佛自受法乐微妙宝官此法能引诸菩萨众到色究竟自在智处此法能与生死长夜作大智灯师云诸人看者黄面老子在灵山会上百万人天众前拈出也甚奇特虽然且道如何是此法蓦卓拄杖云拟之则差强之则隔道道。

　　举太傅王延彬居士到招庆煎茶朗上座与明招把铫忽翻茶铫公问茶罏下是什么朗云捧罏神公云既是捧罏神为什么翻却茶朗云事官千日失在一朝公拂袖便出师云朗上座恁么道可谓当面蹉过何不道重命轻财明招云朗上座吃招庆饭了却向外边打野榸师云也是贼过后张弓朗云上座作么生师云更纳什么败阙招云非人得其便师云也救不得一半。

　　举龙济上堂云卷帘除却障闭户生窒碍秪者障与碍古今无人会会得是障碍不会不自在师云无绳自缚。

　　举沩山见刘铁磨来乃云老㹀牛汝来也磨云来日台山大会斋和尚还去么沩乃放身作卧势磨便出去师云二大老一等是大人作略犹欠些宾主句在沩云老牸牛汝来也磨何不速礼三拜方云来日台山大会斋和尚还去么磨恁么道沩何不道汝去么然后放身作卧势可不随流得妙乎。

　　举赵州访宝寿寿在禅床背面而坐州展坐具礼拜寿起入方丈州[(冰-水+〡)*ㄆ]坐具而出师云分析虚空。

　　举三角庵主因荒乱魁师入山执刃而问和尚有甚财宝角云僧家之宝非君所宜魁云是何宝角震声一喝魁不悟以刃加之师云路逢剑客须呈剑不是诗人莫献诗虽然临难不苟免此老得之矣。

　　举僧问曹山世间什么物最贵山云死猫头最贵僧云为甚死猫头最贵山云无人着价师云无人着价道甚贵贱。

　　举沩山示众云老僧百年后向山下作一头水牯牛左胁书五字曰沩山僧某甲此时唤作沩山僧又是水牯牛唤作水牯牛又是沩山僧唤作什么即得仰山出礼拜而退师云老僧居龙池时人唤作云岩道人今日住磬山人唤作天隐和尚你道唤天隐是唤云岩是总是没交涉参。

　　举罽宾国王仗剑问师子尊者云师得蕴空否者云已得蕴空王云脱生死否者云已脱生死王云可施我头者云身非我有何况于头王遂斩之白乳涌高数尺王臂自落雪窦云作家君王天然有在黄龙新云黄龙要问雪窦既是作家君王因甚臂落大慧云孟八即汉又恁么去也师云三人中有一人可以为师。

　　拈古

　　举佛日和尚因僧送拄杖日云莫从天台得么僧云不从天台得日云莫从南岳得么僧云不从南岳得日云从什么处得僧度拄杖日竖起云是体是用僧云拈也从体起用放也从用归体日云你与么来只得其体不得其用僧云和尚与么举只得其用不得其体日卓一下靠拄杖云体用一时[(冰-水+〡)*ㄆ]师云佛日老人可谓家富小儿骄蓦拈拄杖卓一下云且道老僧的什么处来便归方丈。

　　举云门一日拈拄杖云凡夫实谓之有二乘析谓之无缘觉谓之幻有菩萨当体即空衲僧见拄杖但唤作拄杖行但行坐但坐不得动着师卓拄杖云云门老人特地一场愁。

　　举舍利弗一日入城见月上女出城弗乃问云什么处去女云如舍利弗与么去弗云我方入城汝方出城何言如我与么去女云诸佛弟子当依何住弗云诸佛弟子依大涅槃而住女云诸佛弟子既依大涅槃而住而我如舍利弗与么去师云舍利弗善放而不善[(冰-水+〡)*ㄆ]当断不断反招其乱月上女脚跟稳当要且未知向上事在若山僧见伊道如舍利弗与么去一把拉入城来看他作何伎俩待他拟议撒手便行云不同我与么去饶伊有超佛越祖之机也不奈何。

　　举保宁上堂侍者烧香罢指侍者云侍者已为诸人说法了也师云保宁说法如雷也是借他鼻孔出气何不侍者未烧香时便道为诸人说法了也免使后人在侍者边觅山僧今日无侍者与诸人说还知么男儿自有冲天志不向古人行处行。

　　举兴化见同参来才上法堂化便喝僧亦喝才行三两步化又喝僧亦喝化拈棒僧又喝化云你看者瞎汉犹作主在僧拟议化直打下法堂侍者请问适来僧有甚触忤和尚化云他适来也有权也有实也有照也有用及乎我将手向伊面前横两横到者里却去不得似者般瞎汉不打更待何时师云兴化握千圣之钳锤提诸祖之正印日月难比其光冰雪岂方其素然不无漏逗何不于侍者问时拦头一棒可不痛快。

　　举云门上堂云世尊初生一手指天一手指地周行七步目顾四方云天上天下惟我独尊我当时若见一棒打杀与狗子吃贵图天下太平师云云门大师但用锥利不见凿方。

　　举翠岩示众云一夏与兄弟东语西话看翠岩眉毛在么师云面皮三寸厚。

　　举古德云者一片田地分付来多时也我立地待你构去法眼云者一片田地分付来多时也我坐地待你构去师云既曰者一片田地分付来多时也又道构去作么磬山雪上加霜蓦将拄杖卓一下云莫不是者一片么噫也是揠苗儿。

　　举云门上堂云光不透脱有两般病一切处不明面前有物是一透得一切法空隐隐地有个物相似亦是光不透脱又法身亦有两般病得到法身为法执不忘己见犹存坐在法身边是一直饶透得法身去放过即不可仔细捡点将来有什么气息亦是病师云病多谙药性得瘥始传方云门大师曾在乾峰和尚处患过者病来要大地众生个个透脱将去虽则慈悲之故未免好肉剜疮净名云彼自无疮勿伤之也。

　　举德山小参云今夜不答话问话者三十棒时有僧出礼拜山便打僧云某甲话也未问因甚打某甲山云汝是甚处人僧云新罗人山云未跨船舷好与三十棒法眼云大小德山话作两橛圆明云大小德山龙头蛇尾师云二尊宿错下名言好与三十棒。

　　举千岩和尚示众云僧问赵州大地无尘扫个什么州云扫外来的若是无明秪向道扫里头的大众赵州的是无明的是师云说甚内外直饶非内非外一齐扫却还有扫帚柄在。

　　征古

　　举沩山普请次板鸣有一僧拍手呵呵大笑归去山云奇哉此是观音入理之门至晚问其僧你适来见什么道理僧云朝来未吃饭闻板声欢喜山云赚杀人师云百姓日用而不知故君子之道鲜矣镜清道当时沩山有此一僧鼓山道当时沩山无此一僧且道是赏伊是罚伊。

　　举大耳三藏得他心通朝见肃宗皇帝帝命忠国师验之藏见国师便礼拜侧立于右国师云汝得他心通是否藏云不敢国师云汝道老僧在什么处藏云和尚是一国之师何得在西川看竞渡船国师再问汝道老僧即今在什么处藏云和尚是一国之师何得在天津桥上看弄胡狲国师良久复问汝道老僧只今在什么处藏罔测国师叱云者野狐精他心通在什么处藏无对有僧问赵州三藏第三度不见国师未审国师在什么处州云在三藏鼻孔上又问玄沙既在鼻孔上为什么不见沙云秪为太近后僧问海会端和尚端云若在三藏鼻孔上有甚难见殊不知在三藏眼睛里师云者一队老汉却如盲人摸象总未知国师下落处在诸人还知国师下落处么若知得国师下落处许你他心通。

　　举云门示众云直得触目无滞达得名身句身一切法空山河大地是名名亦不可得唤作三昧性海俱备犹是无风匝匝之波直得亡知于觉觉即佛性矣唤作无事人更须知有向上一窍在师云云门大师语句一一与修多罗合且道如何是向上一窍参。

　　举僧辞大随随问什么处去僧云峨眉礼普贤去随竖起拂子云文殊普贤秪在者里僧画一圆相抛向背后随云侍者将一贴茶与者僧师云且道大随是赏伊是罚伊众中有人道得老僧付你拂子。

　　举黄檗云若拟着一法印早成也印著有即四生文现印着空即空界无想文现但不印一切物此印与虚空等师云不著有不着空印即是不印即是试道看。

　　举兴化示众云今日不用如何若何便请单刀直入兴化为你证据时旻德长老出礼拜起便喝化亦喝旻又喝化复喝旻礼拜化云若是别人三十棒一棒也较不得何故为他旻德会一喝不作一喝用师云宾家也喝主家也喝且道那里是他一喝不作一喝用或有人亦喝老僧道且谩且谩我也知你一喝不作一喝用且道此语与兴化同也异也复喝一喝。

　　举仰山问沩山如何是西来意沩云大好灯笼仰云只者个便是么沩云者个是什么仰云大好灯笼沩云果然不识师云汝等参详也未且道仰山会得恁么酬不会恁么酬若道会沩山又道果然不识若道不会仰山又道只者个便是试道看。

　　举僧问赵州学人乍入丛林乞师指示州云吃粥了也未僧云吃粥了也州云洗钵盂去其僧有省师云丛林三百五百谁不知吃粥了洗钵盂去且道其僧省个什么。

　　举僧问镜清如何是清净法身清云红日照青山僧云如何是法身向上事清云风吹雪不寒师云红日照青山还具法身也无风吹雪不寒还明法身向上事也无。

　　举玄沙见鼓山来乃作一圆相示之山云人人出者个不得沙云情知你向驴胎马腹里作活计山云和尚又作么生沙云人人出者个不得山云和尚与么道却得某甲为什么道不得沙云我得汝不得师云二大老优劣在什么处一得一不得试道看。

　　举僧问报慈如何是平常心合道慈云吃茶吃饭随时过看山看水实畅情师云吃茶吃饭看水看山还合平常心么。

　　举沩山见刘铁磨来乃云老牸牛你来也磨云来日台山大会斋和尚还去么山放身作卧势磨便出去中峰和尚云沩山被刘铁磨一拶拶倒要起起不得铁磨被沩山一推推转要住住不得本上座与么批判多少人在背后咬断拇指师云中峰老人恁么道可谓口大心细你道他还知二老落处么若知落处何故又道要起起不得要住住不得试道看。

　　举赵州访一庵主才相见便云有么有么主竖起拳头州云水浅不是泊船处便去又访一庵主亦云有么有么主亦竖起拳头州云能纵能夺能杀能活便礼拜师云赵州问处一般二庵主答处不别为什么一肯一不肯诸人且道利害在什么处。

　　举僧问风穴语默涉离微如何通不犯穴云常忆江南三月里鹧鸪啼处百华香师云既作临济下儿孙须识临济纲宗始得不然未免伤锋犯手或有问磬山语默涉离微如何通不犯竖起拂子云见么且道与古人是同是别。

　　举德山到沩山挟复子直上法堂从西过东从东过西顾视云无无便出至门首乃云也不得草草遂具威仪再入相见才跨门提起坐具云和尚沩拟取拂子德便喝拂袖而出沩至晚问首座今日新到在否座云当时背却法堂着草鞋出去也沩云此子已后向孤峰顶上盘结草庵呵佛骂祖去在妙喜云二尊宿恁么相见每人失却一只眼师云妙喜恁么道还具眼也未若道具眼且道二尊宿那里失却一只眼若道不具眼他怎恁么道者里缁素分明许你具一只眼。

　　天隐禅师语录卷第九

　　音释

　　撺

　　(取乱切音爨掷也)。

　　揠

　　(乙黠切音轧㧞也宋人有闵其苗之不长而揠之者)。

　　咬

　　(五巧切同咬啮也)。

　　拇

　　(莫厚切音某大指也)。
乾隆藏第 154 册 No. 1639 天隐修禅师语录


　　天隐禅师语录卷第十　　　　　　秉十

　　嗣法门人通琇编

　　别古

　　举僧问投子如何是一大事因缘子云尹司空请老僧开堂佛果云人道投子实头不妨忒煞淳朴若山僧则不然有问如何是一大事因缘只对他道弄潮须是弄潮人师云二老宿举扬大事因缘本无优劣作么生是投子实头处设有问磬山如何是一大事因缘但向他道朝看云片片暮听水潺潺。

　　举僧问赵州十二时中如何用心州云你被十二时使老僧使得十二时师云者僧问处直头赵州答处依实但不能令人言下荐取设有人问磬山十二时中如何用心即向他道你在什么处见十二时来。

　　举僧问汾阳如何是祖师西来意阳云青绢扇子足风凉师云有人问磬山如何是祖师西来意向他道水流千派月山锁一溪云。

　　举临济大师云一喝分宾主照用一时行圆悟和尚喝一喝云且道是宾是主是照是用还委悉么千峰势到岳边止万派声归海上销师喝一喝云且道非宾非主非照非用还委悉么师子窟中无异兽象王群内绝狐踪。

　　举懒瓒和尚云吾有一言绝虑忘缘巧说不得只要心传师云吾有一言不待忘缘拈来便得作么心传或众中有人出来道既不必心传诸祖心心相印所为何事但云低声低声达磨大师来也。

　　举僧问石门年穷岁尽时如何门云东邨王老夜烧钱僧复问开先暹和尚暹云依旧孟春犹寒师云有问磬山对他道一炉红焰暖腾腾。

　　举僧问石巩生死到来如何回避巩云者的无生死师云识得要回避生死者许你透生死。

　　举云门示众云你若实未得个入头处三世诸佛在你脚跟下一大藏教在你舌头上且向葛藤里会取师云你若实得个入头处三世诸佛在你脚跟下一大藏教在你舌头上休向葛藤里会取。

　　举明招在婺州智者寺为第一座寻常不受净水主事云不识触净净水也不肯受招下禅床拈起净瓶云者个是触是净主无语招乃扑破师云明招彻底为人无[糸*系]毫委曲争奈为主者未是其人不无宾主伤和气耳磬山若作明招待主无语时轻轻对云莫道不识触净好留者净瓶以付识者。

　　举忠国师因紫璘供奉拟注思益经乃问大德凡注经须会佛意始得供奉云若不会佛意争解注得国师令侍者盛一碗水着七粒米在水中碗面安一只箸乃问者个是什么义供奉无语国师云老僧意尚不会何况佛意子焉能注得经幻有和尚云莫谓紫璘供奉不识此意即如佛来也不解国师所设是何意也山僧一见便会得元来总是一个非难意师云可惜供奉未能会国师意若山僧则不然待国师置水碗在面前一脚趯翻国师总有无穷妙意也阻他注经不得我幻有老人若在便道汝虽会国师意未会老僧意在也知某甲罪过。

　　举宾头卢尊者因阿育王问承闻尊者亲见佛来是否尊者以手䇿起眉毛良久云会么王云不会者云阿耨达池龙王曾请佛斋吾是时亦预其数师云育王见尊者䇿起眉毛何不道真见佛来速礼三拜免得尊者后来一络索尊者闻育王道不会何不高声云不会最亲切则育王直下见得亦未可知虽然老僧恁么说话也是抱椿摇橹呵呵。

　　举玄沙到莆田县众以百戏迎之次日沙问小塘长老昨日许多喧闹向什么处去也小塘提起袈裟角沙云料掉没交涉师云山僧则不然或有人问昨日许多喧闹向什么处去也只对他道今日一出尤胜昨日。

　　举洞山示众云兄弟初秋夏末东去西去直须向万里无寸草处去始得只如万里无寸草处作么生去后有僧举似石霜霜云出门便是草师云磬山则不然兄弟夏末秋初南行北往直须脚蹋实地去若不如斯未出门时亦是草漫漫地。

　　举雪峰在国清拈起钵盂问座主道得与你钵盂主云此是化佛边事峰云你作座主奴也未得主云某甲不会峰云你问我我与你道主方礼拜峰便蹋倒主后举似云门云某甲得七年方见门云你得七年方见主云是师云云门如是磬山则不然待伊道七年方见劈头一拄杖虽然要识磬山则易要识云门则难。

　　举僧问雪峰拈槌竖拂不当宗乘未审和尚如何峰竖起拂子僧乃抱头出去峰不顾法眼代云大众看此一员战将师别云草贼大败。

　　举镜清访先曹山山问甚处来清云昨日离明水山云甚时到明水清云和尚到时山云汝道我甚时到清云适来犹记得山云如是如是师云曹山只管怜民不能尽法磬山则不然待伊道适来犹记得劈脊便棒。

　　举昔有老宿畜一童子并不知轨则有一行脚僧到乃教童子礼仪晚间见老宿外归遂去问讯老宿怪讶遂问阿谁教你童子云堂中上座老宿唤其僧来问上座傍家行脚是什么心行童子养来三二年了幸自可怜生上座教坏伊快束装去黄昏雨淋淋地被趁出师别云即今有恁么行脚僧山僧却与彼问讯。

　　举僧问螺峰如何是本来人峰云惆怅松萝境界危师云螺峰甚是奇特若有问磬山如何是本来人我与汝道即不本来也。

　　举僧问咸泽禅师不与万法为侣者是什么人泽云城中青史楼云外高峰塔师别云磬山则不然独步孤峰月间听幽涧琴。

　　举僧参睦州州问汝岂不是行脚僧僧云是州云礼佛也未僧云礼那土堆作么州云自领出去师别云待伊道是即云者掠虚汉行甚驴脚马脚出去。

　　举僧问兴教盈龙宫溢海藏真诠即不问如何是教外别传的法教云眼里耳里鼻里师别云今日有人问如何是教外别传的法风送水声来枕畔月移山影到床前。

　　举枣树和尚问僧发足甚处僧云闽中树云俊哉僧云谢师指示树云屈哉僧作礼树云我与么道落在什么处僧无语树云彼自无疮勿伤之也师云枣树老人慈悲太切磬山则不然待伊云闽中且道多少途程到者里。

　　举沩山坐次仰山入来沩以两手相交示之仰作女人拜沩云如是如是师云老沩可谓怜儿不觉丑磬山则不然待拜起来便放下手看他作么生合煞。

　　举法华举和尚上堂云钟鸣鼓响鹊噪鸦鸣为诸人说般若讲涅槃了也诸人还信得及么若信得及观音菩萨向诸人面前作大神通若信不及却往他方救苦利生去也师别云若信不及依旧钟声鼓响鹊噪鸦鸣。

　　举廓侍者问德山从上诸圣向什么处去山云作么作么廓云敕点飞龙马跛鳖出头来山休去师别云俊哉来日山浴出廓过茶与山山拊廓背云昨日公案作么生廓云者老汉今日方始瞥地山又休去师别云瞎。

　　举瑞鹿和尚上堂云鉴中形影惟凭鉴光显现汝等诸人所作一切事凭个什么显现还知得么若也知得于参学中千足万足无事莫立师别云若也知得正好着力咦。

　　举僧问同安如何是和尚家风安云金鸡抱子归霄汉玉兔怀胎入紫微僧云忽遇客来将何只待安云金果朝来猿摘去玉华晚后凤衔归师别云或问山僧如何是和尚家风云耕雨种客来将何只待粗茶淡饭。

　　举石门蕴禅师在青林作园头一日归侍立次林云子今日作甚么来门云种菜来林云遍界是佛身子向甚处种门云金锄不动土灵苗在处生林欣然次日入园唤蕴阇黎门应诺林云剩栽无影树留与后人看门云无影树岂受栽耶林云不受栽且置你曾见他枝叶么门云不曾见林云既不曾见争知不受栽门云只为不曾见所以不受栽师别云若见已受栽也。

　　举云门问直岁今日作甚么来岁云刈茅来门云刈得几个祖师岁云三百个门云朝打三千暮打八百东家杓柄长西家杓柄短又作么生岁无语门拈拄杖便打师别云待直岁道三百个便打。

　　举道吾示众云高不在绝顶富不在福严乐不在天堂苦不在地狱相识满天下知心能几人佛日云高在绝顶富在福严乐在天堂苦在地狱谁知席帽下元是昔愁人师别云高则从他高富则从他富乐则从他乐苦则从他苦数声清磬是非外一个闲人天地间。

　　举僧问云峰如何是心地法门峰云不从人得僧云不从人得时如何峰云此去𢖍阳不远师别云不从人得时如何不将此问来问。

　　举天池隆禅师在金峰普请搬柴次峰问搬柴人过水否隆云有一人不过水峰云不过水还搬柴否隆云虽不搬柴也不得动着他师别云虽则搬柴也不得动着他。

　　举赵州上堂云兄弟但改往修来若不改往修来大有着你处在老僧在此三十余年未尝有一个禅师到此间设有来一宿一食急走过且趁软暖处去也师云山僧在此开山数年来未尝有一个没禅的到此间设有一个半个便与明窗下安排山僧者里无间茶剩饭兄弟你不改往修来无有着你处在入此门来切须仔细。

　　举赵州上堂良久云大众总来也未对云总来也州云更待一人来即说话僧云候无人来即说似和尚州云大难得人师云古人恁么垂慈方便不少老僧者里不然顾视左右云汝等总在者里个个是英灵衲子更莫待谁来喝一喝。

　　举僧问云门如何是诸佛出身处门云东山水上行又客问幻有和尚如何是诸佛出身处有云西河火里坐师云有问磬山如何是诸佛出身处云起长空水归大海。

　　代古

　　举世尊因自恣日文殊三处度夏迦叶欲白椎摈出才拈椎乃见百千万亿文殊迦叶尽其神力椎不能举世尊遂问迦叶你拟摈那个文殊迦叶无对师代云来说是非者便是是非人一齐摈却旁有不甘者出来道磬山老汉有甚长处开此大口便合掌向前云汝真文殊。

　　举宋太宗皇帝见僧看经问云看什么经对云仁王经帝云既是寡人经为甚在卿手里僧无语师代云一人有庆兆民赖之。

　　举悟空禅师问座主讲什么经主云法华经空云有说法华经处我现宝塔当为证明座主讲请甚人证明主无对师代云尊德不浅。

　　举僧访翠岩值岩不在遂看主事主云参见和尚也未僧云未主乃指狗子云上人要见和尚但礼拜者狗子僧无语后翠岩归闻得乃云作么生免得与么无语师云者僧非惟不见翠岩要且不见主事若作者僧待伊指拜狗子但高声云若不识和尚洎合错礼狗子拂袖便行。

　　举雪窦在庄上数僧立次窦问维摩老云步步是道场者里何似山里众下语皆不契自代云只恐和尚不肯师云磬山若在会教者老汉无立地处者里是什么所在。

　　举陆亘大夫问南泉云弟子家中于一瓶内养一鹅儿今来长大欲出此鹅且不得破瓶亦不得损鹅未审和尚有何方便泉召大夫大夫应诺泉云出也大夫无语师代大夫速整威仪三拜。

　　举楚石和尚与众僧观海次僧问只是一片水因甚唤作海石云只是一片海因甚唤作水你且道源从何来僧云从一滴来石云一滴又从何来僧无语师云磬山若在将手急掩其口塞却者漏洞。

　　举玄沙在雪峰时光侍者谓沙云师叔若学得禅某甲打铁船下海去沙住后问光打得铁船也未光无对师代云师叔且喜参得禅也。

　　举道匡禅师拈起钵囊问僧你道直几钱僧无对师代云和尚从甚处得来。

　　举昔有一僧入𡨋见地藏菩萨藏问你平生修何业僧云念法华经藏云止止不须说我法妙难思为是说为是不说僧无对师代云谢指示。

　　举药山问僧甚处来僧云湖南来山云洞庭湖水满也未僧云未山云许多时雨水为甚未满僧无语师代云某甲未雨水前离彼。

　　举僧侍玄沙沙以杖指面前地上白点云还见么僧云见如是三问僧亦如是三答沙云你也见我也见为什么道不会僧无语师代云和尚慈悲恩逾父母。

　　举泗州塔前一僧礼拜有人问上座日日礼拜还见大圣么僧无对师代云者一问从何来。

　　举镜清再参雪峰峰问甚处来清云岭外来峰云什么处逢达磨清云更在什么处峰云未信汝在清云和尚莫恁么粘泥好峰便休师代云老僧年迈。

　　举临济到京行化至一家门首云家常添钵有婆云太无厌生济云饭也未曾得何言太无厌生婆便闭却门师代济云情知你悭吝。

　　举雪峰一日升座众集定峰辊出木毬玄沙遂捉来安在旧处师代峰云放汝三十棒复召众云且道是赏伊是罚伊。

　　举智门祚禅师示众十一问智云登天不假梯遍地无行路正当恁么时向什么处安身立命师云遍界不曾藏复云遍界不曾藏切忌绝啇量诸人还见么智云千人排门不如一人㧞关还有人拔得关么试对众道看若道不得且居门外师云我若在会从西过东从东过西却依位而立复云关诸人又作么生拔得智云三十年前即不问你三十年后不用将来正当即今还道得么若道不得一处不通两处失功师云天长地久日月齐明复云普诸人如何道智云荆𣗥林中则不问你出身一句作么生道师云三脚驴子弄蹄行复云险诸人又如何出身智云天下行脚道我参禅你道禅是什么义师云眉分八字复云拟议则白云万里诸人作么生参智云钵盂无底成得个什么师云不从手得或云不从手得将什么吃饭师云没却你鼻孔诸人作么道智云天降时雨为什么枯木不生华师云切忌枝头觅复云切忌枝头觅如何是根本诸人作么生得见智云衲僧须是透得名句身句方可具得衲僧一只眼还有道得的么师云拄杖子𨁝跳复云拄杖子𨁝跳还出得名句身句么诸人如何透智云满口道不着的句还有人道得么师云却被和尚道着复云道着即不无道不着的诸人又作么生道智云秋初夏末游山玩水且从你蓦劄一问快道将来师云山华开似锦涧水湛如蓝复云者犹是游山玩水蓦劄一问诸人道将来智云出门一句不问你万里无云道将一句来师云青天也须吃棒复云且道过在什么处诸人试说看。

　　普说

　　众请释疑告香普说师卓拄杖云法门衰替赖人扶那个男儿不丈夫勿学承虚接响汉他年决上祖师图大众还知么佛佛授受祖祖传持以心印心心心不异所以古人行脚单为此事费尽草鞋跋涉溪山千里万里参师访友发明本分然后觅深林归大壑潜身养道俟其因缘时至龙天推出说法利生用报四恩岂求名闻利养取诮当世耶适才告香僧问世尊拈华单传直指祖师提印分派接人谓是一耶谓是二耶老僧竖起拄杖卓一下云且道是一是二僧云既然如是今古昭然何得分三分一老僧云虚空里钉橛僧云若三一不存教学人何处着脚老僧云切莫随人脚跟僧云三峰执三去一又作么生老僧云你且领话他便礼拜噫今人不达黄面老子直下的的相承之旨着意穿凿破坏纲宗上诬先觉下赚后昆异论纷然见笑识者若不究其根源考其虚实以讹传讹则荧惑无穷矣吾为此惧不得不力救之以启将来眼目故复问中略见一斑他尚不知非更向人前扬其底蕴谓三玄三要从释迦老子三法而来睹星为心观树为法十方佛赞叹为师夫华严经云一时佛在摩竭提国阿兰若法菩提场中始成正觉七处九会大唱真乘无法不周无机不被当时二乘在座有耳不闻圆顿教有眼不见舍那身于此脱珍御服着敝垢衣示生王宫出家雪山苦行六载叹云一切众生皆具如来智慧德相但以妄想执着不能证得至于法华会上云我始坐道场观树亦经行于三七日中思惟如是事我所得智慧微妙最第一众生诸根钝着乐痴所盲如斯之等类云何而可度世尊述成道之初但说一乘法念众生没于苦海所以权设三乘引导众生作是思惟时十方佛皆现乃助扬法化也可见释迦老子明心得法已久他着在化迹门头经文尚不明而况佛旨乎又经云善男子我实成佛已来无量无边百千万亿那由他劫于是中间我说然灯佛等又复言其入于涅槃如是皆以方便分别岂可以星为心以树为法以十方佛为师耶又不见金刚经云若有法如来得阿耨多罗三藐三菩提者然灯佛即不与我授记汝于来世当得作佛号释迦牟尼以实无有法得阿耨多罗三藐三菩提是故然灯佛与我授记作是言汝于来世当得作佛号释迦牟尼何以故如来者即诸法如义世尊所得师法明文尚在岂可遮掩得人耶又把世尊传法偈谬解云此法之本本无法也无法岂无本有法也无法而付即有法也法法何法即无法也此有而无也无而有也不可有无有无不可者也而如来传法偈乃如是乎除非灭却法本法无法无法法亦法今付无法时法法何曾法偈方可任尔穿凿只如四祖优婆鞠多尊者传法偈云心自本来心本心非有法有法有本心非心非本法七祖婆须密尊者付法偈云心同虚空界示等虚空法证得虚空时无是无非法若此者叠叠显然你又如何穿凿乃不察自己谬误翻道他人暗短灭之抹之且道是谁灭抹果有灭抹之者何不明据其非以共证乎天下竟讻讻然混指为灭抹也只图诬人之短以炫己长独不知逞其癖见以昧宗旨乎又谓二十七祖遥谶达磨云东土有圣人气惟骏马驹脚下蹋杀天下人言马大师之下出临济云门沩仰法眼之四宗谓之脚下也足见他是个执相凡夫定将马驹四足胶黏钉钉以配四宗无非欲证三击之为三玄三要之原各有所据若恁么执相生解达磨一宗看看扫地矣当时二十七祖但云震旦虽阔无别路要假儿孙脚下行金鸡解衔一粒粟供养十方罗汉僧所以六祖谛嘱南岳让禅师云西天般若多罗谶汝足下出一马驹蹋杀天下人病在汝心不须速说此明明道南岳足下出一马驹蹋杀天下人也祖师递代谶嘱分明他又捏造更之以四取义可发一笑又将神秀身是菩提树心如明镜台时时勤拂拭勿使惹尘埃偈判为执有修行此凡夫法也必欲把秀大师作个凡夫见是何言与不见南岳让一日有省白六祖云某甲有个会处祖云作么生让云说似一物即不中祖云还假修证否让云修证则不无染污即不得祖云祇此不染污诸佛之所护念汝既如是吾亦如是神秀虽无南岳转语之圆终不可谓之凡夫法也又将六祖菩提本无树明镜亦非台本来无一物何处惹尘埃偈判为从前后际断忽得心空遂堕空边正外道法也师喝一喝云你曾梦见祖师来否既不识祖师纵夺之机当见庞居士云十方同聚会个个学无为此是选佛场心空及第归岂亦可作外道法耶且传法正宗记云五祖见偈默许不即显称恐嫉者相害乃佯抑之云此谁所作亦未见性先德语言至今不泯况毗婆尸佛偈云身从无相中受生犹如幻出诸形象幻人心识本来无罪福皆空无所住可见佛祖理彻心通无二无别肇论云本无实相法性性空缘会一义耳必以本来无一物为堕空落外其谤法之愆焉能逃哉又谓袈裟法数为宗旨之至细至密处一以迦叶持衣载法以传弥勒一以阿难副贰以传西天四七不知世尊说付法偈已止告迦叶吾将金缕僧伽梨衣传付于汝转授补处至慈氏佛出世勿令朽坏次至多子塔前止命迦叶分座令坐以僧伽梨围之告云吾以正法眼藏密付于汝汝当护持传付将来而后迦叶亦止告阿难言我今年不久留今将正法付嘱于汝汝善守护听吾偈言法法本来法无法无非法何于一法中有法有不法说偈已乃持僧伽梨衣入鸡足山俟慈氏下生岂有二袈裟一以俟弥勒一以付阿难殊不知衣为表信必欲妄执名相而迷其原以衣为至细至密之宗旨何西天二十五祖当二十六祖之启请而不付东土六祖遵五祖之遗嘱而不传恁么则宗旨之不得而付不得而传也可见得法源底岂在衣乎故二十五祖云此衣为难故假以证明汝身无难何假其衣化被十方人自信向五祖云昔达磨来自异域虽法传二祖恐世未信其所师承故以衣钵为验今我宗天下闻之无不信者则衣钵可止盖可行可止可付可不付吾所谓宗旨之不在衣明矣又谓鞋之一擦碓之三击与袈裟缕缕明示则法数具足原无欠少原无增减既云一擦为之痛快而又据三击碓床宜以详见祖师所用不定只要人直下知归你又钉定三击为三玄张本足见倍迷其原矣如得法悟心之士宁执相滞名若此哉又谓不待悟而后出生死非因迷而曾堕生死不闻楞严经云当知一切众生从无始来生死相续皆由不知常住真心性净明体用诸妄想此想不真故有轮转又古人云背之则凡顺之则圣迷之则生死始悟之则轮回息岂非因迷而有生死因悟而出生死昭然之理咸可见也他颠倒反是令人安得不疑果如不待悟而后出生死非因迷而曾堕生死却也无迷也无悟也无佛也无祖宗旨俱不必传将率天下以灭佛法者必彼之言夫又何用絮絮于袈裟者哉又举马祖与百丈因缘至一喝三日耳聋云此非三棒之法而何此语实可怜生何执之于三乃至如斯百丈从一喝大悟云三日耳聋他何止三日耳聋百千万劫命根断尽又谓三法之师承自此而来使马大师当时震声三喝令百丈三日耳聋则你今日引证确乎成据矣既非三喝而唯一喝则三棒之法不独证之不成益见古人得之者尚不定在一而况执其三乎又说马大师三瓮酱示百丈丈一时打碎檗亦以三顿棒示临济济还大愚肋下三拳你谓三瓮酱一时打碎且道百丈一时将三棒打破耶将一棒打破耶若将一棒打破不合马大师三瓮酱之为三法矣若将三棒打破又不合马大师一喝令百丈三日耳聋矣既前后三一不合又如何合得黄檗三顿痛棒以发临济悟由耶不见云庵和尚颂云便言黄檗无多法大丈夫儿岂自乖胁下两拳明有信不从黄檗付将来你还委得么又谓比时野狐之种不少会各不同有者会得本来无物便执道是有者会一棒一喝亦执道是果尔会得本来无物令人不著名相果尔会得一棒一喝合人不堕死水且本来无物正六祖见彻处一棒一喝正马祖百丈亲承授处乃翻道野狐之种会本来无物以至一棒一喝也还知彻底人自然人法两忘而何得支离瞎说如此耶又据百丈上堂野狐公案不落因果以破本来无一物不昧因果以破身是菩提树且夫前百丈五百生前错答一字而堕野狐安有意向后百丈前以破六祖之偈乎嗟嗟古人错答一字尚堕野狐身五百生今人恁么妄判先宗又如何耶不见百丈至晚上堂举前因缘黄檗出问云古人错答一转语堕五百生野狐身转转不错合作个什么丈云近前来向汝道檗近前打一掌丈拍手笑云将谓胡须赤更有赤须胡你把黄檗一掌如何看若识得黄檗一掌便识得沩山老人三撼其门得大法者何曾在名相上着脚自下临济和尚不惟三顿痛棒彻困向上一路关棙子七通八达方作人天师范若执三法临济之宗宁有今日哉不见济一日夏半上黄檗山见檗看经云我将谓是个人元来是唵黑豆老和尚住数日乃辞檗云汝破夏来何不终夏去济云某甲暂来礼拜和尚檗便打趁令去济行数里疑此事却回终夏后辞檗檗云甚处去济云不是河南便归河北檗便打济约住与一掌檗大笑乃唤侍者将百丈先师禅板几案来济云侍者将火来檗云不然子但将去已后坐断天下人舌头去在大众师资相印岂是草草若者里见得彻山僧亦将钵袋子掷与你们随处住山去若者里见不彻且按下云头七尺单前研穷本分直到大休大歇始可向人前提掇此事不然都落在意根卜度边无有出头日子切须仔细如八十翁翁入场屋真诚不是小儿嬉且看临济大师彻证之后当时复被黄檗打了趁出尚数里疑不肯自满掉转头来复造黄檗是何境界而后得意旨黄檗和尚便付禅板嘱云已后坐断天下人舌头去在方自相承建立宗旨所以连次打普化克符至晚小参云有时夺人不夺境有时夺境不夺人有时人境两俱夺有时人境俱不夺此正料简人法知其邪正他解云料者物料简者简择此四简以成一句之料也此等邪知曲说诸人可以推之不待老僧转播唇舌而后见矣僧问临济大师如何是真佛真法真道乞师开示济云佛者心清净是法者心光明是道者处处无碍净光是临济大师当时直截答他句句了然恐人执着即云三即一皆是空名而无实有如真正道人念念心不间断自达磨大师从西土来只是觅个不受惑的人后遇二祖一言便了始知从前虚用工夫山僧今日见处与佛祖不别若第一句中荐得堪与佛祖为师若第二句中荐得堪与人天为师若第三句中荐得自救不了僧便问如何是第一句济云三要印开朱点窄未容拟议主宾分云如何是第二句济云妙解岂容无著问沤和争负截流机云如何是第三句济云但看棚头弄傀儡抽牵全藉里头人临济大师到者里曲垂不少虽逐句下一联语直是痛快令人𢄶然奈他又向钵盂上添柄说出三身中有九法颠颠倒倒句义且不照应况佛祖之至理乎一味欲以能所见压当世以狂妄论超先辈汝等切忌入他圈缋里播弄一生终无了期济又云大凡演唱宗乘一句中须具三玄门一玄门须具三要有权有实有照有用汝等诸人作么生会你看临济纲宗面目现在者里他又自问自答说此一句之大法也犹非大法之大法也何为大法之大法前一棒后一棒折作炭灰发光亮意谓超过三玄三要之大法也所以又道会此大法之大法方好宾主相见瞎汉不见临济大师明明道一句中须具三玄门一玄门须具三要有权有实有照有用汝等诸人作么生会若宾主未相见时纵有权有实有照有用三玄三要湛然无闻那里下口大众要知临济大师立法盖为宾主相见者里切须究取不可随他生解所以百丈老人云义句知解知解为贪贪变成病秪如今但离一切有无诸法亦离于离透过三句自然与佛祖无差他又将四喝分为宾主逐句分疏不见临济大师对僧云我有时一喝如金刚王宝剑有时一喝如踞地师子有时一喝如探竿影草有时一喝不作一喝用汝作么生会僧拟议济便喝诸人还知四喝落处么若知得落处则不受伊惑矣又拈今之杜撰禅和心粗胆大不识好恶便道世尊拈华只是个一心之法更无余事种种枉直作曲老僧今日不与较量他又道我佛只是一心更无余法如此方是正宗若有三玄四料便是旁出指三玄四料为旁出等语说自何人你看他向虚空里凿出要谩天下学者必也你假造一本道是某人著作令不闻不见者道听涂说一人传虚多人传实方可如是说不然有何据而如斯诳妄耶又谓那里晓得有万峰今日一场说破他室中传授之秘者样诬说更可惭惶人既室中付嘱之秘语你因何窃得如此捏造只恐阎罗老子未肯放你在又把临济大师传法偈云沿流不止问如何真照无边说似他离相离名人不禀吹毛用了急须磨将前三句逐句下个注脚定要穿套起来合他偏见尽判为未妥单取末后一句吹毛用了急须磨而已咄你单取者一句为是则吹毛剑何所归着莫道久参衲子概不堪闻凡有血气者皆不堪闻矣不见临济大师复谓众云吾灭后不得灭却吾正法眼藏三圣出云争敢灭却和尚正法眼藏济云子已后有人问你向他道什么圣便喝济云谁知吾正法眼藏向者瞎驴边灭却你看三圣者喝继临济千百年来还有人捡点得也无他又谓今人要把极粗一棒便了者欺人欺佛欺祖欺前欺后而欲妄号佛祖不亦无耻之甚乎此亦因死执其三而非其一殊不知执一执三皆不明三一之理何故但知其一不知其三如人有首而无足但知其三不知其一如人有足而无首首足体一也岂可执一而不知其三乎又岂可执三而不知其一乎足首用分也岂可执其用而昧其体耶又岂可执其体而不达其用耶所以永嘉大师云至理虚玄穷微绝妙尚非其一何是于三不三之三而言三不一之一而言一一三非三尚不三三一之一亦何一一不一自非三三不三自非一非一一非三不留非三三非一不立不立之一本无三不留之三本无一一三本无无亦无无无无本故妙绝如其执定三法为之准绳以贯佛祖之道则西天四七皆不得道矣有何三法为据哉乃至东土二三及诸大禅师何曾个个专用三法阐扬佛祖之道耶我临济大师有三玄三要亦未尝执定三法而有四宾主四料简四照用四喝之唱且汾阳老人有三种师子四句十八问十智同真乃至远公九带南堂十门若死煞看定三法则汾阳远公南堂何能续临济之道哉他又讪道广通邪说既已大行不得不力辩其伪者里若非老僧孰知其真伪之详也老僧今日实不得不正其伪以伸先辈之诬惩三峰之罪亦杜不知者蹈袭之咎诸人看笑岩和尚联芳偈序云世尊瞬目迦叶破颜达磨安心神光断臂了知佛法无多子黄梅暗付以纷争庾岭明传而弗受洎乎错认定盘星不肖上承迦叶六十五世之元祖下继曹溪三十三叶之真孙验邪正以秦镜甘本分于磻溪苟遇其人囊橐罄付云尔笑岩老人既云不肖上承迦叶六十五世之元祖下继曹溪三十三叶之真孙正嗣临济上下之一脉总谓之数十世也何谓抹杀者乎又广通序云是集始刊于隆庆己巳孟秋是时吾师已南行矣及自金陵伏牛清凉于万历丙子孟春元日都中檀越迎请回京仍置兴德旧居因晚参次与诸徒叙见集中字多讹舛板亦损坏诸徒意欲重梓兼南中一带之语随之续入又前原公之序浑言大体但未略申吾师嗣祖回风之正意故兹因而序曰夫释迦文佛说法讫将言外单传之道嫡付饮光下至二十四祖师子尊者得婆舍斯多付法讫复摄达磨达始有旁出之名逮达磨以来二祖可师四祖信师五祖忍师亦有正传旁出之事暨曹溪之下厥旁岐纵横肆出厥奇名异相涯岸各封以罗天下学者致使晚进无知靡所适从前代格法渐远末世相承渐伪辄成驾虚望空授受何异沤泡明珠之叹乞儿圣主之诛者耶师得绝学老人不传之旨望临济二十八代之祖而弗专临济之称者何也见诸天下浸蔓泛繁久假而莫知归故截枝溯流以复本原惟曰曹溪正脉某十某代俾天下末世无根据者竟不堕于纷纭妄号之责回祖风真淳之旧宁不以为宜乎者哉此序正表笑岩联芳序之意旨何有削去临济抹杀五家之说明眼者详其理可也他尚不知广通出处彼生平见地彻证中年已亡别无著作何以谆谆骂詈总是无稽之谭直要横行到底立自己见深可哀也诸人当知余非好辩三峰狂言诋谤此犹可容伤残慧命实为可痛各宜力究辨别正邪研穷至理助扬法化共报佛恩久立珍重。

　　有师子王振尾涌筋作大哮吼群狐脑裂愚于磬山普说亦云谋诸同志重刻以广流通客曰师家垂语不同或谓一切众生皆有佛性或又谓一切众生皆无佛性矣或谓一大藏教只说者个或又谓一大藏教不说者个矣学人何必缘赤白帜分左右袒即邪正灼然安知为彼一说者非逆行菩萨示外道身现波旬说发石磬之妙音乎吾与子壁上观可耳路见不平拔刀相助是佐斗也愚慨然曰以我不平破不平汝若得平则我平磬山从平等慈发无碍辩何斗之足云说在孟氏之辟杨墨矣自今观之扬墨亦何足辩而彼时人心为所狂瞽堕坑落堑者纷纷一则天上天下惟我独尊一则舍命大王髑髅遍野言之各自成理安得不辞而辟之孔欲无言孟岂好辩一也愚闻诸师曰世尊默然良久外道谓开我迷云空生宴坐不言帝释谓善说般若读普说者谓磬山老人善说般若开我迷云即是默然宴坐可矣人知老人振师子威作师子吼通身是口莫敢拦当抑知老人惧师子虫食师子肉大慈大悲赤心片片以戈止戈以楔出楔以辩息辩不说一字是名磬山普说。

　　江上弟子黄毓祺和南跋

　　天隐禅师语录卷第十

　　音释

　　婺

　　(亡遇切音敄州名隋唐置婺州)。

　　讻

　　(许容切音凶众语也)。

　　炫

　　(荧绢切音眩耀光也)。

　　谶

　　(楚禁切㞚去声验也凡谶纬皆言将来之验也)。

　　讪

　　(所晏切删去声谤也)。

　　堑

　　(七艳切音椠坑也)。
乾隆藏第 154 册 No. 1639 天隐修禅师语录


　　天隐禅师语录卷第十一　　　　　直一

　　嗣法门人通琇编

　　复问

　　复三峰汉月藏公(附来书)

　　粤自威音无象一○为千佛万佛之祖故七佛以双头独结四法交加勒成无文密印而饮光传二十八代无非以法印心此法之不可灭没也重矣达磨东来六传之后奈何旁出之徒又于法偈中钻出理路故密处成疏绝渗漏中成漏马大师万不得已拈出一机一境绝尽旁门单提向上故以正出为重遂有野狐两扇而三撼其门百丈再参而末后一喝从前心法印定于此矣黄檗因而有三顿痛棒未闻有两顿四顿之旨此临济之三玄要所以发明七佛历祖之秘以简一橛头相似野狐涎也此临济之所以为万世法也故后世闻临济儿孙出兴不惮费尽杖头破尽草鞋千里万里为之参叩耳未尝有简临济为旁出者不待辩而明矣自唐及宋而元临济之法楚楚至中峰传法于千岩失却一只眼誵讹从此而起然万峰宝藏尚以三玄为传法之要去后则泯泯无闻焉迨笑岩之徒广通不知何许人乃肆灭六祖已下五家诋为旁岐益可恨矣其说一唱法遂灭尽但得一知半解全无古格肆其臆说不是本来无一物定是凉飕飕地苟非认性认心又落不上机境今时外道陋不可闻今时禅品恶不可见皆因无祖法之印为格则也藏窃痛哭流涕久矣期一再见临济儿孙身虽百岁得三岁之的派者必礼为师此无他以深参觉范高峰之禅实透临济玄要宾主之法故耳往年尝欲走叩龙池以先得语录不果后以发将垂白闻金粟出世喜临济重兴特为叩荷其传所望其澜益阔其道益光嗣闻我叔大师建幢石磬尤见古佛并兴拜读新刻果如初日乍出便欲拽杖礼龙池塔聆石磬响以寺事所勒未克如愿遥闻来岁世甲乍周祖堂将辟愿和尚无外临济正宗大竖三玄古格藏等愿就克符普化之列共扶七百年既抹杀之宗光天耀日于大明之世何其快哉何其快哉藏临楮不胜仰望之至。

　　诸佛为一大事因缘出现于世故我释迦如来初生下时便一手指天一手指地周行七步目顾四方云天上天下惟吾独尊四十九年弹偏化小会权归实所以云惟此一事实余二则非真以此一心之法印定故末后拈华微笑嫡付教外单传至二十八代达磨东来传至六祖亦无非一心之法彼群英叠出两派分岐旁出繁兴皆以所得浅深教化马大师单提向上百丈再参而末后一喝黄檗因闻不觉吐舌才明大师大机大用故施棒以接临济如发药人只欲救病今来书云只有三顿痛棒未闻有两顿四顿之旨此语若在临济则可在黄檗则不可何故若黄檗恁么为人已成实法了也况临济至大愚言下点破悟彻根源握万世之纲宗开法四宾主四料简四喝一句中具三玄一玄中具三要简别邪正杀活纵横自后五宗并立门庭虽异总之咸归一心之法如洞山得法云岩临行嘱付因过水睹影大悟前旨有偈云云可不各各师承有㨿或严密或痛快又岂有实法系累人耶正宗流至中峰传法于千岩乃云失却一只眼誵讹从此而起此何说也况中峰大师语录言言见谛句句超宗其道要歌发明玄要字字破的及余开示小参拈提公案当时无有出其右者而千岩筑破方甓尽底掀翻中峰尚嘱云时节若至其理自彰后三十年住山出世若是半边见焉能道得一句子流出百千万亿句百千万亿句入者一句岂非全收全放全放全收耶古德云但恐不成佛不虑佛不解语万峰宝藏从此得传纵夺抑扬主宾照用莫不本临济纲宗若非具眼岂能作得他家儿孙耶此系法门大事立论宜当三思如云泯泯无闻今日新万峰从何而得也又云笑岩之徒广通肆灭六祖已下五家诋为旁岐此因未谙通本昔我幻有老人亲闻笑岩祖翁云当时因少林出秘要天奇和尚直注破时人之执遂议论纷起谓正宗久寂已无其人所以笑岩深虑法门而联芳偈叙故有上承迦叶六十五世之元祖下继曹溪三十三叶之真孙以遮表同时遮则遮其济洞无分表则表其曹源不绝命通序之并非肆灭五家削去临济不欲承嗣但诋曹溪上下旁岐涯岸各封以罗天下学者恐晚进无知靡所适从溯流归本之意耳此处将药作病失照不少至云今时外道陋不可闻今时禅品恶不可见此诚谛之言不肖亦未尝不附膺痛心念祖道之陵夷师承失严密也及观所作五宗原始于圆相七佛由来五宗各出一面正宗先出四宗相续其余旁出莫不悉备者盖欲发明先辈抹杀五家宗旨单传拈华一事也所云传宗旨者不悟宗旨抹宗旨者不知宗旨夫既不悟宗旨所传何事耶五家宗唱若不本单传之旨又传何事耶然而五家虽各从一宗莫不发明拈华旨趣若抹杀宗旨非魔即外不待辩而自明矣今公千辛万苦参订将来犹恐后学反以圆相为亸跟奈何却成窠臼不见当时五祖演和尚举祖师道吾本来兹土传法救迷情一华开五叶结果自然成达磨信脚来信口道后代儿孙多成计较要会开华结果处么郑州梨青州枣万物无过出处好所以云垂慈则有法无法不垂慈认取钩头意莫认定盘星公数十年操守博学晚年继我密云师兄法道不减夹山船子之风道光遐布欣慰欣慰若非念公以法眷见称不肖亦不敢如是以法为亲也客岁过吴门希一晤因归迫未果适接来翰并佳刻如见丰仪又承厚惠种种何以克当不肖病躯孱劣久困岩壑偷安待尽诚为法门罪人仰望高贤唱导隆盛素所愿矣素所愿矣。

　　因阅五宗原题附

　　野人不识尉山面遥闻哮吼如雷电拈出威音者个圈掷向人前谁得荐拟之如闻涂毒鼓触着似犯太阿剑顶门直透上重关超脱从前者白练。

　　又答问并判

　　三峰云承大教以一心为宗(师答你还跳得出么)印定万法以一拈华为单传之法(答西天东土亦如是)此外并无余法而一拈之内亦并无余蕴(答你那里摸索)便以一棒一喝一句梨枣东来西去你出我入互相活脱不滞机用谓之杀活纵横(答你不达古人方便死了不得活)以五宗为此外另立之门庭(答自生分别)故不欲尽明其说而将就彀用于今时则已(答将谓你凿壁偷光)故逢着祖宗嫡骨之要皆意思间放过(答呵呵大笑)若人举着还他一个络索二字(答未举先知)自己立在无人对证处(答瞎汉)今日被不肖问着便东涂西抹说些四无头果子阿母话支塞(答尚且不会)又要立在上风(答可见你有人我相)此非支塞过便了者不肖正为举世如此(答则恐你还不识)痛承小释迦再来毕竟要与临济出口毒气耳(答未到你在)今复有问愿和尚真实答我(答从来不妄语)幸勿遮遮掩掩说半开合话方好流布诸方(答诸方早已见矣)救得正法重新光显(答何曾隐晦来)若又是前来话柄则不敢求搜索也(答不识好恶在)一问两派分岐旁出繁兴皆以所得浅深教化且道两派分岐是所分何等岐讲何等事两派可有浅深(答谍谍迷源话头也不识)如何是他深处如何是他浅处(答待你脚跟点地方知)且道旁岐所说是何等法遂判为非正(答你也出不得)正者说何法遂判为正支浅深之旨可得闻乎(答看取老僧上下文)次问来教云马大师单提向上百丈再参而末后一喝黄檗因闻不觉吐舌才明大师大机大用故施棒以接临济且道马大师既单提向上百丈于扭鼻处已明得哭笑卷席大师已印过他会也又印过子深明昨日事矣为什么还弄者些子而至竖拂挂拂之最后方震声一喝而百丈方悟得三日耳聋耶若道此处才明一喝他前师印资呈皆落妄语矣(答错)若前来都是又何必一喝而方贵耶(答错错)前之扭鼻哭笑独非机与用乎至一喝而方明大机大用(答你未梦见在)大字遂成重见叠出一何唠叨若此哉(答云转见不堪)黄檗吐舌明得大机之用而百丈赞其超师且道他超处在于何所(答放你三十棒)亦不可糊涂也(答自领去)承教如人发药只欲救病今来书云只有三顿痛棒未闻有两顿四顿之旨(答𧄼)此语在临济则可在黄檗则不可何故若黄檗恁么为人已成实法了也请问为何在檗则可意者以非实法故(答以楔出楔)若言非实法者此是谩他临济也(答我也知你作实法会)而临济恁么会黄檗禅已成实法乎(答以己防人埋没先圣)是则临济何足贵而小释迦于沩山处极口赞叹而将此身心奉临济以报佛恩耶抑错之甚矣甚矣岂不尔思室是远而(答亲言出亲口)承教临济至大愚言下点破悟彻根源他既是悟得一句一喝一棒的又何说他悟彻根源远之远矣(答你未知落处在)且道如何是根源处耶(答待你彻后见)又云握万世之纲宗且道何者为纲宗亦不可不识也(答再参三十年与你道)又云开四宾主且道他两人对面说话何者是宾(答照顾脚下)何者是主(答赏罚分明)何为宾中宾(答阇𥠖切忌道着)何为主中主(答老僧决不谩你)四料简者何为料(答想你不识)何为简(答门外汉)料简作么(答恐你颟顸)又云一句具三玄请问何者为一句中之第一(答倚天长剑)第二(答威风凛凛)第三玄(答全提正令谁敢当锋)何者为第一要(答杲日当天)二要(答虚空霹雳)三要(答风驰电卷不留剩迹)不可涂糊随语生解象病冤鬼(答恰是)说一句支塞过不肖必不肯轻放也(答面皮厚多少)又云三玄三要以简邪正此语天教说出赖不得也(答掩耳偷铃)且道如何是邪正处(答一分少你不得)如何是简他邪正处(答简了也)岂可忽哉(答寐语在)若不过意思间说个总归一心(答谤佛谤法谤僧)便是果子说话便是座主奴也(答老僧不如你音者声之外者也)曹洞一宗想非和尚茶饭不必言矣(答扯东盖西)中峰千岩且待辩明已上诸说方好点捡(答剑去久矣)不然徒虚争耳(答果然)此事实曾三思方立大论(答未知之咎也)虽千佛列祖出世皆欣欣然合掌者(答可怜生)但当世之所不容(答可知礼也)佛法欲灭正谓此也(答难道)通公之说实属未知之咎敬为忏谢(答堕也)但其言溷指旁岐实不通旁岐之理有犯正宗不得不为力诛之以存佛祖也(答负也)承教及观所著五宗原始于圆相七佛由来五宗各出一面正宗先出四宗是已而竟言相续(答大妄语汉)其余旁出莫不悉备者则又似数曹洞为旁出也讹矣(答昧)又言夫既不悟宗旨所传何事耶请问一喝一句一棒转转弄此谩人者即是宗旨乎(答你还跳得出么)又云公千辛万苦参订将来犹恐后学反以圆相为亸跟奈何却成窠臼此说大为可笑(答下士闻道)若圆相成了亸跟窠臼则我金粟大师一棒亦成了亸跟窠臼乎(答自语相违汉)麻三斤乾矢橛亦成了亸跟窠臼乎(答遏)而和尚磬山集上道苍天苍天太平尽唱无生曲引得岩前石虎吟亦成亸跟窠臼矣(答你那见他着实处)吁人可欺乎佛祖可欺乎直心道场何可若此也(答作贼人心虚)久闻和尚心如虚空(答也不消得)今日竟将一夕雷雨崩击一上(答青天白日)想大慈不我怪也(答放过则不可)不肖多所未知幸垂示我至祷至祷。

　　师判云余复三峰前来书为彼判临济宗旨不达其理妄肆臆说欲置而不答恐误后学获罪于法门故不狥情而据理言之讵料彼有人我见翻道余立在无人对证处说果子话又道余要立在上风足见三峰皆胜心也余住山三十余年并不管分外事因他蓦刺书来盖不得已而应之耳今彼复哓哓致辩于理全违希图遮人耳目愈增其丑既知余宗一心拈华单传之旨而乃谓举世如此者何也殊不知三世诸佛亦如是历代祖师亦如是天下善知识亦如是何为硬执己见翘然自负以为异于人而谬判先圣宗旨如所谓黄檗三顿痛棒未闻有两顿四顿之旨发三玄三要处处抱桩摇橹必欲合此三法逆推五祖接卢能以杖击碓三下为临济张本不论拈华单传之旨恐离了三法则落在心性禅里然则四料简四宾主四喝有何四法可据耶若谓三玄三要根定三顿痛棒则曹洞君臣五位又何从五法而接青原一脉乎殊不知三顿痛棒本乎单传之旨若识厥旨三玄三要着着现前若道三玄三要意趣在拈华旨外而另有法亦是心外取法矣岂非埋没我临济大师于空闲无用之地哉不达此理妄议古今尊宿为抹杀宗旨而单传拈华一事见余不肯是说遂尔恶发滥言诋詈今人目之皆可饮也令人思之实可哀也余观三峰传衣注云若必重自悟而抹杀相传之法必非悟心之士也何以故以其见有法故见有法即与自心违故既悟见有法则所悟之心亦伪故余谓三峰如是说则悟心之士不可分心分法何故必执三法为宗旨而妄判所悟单传之旨者为一橛头禅且问他曾悟也未若道悟则不可取法而反责悟心之士为抹杀相传之法也若道未悟亦不可云既悟见有法则所悟之心亦伪故而反执法以贬诸方一悟便了单传拈华之旨也可见三峰转转迷源弗知颠倒苟欲网罗当世学者致令自语相违处处乖张言言失旨余岂好辩哉况三峰奚足与辩诚恐后世无所据焉尔彼云通公之说实属未知之咎敬为忏谢但其言溷指旁岐实不通旁岐之理有犯正宗不得不为力诛之余曰此理明显尚自弗知撄犯先觉而况佛祖玄微奥旨全不细心犹且矜夸三思方立大论更诬余似数曹洞为旁出是何言与余虽不敏法门大纲难以掩目正为三峰五宗原中云五宗各出一面然有正宗第一先出次则云门曹洞其余旁出道理极则教家玄妙渊微莫不悉备又云此但人天小果有漏之因如影随形虽有非实岂非曹洞语乎此说皆出三峰之口而昧己谩人磬山可得而谩哉凡阅三峰语句者亦不可得而谩也又云余书中言公千辛万苦参订将来犹恐后学反以圆相为亸跟奈何却成窠臼此说大为可笑若圆相成了亸跟窠臼则我金粟大师一棒亦成亸跟窠臼乎麻三斤乾矢橛亦成亸跟窠臼乎此因余点破五宗各出一面之句故也今且问他能分得五宗一宗一宗从何一面一面而出耶若五宗实从者个○圆相一面一面而出者岂不成了亸跟窠臼乎况此圆相你那里见他方所一面一面来瞎汉还闻涂毒鼓么又云一棒一喝转转弄此谩人者怪道他复竹庵书中竟驳为天然外道尔弗思乎今之海内孰行棒孰行喝何故班班见于所著而非之况三峰今已继此一棒了也而且虚奖道我金粟大师一棒亦成亸跟窠臼乎此非三峰语自乖乎嘻若果会得三玄三要之旨不出拈华单传何争一棒一喝乃至袁帝鸟噪莫不发明三玄三要之旨也驴鸣马嘶莫不发明三玄三要之旨也鱼歌牧唱莫不发明三玄三要之旨也风柯月渚莫不发明三玄三要之旨也所以尘说刹说众生说无间歇莫不发明三玄三要之旨也呜呼若是抱死竿头直饶你把生铁铸就三玄三要之句掇向人前犹是立地死汉正所谓邪正在人不在法也且麻三斤乾矢橛你道曾流出什么物来也成亸跟窠臼了可见又要赃诬先圣矣而又将古人直指处穿凿话头来相诘知而故问乎不知而问乎余一一答之请彼反之于心已可欺也佛祖不可欺也天下后世更不可欺也诸方自有明眼者在何待余辩。

　　或问

　　或问楞严经若见是物一节不得深明敢问何如师云此节经文甚明因未会非彼二字所以难解经云若见是物则汝亦可见吾之见此如来设问阿难若尔我之见是物则汝亦可见吾之见何故是物无有不见之理又云若同见者名为见吾吾不见时何不见吾不见之处若见不见自然非彼不见之相此如来谓若道见物时可见吾见则不见物时亦可见吾之不见设若见吾离物不见之相自然非彼不见之相非彼非字当作无字用自然明白若既离物见吾之不见者自然无彼不见之相不见之相是何状耶如来审定此两处见物时不能见吾之见不见物时不能见吾之不见故又云若不见吾不见之地自然非物矣先师幻有老人云无知可指知不可指暗合经义可以并看总之知见非物不可以见指可以见指者即非真知见矣所以道真知无知无所不知真见无见无所不见。

　　或问善恶自心之所有耶自心之所无耶师云先贤云乃若其情则可以为善矣有也无也情之已见者也有既不有无亦不无不无故无而忽有因无故有不有故有而忽无因有故无因有故无无无故无不自无因无故有有有故有不自有有不自有故待缘而有无不自无故待缘而无岂可以有无而议性哉大抵自心不可以形相得不可以影迹求无取无舍无得无失夫道体本乎无为变动不居善恶不形所以云不思善不思恶正与么时如何是上座本来面目又有云善恶都莫思量方才得入心体岂欺我哉或曰既不必取舍作恶亦得向善不劳乎师云是何言与起心舍恶尚不可而况容心造恶耶举心修善尚未圆而况有心弃善耶但识得源头认得本体一切恶业一切善缘俱无自性自然不被恶业之所遮障不断善念菩提之所修证如人饮水冷暖自知若硬自差排则不合性分当然之理于意根里作活计也一落意根总不出有无非有非无亦有亦无四句之过矣或者作礼拟欲再问师笑云且截断葛藤。

　　或问世尊说成住坏空秪如草木成便有坏岂得有住而又有空耶师云草木之成春至发生及夏而干秋来结子而草木方成至于严冬霜雪欺凌渐渐枯槁方现坏相则坏非瞬目而坏空又岂瞬目而空乎故知非四时不能成其造化非四相不能显其功用芽之时非干之时干之时非子之时子之时非槁之时如是逆知其住相即在渐成之际坏相亦在渐成之时空相又岂外乎渐成之间哉何也不得于空无以有其成不得于成无以有其住不得于住无以有其坏不得于坏无以有其空由此观之成也者有未成者也住也者有未住者也坏也者有未坏者也空也者有未空者也夫成既未成者成即空也住既未住者住即空也坏既未坏者坏即空也空既未空者空即空也乃至现成现住现坏现空亦复如是或曰然则成中有住耶无住耶曰若成中无住芽即不成其芽矣成中有住芽亦不成其芽矣成中无坏芽即不成其干矣成中有坏芽亦不成其干矣成中无空干即不成其枯矣成中有空干亦不成其枯矣空中无成成即不成其成矣空中有成成亦不成其成矣如来观诸法未成之先已成之后即色即空生而不有即空即色灭而非无非无也故真即俗合而不一非有也故俗即真分而不异所以离即离非是即非即故法华经云是法住法位世间相常住于道场知已导师方便说岂同凡夫之执见说空即堕偏空说坏即堕败坏说住即死煞住说成即死煞成耶哀哉诸法无定相不可以形名得不可以事相求一念之间四相宛然况乎诸法皆从心起者耶马鸣菩萨云心起者无有初相可知言知初相者即谓无念是故一切众生不名为觉以从本来念念相续未曾离念故说无始无明若得无念者则知心相生住异灭以无念等故而实无有始觉之异以四相俱时而有皆无自立本来平等同一觉故客作礼而退。

　　或问古之知识慈悲方便今之知识棒喝唾骂不知孰是师笑云吾非知识安知知识之作用耶子亦知古人之慈悲乎或曰六祖被人加害舒颈就彼害者惊仆悔过出家祖曰汝他日易形来吾当摄受异日来果纳之岂非慈悲之甚乎师云祖固慈悲然汝知一而不知二知事而不知理临济德山皆以棒喝接人独非慈悲乎大都为人师者诚以道念为人直心为法虽痛骂呵斥严厉逼拶不可不谓之慈悲苟存[糸*系]毫异念于胸中则喜笑诱引和容款待皆为不肖之心所谓悬羊头卖狗肉也今之学者不忘情死心以求正悟日久月深埋没本志道听途说某师慈悲某师宽厚如矮子作观场之见法门隆替可卜矣能不愧乎。

　　或问释氏之学如人有腹而无四体乌有恻隐之心师云吾世尊百劫千生精修苦行洞明至理力破群邪运四弘誓之悲心开六度门之慈念万行全被无一事而不周百法齐彰无一道而不具教乘半满之科理载偏圆之体利生接物类类兼收入圣超凡法法咸备发一言而事理全融立一行而因果俱显是则叱其偏邪枯寂之小见非则责其浪见著相之狂颠俾人触途成观着着指归宝所了境明心处处点破籓篱设教殊途三百余会随机阐化四十九年无一机而不领其妙旨无一物而不被其玄猷至公之道三界不得不遵至理之言九有不能不学以得无得之真灵而传无传之妙法天地莫能掩鬼神莫能窥须弥之高未足以逾其德沧溟之广未足以载其量所以人天雨集智德云臻物我同归体用俱妙谓之有腹无肢得乎慈莫慈于此悲莫悲于此矣谓之无恻隐之心得乎法华经云惟佛与佛乃能知之客忏谢而退。

　　或问是非无息如何师喟然叹曰悲夫人之真心原自朗照毫有私于其间则真心掩蔽妄起是非不免有是是非非之说矣然自有公是公非者在要见公是公非于天下者须看到无是无非之处始得是之所是非之所非之源然后可以是则是之可以非则非之矣大概人情是非之端隐微难见苟非鉴清虑静洞见真心又孰能穷而孰能辩哉嗟夫今之惑于是也非也咸不出乎人心之所向心之所向不同故是非亦以异耳不当是而是失于妄是不当非而非失于妄非既有妄是妄非以欺天下之耳目则此亦一是非也彼亦一是非也即受其是者未始美蒙其非者未必恶何益之有哉能反观乎无是无非之源而称物平施一气相酬超然是非之外是亦可一笑也非亦可一笑也吾何言与。

　　天隐禅师语录卷第十一

　　音释

　　孱

　　(士连切音潺弱也)。

　　𧄼

　　(都邓切音磴薨𧄼新睡起貌)。

　　溷

　　(胡困切音慁乱也)。

　　臆

　　(伊力切音亿胸臆)。

　　撄

　　(伊盈切音缨触也迫近也)。

　　驳

　　(比用切音博与驳同论列是非谓之驳)。
乾隆藏第 154 册 No. 1639 天隐修禅师语录


　　天隐禅师语录卷第十二　　　　　直二

　　嗣法门人通琇编

　　或问

　　或问人之生也天之所赋应无前世后生之说师云尔不知生生不息之机也老氏有云无名天地之始有名万物之母母也者生生之义也易曰精气为物游魂为变精灵知也气形气也二者合而为生魂即精也游即住也往也者不息之诚也如果无受后生之说则先所受天之所赋者此何物也且与天是一耶是二耶若曰是一也既云是一何所授之若曰是二也既云是二又何须受之此其授受必有所授受者非无以也龙树菩萨偈云不生亦不灭不常复不断不一亦不异不来亦不去夫不生不灭者性空也不常不断者缘起也不一不异者本无也不来不去者无生也缘起之法有而不有性空之无无而不无无而不无故起于缘会有而不有故悟于性空悟于性空即此生本非有者也达于缘会即后世实非无者也故知非有非无者非是离有别有一无也非是离无别有一有也如是岂可滞定生谓之有寂而谓之无哉古人云有物先天地无形本寂寥能为万象主不逐四时凋不其然乎或曰然则因果何谓也曰试观世间地之所植麦也其出岂豆乎春之所种者因也秋之所收者果也世未有一物不具因果也善恶报应如影随形死生轮回如车转辐罪福湛然宁曰无耶若能向不思善不思恶正与么时返照回光亲见本来面目则二六时中不取一物不舍一物不著于相不堕于空生而不为有亡而不为无动之不为躁静之不为虚古今一致生死一息有无一观性相一如非色非空非生非灭无去无来无常无断自然脱略情见罪福皆空矣睿公云照之不广则不足以夷有无一道俗知之不尽则未可以涉中途泯二际道俗之不一二际之不泯菩萨之忧也凡有志于道者宜究明心地为要玄解有日在。

　　或问中峰谓道德仁义礼乐刑政八者皆不外吾一心之妙用此何谓也师云非心通则不达乎道非心正则不修乎德非心慈则不存乎仁非心平则不行乎义非心中则不立乎礼非心和则不调乎乐非心直则不公乎刑非心明则不善乎政心明而政善心直而刑公心和而乐调心中而礼立心平而义行心慈而仁存心正而德修心通而道达通也者心之灵也正也者心之谨也慈也者心之善也平也者心之常也中也者心之真也和也者心之恺也直也者心之诚也明也者心之虚也凡所利天下而泽斯民者未有不由吾心妙用之所著也故曰诚于中形于外岂欺我哉客跃然曰治世圣人之教已闻命矣然则出世圣人之教可得闻与师云山僧今日口酸来日与你说破。

　　或问俗子固不知因果间有释子亦不顾因果何也师云恐非真释子也岂有释子而不顾因果者乎且世间中人未尝知如来之教诫未尝读圣人之典章尚存心立行要做好人要行好事而况我辈投入空门身披法服口食法喜居清净之广堂住伽蓝之福地王家无役使之劳父母阙甘旨之奉上无威严之逼下无萦绊之累若悠悠纵意泛泛随情不达心地本源不遵教戒律仪埋没家宝昧却正因真法门之罪人也不思我佛弃万乘之尊灰头土面兀坐穷山不过为我辈旷劫至今迷流忘返汩没识浪之中浮沉苦海之内头出头没解脱无期所以设教殊途化导不一先以因果罪福严道之藩篱若夫道念不真情见不脱随声逐色迷妄失真顺境飘流随缘造业上负师承之教授下失良友之提携虽有佛祖之弘规禅宗之心要乌得其门而入也可不哀与或曰身既出家当修出尘之行尚有混迹尘俗者又何为也曰此有二说有上乘根器者一闻千悟彻证真常了了无余惟有度生之念不见一法当情从他酒肆淫房纯一真心接物利生随顺世缘毫无𦊱碍涅槃生死等若空华岂为世网之罗笼尘情之煽惑者哉苟或心地未了道眼未明触处成碍纵有宏为皆非究竟矣客唯唯而退。

　　或问禅立五宗有心为之乎师云是岂有心哉譬如一树而起五枝枝枝挺秀天然奇绝五宗开法本无优劣随顺机宜门庭设施用处不同耳客曰然则五宗源流谁近谁远孰得孰失师云道本无为法非生灭远近得失之论在人不在法岂可测量哉客曰比见归正录云得之精者传之远临济直㨗而失传曹洞愈微而愈不泯或此有为之言乎抑无稽之语乎师云彼既树立宗乘岂肯造此无稽语句轻毁先辈得罪法门客呈其录师览之笑曰彼云洞山五传至太阳玄玄寄直裰皮履于远公而得投子青青得芙蓉楷楷得丹霞淳淳得长芦了了得天童珏珏得雪窦鉴乃至国初万松秀雪庭裕居少林授受相传至寿昌又云临济传至风穴得首山念念得汾阳昭昭得石霜圆中兴于世乃至国初天如则楚石琦至于天奇绝咄可见博山不知来源又云绝则五宗俱绝存则五宗俱存此尤是大漏逗处如人四肢未闻一肢损而肢肢同坏者且彼自叙源流实无所考遂将临济一脉朦胧混举乌知临济正宗代不乏人石霜传杨岐会会传白云端端传五祖演演传圆悟勤勤传虎丘隆隆传应庵华华传密庵杰杰传破庵先先传无准范范传雪岩钦钦传高峰妙妙传中峰本本传千岩长长传万峰蔚蔚传宝藏持持传东明旵旵传海舟慈慈传宝峰瑄瑄传天奇瑞瑞传无闻聪聪传笑岩宝祖宝祖传我先师幻有老人奕世相承语录流布遐迩昭然岂若默接无稽儱儱侗侗者哉至其间种种异论皆不待辩而自明矣呜呼此孟浪之言失于未考也客稽首谢曰愿记之以晓来学。

　　或问达磨既直指人心见性成佛不立文字语言是有道理说耶是无道理说耶师云直指人心见性成佛若更有道理说是增益谤矣或曰吾闻先儒谭道以理之凝聚而言则谓之性以凝聚之主宰而言则谓之心岂无融会之处乎何吾师以无说为无说耶师云若以无说为无说是又损减谤矣况个中何堪以理之凝聚而曰心性哉或彼因人之散乱而说有凝聚此但可言对待不可言心性也心性讵落对待乎或曰然则性是有耶是无耶师蓦竖起拂子云者个是有耶是无耶是非有耶是非无耶速道速道客拟进语师咄云无你下口处。

　　或问龙潭信禅师原宗马祖位下天王悟何故传灯载继石头天皇悟耶师云因名是一寺号音同故忽在一时惑由千古矣然历代如林间录五灯会元诸书所辩甚多当详审之不待老僧言也。

　　丹阳贺居士结精舍颜曰极庵来问说于师师云夫真实荷道极尽今时无一毫留滞无半点隔碍不见有凡可了不见有圣可成无圣无凡无得无失是名为极是名为庵无得故实无所得无失故实无所失历历明明湛湛寂寂能转一切物一切物不能转荡荡然庵亦无庵极亦无极无庵故庵无极故极无极故不舍一法无庵故无处非庵出则虚而灵入则寂而照无出无入非照非寂超然独立于器界根尘之外是则吾为极庵之说。

　　书问

　　与玉峰融师弟

　　本分一着人多被静境埋没吾弟开辟万山中云锄雨种数年功成岂非两足尊行业耶努力努力。

　　答陈在田居士

　　居士具大根器得大辩才所谕一一拈出不二法门疑维摩再来忻慰忻慰虽然若云见得磬山人未蹋磬山路可谓见到而行未到也若云蹋着磬山路未见磬山人可谓行到而见未到也必周旋磬山境见彻磬山人颇有啇量分若云不涉二途无师自悟即落天然外道又云磬山路绝处理会语录舌断处礼拜切莫作此见解磬山指路头于匝地你向那里穷源磬山借广长舌于溪声你向何处截断直饶有无不立中道不安犹未吃得衲僧痛棒在而况未入磬山门未见磬山人者哉所以道言前荐取屈辱宗风句后承当埋没自己不是压良为贱要人实证实悟而已贫道信笔及此惟居士相忘言外可也。

　　与王震南居士

　　承居山临访深山参叩此道年高志确如此具见宿根不浅只是本分一着未能透脱生死关头恐未稳当提持话头须十二时中行住坐卧绵绵密密不可将心就悟不可逆疑话头提后得悟也无亦不可疑者话头也用不着未悟时而先卜度乃参禅人大病贫道思居士年近耄耋云山邈隔晤面时稀专徒代候申此款款傥居士亲见本来不妨通个消息与贫道一笑也。

　　答曹念兹居士

　　昔与门下道左相逢一笑莫逆十五年来病患中见爱日新道人家风惟将生平少分见处与门下共见始洽素心况居富贵而不为富贵没溺如门下者真宿世道种不审比来造道何似能觌面通一消息否令嗣君灵苗宿植病中能觉察妄念起处胜进参苓数剂矣别后闻云玄门秘诀别有本领工夫可做此不待衲僧笑其外道知解即在渠教亦属罪人不见老子云伪道养形真道养神丹阳子云抱元守一是工夫懒汉如今一也无终日衔杯畅神思醉中却有那人扶且道如何是那人噫即就者里见得彻去乌有秘诀而过此乎谛观先圣靡不指点从心入道是正修行路愿偕令郎时常黾勉能于病中彻见无病本来即世相明实相复何病复何药复何禅复何玄复何秘密复何浅显哉专申鄙见以报琼瑶不宣。

　　与潘如荄表弟

　　人于天地间学业分岐心志不一者多吾与弟三十年来多寒温世故而已未曾拨著者一着子近于西园中盘桓始知吾弟有志此道但未能究竟一番别后深为慨惜试观先辈咸在功名事业里作菩提场成就世出世间事若道了却世间事方可做得出世事不知世事如剥芭蕉去一层又一层何尝有了的日子功名大则世事大功名小则世事小学问广则知解多学问浅则知解轻不如就今轻省处一念回光见得本来面目然后知世间事即是出世间事出世间事即是世间事方识得不坏世间相而明实相也在功名富贵中不被功名富贵笼络在尘劳烦恼中不被尘劳烦恼遮障方可自利利人祝祝。

　　答吴枫隐居士

　　来谕云菩萨妙相不出于香不出于匠皆藉磬山指点而成贫道云若离香匠贫道又指点个什么来指点既无三处俱空空即不空缘会而有岂非菩萨全身示无生之理耶像既如是法法无生贫道又何尝动唇舌来居士又何尝接贫道去菩萨又何尝留庵中住分别不得不分别亦不得虽然如是若约衲僧分上正未有吃棒分在直笔复秋水庵主人一笑。

　　与吴迪美居士

　　冬底别来不觉春过半矣光阴荏苒学道人不可不与时竞也贫道虽烟霞物外人念此悬悬耳。

　　　　　　又

　　贫道一秋多病枯坐柴床时序如流恍然如梦曾游梦中之梦与君趺坐白云间看流水提究此事觉来一笑此情此景是偿宿逋之因耶抑征他日之缘耶不知梦笑觉耶觉笑梦耶复笑不已正欲书似忽接手翰知君微恙令人悬想相忘于梦觉也惟慎时自重此祝。

　　答蒋函九居士

　　此事无论在家出家只要明彻心地了悟本来提个话头绵绵密密参究挨拶将去一点也做作不得一点也取舍不得一点也颟顸不得一点也儱侗不得直须豁然顿悟然后本来心地名字无所安着无所安着的亦无所安着亦无所安着的亦无所安着方有少分相应才吃得山僧痛棒何必拘定出家在家以山林城市分心乎大丈夫若得此道透彻无可不可况功名正务宁有妨碍乎不见古人云不离当处常湛然觅即知君不可见祝祝。

　　答曹起明居士

　　来书云尘劳中妄念易动愈趋愈下贫道看来正居士真心发露耳今既知妄念易动即当究其易动之体究之无处则能动之念顿空能动之念顿空则所动之境亦寂能所空寂即返照能究之心安在果能如是不须求静而静相自然现前矣静相现前何分城市山林无时无处无静无不静也。

　　答徐雨公居士

　　接手书并偈读之深喜令兄去后以为失一慕道之士何期居士能继美耶居士自信得去不妨十二时中真实受用自然不被尘劳封锁六根应用无不了了只恐还在文字边讨消息耳若能回光返昭彻见父母未生前自己本来面目方知十方虚空生汝心中如片云点太清里居士曾到者个田地么若到者个田地更有一语在异日相晤道破。

　　答潘如荄表弟

　　吾弟根器不群年将不惑必须卓卓然有个脚踏实地处观世间空华水月一无所好亦无不好之念境缘苦切处不被挫折便见学道人琢磨工夫得力不得力一一自家捡点不可放过至祝。

　　与密云法兄

　　客岁冒寒出山过吴门初意欲强吾兄还山不得已从命而返春闻法体胜常受请赴育王遂驻锡天童有光祖窟法化之隆于斯为盛山僻地殊无因闻问时时驰仰近日三峰连刺书来并所刻诸语其间多讥棒喝不知方今拈一条白棒横行天下者舍吾兄更有谁乎审之总不出他自缚诈降独施冷刺之句既欲为济下儿孙何得心行如斯耶所谓师子身中虫自食师子身中肉信然弟复书巳付剞劂今寄上幸吾兄谅察当详究其端可也不然未免旁观者哂耳不尽不尽。

　　答吴亦如居士

　　两载未及通候承惠书令人感愧贫道自揣福薄智浅守拙岩壑无以作后来标榜实为法门罪人然静夜思之发白面皱正法悬[糸*系]不无永叹每念居士夙植灵根必现宰官说法化利末世当念去圣时遥人心愈薄不惟信力轻微转见机械相竞借口大乘实实心行不及小乘一二致使晚学初机半进半退遂以昏沉为寂寂以掉举为惺惺狂则播弄虚头劣则厌喧求静佛道下衰以斯故耳读来谕云自置如冰贫道为之助喜但恐不能真如冰耳若得如冰则内心不喘内心不喘则外息尘缘外息尘缘则何喧可喧何寂可寂一念无生便同本有若到者田地更觅个安身立命处了不可得岂有分而不分合而不合者乎如斯见得到我德山临济门下始有吃棒分贫道与居士自幼缔交未获心相体解兹箬庵回极道居士切于性命之旨故一一供直幸谅之。

　　答吴迪美居士

　　法门衰替因主法者不严菽麦混收邪正难辩只图门庭热闹不顾后学无依贫道痛思正法如悬[糸*系]默默流涕非力可能挽也公辈超群之姿当念宿因体究先圣宗旨作将来眼目共出只手以祛其惑不在贫道之多言也。

　　与路元昭居士

　　闻公急切为道剪发割须此非可仓卒也夫道不拘僧俗岂在畏影逃形须是一一从自己胸中了当外不见有尘相可离内不见有六根可净中不见有六识可空即世出世无有一毫沾染处无有一毫挂怀处方始居尘亦得脱俗亦得不然身虽静而心未净形欲逃而影愈彰何若就阴而止随寓而安免得向外寻觅也不见古人云云无心而出岫鸟倦飞而知还水落石出自有其时也。

　　寄示印中授徒

　　法门衰替奈无其人苟得其人师资唱和老僧一夏来勉强与诸子提持个事或令彼拈颂勘验各人得力处每思得汝同声相和今未审高高山顶日用何所务也记得当时临济大师半夏上黄檗山见檗看经济云我将谓是个人元来是唵黑豆老和尚住数日乃辞檗檗云汝破夏来何不终夏去济云某甲暂来礼拜和尚檗便打趁令去济行数里疑此事却回终夏后又辞檗檗云甚处去济云不是河南便归河北檗便打济约住与一掌檗大笑乃唤侍者将百丈先师禅板几案来济云侍者将火来檗云不然子但将去已后坐断天下人舌头去在且道临济当时吃三顿痛棒已是彻上彻下何故至此又却不会者里汝若透得提个钵袋子去若未透不可坐却白云须是再来度夏始得总饶你会得不来正好痛棒何故莫道一触便了不顾差别门头若差别门头还有誵讹处他日何堪为人师法也所以我临济大师透顶透底师资道合立法着着自有源头不若今时无根种草自瞎瞎人不怕诸方捡点以作笑具当自审细不尽。

　　寄示普闻

　　古人为本分事不惮千里万里买草鞋行脚参寻知识拶得心华顿开而后曲尽师法方好随处住山分化一方岂肯草草埋没世缘误己妨人耶汝既见老僧有泱烈志自信自证接众修行老僧恐汝不能尽古人法要又不能近师长提持拈一事出一言有漏逗处未免见笑大方累及老僧所以不得已几番痛拶切不可入时人得少为足一队里去当究明佛祖纲宗彻证彻悟然后为人师范亦未迟不然落在焦芽败种类有何补于法门乎至嘱至嘱。

　　答澄江黄介子居士

　　贫道自昔闻公笃信此道但阙面晤临风想仰接手教益知现居士身说法摧邪显正叱小褒圆非深念法门衰晚能如是乎开慰开慰贫道自揣智识暗短抱拙岩阿甘作自了汉因缁流闻风参叩不得已时一拈提所刻徒尘听睹也何日把臂一陈鄙固不尽不尽。

　　答澄江方克骏居士

　　贫道守拙岩阿遥望澄江有大居士出现于世但未一面为之怅然也闻公勇猛有绝尘之志此事不争在家出家大丈夫能一刀断得亦不妨庆快平生如或未能则意绊两头翻为耽阁不如就尘劳而作佛事亦火中莲也赠章甚美愧老拙不堪酬唱聊赓韵而已。

　　　　　　又

　　承公远顾深林缘贫道老病支颐不能盘桓尽致别后辄怏怏也昨接手书知切切用古人牧牛工夫此是第一等傍实下手处深慰深慰记得当时郭功甫访白云端禅师云问牛淳乎功曰淳矣云叱之功拱而立云曰淳乎淳乎南泉大沩无异此也乃赠一偈曰牛来山中水足草足牛出山去东触西触磬山今亦赠公一偈捏着绳头不放松山中城市一般同调纯到得无拘束看破持鞭个牧童且看此偈与古人是同是别道将一句来。

　　答缪采室居士

　　向闻令先尊忠节贫道虽山林野人不觉仰空合掌天生正骨砥柱末流挫折一时清风千载矣每每询及公辈知皆象贤钦仰钦仰远承手翰知复能留意向上事极副宿怀嗟乎天下穰穰苦不知有此事耳公既知有此事岂容住手乎但恐朱紫不分路头不正便有疑滞公果具眼能窥见古人作略又何妨于笔舌辩驳哉又宁分得自己大事于古于今不相干涉耶果看到无古无今忘人忘我处贫道与公相见久矣又何俟向未觌面未开口处再为饶舌乎一笑不尽。

　　与贺极庵居士

　　闻公受暑生毒想当平复矣不审正痛苦时如何用心若痛苦时欢娱时能一样用心亦可作入道之径今时人多打作两橛不知痛苦者是谁欢娱老又是谁者里蹉过别寻头路便错了也然犹是第二门头若要直㨗庆快须向欢娱痛苦不到处坐断要津了了分明作得主把得住从他苦亦得欢亦得不欢不苦亦得才不被尘劳烦恼根境之所夺也如是行持如是作略在儒亦得在僧亦得原无二致如何。

　　答曹念兹居士

　　屡接手书惟以苦境相告贫道阅之未尝不置简长叹虽然观此世界岂独居士为然哉故我大觉圣人运大慈悲开方便门指出一条直㨗径路要人返本还源经云一切有为法如梦幻泡影如露亦如电应作如是观若识得世间一切法如梦如幻了了分明一一非实即知身心亦幻也功名亦幻也富贵亦幻也烦恼亦幻也便可在尘劳作佛事居火宅为道场岂肯埋没己灵虚生浪死居士年过知命随时应用切须体究人生世业无穷精神有限肯将有限精神逐无穷世业乎高明察之。

　　示复林皋

　　迩来诸方大坏纲宗盖为师承授受不择其人秪图炫虚名热闹门庭明眼者觑之痛心酸鼻即有挽回不能救万分之一嗟嗟佛法下衰已至如斯贤契当自努力体老僧心念更须持守一番学不厌多语不嫌寡不可自是而轻忽一切傥一事失之于前百事不能挽于后矣切须仔细。

　　答韩圣开居士

　　学道人坐断千差向直㨗根源处拶入自然不走寻常义路行到不疑之地方可随宜受用动静一如切忌将古人言教为证据也病笔不多及。

　　答张大若居士

　　昨承居士枉顾并惠读易记审知居士留心易理有会于动静之间比问居士四大各归动静了不可得那时在什么处安身立命居士虽应之频频却未惬贫道意若要生死岸头用得着须向一画以前荐取方许一动一静一语一默着着归根无不了了不然犹落古人糟粕里何如。

　　答方克骏居士

　　承阅贫道前所示偈识贫道为人处不胜喜慰然贫道语句亦一时应病之药岂可执为久治之方耶元白上座来述居士七日静功得个欢喜处既有欢喜处不妨入山呈似不得错认影响为真实此事最忌抱桩摇橹以当平生直须彻头彻尾始得贫道衰年残喘不知在世几时愿公努力努力。

　　答黄元公司理

　　久闻有大居士现宰官身随宜说法起于寿昌博山末后向天童山中触着拄杖头西江一𣲖波涌纹生深荷法门墙堑有人矣贫道久栖岩谷自适一生比入苕濵诛茅深隐浑忘人世承居士以东明见招并唐居士再三竭力此旵祖道场灵塔现在贫道何忍坐视寥落但值伏枕未能扶筇命学徒山茨代引一方二百余年未了公案得居士举扬此话大行又何待病僧饶舌也。

　　天隐禅师语录卷第十二

　　音释

　　黾

　　(弭尽切音泯勉也刀所不堪心所不欲而勉强为之曰黾)。

　　缔

　　(特计切音弟结不解也)。

　　袪

　　(丘于切音墟遣也逐也散也)。

　　赓

　　(古衡切音庚赓续也乃赓载歌)。

　　穰

　　(如羊切音穰穰穰众也)。
乾隆藏第 154 册 No. 1639 天隐修禅师语录


　　天隐禅师语录卷第十三　　　　　直三

　　嗣法门人通琇编

　　法语

　　示印中授徒

　　吾子卓然独立于群峰之上苦寒无极而确志不移庶几古昔忘躯为道之风既有其志必期乎超佛越祖所见所证决要到佛祖不到处而后已此事不是单守一个干萝卜头无所施设无所作为者今人学解未至道力不充吃紧须看古人无义味话种种因缘一一俱要透过不被他谩然此犹是悟边事直至无疑无悟之地七穿八穴拶到古人不到之处则所悟真所行到所学实所证明最亲切处更加亲切然后苏醒得来掀翻窠臼扫绝踪由把从前学解的见闻的悟证的一抛抛向那边更那边慢慢拈龟毛拂指东话西系风点雨捉兔角杖敲空作响搂海推山横拈倒用都合其宜有时将一大藏教[(冰-水+〡)*ㄆ]向拄杖头边说权说实有时将千七百则拈来拂子头上谈妙谈玄无文处著文得句时刬句或说非以夺是或说是以破非不涉思惟炽然作用不动真觉遍界周圆盖觉性平等目前法法无非空劫之寥寥空劫寥寥即是目前之法法要以见在机先意超言外飞泉落涧清韵长吟空谷行风玄音和雅汝欲颂之岂非颂也云起青山如鸾如象鸟啼翠竹若瑟若琴汝欲诗之岂非诗也否则古人公案不是造次拈提得快须猛着精彩不是信口胡乱得必欲直入灵源不是依样描画得须知别通消息不是抱椿摇橹得要当放浪虚舟思之思之切须仔细。

　　慧林范徒住东禅请示

　　衲子只虑乎道力之弗充不患乎福缘之不就福缘就于外道力充于内内外相应其道始行老僧时常要人操持者一着子见得真蹋得稳无论山林城市随寓而安随方以化不被境缘顺逆得失之所拘碍且住持之要以行道为急务切思佛祖慧命悬微不可苟逐世缘孤负初志勉哉至嘱。

　　示贤道人

　　道者既为生死实志修行看破身心虚幻不着浮生世乐真为难得有此善根须要先知大体然后发大智慧得大受用修证工夫不离日用在世出世无有一毫留滞若有留滞即落旁门小教非我禅宗门下客也且道如何是大体大体者须达自己妙明常住真心无有[糸*系]毫隔碍处无有[糸*系]毫做作处若有[糸*系]毫隔碍[糸*系]毫做作便是邪魔外道一切事务到来捡点分明打发去不起猒烦心若有猒烦心起多一重魔障不能发大智慧得大自在受用也经云心佛众生三无差别秪因众生妄想攀缘处处执着不能证得随类受苦生死无穷如来出世欲令众生开佛知见识取自家本来面目非从外得若云外得即是外道知见不合如来教理教理者何略云戒定慧三学乃三坚之法若能依此修持生生世世不堕三恶道中无诸苦难只在尔我一念之间回光返照本来清净若得一念清净心无贪瞋痴身无杀盗淫口无妄言绮语恶骂两舌身口意清净即根根尘尘清净根根尘尘清净即一世界清净一世界清净即诸世界清净诸世界清净即无边世界清净无边世界清净即不可说世界清净不可说世界清净清净亦清净火宅安居便是极乐世界十二时中驱奴使婢接物应缘乃至穿衣吃饭无不清净方才佛法现前打成一片争奈时人日用不知埋没家宝不得光明透露反欲向外求觅不知愈求愈远真可怜悯道者既皈依三宝须是一一从我如来教诲切忌寻常生烦恼烦恼若生即落烦恼魔障之中寻常亦不可生懈怠若起懈怠心便落散乱魔障之中宜当徐徐行去日有定课定课之余不妨料理家业不可落空见莽莽荡荡所以祖师云离世觅菩提却如求兔角彼邪魔外道胡说乱说见神见鬼令人盲修瞎炼虽是善因必招恶果至若念佛不拘行住坐卧频频举念不必高声正念之际更加提撕念佛的是谁日久月深自然心地开朗不向外求傥遭邪魔外道之说入于八识田中永劫无能拔矣已上说话因见道者至诚不觉忉怛。

　　示知有本徒掩关

　　古人设关立限拨置诸缘端为本分其间根行不等或有发明而养道者或有入手而未得亲证者或有发愤而求妙悟者或稍有省发研穷古人公案者或厌烦嚣求静虑为得者虽则不同归源一致不是徒炫虚名而已吾徒既发此志须教心地中打点洁洁净净无有纤毫住着处不可身居静室意逐外缘关中日期有限过了一日无一日矣沩山老人云理虽顿悟须除现业流识此是真实修证工夫不可莽莽荡荡作聪明知见以了平生今人学道参寻知识或一言之下拨动机关便为得手日久月深渐渐疏怠随逐世缘道力不能胜于业力清浊不分权宜不达忽忽光阴遂成虚度依然埋没无有出头日子是真可怜悯者汝须审细若有纤毫凝滞即落今时咄金刚宝剑当头截莫管人间是与非。

　　示广仪道人

　　凡人在病中须观四大本空五蕴非有生时原不曾带什么来死时原不曾带什么去湛然不动心境一如直下若能顿了何有生灭去来之相被三世所拘系也古佛偈云假借四大以为身心本无生因境有前境若无心亦无罪福如幻起亦灭若到者田地虚空粉碎大地平沉无有纤毫障碍处无有纤毫挂念处生亦得死亦得病亦得健亦得调养好亦得不好亦得如此将老僧前来所说一一置于空闲无用之地亦不为分外其或未然请将古佛偈默默提撕自然得力珍重。

　　示正念居士

　　居士讳大心一日过磬山出纸乞余法语老僧曰天地大莫大于虚空虚空大莫大于心量不可得而名焉不可得而形焉经云十方虚空生汝心中如片云点太清里到得真实田地犹为比量中事衲僧门下正好吃棒大心居士果如何会会得也三十棒会不得也三十棒透得许你称大心。

　　示如道人

　　今人学道不肯体究本来面目只在门头户口处承当日用境缘上为是殊不知有用而无体也者日用的事须明彻本体才得相应若本体不明而单取目前为是者正认识神为自己了也认识神为自己生死之念何时得空苦乐之因何时得脱所以当向未生前自究明本来面目直须休歇到一念不生前后际断亲见一回然后慢慢苏醒将来一动一静一语一默无不了然无不自在得无诸碍自然头头尔法法尔但办肯心必不相赚。

　　示妙如道人

　　祖师心印状似铁牛之机去则印住住则印破岂有实法系累人耶所以教人参禅发明本有不向外求直须极尽今时不可怕落空怕落空一念即是生死根本一总空却能所顿忘纤缘净尽才知三十六年不曾生百年后不曾灭生灭既灭寂灭现前咄。

　　示印林禅人掩关

　　修头陀行当究明心要心要者何乃人人本源真性也若达其源则终日风波泛滥而未尝动若未达其源则妄念随时流浪如水流入于海即名为海水流入于江河即名为江河水或流入于沟渠不净之处则成沟渠不净之水矣水固无二也因器而别之妄乃本空也缘迷以逐之若六度偏修于一则如得于波而未达其源也汝今掩关当究其本本也者不可以形名得不可以智识求须默默体究念念参穷直得㘞地一声心华开发亲见本来那时一拳打破关来再见老僧方有吃棒分勉之勉之。

　　示林皋豫禅人

　　鼻祖西来不立文字直指人心初无委曲六传而至曹溪法门隆盛虎骤龙骧宗分南岳青原两派岳出马祖原出石头再传繁茂遍满寰区五宗各出手眼相续绵绵或痛快或严密或承顺或投机或普应总不越初祖单传之旨各展玄猷而三玄三要五位君臣一镞三关父慈子敬三界惟心随人所入悟彻根源门庭虽异理终一揆岂意今日去圣时遥虽从其𣲖不善先宗妄自阱凿将古人旨趣扭捏是非分彼分此出自己见误赚后裔虽有智者力不能挽正是魔强法弱之际可嗟可叹林皋豫禅人始参云门次见博山再礼金粟临末稍头来入磬山相依三易寒暑老僧一一拈本分钳锤令透从上知见不是寻常裨贩之流炫虚头窃名誉者也素愿深山穷谷盘结草庵以待天缘接一个半个以了生平因乞老僧法语用助其志云耳。

　　示方克骏居士

　　人处苦海中不发勇猛之志断不能出生死流既知有此事岂可悠悠缓纵耶生死临头何有老少从他至亲骨肉不能挽回空自踯足捶胸耳当趁色力强健决要话头上讨个分晓打彻根源稳稳当当那时来去自由不妨庆快平生工夫不得绵密皆由生死心不切果生死心切则在功名富贵中不被功名富贵之所埋没在人我是非中不被人我是非之所牢笼为僧亦得为儒亦得譬如摩尼宝珠落于淤泥尘秽终不变色虽经尘劫本质光耀也工夫拶到极处不觉㘞地一声那时便识得自家宝藏不从外来记取记取。

　　示新都孙子和居士

　　寄迹儒业潜心般若非大根器不能提话头不管忙闲动静处行住坐卧时默默提撕久久纯熟不提自提方才话头得力日深月久凝然湛寂连者话头无所著处外不见有山河大地内不见有五蕴身心纯纯是一片疑情那时横又横不得竖又竖不得便是好消息也切忌被他人惑打失了宜加勇猛难行要行难忍要忍如是挨将去蓦然漆桶底脱爆地一声方是彻头处也今时有等魔家眷属只要鼓弄人家男女见人略具些些英气便道是法器有甚工夫可做我有秘要令他即日可办不怕作地狱业自赚犹可更赚他人佛出世来救伊不得切须仔细具择法眼知见圆明邪正自辩生死事大至祝至祝。

　　示石林玉禅人

　　百千法门同归方寸方寸得了头头尔法法尔念念尔物物尔目前无有一[糸*系]毫间隔处若未了得处处黏着物物有障念念有乖法法有执便有凡圣见有愚智分有迷有悟纤毫打不透皆被声尘色相上转却了也。

　　示周侍者住大寂庵

　　乾坤之内宇宙之间中有一宝秘在形山古人恁么道今人放过者多体解者少周沙弥七岁随父刬罗事老汉有年矣晨夕殷勤执劳干办事事尽善惟此一着未了今离左右引徒住山当自卓力遵佛遗训达祖源头叩己所参即此大寂场中见得彻放得下无边佛事从此顿兴可作一方领袖慎终如始庶不孤负檀越之恩师长之诲至嘱至嘱。

　　示玉林琇侍者

　　既为大僧当行大事立志要高愿力要深胆气要大心行要细心行若细念念入微见到一念未生之前则不被境缘夺去而为粗心浮气之所动作也胆气若大始可担荷泼天门户他日普化群品能以无畏说法也愿力若深百千法门学而不厌纵遇诸魔障难于中不动毫端了了分明一一顺受勇猛精进也立志若高则无速求见闻知解塞自悟门不到彻头彻尾大休大歇田地决不肯应点时流埋没自己也若四种成就岂是泛常小根小茎只图热闹门庭不揣道力未充德业未办见地不彻学问不广背己逐物徒炫虚名而已哉吾琇侍者幼习儒业已婚年十九则捐妻径造磬山礼老僧为师祝发受具叩己所参古今因缘多有透露处莫不由其宿因也虽然老僧愈不肯轻放过伊加其鞭䇿无他盖欲尔成其大树为异日人之所望也一日将纸跪于前以求法语老僧信笔直书如斯忉怛未免见笑大方怜儿不觉丑在。

　　示梵音禅人

　　凡学道心志真诚践履朴实不被声色所转始可谓之衲子常把戒定慧三个字时时现前要了生死心切切在念惟恐日用之间一事一理一语一默不照觉即落魔界里无有出头日子古人云参须实参悟须实悟阎罗老子不怕多语诚然诚然近来祖道荒凉盖为后生晚进不遵戒律不通教乘不达禅宗不重实行致使法门靡靡愈薄良可叹也梵音禅人乞法语䇿进故直示此。

　　示唐祈远居士

　　本分一着直下荐取不容拟议古人云向上一着千圣不传学者劳形如猿捕影如未委悉提取话头如何是我父母未生前本来面目行也提住也提坐也提卧也提提得不提而自提疑情纯熟㘞地一声方见自家本来面目到此之际正好来吃老僧痛棒。

　　示湛空禅人

　　行脚人须具大根器蹋破千峰千人万人处要到一人两人处亦要到不可被名闻绊扯亦不可被缘分牵缠一一要叩己所参今生决自了办直下见得本地风光无有颟顸处无有回避处才是真正学道人湛空禅人造余室中参叩察其气度盖本色衲子书此勉之。

　　示曹心简居士

　　大道只在目前要且目前难见既在目前为甚难见盖为声色之所流转随念迁流背觉合尘在功名富贵中被功名富贵之所牵缠在尘劳烦恼中被尘劳烦恼之所折伏或发一念修持又各执己见不达佛道虚受辛勤所以云学道如牛毛悟道如麟角要当叩己所参具金刚铁石之志逆顺境缘现前若泰山不动疑来疑去疑到无疑之地㘞地一声方见自己本来面目庞居士云但愿空诸所有慎勿实诸所无斯言至矣然后处功名富贵中即功名富贵上作活计而利己利人处尘劳烦恼中即尘劳烦恼中为佛事念念证真心心无住到者田地正好吃老僧痛棒。

　　示夏君都居士

　　道在心悟不在言说若以言说为道其道转远今人不知此妄生穿凿将古人言句隔靴抓痒有甚了期居士既为生死提话头必须在话头上讨个分晓不要在意根下卜度终不能有入处所以古人云参须实𠫵悟须实悟阎家老子不怕多语须十二时中行住坐卧无有[糸*系]毫孔隙处亦无[糸*系]毫杂用心处工夫纯熟方得㘞地一声勉之勉之。

　　示道明禅人

　　道本无为明与不明末也虽然如是不明者在迷分中说明者在悟分中说试问道明还曾悟也未须向自己脚跟下揣摩此事不在语言文字中不在见闻觉知处只要当人一念觑破历劫无明慢慢苏醒来亦不离见闻觉知处亦不离语言文字中所以古人留一言半句如指月人要人见月非是即指为月也汝今在病中诸缘不得不放下正好参枯木禅把一切佛法世法总坐断当自看此身心是何光景纵有佛法知见用得着用不着岂肯自欺也。

　　示古竹嵩典座

　　昔日药山和尚问云岩甚处来岩云百丈来山云百丈有何言句岩云有时示众云我有一句子百味具足山云咸即咸味淡即淡味不咸不淡是常味作么生是百味具足的句岩无对山笑云争奈目前生死何岩云目前无生死山云二十年在百丈俗气也不除汝今为典座必知其味不咸不淡是什么味若代得一转语即生死永断如未透得直须做一番死工夫始得不是依依俙俙当有当无咸也不管淡也不管只管乱做去打发得便罢老僧者里决不轻放过了误汝以误后人因汝出纸求法语老僧漫书及此不可忽不可忽。

　　法偈

　　示慧林范徒

严净毗尼弘范三界只与么去无𦊱无碍我自不欺那管人怪随方就圆处处自在分内分外个中不快道非言诠聊偿笔债

　　示知有本

抖擞精神做一番莫将心去放虚闲虽然者片旧田地几度行来几度难

　　示印中授徒

果尔殷勤道念真一番相见一番新竿头进步心空阔喝下知归眼底清入室光含千嶂月披衣影带万峰云机前者着能超脱方绍曹溪正法轮

　　答顾九畴太史色空义二首

捏碎太虚空万象绝行踪灵明者一点火焰飞大鹏

色不自色色空不自空空乾坤一只眼那辩是蛇龙

　　示太虚禅人

一点灵光彻太虚森罗万象总非殊念由境起心空现境自心生相即如心境两忘迷解尽法尘不立悟还除堂堂大道无今古历历盘中自走珠

　　示灯禅

道业未成君早修百年霎尔似云[(冰-水+〡)*ㄆ]吃桃吐核看成树才作儿童便白头饥时饭睡时齁己躬活计急精搜莫逐妄缘颠倒转迷头认影真可羞君不见兰墅山前老牯子只思水草无他求从来不犯青苗稼何用沩山牧自由

　　示心宇居士

鱼惊钓而深藏鸟脱笼而高飞讵暇啜食那肯停枝休瞌睡莫迟疑转来春梦过吐出黄金泥

　　示慧生居士

不是心不是佛不是物个中摸索无边阔提来提去不知名蹋破虚空露出骨藕[糸*系]系住毗卢身独脚何曾走得行㘞地一声亲见得依然原是旧时人咦春风拂拂满面生到此临机活鱍鱍

　　示印中授徒

独宿孤峰办道真个中着着要相亲须明格外驴蹄旨参透玄关鳖鼻音夺境夺人全照用分宾分主达权𢖍当阳直㨗单提印优钵华开大地春

　　示箬庵问徒

万仞崖头撒手谁能为汝分剖若是本色道流岂将言教搂搜直须觌面提持犹隔声前声后拟议白棒临头换却眼睛乌豆堂堂大丈夫儿定不馍糊依旧相期秋月来更莫落言后咄去住分明得自由白云坐兮青山走

　　示山茨际徒

憧憧往返三千里一望渺茫隔江水不缘个事肯孜孜岂作寻常孤负尔锻炼十成有八九摸着鼻孔打失口从教此际得优游他年以作师子吼如牛有栏不分外如鹤有翼高飞快正邪勘验眼已明贱买决不肯贱卖世衰道微竭力挣良朋彼此互发愤常怀佛祖的深恩毕竟当与人彻困脚蹋实地头盖茅悬崖撒手称英豪不图名闻虚浩浩仿效昔人栖鸟巢若逢个中真种草逼拶须持库内刀断却命根尽底扫直教言下顿然超坐断千峰寒彻色骑出昆仑陶铸物三玄三要蓦然提照用不来只一夺从上宗乘非造次不是时流没意旨把住咽喉吐得气全机大用主中主

　　示𢘆证禅人二首

孤负高流到此山电光影里睹颓颜相逢本是无言语莫道无言是等闲

个中难得一知音肯向无闻闻处闻若是阇𥠖能听听他年别立一乾坤

　　示圣净禅人

行尽山山路转穷漫随黄叶上高峰白云影里寻踪迹端的谁知在个中石磬不敲声遍界无心触处悟圆通相承再叩宗乘事笑指桃华一树红

　　示吴迪美居士二首

此道元来不属修证无修处出常流是真精进天然懒不是寻常按鼻牛

崎岖世路可堪嗟机械相寻不可遮输与道人忘管带从他去着眼中华

　　寄示吴子文居士四首

曾闻断臂乞心安少室峰前雪染看无限风光留不住野华流水正同欢

野老狂来不自裁但令心地恰如騃几番欲入廛垂手只恐时人着意猜

频呼只欲檀郎听谁是黄梁梦已醒堪笑当年陆亘老养得鹅儿难出瓶

开窗露出万山青映彻须教正令行忆得去年曾有约便风吹语落空翎

　　示如初禅人

几番走入云窝里长途跋涉拖泥水佛法两字我本无饭里却有庐陵米吃了齁齁去打眠说破明明碍唇嘴咄

　　示五辑居士

万缘放下了不可住于空提起话头来不可著于有因妄要明真认真亦窠臼打破两重关步步无前后

　　示同云学徒

咄哉本来面直下亲自见昼夜十二时轰雷并掣电动止非动止转变非转变若水也无力载舟却是善识不可识识现亦非现现吾无法雨施权示者方便

　　示琇侍者芟染

昨日为儒今日僧转凡成圣不多能翻思昔日灵山老也是其年得越城

　　芟染后复示

善哉大丈夫出世应自截十九已捐妻掷下文场笔飘然出尘劳澄江泛舟楫直造磬山阿投师修白业一片赤心肠多生种奇绝竭力提撕兮个中自然彻拶透上乘关嚼碎一团铁顿然心地空刹那超三劫弘法利群生毕竟无畏说若报四重恩他年定名碣

　　行全临别示偈

圆霞昔日见马祖刬草何曾定一方今古洞然无彼此要成法器是浑钢

　　示常愚禅人

拨草瞻风自远来云山叠叠破莓苔老人一种平怀处分付阇𥠖仔细猜

　　示了凡贤侍者

了得凡心即圣心个中须是要分明日行日践无余事管取菩提果自成

　　示任还生居士

不是心不是佛不是物要把虚空跐出骨当人独立万层巅一念圆成似秋月风云脚下任纵横俯视人间真汩汩出头天外看由谁麒麟不卧师子窟问渠得个甚端倪恩大难酬凭此力咄他年再入磬山窝夺却君持手中笏

　　示澄江方克骏居士二首

本无踪迹与人寻可比深山华里春多见客来枝上采谁知蹋步又迷津

不生一念已空空拓出须弥一个峰会得韶阳亲切处磬山路路可相通

　　天隐禅师语录卷第十三

　　音释

　　刬

　　(楚简切音铲削也平也)。

　　裨

　　(频弥切音脾卑也小也)。

　　靴

　　(许茄切音𢪎鞮属亦作靴)。

　　齁

　　(呼侯切音呴鼻怠也)。

　　咄

　　(当没切敦入声呵也又咄咄惊怪声也)。

　　楫

　　(即涉切音接舟桌也刳木为舟剡木为楫舟楫之利以济并通)。
乾隆藏第 154 册 No. 1639 天隐修禅师语录


　　天隐禅师语录卷第十四　　　　　直四

　　嗣法门人通琇编

　　法偈

　　示非一禅人

见道忘山山不山见山忘道道非道非一要去住茅庵老僧如实指示了

　　示苍碧禅人

但能了得凡情事圣解何曾不现前者里两头俱脱落青天吃棒始如然

　　示湛渊禅人

一庵清隐最高峰云掩柴扉烟翠中透得本来真面目管教无处不融通

　　示林皋豫徒住中山净云禅院

净云深处可安居就里藏锋得自如门户泼开须接纳钳锤锻炼勘承虚宗乘了了曾淘汰己分明明任卷舒不是寻常泛然客莫教心意更踌躇

　　示箬庵问书记

通问当年未脱俗先受老僧个荼毒截发捐妻入武林端为本分无私曲十八滩头洗涤心一肩担月归荆谷只缘毒气种深来棒头拨着笑亦哭屡年复受老钳锤吐尽肺肝倾尽腹饥餐渴饮已自知郑重藏锋於穆穆出头天外看时人洁操孤清真可掬不欲泛泛混常流确志深山住茅屋他年起我临济宗杀活纵横开天目若人来问道如何笑指庭前几茎竹

　　性空老衲七十有二参访赠之

昔人八十犹行脚君亦而今效古风此去一回九百里草鞋未肯脱山中

　　示树南禅人

参究本来面直下须自见日用寻常里不许隔条线

　　示永泰禅人

万仞崖头翻身一掷趯破虚空再与你说

　　示洪源禅人

曹溪一派滴水滴冻打彻源头大江滃涌

　　示罗爱溪居士

一片风光在目前几人闹市得安然全凭此际心无碍火里青莲出盖缠

　　示自空禅人

不假空空空自空于中妙理事难穷果能得到空空地万水千山一目通

　　示就空居士

不待空兮空就空四方八面尽玲珑乾坤本自无遮障只在当人一念中

　　示深谷禅人还江淮二首

瞻风拨草学无生坐卧经行深谷林今日飘然杖藜去六时须自要惺惺

放尔归兮暂息肩过江风月半秋天有人问着参禅事笑指玄言在目前

　　示景源彻禅人

彻头彻尾性相不住触着动着如大火聚着著有源者里方许似鸟飞空乘风而去咄

　　示玉林琇徒省亲

母在澄江江上住为缘省觐出山去秋风飘飘秋水清幽鸟喃喃送离语丈夫不独念劬劳要施十方普法雨森罗万象尽沾恩情与无情咸欢愉佛祖命脉在汝躬盖天盖地僧中龙光吞日月开顶目他年必树临济宗不比寻常人碌碌一刀未断犹[糸*蒙][糸*蒙]宾中有主从他穿过华柳巷中寂尔忘缘主中有宾自然透脱杀活机权大用现前知离知微识得本际玄虚达进达退把住道源总持魔强法弱在当世努力掀翻自家的玄中玄要中要拈来说与乡邻道切莫轻忽出家儿出家自有僧中宝汝亲见得个中圆白发也须剪却了临行助尔一长篇满门度尽方才好

　　示无弦音禅人

宗如山教如海吞吐须教心地快分明卓荦不须求坐断乾坤得潇洒上古家风历历然韶阳拓出谁能解泥牛𨷖入自无踪隐山说破今蔼蔼山非山海非海拨动机关无不在拈来便用自家的着着现前了无碍

　　孤休法弟乞偈

双径堆堆十余载探教窥宗心若海六时行愿最坚持接物利生尤不怠今过耳顺已衰年喜怒应教有主宰净业功成侣胜流十方世界咸自在法法须知个里圆劫火洞然原不改若云修证着厘毫太虚点翠施文彩念君与我同条生聊书俚言辞不逮堪嗟此别隔湖山杳望林间云叆叇

　　示上生莲沙弥

智慧莲华净头头自现成西方与东土那隔一牛鸣

　　示复普闻极

春去秋来冬又至南北山头无定止白云去住合无踪堪笑阇黎如斯已不老不少懒似石他年安作人师子言中有响未知归句里藏锋休露齿佛法两字非人情拟议之间隔万里聊将此偈复来书须要慎终如慎始

　　示尽演静主

蹋破千峰已罢参萧然一室养耆年了知宗教无余事收拾双趺好住庵

　　示复许九环居士

君如毗耶叟说法师子吼富贵了空华功名若堕缶两两不成双三三一如九吾岂真文殊良缘亦非偶道本出常情德业持来久言言见谛真字字不失守推开不二门掣断纲宗纽只用一默心杜绝群英口想依愿力来一见如故友不弄雪峰蛇不唤子胡狗握手逍遥游漫看溪山走蹋断古路头已出者窠臼卧病一室中机用恁唧𠺕命徒问疾来香饭曾借否

　　示严长惺居士

长坐惺惺地闲开不二门溪山原一体真幻本同心触处随宜用当机有浅深若存玄妙见犹着眼中尘

　　示玉林琇徒掩关

虚空关不住天地本无门一把无须锁深藏在玉林半肩担祖印双足蹋灵云入出原无碍休言定几春

　　示幻缘禅人

知幻即离离幻觉此中毕竟要摸索头头不昧自家的无论山林与城郭三学应须力并行一乘超出大火宅打破窠窟岂容蹲无位真人方出格道在寻常日用中休教偏执坐虚白如鹏一举九万里笑倒蜩鸠抢榆翮

　　示懒牛静主二首

双径寥寥十载余松风幽鸟解相知金车峰顶翻身转蹋断溪声一雨飞

卧云深处藏踪迹水草咸余懒外寻今古不传些子妙沩山端的是知音

　　示唐祈远居士四首

跋涉溪山访道真为寻知己讨分明若能一念回光照法法头头本现成

拶到心空未肯休直须大用应机酬大千提掇掌中现好引疏风撼铁牛

触处随宜须自看个中那住一毫端从来不许偏空法着着分明在目前

道在寻常日用中脚头步步蹋高峰玄关击碎无多子信手拈来处处通

　　示沈叔芳居士

寄迹儒冠了世缘满怀风月照林泉遍参已羡庞公志操守应超杨大年父母未生前荐得乾坤独露个中玄居尘不涉尘缘事间坐幽轩心境圆

　　示芥生禅人

不是心不是物拶得虚空眼睛突十方世界一疑团白日青天取风骨云收雾卷不肯休定教打破无生窟露出娘生面目来蓦直之间咄咄咄

　　示达渠禅人

渠无国土要逢渠识得分明不是伊堪笑时人弄影子自家谩了自生疑

　　示智闲观禅人

大智闲闲守之无端小智间间行之为颠不行不守其用绵绵临机无住方始得全妙在其中玄之又玄法句无句如观流泉

　　示颖生禅人

道本自无言言从何处起镜若能鉴人可能鉴自己

　　耐庵上人重修铁佛寺示之

百千三昧从何得一味平常耐久来玉殿琼楼从此现庵前先𤼵一枝梅

　　示啸云禅人

披云一啸脱然皆妙独露乾坤无方不照

　　示许紫翼居士

忆昔秀才有张拙古今学道真英杰历参大老未明心步入石霜方始歇一闻巧拙总不干触着了然言下决世出世间皆畅怀儒释原来无两舌翼公要学此辈人奋志力参当径截一句话头无忙闲必须个里要打彻奚用登山涉水寻终日相逢不相识若能此际日日新一得自然以永得了知四大即空身都教拉向无生国无生国里甚悠然不假他人一毫力功名富贵空中华直下顿然超百亿

　　示理融宜禅人

一口吸尽西江水横拈拄杖倒骑牛灵机鱍鱍无拘束放去收来得自由咄山青水绿四大部洲蹋破归来满面羞识得报恩亲切句不风流处也风流

　　示紫垣居士病中

身心本空病从何起于中了了夙业无住

　　示顾孟河居士二首

幻影浮华总百年觉来都在刹那间谁能见惜春光早华柳丛中自得闲

富贵荣华蜨梦空休教栩栩乱心宗红尘堆里能为主盖色骑声自不同

　　示文节座主

昔年有个亮座主一见马师心自许忙忙辞众入西山人去寻伊不知处百般经论抛那边师子游行无伴侣文禅今日见老僧不识能效亮公否

　　寄示金岂凡方伯

此道寥寥孰肯修几人到此不凝眸养高心自得闲静见重身游正路头抱子弄孙无可累观山玩水有何留聊为应世勤王事意在烟霞庞老俦

　　白云禅人执瓢乞偈

覆则树瘿仰则瓢形不覆不仰非瓢非瘿名岂自名形岂自形千里逍遥从之白云

　　张居士受衣乞偈

吾授汝衣汝自受持在尘劳中得佛律仪忙闲动静一念自如如是行持出生死期

　　募灯油

佛面菩萨面暗里人不见剔起吠琉璃都在光中现心华顿然开翻照本来面无量福田中此是大方便

　　有客问余姓以偈答之

几欲藏身无处藏心如顽石道如常君今要识山僧面原是当年闵四郎

　　新正即事警众五首

才得新正几日过流光倏忽莫蹉跎承虚接响终无用悟彻根源好大哥

性本圆明莫妄求千差万别个中流声前色后无余事空起许多闲念头

祖师真印印无偏拶到心空意自圆看破二边中不立一轮皎月照当轩

金峰卓立众山中万象高悬眼界空无角铁牛横古路几人得见白云翁

古寺深藏万壑中夜来孤月照苍穹森罗寂寂无开口几个当机继远宗

　　示众二首

修行不得力每与境相敌谁知境即心反起心分别心境本来空如水印明月月出自无遮万象皆照彻

我有一句子默默说与尔休将所闻闻乃合无旨旨有旨不为真无旨亦非是迷云忽地开性天方显耳

　　示参禅

参禅要透彻一毫不假力对境自无心忘缘体空寂者个话头圆大千无孔隙拟议欲承当生死何了日

　　驴鸣有感

忽闻驴子叫惊起当人笑万别与千差非声非色闹

　　书法被

当机一着那许摸索信手拈来笊篱木杓咄眼目定动是犹迟万里天边飞一鹗

　　关中次本师示偈六首

了知此际不容关物外无心到处闲心境廓然原不二也归无念刹那间

彻见虚空无闭关身心万物自常闲从他出也从他入也归无念刹那间

突兴一念是重关放下之时便等闲起灭不停谁灭灭也归无念刹那间

一重拨去一重关弗若摩尼本自闲应物现形原不动也归无念刹那间

有生有灭隔重关无灭无生当处闲是谁生也是谁灭也归无念刹那间

老汉从来把住关不容拟议落忙间也知就里婆心切总归无念刹那间

　　次密云法兄韵寄友四首

刹刹尘尘是道场淫房酒肆不拘方顶门廓彻通天眼匝地全彰见法王把住虚空当扑碎放行轮劫未为长堪嗟苦海无边际任尔纵横倒驾航

彻底掀翻到古盘超然物外悟心宽大千沙界一毫现百亿须弥个里含法法尽从伊建立头头原藉尔为端偶然点破于中事说与知音仔细看

学道须当彻骨穷寸[糸*系]不挂露家风但能对境忘人我不假澄心当体空山色雨过添晚翠溪光霞接映朝红乾坤许我林间老不逐风尘西复东

不住阳兮不住阴了然如月照孤岑万缘放下理先觉一念无私道可寻行履直教非内外应酬休逐在升沉生平乐业何劳觅不昧原初一点心

　　别达观大师夜行偈

　　星夜经行时前后步互起前步若至地后步不能起后步若至地前步亦不起前后不至地乃能起不已即此谛观之足何尝至地足既不至地空水亦可履空水既可履神通孰不具。

月下闲经行步步须自起前步不至地后步不得起后步若止地前步亦不起前后不住地乃能步不已吾以是观之足何尝住地足既不住地空水履无履空水履无履神通个个具

　　拈阳明先生良知二首

良知即是独知时知得知时知己知般若无知知遍界风清月白更由谁

风清月白更由谁遍界灵知无别知触目湛然无可说休认惺惺是有为

　　和真净老人云居颂五首

绝顶云居北斗齐云庵老汉最先提凡情莫测大机用才露锋铓已涉泥

绝顶云居北斗齐出头天外始应提道人活计原无著好似青莲出水泥

绝顶云居北斗齐虚空突出露全提群峰叠叠高低应无限人来杖带泥

绝顶云居北斗齐电光影里好持提明超日月乾坤净拟议将来三尺泥

绝顶云居北斗齐几人到此个中提云收雾卷天空阔开眼缘何脚蹋泥

　　和普明禅师牧牛颂

　　未牧

水云渺渺乱声哮密密寻踪路更遥昼夜风霜不知处恐伊相犯别家苗

　　初调

才获绳头把鼻穿漫将痛处更加鞭也知乡井迢迢远拽转头来着力牵

　　受制

不从他性远驱驰寸步提持漫漫随几度黑风吹暴雨通身泥水总忘疲

　　回首

蓦地忘机自转头悄然性气已调柔山中水草了知足不用迟疑在外留

　　驯伏

闲放林间与水边横骑短笛任悠然归来一带烟霞晚潇洒歌谣不假牵

　　无碍

出入无栏心自如拟思量处更犹拘满怀风月人牛稳鞭索俱忘乐有余

　　任运

野𡶨溪湾华柳中一环山水翠林茸逍遥快乐无求也软草为毡睡兴浓

　　相忘

拶到忘怀混沌中千山一色绝相同风光不觉人牛处任运腾腾西复东

　　独照

不须收放得安闲脱略寻常顾盼间散步漫归明月下蹋翻从上两重关

　　双泯

人牛处处竟无踪新月孤悬万象空借问归源端的旨枯椿春到绿丛丛

　　山中四威仪偈

山中行杖头触处冻云深铁鞋蹋破千峰顶乌用回头恋碧层

山中住几番寒暑侵不去风光自足四时天着意寻他无觅处

山中坐几度白云空自过孤灯圆月照松房觉了死生之事大

山中卧经年缩脚岩龛破梦里常怀法济人觉后依然贪懒惰

　　十二时歌

金乌趱玉兔催百年光景刹那之野人兀兀蒲团坐虚度阎浮十二时半夜子团团一个虚空尔灵然无觉亦无闻百劫千生偷心死鸡鸣丑翻身下榻惯搔首课诵经年鱼绝声如是之经转乎否平旦寅眼空无我亦无人大千沙界浑无事若道无心早有心日出卯天上人间无价宝红光照耀东山头万户千门热闹闹食时辰松间溪畔信口吟提掇祖师心地印屈指当今有几人禺中已布袋憨憨常化市街头邨后等个人来者何曾是相识日中午饭罢溪边洗钵无拨草瞻风群衲子试问奔波何所图日昳未室中一物何所寄拈起寻常老竹篦无论佛魔咸打去晡时申无位真人那受尘露柱灯笼闲笑傲佛殿山门忽作嗔日入酉石虎西山怪哮吼铁牛惊入瘗幽林笑破虚空半边口黄昏戌捡点将来由自隔衣线下事竟如何多年曾作他乡客人定亥赤体条条取性快破衲蒙头伸脚眠无忧无虑无思解者个日日只如此一念万年终不改从他沧海变桑田行住坐卧常自在

　　警策浮生歌

嗟叹人生虚梦幻烁烁光阴刹那箭功名富贵空中华生死老病真大患人间纵有百年生逐日欢娱都有限迷中迷恋中恋只道荣华无改变谁知个里不容情一息不来去如电好作业不行善招因带果直如线田中种稻定得谷麦里须知还出面看来报应决无差得失从君须自荐既知浮世属无常岂逐境缘声色转眼光落地已茫茫临渴掘井难成办现行日用要自推莫待阎老从头判若不迷头认影子翻身即到菩提𡶨回光返照㘞地声管取自见本来面逍遥自在出尘居无拘无束无羁绊大丈夫貌只么行达得浮生了虚幻了虚幻有何羡灵山化导释迦尊王位俱抛苦修炼人天四众得瞻依羊鹿牛车示方便今日归投急早修像季也称真法眷

　　无生歌

无生歌无生歌我唱无生生更多三界茫茫何日了四生六道混娑婆者里出那里没出没于中无所脱回头蹋著者些貌都卢拉向无生国莫蹉跎趁色力扭定鼻头不可忽工夫到得熟处生相近无生好消息好消息寥寥独坐无人识个中若未达无生便把无生作空豁十八空门空不空空空空到无边阔蓦地翻身识得渠打失鼻孔眼睛突森罗万象笑咍咍千两黄金难买得语默动静合无生柳巷华街心似石勘时人不果决依依俙俙未真实谭玄说妙当无生个里何曾亲见彻衲僧家且罕得立向人前要真说言言见谛了无生觌面临机如霹雳莫将此语当寻常不是途中泛言客无生路上不思议直入条条是空劫生死牢关劄地开昙华朵朵明如日般若力金刚剑无明积劫划然断悟得无生彻底空天魔外道一齐勘灵云昔日见桃华都道当年是作家无生曲调应难和幸有玄沙语不赊长庆老非等闲坐破蒲团七个难卷起帘来见天下才觉无生满世间世人因甚不能了逐色随声空懊恼拈来法法是无生管取头头不相扰无生歌无生歌唱得吾今没奈何依然收拾跏趺坐间看山云阵阵过

　　休休歌

休休休老迈无心向外游自从住个尖头屋千丈岩前掷钓钩动亦休静亦休四威仪内晏然休本来邋遢无拘束潇洒林间已白头名也休利也休于中了了是真休若还一点不了得负堕他年作马牛玄也休妙也休目睹云霄有甚愁三世诸佛口挂壁六代祖师难出头今亦休古亦休百劫千生难逢此际之优游得亦休失亦休片时少刻忘怀个里之玄猷休兮休兮吾何休风传四海知音者学我懒汉之休休无端撞入山阿里也将名字挂林丘你也休我也休休到何年始是休大家识得休休诀拍手归兮不用休

　　牧牛歌

旷劫从来未尝失缘思水草千山掷寻伊不见入云深始探林峦觅踪迹披襟急急过山巅独步悠然夕阳歇时登峰顶受风霜夜半明星天共彻寥寥兮每警䇿总有黄金难买得纯纯者个黑牛儿莫逐寻常贩鞭客想形容真本色生来不受人拘执蓦地相逢获着伊牢把绳头手中絷或时骑或时睡拍盲爱惜心如醉调得纯兮放索头耕遍田园不离位不离位有时吾倦却忘怀渠亦无心趁眉黛五云阵阵过长空暗暗人牛皆自在皆自在呼唤从教相应快逍遥无碍更无求明月清风知梗概天荒地老绝无忧试问牛儿有何赖有何赖趯破未生前大块归兮归兮归便休茅屋山家云叆叇

　　了道歌

了了了时无可了个中岂用从他讨夜来风卷岭残云月印千溪明皓皓明皓皓休草草小中现大大中小此道何曾有定名触着方知了无了应机宜无烦恼句里分明义了了若还滞义复承言个里依然了未了大丈夫气浩浩自有衣中无价宝寻常用处不思议莫向途中打之绕境中了智中了境智双忘作么了若将一个囫囵吞须弥山子谁推倒行亦了坐亦了语默动静都要了了得头头本是空未是吾家真种草者边了那边了古路条条静悄悄风吹石臼演摩诃黧奴白牯却知道觉已了梦已了一念之中有分晓本无一法可当情泥牛背上衔华鸟事亦了理亦了权实并行方才好拈来那用涉思惟师子搏儿不露爪宗亦了教亦了杀活纵横谁敢道一条白棒活如龙铜头铁额俱打倒来也了去也了雁过长空天色皎老胡留只破皮鞋园林华𤼵知多少我也了你也了佛魔到此一齐扫于中净尽绝无余灯笼露柱知音少不了了了亦了了无所了一切了只么随缘自在行乾坤坐断无边表

　　天隐禅师语录卷第十四

　　音释

　　软

　　(而兖切音软柔也人柔弱亦谓之软)。

　　趱

　　(则旰切音赞逼使走也)。

　　昳

　　(杜结切音耋日昃也言日蹉跌而下谓未时也)。

　　邋遢

　　(上力盍切音腊下吐盍切音榻邋遢行貌又邋遢不谨事也)。
乾隆藏第 154 册 No. 1639 天隐修禅师语录


　　天隐禅师语录卷第十五　　　　　直五

　　嗣法门人通琇编

　　机缘

　　九畴顾太史问如何是夺人不夺境师云白云封我圆光户却似无人坐室中进云如何是夺境不夺人师云风送白云归洞去只留一个野闲僧进云如何是人境两俱夺师云了知四大原非我白云聚散本无踪进云如何是人境俱不夺师云几度白云来伴我就里和衣带月眠。

　　僧问不思善不思恶正与么时如何是本来面目师云父母所生口终不与汝说进云和尚为什么不说师云我说恐你落在善恶边问如何是宾中宾师云看月随流水进云如何是宾中主师云岑岩独步来进云如何是主中宾师云坐下白云深进云如何是主中主师云虎豁生头角僧礼谢师云切忌记吾语。

　　师问僧近日工夫如何僧云看十方世界总是一条拄杖师拍椅子云者椅子也是汝拄杖进云是师云被老僧坐却僧拟议师震声一喝僧无语师云参。

　　僧问古人如何得出世师云汝见过古人耶进云和尚谩某甲师云是汝谩老僧进云某甲曾问幻也和尚师云他如何说进云他说古人不挂一[糸*系]毫师云汝信得过么进云某甲信师云既信岂不是汝谩我僧作礼师云你向后那里住进云某甲随缘住山去师云山不是山你向那里去住僧拟议师便喝僧伫思师云好与三十棒。

　　普闻参问万里浮云成一片磬山声遍是如何师便打进云恁么则风归野岳水面波生师又打闻伫思师云会么闻展两手师大笑次日求名起号师更普闻号进云既是普闻还有什么不到处师云今日事作么生进云重川碧落天开晓野老讴歌惜寸阴师嘘一声闻拟议师云礼拜着进云剑号巨阙珠称夜光师展两手闻礼拜云信受奉行一日冒雨到问磬山佛法即不问拖泥带水事如何师垂拂云者是汝分中事闻趯拂子师云再犯不容闻礼拜。

　　居士家壁贴戒杀字下竖刀杖有僧问既戒杀何故畜杀生之具士云非杀生之具乃杀人之具也僧不肯士乞师代转一语师云唤作杀生之具入地狱如箭射士稽首师云记取者语即不得。

　　二僧论无明之理一云无明本有一云无明实无师笑云无明本有众生焉能破无明而成佛道无明实无祖师何以道无明实性即佛性二僧无语。

　　僧参师云作什么僧云提谁字师云我者里谁字也无进云和尚谁字也不立师云又恁么去也。

　　僧问生死不明乞师开示师云我也不明进云愿和尚慈悲师云将生死来为你开示进云生不知来处死不知去处岂非生死师云又道不明。

　　师看拣茶僧问和尚者里作么师云瞎。

　　僧问作家相见事如何师云谁是作家僧拟开口师与一掌僧复拟语师震声一喝僧礼拜师搊住云会得礼拜会不得礼拜僧无语师云虚头汉。

　　僧参师问什么处来进云某处来师云我闻某处安五百单进云是师云你在五百单内五百单外进云在五百单内师云既在五百单内你来那边缺了进云者边亦不缺师呵呵大笑。

　　僧参师云者样炎天奔走作么进云狂心未歇师云歇即菩提进云心地未达望和尚慈悲师云你作何务来进云不知师云既不知怎么得到者里进云为法来师云又道不知知有本问如何是夺人不夺境师云空山无有人惟是水流声进云如何是夺境不夺人师云独步单瓢杖千山绝点尘进云如何是人境两俱夺师云默坐空王殿灯残月更沈进云如何是人境俱不夺师云阇黎问道处足下是云岑。

　　磬山初辟一居士鹤发童颜携杖入山问云弟子遍参知识不能达道乞师方便师云道在日用进云既在日用何有得失乎师云得失在于迷悟非干乎道也进云既不在道迷悟从何有师云迷悟在人不在道也进云道在于人迷之亦无失悟之亦无得师云得失在乎人何关于道也进云既不关乎道又道道在日用耶师云道在日用迷之之谓失悟之之谓得故非关于道进云既不关乎道道与我是一是二若二道非日用若一道即日用安有道在日用乎师蓦竖拂子云你唤者个作什么进云拂子师笑云百姓日用而不知故君子之道鲜矣士拍手云我会也师云你会个什么进云百姓日用而不知师掷下拂子云还会么士拟议师云承虚接响士谢而去。

　　僧问如何是衲僧相见句师视之云还见么僧喝师云三喝四喝后又作么生进云犹是套语师云与他茶止渴。

　　尼参师云为什么出家进云为自身师云何得弃了丈夫进云云中影子师将双手抛后云更道来进云心不思念不动师云心不思念不动谁着你说尼喝师云千喝万喝后如何尼罔措师打出。

　　师偶至一居士家士年登九十疾病眼盲问云老身看看待灭矣师云还有不灭者么进云人死如灯灭岂有不灭者乎师云居士曾见心经么进云心经熟读师云不生不灭聻进云我今眼已不见师云眼虽不见见即不无你还见暗么进云见师云无眼耳鼻舌身意是个什么士忽大笑云我今生几乎蹉过师云即今得个什么进云虽无所得已知不生不灭之理师云切莫作道理会士合掌礼谢。

　　慧法主问师曾看八识规矩否师云六祖道大圆镜智性清净平等性智心无病妙观察智见非功成所作智同圆镜五八六七果因转但转其名无实性若于转处不留情繁兴永处那伽定只如大圆镜惟在第八识上显是总显耶慧云单第八识显师云除却你眼耳鼻舌身意六识大圆镜在什么处转慧拟开口师摇手云不是不是。

　　僧问某在诸方了了明明独未见和尚师云我者里不许进云和尚有什么师云一物也无进云既一物也无因甚不许师云只为你有在僧拟议师喝出。

　　南川老居士临终请师诀别师云居士一切家业都放得下么进云放下久矣师云者一着聻进云我要你拄杖子师云古人道你有拄杖子我与你拄杖子你无拄杖子我夺你拄杖子居士即今有拄杖子么进云我无拄杖子师云索我拄杖子者是谁进云某甲师云又道无士不觉高声云南无阿弥陀佛师云拄杖子已得了也进云我当为礼拜言讫而逝。

　　僧问如何是体中旨师云一尘不染进云如何是用中旨师云搬柴运水进云如何是句中旨师云大虫吞却虚空耳进云如何是玄中旨师云石女披襟携小子进云如何是旨中旨师喝云言外知归不用频举。

　　宗侍者问赵州道苏州有常州有莫有故事否师云有什么故事进云难道是佛法耶师云唤作佛法即不得进云赵州道常州有苏州有和尚聻师云苏州也无常州也无进云和尚现在师云你道老僧是有耶宗礼拜师云恶。

　　僧问路头不亲切如何做工夫师云你见那里不亲切进云现在不亲切师云谁着你问僧礼拜师云莫错认好。

　　僧参问者一着子人人本具个个不无因甚有种种差别师云你见那里是差别处进云也有吃棒的也有不吃棒的师展两手云棒在那里僧礼拜。

　　居士问法华经中道我此法华经且道那一句是法华经师云你道那一句不是法华经进云万望慈悲盘桓师云我与汝忒煞盘桓了也。

　　僧问如何是观音入理之门师以杖敲柱云闻么进云闻师云者便是观音入理之门僧无语师云会么进云不会师云识得不会最好。

　　直方参问无梦无想无见无闻正睡着时主人公在什么处师云知无梦无想无见无闻聻进云不会师云不会最亲切进云特来礼觐和尚师云又道不会直诺诺礼谢退。

　　中秋晚直方问皓月长明为什么偏多圆少师云时序不同进云长江可竭为什么渊底难穷师云探竿短在进云四大本空为什么饥寒难忍师云急救去进云草木无情为什么华开华落师云莫作两橛会直礼谢云四处已蒙师指示言前一句更如何师云礼拜着直作礼起喝师云何不早喝。

　　问如何是大事因缘师竖如意进云不会师云惟此一事实余二则非真。

　　居士问如何是格物师指炉云会么进云不会师云大慧云但知格物而不知物格张无垢便悟去进云如何是物格师云若无物格争能格物。

　　侍者问得力一句如何师云藏锋结舌稳密修持侍礼谢师云得力句在汝边老僧与你说的便不得力也进云请和尚得力句师良久云会么侍礼拜。

　　问久向石磬未审还有声也无师云你从那里来。

　　龙池茶话次僧问教中道治世语言皆顺正法请问和尚如何是正法师云你适才不肯听而今更问么进云恁么则春色无高下华枝自短长师云也许你具半只眼僧喝师云多耶。

　　山茨侍次师举四藏锋句问云如何是就理藏锋进云梁王殿上道不识如何是就事藏锋进云今朝雨落地不干如何是理事俱藏锋进云行不出户坐不当轩如何是俱不涉理事藏锋进云八角磨盘空里走师云此四转语足继先觉虽然也是搕七搭八。

　　箬庵呈颂云千玄万妙隔重重个里无私总不容一种没弦琴上曲寒崖吹落五更风师云玄妙即不问汝如何是不隔的句进云和尚见那里是隔句师云我不用恁么推拓庵拟开口师便打复示颂云千波万浪隔重重识得源头处处通根境脱然全体用拈来物物始从容。

　　僧请益宾主句师云在宾须知宾中之句在主须知主中之句在主若不知主中之句则被宾家夺去用在宾若不知宾中之句则被主家夺去用所以云宾则始终宾主则始终主若宾主不得始终则二俱无用进云只如两堂首座齐喝孰宾孰主师笑云两堂首座聻进云恁么则全宾是主全主是宾也师云你还会二宾二主么进云谁是二宾谁是二主师云宾家有主主家有宾宾家有宾主家有主宾家无主宾不成宾主家无宾主不成主宾家无宾宾亦不成宾主家无主主亦不成主宾主不成二俱瞎汉。

　　师问圣净石霜道休去歇去冷湫湫地去一条白练去古庙香炉去一念万年去首座云明一色边事九峰不肯你作么生会若道是到家语何故当时九峰不肯首座若道未是到家语何故石霜又恁么道进云某甲若在九峰处会则知首座未是师云你离却九峰道一转语看进云若道得一转语亦落九峰位下师便喝。

　　僧问如何是临济旨师云怒雷掩耳进云如何是沩仰旨师云光含秋月进云如何是法眼旨师云千山独露进云如何是曹洞旨师云万派朝源进云如何是云门旨师云乾坤坐断。

　　僧心安看楞严经师召至法堂指石磉云今日者个与汝说法了也进云未审说什么法师云天地同根万物一体进云不会师云既不会看什么楞严经师命箬庵转一语进云某作心安便礼石磉三拜师云恁么许汝看得楞严经。

　　僧问赵州访临济公案语句相同何得一录临济问赵州一录赵州问临济若赵州录中是则临济录中非若临济录中是则赵州录中非师云你道如何是祖师西来意进云不会师云汝向是非外荐取进云是非外如何荐取师云汝是赵州老僧是临济僧笑云会也会也师云会个什么进云是某甲之过非和尚之咎师云汝又在是非里荐取了也。

　　山茨问如何是第一玄师云坐却白云终不妙进云如何是第二玄师云拈过案山来与你道进云如何是第三玄师云露柱沿街走灯笼笑满腮进云三玄已蒙师指示三要乞师再垂慈师云汝从头问来进云如何是第一要师云铁牛横古路进云如何是第二要师云撞倒须弥峰进云如何是第三要师云金鞭打入藕[糸*系]窍茨礼拜。

　　僧问一手独拳万人来揠时作么生师便打僧问第一句中荐得堪与佛祖为师如何是第一句师云觌面春风和气眉分八字纵横进云第二句中荐得堪与人天为师如何是第二句师云揭开云里月休向暗中行进云第三句中荐得自救不了如何是第三句师云言中有响知归不免借他家路。

　　僧问希有即不问如何是平常法师云汝昨日在杭州来进云是师云岂不平常进云虽在杭州来不知杭州意趣师云你又作奇特会耶。

　　僧问十方世界是沙门一只眼父母未生前眼在什么处师良久僧无语师拈拂子进云者是拂子师云汝只见拂子而不见眼。

　　普门领众访师茶次问云如何不吃茶师云吃进云你没有师举茶瓯示之进云者是我的师以茶擦耳泼云是你的是我的门无语斋罢进云世间人如放鹞子见风势大不要放师云不然进云怎么不然师云设若放起时风大如何进云了师云亦不然进云怎么不然师云何不道收起索子门无语师大笑。

　　僧问青山云澹即不问禅宗独露是如何师据坐云会么僧喝师云作么愤僧礼拜云也是青山云澹事师云你只见青山云澹不见禅宗独露。

　　师访居士士送出师顾士云公引道进云原自七通八达师蓦指墙云向那里去得么士无语师遂别。

　　章格非太史问如何是格物道理师以扇击椅子云会么进云不会师云不会将什么做文字士举集注师云者是朱子的格物如何是公的格物士无语又一日访师同登望湖岭复问云如何是格物的至理师以拄杖敲松树云会么进云此莫非香严击竹之意师便打。

　　僧问某甲不会参禅如何修行师云念佛去进云如何是佛师便打僧礼拜师云好不会僧琇石参礼拜起打一圆相师云者瞎汉石喝师亦喝进云恁么则石磬声嘹喨聋人耳更闻师云看脚下石又喝师拈棒石礼拜。

　　僧问某参不是心不是佛不是物是什么如何师云作么生参进云正提起话头不见有话头惟见参的人师云既见参的人是青是黄是白是黑是长是短僧拟议师云拟之则差僧无语师云不是心不是佛不是物。

　　僧问如何是宾中主师云谁来问进云如何是主中宾师举扇子云我者是十文钱买的进云如何是主中主师放下扇子良久进云如何是宾中宾师云汝脑后看。

　　僧问昔日闻风今朝睹面如何是睹面一句师云你道是如何僧礼拜师云也当不得僧无语。

　　僧问如何是用处不换机师举茶瓯云者个只好吃茶。

　　僧因脱裹脚呈偈云两只裹脚一样长早缠晚脱有何妨历年辛苦防偷盗今晚脱了无处藏师云脚聻僧举脚师云连脚也脱却僧无语师云未在。

　　僧问山河大地尽是父母未生前本来面目如何师云汝转山河大地作自己则易转自己作山河大地则难进云山河大地尽是自己何处更着自己师击案云我打者里你不痛我打你身上却便痛作么生会僧礼拜云到者里不会师云参。

　　僧参问久慕和尚特来求示第一义师云老僧若与你道即是第二义了也进云某甲钝根乞师指示师云大雪漫漫争得到者里进云只么来师云又道钝那。

　　僧问如何是法身边事师云老僧满口道不出进云如何是法身向上事师便喝僧久立师云直须亲见若不亲见徒自劳形僧礼谢箬庵问疑情不起时如何师云汝见什么道理进云说一物即不似师云又疑个什么进云古人道似镜长明唤什么作镜师云真常流注进云者是学人疑情边事师云你还见镜中有物么进云镜中既无物为什么打破镜师云为无一物进云打破镜时作么生为人师云处处无踪迹进云古人拈槌竖拂聻师云处处无踪迹庵礼拜。

　　僧问曹山送裤与庵主话如何是娘生裤师举足示之进云娘未生时如何师云汝在未生时问来。

　　僧问如何是法身边事师云黑漆桶进云如何是法身师云烂冬瓜进云如何是法身向上事师云三家邨里酒帘子进云如何是出格句师云独脚蟹。

　　僧问如何是宾中主师云者瞎汉进云如何是主中宾师挥拂一下进云如何是主中主师放下拂子呵呵大笑进云如何是宾中宾师拈起拂子云你还识得者个么僧无语。

　　僧问一切公案只是一个道理为甚有明与不明师云你那里见得是一个道理进云从上来如此说师云食人涕唾汉进云大修行人不落因果既是大修行人因果分明为什么不落师云汝不是大修行人进云和尚如何说师云不绝声与汝道进云大彻的人为甚命根不断师劈脊便打。

　　僧问竿头撒手时如何师云你一向坐在那里进云天下干戈挠乱如何国主安宁师云你正乱在进云有动即止安乐时如何师云未是你安乐处进云前念已灭之后后念未起之先可是本来面目师云即今是前念是后念僧竖起拳师云放下着。

　　僧问如何是理藏锋师云虚空扑落地进云如何是事藏锋师云湖州萝卜宣州姜进云如何是理事藏锋师云有水皆含月无山不带云进云如何是俱不涉理事藏锋师云无手人行拳。

　　僧问有佛处不得住无佛处急走过正恁么时如何师云汝即今在什么处僧竖拳师云是有是无僧以拳入袖师云是什么僧便出。

　　僧问古人道既是师子儿为什么被文殊骑师云理能伏人。

　　一僧结破地狱印呈上问云舌印心三处俱用红色𠶹哩字如何一处放光师云放下印子与你道僧放开手云如何得破师云破了也。

　　僧参问唤作一物即触不唤作一物即背时如何师云汝唤什么作物进云目前法法师云触僧不进语师云会么进云不会师云背僧无语师云吃茶去。

　　朗然问诸行无常是生灭法生灭灭已寂灭为乐如何是生灭灭已寂灭为乐师云汝莫向生灭边觅进云念念生灭如何得不生灭去师云汝即今是生是灭朗拟议师便喝朗又问如何是寂灭师云今朝雨落阶前湿。

　　僧参问万法归一佛殿前露柱归向什么处师云你将露柱来我与你归进云不会师云不会恰好。

　　僧问如何是函盖乾坤句师云吞吐虚空进云如何是截断众流句师以拄杖画一画云吽进云如何是随波逐浪句师云水上揾葫芦。

　　僧问虎以肉为命为甚不食其子师云有爱在。

　　僧问久闻和尚圆镜今日特见如何是和尚的的为人处师云你那里闻者消息进云轻轻叩石磬清音遍界闻师云道途之说僧喝师云再喝看僧云莫孤负某甲师云七十里僧又喝师云者瞎汉僧嘻两声师指椅云且坐僧礼拜师云你者几年在庵里住么僧耸身起师云何不老实道僧拍手师大笑进云又被风吹别调中师云馊茶剩饭者里用不着。

　　林皋参师云那里来进云武林师云争知我者里进云臭名难谩师云污汝耳皋喝师云喝后如何进云犹不知在师云老僧不知汝知个什么皋拟掌师云犹弄虚在。

　　师诞日茶罢僧问生日前也不问生日后也不问正当生日时请师道一句师云适才你噇什么进云石磬声传遍金炉清夜闻师云更道来僧喝师云喝后如何僧转身顿足师云弄影子汉进云和尚莫谩人好师云谁谩你又僧作礼师云你问什么僧无语师云倒老实。

　　僧问如何是先照后用师云汝多少年纪进云如何是先用后照师云放你三十棒进云如何是照用同时师顾僧一喝进云如何是照用不同时师全身倒靠禅床。

　　天隐禅师语录卷第十五

　　音释

　　恶

　　(乌故切音恶喑恶怒貌)。

　　搕

　　(克盍切音榼击也)。

　　磉

　　(苏朗切音颡柱下石)。

　　揾

　　(乌困切温去声指按也)。

　　嘻

　　(许其切音熙嘻嘻和乐声)。

　　耸

　　(荀勇切音竦高也)。
乾隆藏第 154 册 No. 1639 天隐修禅师语录


　　天隐禅师语录卷第十六　　　　　直六

　　嗣法门人通琇编

　　机缘

　　僧问恁么也不得不恁么也不得恁么不恁么总不得意旨如何师云恁么也得不恁么也得恁么不恁么总得进云万古碧潭空界月再三捞漉始应知师云捞后如何僧无语师起身出堂进云请和尚逐句下一转语师云问将来进云如何是恁么师向下行两步进云如何是不恁么师向上行两步进云如何是恁么不恁么师复坐僧礼拜。

　　朗然作礼起伸出拳头云者个是缘会如何是性空师云我道是性空不是缘会进云争奈有者个在师蓦头一棒云你道是性空是缘会朗无语师云立地死汉。

　　僧问如何是临济大师面目师顾视云瞎进云请和尚别道师震声喝退。

　　栖莲问有人问和尚如何接人向他道什么师云你道平常进云恁么和尚有法与人师云平常说什么进云口喃喃师云道什么莲拟议师云放汝三十棒。

　　僧问如何是第一玄师以手打圆相进云如何是第二玄师云妙句不能传进云如何是第三玄师云其中绝正偏进云如何是第一要师云月出长空笑进云如何是第二要师云雨打松梢叫进云如何是第三要师云木人鼓掌顶门眼开。

　　箬庵呈颂末云夜半露柱相逢横吹无孔铁笛师览毕问云露柱还有口么进云炽然常说师云也则道得一半进云和尚又如何师云此问复何来庵于言下有省次日入室呈似师云你见处作么生进云直下如团火相似师云不得烧却眉毛庵便喝师云烧却了也庵云看者老汉一场败缺便出。

　　僧问如何是法身边事师云开口便错进云如何是法身师云动念即乖进云如何是法身向上事师竖起拳进云如何是出格句师云挂角𦏰羊。

　　恒证呈偈有始从者里脚跟闲句师览毕示云汝青年当郑重既有志此事须是一脚蹋到底始得进云如何是到底一句时值板鸣师云且去吃饭来与汝道进云吃饭来又作么生道师拦腮便掌。

　　僧参问蹋破千峰来请师指示师云既蹋破千峰你向那里下脚进云今日亲到磬山师云磬山是山不是山进云蹋破了也师震声一喝。

　　僧问月白风清时如何师云凉飕飕地进云请师别转一语师云再问将来进云月白风清时如何师云凉飕飕地进云某则不然师云你又作么生进云者里是什么所在师云灼然是什么所在僧顿足师云瞎汉进云亲言出亲口师喝退。

　　僧问猛虎以肉为命云何不食其子师云是亲必顾进云虚空无向背云何有东西南北师云切忌回头转脑进云饮乳等四大海水积骨如毗富罗山那个是最初父母师云养子方知。

　　火头问某甲不晓得修行乞和尚指示一条径路师云烧火须横了柴楼空了肚头拟问师云不要拈一放一。

　　僧问华开碧岫山妆面月印寒潭水画眉即不问如何是本来面目师云直下看进云看破了也师云看破个什么僧喝师便打。

　　僧问如何是句到意不到师云言言见谛步步迷踪进云如何是意到句不到师云秪在舌尖头尽力吐不出进云如何是意句俱到师云有时独倚庭阑上闲看梅开三五枝进云如何是意句俱不到师云落华流水去空负浪游人。

　　栖莲问某甲途中得个消息呈似和尚师云试道看进云蹋破澄江一回摸鼻师云摸后如何进云通身洪汗冷如冰师云未在更道莲喝师便打。

　　直方问如何是一喝不作一喝用师笑云你气急那进云不会师云岂不闻古人以一喝分五教乎直释然随问云昔日临济问黄檗佛法的的大意为什么不喝便棒师云你作棒会么进云未审作什么会师云你作喝会么直出师云且缓着直转身呈颂云一喝如珠处处圆千差万别一时全痴人不解先宗旨徒把虚空乱凿穿师震声一喝直礼拜。

　　僧问佛祖公案秪是一个道理因甚有明与不明师云其力未充进云大修行人当遵佛行因甚不守毗尼师云杀人刀活人剑进云杲日当空无所不照因甚被片云遮却师云开顶门眼看进云人人有个影子寸步不离因甚蹋不着师云蹋着则头角生进云大彻的人本脱生死因甚命根不断师云将命根来我与你断进云尽大地是个火坑得何三昧不被烧却师云你即今站在什么处。

　　圣净问世尊降生时一手指天一手指地周行七步目顾四方云天上天下惟吾独尊后又睹明星悟道若道睹明星处是则指天指地不是了也若道指天指地处是则睹明星又不是了也若道前后相同古人又说一见不再见若道不相同指天指地与睹明星时岂有二也师云切忌向迷悟处觅进云女子出定因缘文殊鸣指一下罔明亦鸣指一下二大士一般鸣指为什么却有出得出不得未审文殊过在甚处师云三十棒待别时进云古人道一人得大机一人得大用如何是大机大用如何是大机之用如何是大用之机师云看孔着楔买帽相头进云举一不得举二放过一着落在第二如何是举一如何是不得举二如何是落在第二师云切忌错会如何如何落二落三了也。

　　僧问渴鹿趁焰如何得歇师云见水即止进云摩尼珠久埋没尘土中如何急切觅得师云好个客作汉进云一斩一切断如何得此利剑师云钝置杀人进云等是水味有品为第一泉有品为第二泉作何剖分师云舌在口里进云黑夜中认贼为子认子为贼作何判断师云有智主人二俱不受进云家亲作祟如何处置师云识得不为冤进云的的主人翁如何得觌面一见师便喝进云堪舆家罗经纵横移动针必指南是谁作主师云拈东捉西进云家宅是诸人生身活计见得什么便肯破家荡宅师云恁么也不得不恁么也不得进云电光中良骥瞬息千里如何得一往追上揽辔入手师云何得甘为下贱进云大慧云将八识一刀凭甚安身立命师云你还识得持刀的么进云胡来胡现汉来汉现是镜体是镜光师云犹盼两头在进云未开口以前为甚便棒便喝师云若唤作棒喝带累德山临济了也进云日升月沉雷轰电掣山静云间水流华开农歌牧唱妇谇儿嬉莫非是者个迸现如何拈向得脚跟下要用便用师云动念即乖进云修行人多怕去后黑漫漫地不知现前黑漫漫地更苦尽说生死事大不知现前刹那死死生生更切此际重关一击如何下手师鸣指一下进云高峰大师云大彻的人本脱生死为甚命根不断命根既未断叫做大彻彻的何事师云待汝彻后即向汝道进云一句当天八万门永绝生死者一句得恁有力师云壁立千仞。

　　僧问佛未出世祖未西来元无佛法世法之名迥出黑山鬼窟一句作么生道师云头不梳面不洗与你相见了也进云佛既出世祖已西来佛法世法相为建立不犯化门道将一句来师云入水见长人进云佛生凡圣对待之门世法佛法名言强立一切总拈过一边衲僧本分一句试且道看师云鼻头向下垂进云人人有一假风光扑头扑面因甚全然不识师云一回吃水一回噎进云个个具有如来智慧辩才于寻常间语言问答甚平易甚不思议刚被人问个如何是你本有的佛性为什么却反眼竖口哑师云鹅王择乳素非鸭类进云既名佛子志阶佛地为甚一个佛字最不喜闻师云到者方知。

　　僧问古人道皮肤脱落尽惟此一真实如何是一真实师云你皮肤脱落尽也未进云脱落后如何师云真实聻进云求和尚慈悲师云切忌向人讨进云讨个什么师打云话头也忘却了。

　　僧问腊尽梅香则不问冲霄鸟唱事如何师云你在那里着脚僧喝师便打僧退后云东风卷尽残岩雪枯木华开是何人境界师云近前来与你道进云看破了也师云看破个什么僧连拜云再礼一拜师云看破了也。

　　同云云某才得个歇处呈偈云闪烁红光影吾身觉自轻古今无变易元来没处寻师云既没处寻又道得个歇处进云古今无变易师云即今聻进云在师云在什么处云喝师便打。

　　僧问客散堂空为什么宾主历然师云那里得者个消息进云佛真法身犹如虚空法身在什么处师云触着动着进云除却穿衣吃饭外如何是法身向上事师云切忌迷头认影进云末后一着始到牢关如何是牢关师云打破来与汝相见进云声色未彰睹闻个什么师云切忌死水里浸杀进云虚空生我心内犹如片云点太清里世尊在虚空内耶虚空外耶师云捏碎虚空向汝道。

　　僧问遍界是个火坑得何三昧不被烧却师云看取眉毛进云狂心顿歇歇即菩提如何得歇去师云歇不得担取去进云从缘荐得相应疾就体消停得力迟如何是从缘荐得师竖拂云你还识得么僧礼拜起伫立师云你还有得问么进云遍界不曾藏师云你在那里安身立命进云黄莺啼处百华香师打一拂云打落枝头时如何僧无语。

　　众僧参礼临别一僧问临行一句请和尚道师指门外云脚蹋实地去又一僧问出山一路如何去师云春风满面去又僧礼拜问知有的人如何保任师抚其背云第三句语却不与你道众僧礼谢而退。

　　僧问山岳倾颓为甚烟霞不散师云舍大恋小僧云独临玉镜云何眉目不睹师云打破镜来相见。

　　振宗云二载并无一疑伏望慈悲容入室盘桓师云汝既不疑又盘桓个什么进云工夫上不疑公案上有盘桓处师云不是不是宗无语师云我看你一肚子疑进云不疑师云切忌坐在不疑之地进云不疑尚不可得何坐之有师笑云问他作么进云不问焉知不疑师云又坐也宗又无语师云直须究竟始得宗礼拜。

　　僧问青山自青山白云自白云云何而有念师云青山自青山白云自白云你问作么僧礼拜师云你会得礼拜会不得礼拜进云到者里无开口处师云问的是什么进云师资正理师云又开口也。

　　僧问尽大地是一个眼睛为甚隔窗牖而不见其内师云触瞎眼睛相见。

　　僧呈偈有吞时却易吐却难之句师云且道不吞不吐时如何进云谢和尚慈悲师云你又要吞也进云吞个什么师云瞎汉话头也忘了。

　　僧问学人未到磬山先已吃棒了也师云空头禅和进云再求和尚赐棒师云老僧无者闲气力。

　　僧问赵州勘二庵主为什么肯一不肯一师云你那里见他肯与不肯来进云赵州饶舌师云莫谤赵州好。

　　僧参云某甲千里万里为生死事大而来请问和尚如何了得生死师云你未发足时在什么处安身立命。

　　僧问赵州当时眠在雪里叫僧相救请和尚代一转语师云老僧若在还他一蹋进云那僧眠下赵州便起且道赵州救此僧此僧救赵州师云你道你与我说我与你说僧以手拓一拓师呵呵大笑僧礼拜师云放你三十棒进云和尚也须分一半师云我道你不敢全当。

　　师饭罢偶剔牙僧问如何是出生死一条径路师以剔牙杖示之云你还识得者个么进云和尚还有方便么师云太煞方便了也进云毕竟如何师云也无毕竟。

　　问天未开地未辟人未生时景象若何师云你者一问从那里来进云那时一切众生在何处安身立命师云在者里进云恁么则百草待春回惟有梅华先破腊师云更有先者在进云镇日梅华堆里坐今朝识得真消息便礼拜师云莫是学来的进云不是师叱出。

　　僧问无字可了得生死师云你那里见得无字来进云未见师云既未见又问了得了不得僧拟议师云你且领话进云望和尚慈悲师云老僧忒煞慈悲了也。

　　僧问如何是黑白未分时事师云你未开口时如何僧拟议师便打进云分后如何师复打僧急走云青天白日师云者瞎汉。

　　僧问如何是某甲安身立命处师云汝从那里来进云即今在者里师云既在者里又觅甚安身立命处进云莫不便是师便喝。

　　僧问世尊明星意旨如何师云黑里白。

　　僧问没奈何时如何师云老僧亦没奈何进云不与万法为侣者是什么人师云你又有奈何了也进云百尺竿头如何进步师云向后看进云某甲不会求和尚开示师云进前来僧无语。

　　僧问做工夫如何是下手处师直视云穿衣吃饭屙矢放溺你还信得及么进云信得及又如何师云信得及当下便是僧拟议师云拟议即差。

　　僧问三乘等观性空而得道如何是性空师拈拂子云者个三十七文买的。

　　同云问如何是接物利生句师云近前来向汝道云拟进师便打云礼拜云恁么则恩大难酬师云向后看进云向后又作么生师云接物利生云复礼拜出。

　　僧问门庭边事则不问如何是室中事师云举眼看进云者犹是门庭边事师云你只知门庭边事不知室中事僧喝师亦喝僧礼拜印干呈偈云父母未生前本来无一物通身是口兮向人说不出师云既通身是口你身子在什么处进云没藏身处师云你口聻进云口亦了不可得师云二俱不可得毕竟作么生进云却请和尚道师便喝干礼拜师示偈云看得身心一物无此中端的不糊涂当阳一喝能担荷道在目前何所图。

　　僧问文殊是七佛之师出女子定不得请问和尚过在什么处师云你还识得罔明么进云却请和尚道师便掌。

　　僧问荆棘林中下脚易月明帘外转身难如何是转身一句师云你从那里入进云从堂中来师云转身了也进云便从者里去也师便打。

　　养明问如何是佛眼法眼师举拂示云你唤作拂子不唤作拂子进云总不要师云蹉过佛眼法眼了也进云也无藏处师云晓得你按着死蛇头进云活处又从那里来师云待死蛇头发现始得。

　　僧问大地一只牛未审鼻孔在什么处师云在你眼里进云和尚被某甲牵师云穿却你眼睛了也。

　　僧问月映山中宾作主山山得主主为宾宾主历然如何施设师打一拂进云谢师火上添油师云恁么烧尽大千世界你向那里安身立命进云不会师云了。

　　僧问两株银杏树那一株是宾那一株是主师云宾则总宾主则总主进云一把大火时谁作主师云看取自家眉毛。

　　玉林书记一夕炷香礼拜问云古人十智同真请师曲垂方便师云老僧今日劳倦进云乞师不吝师云试问看进云千形揉杂万象森罗作么生同一质师云不用巧安排进云会权归实而五千退席拈华别传而百万迟疑作么生同大事师云迷悟同源进云此坐彼立之不一太孤太奢之各殊作么生总同参师云高低普应进云人心之不同犹如人面作么生同真志师云曲不藏直进云南人恶热北人畏寒作么生同遍普师云寒时寒杀你热时热杀你进云黄菊经霜绽红叶趁风飘作么生同具足师云枯者从他枯茂者从他茂进云一家欢喜一家忧作么生同得失师云出得得失来与你道进云揖让而鸟兽咸若征诛而血流标杵作么生同生杀师云仁者能好人能恶人进云百舌千声殊唇异口作么生同音吼师云未开口时其声如雷进云各家门各家户作么生同得入师云知出便知入进云十智已蒙师指示汾阳当时说到者里舌头拖着地和尚还肯道与什么人同得入师云东邨王大姐进云与阿谁同音吼师便喝进云作么生同生杀师云好与三十棒进云什么物同得失师云拄杖子今日𨁝跳进云阿那个同具足师云石敢当进云是什么同遍普师云夜半正明进云何人同真志师云波斯嚼铁进云孰能总同参师云山河大地进云那个同大事师云孟八郎汉进云何物同一质师云脚下草鞋进云恁么则澄潭不碍蛟龙舞笑杀看椿摇橹人师云一轮明月照万影碧潭空进云个中能有几人知便礼拜。

　　道林等五人打不卧七毕入室作礼师问七日内事道将一句来看林向前云若论本体中事师随声问云如何是本体进云眼光相接处师云者不是你本体秪如眼光落地时你向什么处相接林拟议师便打。

　　尽演问如何是夺人不夺境师云野渡无人舟自横进云如何是夺境不夺人师云打破蔡州城进云如何是人境两俱夺师云一人发真归源十方世界悉皆销殒进云如何是人境俱不夺师以拂子指云目前是什么演礼拜。

　　僧问一阵凉风翻转山河大地师云作么生翻转进云大地平沉师云你站在什么所在进云连自己也没却了师云放汝三十棒。

　　师病中僧问时人有病医王医医王有病阿谁医师云者一问从那里来进云祖祖相传如何分付师云赤手条条进云末后一句请师道来进云始初好与三十棒。

　　僧呈偈云父母未生前青天白日悬照破当人面清风阵阵寒师览毕云悬在那里进云和尚还见么师云见已生后了也僧无语师云你还见么僧又无语师云屈。

　　僧问父母未生前与生后一般教某甲疑个什么师云既是一般为甚有生前生后僧拟开口师以手掩住僧礼拜云谢和尚慈悲师云你见个什么道理便恁么道进云现前一般师云你一口气不来向甚处去进云便是者里转得身好师指云且出去僧便出师呵呵大笑。

　　僧问过去心已去未来心未来现在心不住教某甲如何体认师云谁知三心僧拊案云总在者里师云者里是什么所在进云圣凡不立师云你还有者个在。

　　僧问千差万别则不问归家一句是如何师云你还穿草鞋么进云兀坐寒灰时如何师云冷湫湫地去僧退后一步师云进前来看。

　　僧问日里即有睡中即无如何得寤寐一如去师云谁与你道的有无进云不会师云不会最亲切。

　　僧问某甲数千里来乞和尚开示不惟不识佛法一个自己也不识师云既不识谁拖着你来进云某才出得二年家只是慕和尚来的师云你二年做得什么来进云不会师云又道二年。

　　僧问某湖广人请和尚指示师拈起广扇云者是湖广来的你还识得么进云不识师云你不是湖广人。

　　僧参云久慕道风今日得见和尚师高声喏进云三乘十二分教则不问当阳一句请师直指师竖起拂子僧礼拜师云你那里来进云今日得到磬山师云犹是者边的事那边事作么生僧出师云未在。

　　僧问忽然打破沙锅露出家常茶饭时如何师云吞又吞不得吐又吐不得。

　　僧问明明百草头明明祖师意如何是百草头师拈起案上笔进云如何是祖师意师掷笔视之进云空生大觉中如海一沤发为甚又道虚空也须吃棒师云你见大觉么。

　　僧问热则随热寒则随寒人人有者个为甚么摸不着师云要摸著作么僧拟议师云何不进语进云摸着后如何师云热亦得寒亦得。

　　僧辞去问如何是出门一句师云步步蹋着实地去。

　　僧问某甲不晓得修行乞和尚指示师云谁着你来问。

　　僧问如何是本来面目师云我不识进云和尚为什么不识师云若识不是本来面目。

　　僧问如何是得意忘言师云拈却话头来僧拟议师便喝。

　　僧问眉目甚分明打破镜时如何师云眉目聻。

　　僧问学人拾得一双破草鞋特来见和尚师云将来看进云从来不假借师云难道僧礼拜云莫怪学人悭吝师云露丑了也。

　　僧参师问你到者里多少路僧竖一指师云一百里么僧拟议师便打。

　　僧问迸碎虚空放光动地师云道什么僧喝师云驴鸣马嘶。

　　僧问树凋叶落时如何师云体露金风进云便恁么去时如何师云坐杀了也。

　　慈门讲主问某甲痛恨昔年错用心此事如黑漆桶相似和尚还有方便令学人得进一步否师云你昨日同那个来主患耳重无语师指侍者者云你昨日同那个来主拟开口师便以手掩其口主顾者云他传错了师云你错他不错主无语师云切不得放过进云将错就错时如何师云你那里得见错来进云到者里无开口处师云错。

　　僧问自远趋风乞师一接师云近前来向你道僧近前师便掌。

　　僧问眼光落地四大分张时在何处安身立命师云你即今在什么处安身立命进云十二时中教某甲如何用心师云无心可用僧拟议师连打两掌。

　　僧问无梦无想无见无闻主人公在什么处师云你即今是梦是想是见是闻进云不会师云梦未醒在僧无语师云青天白日进云毕竟作么生会师震声一喝。

　　僧问不是心不是佛不是物毕竟是个什么师云诸佛亦不识。

　　僧问云门使僧问雪峰项上铁枷何不脱却乞和尚代一转语师云你那里得见铁枷来。

　　僧问一尘不立时如何师云直须打破。

　　僧问如何是明头合暗头合师云一字不加点进云如何不加点师云明头也合暗头也合进云离却明暗外请和尚道一句师云老僧到者里气急杀人。

　　𨍏轹居士参礼师云久闻居士笃信此事士云和尚唤什么作此事师劈面一拂进云久向和尚有此机要师云你还要第二杓恶水那进云和尚者里也不少师云今日且放过士又入室次师云今时人乱做者多若论此事须当究己己事既明然后造差别智进云恁么说话弟子疑和尚也师云只恐你不疑澄江请师不赴玉林书记破关来见叉手云狂儿国土父不容过者个峰头还是老汉住处么师云你且站下脚我与你道林掀倒香案便出师高声云将拄杖来林遥应云剑去久矣。

　　僧问父母未生前即不问如何是本来面目师云直须向未生前看进云白日红光现青山似须弥师云与他了无干涉僧竖起指头云满地是虚空师云也是空头语。

　　僧问求和尚指示向上工夫师高声云向上有什么工夫进云即今如何做工夫师云向下看。

　　僧问求和尚慈悲一言之下令某甲得悟正因师云除却偷心无不是正因。

　　新都僧同三居士参僧云三居士初发心的求和尚慈悲接引师云已是到者里了也进云求和尚更开方便门师云吃夜饭了么进云未师云吃夜饭去居士问一物无依时如何师云你步步蹋在什么处士喝师云有依了也士无语师笑顾前僧云好个初发心道人。

　　天隐禅师语录卷第十六

　　音释

　　𦏰

　　(郎丁切音灵亦作羚羚羊似羊而大角有圆绕蹙文夜则悬角木上以防患)。

　　飕

　　(所流切音搜飕飕风声)。

　　谇

　　(虽遂切音𥚢骂也诟也)。

　　寤

　　(五故切音误寐觉而有言曰寤)。
乾隆藏第 154 册 No. 1639 天隐修禅师语录


　　天隐禅师语录卷第十七　　　　　直七

　　嗣法门人通琇编

　　颂古

　　举临济三玄。

　　第一玄。

不磨古镜已多年光吞万象无痕迹雨打风吹不值钱

　　第二玄。

千奇万妙在言前一擒一纵分明处着着拈来绝正偏

　　第三玄。

眼上眉毛尖又尖从教剔起人人荐切莫迟疑落二三

　　举临济三玄三要。

　　第一玄。

一字不加画分明是个贼咄咄咄咄处且最毒

　　第二玄。

快手何曾先撒沙并撒土露露露露出娘生裤

　　第三玄。

一曲江邨岸风月随时看[(冰-水+〡)*ㄆ][(冰-水+〡)*ㄆ][(冰-水+〡)*ㄆ][(冰-水+〡)*ㄆ]去个中流

　　第一要。

蓦地忽一笑笑倒须菩提搀起迦叶老

　　第二要。

袖里个金圈拈出是茎草瞬目牛吞了

　　第三要。

伸缩谁能照只手握双拳打得虚空叫

　　举临济四料拣。

有时夺人不夺境盖覆将来风雷阵若然不透者重关犹隔烟云千万岭

有时夺境不夺人轻轻拨去眼中尘从斯剔起眉毛看抛掷大千没处寻

有时人境两俱夺白棒临头天地黑转身无路暗惭惶打失娘生面方彻

有时人境俱不夺权实并行非一橛四海遨游未识伊而今点出家常诀

　　举临济四照用。

电光影里见尤难及至针锥转不堪若得英灵师子子掷机用在照先前

白棒临头杀活机转身吐气见迟迟[糸*系]纶漫掷钩头饵任尔风波柄已持

和声便打绝商量明月清风岂覆藏若是祖师门下客通身拶碎也承当

或时风雨或时晴果尔知音不用听堪笑时人无理会错将孤境向人吟

　　举临济四喝。

金刚宝剑倚天寒喝下分明邪正看拟议直教心胆丧𨦟铓才犯髑髅干

金毛踞地露全威哮吼从他百兽危电卷风驰山岳裂管教声动震如雷

探竿影草露𨦟铓真伪何曾得掩藏喝里如同明镜现自分妍丑见乖张

一喝全[(冰-水+〡)*ㄆ]万喝宗几人悟得到心空诸方错有商量者莫待临机落下风

　　总颂。

一喝不作一喝用探竿影草随处弄若是金毛师子儿翻掷之机风雷动

　　举临济四宾主。

　　宾中宾。

绿水青山伺外寻秪因未具参方眼纵遇知音不识人

　　宾中主。

四海遨游无所倚回头却望故乡关及至归来两目瞽

　　主中宾。

应机接物莫沉吟打风打雨天然在无论高低一样平

　　主中主。

坐断乾坤令行矣何须要假库中刀太平不用将军致

　　举临济宾主四看。

　　宾看主。

杖藜行处万峰低勘破诸方师子皮[(冰-水+〡)*ㄆ]拾蒲团叠双足免教空费老婆痴

　　主看宾。

入廛垂手吾家事种草须教百劫来个里一些凑不着面前犹隔万重台

　　主看主。

蓦拶相逢曲调高知音不用更推敲横行直入千峰外天海归来不惮劳

　　宾看宾。

水中捞月妄心高却被舟人又刻刀孤负己灵何日醒可怜宾主转徒劳

　　举意句四料拣。

有时意到句不到月隐云中难普照森罗万象乱如麻指点乌能得分晓

有时句到意不到攒华簇锦无边表撞着无位老真人拶破不值一茎草

有时意句两俱到坐断乾坤光晃耀拈来一字足为奇物物头头随处了

有时意句俱不到杖墙摸壁向外讨蓦然撞着自家的方始知羞免颠倒

　　举黄龙三关。

我手何似佛手展开云暗星斗更若拟议商量劈面栏腮一肘

我脚何似驴脚[(冰-水+〡)*ㄆ]来伸去蹋着蹋翻海底泥牛一任鱼龙摸索

人人有个生缘吃饭穿衣打眠骑着三脚驴子真入千山万山

　　举云门三句。

函盖乾坤体自然个中原不着毫端虚空一口能吞尽放出三千及大千

截断众流非解悟何容拟议落言诠饶他佛祖亲传受到此还须用铁鞭

随波逐浪趁风游月下垂钩放小舟识得句中消息子回头不住在中流

　　举世尊拈华公案。

四十九年无一字末后拈华有底事都缘饮老破微颜代代儿孙笑不止

　　举善财参五十三员善知识末后到弥勒阁前见楼阁门闭善财暂时敛念云大慈大悲愿楼阁门开令我得入寻时弥勒领诸眷属至善财前弹指一声楼阁门开善财得入入已还闭见百千万亿楼阁一一楼阁内有一弥勒领诸眷属并一善财在面前立弥勒复弹指云善男子起法性如是。

衣带烟霞过碧嶒暂时敛念豁重门当年楼阁深深处更有一人参未曾

　　举布袋和尚常在通衢或问在此何为袋云等个人来或云来也袋云汝不是者个人或解开布袋百物俱有撒下云看看又一一将起问人云者个唤作什么或袋内探果子与僧僧拟接袋乃缩手云汝不是者个人或见人过乃拊背一下人回首袋云乞我一文钱有时倚布袋终日憨睡或起行市肆间小儿哗逐之或拄杖或数珠与儿戏有僧问如何是祖师西来意遂放下布袋叉手而立僧云只此别更有在袋拈起布袋肩负而去。

憨憨终日市廛中疏逸无拘眼底空内院佳珍全不顾刚提破袋撒清风阿呵呵会也么拊背乞钱人无数那个知音识老翁

　　举鸟窠吹布毛公案。

一毫端上露全机及至惺惺雁过西未举已前亲荐得白云终不定巢居

　　举僧问马祖为什么说即心即佛祖云为止小儿啼僧云啼止时如何祖云非心非佛僧云除此二种人来如何指示祖云向伊道不是物僧云忽遇其中人来时如何祖云且教伊体会大道。

即心即佛头戴帽非心非佛帽戴头撒手到家人不会龚公峰顶闹啾啾

　　举百丈卷席因缘。

高崖师子震全威百兽闻之脑裂时不是象王回首顾争教大地吼如雷

　　举南泉与归宗麻谷同去参礼南阳国师泉于路上画一圆相云道得即去宗便于圆相中坐谷作女人拜泉云与么则不去也宗云是什么心行泉乃相唤便回更不去礼国师。

益友匆匆去访师云山叠叠欲何之虽然蓦地抽身得也到南阳路上归

　　举南泉在山上刈茅次有僧问南泉路向什么处去泉拈起镰子云我者茅镰子三十钱买得僧云我不问茅镰子南泉路向什么处去泉云我使得最快。

行色憧憧问路头大人机用出常流而今睹面重拈出三十文钱第二筹

　　举南泉斩猫公案。

爱憎忽起昧天真正今全提救不清不得赵州谙风势两堂云水尽迷津

　　举陆亘大夫问南泉云肇法师也甚奇怪解道天地与我同根万物与我一体泉指庭前牡丹华云大夫时人见此一株华如梦相似。

天地同根物一体潜龙卧在深渊里豁然飞上九重霄一任兴云与布雨

　　举陆亘大夫问南泉大悲菩萨用许多手眼作什么泉云只如国家又用大夫作什么。

大悲千手眼几人能得见如月印千江波波全体现全体现有何验王老机锋过闪电当头一拶主宾分聊与大夫通一线通一线难分辩言中有则君自看

　　举盘山示众三界无法何处求心四大本空佛依何住璇玑不动寂尔无言觌面相呈更无余事。

三界无法何处求心林间独坐树上啼莺啼得落华流水去依然缄口过残春

　　举百丈野狐因缘。

前百丈后百丈两个老胡鼻一样不落不昧叵商量且看眉毛在眼上咄

　　举泐潭法会禅师问马祖如何是祖师西来意祖云低声近前来向汝道会近前祖打一掴云六耳不同谋且去来日来会至来日独入法堂云请和尚道祖云且去待老汉上堂出来问与汝证明会忽有省遂云谢大众证明乃绕法堂一匝便去。

六月炎天雪满巅那知身到清凉山文殊举手金刚窟[(冰-水+〡)*ㄆ]取玻璃盏子还

　　举药山因道吾云岩侍立次乃指案山上枯荣二树问道吾云枯者是荣者是吾云荣者是山云灼然一切处光明灿烂去又问云岩枯者是荣者是岩云枯者是山云灼然一切处放教枯淡去高沙弥忽至山云枯者是荣者是弥云枯者从他枯荣者从他荣山顾道吾云岩云不是不是。

荣者荣兮枯者枯沙弥争肯受糊涂长松壁立危岩上鹤唳一声千载孤

　　举沩山侍立百丈丈问谁山云某甲丈云汝拨炉中有火否山拨云无火丈躬起深拨得少火举以示之云汝道无者个聻山由是发悟礼谢次日同入山作务丈云将得火来么山云将得来丈云在甚处山乃拈一枝柴吹两吹度与丈丈云如虫御木。

寒灰深拨见微荧烁破乾坤眼不同行到水穷山尽际拈来物物自从容

　　举沩山摘茶次谓仰山云终日摘茶只闻子声不见子形仰撼茶树沩云子只得其用不得其体仰云未审和尚如何沩良久仰云和尚只得其体不得其用沩云放子三十棒仰云和尚棒某甲吃某甲棒教谁吃沩云放子三十棒玄觉云且道过在什么处师着语云且道什么处有过。

体即用用即体沩老家风端肯许机锋互换得全提三十山藤打彻汝

　　举茶陵郁山主不曾行脚因庐山有化士至论及宗门中事教今看僧问法灯百尺竿头如何进步法灯云恶凡三年一日乘驴渡桥一蹋桥板而堕忽然大悟遂有颂云我有神珠一颗久被尘劳关锁今朝尘尽光生照破山河万朵因兹更不游方。

百尺竿头未肯休桥梁蹋断始知羞吟风笑月茶川上闲看岩华逐水流

　　举云岩初参百丈后造药山山问甚处来岩云百丈来山云百丈有何言句示徒岩云寻常道我有一句子百味具足山云咸则咸味淡则淡味不咸不淡是常味作么生是百味具足的句岩无语山云争奈目前生死何岩云目前无生死山云在百丈多少时岩云二十年山云二十年在百丈俗气也不除。

历遍乾坤路不赊那知壶内有人家全身一句能超脱生死方除眼里华

　　举赵州谓众云我向行脚到南方火炉头有个无宾主话直至如今无人举着。

无宾主话谁能举举得分明我未许观音院里老赵州惯向人前卖口嘴

　　举赵州因僧侍次遂指火问云者个是火你不得唤作火老僧道了也僧无对复荚起火云会么僧云不会州云此去舒州有投子和尚汝往礼拜问之必为汝说因缘相契不用更来不相契却来其僧到投子子问近离甚处僧云赵州子云赵州有何言句僧举前话子云汝会么僧云不会乞师指示子下禅床行三步却坐问云会么僧云不会子云你归举似赵州其僧却回举似州州云还会么僧云不会州云投子与么不较多也。

不识玄旨徒劳念静以火喻火今人未信咄哉老赵州钵盂重添柄投子暗投机虚空着钉钉

　　举赵州因尼问如何是密密意州以手掐之尼云和尚犹有者个在州云却是你有者个在。

密密意谁能识潦倒赵州亲掐出争奈行人未作家翻身跳入烟萝窟

　　举僧问赵州如何是祖师西来意州云庭前柏树子僧云和尚莫将境示人州云我不将境示人僧云如何是祖师西来意州云庭前柏树子。

不将境示人分明直对君庭前柏树子千古客乘阴

　　举僧问赵州白云自在时如何州云争似春风处处闲。

争似春风处处闲几人能过赵州关白云自在天峰外野老讴歌鸟道还

　　举僧问赵州如何是赵州州云东门西门南门北门。

南北东西到处通脚跟点地许君从相逢不解旧相识眼里无筋一世穷

　　举龙济示众具足凡夫法凡夫不知具足圣人法圣人不会圣人若会即是凡夫凡夫若知即是圣人此具一理二义若人辩得不妨于佛法中有个入处若辩不得莫道不疑。

凡圣情超当下机石人举步笑嘻嘻暗中蹋着珊瑚影只许惺惺不许知

　　举临济三顿痛棒因缘。

痛棒三承一似呆知恩奋气去还来了然识得娘生面万劫昏沉当下开

　　又。

祖令全提发大机普贤到此也难知可怜多少效颦者鷃翅焉能万里飞

　　举普化和尚于北地行化或城市或冢间振铎云明头来明头打暗头来暗头打四方八面来旋风打虚空来连架打一日临济令僧捉住云总不恁么来时如何化拓开云来日大悲院里有斋僧回举似济济云我从来疑著者汉。

临济当时善用兵干戈不动便生擒谁知普化机关透百匝千重有出身

　　举大随庵侧有一龟僧问一切众生皮裹骨者个众生为什么骨裹皮随拈草鞋覆龟背上僧无语。

草鞋覆却者盲龟独露堂堂更莫疑良马已乘鞭影去凝然久立者阇黎

　　举僧问灵云如何是端坐念实相云云河里失钱河里捷。

大块蒲团端坐无偏空华乱坠白日青天河里失钱河里捷几人得渡谢家船

　　举俱𦙆和尚住庵时有尼顶笠携锡绕𦙆三匝云道得即下笠子三问𦙆皆无语尼便去𦙆云日势稍晚何不且住尼云道得即住𦙆又无对尼去后𦙆欲弃庵往诸方参寻知识其夜山神告云不须离此将有肉身菩萨来为说法逾旬天龙和尚到𦙆具陈前事龙竖一指示之𦙆大悟自此凡学者参问惟举一指无别提唱有一童子每见人问事亦竖指人谓𦙆云和尚童子亦会佛法凡有问皆如和尚竖指𦙆一日潜袖刀问童云𨵙你会佛法是否童云是𦙆云如何是佛童竖指𦙆以刀断其指童叫唤走出𦙆名童子童回首𦙆云如何是佛童举手不见指豁然大悟。

三问无酬意太高绕师匝匝不相饶俱𦙆未会天龙指怎得当时善用刀

　　举洞山问僧世间何物最苦僧云地狱最苦山云不然在此衣线下不明大事是名最苦。

无间地狱苦多般铁柱铜床未足酸深信古人亲切语身披法服莫颟顸

　　举僧问投子同禅师曹溪犹如指月灵山犹如话月如何是真月同云昨夜三更转向西。

昨夜三更转向西明中有暗几人知不须捞捷澄潭影一道寒光塞太虚

　　举仰山一日在法堂上坐见一僧来问讯了向东边叉手立以目视山山乃垂下左足僧却过西边叉手立山垂下右足僧向中间叉手立山[(冰-水+〡)*ㄆ]双足僧礼拜山云老僧自住此未曾打着一人拈拄杖便打僧腾空而去。

拈条白棒活如龙鼻竖眉开两眼横定动也须重勘验当头一掴便腾空

　　举僧问兴化四方八面来时如何化云打中间的僧便礼拜化云昨日赴个邨斋途遇一阵卒风暴雨却向古庙里亸避得过。

打着中间的个人通身有口也难伸可怜一拜随他去暴雨狂风满面嗔

　　举九峰虔禅师尝为石霜侍者洎霜示寂众请首座住持虔白众云须明得先师意始可遂问先师道休去歇去冷湫湫地去一念万年去寒灰枯木去古庙香炉去一条白练去明什么边事座云明一色边事虔云元来未会先师意在座云你不肯我那但装香来香烟断处若去不得即不会先师意遂焚香香烟未断座已脱去虔拊座背云坐脱立亡即不无先师意未梦见在。

香烟袅袅半腾空元座翛翛一色中不是九峰开正眼石霜血脉怎流通

　　举涌泉欣禅师因唐武宗废教在院看牛时有强德二禅客到于路次见师骑牛不识乃云蹄角甚分明争奈骑者不识欣骤牛而去二禅客相次憩于树下煎茶欣回下牛近前问讯与坐吃茶乃问二禅客近离甚处禅客云那边欣云那边事作么生禅客提起茶盏欣云此犹是者边事那边事作么生禅客无对欣云莫道骑者不识好。

荣荣春色草依依老牧横牛信意骑堪笑迷途云水客异中有路不知归

　　举僧问云门不起一念还有过也无门云须弥山。

不起一念开口便错野鹤高飞冲开碧落

　　举僧问云门如何是佛门云乾矢橛。

乾矢橛硬似铁无限行人蹋着跌未知香臭孰何分孤负云门一条舌者条舌都漏泄山色无非清净身溪声即是广长舌

　　举僧问云门如何是诸佛出身处门云东山水上行又客问先龙池幻老和尚如何是诸佛出身处尚云西河火里坐。

东山水上行西河火里坐两个老古锥当面休蹉过不蹉过水上东山行火里西河坐

　　举僧问云门如何是透法身句门云北斗里藏身。

锥卓地全无藏身北斗孤天机从此转月出在冰壶

　　举德山圆明大师示众云及尽去也直得三世诸佛口挂壁上更有一人呵呵大笑若识得此人参学事毕。

长江秋水净𣷉空万象森罗映现中渔父晚歌清浪曲漫垂钩钓得鳌龙

　　举僧问风穴如何是佛穴云杖林山下竹筋鞭。

杖林山下竹筋鞭信手拈来用得鲜惊起铁牛无住处蹋破山河露地眠

　　举僧问大龙洪禅师色身败坏如何是坚固法身洪云山华开似锦涧水湛如蓝。

山华似锦水如蓝四海参寻过几山问着依然还不会随风飘泊渡头船

　　举疏山闻福州大沩安和尚示众云有句无句如藤倚树山特入岭到彼值沩泥壁便问承闻和尚道有句无句如藤倚树是否沩云是山云忽遇树倒藤枯句归何处沩放下泥盘呵呵大笑归方丈山云某甲三千里卖却布单特为此事而来何得相弄沩唤侍者取二百钱与者上座去遂嘱云向后有独眼龙为子点破在后闻婺州明招谦和尚出世径往礼拜招问甚处来山云闽中来招云曾到大沩否山云到招云有何言句山举前话招云沩山可谓头正尾正只是不遇知音山亦不省复问树倒藤枯句归何处招云却使沩山笑转新山于言下大悟乃云沩山元来笑里有刀遥望礼拜悔过。

呵呵大笑意分明何事迷头又逐程不是婺州重点破至今犹作卖单人

　　举后宝寿开堂日三圣推出一僧寿便打圣云恁么为人非但瞎却者僧眼瞎却镇州一城人眼去在寿掷下拄杖便归方丈。

大开炉鞴圣凡镕一棒当头便建宗师子掷机全体露象王行处绝狐踪

　　举玄沙示众若论此事喻一片田地四至界分结契卖与诸人了也只有中心树子犹属老僧在。

从来一片闲田地卖去[(冰-水+〡)*ㄆ]回总不多留得中心者树子却乘风月荫婆娑

　　举僧问镜清如何是大道之源清云从者里流出。

灼然从者里流出大道源头谁委悉须弥峰顶浪滔滔四海蓬尘绝一滴

　　举僧问法眼声色两字什么人透得眼却谓众云诸上座且道者个僧还透得也未若会得此僧问处透声色也不难。

几人不被声色转声色重重眼耳通根境脱然忘彼此大千沙界一毫中

　　举僧问南台勤禅师如何是祖师西来意勤云一寸龟毛重九斤。

一寸龟毛重九斤南台出语便惊人黄河搅得澄清彻玉兔怀胎水底明

　　举慈明问杨岐马祖见让师便悟去且道迷却在什么处岐云要悟即易要迷即难。

要悟即易要迷即难拟思量处觌面千山茫茫宇宙人无数几个英灵过此关

　　举杨岐问僧云深路僻高步何来僧云天无四壁岐云蹋破多少草鞋僧便喝岐云一喝两喝又作么生僧云你看者老和尚岐云拄杖不在且坐吃茶。

白云深处探来机透过重关路不迷一喝顿超言象外漫留茶话少人知

　　举天衣和尚上堂雁过长空影沈寒水雁无遗踪之意水无留影之心若能如是方解向异类中行不用续凫截鹤夷岳盈壑放行也百丑千拙[(冰-水+〡)*ㄆ]来也挛挛拳拳用之敢与八大龙王𨷖富不用都来不值半文钱参。

异类中行孰敢当夜来猛虎角生长雁高影落秋江上惹得盲龟笑一场

　　举宝寿第二世在先宝寿为供养主先宝寿问父母未生前还我本来面目来寿立至夜深下语不契翌日辞去先宝寿云汝何往寿云南方学佛法去先宝寿云汝且住此作街坊若是佛法红尘浩浩谭说寿不敢违一日街头见两人相争挥一拳云你得恁么无面目寿当下大悟归告先宝寿深蒙印可。

一拳突出本来面碧眼胡僧难觑见桃红柳绿故园春总是大悲千手眼

　　举女子出定因缘。

出入分明不用猜谁知消息契如来华开华落春风里笑杀时人转阿呆

　　天隐禅师语录卷第十七

　　音释

　　搀

　　(初衔切音毚扶也)。

　　瞽

　　(公五切音古盲也)。

　　掐

　　(乞洽切音恰爪按曰掐)。

　　鳌

　　(牛刀切音敖海中大鳖也)。

　　搅

　　(古巧切音绞乱也绕也又手动也)。

　　觑

　　(七句切蛆去声何视也)。
乾隆藏第 154 册 No. 1639 天隐修禅师语录


　　天隐禅师语录卷第十八　　　　　直八

　　嗣法门人通琇编

　　颂古

　　举外道问佛不问有言不问无言因缘。

一条拄杖两头拏把住中间便打他饶你脱然轻快去看来犹着眼中沙

　　举船子度夹山因缘。

一桡打入洪波里翻然吞得钩头饵离钩三寸道将来不是寻常播唇嘴收拾[糸*系]纶得意归藏身处也无穷底无穷底覆却船兮不是你

　　举少林面壁公案。

大鹏放翮九万里偃鼠饮河半勺水直自培风背负天沙界明明不用举

　　举僧问马祖离四句绝百非请师直指西来意祖云我今日劳倦不能为汝说问取智藏去僧问西堂堂云我今日头痛去问取海兄僧又问百丈丈云我到者里却不会僧回举似祖祖云藏头白海头黑。

雨霁云收一色天佳人拜见月明前相承父子维摩病及至亲逢又隔帘

　　举法眼因僧参次乃指帘时有二僧同去卷帘眼云一得一失。

帘外春光匝地来主人敷坐笑颜开无心指出家常事杀活从教子细猜

　　又。

说破分明不用猜劝君休逐二僧来从他得也从他失一度春风一度开

　　举灵云见桃华悟道因缘。

山桃岁岁自开华漫说灵云悟道夸不是玄沙旁一拶至今流落在天涯

　　举瑞岩唤主人公话。

捏杀猢狲子养纯水牯牛老人亲切处岂此泛常流

　　举香严上树公案。

严老亲从鸟道来清风明月绝尘埃藕[糸*系]牵动鹭鸶脚惊起飞冲霄汉开莫疑猜笑里有刀窥得破从教南岳与天台

　　举赵州狗子无佛性话。

一个无字周沙界蠢动含灵俱不坏拈来掷向在人前不会分明业识在

　　举德山见僧入门便棒。

从来门里大那见有天下不是老婆心胆是虚空大

　　举临济凡见僧来便喝。

好把琵琶月下弹清音透彻万重山行人向慕亲来听奈是无弦曲调难

　　又。

四喝从教一喝来英灵到此也疑猜顶门豁达通天眼八臂那吒亦着呆

　　举临济两堂首座相见同时下喝僧问临济还有宾主也无济云宾主历然乃召众云要会临济宾主句问取堂中二首座。

两个泥牛蓦𨷖一个木童难救牵动金刚主人铁鞭只打童手咄若会直下分明不会依然落后

　　举临济一日在僧堂里睡黄檗入堂见以拄杖打板头一下济举首见是檗却又睡檗又打板头一下却往上间见首座坐禅乃云下间后生却坐禅汝在者里妄想作么座云者老汉作什么檗又打板头一下便出去。

一树华开几样红佳人漫采月明中可怜会得枝头意吹落岩前一阵风一阵风便不同个中端的有鱼龙试看今日堂中事那个男儿彻骨穷

　　举临济一日谓普化克符二上座云我欲于此建立黄檗宗旨汝二人可成褫我二人珍重下去三日后普化却上来问和尚三日前说什么济便打三日后克符上来问和尚前日打普化作什么济亦打。

毒气受深当欲发直饶龙象也攒眉至今余毒藏幽壑不待声扬动地雷喝一喝莫濡迟宗旨何曾棒上疑者里若还亲荐得济翁元是小厮儿

　　举兴化见同参来才上法堂化便喝僧亦喝化又喝僧亦喝化近前拈棒僧又喝化云你看者瞎汉犹作主在僧拟议化直打下法堂侍者问适来者僧有甚触忤和尚化云他适来也有权也有实也有照也有用及乎我将手向伊面前横两横到者里却去不得似者般瞎汉不打更待何时。

同条生不同条死坐断乾坤谁似你当阳一着主宾分官不容针私通尔何不当时待侍僧复喝还他临济旨

　　举南院上堂赤肉团上壁立千仞僧问赤肉团上壁立千仞岂不是和尚道院云是僧便掀倒禅床院云你看者瞎汉乱做僧拟议院直打出。

一纵一擒真壁立从他猛将也失色正宗不得师子儿遍界狐狼谁辨得

　　举南院问僧近离甚处僧云襄州院云来作什么僧云特来礼拜和尚院云恰值宝应不在僧便喝院云向汝道不在又喝作什么僧又喝院便打僧礼拜院云者棒本是汝打我我且打汝要此话行瞎汉参堂去。

高悬古镜照当台识得分明秪么来漫漫便将人境夺孟八郎汉入重围末后句更奇哉眼上眉毛点翠开野老者回亲颂出任他南岳与天台

　　举兴化示众若是作家战将不用如何若何便请单刀直入兴化与你证据时旻德长老出礼拜起便喝化亦喝旻又喝化亦喝旻礼拜归众化云适来若是别人三十棒一棒也较不得何故为他旻德会一喝不作一喝用。

作家相见事如何电卷风驰海岳过霹雳一声云散尽大家齐唱太平歌

　　又。

全放全收杀活机大人作略普贤知禹门三级曾经过万浪千波更不疑

　　举崔禅师在定州衙署升座拈拄杖云出来也打不出来也打有僧出云崔禅聻崔掷下拄杖云久立太尉伏惟珍重。

正令全提杀活机随家丰俭有谁知亲言已出亲人口却被旁人冷眼窥末后句更为奇太尉还曾识得伊咄

　　举径山国一禅师唐代宗诏至阙下亲加瞻礼一日在内庭坐次见帝驾来乃起立帝云师何以起一云檀越何得向四威仪中见贫道。

龙吟凤舞乾坤静雨顺风调世界宁不向四威仪内荐文殊到此也难伸

　　举药山一日在石上坐次石头见问云你在者里作么山云一物不为头云恁么即闲坐也山云若闲坐即为也头云你道不为不为个什么山云千圣亦不识。

闲闲闲到无间处若道无间又隔重千圣不传人不识大家都在白云中

　　举智门问五祖戒和尚暑往寒来则不问林下相逢事若何祖云五凤楼前听玉漏门云争奈主山高案山低祖云须弥顶上击金钟。

嘉州大象陕府铁牛一冲一撞半放半收盘盘旋旋兮地轴磊磊落落兮天倪长空月色无高下个里相逢作者稀

　　举雪峰问僧近离甚处僧云覆船峰云生死海未渡为什么覆却船僧无语乃回举似覆船船云何不道渠无生死僧再至雪峰进此语峰云此不是汝语僧云是覆船恁么道峰云我有二十棒寄与覆船二十棒老僧自吃不干阇𥠖事。

浮萍浪打在中流两岸何能到地头一任黑风吹大海几曾翻却钓鱼舟意绸缪彼此相看天色秋白棒临头如雨点赏罚分明得自由

　　举临济问院主甚处去来主云州中粜黄米去来济以拄杖画一画云远粜得者个么主便喝济便打典座至济举前话座云院主不会和尚意济云你又作么生座礼拜济亦打。

移花接木点铁成金白拈手假个里分明虽然不遇英灵汉千古留传一片心

　　举僧问长沙如何转得山河国土归自己去沙云如何转得自己成山河国土去圆悟和尚云得人一牛还人一马。

翻掌合掌宗乘榜样一个半斤一个八两一条篾缆缚三人试问谁人能解放咄

　　举赵州问投子大死的人却活时如何子云不许夜行投明须到。

不许夜行投明须到八十翁翁入场屋真诚不是小儿嬉看他多少风流子脱却罗衫换紫衣

　　举赵州闻沙弥喝参向侍者云教伊去者乃教去沙弥便珍重州云沙弥得入门侍者在门外。

一抑一扬真自在高提正令不须谋权衡轻重虽凭手出格男儿岂上钩

　　举赵州路逢一婆子问什么处去婆云偷赵州笋去州云忽遇赵州又作么生婆便掌州休去。

碧萝影里唱幽情何事冤家个样深一点也无迴避处定教转面若雷霆见得真那有旁人来证明不料数千年后看赵州端的底清贫

　　举首山拈竹篦子问僧唤作竹篦则触不唤作竹篦则背且道唤作什么。

新妇懒梳妆婆婆唤上堂不知天已晓羞见入兰房

　　举僧问首山一切诸佛皆从此经出如何是此经山云[仁-二+氏]声[仁-二+氏]声僧云如何受持山云切不得染污。

一道寒光耀古今个中那许着纤尘五千余卷非文字诸佛何曾出此经

　　举泐潭详禅师室中问僧惟一坚密身一切尘中现如何是尘中现的身师着语云胡张三黑李四僧指香炉云者个是香炉详云带累三世诸佛生陷地狱师着语云泐潭聻僧罔措详便打师着语云屈屈复云诸人还救得三世诸佛么若救不得如何脱离生死速道速道。

张公吃酒李公醉累他东村王大妹横拖八幅紫罗裙走入西村者一队三世诸佛立地看觅个众生了不得元来都是坚密身拟议之间百杂碎咄

　　举僧问南岳孜禅师如何是不涉烟波的句孜云皎皎寒松月飘飘谷口风僧云万差俱扫荡一句截然机孜云点僧云到孜云借人面具舞三台。

行鸟道兮绝高[仁-二+氏]倚寒松兮风巍巍把住关兮真个希灼然希尤更奇从教三级透重围老龙不肯馍糊放未免遭伊额上题

　　举僧问华严大悟的人为什么却迷严云破镜不重照落华难上枝。

水归大海显全潮终日风波海上消能纳百川流不住鱼龙喜跃任波涛

　　举僧问曹山雪覆千山为什么孤峰不白山云须知有异中异僧云如何是异中异山云不堕诸山色。

突突兀兀玲玲珑珑类而弗类同而弗同孤巍插向青霄外五岳从教立下风

　　举镜清问曹山清虚之理毕竟无身时如何山云理即如是事作么生清云如理如事山云谩曹山一人即得争奈诸圣眼何清云若无诸圣眼争鉴得个不恁么山云官不容针私通车马。

一片寥寥献与君谁知个里不容针目前法法无余事把住牢关要见清识得一始相亲须教极尽今时去大地山河作眼睛

　　举庞居士访仰山问久向仰山到来为什么却覆山竖起拂子士云恰是山云是仰是覆士乃打露柱云虽然无人也要露柱证明山掷拂子云若到诸方一任举似。

步步倾湫倒岳来轩辕高挂绝尘埃得人一牛还一马不是时流孟浪猜

　　举洞山圆禅师尝应筠人请南禅师住黄檗相见于净戒寺南默无所言但焚香相向危坐而已自申至三鼓圆起云夜深妨和尚偃息便出明日各还山南偶问永首座云汝在庐山识今洞山老否永云不识止闻其名久进云和尚此回见之何如人南云奇人永退问侍者汝随和尚见洞山夜话及何事者以实告永笑云疑杀天下人。

南老圆公老作家无弦曲调不须夸可怜元座忉忉者春过残枝看落华

　　举殃崛产难因缘。

烟云封古洞迷却乍游人借问三家老春光分半灯

　　举古德油糍公案。

同门出入不知音散步何曾固必行识得老人亲切处不须更欲问他人

　　又。

老将机关不用刀杀人无意有全韬谁知个里分明语笑倒时人好琢雕

　　举归宗因僧辞乃问向什么处去僧云诸方学五味禅去宗云我者里秪有一味禅僧问如何是一味禅宗便打僧云莫打某甲会也宗云你作么生会僧拟开口宗又打黄檗闻云马祖出八十四员善知识个个屙漉漉地惟有归宗较些子圆悟云若非黄檗深辩端倪几乎劳而无功应庵和尚云二尊宿只能扶强不能扶弱若作一味禅入地狱如箭其或别有生涯何异镂冰作玉且道节角在什么处蓦拈拄杖卓一卓喝一喝。

五味从他一味来龙吟虎啸听如呆一声霹雳云消尽管教黄河彻底开

　　举赵州一日于雪中卧云相救相救有僧便去身边卧州便起去。

倾身一色验龙蛇此际谁知眼里华起倒同人不同用至今消息遍天涯

　　举僧问匡化禅师如何是佛法大意化云贫儿抱子渡恩爱竞随流。

赤条条地过洪波到此恩情没奈何不是贫儿偏爱子直饶抛弃更尤多

　　举沩山有句无句公案。

狼狈相扶走始成舌头无骨最相亲乾坤不获三光照有眼人人暗里行暗里行涉途程可怜无据奴郎者转使沩山笑更新

　　又。

一箭双雕得得新分明全露法王身寻言逐句支离者依约云山漫赏音漫赏音独沉吟一一针锥须彻骨个里原无半点尘咄

　　又。

纲宗总握句无偏着着分明已现前个里岂容声色转钻研不到更加鞭灼然一笑传千古幸有知音只眼观拨转机关全体露大千沙界掌中看

　　举楚石禅师鱼篮观音赞篮不见鱼通身是眼眼若有见如鱼堕篮见不见离闻非闻灭善哉大士常现娑婆。

眼在见中耳在闻中达得此旨当下心空闻见不二处处皆宗

　　举本来面目话。

者个本来面大千随处现拟㩘欲承当太虚生闪电追之不得停挽之以何转逍遥出世间世间惟此善问渠渠不知咄渠渠又现堪嗟捉影人岂识伊真面云岩老头陀笑指个方便

　　举圆觉经居一切时不起妄念于诸妄心亦不息灭住妄想境不加了知于无了知不辩真实。

山堂寂寂无人到涧水悠悠有琴操偶然曳杖过前峰一阵狂风吹落帽吹落帽呵呵笑汉语胡言那成调师蓦卓拄杖喝一喝云参

　　举法华经偈大通智胜佛十劫坐道场佛法不现前不得成佛道。

随处安禅经数劫肯将佛法轻漏泄面前脑后错承当好似痴人捞水月

　　举起信论三大。

　　体大。

伟哉寂灭体难把虚空比虚空向可窥此心难下嘴

　　相大。

妙哉诸有相本无名与状名状起于心心寂等无量

　　用大。

奇哉不思用处处曾无著是个无手人打得虚空落

　　诗

　　白云岩

龙池一片云化作巉岩石独立万层巅令人看奇绝几欲飞去来清风笑无翼月出湖波光天连山影碧其间学道人逍遥定中出玄言留硕珉光阴宜自惜曾登彼𡶨来浊累顿超逸莫作云岩看宇宙可一息

　　和憨山大师山居

自笑山中人懒散奚为趣闲时两顿粥困来一觉睡细草作蒲团碎衲为盖被忘读东鲁书不识西来意三界空中华一真眼里翳离却圣凡情脱略前后际如云过长空纵横了无事得失不关心悟迷那能滞有为即无为无荣亦无累去住任优游死生不二义打破者重关才获居山计

　　山中寄爱庭居士

夜来一笑天顶开万劫昏沉从抖擞欲拈掷向个中人寂寞深林问野叟云石相依皆可亲月梅同色堪谁友怜余抱拙在山中独忆故人老泽薮岭外白云绕东西遥忆君时望高柳高柳枝条一色青山村两地何时偶年来脱略口头禅实落分明与君剖百般妙用空不空切莫随他脚跟走言言见谛自相乖句句超宗心露丑聊遗寸楮布空怀欲寄岩房一无有

　　随喜放生

诸佛本是众生性众生即是诸佛体佛种从缘性即空生由迷悟体无止故说三坚无为法修持定慧戒为始众生能持未能持放生利益当随喜如人欲行千万里须从一步而起趾众生相状各不同护生之心心无二痛痒与我一般知宁不哀怜方便彼不息贪瞋异类生一念慈悲真佛子安忍相煎损彼身滋我无明幻口体幻体浮脆谁得坚百年欢乐电光驶改头换面一迷心谁识我兮谁识你窃念多生父母亲万死万生不停止复念化身菩萨众现乎有苦有乐事凡夫五眼未圆明那辩亲疏圣凡体端能格物悟天真了然生佛无彼此头头返照平等观水陆一真法界耳是因是果报无差云岩道人语如是

　　觉洪弟新构玉峰题赠

新开玉峰一片地构得数椽蔽风雨竹窗明映日月生对坐盘桓发幽趣不将禅道挂齿牙垦土掘地终无虑山田米饭扑鼻香一念万年心不易

　　访迪美昆玉子文去虎邱不遇寄怀

支筇漫步出云壑为君伯仲来城郭长公笑迎坐草堂不见子仲心如索想见虎邱䃲礴地谁共盘桓月明里石上题诗佳句多寄来起我寒岩意山间树色夏阴浓理䇿还巅遐想公兹游识得山水趣蹋破千峰与万峰兴如珠走盘无碍遐迩纵横得自在石磬山前古洞幽一到管教君意快颁白头陀立岩侧伫望摇摇徒慨息也知缁素等霄壤个中解脱安可测渊明昔日入莲社百般放下惟酒癖远公彻底顺机宜却怜根器人豪杰我诗没韵且无味信口说来原不计非禅非道非言诠不足启君秀眉宇君家兄弟高才华落笔迥出惊人句文章气欲吞风雷如龙得云直飞去丛林外护宿有缘愿力了知金石坚神交无论隔面远道念纯真不假鞭浮生百岁太虚电邂逅之际光中圆一年一回一百回谁保百年人不迁茫茫三界浸苦海那个回头驾铁船忆昔宋时山谷老洗心曾叩黄龙禅愤志决了生死事触着顿悟玄中玄堪笑岩阿修道者怀人不觉歌长篇

　　寄章格非太史

休老荆南最深谷岩畔藤萝缚茅屋住来冷落十年余闲看春山红又绿思君昔日破苍苔谈笑篝灯连夜宿萧萧眉宇见文章浩浩言词满空谷超然自具出世心好比昆山一片玉回车若作荆溪游令我林泉增秀蔚试看禅喜羡苏黄风流千载无生曲嗟哉满眼走埃尘断弦今日何人续愿君共出一只手力挽颓纲震涂毒

　　还山闻曹起明病寄怀

返谷俄闻君有恙兀兀空怀在青嶂夜来清梦到君斋山水逶迤独携杖忽闻鸣鹤度松窗惊起幽人转惆怅萧萧卧月在岩房栩栩乘云自偃仰心本无来身不去相共盘桓岂非妄平生情念了如冰及至与君心怏怏惟君与我不寻常我爱君诚非勉强暂时休歇尘中缘幞被来卧寒岩上为怜君骨真道人岂肯埋头老尘网野人默默思不已信手拈诗寄玄赏虽无谢眺句惊人言下赤心挥万象

　　茅庵歌

茅庵清净若秋水满目红尘提不起回光返照百劫消拟议之间隔万里洞山昔日过溪流一脚分明蹋到底四壁萧然绿竹阴草榻从容挥麈尾闲适兴漫登巅一目千峰掌握间遥望翠微烟起处不知人住几多番自揣看吾何为不学盘山打觔斗且喜懒瓒之风规诏到龛前煨紫芋懒收寒涕只堆堆又羡寒山子寥寥忘却来时路斜阳岩畔口喃喃嗟叹时人不知始如猿捉影兮何日偷心死且安林下度残年不效人间殊胜事从他碌碌兮奔南走北何时止一日间兮一日新不知谁是个知音鸟啼华落惊回梦又见空山放白云静悄悄漫惺惺一钁生涯几十春寒则穿衣饥则食不须向外去追寻黄头碧眼难谩我任彼狐群凿性灵

　　效古词四首

偶尔临溪睹水形满头霜发忽惊人浮生碌碌空如影输与青山万古新返沉吟谁肯清闲悟性灵

芳草萋萋客路长几人回首暂思量不知乐土云深处空向红尘逐日忙究心王不觉梅梢月到窗

老桂庭香天半秋雁声嘹喨夜空愁旧年华下寻幽客不见今年来再游君早修光阴迅速讵能留

世事如同𩰚百草纷纷各自勤搜讨斗罢忙忙撒手归风华狼藉教谁扫须知道一轮明月当天照

　　山居二十首

懒散羡山居忘缘境自如云锄半亩芋月诵两行书临访无尘士闲歌有翠鸲春秋虽不涉梅放一年除

适得山居趣蹉跎不计春常逢采薪老那遇慕玄人伐木天空阔开池水湛深长歌惊万壑笑口出风尘

曲径无人扫萧然太古间蹊无车马迹门有树禽还松下翻经义台前捬石斑偶然吟半偈华雨落云岩

达道愧无心尘嚣竟莫侵披云石上坐得月涧边吟仰看青山老孤行黄叶深不知浮世幻孰肯向空林

偏爱吾庐好寥寥无所求草丰常睡鹿波静不惊鸥漫步乘风息徐歌待月流山前一怪石相对两忘忧

自在白云间晴空见远山论交常屈指脱俗已苍颜白发谁能染青山我自闲浮生纵满百归去把空拳

平生无所学秪好住幽谷不图世人知惟看麋鹿逐云来伴我闲月到照我宿呆呆一头陀任他荣与辱

一笑转幽闲空生谁住山眉开青嶂锁眼净碧溪澜见月应忘指寻头昧本颜拟思亲切处犹隔几重关

不用外求真惟宜息见情云开孤月皎雨过万山青林邃禽忻集溪深鱼自沈何人达此意处处悟无心

结屋倚岩阿沿溪荒径多杖挑千障月襟带百川波半偈传千古全身养太和逢樵无可语信口发长歌

不尽幽居兴爰忘尘世喧山空神自静岭外客寻源鸟语翻诗律松风说梵言超然新得句明月照当轩

开轩春正好华雨自缤纷稚笋穿危石龙松入乱云间书消白昼清磬送斜曛默默谁堪话炉香只自焚

腊尽一灯前空生已度年诸缘看暂息万物听新传道独超群数机玄在象先山窗梅半放堪笑野僧闲

心光如透露能向大方步野鹤择高林孤云出凡路超然无彼此脱略岂回互个中若有欺敢保一生误

萍踪何所拓野鹤自无家一笠随风雨单瓢挂落霞山青云自断草嫩路偏赊忽遇儿童戏看他闲聚沙

淡云横谷口枫色满山中碧沼凝秋水轻寒度晓钟草衰双眼白木落一心空事事浑无著萧然一老翁

密竹藏精舍林深细路弯泉流兼宿雨木脱见秋山清夜孤猿啸闲庭幽鸟还病余分半榻不欲到人间

雁过长空唳秋风拂半天云收千嶂出月挂万溪圆红叶飘飘坠麻衣索索褰光阴如电卷几个脱尘缘

秋光渐渐深衲破冷来侵路僻少逢客山穷多见禽溪平涵野色林邃养闲心随分年来久何须向外寻

无事坐岩房秋深山昼凉菊花沾露冷松树带云苍傲雪经年老登高此日长凭阑过晚节疏雨入重阳

　　登东台

曳杖转幽林登台望海吟一围青障合五顶白云深坐久浑忘世情高若有心孤危常寂处天籁绝无音

　　与友人游陈公洞

林深小景幽挟客漫寻游荷笠穿松径支筇看瀑流片云横谷口疏雨点枝头话到忘言处斜阳照晚秋

　　秋过龙池怀密云法兄

扶筇过旧隐山径露沾衣登岭湖帆合穷巅霄汉低龙池云霭霭梵宇景依依去寺无千日萍踪几别离

　　芙蓉寺

结秀重岩下芙蓉千载幽来来亭入汉去去水经秋树古宗风在池清法雨收庞公三拂袖令我忆风流

　　寄曹荩生居士

岩窦日偏长兰风扑鼻香怀人望远岭散步到斜阳幽鸟啼林晚苍松拂径凉何时快老眼相对共敷扬

　　寄吴石渠居士

春秋连接袂山僻漫相亲淡淡石泉水萧萧野涧芹锦衣忘故里破衲见闲心几忆禅床话应知宿有因

　　留别曹念兹居士

一别过湖东怀君意莫穷依依出云岫步步拂天风虑澹交能久心惭道未充夜来孤月皎相照已相通

　　怀琇侍者

吾怀琇侍者见道宿根深两载巾瓶事三春木石心头头自显妙一一本天真继我谁为后如斯得几人

　　天隐禅师语录卷第十八

　　音释

　　韬

　　(他刀切音叨藏也)。

　　巉

　　(锄衔切音谗巉岩高也)。

　　薮

　　(苏后切音叟大泽也)。

　　钁

　　(居缚切音矍大锄也)。

　　逶迤

　　(上乌为切委平声下唐何切音驼逶迤行貌)。

　　栩

　　(虚吕切音诩栩栩喜貌)。
乾隆藏第 154 册 No. 1639 天隐修禅师语录


　　天隐禅师语录卷第十九　　　　　直九

　　嗣法门人通琇编

　　诗

　　山居四十首

自入空山无异缘两忘喧寂始惺然石泉落涧离弦曲竹影翻阶得句玄蓬户半开云雾锁蒲龛细起篆烟连休云此际清虚境更觅西来鼻祖禅

四顾青峦列画屏两溪碧水绝红尘白云堆里半间屋绿树丛中一个僧寂寂孤明天际月堂堂大道佛传心谁能到此忘宾主信手拈来付与君

一个蒲团心境间千峰环绕薜萝间风摇华片铺如锦月上林梢色愈蓝尽日看山云冉冉长时倚树鸟𠴨𠴨现成公案无能会更向诸方乞指南

道人得趣在山林结个茅庵远市尘瓦灶断烟敲石火笕流无水凿池冰闲看竹节知形瘦倦倚松根觉老侵无限风光留不住世间能有几知音

山中活计最天然事物拈来得自便笕竹水流砂罐底烧柴风送火炉边石床寂寂闲云伴松径幽幽孤月还道在目前无别法不劳弹指透玄关

狂心顿歇便居山放旷幽情泉石间岭挂白云啼鸟破溪流红叶道人还穷源休住三空法把本忘参一字关岂用磨砖成镜子天池止水照空颜

此事天真莫浪修饥餐渴饮睡来齁迷中狂鹿追阳焰悟后𦏰羊挂角幽烂嚼二时无米饭乱披四季碎云裘自怜计拙能疏懒闲卧松阴枕石头

生平偏爱住深山古路松门竟不关心若寒灰机见少身如枯木世缘删闲题拂石清风起长坐临溪白鸟还法法本空谁是道嗒然忘我笑开颜

野人计拙任天真不肯驰求混世尘畏冷朝阳联破衲忍饥带露摘生菁麻鞋竹杖连云步纸帐松窗对月吟堪笑隐山修道者年年华发已知春

云山寂寂自栖迟尽日闲闲无所思路入谷深人绝迹松摇天外鹤巢枝频挑野菜陪僧饭漫采山华供佛帷独步涧边吟白石一番风月一番诗

居僻深林别一天苔封石径接层巅松风带韵摩霄汉树色含光拂湛川静看远山青朵朵闲临清涧碧潺潺此间物物天真趣何似西方上品莲

白发头陀住翠微晚年无力下山蹊杖藜懒探清溪碧欹枕横眠浩月辉见鹿失群思石老骑牛逐队忆泉师殷勤寄语参玄士好到林间度岁时

茅屋三间碧涧旁闲来兀坐对斜阳定中云护添衣冷饭后禽飞逐钵香有悟有迷还属假无修无证却相当无心说破家传事此道分明绝覆藏

林峦积翠锁云烟静后施功事事玄触目湛然心月朗回光阒寂性天圆疏风翻蜨窗前舞细雨啼莺树上传物我消融浑不会岂居正位岂居偏

茅屋深居积翠嶒萝龛无暑若秋清溪光淡淡连云白山色青青带雨新触境明真真即幻无心合道道方亲诗题石壁风摩古笑傲空山得几人

山重重处水重重就里安居过几冬石上旧题怀老韵岩前新得济宗风铛儿折脚煨黄芋锄子无锋种碧松不是见山忘道者依然却被白云封

生平兴趣在青山无事人问去往还曲径手栽松色老方台亲砌石苔斑云过岳顶天空净水到苍溪性自闲堪笑野人生计拙寥寥兀坐绝跻攀

曲径逶迤隔远峰三间茅屋万株松无思未是心空法有念何尝达此宗事理消融还稳密机权丧尽见中庸寻常一味山家乐任运腾腾识得侬

磬山深处白云阿路僻林幽少客过几树夜蝉鸣彻困一溪秋水截奔波苍松乍见龙鳞古清镜俄看鹤发多莫道野情耽僻处还思先觉鸟同窠

潦倒烟霞鄙陋颜不图名利岂图闲临崖忽蹋惊人句到岸方明无手攀虎啸风生窗外岭龙吟云起槛前山麻鞋历遍无寻处只在松萝石洞间

万竿修竹隐茅茨饮啄随缘度岁时静悟更须重放下超玄总不涉离微经行漫破莓苔径说法长教碧玉池收拾声光过浊世空山独笑自忘机

山水相宜便结庵宿缘分定莫生贪迷从不觉千般碍悟自回光万种函啼树玄猿青嶂里泛沙白鹭碧溪南真机活鱍吾无隐也要分明仔细参

薜萝空掩径萧萧闲倚荆扉赏寂寥雨过万松添翠色云开千嶂露圆霄枯荣不论随他去祸福须知任尔招抱朴守愚林下住翻思颜子乐箪瓢

住老云窝在万山寻常风雨闭松关石床夜冷添黄叶竹户秋深接翠岩不解谷中砃有玉只看林下草生兰试探匿迹忘缘者莫把幽居当等闲

尘飞不到小松房只许闲云伴寂场粥饭罢来无杂念暑寒交逼悟时光依蒲兀坐岩遮日就案看经月满窗活计尽从时变化肯将身逐世途忙

懒散头陀久住山柴门终日未尝关衔华白鹿长来扰偷果黄猿去复还憎爱两忘无取舍贪瞋俱泯得安闲了知此道超言象不把工夫向外攀

识得无生了幻缘甘休林下度余年梅开岭上香飘室竹锁窗前影倒帘静里联诗含造化闲中达道合先天谁怜个里原无事兀坐寥寥月到轩

人间百事总无因幽趣年来觉转新漫剪白云联破衲曾将黄叶止啼婴庄生一马能齐物玄老三拳契本真看到情忘心寂处碧桃华下悟传灯

年来落魄懒居廛得意幽林翠竹轩寒向火炉煨榾柮渴将茶铫煮清泉经行楖栗真知己趺坐蒲团亦妄缘一念未生时荐取闲看物物本超玄

青茅新[匚@贛]两间房山色全收小碧窗到者竟忘宾主话住来无事暑寒忙云生晚谷成千态月到中峰印十方个里本无元字脚分心分境错商量

闲开窗户笑春风几树华敷白间红且喜枝头翻玉蜨每怜香里醉游蜂忙忙奔走人空老汲汲研求路转穷无事倚阑吟半偈相看都在寂寥中

自从胡乱便居山虽设柴扉常不关曳杖看云登岭上呼童采蕨过溪湾临崖移石心逾寂绕径芟茅身自闲不向个中问亲切况于此外更追攀

年来一事也无求饥则餐兮睡则齁佛法那愁他烂却缘心看破我先休胸中文学原疏懒身上衣裘不暇修长忆当年几高士眠云拙守个山头

小构茅庐在碧岑寥寥四顾孰为邻平生安分成无用半世随缘不外寻倚树看经风送月依蒲纳毳坐连云自怜住得山深绝那有渔人来问津

林居尤胜在阳春万木荣荣得自欣绣谷风生香扑鼻兰溪水足味甘唇庵前庵后禽声好云去云来山色新总是一般谁造化个中惟许道为真

扪怀无事得寒暄直到忘机话始圆独坐柴床清梦远深居茅屋片心宽矮窗疏竹啼幽鸟修径苍松彻夜蝉招隐有谁偿旧约好和云水作图看

三十年来独住山几人曾得到柴关层岩路僻崎岖处曲涧泉深潋滟湾把住直教龙象畏放行且与鸟禽闲几番乘兴思飞锡只恐奔波累病颜

孤岑寂寂秋光冷寒夜萧萧木叶飘案上残经未竟读岩前明月不须招竹窗昼梦松风破石砌长流华雨漂云出又归还伴我当轩几片挂林梢

老住深山雪满颠频思故旧最堪怜随声逐队何时了弃本驰缘不自惭劫石尚能消岁月幻躯谁复计千年空林松菊依然在云水归来好息肩

清闲不得自家忙好似猕猴跳六窗世上争雄无了日眼前觑破有收场悬崖撒手谁能会闹市迷头只自狂笑傲一生林下客道风千载足思量

　　廛居十首

懒散头陀寓市廛老年无力钁头边擎归一钵千家满着破三衣百结穿华柳巷中全梵律管弦楼上漏真诠寻常者种难谩处未举分明在目前

居在尘中不见尘头头触处最相亲天涯有水皆涵月大地无华不带春纳履忽惺楼子曲掷刀指出案头精市场也有真消息何必溪山远问津

了得凡心不假禅逍遥尘市只随缘蒲团放下街头坐静板携来到处闲三界本空诸子着一真才动四生全西来莫问吾何旨鼓角城楼夜月圆

心间无事得廛栖应物明明不我欺旁舍笙歌欢满地邻园华柳乐无私了知白发随时变肯悟朱颜逐世移云月是同山市别几人到此不曾迷

破衲鹑居混世尘不图利养岂图名沿街漫步随流语傍户寻他逐队行想见憨翁携布袋惟怜普老振金铃野人无者闲家具浩浩尘中劫外春

乾坤何处不堪居岂特深山是故庐垂手入廛忘管带回头到岸却无拘千楼夜月怜歌舞万井风尘笑马驴会得个中消息子无边刹境自如如

我本山林野外人偶来尘市寄闲身居无锥地随檀度耕有心田远世情衣破难藏珠里色鞋穿露出脚头春东风昨夜堆堆笑笑我年来彻骨贫

年老心闲到处家市廛端坐没生涯忙看碌碌如灯马静鉴明明似镜华个里本无分好丑此中曾不着纤瑕何缘昔日灵山老火宅须教用鹿车

莫道闲居在市朝古来大隐作清标曾闻龙女献珠事不见屠儿放下刀成佛直教心地稳天真岂涉路途劳古来圣世能堪爱造业场中转寂寥

于中了了事无侵且在尘劳作故林心境两忘空有我圣凡不立道由人春和莺破绿杨陌秋冷蝉高碧树阴休道远山真乐静市廛中亦有清音

　　龙池绝顶

翠壁嵯峨势插天万峰回合在中间僧居藤缚凌虚阁客上云埋半截山碧水池深龙卧稳苍苔石古虎生斑为怜源祖幽栖处今日无人更作关

　　客过龙池留题次韵

荒寺幽栖草径赊林深日暮集归鸦松窗半掩寒云净石涧长流明月斜雨过乱山添远翠风行空谷落残华夜来何处狂游客吃尽壶中七碗茶

　　善权寺

探遍烟霞第一林风传钟磬隔峰听山旁幽洞天开迹径覆乔松道者心玉带小桥流碧水琼台古殿接青云断碑遗记三生建千载令人感慨深

　　次酬吴迪美居士

卓锡烟峦小构新草龛风雪度残春长镵漫把开荒径短拂闲拈忆故人云出远空山黯澹水流深洞石嶙峋知君欲究真消息百尺竿头进步频

　　秋夜有怀子文居士访道

灯残香烬漏声沈兀坐萧萧对碧岑万户当天明有月几人学道了无心清光远照山如画白水长流涧似琴感慨参玄岐路者徒劳向外去追寻

　　杨西莲居士送侄芟染临别赠之

远帆因送侄投师别语叮咛自可思肩带夜来江上月心悬日后岭头诗言中有响云栖曲句里藏锋石磬辞信笔赠君分袂去修持先寄一莲枝

　　秋夜看月

云卷秋空月到庭开窗遥望万山青林峦霭霭烟笼树谷岫依依翠点屏境智了然常寂寂尘缘空处愈惺惺须知此际无偏党长夜柴门不自扃

　　诞日示诸子

衰年事事已无求嗟叹光阴自水流冷澹如云点空碧欢娱似雁过沧洲篱边黄菊经霜老岩上青松滴露秋谁道此生真梦幻梦回蝴蜨笑庄周

　　次韵酬霍玉环居士

荒寺萧萧苔藓封何期每过叩心宗休疑岩石非真虎笑指苍松是活龙云水五湖凭一钵烟霞四海听朝钟庞公去后风流杳几个知音继此踪

　　吴九叙居士再参金谷寄怀

湖帆杳杳远相临不畏风波见道心别后每思连夜月间来还忆旧时吟经寒输与垂庭柏论序谁惊过牖禽人世希逢几回笑留题行乐在空林

　　赠骆仲如孝廉

触破湖南几片云不辞迢递越嶙峋溪声远颂净名德山色幽藏野老身荒寺秋烟俱寂寞篮舆晴涧独殷勤相逢坐语熏风外明月光含遍界新

　　怀友

春鸟啼不歇空山客自寻微风拂苔径疑有旧游人

　　同妙光访秀岩

偶入秀岩林沿溪草木深两人迷古道回首夕阳岑

　　渡江

一锡碧波游烟霞两岸秋长江落日晚归人争渡舟

　　效觉范禅师用唐高僧诗作八绝

　　附高僧诗沙泉带草堂纸帐卷空床静是真消息吟非俗肺肠园林坐清影梅杏嚼红香谁住原西寺钟声送夕阳。

古涧清流澄彻茅檐绿树深秾窗对乱山成翠沙明长泻如虹

竹榻萧然无梦梅幮不染清虚夜静光含孤月从教辉映吾庐

偶脱诸缘小隐寥寥一事无求个中半点不得比之明月中秋

岩石堪题秀句肺肠差拟秋云信口闲歌适兴无心雕琢自文

山家随处种树竹篱就地成园溽暑支颐小坐清阴枕钁长眠

脱核杏才可口鲜红梅又甘唇笑古应机未达闻香空自吞津

幻住东山岩下那边谁结幽林相看觌面不远只是呼之不应

我道住此深山不意山深尤甚晚来忽地钟声疑是方广相近

　　夏日四首

树色阴浓闲坐不作一毫工课个里本自无求莫云尊贵之堕

幽谷了无溽暑一榻萧然自许有人借问西来未肯轻言错举

住个深山茅屋窗对几茎修竹风来凉似清秋堪叹时人驰逐

长日寥寥放过也不忘却者个昔人频唤主人三十年前勘破

　　山居二十首

幽居何事得干怀寂寂柴门竟日开云意欲归风满坞亭亭吹过玉阳台

片片白云飞岭外潺潺绿水过溪东流光一息无能止谁向山中学脱空

坐破蒲团万境闲一轮皎洁照中天千秋碧落危岩下底事尘劳人不还

饭罢经行涧水边心空衲破道人间寻常莫论荣枯事风月随缘得住山

清池水映连天碧香桂初敷滴露浓兀兀坐忘尘世虑千山静照月明中

岩房独坐寂寥寥世念何曾有一毫不是息心除妄想本无一物与人描

凝眸终日对青山石几炉烟意自闲悬榻久无高士驾划然长啸白云间

偶尔经行到石梁山华流水有余香游鱼啜食能知味只恐人来下钓忙

武陵溪水赴湖东终日波涛终日风输我磬山间长老半生无事入尘中

闲居无事可安排半种青松半种梅昨日几番骚客过要联诗句愧非才

竹院幽深晚景凉木樨华发满庭香闲吟未遇参玄士孤负良宵明月堂

曲径苍苔绝影踪岩龛冷落笑华丛道人一种清贫处长把白云窗户封

秋卷残云阵阵过峰前闲立一吟哦月中岳色清新句却被疏风转薜萝

野人原不入时流到处山居得自由来去信从双脚步免教闲事上眉头

个事从来不强行也无长处接高明听由他底欣欣地我此山门似水清

曲顺机宜我不能天容老谷一间僧个中了了无余事泛滥随波实可矜

幻躯多病好安闲不喜人间只住山石屋岩龛坐黄叶几人得过上头关

道在目前无别法现成公案不须参山头老汉今饶舌切莫随他落二三

此事须教有正因了无一物守清贫常怀雪老餐松柏拶到明星万谷春

大千总是一茅庐善恶都从个里居长的长来短的短得便宜处失便宜

　　临溪有感二首

闲步林间过小溪游鱼啖影鸟啼枝微风吹送松华落拾得归来月满池

溪水如蓝彻底清闲来默坐可观心曾留半偈人间去漫向磬陀石上吟

　　题白云岩

谁把虚空劈半边走来都道白云岩相看只恐即飞去不觉月明东畔山

　　拄杖

拈头点尾活如龙千里迢迢一似风触破万山云与雪归来闲倚碧堂东

　　中秋夜坐

夜静凉生葛袂单已知秋气到松关窗前独坐披新月好把禅心一样看

　　寄许丞侯居士二首

万松林下独幽栖每叹红轮易坠西刚得春来几多日梅华飘落出前溪

千嶂未消残雪冷一庵端坐夕阳曛思君偶出峰前望蹋破飞来几片云

　　石磬

石磬高悬万壑中外山壁立里头空知音不用重敲击响应无方匝地风

　　题武陵洞二首(洞在磬山前有水从洞出至溪)

小径深深古洞迷涓涓漱石透前溪偶携竹杖寻幽迹惟有山公挂树啼

洞口莓苔积几层苍萝引石白云凝且聆太古无弦曲漫逐桃华觅武林

　　游大潮山

二十年来慕大潮何期今日入层霄攀萝直上最高顶满目湖烟挂树梢

　　磬山初辟

云笼高岳倚荆南漫剪藤萝结小庵独坐月明当户照更无余事到峰尖

　　百舌啼

枝头百舌话偏长啼破寒梅满院香有耳不闻仍熟睡可怜窗外好风光

　　曹念兹居士访余山中不值题寄

柴门暂把白云封谁想虚君过远峰休笑深林茅屋冷道人端的有家风

　　别徐居士

相逢又别出岩阿目送寒云片片过思得旧游人再至青灯竹榻话应多

　　西园寄曹从龙居士

池中屋冷五更寒破衲蒙头意自安忆得故山煨榾柮地炉相伴有人看

　　答汰如讲主

羡君鹤骨最孤清云水从来旧有声堪笑老僧疏懒甚也无诗兴接高明

　　振宗堂

寥寥独坐振宗堂寂寂孤明万壑凉笑我本无心说法不劳天女散华香

　　灯华

休将春色拟栽培脱略人工巧剪裁游子满园觅不得只因伊向火中开

　　磬山十景

　　限门岭

岭头大块眠云石自古传来立限门今日凿开宾主路从教车马一时新

　　西施洞

层峦秀石天开洞古往今来游者多识得远超声色外西施名不染烟萝

　　面壁岩

巉岩峭壁天然画忽地云生遮半边开合不知谁作主其中消息若为传

　　万松径

不是知音不到来万松径上满莓苔烟霞影迹空来去阵阵清风拂石台

　　慈慧桥

慈慧须凭一路修从教步步蹋源头而今建得功成也千古令人作胜游

　　武陵溪

绕殿旁通一脉泉涓涓流出有真源莫非直接曹溪水相续绵绵不记年

　　望湖亭

白虎山头石坦平于中独立望湖亭主宾酬唱忘归去月起湖心一片明

　　白茅峰

磬山最顶白茅峰昔日何人雨种松留得荒基深草里而今谁肯继前踪

　　洗钵池

饭罢禅和咸洗钵赵州公案未曾圆山僧今日重拈出漫向池边得句玄

　　修竹林

散步携筇到竹林常怀多福语如霆古今多少乘阴者几个忘言见古人

　　龙池八景(并序)

　　余依栖先师于龙池二十余年晨夕执侍巾瓶初不知泉石为何物及辞师出山诛茅深隐者又十有五年矣今怀片香扫先师塔始得婆娑泉石不觉怆然闲拈八景景系一诗。

　　中龙池

池平澄滟卧龙藏烟雨霏霏岁月长天外一声雷震起万山云合彻龙光

　　分宾岭

小岭骑峰宾主分登临别是一乾坤樵苏匝匝歌声远忽地云生掩石门

　　白云岩

巉岩如玉倚青霄翼翼连云势欲摇何不抟风竟飞去想伊留作后人标

　　凭虚阁

小阁凌云在碧空凭阑四顾万峰丛幽居只许林间老对月间吟天际风

　　试心石

突兀高悬可试心几回独立畏崖深豁然脚蹋虚空碎石上风生大地春

　　玉阳台

林峦积翠映危台遥望烟湖万顷开日吐波心帆影乱霞光先照碧崔嵬

　　伏虎石

腥腥血气染苍峐凛凛威风片石来千载高眠披雨露至今足迹破莓苔

　　避暑窟

古穴当年源老栖孤风冷冷至今知寥寥四壁惟余座谁继先宗作范规

　　乌瞻八景

　　云松径

一径逶迤翠色浓小桥横涧拂清风偶然曳杖支颐坐间看云来护碧松

　　笑影潭

睹影深知不在潭分明那隔一毫端渠无我也潭何现水静风恬自笑看

　　龙鳞石

山腰片片石如鳞岁月频经积藓纹林下道人看不猒半余苍色半余云

　　俯溪亭

雨溪相竞接湖波竹筏随流拍浪过风雨歇时来往疾小亭俯视漫吟哦

　　挥麈台

岩前天设石磐台风月随时挥麈来老汉不须重注脚千山一带笑颜开

　　断云岭

侧岭崚嶒欲断云鸟飞不过羽翎分远看山色点空碧半落晴光带晚曛

　　五老峰

插入青霄五个峰攀跻欲上路难通不知昔日谁称老众壑群山列下风

　　湖翠峰

一片湖光涌翠峰自来出没雨烟中孤危远映山山碧倒影中流过短蓬

　　梦登凌霄峰

梦到凌霄最上峰千山万水隔重重忽然省得来时路抛却从前一古筇

　　寄怀洞如睿侄

二十年来独住山羡君无事到人间去秋一面曾相约闲看白云空往还

　　宿清源庵

庵泊溪头最得源间房接纳道人眠夜来正对中秋月指与林间人共看

　　新正夜坐二首

檐头雨滴夜偏长冷冷梅华满院香一片春光行已到令人独坐忽神伤

我劝诸贤急早修光阴瞬息总难留只知送旧迎新事不觉年来白了头

　　天隐禅师语录卷第十九

　　音释

　　嗒

　　(吐盍切音榻嗒然忘怀也)。

　　[匚@贛]

　　(古禫切音感覆头也)。

　　芟

　　(师衔切音衫刈草也)。

　　毳

　　(此芮切音脆兽细毛也)。

　　镵

　　(锄衔切音巉锐器也)。

　　漱

　　(所右切音瘦此水曰漱)。

　　坞

　　(安古切音邬村坞也与坞同)。
乾隆藏第 154 册 No. 1639 天隐修禅师语录


　　天隐禅师语录卷第二十　　　　　直十

　　嗣法门人通琇编

　　赞

　　观音大士赞

　　钱贡善绘笔意精妙以淡墨画大士趺坐磐石上作巉岩覆之一善财于洪波浩渺中跪莲[向-口+┴]顶礼。

茫茫大海中化现一磐石广度诸有缘礼敬皆欢悦眼里闻妙音耳里见妙质善财童子身波浪莲[向-口+┴]出不畏风涛险顿然超百亿菩萨如父母念念垂哀接猛烈同善财生死当下息

　　　　　　又

三十二应权为应着眼看来原不定心如孤月照长空千江有水千江印光明寂照遍河沙兀兀无言行正令

　　达磨大师赞

一苇渡江九年面壁识之不识追之不及神光断臂一场狼藉而今满地是儿孙看来得髓何曾彻咄

　　　　　　又

飘飘一苇渡江淮少室峰前眼不开默坐九年成底事一身皮肉付人回自提只履西归去影子从何得得来今日相逢试相问当门齿缺可曾栽

　　十六罗汉泛海图赞

优游性海出常流荡漾随机出自由各显神通施妙用千模万状应全周水滟滟风飕飕无边无岸也无[向-口+┴]往来不假纤毫力溟渤看兮掌上沤自从悟得心空法三界寥寥无所求休休休转悠悠若到宗门欠一筹

　　续后十一代祖师赞(并序)

　　余阅中峰录自初祖达磨以至高峰和尚凡二十有八代俱作偈赞之从中峰和尚师师相印传至笑岩师翁及先师幻有老人又十有一代尚未见有递代赞扬者谨为焚香述偈以发明从上传持之德俾后学知临济正宗代不乏人耳

　　中峰本禅师

天目开明中峰成仁观河流水大法雷霆

　　千岩长禅师

千丈岩颠握金刚圈长年兀坐化利人天

　　万峰蔚禅师

万峰头上气吞佛祖遇此等人震涂毒鼓

　　宝藏持禅师

衣珠一露魔王大怒持平等心善恶咸度

　　东明旵禅师

心光发现无背无面阐化东明聊通一线

　　海[向-口+┴]慈禅师

渡生死流全凭慈舟令人到岸潇洒天游

　　宝峰瑄禅师

山藏奇玉林峦秀蔚得者安闲不向外逐

　　天奇瑞禅师

少林秘要直露心巧忒煞天奇宗风绝倒

　　无闻聪禅师

圆通一门顿悟心闻高超三界震动乾坤

　　笑岩宝禅师

心如皎月未可方说闻小儿啼悟西来诀

　　禹门传禅师

江南开宗此老称雄造其室者如云从龙

　　高峰大师赞

张公洞里死关天目山头活棒足迹不落人间真子从何标榜描也描他不成画也画他不像识得高峰老人鼻孔有时向上

　　本师幻有大和尚赞

蹋破笑岩岩上月翻身直入清凉窟万年冰里一蒲团坐断乾坤赤骨律虚空为口须弥舌大千沙界风雷说两肩担荷临济宗脚下儿孙千百亿钳锤吃尽禹门来今日磬山为雪屈

　　　　　　又

特石非坚芭蕉非幻吾师面目澄澄湛湛无缘之慈应遍知接物利生有何倦百亿化现度群迷夜叉罗刹咸法眷

　　　　　　又

一片青山一溪碧水敷个蒲团依石梁止拈龟毛拂提向上旨悬河之辩闪电之机曾经毒手二十年余今朝觌面痛彻骨髓欲形文彩赞吾师却似一滴投海底噫大笑一声泪如雨且道悲兮且道喜

　　南岳怡泉禅师像赞

此老心直口快不假禅道捏怪生平不蓄半文举作千金痛快若非稠锡再来定是普门还债尝亲幻有老人得些活鱍主宰住此南岳山中卓锡泉边自在不须临济三玄奚用远公九带肯接云水上流蔬饭二时慷慨大悲高阁立成如来破殿重盖儿孙描真供养来索磬山赞呗咦和尚无相福田与个虚空同坏

　　题柳溪牧牛图

岸柳斜烟下逍遥一牧童横骑牛背上放意任春风识得牛儿性因他痒处通归家一笑看明月风流潇洒碧溪东

　　题照庵居士像

有照有知全是假无知无觉亦非真两头担子俱抛却清净茅庵一老人

　　题张大若居士像

飘然有出尘之行毅然有绝世之刚弃功名若敝屣玩尘俗如秕糠逍遥北窗之下将直上乎羲皇

　　自赞

　　山茨际徒请

拈龟毛拂坐个蒲团别无长处佛祖难谩清风拂白月此意有谁谙者里一分亲切处只许阇𥠖只眼看

　　箬庵问徒请

者个老秃奴胸中一字无拈条楖栗棒佛祖难近傍眼光烁破四天下即今还坐枯藤上咄若然会得者些儿双手与你者拄林

　　玉林琇徒请

山不是山水不是水坐破蒲团岂有定止千岩万壑之中豺狼群队之里要寻个张牙露爪的蓦然撞着捋虎须不是我兮便是你

　　慈引居士请

须长眉细心中无住放下蒲团说法随处拈龟毛拂提向上旨遇此等人全身交付咄草深一丈没法堂明月清风吹两耳

　　启明庵主请

长坐白云岩吸尽龙池水刈得磬山茅来屙报恩矢老秃发又长谁人不识你问渠渠不知闭着一张嘴咄恰似无廉耻

　　印林灯禅人请

敷草蒲团只图软和一物不为争肯话堕道不会学禅不会参刚是一枚呆坐

　　道明莲禅人请

无道可修有法成垢拈个拂子向人前难免出乖露丑咦风雷满地来且看三十年后

　　崇北振知事请

此老生平惯行棒何故而今坐却杖果能谙得者些儿许伊作个人天样面目俨然襟怀没量咄都从幻影乞留题谁道于中无形相

　　晦昙承知客请

一片蒲团随方就圆掷下拂子袖手安闲眼空四海心若大川出悬河之辩举倒岳之鞭咄冷地看来不值半文钱

　　六解恒侍者请

一根拄杖双手不放遇个中人打模画样几茎瘦竹鹤立地上点点石头奇形怪状咄可以谓幻境可以谓实相

　　百讷全禅人请

一节两节竹三茎四茎曲击之了无声昔人曾中毒者个老头陀抛砖要引玉描他本无为舒帧开人目咄咄此事何须更叮嘱

　　智闲观禅人请

一个蒲团兀兀忘缘祖师心印却教谁传太虚为口本尔难宣出广长舌仗此炉烟透顶透底无劳我言

　　大荫耦禅人请

尔我看来那个真百年之后化为尘全凭一点丹青手留与人间不记春

　　无弦音侍者请

倚几默坐探取古话得意忘怀不觉物化心空法空惟余者个知音者从能言者和试看淡墨屏风上更有一事不说破

　　玉林琇徒请

云无所来山无所去无去无来道人无住绣谷风生兰溪水注一一拈来各有本据如虎戴角如鸟乘羽咄

　　箬庵问徒请

远山青近水绿兀坐蒲团如槁木个里原无半点尘石上苔斑鸭头绿手中拂子却付谁走向烟霞潜深谷宿世冤家拨不开务要描伊露人目

　　智林妙禅人请

白云非白黑石非黑闲坐于中绳绳默默半肩担荷佛祖家风两脚跏趺人天莫测谁是知音识得渠大明国里一老贼

　　了凡贤侍者请

峰峦叠叠瀑布双流闲坐于中无作无修天生潇洒人世优游佛法不会个里真休描模供养俱不得不如掷在壁角落头

　　玉林琇徒请

堂堂正坐无事可做龙象交参一一按过顶门具眼劈头打破林玹小厮惯要惹祸来捋虎须许伊胆大

　　心宇居士请

一叶落知天下秋道人无事自优游憨憨兀坐盘陀石却似寻常懒老牛烟霞影里留踪迹潇洒林间已白头咦识得渠侬真面目不风流处也风流

　　觐南居士请

无相山中坐卧无影树下安闲有人举问西来双履脱却于前供养伊集福毁骂伊增愆去此二途道一句来咄也是如驴觑天

　　佛事

　　闻远师弟火

　　浮生如梦幻质如云去住无碍出入纵横非眼所见非耳所闻灵明者点盖色骑声无闻之闻谓之真闻无见之见谓之真见真见所以能见圆真闻所以能闻远正恁么时闻远师弟还闻么以拄杖挑火炬云一团红焰腾腾起本地风光在目前。

　　绍岩师弟火

　　绍岩师弟听我说偈无上菩提言下荐取禹门院里安禅伏龙山下脱去打破涅槃城子截断生死路头逍遥三界之中如师脱索独步遂将火炬打○○○云正与么时三世诸佛历代祖师现此光中异口同音转大法轮令嵩长老全身放下得大自在去也便投炬。

　　绍岩师弟入塔

　　灵明廓彻广大虚寂风吹不裂雨打不湿者无缝塔岂有出入虽然如是以拄杖指塔门云争奈杖头有眼明如日便推骨入塔不是悬崖亲撒手那能个里得安居。

　　上生居士请为母对灵

　　师挥案三下云灵台独鉴照破烦恼昏衢觉体洞明顿证无生法忍迷之者六道轮回悟之者三途永息举拂子云看看打○○○云圆陀陀光烁烁无去无来净裸裸赤洒洒非生非灭于此会得不涉程途其或未然且听众僧转般若波罗蜜多心经。

　　示宝印庵主觉灵(时起龛)

　　梅蕊含香玉吐春凝寒彻骨笑吟吟不居常寂光中地先向枝头漏好音于此会得转身一路即在目前其或不然别通消息喝一喝云宝印还会么蓦竖拄杖云看举起也直透非非想天穿破帝释鼻孔卓下也搂空波波地狱触着阎罗脑门所以道十方薄伽梵一路涅槃门遂卓一卓偈云拶破分明毛骨栗划然打失娘生鼻本来面目要承当也是虚空闪电迹佛祖牢关锁忽开大地山河一片雪到者里转身一句作么生道以拄杖指棺云杖头点出金刚眼昆仑骑象鹭鸶牵曳拄杖便出。

　　宝印庵主火

　　身从无相中受生犹如幻出诸形相幻人心识本来无罪福皆空无所住既无所住亦无所去于无所去处生于无所去处灭生灭既灭寂灭现前到者里末后一句如何道偈云宝印持来已久印破虚空三有回观自家面目吓得须弥倒走以火炬打圆相云吽吽吽。

　　蒋虎叔居士请为母对灵

　　灵光独耀本无去以无来幻质非坚现有生而有灭非坚故生即不生独耀故去即不去去即不去故来而无来生即不生故灭而无灭既然如是且道蒋母熊氏安人在何处安身立命挥案一下云九品莲台随处现三涂地狱顿然空。

　　示广修宜人灵

　　师以如意击棺三下云诸行无常是生灭法生灭灭已寂灭为乐无上大涅槃圆明常寂照凡愚谓之死外道执为断诸求二乘人目以为无作惟有过量人通达无取舍祖师尽力说到者里只说得个无取舍既无取舍亦无去来既无去来岂有生死生时不来死时不去湛然圆寂心境一如但能直下顿了不被三世所拘且道吴氏广修在什么处安身立命举如意云仰凭三宝恩光力特达莲台第一枝。

　　成侍者起龛

　　师以拄杖击龛云吾徒通成可谓信心脱俗九载事师殷勤只者着子尚未惺惺涅槃堂上汝却先行且道正恁么时是生耶是死耶生既未生生即无生死既离死死亦无死无死无生灵然独存咦门外春风潇洒去一回消息一回新。

　　聪侍者起龛

　　行聪行聪十九如风偶然失脚满盘俱空空到无空处还元总是同你若会得生来便去也不为夭你若不会得纵然百岁不为老即今会得么以拄杖指龛云便恁么去。

　　示航禅人觉灵

　　假借四大以为身心本无生因境有前境若无心亦无罪福如幻起亦灭既然如幻生亦如幻死亦如幻来亦如幻去亦如幻善亦如幻恶亦如幻有亦如幻无亦如幻天堂亦如幻地狱亦如幻乐亦如幻苦亦如幻秪如汝五十二岁父母未生前清净本体亦如幻五十二岁中间所作所为或善或恶因果昭然亦如幻直至五十二岁后气断声销复元初体亦如幻如幻亦如幻所以经云一切有为法如梦幻泡影于此会得转身一路即在目前其或未会假我木上座通个消息倒拄杖击龛三下云打开顶门眼返见本来人四大了然空今复归何处山前一片地直指汝归去。

　　航禅人入塔

　　山河一片雪行人那里歇条条赤体空且向个中入卓拄杖云歇歇一念顿超尘数劫相看只在刹那间杖头从此清风彻。

　　起达本师兄骨归龙池入塔

　　海底泥牛衔月走岩前石虎抱儿眠吾兄既达元初本何故淹留在此间归去来归去来故山院里绝尘埃相逢俱是旧相识管使吾兄笑眼开。

　　达妄炼骨

　　达妄明真体了知四大空衲僧巴鼻事今日与君通投炬云看白骨从教煆炼来眉毛端的何曾动。

　　拙呆禅人火

　　性火真空性空真火天上人间也无处躲东风扑面来真个也奇哉照破渠侬真面目遍界都是火莲开便投炬。

　　严道人起棺

　　师以拄杖击棺云迷从旷劫直至而今舍身受身轮回虚幻者里荐得业障如山一击分明百杂碎真性如海片时返照万缘空既然如是且道出门一句作么生以拄杖外指云熏风自南来且归林下去。

　　檀越请对灵

　　师以拂子打圆相云灵觉昭然不滞空死生无异体元同当年信有者般事觌面相呈达此宗喝一喝云孙氏还会么其或未然与你别资净路无沈中阴以迟疑直㨗一路到莲池上品菩萨为伴侣抛却人间五浊泥蓦掷拂子。

　　示曹门智常杨氏灵

　　世尊时七贤女游尸陀林一女指一尸云尸在者里人向甚处去一女应云作么作么其时诸姊皆悟无生即今智常杨氏其人不在其灵在此老僧恁么举扬还悟也未其或未然更与你别通消息偈云大千沙界一灵知无灭无生无所拘者里若还亲荐得莲邦拓质定无疑咄。

　　传

　　嗣法门人通琇述

　　临济正宗第三十世宜兴石磬山开山初祖武康报恩寺重开山第一世天隐大和尚讳圆修生宜兴闵氏父某母潘氏生而超异灵然不昧童子时伯母携望井邑一念回光豁然真空现前祖以义让寓于屠肆世称牛场闵师不乐居岁饥家贫卖菜养母迄二十岁感念劬劳未知佛教惟誓神茹素幼孤失学闻辄能行时中念起默诵小人间居为不善章凡情顿息偶经讲寺值演楞严闻至一切众生皆由不知常住真心性净明体用诸妄想此想不真故有轮转猛念生死志求出离无异如来四门游观时也时闻龙池幻祖是大知识会为毗陵唐太常辈迎赴龙嘴庵即日买[向-口+┴]趋见幻祖祖曰何不芟染师以母老难之明年再参龙池住旬余晨夕请益而归参研益切虽处寰中无少尘念一日携筐入市钱筐俱委铺家茫然空归母感师道念坚猛亦长斋事佛延星士推师造士曰此命不寿师适从外来问曰出家可否士曰出家则大成母因割爱令师出家越岁往龙池得度时万历戊戌也初参无字半岁不得力幻袒令参父母未生前本来面目提撕严密闲忙无间一日随众出窑同参问幻祖四大名山菩萨出现神通广大祖蓦云者里亦不少师进云如何是者里神通祖曰度砖来师言下有得工夫加切过百余日偶展楞严至佛咄阿难云此非汝心遂大悟自云如善财入弥勒楼阁与童年随伯母望井邑时境界无异无别从前诸疑一时放下一日侍祖过城南显亲寺问云忽然如拓空时如何祖便喝复云我代你修行罢师言下会得宾主照用之句往留京因谒云松老宿于天界访文斋老宿于能仁或文或行多自得益辛丑还山掩关祖方北行示云汝既悟入当更精进他日利导有情勿令断绝师关中阅古人因缘日有发明至僧问乾峰云门十方薄伽梵话忽碍力参两载一日坐中正忘绝境界之时忽闻驴鸣顿失前疑偈云忽闻驴子叫惊起当人笑万别与千差非声非色闹自后看古人话划然破竹矣岁甲辰四月八日期满解关寻与同参密云悟公三藐某公入京觐祖于普照寺时已岁暮祖见色喜问曰别来三岁各呈似看师礼拜便出复呈偈有寒暖不知人穷人知寒暖之句祖颔之次日入室祖曰既为临济儿孙当尽临济法道只如四料简汝如何会师详引尽旨祖颔之师进云历历孤明时如何祖云待你到此与你道师便喝祖曰你还起缘心么师拂袖而出一日侍祖着衣次祖忽指椅云汝上坐我拜汝为师师大笑呈偈曰木人提唱笑呵呵更着衣衫谁识他昨日看来是男子今朝还作老婆婆祖深肯之师复与同参游历教海参寻尊宿如古辉法主设讲白塔静渊耆德开法台山师皆与席苦行知识如塔院妙峰宗门高古如天宁幻也师多瞻风承事一日幻祖卧病师晨夕左右中夜跪白云某侍和尚十余年所得未经明验今请呈似祖矍然起坐师一一倾吐祖云汝既如是吾亦如是师作礼而退岁丁未恳祖南还戊申冬祖开堂龙池命充西堂师固辞己酉春命师秉拂又辞癸丑命总院事师复辞因假岭南静室掩关时计事幻祖南北共一十有八载冬十二月辞入关祖门送曰子去吾无与语矣阅日书偈付密云悟公赍示云老衲于今不坐关既无住也幸无间何曾进又何曾出只在寻常天地间甲寅春幻祖示寂师破关归治后事尽哀尽礼堂殡讫仍曳杖入关唐凝庵太常辈与山中清众贻书固请还龙池师固辞入秋旧病复作乃顺请还山归即一室一榻示病者数年岁庚申病起徒辈蹋得山南地名石磬师縳茅居焉山在荆溪最深处水从洞出如古桃源岭门石立如入磬口故溪名武陵山名石磬向称虎穴龙宇世未敢有问津者初住大雪五十余日炊烟几绝师安之晏如也一住十五年遂成精蓝师以弘法为己任自侣木石以至广众鹤侍无刻不拈提向上一语一默一吟一笑无行不与有云三间茅屋冷凄凄来者俱缘向上机又云把住直教龙象畏放行且与鸟禽间亦约略见其风范矣痛法门衰晚师道陵夷力扬宗要严辩正邪语在示众普说复问中诸方知好恶识重轻者不惮寒暑接踵趋风结制本寺休夏别峰俱无以容众皆环跪而请始许以六十出山岁甲戌乃开法于浙西武康之上柏金车山报恩寺盖缁素重申前请时师年方六十也先是壬申癸酉连却数请闻报恩为唐宋古刹久废慨然许行至则赭山破寺荒寒尤甚师安之晏如也虽数以名刹继请师皆辞之是岁结冬衲子云集至就树缚屋以栖常指点土木瓦砾为大众演上上机凡承颜接謦欬者皆爽然自失经提命者悉知自重明年又辞蓉城士绅之请时琇方死关江上累书促归属以后事秋遂示寂报恩正寝岁乙亥九月二十三日也遗命停龛待丛席成方可入塔不肖琇谬承付嘱至己亥堂构粗成乃奉龛归塔荆溪之海会师降生于万历乙亥十月二日涅槃于崇祯乙亥九月二十有三日世寿六十有一僧腊三十有七师平生慎许可虽筹满石室不轻付授若山茨际箬庵问林皋豫分化一方不坠家声印中授有徒云外泽能自立不堕时蹊晦昙承皆于座下有悟入而操履不苟者琇重编集师语录二十卷行世嗟乎师之道闇而益章久而益明没世而益光大识者谓师事师独久曲尽钳锤同让祖高卧荆溪挽之不出同汾阳及出世后虽破院残僧俨临千众同杨岐门风高峻人类精奇同神鼎至其辟邪卫道拣异救时使大法中天先宗不坠则功同妙喜噫洵知言哉呜呼哲人逝矣泰山其颓予小子琇终何仰耶。

　　先师磬山天隐老和尚语录䟦言

　　通琇获入先师之室深蒙奖借然每有进益而先师愈远一回𠫵请一回自失而先师奖借愈甚意惟此不能自已者先师其许我可契无住心宗乎岂惟亲质时为然迄今三十年来恭读遗言自失如昨兹特编刻全录公之于世俾知达磨临济沿流不止端的有在先录初刻有磬山集磬山敬录磬山晚录法济晚录报恩语录报恩遗录共若干卷又语录若干卷皆随时随人所刻或未编或编而未尽未备今一仿虎邱隆祖所编圆悟勤祖语录而类列较详自上堂至佛事共二十种并附述小传于后令览者皆见其乘愿再来摧邪秉正继祖开宗之梗概云捐资虔刻者为松陵叶行弘用荐亡室赵氏超穆其室笃信宗乘临终正念耿耿化姑与夫植般若胜因有如此。

　　嗣法徒通琇焚沐百拜手述

　　天隐禅师语录卷第二十

　　音释

　　捋

　　(郎括切鸾入声手捋也)。

　　㡧

　　(猪孟切音伥开张画绘也)。

　　呆

　　(鱼开切音皑痴也)。

　　赍

　　(笺西切音𩐎持也遗也)。

　　筹

　　(除留切音俦筹算也又筹第)。

　　洵

　　(相伦切音荀信也)。
