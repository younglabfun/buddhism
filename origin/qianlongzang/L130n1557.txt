乾隆藏第 130 册 No. 1557 大方广佛华严经疏钞会本(第1卷-第17卷)


　　大方广佛华严经疏钞会本第一之一　困一

　　唐于阗国三藏沙门实义难陀　译

　　唐清凉山大华严寺沙门澄观撰述

　　　　世主妙严品第一

　　上来十例各显一理然亦无尽若依常用应依三分谓初品为序现相品下正宗法界品内尔时文殊师利从善住楼阁出下明流通序中就文分二初此土序二结通十方无尽世界序初中复二初证信序后尔时如来道场下发起序(二结通者文在第五卷末彼文有三初结此界次结华藏内后结华藏外)然此二序广如常解今但略陈初证信者若原其所由则阿难请问如来令置如智度论及大悲经说(阿难请问者智论第二云佛涅槃时于拘尸那国娑罗双𣗳间北首而卧一心欲入涅槃阿难亲属爱心未除未离欲心心没忧海不能自出尔时长老阿泥楼豆语阿难言汝是守佛法藏人不应如凡人自没忧海一切有为法是无常相汝莫忧愁又佛首付汝法汝今愁闷失所付事汝当问佛佛涅槃后我等云何行道谁当作师恶性车匿云何共住佛经之首作何等语如是种种未来要事应当问佛阿难闻是事已心闷小醒得念道力助于佛末后所卧床边以是事问佛佛告阿难若今现在若我过去依止念处莫依止余乃至广说身受心法除世间贪爱又云从今日后解脱戒经是汝大师如解脱戒经说身口意业应如是行又车匿比丘如梵天法治若心软后应教迦旃延经即可得道复次是我三阿僧祇劫所集法宝藏是藏初首应作如是说言如是我闻一时佛在某方某国土某处𣗳林中是我法门初首应作如是说何以故三世诸佛法经首皆称是语今我经初亦应称此如是我闻一时等语及大悲经说者案大悲经第五云佛告阿难我今以是正法宝藏付嘱于汝勿令毁灭阿难白佛言我今云何修行法眼乃至复云云何结集法眼佛告阿难我灭度后有诸大德比丘僧众集法毗尼时彼诸大德摩诃迦叶最为上首阿难彼诸大德诸比丘众应如是问世尊何处说大阿波陀那何处说摩诃尼陀那乃至云何处说声闻藏缘觉藏菩萨藏阿难时诸比丘如是问已汝应答言如是我闻一时佛在摩伽陀国菩提树下初成正觉如是我闻一时佛在伽耶城如是乃至云如是我闻一时佛在拘尸那城力士生地阿利罗跋提河边娑罗双树间乃至云佛说经已一切大众皆大欢喜顶戴奉行阿难汝应如是结集法眼余可例知)若核其所以意有六焉一为异外道故外道经首皆立阿优以为吉故此约如是二为息诤论故智度论云若不推从佛闻言自制作则诤论起故今废我从闻闻从佛来故经传历代妙轨不辍此局我闻(今废我从闻下上智论文此下生公意成上论义)三为离增减过故佛地论云应知说此如是我闻意避增减异分过失谓如是法我亲从佛闻文义决定非谓传闻有增减失四为断众疑故真谛引律云结集法时阿难升座变身如佛众起三疑一疑大师涅槃重起二疑他方佛来三疑阿难转身成佛说此如是我闻三疑顿断既言我闻即非佛明矣上二义通约信闻五为生信故智论云说时方人令生信故此局后四六为顺同三世佛故此通六种。

　　若准佛地论科为五事一总显已闻二教起时分三别显教主四彰教起处五显所被机今依智论开初总显已闻作信闻二种为六成就一信二闻三时四主五处六众。

　　然信闻二事文局初首义通九会时主二种文义俱通处众二事文义俱局随相则尔约实互融(然信闻二事下料拣通局谓如是我闻唯经初有而九会经如是法义我皆得闻时主俱通者会会之初皆云尔时世尊等处众俱局者摩竭非忉利天等处局十佛刹菩萨列名异故新旧菩萨亦不同故随相则尔等者一会即一切会何有众等而不通耶)上来略依三分二序然此经体势少异故依五分释文而合后二名依人证入(补)为今四分者初举果劝乐生信分二修因契果生解分三托法进修成行分四依人证入成德分(此四科见玄谈品会释义等文此处藏无系后人所补因下就第一举果分科无根且信解行证是作疏之本理宜从补)就第一举果分中或科为十一教起因缘分即初一品二大众同请分三面光集众分四毫光示法分五眉间出众分已上在第二品内六普贤三昧分七诸佛同加分八法主起定分九大众重请分已上在第三品内十正陈法海分在后三品内若以义从文且分为三一教起因缘分二现相下说法仪式分三世界成就下正陈所说分就初分中亦分为十一总显已闻二一时下标主时处三始成正觉别明时分四其地下别显处严五尔时世尊下教主难思六有十佛世界下众海云集七从尔时如来道场下称扬赞德八尔时如来师子座下座内众流九尔时华藏下天地征祥十如此世界下结通无尽。

　　如是我闻。

　　今即初也如是我闻者谓如是一部经义我昔亲从佛闻故佛地论云谓传佛教者言如是之事我昔曾闻如是总言依四义转一依譬喻二依教诲三依问答四依许可具如彼论余更有释意不殊前此上总合信闻(一依譬喻者如有说言富贵如毗沙门如是所传所闻之法如佛所说此则以佛所说如毗沙门我今所传如富贵人则以佛说为喻也亦有说言如是文句如我昔闻此以昔闻喻今闻也故云譬喻故有释如是云两法相似谓之如一法无非谓之是相似即譬喻耳二依教诲者如是当听我昔所闻此即传法者之教诲也亦有云即佛教诲谓如是法是我佛说应当谛听如有人言汝当如是读诵经论三依问答者谓众闻言汝当所说昔定闻耶故此答言如是我闻四依许可者谓结集时诸菩萨众咸共请言如汝所闻当如是说传法菩萨便许可言如是当说如我所闻如是说言我当为汝如是而思如是而作如是而说等又许可者或信可言是事如是谓如是法我昔所闻此事如是齐此当说定无有异由四义故经初皆置如是我闻然上总意遍此四义非别理也余更有释者刊定记别开有九意一以总释为一义次用上四别成五义六以许可中第二释云又许可者或信可言为第六意此是大乘法师重释第四许可非别义也设有异释大同许可又引功德施论为第七释云如是我闻者显示此经是佛世尊现觉而演非自所作亦同佛地总意耳八引长耳三藏依三宝释若大乘法师用之乃是离释下文当引九引梁朝云法师云如是我闻者将传所闻之法先当标举一部经教我于佛所闻者此亦全同佛地总意故云余更有释意不殊前)若离释者先释如是信成就也智论云佛法大海信为能入智为能度信者言是事如是不信者言是事不如是故肇公云如是者即信顺之辞也信则所言之理顺顺则师资之道成经无丰约非信不阶故称如是(若离释者下第二离释信闻于中总明先依智论合如是二字通释是信顺之辞然论具云佛法大海信为能入智为能度如是者即是信也若人心中有清净信是人能入佛法若无净信当知是人不入佛法不信者言是事不如是是不信相信者言是事如是是信相故肇公云者此下肇公释但是用智论意非是别理是以疏言故肇公云也复有人于肇上加云信为入法之初基智为究竟之玄术信则所言之理顺顺则师资之道成由信故所说之法皆可顺从由顺从故说听二途师资建立此亦后人傍于智论肇公后加言则虽多亦非异理故疏收其异义立为别释意同言异并略不存后人不知重重因循皆列为异解)有云圣人说法但为显如唯如为是故称如是此唯约所诠之理次真谛三藏云真不违俗名之为如俗顺于真称之为是真俗无二故称如是此约所诠理事(有云圣人下此下自狭之宽以释此第一最局唯取如故即刘虬注无量义经)若云如斯之言是佛所说则唯约能诠有云如者当理之言言理相顺谓之如也是者无非之称(若云如斯下即梁武帝释此约能诠通诠事理有云如者当理之言者通能所诠含于事理理者道理非唯真如即生公释法华经)此明说事如事说理如理明能诠之教称于事理也融云如是者感应之端也如以顺机受名是以无非为称众生以无非为感如来以顺机为应(此明说事下此即于生公释中傍出远公约法以释意明生公即远公意然彼具云一约法解阿难道彼如来所说如于诸法故名为如说理如理说事如事说因如因说果如果如法之言是当道理故曰如是良以乖法名为非故如法之言得称为是其言虽多但是道理之言耳故不异生公融云如是者谓以如字为佛应是字为机感故渐宽前)经以言教出于感应故云如是此兼对机(经以言教下后通妨难恐有难云如即是应是即为感何不名为感应我闻故为此通有引此为注法华释云注是刘公用融公义耳)。

　　上来诸释各是一途更有诸释言异意同(更有诸释者谓长耳三藏就三宝释云一就佛三世诸佛共说不异故名为如以同说故称之为是此大同梁帝二约法云诸法实相古今不异故名为如如来为说故称为是此同刘云圣人说法但为显如三约僧释云以阿难闻望佛所教所传不异故名为如永离过非故名为是此同佛地总意故云言异意同又宝公约离五谤释云第一句如是此经离执有增益谤故云如是第二句如是此经离第二执无损减谤第三句如是此经离第三执亦有亦无相违谤第四句如是此经离第四执非有非无愚痴谤第五句如是此经离第五执非非有非非无戏论谤此上五谤当理之言即皆摄尽又真谛三藏约二谛释既离有无则离俱及俱非等故亦不异前释故云言异意同)若依生物之信应如智论及佛地论合释若取敌对阿优应如真谛所释今当广之外谓阿之言无优之言有万法虽众不出有无此即断常之计今云如即真空是即妙有既无俗外之真故空而非断无真外之俗故有而非常即对破邪宗以彰中道一代时教不出于斯故云如是(若取敌对者百论云外道立阿优为吉智论云梵王昔有七十二字以训于世教化众生后时众生福德转薄梵王因兹吞啖在口两角各留一字是其阿优亦云阿呕梵语轻重耳)若华严宗以无障碍法界曰如唯此无非为是应随教门深浅以显如是不同(若华严宗下第二以宗拣定即约教以释上通诸教今先举圆宗后应随教门下依五教以释既如是为当理之言明于二谛则小乘人法为俗生空为真始教之中四重真俗终教之中事理真俗二相交彻如真谛所解顿教则真俗两亡亡言绝虑方称当理如无常经应以生老病死定可猒等称为当理之言异此所明不得称是)。

　　二我闻者闻成就也将欲传之于未闻若有言而不传便是徒设不在能说贵在能传故次明我闻我即阿难闻谓亲自听闻云何称我即诸蕴假者(云何称下先征释我我诸蕴假者通于诸教)此用何闻若依大小乘法相各有三说一耳闻非识二识闻非耳三缘合方闻然或具四缘八缘等(此用何闻下征闻重释通于我闻若依大小乘下约教别释于中三假初法相中含前小乘及与始教于中初正释言小乘三者初萨婆多宗自有三义一法救论师耳闻非识谓虽自分识依根方闻然闻体是根非是于识如闻既尔见等亦然故杂心云自分眼见色非彼眼识见非慧非和合不见障外色故二妙音师识闻非耳根无觉故三成实师和合能闻上三并如俱舍界品及婆沙第十三说大乘三者一耳闻非识如杂集第二云耳界有何相谓能闻声瑜伽三十五云[婁*殳][婁*殳]于声作意至能闻故二识闻非耳梁摄论云闻有三义一闻体谓耳识二闻资粮谓音声三闻果谓即闻慧唯此耳识以为正闻三和合能闻佛地论云闻谓耳根𤼵识领受声尘瑜伽论云闻谓听闻即是耳根𤼵生耳识闻受教故然或具四缘八缘等者通释大小乘和合闻义上言和合但合根识今取具缘故云四八然其四八是生识缘若取能闻兼所𤼵识则或五或九故疏云等言或四者即是小乘一空二根三境四作意故智论云尔时耳根不坏声在可闻处作意欲闻情尘意合即耳识生随耳识生即意识生方能分别种种因缘方得闻声释曰声在可闻处即空二即作意情即是根故中论内詺六根品为六情品古云根含识义目之为情尘即是境意即是根加此为五𤼵生耳识言随耳识生即意识生即同时意识分别非是缘也若约分别声尘则同时意识亦是缘也种种因缘得闻声总结也言八缘者于前四上复加于四谓一空二根三境四作意五根本依（即赖耶识）六染净依（第七识）七分别依（第六识）八种子种子为因缘依诸有为法皆托此依离此因缘必不生故分别依者即第六识染净依者即第七识根本依者即第八识根即同境依故唯识第四云由此五识俱有所依定有四种谓五色根六七八识随阙一种必不转故同境分别染净根本所依别故如有偈云眼识九缘生耳识唯从八鼻舌身三七后三五三四若加等无间于前各加一释曰眼九缘者复加于明闇中无见故耳已除明七更除空此三合中知故后三即六七八也六识五缘更除染净及与分别分别即所𤼵识染净即所依根第七识或三或四四谓除染净染净即所𤼵识故前六识中约为根故除此第七中约为识故除复除第八第八即总故或三者更除于境境即根故言三者即第八但有种子作意及根或四即更加境此上诸释因便故来)虽因耳处废别从总故称我闻法虽无我言语便故随顺世闻故称我闻非邪慢心而有所说(虽因耳处下第二解妨此有二妨一有问言现是耳闻云何言我闻故为此通明我为总总该眼耳等诸根故即佛地论文二有问言一切佛教诠于无我阿难已是入理圣人那同凡夫而称我闻故此通云法虽无我是牒问意后言语便下即是通释于中先显正后非邪慢下拣非此中通是二论之意谓智论第一有三复次以释无我说我一云复次世间法中说我非第一义中说以是之故诸法空无我世间法故虽说于我无实体故二云复次世间语言有三根本一邪二慢三名字前二不净后一是净一切凡夫具三种语见道学人具二种语谓慢名字诸圣人一种语谓名字内心不计实法随世间人共传是语佛弟子顺俗故说我无咎三云复次若人着无我相诸法是实余皆妄语是人应难此一切法实相无我云何言如是我闻今诸佛弟子知一切法空无所有是中心不着亦不着诸法实相何况无我中心有所著以是义故不应难言何以说我释曰上三复次一随世间故二破邪见故三不着无我故二者依瑜伽论第六云略由四义故称我闻一为世间语便易故二为随顺世间故三为断除决定无我怖畏故四谓宣说自他得失令生决定信解心故显扬第九杂集第十三皆同此说释曰此与智论大同瑜伽第一智论略无易故不出二即智论第一三即智论第三谓着无我即无我怖者谓若定无我为谁修学故不说无我着即令怖不着故不说无我此怖自除四即第二谓随世流布即能令他生决定信解之心已知二论言异意同故今疏明舍于二论取其言同言语便易即瑜伽第一意随顺世间即瑜伽第二智论第一非邪慢心而有所说即智论第二意中所拣二语大乘法师傍智论意立三种我一妄执我即此邪我二者假施设我谓大涅槃乐净常我除二乘倒强施设故此亦即是智论名字中𠬧而智论于世间假名此依出世法假名三世流布我正同智论三语之中名字我耳然此中更有问言为佛说法而言我闻为不说法而言我闻即本质影像之义已见教体中故疏不问)若依无相我既无我闻亦无闻从缘空故而不坏假名即不闻闻耳(若依无相下第二无相宗含于三教谓始教顿教实教谓若但云我既无我闻亦无闻即大乘初门为始教意若云能所双寂无闻不闻亦无我不我离念顿显即顿教意其从缘空故有三者向上成前二教无我所以二者向下不坏假名即不闻之闻为实教意谓事理无碍故闻即不闻无二义故故智论云闻者云何闻用耳根闻耶用耳识闻耶用意识闻耶若耳根闻耳根无觉知故不应闻若耳识闻耳识一念不能分别故不应闻若意识闻意识亦不能闻何以故先五识识五尘然后意识识意识不能识现在五尘唯识过去未来五尘若意识能识现在五尘者盲聋人亦应识色声何以故意识不破故答曰非耳根能闻亦非耳识亦非意识是闻声事从多因缘和合故得闻声不得言一法能闻声何以故耳根无觉故不应闻声识亦无色无对无处故亦不应闻声声无觉亦无根故不能知声释曰此上皆明相离不能闻下云尔时耳根不坏等即辩和合能闻已如前法相宗中引今明和合而闻闻即无闻皆实教意若刘公注法华经云阴入非主为我听受非情曰闻深照缘起悟解法空若斯人也顾命之所因然后传而无执物我同致释曰此初亦始教意从深照缘起下即实教意然皆属无相宗摄又言不闻闻者即涅槃十九十地品中当引大意但明事不碍理故不闻约理不碍事故为闻)若约法性此经旨趣传法菩萨以我无我不二之真我根境非一异之妙耳闻无碍法界之法门也(若约法性下第三约法性宗辩而但明圆教中意言以我无我不二之真我者含两经意一者净名云于我无我而不二是无我义二者涅槃云无我法中有真我是故敬礼无上尊正当今意即口顺世间心造真境真自在我根境非一异之妙耳者以根与境共为缘起因根说境因境说根互相融即故曰非异两相历然故曰非一斯为妙耳何所不闻)然阿难所不闻经或云展转传闻或云如来重说或云得深三昧或自然能通(然阿难所不闻经下第二释不闻难谓有问言阿难是佛得道夜生年满二十方始出家年至三十如来方命以为侍者自三十年前如来所说阿难不闻何以经初皆言我闻故为此答答有四意大为两节前三带权后一显实一或展转闻者自有[婁*殳]说一报恩第六云阿难所不闻经从诸比丘边闻或有诸天向阿难说二依涅槃四十云我涅槃后阿难比丘所未闻者弘广菩萨当广流布阿难所闻自能宣通三智论第二云迦叶阿难于王舍城结集三藏是时长老大迦叶谓阿难言佛嘱累汝令持法藏汝应报佛恩佛在何处最初说法诸大弟子能守护法藏者皆已灭度唯汝一人在汝今应随佛心怜愍众生故集佛法藏时阿难礼众僧已坐师子床时大迦叶说偈言佛圣师子王阿难是佛子师子座处坐观众无有佛如是大德众无佛失威神如夜无月时虚空不清净如大智人说汝佛子当演何处最初说今汝当布现是时长老阿难一心合掌向佛涅槃方如是说言佛初说法时尔时我不见如是展转闻佛在波罗柰佛为五比丘初开甘露门说四圣谛法苦集灭道谛阿若憍陈如最初得见道及八万诸天闻是得见道以是等文明是传闻故云或展转传闻或云如来重说者报恩经第六明阿难佛命为侍者阿难从佛请求三愿一者不受佛故衣二者不受佛别请三者所未闻法更请重说如来将入涅槃前更为阿难重说或云得深三昧自然通达者金刚华经云阿难得法性觉自在王三昧故如来前所说经皆能忆持与亲闻无异涅槃亦云阿难多闻士若在若不在自然能解了常与无常义法华得受记竟云世尊甚希有令我念过去无量诸佛法如今日所闻我今无复疑安住于佛道方便为侍者护持诸佛法既云得记竟方悟亦带方便据方便为侍者即密显实矣)上皆就迹而说实是大权菩萨影响弘传如不思议境界经斯为良证但随机教别故见闻不同(上皆就迹下显实于中上一句是结前此下正显实义如不思议者彼经云尔时复有千亿菩萨现声闻形亦来会坐其名曰舍利弗目犍连乃至云阿难提婆达多跋难陀等而为上首皆已久修六波罗蜜近佛菩提为化众生于杂染土现声闻形释曰是大菩萨方为显本故为实说如法华五百弟子品云诸比丘谛听佛子所行道善学方便故不可得思议知众乐小法而畏于大智是故诸菩萨作声闻缘觉即阿难章中云方便为侍者护持诸佛法即大权明矣但随机教别者亦含多义一成上诸说但随机教二者即约三种阿难受持三藏故云随机教别见闻不同三种阿难即大乘集法经说玄中已引金刚仙论及真谛般若疏引阇王忏悔经等并同此说)。

　　上来总显已闻科竟。

　　一时佛在摩竭提国阿兰若法菩提场中。

　　第二标主时处者即三成就言一时者时成就也时者亦随世假立时分一者拣异余时如来说经时有无量不能别举一言略周故云一时如涅槃云一时佛在恒河岸等即法王启运嘉会之时也(亦随世假立者谓佛法中时不可得中论云因物故有时离物何有时物尚无所有何况当有时今随世俗说有一时智论意同拣异余时者谓趣举一时耳即法王启运者即肇公语意亦可知启者开也嘉者善也易云元者善之长也亨者嘉之会也谓佛开大运演说真乘即嘉善之会也)亦可机教一时谓上言如是言虽当理若不会时亦为虚唱今明物机感圣圣能垂应凡圣道交不失良机故云一时(亦可机教下二感应合释即生公意)佛者主成就也具云勃陀此云觉者谓自他觉满之者虽具十号佛义包含故偏明之义见题中(佛者下若言菩提但称为觉若云佛陀此云觉者然觉有三一自觉谓双觉事理如睡梦觉如莲华开此拣凡夫二者觉他拣异二乘三者觉满拣异菩萨故云自他觉满之者若禅观说亦云离心名自觉离色名觉他色心俱离为觉满以依起信心体离念名本觉故题中总有此义释之)在摩竭下处成就也真身无在而无不在故次辩之(真身无在下总显大意言无在者体相寂寥离能所故无不在者体圆遍故故下经云譬如虚空遍至一切色非色处非至非不至何以故虚空无身故如来亦尔遍一切法遍一切众生遍一切国土非至非不至何以故如来身无身故为众生故示现其身又无在即体无不在即用体用无碍故为真身此亦净名身子答天女意女身色相无在无不在也)摩竭提国者通举说处此云无毒害以国法无刑戮故表能化法或云遍聪慧聪慧之人遍其国故表所化机阿兰若法者别举说场也阿兰若者此云无諠诤即事静也法者所证真理二障业苦諠杂斯尽也事理俱寂故加法言菩提场者菩提云觉即能证大智圆明究竟也场者证菩提之处也然事处即天地之中王舍城之西二百里金刚座上约法则万行皆是道场理智相会之所故为表所说如所证故不移其处说之若圆融时处等并如前说(为表所说下释处所以表自心中所证非是随宜故不移证处)。

　　始成正觉。

　　第三别明时分者前标一时未知何时故今别显是初成佛时亦彰大师出现时也此教胜故众教本故在于初时(三别明时分中分二先蹑前生起双标二时谓说法时及成佛时)初言尚总几日之初九会之文同此初不(初言尚总下次假问征起此有二征一征初远近二征初通局)略为三解一约不坏前后相说才成初七说前五会第二七日说十地等第九一会乃在后时以祇园身子皆后时故(略为三解下第三解释此上总标三义即为三别三解之中初之一解征初远近近在一念答初通局局初五会第二解在二七之后而通九会第三解取前师即一念之初取后第二师通于九会初正明时分中明九会分为三时非总初也以祗园身子等者出后时所以祗园在后者佛成道后在王舍城因长者为子娶妻至于此城闻佛𤼵心方造精舍故知在后身子等在后者案报恩经初度五人次度耶舍门徒五十人次度优楼频螺门徒五百次度伽耶门人三百次度那提门人二百次度鹙子门徒一百次度目连门徒一百合有一千二百五十五人十二游经初成道第一年度五比丘第二年化迦叶兄弟三人第五年度身子目连五人者一拘邻二頞鞞亦云马星跋提三摩诃男四十力迦叶五拘利太子二是母亲三是父亲释曰既身子等在后今第九会有此等五百及祗园则在后矣)常恒之说不妨后时虽能顿说有所表故初五信解行愿最在初故故皆云不离道树第六会因地证位居其次深故无不起菩提树言法界极证最在于后故亦显二乘绝见闻故虽异处别时亦不相离为寄秽土以显净故须前后耳(常恒之说下第二遮伏难总有四难一云华严教旨时处圆融要历三时岂通玄趣故此释云常恒之说说无息时后时不谈岂名常说二有难云如来圆音顿演何要三节方尽幽微故此通云虽能顿演表法浅深故须三节三有难云若表三节三七日中一七一节足得成表何要后时故此答云三七未有声闻不得显于不共之教故须后时故疏云亦显二乘绝见闻故四有难云处历秽土时不相融岂顺华严圆融之旨故此答云正为融于异时及与秽土即一刹那即是净故故疏云虽异处别时亦不相离等)若尔世亲那云初七不说但思惟行因缘行耶世亲才见十地即为论释或则未穷广文或则知见有异未全克定菩提流支意大同此(若尔世亲下即第三会论文言思惟行因缘行者因谓自所得法缘谓所化之器欲将己所证法为众生说名为行因缘行故法华经云我所得智慧微妙最第一众生诸根钝着乐痴所言如斯之等类云何而可度等是也彼思不得一乘机今思即得一乘机为异耳)。

　　二顺论释九会皆在二七日后二七非久亦名始成。

　　三约实圆融释皆在初成一念之中一音顿演七处九会无尽之文海印定中一时印现(三约实圆融即贤首国师意)以应机出世机感即应应即有时无非时失(以应机出现下次立理谓若机熟不应便为失人未熟而应虚心有待二俱失时)故祇园身子盖是九世相收重会之言亦犹灯光涉入(故祗园身子下三通妨难谓有问言若初成顿说初成未度身子等众何处得有五百罗汉故今答云九世相[(冰-水+〡)*ㄆ]次有难云祗园身子等纵许九世相融一念一时何有重会前时后时方有重故故今通云重会之言亦犹灯光涉入如点灯盏似有后有前𤼵光之后光无前后而相涉入今重会义但似灯光一时之中不妨两会法则有重时不重也)故法界放光亦见菩萨遍坐道场成正觉故(故法界下四引文为证有三初引法界品文证是初成法界品内见坐道场初成正觉明知法界同初会时)此经十地之初无二七之言二七之言顺别机故(此经十地下次引十地经证无二七故)故诸经论显初说时有多差别谓普耀密迹二经第二七日即说三乘法华过三七日方云说小四分律中六七兴显行经七七五分八七智论五十个七日有云与十二游经一年大同时既不定说亦不同皆根器所宜见闻有异(故谈经论下后会诸教时明二七言非为楷定并随机故谓密迹三乘玄中已说普曜说十二因缘而三乘俱益十二因缘通三乘故三乘既益明通说三法华过三七日者经云我始坐道场观𣗳亦经行于三七日中思惟如是事等初欲说一而无一机次念说权诸佛皆赞乃至云舍利弗当知我闻圣师子深净微妙音称南无诸佛复作如是念我出浊恶世如诸佛所说我亦随顺行思惟是事已即趣波罗奈诸法寂灭相不可以言宣以方便力故为五比丘说是名转法轮便有涅槃音等时既不定下即成随宜)约佛赴机无时不说望器无感未曾有说登地恒见常说一味之经就佛而言无说不说若摄方便皆一乘之印现差别耳无涯之说不应局执故应总摄以为十重如前已辩(约佛就机下会于权实劝令善知)上显时分次释成正觉义约教不同。

　　小乘三十四心断结五分法身初圆名成正觉是实非化(小乘已下别明五教一小乘三十四心者如婆沙八十二说俱舍根品云传说菩萨三十四心便成佛故言三十四心者见道一十六心谓八忍八智离有顶贪有十八念谓断有顶惑有九无间九解脱道如是十八足前十六成三十四一切菩萨决定先于无所有处已得离贪方入见道不复湏断下地烦恼唯断有顶一地之惑但三十四心一坐成佛五分法身初圆者即戒定慧解脱解脱知见如十藏品是实非化者拣异大乘)大乘之中约化八相示成约报十地行满四智创圆名曰始成正觉(大乘之中下第二始教也)据实即古今情亡心无初相名之曰始无念而照目之为正见心常住称之曰觉始本无二目之为成(据实下第三终教古今情亡即观行意但当无念为始成故心无初相即起信论云菩萨地尽觉心初起心无初相以远离微细念故得见心性心即常住名究竟觉今䟽离其语用无念而照名之为正者若唯无念寂而失照若但照体照而失寂并称不正正在双行见心常住称之曰觉即上所引起信论文得见心性心即常住名究竟觉始本无二目之为成者起信云谓始觉同本觉无复始本之异名究竟觉即是成义)约法身自觉圣智无成无不成(约法身下第四顿教意言无成无不成者经云譬如世界有成坏而其虚空不增减一切诸佛成菩提成与不成无差别既无有成何有不成又体湛寂故曰无成不碍随缘故无不成即成顿教意)若依此经以十佛法界之身云遍因陀罗网无尽之时处念念初初为物而现具足主伴摄三世间此初即摄无量劫之初无际之初一成一切成无成无不成一觉一切觉无觉无不觉言穷虑寂不坏假名故云始成正觉如出现品及不思议法品广显摄前诸说皆一乘之所现也(若依此经下第五圆教言以十佛法界之身云者即成正觉等十佛义并如前言念念初初为物而现者即体之应应无尽时生成即成念念机感念念成矣成既不已故曰初初一成一切成者事事无碍故故出现品云如来成正觉时于其身中普见一切众生成正觉故如来成即众生成矣况佛佛平等一切成佛又于一处成即一切处成故十地中第十愿云愿于一切世界成阿耨多罗三藐三菩提不离一毛端处于一切毛端处皆悉示现等又云如于此处见佛坐一切尘中亦如是佛身无去亦无来所有国土皆明现等无成不成义不异前一觉一切觉者若觉一法一法之中一切具足无觉者远离觉所觉故无不觉者朗鉴在怀亦不存于不觉相故)第四别显处严者然此下处主及众即三世间严三中前二即如来依正众即净土辅翼不空(第四别显处严中即如来依正者别显处严是依教主难思是正众海云集是众而言辅翼不空者菩萨即十八圆满中辅翼圆满不空即眷属圆满谓净土中无有四趣龙鬼等众是佛欲示净土不空故)今初器界严者即广于前场之严显成前觉之妙异于余经之处于中四事各十种严明即染显净即为四别第一地严地二树严第三宫殿严第四师子座严然此诸严各具三释一约事可知二表法谓地表心地法身树表菩提宫殿表无住涅槃座表法空等三就因行谓一以穷心地法身之因报得增上金刚之地二以般若为因三以悲智相导为因四亦以法空为因然或一因行成一切严或一切行成一严或一行成一严或一切行成一切严以通融别纯杂无碍今但明一行一严显所表故(然或一因下通难谓有问言因果圆融何以就因各别所表故今释云实具四句为约所表故别属因耳然通别无碍)然各摄无尽之德故四事皆有十句初总后别今且就文各分为四。

　　其地坚固金刚所成。

　　今初心地十句分四者初一总显地体二四地相具德三四地上具严四一举因结用今初标以坚固释以金刚诸教或云木树草座多云座是金刚今全地金刚则权实斯显彻华藏故广如彼品(彻华藏者以华藏世界海大莲华地金刚所成故此依本经若依观佛三昧海经第二亦异常说而未尽源彼云尔时菩提场地化以金刚满八十里其色正白不可具见此相现时菩萨眉间白毫相光端洁正直矗然东向长一丈五尺有十楞现释曰既有里[婁*殳]又言化以故非极说)。

　　上妙宝轮及众宝华清净摩尼以为严饰诸色相海无边显现。

　　次上妙下地相具德约因释者一宝轮者一摄一切圆行致故二及众宝华开觉悦他故三清净摩尼圆净明彻故以上三行用严心地故结云以为严饰上皆形色四即显色谓青黄等殊名诸色相种种重叠深广如海互相映发等彼波澜或诸色俱生或更相摄入含虚莹彻现势多端名无边显现此由隐显自在定散无碍随机利行之所致也。

　　摩尼为幢常放光明恒出妙音众宝罗网妙香华缨周匝垂布摩尼宝王变现自在雨无尽宝及众妙华分散于地宝树行列枝叶光茂。

　　三摩尼下明地上严者一宝幢曲有五句一摩尼为体二三光音明用四五网缨辩饰就因行者降魔伏外为幢智光常照慈音外悦愿行交罗戒香芬馥四摄周垂故二摩尼雨宝表神通如意随机变现雨法宝故三妙华散地亦多因行遍严心故四宝树行列者德行建立故。

　　佛神力故令此道场一切庄严于中影现。

　　四佛神力下举因结用佛力者出所因也严具多门别说难尽故总云一切悉现或于树中现或于上诸严具及地中现明一一行中皆道场故(或于树中现者以上别中第四宝树行列故言或诸严具及地中现者以是叹地尊胜故)。

　　初地严竟。

　　其菩提树高显殊特。

　　第二觉树严者即大智因感有十一句分四初一总显高胜长耸迥露圆妙独出故约因即智超数表为高本性不昧为显成物具德曰殊更无二真为特约果树即菩提(长耸等者谓长耸为高迥露释显圆妙释殊独出为特然案西域记长一百尺即毕钵罗树)。

　　金刚为身琉璃为干众杂妙宝以为枝条宝叶扶疏垂荫如云宝华杂色分枝布影复以摩尼而为其果含晖发焰与华间列。

　　二金刚下六句明体摄众德一身是金刚金刚三昧本智因故正行成立为树身也二干是琉璃本智发解内外明彻故三杂宝枝条解随境差故四条假叶以为严智资定而深照宝叶虽异共成一荫百千定门同归一寂自荫荫他也五宝华异色在树分枝承光则色同于地布影表神通等法依定有差俱承智光影现心地(表神通等法者即净行品若见华开当愿众生神通等法如华开敷)六华虽不同果皆如意无边行海同趣菩提若自利果成内则含辉若身心湛寂外便发焰若触境斯明若利他果立未熟则含辉解生佛相已熟则发焰还流教光体如之行所成果无异因之果故与华间列故下经云菩萨妙法树生于直心地等(故下经云菩萨妙法树等者等取下文云信种慈悲根智慧以为身方便为枝干五度为繁密定叶神通华一切智为果最上力为鸟垂阴覆三界释曰此五十九经所以引者意明表法皆有文据非是臆说)。

　　其树周圆咸放光明于光明中雨摩尼宝摩尼宝内有诸菩萨其众如云俱时出现。

　　三其树下三句明妙用自在展转成益初依菩提智放教智光次依智光雨圆明法宝后教成悲智即菩萨现前无心行成故如云出(依菩提智等者菩提即是证智教谓差别之用乃至言教即教证二道十地广明无心成行者陶隐君云云无心而出岫鸟倦飞以知还凡举云义虽有多种多明无心)。

　　又以如来威神力故其菩提树恒出妙音说种种法无有尽极。

　　四又以下一句举因结用谓佛力为因流音演法以如如力则智演法音音还如性故无尽极广多故无尽竖长故无穷无间故称恒也。

　　如来所处宫殿楼阁广博严丽充遍十方。

　　第三如来所处下明佛宫殿严十句分四初一总明分量宫可覆育即是慈悲殿可朝宗所谓圆寂悲智相导若楼阁相依广者无边法无外故博者不隘法内空故严者庄饰具众相故丽者华美法义备故充十方者称法性故。

　　众色摩尼之所集成种种宝华以为庄校。

　　二众色下二句体相圆备一体是摩尼积德镕融之所成故二相严多种神通等法悲寂用故。

　　诸庄严具流光如云从宫殿间萃影成幢无边菩萨道场众会咸集其所以能出现诸佛光明不思议音摩尼宝王而为其网如来自在神通之力所有境界皆从中出一切众生居处屋宅皆于此中现其影像。

　　三诸庄严下六句妙用自在一众行发光洒法如云云更多义至下当辩二光幢独出萃者聚也即承光聚影而成谓悲寂交际承智起应降魔超出故三内容众海无边菩萨即道场外者亦在其中即依中有正亦果中有因即明涅槃众圣冥会(即明涅槃等者无有一圣不证涅槃犹如百川皆归大海故肇公云恬焉而夷怕焉而忝九流于是乎交归众圣于是乎冥会矣)四声光宝网网者为防禽秽以益殿严犹大教网外防恶见内益悲寂教皆圆妙以宝而成故能出佛智光圆音妙说言不思议音略有四义一音声繁广二所说难量三声即无声四一具一切五出生果用即正报大用在此依中依正混融参而不杂明依大涅槃能建大义故曰出生六无染现染众生是正居处是依染违性净不言出生妄无自体还依真现(染违性净等者即通外难谓有问言涅槃既无不包染净同在其内何以果用即言出生居处屋宅不言出生故今释云染浮之法涅槃实包净则顺体染则违体证会涅槃方有大用故曰出生染既违净非此出矣而体不离故云依现耳)。

　　又以诸佛神力所加一念之间悉包法界。

　　四又以下举因显广谓德广难陈故今总结由佛力故一念顿包事理染净一切法界况多念耶然上充遍十方即通局无碍集菩萨众出佛神通即摄入无碍现生舍宅即染净无碍悉包法界广狭无碍一念即能延促无碍又集菩萨因果无碍出佛神通依正无碍十种宫殿此应说之(然上充遍者上直消经文此下会成无碍十种宫殿者亦约表法之宫殿耳亦同上文妙法树矣即五十四经经云佛子菩萨有十种宫殿何等为十所谓菩提心是菩萨宫殿恒不忘失故十善业道福德智慧是菩萨宫殿教化欲界众生故四梵住是菩萨宫殿教化色界众生故生净居天是菩萨宫殿一切烦恼不能染故生无色界是菩萨宫殿令诸众生离难处故生杂染世界是菩萨宫殿令诸众生断烦恼故现处内宫妻子眷属是菩萨宫殿成就往昔同行众生故现居轮王护世释梵是菩萨宫殿为调伏自在心众生故一切菩萨行游戏神通皆得自在是菩萨宫殿善游戏诸禅定解脱三昧智慧故一切佛所授无上自在一切智王灌顶记是菩萨宫殿住十力庄严作一切法自在故是为十若诸菩萨安住其中则得灌顶一切世间神力自在)。

　　其师子座高广妙好。

　　第四其师子下师子座严十句分四初一总显形胜师子座者人中师子处之又说无畏之法故得法空者何所畏哉空乃高而无上深不可测广而无外边不可穷妙乃即事而真好谓具德无缺(空乃高而无上者䟽有三义释师子座令唯约表法释高广妙好事则可知下多就表)。

　　摩尼为台莲华为网清净妙宝以为其轮众色杂华而作璎珞堂榭楼阁阶砌户牖凡诸物像备体庄严宝树枝果周回间列。

　　二摩尼下六句体德圆备一座台摩尼即处正中正可依处摩尼随映有差法空随缘成异中道妙理正是可依二周座华网即外相无染交映本空三净宝为轮轮谓台之处中周匝轮围即具德周遍四华缨周垂诸觉诸通垂化周摄(诸觉诸通者净名云觉意净妙华净行品云神通等法如华开敷)五宝严填饰堂等略举凡诸总包无处不严故云备体显于法空全收万像无事非理故六宝树间饰间上物像也即菩萨妙法树随化分枝随因感果并依无相义曰周回凡圣相资名为间列(即菩萨等者释宝树枝果周回间列菩萨妙法树即前文所引前云方便为枝干今以权实为枝随树不同分枝差别随枝有华各各成果随因有异感果不同并依无相不离法空之座)。

　　摩尼光云互相照耀十方诸佛化现珠王一切菩萨髻中妙宝悉放光明而来莹烛。

　　三摩尼光下二句妙用广大一净宝出光如云涉入法空亦尔一一智中知一切法一一法体显一切智为互照也(一一智中者如一实智知遍法界理一权权智穷事无边法界别事无不知也一一法体者如于一尘能显实智权智道中智证智教智无边智门)二主伴宝用互相发挥谓佛化摩尼能作佛事智论云轮王宝珠但随人意能雨宝物天宝堪能随天使令佛宝十方能作佛事菩萨宝珠亦能分作(智度论者即第十二论说宝有三种人宝天宝菩萨宝人宝力少唯有清净光色除毒除鬼除闇亦除饥渴寒热种种苦事天宝亦大亦胜常随逐天身可使令可共语轻而不重菩萨宝胜于天宝兼能有人天宝用又能令一切众生知死此生彼因缘本末譬如明镜见其面像)如文殊师利冠中毗楞伽宝珠十方诸佛于中显现今菩萨髻珠即是其类下文云集菩萨髻珠亦尔(如文殊师利者即文殊般泥洹经说文殊身如紫金山等其文殊冠毗楞伽宝之所严饰有五百种色一一色中日月星辰诸天龙宫世间众生所希见事皆于中现)用此严座者凡初成佛皆一切诸佛现形灌顶一切菩萨亲授敬养故因果宝珠俱来莹烛如来从果起用故云化现理圆解满义曰珠王菩萨心顶智照圆净故曰髻中妙宝寂照照寂皆莹净照烛(用此严座下出严所以言寂照照寂者准璎珞经妙觉方称寂照等觉照寂今菩萨宝义同照寂如来宝珠即当寂照)。

　　复以诸佛威神所持演说如来广大境界妙音遐畅无处不及。

　　四复以下一句佛加广演佛境如空故云广大有感斯至为无不及显教皆从法空所流是故所流还周法界非智不显故云佛力(佛境如空者即问明品云如来深境界其量等虚空一切众生入而实无所入显教皆从下上就事说此下约表无有一法不从法界流无有一法不归于法界故从座流还周法界)显处严竟。

　　大方广佛华严经䟽钞会本第一之一

　　音释

　　阿兰若

　　(梵语也此云闲静处若音惹)。

　　匿

　　(女力切凝入声)。

　　软

　　(乳演切然上声柔也)。

　　核

　　(胡得切音劾)。

　　刊

　　(仓甸切切也)。

　　虬

　　(音求)。

　　数数

　　(生角切音朔频也)。

　　諠

　　(许元切哗也)。

　　蹑

　　(尼辄切音捻)。

　　矗

　　(昌六切音触高起也)。

　　耸

　　(荀勇切)。

　　干

　　(居案切与干同木旁生者为枝正出为干)。

　　䕃

　　(于禁切芘也)。

　　萃影

　　(萃秦醉切聚也)。

　　榭

　　(词夜切台上有屋曰榭)。

　　砌

　　(七计切阶甃也)。

　　髻

　　(音计绾发也)。

　　牖

　　(因九切音有)。

　　莹

　　(萦定切洁也)。

　　遐畅

　　(遐何加切远也畅尺亮切通也)。

　　大方广佛华严经䟽钞会本第一之二　困二

　　唐于阗国三藏沙门实义难陀　译

　　唐清凉山大华严寺沙门澄观撰述

　　尔时世尊处于此座于一切法成最正觉。

　　第五尔时世尊下明教主难思前但云佛未显是何身佛又但云始成正觉未知成相云何故今显之(教主难思䟽文有二先彰大意亦二先蹑前征起对前二文一对标主二对别明时分)谓具十种深广功德即是遮那十种无尽法界身云遍于法界成正觉也非权应身(谓具十种深广下总答初答前佛后遍于法界成正觉者答其成相)文分为二先总后别今初总办即菩提身具无尽德为世所尊座相现时身即安处智处诸法无前后故于一切法示所觉境即二谛三谛无尽法也成最正觉示能觉智开悟称觉离倒为正至极名最获得名成此当相解(初总辩䟽文有三初当相以辩即菩提身总示所属具无尽下释世尊次座相下释尔时次于一下牒释余文开悟称觉者二谛中道理本湛然妄惑所翳久迷不见今二障既寂若云卷长空故名为开了了分明若晴天廓彻故名为悟悟即觉悟如睡梦觉开即开𤼵如莲华开)若拣别者凡夫倒惑佛觉重昏二乘虽觉不名为正但知法有未知法空但悟我空未知我有有猒生死空该涅槃颠倒未除岂得称正设许称正亦未名最菩萨虽正有上有修不得称最设位极称最亦未得名成(若拣别者下第二寄对以释仍含二意一对凡名觉对小名正对因名最对位极名成二者对凡名觉对邪名正对小名最对因名成一时双牒如文思之但悟我空未知我有者谓敝体与菩萨相反二乘知我空法有菩萨知法空我有然二乘所空之我菩萨亦空谓是我执若无我法中有真我菩萨知有二乘不知若但约二空了我空与菩萨同不了法空与菩萨异有猒生死空该涅槃者此出上空有之过由谓法有故猒生死不如菩萨了生死之本空无可猒故净名善意菩萨曰生死涅槃为二若见生死性则无生死无缚无解不生不灭如是解者是为入不二法门又宝印手菩萨曰乐涅槃不乐世间为二若不乐涅槃不猒世间则无有二所以者何若有缚则有解若本无缚其谁求解无缚无解则无乐猒是为入不二法门二乘不能如是解故故猒生死空该涅槃者即涅槃经意涅槃云空者所谓生死不空者谓大涅槃今二乘谓生死却为不空以涅槃无余永寂却是于空故云空该涅槃颠倒未除者倒有八种外道谓世间为常乐我净为四颠倒二乘永寂计为涅槃则无常乐我净复为四颠倒若谓世间无常乐我净涅槃乃有常乐我净则名八行皆非颠倒是则二乘但有无常乐我净之四倒此约与之若夺二乘二乘既不能知涅槃常乐我净则于无常乐我净亦不如实知以其漫该如虫食木偶成字故况不了生死实性即是涅槃要离八倒故云颠倒未除岂得称正余如涅槃四倒品说设许称正亦未名最者此对邪名正对小名最以上与之能知我空异乎外道故得名正不能双觉二空及不空义故不名最菩萨虽正下亦有二意初对二乘不名正义今对菩萨方得名正有上者上有佛故有修者未绝学故设位极下对上二乘得名正义则菩萨许得最名但未成故佛方成耳)我佛独能故云成最正觉谓如量如理了了究竟已出微细所知障故(我佛独能下第三结归就佛具有成最正觉四字之义谓如量下对上所觉境中以释觉义如量觉俗如理觉真三谛中道亦如理摄亦是合上二智觉于中道了了究竟拣异菩萨故涅槃云十住菩萨见不了了唯佛世尊名为了了故阇王云了了见佛性犹如文殊等已出微细下释上了了究竟之言障有三种一现行二种子三习气习气种子名为微细佛已尽故然二障习气通障菩提及大涅槃若就别说断烦𢙉障显于涅槃今成正觉略言所知耳)。

　　智入三世悉皆平等。

　　后智入下第二别中分二初总科二别释即约十德别显十身文即分十一三业普周二威势超胜三福德深广四随意受生五相好周圆六愿身演法七化身自在八法身弥纶九智身穷性相之源十力持身持自他依正今初即别显菩提身之相也以成菩提时得无量清净三轮故文中分二先法后喻法中三先意次身后语(一三业普周者十中后五全十身名前五无有身言而义具之一即菩提身前总中已示二即威势身三福德身四意生身五相好庄严身)今初意业即释上成正觉前云于一切法此云三世乃横竖影略耳智入平等是正觉成也智即二智三智四智无障碍智。

　　二智者即如理如量也此复有二一以如量智达俗名入三世以如理智证真名悉平等故佛地论云以二智觉二谛是也二者证差别性即无差别故三世即平等瑜伽云如其胜义觉诸法故名等正觉(二智者下一释二智二释三智三释无障碍智四释四智以无障碍智约义即圆故列在后因三谛成故释居前一如量智者然入有二义一达二证故以达入俗以证入真然二智相者摄论云如人初开目是名加行智如人正闭目是无分别智即彼复开眼后得智亦尔应知如虚空是无分别智于中现色像后得智亦尔如其胜义者证第二义上则二智别觉二境则三世为俗平等为真今觉俗即真是故三世即是平等胜义是真诸法是俗今以真智而觉于俗故令诸法即真胜义以其性相非一异故)言三智者即俗智真智中道智也此亦二义一真俗互泯双遮辩中则三世平等二相两亡方为智入二真俗虽即而不坏相即双照明中此二觉三谛之境(一真俗互泯者俗即真故非俗真即俗故非真非真非俗即是中道三世即平等故非三世平等即三世故非平等为两亡也二真俗虽即而不坏相者谓即有之空方是真空即空之有方为妙有空有不二两相历然如波即水而恒动水即波而恒湿故云双照此二觉下结成在境为一谛而三谛在心为一观而三观在果为一智而三智如一圆珠珠相喻有珠净喻空圆明喻中三无前后此喻一谛而三谛若以明镜照之珠上三义一时顿现即喻一观而三观若就镜中观珠珠之与镜非一非异则喻心境二而不二为真觉也)境既双泯而双现智亦寂照而双流为无障碍智觉无障碍境为正觉也(境既双泯下第三仍前三智释无障碍智谓合前二种中道为无障碍然前三智圆融已为无碍而未明遮照无碍故复双融明无障碍然双泯即前双遮双现即前双照若境双泯则无心于真俗为寂也若境双现则心权实双鉴为照故云智亦寂照而双流二种中道既无障碍一种二谛居然相融)言四智者即圆镜等四智也通缘三世境故并入三世(通缘三世下二会释然四智广义次下喻中广引论释今此但取其中同义言通缘三世者四智皆缘三世之境果位八识相应之智皆缘三世故云并入三世下释平等)言平等者镜智离分别故依持平等(言镜智离分别等者论云此智心品离诸分别所缘行相微细难知故云离诸分别又云纯净圆德现种依持故云依持平等意云虽言现行功德之依种子功德之持由无分别故得平等)平等性智证平等性故(平等性智者论云谓此心品观一切法自他有情皆悉平等即是所观平等故云证平等性)妙观察智观察平等(妙观察智者论云谓此心品善观诸法自相共相无碍而转此即明平等能遍观一切诸法故云观察平等)成所作智普利平等(成所作智者论云谓此心品为欲利乐诸有情故普于十方示现种种变化三业此即普利之义不拣怨亲岂非平等)四智圆融一句摄尽下身语等皆是四智之所发现(四智圆融下即叹胜也下身语等者明此中用四智之意以观下文佛德与唯识论释四智同故云皆是四智之显现所以总中宜用四智释也)四智圆融无二性故修生本有非一异故不失经宗(四智圆融下第三解妨谓有难云四智菩提有为无漏非我经宗何得参杂释此玄旨故今通云四智菩提性相二宗皆具有之但义小异耳用之无真谓圆融无二是其一义故彼宗说四不得相杂今明一智使具四智故下出现以四宝珠喻其四智（补）经云复次佛子譬如大海有四宝珠具无量德能生海内一切珍宝若大海中无此宝珠乃至一宝亦不可得何等为四一名积集宝二名无尽藏三名远离炽然四名具足庄严佛子此四宝珠一切凡夫诸天龙神等悉不得见何以故娑竭罗龙王以此宝珠端严方正置于宫中深密处故佛子如来应正等觉大智慧海亦复如是于中有四大智宝珠具足无量福智功德由此能生一切众生声闻独觉学无学位及诸菩萨智慧之宝何等为四所谓无染着巧方便大智慧宝（一大圆镜智离诸分别名无染着所缘行相微细难知不忘不愚一切境相巧方便故）善分别有为无为法大智慧宝（二平等性智观一切法有为无为自他境相名巧方便利他平等名善分别）分别说无量法而不坏法性大智慧宝（三妙观察智此智善观察诸法自相共相无碍而转故说无量法而不坏法性无量法者即摄观无尽总持定门而言说者雨大法雨断一切疑）知时非时未曾误失大智慧宝（四成所作智知机知时作所应作故）若诸如来大智海中无此四宝有一众生得入大乘终无是处此四智宝薄福众生所不能见何以故置于如来深密藏故（自经云至此藏无方册补以有利益故姑存之）其一一智皆云平均正直端洁妙好即四智之德故况同一性居然融通言修生本有者是第二意不同彼宗彼宗四智修生涅槃本有今即四智是本觉智修生之四非别有体如金成像金像不殊故)然上能觉即成上菩提就其所觉即法身也理智无二为真法身(然上能觉下第三总结所以结者欲明一菩提身已具法报二身况具下九)。

　　初意业竟。

　　其身充满一切世间。

　　二其身下身业也通三世间故云一切此正觉身以是十身之总故此其身通于三身十身无不充满(初总明身业且寄一身以明下明摄十以为三故)法身普遍世所同依故智身证理如理遍故色身无碍亦同理遍(法身下明法身本体周遍智身修成如体而遍色身即体之用遍法身如虚空遍智身如日光遍色身如日影遍)并是圆遍而非分遍谓一切世间一一纤尘等处佛皆圆满总看亦现别看亦现(并是圆遍下别示遍相三身皆如下说故云并是言并是圆遍者若大若小皆圆满故非分遍者非是分析散布令遍谓一切下示圆遍相纤尘亦圆粗则可了总看亦现者遍法界内唯一佛佛身充满于法界故别看亦现者则向一一国土一一尘中皆见全身故下经云如于此处见佛坐一切尘中亦如是佛身无去亦无来所有国土皆明现是也又总别看者总则一身处处皆有别则支分眼耳鼻等各遍法界故现相品云佛眼云何无有量耳鼻舌身亦复然)又国土等即是我身土等体外无别我故我即土等我之体外无土等故余一一身互望融摄犹多灯光各互相遍(又国土下二圆融总摄遍谓前明能遍三身非所遍土今明能遍即是所遍能所互融故又明一一身相融和杂遍故又上约佛身上十身谓菩提愿化力庄严等今明三世间无碍之十身谓国土众生等故十身相作千何不融故云犹如灯光经云譬如𡨋室百千灯一一灯光遍室内诸佛身智亦复然)。

　　二身业竟。

　　其音普顺十方国土。

　　三其音下语业也顺有三义一顺异类言音经云一切众生语言法一言演说尽无余故二顺所宜说法如来于一语言中演说无边契经海故三则顺遍佛以一妙音周闻十方国故。

　　譬如虚空具含众像于诸境界无所分别又如虚空普遍一切于诸国土平等随入。

　　二譬如下喻显通喻三业然佛三业非喻能喻唯虚空真如略可显示更以余喻便为谤佛(二喻此下总明大意然佛三业非喻能喻者八十卷末云三界有无一切法不能与佛为譬喻譬如山林鸟兽等无有依空而住者虚空真如及实际涅槃法性寂灭等唯有如是真实法可以显示于如来即其文也又佛地论第四云如契经言乃至所有施设譬喻喻诸如来所有功德一切皆是谤诸如来唯除一喻所谓虚空可喻如来戒等无量功德同虚空故)然虚空喻有同不同故下经云解如来身非如虚空一切妙法所圆满等此显不同今分取同义同义多种如下十忍品(然虚空等者上两句标下释二相先释不同即第五回向之文此明佛有自利之德不同虚空不能自利而言等者等取次下经文云于一切处令诸众生积集善根悉充足故此明如来有利他之德不同虚空今分取同下二释同义但是分同同义多种如下十忍品者即第十如空忍经云佛子此菩萨了一切法界犹如虚空以无相故一切世界犹如虚空以无起故一切法犹如虚空以无二故一切众生行犹如虚空无所行故一切佛犹如虚空无分别故一切佛力犹如虚空无差别故一切禅定犹如虚空三际平等故所说一切法犹如虚空不可言说故一切佛身犹如虚空无著无碍故释曰上所引文若取总通无相无起等皆是虚空多义若取别相唯取无分别无差别无著无碍以喻于佛佛力佛身故又彼忍下文云譬如虚空一切法依不生不没又云不可破坏又云一切世间之所依止而无所依又云无生无灭能持一切世间生灭又云无方无隅而能显现一切方隅又云非行非住而能示现种种威仪又云非色非非色而能示现种种诸色又云非久非近而能久住现一切物又云非净非秽不离净秽又云一切世间皆现其前非现一切世间之前又云普入一切而无边际等皆喻菩提经具有合今略不引例喻于佛亦具上诸义以十忍位是等觉故故可同佛)今有二喻开成四义一含摄喻兼无分别义二普遍喻兼遍入义以此四喻喻意业者下经云佛智广大同虚空故此总喻也(以此四喻下喻其所喻别喻三业即为三段古人唯将前喻喻于意业后喻身语普遍喻身随入喻语今并喻三业但引文证居然可知初引经总释下经等者通于二智四智然下三句云普遍一切众生心悉了世间诸妄想不起种种异分别了世妄想即是量智不起分别即是理智而今但取广大同空则二四皆广故云总也)量智包含而普遍理智无分别而证入(量智包含下初喻二智取前喻中包含之义及后喻中普遍之义以斯二义并喻量智量智知差别故似包含义无法不知是普遍义理智无分别者中前喻无分别义后喻平等随入义总取二义以喻理智理智即无分别智方能证入真如故)又大圆镜智纯净圆德现种依持能现能生身土智影即含摄义(又大圆镜智下二以二喻喻四智于中先引唯识证包含义后引当经双证二义今初唯识第十云一大圆镜智相应心品谓此心品离诸分别所缘行相微细难知不忘不愚一切境相性相清净离诸杂染纯净圆德现种依持能现能生身土智影无间无断穷未来际如大圆镜现众色像释曰纯者无杂净者离染圆者满义现种依持者现行功德之依种子功德之持能现能生身土三智之影余文可知)下经云菩提智普现一切众生心念根欲等而无所现无所现言无有分别(下经云下第二引当经双证二义经云譬如大海普能印现四天下中一切众生色身形像是故共说以为大海诸佛菩提亦复如是普现一切众生心念根欲等而无所现无所现言无有分别者上现心欲等即证含摄义今证无分别义然唯识镜智亦有无分别义前䟽总中已引用故故今略之然无所现有其二义一所现空二无心现今取后义)平等性智观一切法自他有情悉皆平等亦无分别无分别言显无差别(平等性智者䟽二先引唯识论云二平等性智相应心品谓此心品观一切法自他有情皆悉平等大慈悲等恒共相应随诸有情所乐示现受用身土形像差别妙观察智不共所依无住涅槃之所建立一味相续穷未来际释曰由昔因中执有我故自他差别今我执既无故皆平等随十地有情所乐由无住涅槃所立此识恒共悲智相应一味无漏亦无分别者彼论无有无分别言今言亦无分别乃有二意一依唯识四智通缘真如境故是无分别二者约境无差别故名无分别今初论云大圆镜智缘真如故是无分别缘余境故后得智摄其体是一随用分二了俗由证真故说为后得余三分二准此应知释曰准此论文四智各通二智并通真俗今且从增胜二喻各配二智无分别下即第二意然所观二境无分别故能观之智亦无分别故无分别言显无差别此显平等性智无分别义与镜智不同镜智无分别若明镜之无心平等性智无分别如日合空空无异相故名无差别谓不分别差别相故故摄论第八云应知一切法本性无分别所分别无故无分别智无)故下经云于一切义无所观察等(故下经者二引当经即出现品菩提相中经云佛子如来成正觉时于一切义无所观察而言等者等取余经云于法平等无有疑惑无二无相无行无止无量无际远离二边住于中道出过一切文字言说释曰无所观察证大圆镜无分别义于法平等下证平等性无分别义余义兼具)是以太虚含众像众像不能含太虚太虚不分别众像众像乃差别太虚以况我法不能容佛智佛智乃能容我法有我法者分别如来是如来者不分别我法。

　　二普遍喻中妙观察智无不遍知即普遍义成所作智曲成无遗即随入义(二普遍喻下第二以第二喻喻妙观察智及成所作智䟽文有四一引唯识言妙观察者论云三妙观察智相应心品谓此心品善观诸法自相共相无碍而转摄观无量总持定门及所发生功德珍宝于大众会能境无边作用差别皆得自在雨大法雨断一切疑令诸有情皆获利乐释曰神用无方称之曰妙缘自共相名为观察自即色心等别共即同无常等又摄论云圆成实性为共相依他起性为自相言摄观者摄即藏义观即观察六度道品为功德宝诸神通等为作用差别既观有情自相共相等明无不遍知也成所作智等者论云四成所作智相应心品谓此心品为欲利乐诸有情故普于十方示现种种变化三业成本愿力所应作事释曰既云种种三业成所作事岂非委曲成就于物无所遗漏此言即周易系辞云范围天地之化而不过曲成万物而不遗注云范围者拟范天地而周备其理也曲成者乘变以应物不系一方者也则物宜得所矣此说易之德今借况佛之德耳唯识论结云如是四智相应心品虽各定有二十二法能变所变种现俱生而智用增以智名显故此四品总摄佛地一切有为功德皆尽会二宗义已如上说)又下经云佛智广大同虚空普遍一切众生心此即智体遍悉了世间诸妄想此约智用遍又云得一切法界量等心此约证遍智性全同于色性故此约理遍(又下经云下于中先释普遍有四种遍一约智体遍二约智用遍此二即第八十经已如前引三约契证遍心与境𡨋即出现品菩提章文四约理遍者即义引起信论云问曰若诸佛法身离于色相者云何能现色相答即此法身是色体故能现于色所谓从本已来色心不二以色性即智性故色体无形说名智身以智性即色性故说名法身遍一切处所现之色无有分齐随心能示十方世界无量菩萨无量报身无量庄严各各差别皆无分齐而不相妨此非心识分别能知以真如自在用义故释曰此文亦可证下身遍今但取其二性不异之义以明智性之遍上言智体以智为体今是理性与前悬隔)云何遍入不坏能所有证知故故下经云世间诸国土一切皆随入智身无有色非彼所能见(云何下二释随入不坏能所者由前普遍之言有其二义一有能所遍二无能所遍谓约体遍众生却是智中物故若约理遍所遍全是能遍体故则能所不二故今此义不坏能所所证能证二相容差故下经云下引证即问明品佛境甚深中答佛境入文然彼中意入有二义一者色身入二者智身入今取智入身入可见智入唯智能知故云非彼所能见)由随于如即入无所入故云平等(由随于如下释平等入言此乃义引净名目连章云法随于如无所随故谓若有所随所随则在能随之外能随之法乃在所随如外所随之如不遍能随由无所随当体如矣若约观行随如之心不生真顺如矣问明亦云如来深境界其量等虚空一切众生入而实无所入即其义也)是以虚空遍入国土国土不遍入虚空有国土处必有虚空有虚空处或无国土虚空之于国土平等随入国土之于虚空自有彼此。

　　虚空可喻佛智国土可喻三世三世有处佛智必在其中佛智知处三世或无其体(三世有处要者佛智通达染净无碍一念普观无量劫故佛智无不遍知如来定慧无边际故前观无始后无终故言佛知知处三世或无其体者谓真如实际涅槃法性是佛智证彼无三世故)佛智之于三世平等随入三世之于佛智自有始终。

　　此犹约不二而二说耳若二而不二国土虚空三世佛智同一性故皆互相入举一全[(冰-水+〡)*ㄆ](此犹下四总结难思初明其随入由上随入之言约不坏能所故云不二而二说耳则喻中虚空为能入国土为所入法中佛智为能入三世为所入所入不得为能入今皆互相入则国土亦入虚空三世亦入佛智故云举一全[(冰-水+〡)*ㄆ])普遍亦然(普遍亦然者二例普遍也上但佛智遍三世今明三世亦遍佛智)三世间圆融则言思道断故名佛智为不思议也(三世间者兼结上来包含之义及无分别悉皆圆融故云不可思议)次以二喻喻身业者一毛尚容法界全分必含众像(次以二喻喻身业即第二段亦具四义初义引经文举况以释含摄之义故云一毛尚容法界全分必含众像世界成就品云一毛孔内难思刹等微尘数种种住一一皆有遍照尊在众会中宣妙法出现品云如人持尺量虚空复有随行计其数虚空边际不可得佛一毛孔无涯限次下文云一一毛端悉能含受一切世界而无障碍皆毛含法界义也)出现身业第二喻云譬如虚空宽广非色而能显现一切诸色而彼虚空无有分别亦无戏论合云如来身亦复如是一切众生诸善根业皆得成就即含摄义而如来身无有分别即第二义(出现身业下引此一喻证前含摄兼无分别但合文未具具云如来身亦复如是以智光明普照明故令一切众生世出世间诸善根业皆得成就而如来身无有分别亦无戏论何以故从本已来一切执着一切戏论皆永断故对文可知)佛身充满于法界即普遍义(佛身充满者即现相品下三句云普现一切众生前随缘赴感靡不周而恒处此菩提座此四句皆普遍义今但用初句足已为证)又云譬如虚空遍至一切色非色处非至非不至如来身亦复如是遍一切法一切国土等即普遍义(又云譬如虚空遍至一切等者引此一文亦证二义谓普遍随入二喻喻中次释经云何以故虚空无身故合中略引具云如来身亦复如是遍一切处遍一切众生遍一切国土非至非不至何以故如来身无身故为众生故示现其身今但略引足证遍义)亦非至非不至即平等随入义(亦非至非不至等者谓无身故非至非至即平等非不至即不碍至是随入义)次以四义喻语业者如来于一语言中具一切语言故(次以四义喻语业者即第三段如次证四义言如来于一语言中具一切语言故者即证含摄义亦是义引即出现语业中第四善口天女喻合云当知如来亦复如是于一音中出无量声随诸众生心乐差别皆悉遍至悉令得解释曰据其末句可证遍至今但取前即含摄义又妙严品云如来于一语言中演说无边契经海亦即含摄义也)舍支天鼓无心出故(舍支天鼓者即证第二无分别义此有二喻一舍支者即十忍品如响忍云如帝释夫人阿修罗女名目舍支于一音中出百千种音亦不心念令如是出菩萨摩诃萨亦复如是入无分别界成就善巧随类之音于无边世界中恒转法轮天鼓即出现语业第三天鼓觉悟喻结云佛子彼天鼓音无主无作无起无灭而能利益无量众生下法合竟结云而如来音不住方所无有言说即无心出义又如随好品天鼓为诸地狱天子说法云诸天子如我说我而不着我不着我所一切诸佛亦复如是自说是佛不著于我不着我所即无心义故诸论皆云佛身如摩尼珠无心现色佛已如天鼓无心出声皆无分别义)如来音声无不至故(如来音声无下亦出现语业第一相云应知如来音声遍至普遍无量诸音声故此证第三普遍义)应知如来音声无断绝普入法界故(应知如来音声下此全证平等随入之义以普入故法界平等故)又云如来音声无邪曲即平等义随其信解令欢喜故即随入义(又云如来下引于二文别证平等随入二义彼文具云应知如来音声无邪曲法界所生故言随其信解令欢喜者具云应知如来音声随其心乐皆令欢喜说法明了故上来四文皆出现语业)以空一喻遍喻三业故云正觉得无量清净三轮明文昭然非是穿凿菩提身竟(以空下一喻下三结示有归谓既明文具有故应不可唯以初喻喻智后喻喻身语也)。

　　初三业普周竟。

　　身恒遍坐一切道场菩萨众中威光赫弈如日轮出照明世界。

　　第二身恒下威势身超胜谓随诸有情所乐示现受用身土影像差别无不周遍(谓随诸下即唯识论平等性智之用谓以由身明义此当他受用身虽语于土意正取身唯识第十云一他受用身谓诸如来由平等智示现微妙净功德身居纯净土为住十地诸菩萨众现大神通转正法轮决众疑网令彼受用广大法乐释曰彼唯净土今十身圆融染净交彻与彼小异耳)言一切道场者略有十种一智身遍坐法性道场二法身非坐而坐道场三法门身安坐万行道场四幻化身安坐水月道场此四义便故来(言一切道场下牒经别释上就别义配受用身为顺法相此中据实故说十身皆坐道场而言此四义便故来者为顺十身别故若将十身配十二场初二可知三即福德身愿身相好庄严身以福德云三世所行众福大海是万行故愿是众行之本以行填愿方能遍周故相好庄严由行成故故十佛中名业报佛由万行业报得相好故如云不可思议大劫海供养一切诸如来普以功德施群生是故端严最无比等皆约因成相好也然法门之言是天台依智论立名即功德法身四幻化身即化身意生身力持身此三皆属化身摄故菩提身总亦此化身摄此四具九兼后威势即十身具矣上约别说既十身圆融随举一身即已具一坐一道场即坐十类今就相显故说不同耳已知十身坐处次当别释坐义一智身遍坐法性道场者法性是所证以能证智安处理故二法身等者法身既无能所故曰非坐非坐之坐湛然安住名坐道场三法门身等者即净名经光严童子章云佛告光严童子汝行诣维摩诘问疾光严白佛言世尊我不堪任诣彼问疾所以者何忆念我昔出毗耶离大城时维摩诘方入城我即作礼而问言居士从何所来答我言吾从道场来我问道场者何所是答曰直心是道场无虚假故发行是道场能办事故深心是道场增益功德故菩提心是道场无错谬故布施是道场不望报故持戒是道场得愿具故忍辱是道场于诸众生心无碍故精进是道场不懈退故禅定是道场心调柔故智慧是道场现见诸法故广说乃至云一念知一切法是道场成就一切智故如是善男子菩萨若应诸波罗蜜教化众生诸有所作举足下足当知皆从道场来住于佛法矣释曰光严谓事道场故问道场何者是净名以法表示故万行为得道之处即是道场故曰法门身坐万行道场耳四幻化身安坐木月道场名涅槃云吾今此身是幻身则所得道之处如水中月故昔人云修习空华万行安坐水月道场降伏镜像天魔证成梦中佛果意云若因若果皆从缘生如幻梦故)若正约威势身略辨六类道场一遍一切同类世界道场如名号品等说二一切异类世界谓树形等如世界成就品三一切世界种中四一切世界海中并如华藏说五一切微尘中文云如于此会见佛坐一切尘中亦如是等六刹尘帝网无尽道场并前十种故云一切(若正约威势下别辩十身之一坐六类道场但自狭之宽威势既通变化他受用身故约诸刹渐宽周遍法界乃至重重如名号品等者等取四圣谛光明觉品及升忉利天宫品谓遍法界虚空界皆有百亿四天下等一类相似佛皆遍故已如前引其名号四谛皆先列百亿后结周遍皆有百亿十千名等故知皆是同类界也下之五类至下当见)言菩萨众中威光赫弈者正显威势超胜胜于胜者故独言菩萨非不超余如日轮出照明世界约喻以显映山出没无隐显故处处全现无异体故喻遍坐道场(言菩萨众中等者即以此文显是威势身也映蔽菩萨故映山出没者谓映山出没如化身坐道场无隐显者即法身坐道场处处全现下即报身坐道场以即应即真故随处即全皆无异体)大明流空余辉掩耀赫日之照难究其涯喻彼威光超映菩萨菩萨不能测也(大明流空下正释威势大明即日余辉谓星月等日喻如来月喻菩萨星喻余众正取映夺是威势义兼菩萨不测亦威势义赫日之照等者即夜摩会胜林菩萨偈云譬如孟夏月空净无云翳赫日扬光辉十方靡不充其光无限量无有能测知有目斯尚然何况盲𡨋者诸佛亦如是功德无边际不可思议劫莫能分别知)既云照世则终益生盲先照高山独言菩萨(既云照世下通妨谓有问言既十身圆融则普应一切何为唯处菩萨众耶故义取喻中如日轮出之言则无所不益故云终益生盲)。

　　三世所行众福大海悉已清净。

　　第三三世下福德身深广三世佛德昔皆遍学今三际已断垢习斯亡故众福皆净(今三际已断者此下释清净义若有三世相福非清净称法界修故无三际谓不从前际来非向后际去不于现在住法身已净为断三际福岂可量万行之上垢习斯亡故云清净谓恒沙烦恼皆已尽故)。

　　而恒示生诸佛国土。

　　第四而恒下随意受生一随他意处处受生二随自意能无不生谓慈悲般若恒共相应感而遂通穷未来际(四即意生身然意生有二义一者是喻犹如意去速疾无碍故二者是法自有二义一随自意二随他意总谓随意速疾而成故谓慈悲般若等者此即唯识平等性智之用下配属于化身略举一相实则此身亦通他受用随十地菩萨意所生故又悲智相导通化用故化身即是无住涅槃之大用故感而遂通者即周易系辞云夫易无思也无为也寂然不动感而遂通天下之故非天下之至神其孰能与于此注曰至神者寂然而无不应斯盖功用之母象数之所由生意明亡象方能制象遗数方能极数非动方能应动彼取易之虚无无动故能无不动今借此言以况如来内体圆寂外应群生蹑上众福已净之体寂便言而恒示生故云寂然不动感而遂通即法身无生无所不生耳)。

　　无边色相圆满光明遍周法界等无差别。

　　第五无边色下相好庄严身色无尽故名色无边十莲华藏微尘数相名相无边而皆称真则一一无边诸相随好放光常光皆称法界故云圆满广处狭处皆圆现故名无差别。

　　演一切法如布大云。

　　第六演一切法下即愿身演法谓雨大法雨断一切疑故下经云毗卢遮那佛愿力周法界一切国土中恒转无上轮(初标示大意谓雨大法雨断一切疑即引唯识妙观察智之文别成此义)然经二句上法下喻文含多意一云喻于身雨为说法法喻影略又先兴慈云后霔法雨一云一雨所润不同亦随物机宜云雨各异掩尘蔽日普覆无心等(三牒经委释总有五意一云喻法身雨喻说法法喻影略者出现语业第十娑竭罗龙王降雨喻中广说诸处云色不同雨亦各别合中云佛子如来应正等觉无上法王亦复如是欲以正法教化众生先布身云弥覆法界随其所欲为现不同所谓或为众生现意生身云或为众生现化身云或现力持身云色身云相好身云福德身云智慧身云诸力不可坏身云无畏身云法界身云皆有或为众生现言次云此相现已一切众生身之与心皆得清凉然后从如来大法身云大慈悲云大不思议云雨不思议广大法雨令一切众生身心清净所谓为坐菩提场菩萨雨大法雨名法界无差别等故知云为现身雨为说法言法喻影略者法中但有法说喻中但有兴云故若具应云广现化身演一切法如布大云雨大法雨又先兴慈云等者亦即上出现所引之文一云一雨等者即法华药草喻品云一云所雨称其种性而得生长华果敷实虽一地所生一雨所润而诸草木各有差别喻也合云迦叶当知如来亦复如是出现于世如大云起以大音声普遍世界天人阿修罗如彼大云遍覆三千大千世界释曰上即合云次云如来于时观是众生诸根利钝精进懈怠随其所堪而为说法种种无量皆令欢喜快得善利释曰上即合雨何以知是一耶次云如来知是一相一味之法所谓解脱相离相灭相究竟至于一切种智即一云一雨之义偈云其云所出一味之水草木丛林随分受润亦一云一雨所润不同下云为大众说甘露净法其法一味解脱涅槃以一妙音演畅斯义乃至云正见邪见利根钝根等雨法雨而无懈倦一切众生闻我法者随力所受住于诸地或处人天转轮圣王释梵诸王是小药草等皆一云一雨所润不同也亦随物机等者亦出现意上引法华云雨则一所润不同喻佛身说法曾无有差异在于物今明佛能具异谓现十身云降十法雨如娑竭罗龙王兴云或阎浮檀金光明色或毗琉璃光明色或白银光明色或玻璃光明色等即云不同次云所谓于大海中雨清净水名无断绝于他化自在天雨箫笛等种种乐音名为羙妙等即雨不同也故云云雨各异掩尘蔽日等者即十地经及法华意法云地云佛子此地菩萨以自愿力起大悲云震大法雷通明无畏以为电光福德智慧而为密云现种种身周旋往返于一念顷普遍十方百千亿那由他世界微尘数国土演说大法摧伏魔怨复过此数于无量百千亿那由他世界微尘数国土随诸众生心之所乐霔甘露雨灭除一切众惑尘𦦨是故此地名为法云释曰此即掩尘及普覆义无心之义乃是通说即出现云复次佛子譬如海中有大龙王名大庄严于大海中降雨之时或降十种庄严雨或百或千或百千种庄严雨佛子水无分别但以龙王不思议力令其庄严乃至百千无量差别如来应正等觉亦复如是为诸众生说法之时或以十种差别音说或百或千或以百千或以八万四千音声说八万四千种行乃至或以无量百千亿那由他音声各别说法令其闻者皆生欢喜如来音声无所分别但以诸佛甚深法界圆满清净能随众生根之所宜出种种言音皆令欢喜等即无心义即娑竭兴云喻中亦云虽彼龙王其心平等无有彼此但以众生善根异故而有差别亦是无心之义法华亦云我无贪着亦无限碍又云等雨法雨而无懈倦皆无心义)。

　　一一毛端悉能容受一切世界而无障碍各现无量神通之力教化调伏一切众生。

　　第七一一下化身自在谓于大众会能现无边作用差别皆自在故(谓于大众下即引唯识妙观察智之用释成化身)文中二先明广容无碍谓于如来身一一毛头容一切刹而无障碍无碍有二义一以一小毛现多大刹则一多大小无碍二此毛多刹与彼毛多刹参而不杂则隐显无碍(广容无碍者谓法界如空有其二义一广容二普遍今一尘如法界之包含故即是广容)后各现下普遍以广容不碍普遍故还于前毛内刹中神力调生若广遍十方示现种种变化三业成所作事居然易了(以广容下出毛内调生所以谓广容则收法界入于一毛普遍则展一毛遍于法界今毛正容无边刹时即普遍故便遍所容刹内若广遍下二举况释谓尚遍毛内何况外耶䟽文即是成所作智之妙用也)。

　　身遍十方而无来往。

　　第八身遍下法身弥纶以法为身本来湛遍故无来往(弥纶即周遍包罗之义以法为身等者先明法性身遍无来往)依法现色还如法身在此即是在彼亦不待往来(依法现色下约应化法身明无来往所以用此释者由下以三身收之以此属化身故)。

　　智入诸相了法空寂。

　　第九智入下智身穷性相之源相别曰诸性皆空寂性静故寂相无故空。

　　三世诸佛所有神变于光明中靡不咸睹一切佛土不思议劫所有庄严悉令显现。

　　第十三世诸佛下力持身能持自他依正于中先持正报神谓妙智变谓现身转变变现俱名为变皆能持之尚持于他况于自事后假亦然(力持等者䟽文有二先正释力持后以三身收束前中又二初正报二依报今即初也)后一切佛土下能持依报横尽诸土竖穷诸劫所有严事常持令现。

　　上约十身若约三身者则初三假皆名报身而恒下化身身遍十方下法身就报身中前一自受用报后二即他受用报故云处菩萨众(上约十身今以三身收束于中初约三身四身然则十望于三有通有局菩提为总亦是化身余九身中愿化力持此唯化身意生威势通他受用及与变化福智相好通于二报及变化身法局法性今取顺次故为此配所以前菩提身复明真身向来法身复明色身欲顺今次第配故耳)以诸教中说三身四身成说等别今皆圆融于一始成无不顿具(二出收束所以谓有问言何用更以三身收束十身故今释云以诸教三四迢然不同今明圆融一身具三则权实有别言三身成异者法身无成出障为成报身四智创圆为成化身八相菩提𣗳下为成三身说异者法身无说报身佛佛相见亦无有说化身有说若摄末归本应化非真佛亦非说法者即报身说报同所证是法身说言四身成说异者于报身中开自他受用自受用遍法界成则无所说他受用为十地成为十地说若依楞伽四佛皆说而说不同言四佛者一化佛二报生佛三如如佛四智慧佛初化次报后二皆法如如及如如智为法身佛亦可智亦是报自受用故言说异者化身说五戒等因缘法报佛说三性法谓为地上菩萨说今成佛故法佛唯说离心自性则以无念会于法界是故法佛唯说法性智佛说者依净法界了相智觉如说而解故名为说)十身为正三四义兼又毛内调生光中持刹如空普遍等亦即国土等十身三世间圆融岂报化之云别(四融国土等十身毛内调生则有众生身声闻身缘觉身菩萨身及业报身光中持刹是国土身如空普遍是虚空身菩萨众中亦菩萨身如来居然可见三世间下谓十身中众生业报即众生世间国土虚空即器世间余是智正觉世间此三情非情异染非染义尚得为一岂一如来身上而分报化之殊明知权说隔历难可比此圆融)是知略以十德叹于教主其一一德无不圆融当去情思之矣。

　　大方广佛华严经䟽钞会本第一之二

　　音释

　　纤

　　(思廉切细微也)。

　　范

　　(音范)。

　　分齐

　　(分扶问切齐才诣切限量也)。

　　诘

　　(契吉切)。

　　赫弈

　　(赫郝格切弈夷益切赫弈光盛貌)。

　　填

　　(亭年切音田满也)。

　　错谬

　　(错仓各切谬眉救切错谬舛误也)。

　　霔

　　(未戍切霖霔也)。

　　大方广佛华严经䟽钞会本第一之三　困三

　　唐于阗国三藏沙门实又难陀　译

　　唐清凉山大华严寺沙门澄观撰述

　　第六有十佛世界下明众海云集众虽深广难测略启十门一集意二集因三辩类四定数五权实六地位七前后八有无九闻不闻十释文。

　　今初来至佛所何所为耶有十义故一为影响为主伴故二为作辅翼得圆满故如普贤等常随之众三为守护如来如执金刚等诸佛住处常勤护故四为庄严如道场神等常为严净佛宫殿故五为供养如偈赞即正行供养华幢等即财供养故六为发起此经诸请难者即其事故七为闻法获益当机领悟即其类故八为表法诸首诸林表信行等皆同名故及座出菩萨等显奇特故亦通表万行俱成佛故九为顺证佛菩萨等证说不虚故十为翻显即声闻不闻显法不共故为斯多意所以众海云集非唯证信而已也(一为影响者此集意中十意皆闇取下经此初意引即诸大菩萨及下证法如来皆互为主伴若影之随形响之应声二为作辅翼者亦是义引二为守护者经云皆于往昔无量劫中恒发大愿愿常亲近供养诸佛又下经云一切诸佛化形所在皆随化往一切如来所住之处常勤守护四常为严净者此即主城神德下经云皆于无量不思议劫严净如来所居宫殿所以标道场神此中等字等城神故然道场神合严道场以道场神所叹德中但云皆于过去值无量佛成就愿力广兴供养释曰由无严饰之文故等取城神之文耳五为下以义繁重故总相引偈赞下妙严品其华幢等即二十二经升兜率天宫品六为发起者即解脱月七亦总引八九十并显可知)第二集因亦有十因一曾与毗卢遮那如来同集善根故二蒙佛四摄曾摄受故三往在生死闻圆法故四曾发大心护一切故五往发大愿愿事佛故六随逐如来无猒足故七乐闻正法心无倦故八善能散灭我慢心故九福智已净身周遍故十同一法性善根大海之所生故为此多义得预斯会中有集因亦通集意及随诸众各有别因可以思准(一曾与者即菩萨德中云此诸菩萨往昔皆与毗卢遮那如来共集善根修菩萨行二蒙佛者即第二经初总叹众云如是皆以毗卢遮那如来往昔之时于劫海中修菩萨行以四摄事而曾摄受三即义引入法界品诸声闻等往在生死不曾闻此故不见闻反显菩萨昔曾闻故四即夜叉王德云皆勤守护一切众生此亦义引如海云言发哀愍心有怖畏者咸守护故五即身众神德文云皆于往昔成就大愿供养承事一切诸佛六即足行神德文云皆于过去无量劫中亲近如来随逐不舍即无厌足七即乾闼婆王德文云皆于大法深生信解欢喜爱重勤修不倦八即主风神德文云皆勤散灭我慢之心亦阿修罗德文云悉已精勤摧伏我慢及诸烦恼九即菩萨德文云一切如来功德大海咸入其身一切诸佛所在国土皆随愿往亦通就义说具二严者方能周遍至诸佛所十亦菩萨德文云皆从如来善根海生中有集因亦通集意者谓即五六七八五约往愿承愿而来即是集意由愿得来即是集因六约随逐心乐随逐即是集意由乐随逐故得来集即是集因七约乐闻大法而来即是集意由乐得来即是集因八约散我为叹散我即是集意由散我故方得在会即是集因初四后二但是其因同集善等故得在道场但为集因非为别来为同集善等故非集意及随诸众各有别因者即下经文随名叹德然上所引即是其文然经随便宜叹德不同如风神云散灭我慢之心语其大意总此十因遍通多众故此别说随众别因)第三辩类即上集意便成十类一影响众二常随众三守护众四严会众五供养众六发起众七当机众八表法众九证法众十显法众准前可知。

　　第四定数者称法界众焉能数知即文而言九会都数总有一百七十五众都序之中有四十一众谓同生有一异生三十九师子座中一若兼取前菩提树中所流及宫殿中无边菩萨总四十三众此四十三遍于九会第一会中有二众谓新集十方众佛眉间众添成四十五第二会有新旧二众第三四会各有四众谓新旧及证法众天众第五会一百一十一众谓新旧众升天品内供养众有一百七并天众证法众第六会四众谓天众同生异生证法众七八两会各唯一众谓普贤等旧众第九会三众谓菩萨声闻及天王等旧众旧众虽重随会别故并皆取之然此诸众或总为一一乘众故或分为二以有实众及化众故或可为三人天神故或为四佛菩萨人非人故或五非人开天神故或六加畜生故或七天分欲色故或八菩萨有此界他界故或九他方有主伴故或十加声闻故或一百七十五如前说故或无量无边义类多方故一一或以佛刹尘数等为量故又如新集菩萨毛光出众例上皆尔故一一众皆无分齐此犹约相别若融摄一一会中皆具一百七十五众以称法界缘起之会互相在故上且约一界若通十方及异类刹尘帝网无尽无尽是为华严海会众数。

　　第五权实者夫能对扬圣教影响其迹靡不是权当机之流多皆是实诸教所明秽土之中杂类菩萨声闻皆通权实地前是实地上是权法身无生生五道故净土菩萨唯实实报生故杂类声闻是权摄论云欲令净土不空化作杂类众故若依此经同生异生皆通权实海印定现实德摄故随缘随位而示现故第二会初云莫不皆是一生补处故第前十类辩权实者影响一众自有二类一果德众谓能加证法诸佛互为主伴非权非实若位极菩萨影响一向是权故有经云昔为释迦师今为佛弟子二尊不并化故我为菩萨等当机唯实余八通权实(对前十类下对前别辩云互为主伴非权非实者然权实有其二类一本高迹下如佛为菩萨二本下迹高如菩萨为佛今既是佛则非迹下实是如来又非本下则是实非权无权可对故亦非实同果海故昔为释迦者略有二经一即放钵经但云昔为释迦师今为佛弟子二尊不并化故我为菩萨二菩萨处胎经第四亦同此说文云计我成佛身此刹为最小座中有疑故于胎现变化我身如微尘今在他国土三十二相明在在无不现昔为能仁师今乃为弟子佛道极广大清净无增减我欲现佛身二尊不并立此界现受教我刹见佛身下取意引佛刹名无碍佛名升仙尊经云我身儒首是又云刹土名究竟佛名大智慧亦结属已云我身儒首是当机唯实者上至等觉下至地前俱有当机并皆称实余八通权实可以意得)第六地位者有说一切皆是果位以是舍那海印现故或说一切皆因果海非可见闻世尊亦是因者识所现故或皆通因果果不舍因随类现故因位愿力助佛化故当机之流正修趣故或俱非因果缘起大众同真性故将此对前权实则果位一向权因位通权实若对前十类影响证法通因果余八唯因因位高下难以准定(将此料拣者初对第五门料拣若对前十类即对第三门料拣)第七前后者初列菩萨后列余众者表从本以起末下赞即后明菩萨者表寻末归本良以本末无二故二文互举又从本流末必先小后大故自在天为末摄末归本必从深至浅故先明自在然皆显法界缘起逆顺自在故也又表四十二位一一皆彻因门并该果海故互举前后令物不作优劣之解故(第七前后等者谓约列众余经或从胜先列或从微至着或先列声闻后列菩萨今此众海何者为先今明列与赞德前后不同然以菩萨为本杂类为末赞中先三卷明杂类赞后第五卷方明菩萨赞故云寻末归本又从本下通妨谓有难言就先列中既菩萨为本杂类为末先本后末即合诸天之内从自在天次明广果次列三禅等何以先明欲界后列初禅二禅等耶是则先小后大矣故今答云菩萨为本犹如一乘杂类为末如流三乘三乘之中初于鹿苑转于四谛渐次归大故先列欲界后列色界如次而上故云先小后大故自在为末末即末后耳摄末归本者又有难言赞德之中表寻末归本后明菩萨者则合先明日月天赞末后方明自在天赞何以杂类之中先明自在赞耶故今答云摄末归本必从深至浅谓菩萨是所归之本杂类是所摄之末摄末必从胜先摄如海摄百川必先摄江次摄大河次摄小河次摄沟洫故摄归一乘先摄权大次摄缘觉次摄声闻次摄人天一毫之善无不皆摄故先明自在天赞表是所摄之中先摄胜也末明月天等表所摄之中后收劣也)第八有无者亦有十类一约界无无色二约趣无地狱此二非器故若约转生有地狱天子若约所益亦通无色三界皆益故三约洲但列阎浮余三略无故或成难故四约乘无二乘不共教故下为显法亦不见闻故智度论云若小乘经初唯列声闻若大乘经初具列菩萨声闻若一乘经初唯列菩萨故指此经为不共教或大乘经唯列小者为引摄故如金刚经或唯列大亦属大乘主伴具者必是一乘五约部无四众未说小教故六约主无人王王未知故七约三聚无邪定彼障隔故生盲之流但冥益故八约内外无外道非彼测故九约诸天无无想入邪定故十约善恶无恶魔不为违害天中摄故上十且随相说圆融应有即无所不具(四约乘无二乘者此段有四一正明二为显法下通妨谓有难言若无二乘第九会中何得有耶答云为显法耳次又难云若为显法则有二乘答云亦不见闻与无同故三智论云下引证云明无小乘是不共义四或大乘经下重通妨难正通智论兼通正义谓有问言现有唯小而是大乘如金刚经那言列小是小乘经耶答云为引摄故智论就其大略故唯列小乘是小乘经如金刚经等别是一理耳或唯列大一乘等谓主伴不具者即如楞伽等是也)第九闻不闻者约权前后皆互得闻约实当会自闻纵不起前而趣于后亦各不相知若约顿机许一时顿领(纵不起前下通妨谓有问言若约实众不互闻者如来说法既不起前而趣于后如何听众不得互闻故今答云约佛前后圆融约根互不知觉故法慧云一切阎浮提皆言佛在中我等今见佛住于须弥顶则知各不相知也)上之九门且从显著略为此释中本广本或隐或显不可执文。

　　第十释文第一会中前总四十众大分为二初一同生余是异生地论论云解脱月是同生众故又云同生众请则知兼有地前明知不约地位余释云云不符论意云何名为同异生耶然有二义一谓杂类作诸异生种种形故菩萨得法性身同人作一类菩萨形故二菩萨为同者通诸位故神等为异法界差别德故(余释云云者有释云声闻为同菩萨为异谓小乘断惑同故有云出家菩萨声闻为同余并为异此约形相同故上二解俱非论意以经八会无声闻故论释地经经亦无故初成正觉无出家故或云登地为同同证真故余皆是异是以地前名异生性故有云八地以上为同同无漏故上之二解亦违论文论主但云解脱月是同生众本不曾言约地位故又论明大众请云有同生众请有地前故所以知有者由金刚藏云有行未久解未得随识而行不随智闻此生疑堕恶道我愍是等故不说大众承此便请明大众之中有行未久即地前故复有释云杂类为同以受彼彼同类身故菩萨为异不约同彼众生类故此亦违论解脱月为同故又有释云菩萨杂类俱为同法界无二故俱为异法界差别故此约实义岂得为释同异之殊明知上来并非正解故云余释云云不符论意䟽云何名为下上出同异生体今释同异生义然其二释前约事相后约表法又有将此四十众以配地位同生众中开之为二谓十普菩萨即是圆因对前菩萨以为所信从海月光下及执金刚为十住复将一一位中十名如次配于十度海月光等十菩萨配初发心住此住本即是檀其十菩萨复配檀中具十则令十住自有百度历于五位有五百波罗蜜以等觉位亦有十故主稼神下十众配十行修罗下配十向三十三天下配十地前十普菩萨是等觉地此配则似生情然经势多端配亦无失但不俟如此不次谓四十众以配三贤十圣下师子座众以配等觉眉间出众以配妙觉则四十二众配四十二位于理甚直)。

　　有十佛世界微尘数菩萨摩诃萨所共围绕。

　　其四十众文皆有三一标数辩类二列名结数三摄德周圆今初同生众中第一标数辩类中初标辩佛世界者下辩世界略有三类一世界二种三海今云世界则非种非海权实共许一三千界一佛化境故或名佛刹佛土皆准此也微尘者七极微量也谓抹三千界并为微尘一尘为一菩萨则数已难量矣况举十数表无尽耶菩萨摩诃萨者辩类也即拣非余众具云菩提萨埵摩诃萨埵今从略耳然有三释一菩提是所求佛果萨埵是所化众生即悲智所缘之境从境立名故名菩萨二菩提是所求之果萨埵是能求之人能所合目故名菩萨三萨埵此云勇猛谓于大菩提勇猛求故摩诃云大大有四义一者愿大求大菩提故二行大二利成就故三时大经三无数劫故四德大具足一乘诸功德故前二通地前后二或唯地上更有诸大亦不出此此等并是舍那佛自眷属动止常随故云所共围绕。

　　其名曰普贤菩萨摩诃萨。

　　二其名下列名结数先列其名后结略显广今初夫圣人无名为物立称虽得名千差而多依行德行德皆具而随宜别标(直彰大意中初总标无名故庄子云至人无己神人无功圣人无名今约利生无名强立耳虽得名下总辩立名此辩立名别因言多依行德者亦有因姓因父母等故行德皆具下通妨谓有难云既依行德而诸菩萨德行皆具何以成别故云随宜别标随便宜故谓有偈云弟子坚固菩提心从师以受灌顶位妙修定慧恒观察深入业用善巧门即普贤菩萨又云导诸有情胜菩提以四摄法而摄取即金刚王菩萨无厌大悲未曾舍即金刚爱菩萨见行小善便称羙即金刚善哉菩萨无阅檀施等虚空即金刚宝菩萨亦虚空藏菩萨别名能以慧光破愚冥即金刚日菩萨亦云金刚光有所乐求恒不逆即金刚幢菩萨发言先笑令心喜即金刚笑菩萨能于妙法无染中即金刚法菩萨善用般若断诸使即金刚利菩萨亦即文殊师利是无上法轮恒不退即金刚因菩萨亦云金刚转法轮菩萨四辩演说无所畏即金刚语言菩萨诸佛众生事业中即金刚业菩萨恒被坚誓慈悲甲即金刚护菩萨亦云金刚甲胄菩萨摧破魔罗胜军众即金刚药叉菩萨亦云金刚牙菩萨坚持诸佛所秘门即金刚拳菩萨又如乘声济物即曰观音手中两华便名华手等皆随德随宜)先十同名普者显具法界总相德故后十异名者显具法界别相德故总别相融同一法界今初十名之普是别之总普下十异显即普能别普义方成(今初十名下应有难云前云十普既显法界总相之德何得更有普德普光等殊故为此通)此是古今诸佛同行普贤之行随于诸位差别不同纵成正觉亦普行摄故先明之(此是古今下明先列所以可知然其释名皆取下文所得法门以成会释由得解脱各随所得以立其名所以前云依德行立此若不了但寻下经自当分明)言普贤者体性周遍曰普随缘成德曰贤此约自体又曲济无遗曰普邻极亚圣曰贤此约诸位普贤又德周法界曰普至顺调善曰贤此约当位普贤又果无不穷曰普不舍因门曰贤此约佛后普贤位中普贤悲智双运佛后普贤智海已满而运即智之悲寂而常用穷未来际又一即一切曰普一切即一曰贤此约融摄所以先列者为上首故法门主故法界体故一切菩萨无不乘故无一如来非此成故令诸闻者见自身中如来藏性行普行故上虽多义离释今从别称合释无处不贤名曰普贤即体普也此一为总余九为别。

　　普德最胜灯光照菩萨摩诃萨。

　　二德普谓称性之德充于法界以为最胜委照无遗如灯之光。

　　普光师子幢菩萨摩诃萨。

　　三慧普遍照严刹决定高出故。

　　普宝焰妙光菩萨摩诃萨。

　　四行普内行圆净智焰外烛故称为妙。

　　普音功德海幢菩萨摩诃萨。

　　五音普具一切音演佛净土深广高出之行故。

　　普智光照如来境菩萨摩诃萨。

　　六智普照佛法界无尽境故。

　　普宝髻华幢菩萨摩诃萨。

　　七心普智宝严于心顶通行等华高出物表故。

　　普觉悦意声菩萨摩诃萨。

　　八觉普遍觉性相声皆悦机故无不归者。

　　普清净无尽福光菩萨摩诃萨。

　　九福普障无不净称真无尽故。

　　普光明相菩萨摩诃萨。

　　十相普无光相之光相遍益众生故六相圆融思之。

　　海月光大明菩萨摩诃萨。

　　二海月下十异名菩萨一海月光大明者十德十山皆依大海十地十度皆依佛智海中看月净而且深依智严刹深而且净如海即大如月即明故以名之。

　　云音海光无垢藏菩萨摩诃萨。

　　二讲如雷震故曰云音辩才泛滟犹如海光又海上有光天涯无际佛智起用一念普周净惑无穷名无垢藏。

　　功德宝髻智生菩萨摩诃萨。

　　三修治二严犹如净宝秘密高显故有髻言。

　　功德自在王大光菩萨摩诃萨。

　　四法王出现作用自在二严圆满为功德光。

　　善勇猛莲华髻菩萨摩诃萨。

　　五勇猛化生不染化相雨法玄妙如解髻珠。

　　普智云日幢菩萨摩诃萨。

　　六慈云智日互相资映长劫普应高出如幢。

　　大精进金刚䐡菩萨摩诃萨。

　　七坚利智慧与精进俱故得称大智为行本若䐡为寿因。

　　香焰光幢菩萨摩诃萨。

　　八戒等行发是为香焰种智高直故曰光幢。

　　大明德深美音菩萨摩诃萨。

　　九智光遍照是大明德称真适物名深美音。

　　大福光智生菩萨摩诃萨。

　　十大智发光遍照佛境令福非福相所亦称大。

　　如是等而为上首有十佛世界微尘数。

　　二如是等下结略显广。

　　此诸菩萨往昔皆与毗卢遮那如来共集善根修菩萨行皆从如来善根海生。

　　第三此诸菩萨下摄德圆满中二初别叹胜德后总结多门初中亦二初二句就缘叹余就行叹今初初句往因同行显主伴有由后句从德海生明长为辅翼言毗卢遮那者毗即遍也卢遮即光明照义回就方言应云光明遍照然有二义一身光遍照尽空法界乃至尘道二智光遍照真俗重重法界身智能所合为一身圆明独耀具德无边故立斯号又毗者种种义卢遮障义那者尽义入义即种种障尽种种德圆故普贤观经云释迦牟尼名毗卢遮那遍一切处即身亦遍非唯光遍又云其佛住处名常寂光即土亦光矣又云常波罗蜜所摄成处我波罗蜜所安立处即德圆义又云净波罗蜜灭有相处即障尽义又云乐波罗蜜不住身心相处不见有无诸法相处即证入义又云如寂解脱乃至般若波罗蜜是色常住法故明皆即应即真为本师矣此经文证本品当辩(又毗者种种下第二释毗卢名以梵语多含故有此释下后引经具释然彼经由普贤令行者忏悔行人问云我于何所忏悔故有此教今以䟽间经当总引经云释迦牟尼名毗卢遮那遍一切处其佛住处名常寂光常波罗蜜所摄成处我波罗蜜所安立处净波罗蜜灭有相处乐波罗蜜不得身心相处不见有无诸法相处如寂解脱乃至般若波罗蜜是色常住法故但观经文自分经䟽)言共集善根即备道资粮修菩萨行即作所应作云何共集互为主伴故主伴有三一回向主伴二同行主伴三如相主伴皆称共集(主伴有三者一回向主伴所修善根互相回向故今成佛递为主伴二同行者同修禅戒等行三二俱称性居然相收)后句言善根海生者谓佛德无边积妙法宝智定盈洽故称为海从生有四一从自佛善根海生谓已圆十身故二从本师海生佛为胜缘曾已摄受授法令行得成满故三与遮那同于余佛海生以上云共集故四从法性佛海生以上德海诸佛共同平等一味但称性修即是从生不拣自他故梵本云与佛同一善根海生(谓佛德者释为海义即金光明意彼经偈云佛德无边如大海无限妙宝积其中智慧德水镇恒盈百千胜定咸充满即同海故从自佛者由普贤等自圆十身十身之中有如来身依于佛身起菩萨用云从彼生)。

　　诸波罗蜜悉已圆满。

　　第二诸波罗蜜下就行德以叹夫大士必崇德广业虚心外身崇德故进齐佛果广业故行弥法界虚心故智周万法而不为外身故功流来际而非己故德难名矣(夫大士下先彰叹意先两句标崇德广业者周易上系云子曰易其至矣乎夫易圣人所以崇德而广业也注云穷理入神其德崇也兼济万物其业广也次复云智崇礼卑崇效天卑法地注云智以崇为贵礼以卑为用又云盛德大业至矣哉富有之谓大业日新之谓盛德虚心外身者即老子意彼云虚其心实其腹弱其志强其骨又云后其身而身先外其身而身存今借其言谓菩萨虚旷其心智绝能所亡身为物一向利他故下经云菩萨所修功德行不为自己及他人但以最上智慧心利益众生故回向即斯意也)略分为三一明自分因行德二胜进果行德三二行无碍德初中亦三一自利行圆二利他行满三证理位极今初有三句一诸度行圆谓六度十度八万四千多劫积集究尽事理故云圆满。

　　慧眼明彻等观三世。

　　二慧眼下十眼明彻分别名慧照瞩称眼障翳斯尽智无不瞩故云明彻五眼之中慧眼观理理无异味故云等观十眼之中慧眼观事事无不见故名等观是则委见其事为明深达其性为彻欲以一眼含诸具通事理但举其慧(五眼之中一肉眼二天眼三慧眼四法眼五佛眼释相如离世间品今唯取慧眼十眼者前五眼外更加五眼而业用多异文云所谓肉眼见一切色故天眼见一切众生心故慧眼见一切众生诸根境界故法眼见一切法如实相故佛眼见如来十力故智眼知见诸法故光明眼见佛光明故出生死眼见涅槃故无碍眼所见无障故一切智眼见普门法界故释曰见诸根境界即是见事即五眼中法眼见同则明彻之言明配十眼中智彻配五眼中慧)。

　　于诸三昧具足清净。

　　三于诸下深定已满三昧者此云等持远离沉掉平等持心趣一境故而云诸者其余诸缘亦一境故真如三昧为其定体随境入别尘数多端故云诸也横则无定不穷竖则深入无际故云具足定障永亡故云清净(竖则深入者法华云禅定智慧解脱三昧深入无际)。

　　辩才如海广大无尽。

　　第二辩才下利他行满有三句即三轮化益一语含四辩即正教轮辩谓巧显深理才谓巧应机宜万法咸演则广大无涯千难殊对则无竭尽故如海也又海遇风缘则洪浪云涌智逢机请则口辩波腾请者既许无边辩亦广大无尽。

　　具佛功德尊严可敬。

　　二具佛下身业神通轮谓三业无失智深叵挠为具佛功德故得外仪俨若肃然可敬。

　　知众生根如应化伏。

　　三知众生下意业记心轮根义总明文含性欲言如应者根有生熟化不失时器有大小授法无谬化谓教化即应摄受者而摄受之伏谓调伏即应折伏者而折伏之由此具行入正法故(即应摄受下即胜鬘经文由此具行入正法故者即取意结之彼云折伏摄受令正法久住多分折伏刚强摄受柔弱)。

　　入法界藏智无差别。

　　第三入法界藏下证理位极亦三句一证理法谓以大智证入平等真法界藏依佛性论说有五藏一如来藏谓在缠含果法故二自性清净藏谓在缠不染三法身藏谓果位为功德所依四出世间上上藏谓出缠超过二乘菩萨五法界藏谓通因果外持一切染净有为故名法界内含一切恒沙性德故复名藏此义宽通故今证入(依佛性论者即第二卷辩相分第四自体相品第一中有十义一自体相牒云相者有二种一者别相二者通相别相有三何者为三一者如意功德性二者无异性三者润滑性言如意功德性者谓如来藏有其五种何等为五一如来藏自性是其藏义一切诸法不出如来自性无我为相故故说一切诸法为如来藏二者正法藏因是其藏义以一切圣人四念处等正法皆取此性作境未生得生已生得满是故说名为正法藏三者法身藏至得是其藏义此一切圣人信乐正性信乐愿闻由此信乐心故令诸圣人得于四德乃过恒沙数等一切如来功德故说此性名法身藏四者出世藏真实是藏义世有三失一者对治可灭尽故名为世此法则无对治故名出世二不净住故名为世由虚妄心果报念念生灭不住故此法不尔故名出世三由自倒见故心在世间则恒倒见如人在三界心中决不得见苦法忍等以其虚妄故名为世此法能出世间故名真实为出世藏五者自性清净藏以秘密是其藏义若一切法随顺此性则名为内是正非邪则为清净若诸法违逆此理则名为外是邪非正名为染浊故言自性清净藏故胜鬘经云世尊佛性者是如来藏是正法藏是法身藏是出世藏是自性清净藏由说此五藏义故如意功德得显现为显此义故说如意宝喻譬如有人以宿业故感得如意宝珠得此珠已能随其意有所乐事自然得成佛性亦尔由事善知识修诸福慧感得此性便随修行者意各各自得三乘之果故如意功德是其别相释曰然䟽引五藏即贤首䟽其第五藏即论第二正法藏是名则小异大旨则同取其最后顺经法界义故当第五复名法界藏耳然论正法藏云因是其义今䟽云通因果者谓能与因果诸位功德为因故论云一切圣人四念处等而为因故)言智无差别者所证之藏平等要无分别方契此则智自无差(所证之藏下释智无差别于中分二先正释然有三释连成一义第一智自无差如以圆盖称于圆函今但论盖圆耳谓所证平等故须无差别智方证于理若差别智即不能证)即由上义能所不殊又此能证智与所证藏冥合一味无有境智之异故云无差此复有二一同无相故下经云无有少法为智所入亦无少智而入于法二同法界故则能所各互摄尽故下云无有智外如为智所入智摄智如尽故亦无如外智能证于如如全摄智故(即由上义下第二意能所不殊无差如鱼符相合又此下明一味无差如水和乳此复有二者前即真空一味后即妙有一味前即无相后即法性)若皆一味岂令智同于境而无智耶古德释云智相尽故不有能令智相尽故不无不尔岂令诸相皆𥁞而智独存(智相𥁞故不有则同如一味能令智相尽故不无则智有功能反照智空不取于智斯为真智故不无智不尔下反释反成不有一味之义)是故于境则不碍真而恒俗于智则不碍寂而恒照即境智非一境则不碍俗而恒真智则不废照而恒寂即境智非异境则空有无二智则寂照双融故云无差别也(是故下结成于中先以寂照对真俗二境辩非一异后境则空有下结成无差)上来所释约真理寂寥与止寂相顺俗谛流动与观照相顺起信等中且为此释(上来所释下二申今意三初成昔解明有文据出于起信为出论意则令昔解未尽其源谓前结成之中于境不碍真而恒俗智则不碍寂而恒照虽明不碍若别对者意以心寂对于境真心照对于境俗以照对俗则心境非一以寂对真则心境非异明是唯照对俗唯寂对真次虽双融空有二境寂照二心终不得言境则不碍俗而恒真心则不碍照而恒寂则心境非异明知本意相对别也故䟽取其意示论意云真理寂寥与止寂相顺俗谛流动与观照相顺言起信等者出其所据也等取瑜伽及别经论言起信中者即彼修行信心分中云云何修行止观门所言止者谓止一切境界相随顺奢摩他观义故所言观者谓分别因缘生灭相随顺毗钵舍那观义故云何随顺以此二义渐渐修习不相舍离双现前故若修止者住于静处端坐正意不依气息不依形色不依于空不依地水火风乃至不依见闻觉知一切诸想随念皆除亦遣除想以一切法本来无想念念不生念念不灭亦不得随心外念境界后以心除心心若驰散即当摄来住于正念是正念者当知唯心无外境界即复此心亦无自相念念不可得若从座起去来进止有所施作于一切时常念方便随顺观察久习淳熟其心得住以心住故渐渐猛利随顺得入真如三昧释曰上皆论文止中则知无相不生不灭观中常念方便及分别因缘生灭明是止顺于理观顺于事又论下文云复次若人唯修于止则心沉没或起懈怠不乐众善远离大悲是故修观修习观者当观一切世间有为之法无得久停须㬰变坏一切心行念念生灭以是故苦等释曰上亦多就事明观又下论云唯除坐时专念于止若余一切悉当观察应作不应作止观俱行所谓虽念诸法自性不生而复即念因缘和合善恶之业苦乐等报不失不坏虽念因缘善恶业报而亦即念性不可得释曰此之双行亦明念自性不生是止念因缘和合是观故䟽出论意真理寂寥与止寂相顺俗谛流动与观照相顺而上云等取瑜伽七十七中亦说禅定有于三品一奢摩他品二毗钵舍那品三双运品大旨与起信多同故致等言)未尽其源以令照真不得名照照俗之时不得即寂故(未尽其源下次辩顺违文虽顺论不知诸论且约一相便将寂照敌对真俗故是有乖以令照真下出其有乖所以由以寂对真故单照真时无照以照对俗故单观俗时无寂故统收经论中意或以理观对于事止谓契理止妄是也或以事观对于理寂谓无念知境是也或事观对于事寂谓观于一境心不动摇是也或理观对于理寂忘心照极是也略举其四广如贤首品此由约单观若约双融事理如下䟽文若依古释则全无事止亦无理观云何㬰得三观一心三止齐运若云约真则境智无二约俗则境智非一斯则有理而其结云境则空有无二智则寂照双融明知还融前照事之观契理之寂耳请细详之)今正释者谓言用则同而异由境不能照智有照故言寂则异而同境智无异味故同故无心于彼此忘心契合故异故不失于照功智异木石故故名真智证理境则唯寂智则寂而常照(今正释者下三申正义有四初约证理以释境智非一异义即肇公般若无知论中之意而便以䟽间而释之彼论先有难云圣智之无惑智之无俱无生灭何以异之耶答曰圣智之无者无知惑智之无者知无其无虽同所以无者异也何者夫圣心虚寂无知可无可曰无知非谓知无惑智有知故有知可无可谓知无非曰无知也无知即般若之无也知无则真谛之无也是以般若之与真谛言用则同而异言寂则异而同同故无心于彼此异故不失于照功是以辩同者同于异辩异者异于同斯则不可得而异不可得而同也何者内有独鉴之明外有万法之实万法虽实然非照不得内外相与以成其照功此则圣所不能同用也内虽照而无知外虽实而无相内外寂然相与俱无此则圣所不能异寂也是以经云诸法不异者岂曰续凫截鹤夷岳盈壑然后无异哉诚以不异于异故虽异而不异耳故经云甚奇世尊于无异法中而说诸法异又云般若与诸法亦不一相亦不异相信矣释曰但观上来所引论文则䟽之中自分主客但观䟽文中间释论则论旨趣居然可知)若约照俗则以后得智照差别之境。

　　若约融真俗者境则真俗不二智则权实双行亦为一味而不失止以虽双行而即寂故(若约融真俗者下三约双融所以辩此者自有二意一者古德自科入法界藏云一证理法故于止义唯就理明今此别明事理无碍二者即所证理是即事之理不遮双融但上双融唯取权智对于真止故为非耳故今不要以止对真而智自有权实双融对真俗双融以与昔别况云而不失止则二智之上自有二止权智之上有随缘止实智之上有体真止二止亦融对上二智即止观双融若融智境方为一味)若约三观及融境智至下当辩(若约三观下四约三观说谓空观假观中道观在心则空假中一心对境无谛有谛中道第一义谛三谛之境三观自有三止空观有体真止假观有随缘止中道观有离二边分别止三止三观六法一时以契一谛三谛之境境智一味则有九法皆成一味更有异门等并如下说)。

　　证佛解脱甚深广大。

　　二证佛下明证果法言解脱者谓作用自在如不思议法品说于一念中建立三世一切佛事等总有十种广如彼说即用而真故甚深用无涯畔故广大上穷彼际故云证也(总有十种者即第四十七经未云佛子诸佛世尊有十种无碍解脱何等为十所谓一切诸佛能于一尘现不可说不可说诸佛出兴于世一切诸佛能于一尘现不可说不可说诸佛转净法轮一切诸佛能于一尘现不可说不可说众生受化调伏一切诸佛能于一尘现不可说不可说诸佛国土一切诸佛能于一尘现不可说不可说菩萨受记一切诸佛能于一尘现去来今一切诸佛一切诸佛能于一尘现去来今一切世界种一切诸佛能于一尘现去来今一切神通一切诸佛能于一尘现去来今一切众生一切诸佛能于一尘现去来今一切佛事是为十)。

　　能随方便入于一地而以一切愿海所持恒与智俱尽未来际。

　　三能随下明得位极谓普贤身遍于六位随在一位以愿海力持于一切故旧经云在于一地普摄一切诸地功德今此文顺西国若顺此方应云能以方便随入一地以愿海力摄持一切地也然有引梵本广明此中句数开合不同不必应尔何者夫译梵为唐诚乃不易苟文小左右贵于旨不乖中若理不可通则正之以梵本译人意近则会之以旧经言异意同何必广引(然有引梵本下因释此句便弹古人有无益之文意云如不获已须引梵文若无异辙何要繁引因示体式言译梵为唐诚乃不易者案道安法师云译梵为秦有五失本三种不易即𠮉公摩诃般若经序所明言五失本者一梵语尽倒而使从秦一失本也二梵经尚质此方好文传可众心非文不合二失本也三梵经委悉至于叹咏叮咛反覆或三或四不嫌其繁而今裁斥三失本也四梵有义说正似乱辞寻说向语文无以异或千或百刈而不存四失本也五事已全成将更傍及反誊前辞已乃复说而悉除之此五失本也又三种不易何者然般若迳三达之心覆面所演圣必因时时俗有险易而删古雅以适今时一不易也愚智天隔圣人叵阶乃欲以千载之上微言传合百王之下末俗二不易也阿难出经去佛未久尊者大迦叶令五百六通迭察迭书今虽千年而以近意裁量彼阿罗汉乃兢兢若此此生死人而平平若此岂将不知法者勇乎斯三不易也涉兹五失本逮三不易译梵为秦讵可不慎乎今用此意故云诫乃不易苟文小左右下示译方轨先二句总今取意即什公意𠮉公摩诃般若波罗蜜经序云执笔之次三惟亡师五失三不易之诲惕马若厉忧惧盈怀虽复履薄临深未足喻也幸冀宗匠通鉴文虽左右而旨不违中遂谨受案译敢当此任故会意译经姚秦罗什为最若敌对翻译大唐三藏称能若理不可通下别示方轨如下万字非字虚空无形引梵以正斯引得矣译人意近则会之以晋经者如今经云以是发心当得佛故引晋经云以是发心即是佛故译人意谓即佛恐滥果佛故云当得若尔上云初𤼵心时便成正觉何异即佛况下复云即得如来一身无量身等岂唯当成为是是知即佛约圆融门当成但是行布之意今以行布释于圆融故言意近须引晋经以成正理又如出现品菩提章云于一切义无所观察但得寂义故引晋经解一切义则止观具矣如是等文其类多矣许可引斥今此文中广引梵本言异意同故成繁长)言恒与智俱者明智穷来际文含二义一望前谓虽在因中一地而愿力持一切地功德皆与智俱尽未来际不离一地如一地余地亦尔是故因门尽于未来但是一一诸位菩萨不见作佛时二望后以尽未来之大智入如来之果海也虽有二义顺前义胜。

　　初自分因行德竟。

　　了达诸佛希有广大秘密之境。

　　第二了达下明胜进果行分二一得果法二起果用今初有四句一入佛密境此有二意一佛即密境以三业业具非余测故谓非色现色摩尼不能喻其多非量现量应持不能穷其顶不分而遍一多不足异其体全法为身一毛不可穷其际此身秘密也佛言声也非近非远目连寻之无际身子对而不闻非自非他若天鼓之无从犹谷响而缘发无边法海卷之在一言无内圆音展之该万类是谓佛口密也意则无私成事等觉尚不能知密之至也皆广大无涯超绝奇特故云希有二佛之密境谓即一乘如来如见禅定解脱深入无际帝网之境时乃说之故云希有久默斯要甚为秘密又权实隐显唯佛方知故云秘密今洞见其源故云了达。

　　善知一切佛平等法。

　　二善知下入佛平等亦有二意一佛佛平等谓一切诸佛体性平等法身无二故智慧平等德无增减故内用平等悲愿普应故二者佛所证法平等即第一义此二无二称此而了故名善知。

　　已践如来普光明地。

　　三已践下明得佛位谓佛有十地如大乘同性经说一甚深难知广明智德地乃至第十名毗卢遮那智海藏地此十同是佛地约德用成别今普光明当其第一普即广义光明即明甚深难知此文虽略义在普中举初摄后理实皆践又普光明亦十地之总总不出于普法智光故(如大乘尊者经云一甚深难知广明地二清净身分威严不思议明德地三善明月幢宝相海藏地四精妙金光功德神通智德地五火轮威藏明德地六虚空内清净无垢焰光开相地七广胜法界藏明界地八最胜普觉智藏能净无垢遍无碍智通地九无边亿庄严回向照明地十毗卢遮那智海藏地释曰此上十地同是佛地约用成别广有其相具如彼经)。

　　入于无量三昧海门。

　　四入于下证佛三昧谓海印等定皆深广如海并通一实故得称门。

　　于一切处皆随现身世法所行悉同其事总持广大集众法海辩才善巧转不退轮。

　　第二于一切下明起果用文有三业一现佛身业遍世同事二同佛意业总持大法三得佛语业能转法轮不退有四一称理不退无改说故二应机不退无虚发故三利益不退闻已必定故四制伏不退天魔外道不能动故复有四种不退谓信位证念今当第四念不退也(不退有四等者此有两种四不退义前义即十地论一向约利他大用而说后四不退如常所辩信谓十信已满十千劫故亦是第六不退心也位即十住第七不退住不退堕声闻辟支佛地故名位不退证谓初地已证真如已得不退念即八地已上念念入法流心心趣寂灭故得不退)。

　　第二胜进果行德已竟。

　　一切如来功德大海咸入其身一切诸佛所在国土皆随愿往已曾供养一切诸佛无边际劫欢喜无倦一切如来得菩提处常在其中亲近不舍恒以所得普贤愿海令一切众生智身具足。

　　第三一切如来下二行无碍德谓引摄佛德不碍修因故文有五句一引摄佛德然有二义一则行成摄果二则诸佛同加二一切下随佛遍生不拣净秽也三已曾下供佛集福十方无边三世无际此一切佛皆供养故欢庆有遇不住福相故长时无猒四一切下长为辅翼义通真应五恒以下悲愿调生不以偏小利物唯以同体普愿摄物令证菩提方显智体圆足。

　　成就如是无量功德。

　　第二成就下总结多门无得而称也菩萨之德焉言不可周宜以类取故云如是无量(无德而称等者此借论语泰伯篇言子曰泰伯其可谓至德也已矣三以天下让民无德而称焉意云德既至深故不能称叹也谓泰伯即武王伯祖文王之伯弟名季历即文王之父合当泰伯长子承嫡知弟季历必生圣子让而不受托采药于吴故为至德)。

　　大方广佛华严经䟽钞会本第一之三

　　音释

　　沟洫

　　(沟居候切洫勿棫切沟洫水渎也)。

　　胄

　　(直又切兜鍪也)。

　　𨔛

　　(大计切更易也)。

　　辙

　　(直列切车辙也)。

　　迭

　　(徒结切更也)。

　　睿

　　(俞芮切)。

　　䐡

　　(音齐肚脐也)。

　　泛滟

　　(泛孚梵切浮也滟以赡切水动貌)。

　　瞩

　　(朱欲切视也)。

　　翳

　　(壹计切目疾也)。

　　挠

　　(奴巧切扰乱也)。

　　掉

　　(徒了切摇动也)。

　　刈

　　(倪制切割也)。

　　惕

　　(他历切音剔忧也)。

　　嫡

　　(了历切止长曰嫡)。

　　大方广佛华严经䟽钞会本第一之四　困四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　第二异生众中总三十九众相从为三第一杂类诸神众第二阿修罗下八部四王众第三三十三天下欲色诸天众。

　　复有佛世界微尘数执金刚神。

　　今初有十九众通名神者灵祇不测故文皆三段第一标数辩类第二列名结数第三摄德圆满今第一金刚神众初辩类中以执持此杵守护佛故然一一类皆通有所表如地表心地海表德海等观其叹德则知通意今此表般若坚利导于众行到彼岸故。

　　所谓妙色那罗延执金刚神。

　　二所谓下列名结数然诸众立名皆随所得法门为物立称一那罗延者此云坚固由见佛妙色皆不可坏故受此名(那罗延者取下得法以释此名下经云妙色那罗延执金刚神得见如来示现无边色相身解脱门偈云汝应观法王法王法如是色相无有边普现于世间)。

　　日轮速疾幢执金刚神。

　　二见佛身毛犹如日轮现种种光速摧障恼故名曰幢(见佛者下经云日轮速疾幢执金刚神得佛身一一毛孔如日轮现种种光明云解脱门偈云佛身一一毛光网不思议譬如净日轮普照十方国举此为例下皆准之欲具释者但看下经名义俱了余三十八众例此可知)。

　　须弥华光执金刚神。

　　三见佛身光映蔽一切犹如须弥显于大海神通等法如华开敷故。

　　清净云音执金刚神。

　　四圆音随类如雷震故。

　　诸根美妙执金刚神。

　　五现为世主以美妙根令物悟故。

　　可爱乐光明执金刚神。

　　六智光演法令爱乐故。

　　大树雷音执金刚神。

　　七宝饰妙相如华严树方便警物如雷震音。

　　师子王光明执金刚神。

　　八福深相妙炳着光明如师子王处众无畏。

　　密焰胜目执金刚神。

　　九慈眼视物为吉祥目神通之焰密现物前故。

　　莲华光摩尼髻执金刚神。

　　十雨此严具及光明故。

　　如是等而为上首有佛世界微尘数。

　　如是等结数下诸众皆类此知至得法处名当自显恐厌繁文下略不释。

　　皆于往昔无量劫中恒发大愿愿常亲近供养诸佛随愿所行已得圆满到于彼岸。

　　第三皆于下摄德圆满十句分二初二句总彰愿行由昔愿力得预法会常为亲侍由今行满故能遍侍。

　　积集无边清净福业于诸三昧所行之境悉已明达获神通力随如来住入不思议解脱境界处于众会威光特达随诸众生所应现身而示调伏一切诸佛化形所在皆随化往一切如来所住之处常勤守护。

　　后积集下别显满相一福积净业二智达定境事定之境随事百千理定之境即真如实相不思议定则以无碍而为其境今皆智照故云明达三通随佛住四入用难思五处众超绝六应物调生七随佛化形八护佛住处文并可知。

　　复有佛世界微尘数身众神。

　　第二身众神文三同前初辩类有二义一身谓神之自身众即同生同名及所随者凡有其一必更有二共有其三三故名众能所合目名身众神二约所主谓此类神专以变化多身为佛事故(众即同生同名者谓左右肩童子)。

　　所谓华髻庄严身众神光照十方身众神海音调伏身众神净华严髻身众神无量威仪身众神最上光严身众神净光香云身众神守护摄持身众神普现摄取身众神不动光明身众神如是等而为上首有佛世界微尘数皆于往昔成就大愿供养承事一切诸佛。

　　所谓下二名三德文并可知。

　　复有佛世界微尘数足行神。

　　第三足行神亦有二义一谓依止足行众生及守护故如下善见比丘足行之神持华承足故下德中恋仰如来二足所行处即道路神通表修行履佛所行故。

　　所谓宝印手足行神莲华光足行神清净华髻足行神摄诸善见足行神妙宝星幢足行神乐吐妙音足行神栴檀树光足行神莲华光明足行神微妙光明足行神积集妙华足行神如是等而为上首有佛世界微尘数皆于过去无量劫中亲近如来随逐不舍复有佛世界微尘数道场神。

　　第四道场神从所依所守得名下诸神众类皆同此言道场者非唯护佛道场但有庄严道场之处即于中护故下德中愿供养佛表护万行道场及修行者故。

　　所谓净庄严幢道场神须弥宝光道场神雷音幢相道场神雨华妙眼道场神华缨光髻道场神雨宝庄严道场神勇猛香眼道场神金刚彩云道场神莲华光明道场神妙光照耀道场神如是等而为上首有佛世界微尘数皆于过去值无量佛成就愿力广兴供养复有佛世界微尘数主城神。

　　第五主城神表行德防御法城心城故如摩耶处说。

　　所谓宝峰光耀主城神妙严宫殿主城神清净喜宝主城神离忧清净主城神华灯焰眼主城神焰幢明现主城神盛福光明主城神清净光明主城神香髻庄严主城神妙宝光明主城神如是等而为上首有佛世界微尘数皆于无量不思议劫严净如来所居宫殿。

　　德中以己德行严佛宫殿者一佛殿为所守之最莹饰为尊佛故二主伴善根互融摄故三莹饰自心佛安处故。

　　复有佛世界微尘数主地神。

　　第六主地神表深重愿荷负行德故亦表心地为依持故。

　　所谓普德净华主地神坚福庄严主地神妙华严树主地神普散众宝主地神净目观时主地神妙色胜眼主地神香毛发光主地神悦意音声主地神妙华旋髻主地神金刚严体主地神如是等而为上首有佛世界微尘数皆于往昔发深重愿愿常亲近诸佛如来同修福业。

　　复有无量主山神。

　　第七主山神通表万德高胜性皆闲寂别表智德最高故德中云得清净眼名中多有光称。

　　所谓宝峰开华主山神华林妙髻主山神高幢普照主山神离尘净髻主山神光照十方主山神大力光明主山神威光普胜主山神微密光轮主山神普眼现见主山神金刚密眼主山神如是等而为上首其数无量皆于诸法得清净眼。

　　复有不可思议数主林神。

　　第八主林神表以无漏智导于众行森耸建立故德中云皆有可爱光明。

　　所谓布华如云主林神擢干舒光主林神生芽发曜主林神吉祥净叶主林神垂布焰藏主林神清净光明主林神可意雷音主林神光香普遍主林神妙光迥曜主林神华果光味主林神如是等而为上首不思议数皆有无量可爱光明。

　　复有无量主药神。

　　第九主药神表行德伏惑资益法身若约利他则三业不空如药树王故下德中性皆离垢即伏惑去病也仁慈祐物即进善补益也名中总名主药药既不同神神各别吉祥者主香茅之类也清净光明谓乳石之流名称普闻如药树王雪山忍草等明见十方谓眼药等约法准之。

　　所谓吉祥主药神栴檀林主药神清净光明主药神名称普闻主药神毛孔光明主药神普治清净主药神大发吼声主药神蔽日光幢主药神明见十方主药神益气明目主药神如是等而为上首其数无量性皆离垢仁慈祐物。

　　复有无量主稼神。

　　第十主稼神稼者树五谷也表万行法味资益自他他益称心故德中大喜成就。

　　所谓柔软胜味主稼神时华净光主稼神色力勇健主稼神增长精气主稼神普生根果主稼神妙严环髻主稼神润泽净华主稼神成就妙香主稼神见者爱乐主稼神离垢净光主稼神如是等而为上首其数无量莫不皆得大喜成就。

　　复有无量主河神。

　　十一主河神即河伯之流也表法河流注润益群品又于生死瀑流拯彼漂溺江河淮济清浊俱河故生死法流此神皆主(第十一主河神即河伯之流者外典说为河伯故庄子秋水篇云秋水时至百川灌河泾流之大雨涘渚涯之间不辩牛马言其广也于是焉河伯欣然自喜以天下之美为尽在己顺流而东行至于北海东面而视不见水端于是焉河伯始旋其面目望洋向若而叹曰野语有之曰闻道百谓万分之一以为莫己若者我之谓也释曰若即海若海神名也如下引之皆此章具今但取名河伯亦名冯夷故洛神赋云冯夷鸣鼓女娲清歌)。

　　所谓普发迅流主河神普洁泉涧主河神离尘净眼主河神十方遍吼主河神救护众生主河神无热净光主河神普生欢喜主河神广德胜幢主河神光照普世主河神海德光明主河神如是等而为上首有无量数皆勤作意利益众生。

　　德中勤益生者谓遇㳂流则平波息浪逢溯泳则微风轻动水性之属深止而住居陆行之流富生而应采导百川而去害灌万顷而开利为勤作意利益众生约所表法随意消息。

　　复有无量主海神。

　　十二主海神即海若之辈表具含万德一一深广也。

　　所谓出现宝光主海神成金刚幢主海神远离尘垢主海神普水宫殿主海神吉祥宝月主海神妙华龙髻主海神普持光味主海神宝焰华光主海神金刚妙髻主海神海潮雷音主海神如是等而为上首其数无量悉以如来功德大海充满其身。

　　名中三名远离尘垢者瑜伽八十六云现断烦恼离故远尘彼随眠离系故离垢今约近事尘谓尘境垢即烦恼六根对境了彼性空故曰远尘众惑不行诚为离垢心境相藉离垢由于远尘。

　　复有无量主水神。

　　十三主水神者通上河海等水及雨露霜雪等也表法水含润等多义理故。

　　所谓普兴云幢主水神海潮云音主水神妙色轮髻主水神善巧漩澓主水神离垢香积主水神福桥光音主水神知足自在主水神净喜善音主水神普现威光主水神吼音遍海主水神如是等而为上首其数无量常勤救护一切众生而为利益。

　　德中拯溺为救济危为护谓己溺邪见贪爱水者救之将沉者护之而为利益即云雨等润发生万物也法合可知。

　　复有无数主火神。

　　十四主火神即宋无忌之流也以显智慧火烧烦恼薪成熟善品破无明闇耳。

　　所谓普光焰藏主火神普集光幢主火神大光普照主火神众妙宫殿主火神无尽光髻主火神种种焰眼主火神十方宫殿如须弥山主火神威光自在主火神光明破闇主火神雷音电光主火神如是等而为上首不可称数皆能示现种种光明令诸众生热恼除灭。

　　德中夫火有二能一能为益二能为损今用益止损表法亦尔示慧光以去闇用益也除惑若之热恼止损也。

　　复有无量主风神。

　　十五主风神通表方便无住无所不摧别表如下。

　　所谓无碍光明主风神普现勇业主风神飘击云幢主风神净光庄严主风神力能竭水主风神大声遍吼主风神树杪垂髻主风神所行无碍主风神种种宫殿主风神大光普照主风神如是等而为上首其数无量皆勤散灭我慢之心。

　　复有无量主空神。

　　十六主空神表法性空别即离染周遍等亦各如名辩。

　　所谓净光普照主空神普游深广主空神生吉祥风主空神离障安住主空神广步妙髻主空神无碍光焰主空神无碍胜力主空神离垢光明主空神深远妙音主空神光遍十方主空神如是等而为上首其数无量心皆离垢广大明洁。

　　德中若情尘乱起翳本性空智日高升则情云自卷空有日而廓尔无际智合理而杳然无涯故云尔耳。

　　复有无量主方神。

　　十七主方神即东方青帝等类也表显邪正方隅使行无迷倒(即东方者此主五方有五帝东方甲乙木其色青故东方为青帝南方丙丁火其色赤为赤帝西方庚辛金其色白为白帝北方壬癸水其色黑为黑帝中央戊己土其色黄为黄帝若十二神即一方有三故故成十二大集经说十二兽皆是大菩萨示迹为之如彼经说)。

　　所谓遍住一切主方神普现光明主方神光行庄严主方神周行不碍主方神永断迷惑主方神普游净空主方神大云幢音主方神髻目无乱主方神普观世业主方神周遍游览主方神如是等而为上首其数无量能以方便普放光明恒照十方相续不绝。

　　德中身智放光无不引摄名普放也无时不放所以称恒如日周天故相续不绝。

　　复有无量主夜神。

　　十八主夜神表于无明黑闇生死长夜导以慧明令知正路。

　　所谓普德净光主夜神喜眼观世主夜神护世精气主夜神寂静海音主夜神普现吉祥主夜神普发树华主夜神平等护育主夜神游戏快乐主夜神诸根常喜主夜神出生净福主夜神如是等而为上首其数无量皆勤修习以法为乐。

　　德中夜分亡寝是曰勤修翻彼长迷故以法为乐。

　　复有无量主昼神。

　　十九主昼神于昼摄化显行德恒明也。

　　所谓示现宫殿主昼神发起慧香主昼神乐胜庄严主昼神香华妙光主昼神普集妙药主昼神乐作喜目主昼神普现诸方主昼神大悲光明主昼神善根光照主昼神妙华璎珞主昼神如是等而为上首其数无量皆于妙法能生信解恒共精勤严饰宫殿。

　　德中先修正解后勤正行有信无解增长无明有解无信还生邪见信因解净解藉信深昼之义也上来多主器界故但名神准梵本除金刚神余皆女神表慈育故菩萨同于彼类以摄众生自下摄领有情皆受王称并是丈夫。

　　复有无量阿修罗王。

　　第二八部四王众文有八假前四杂类后四能统是天王所统是八部今初阿修罗亦云阿素落梵音楚夏耳婆沙译为非天佛地论云天趣所摄以多行谄媚无天实行故曰非天依阿毗昙亦鬼趣摄谄曲覆故正法念经鬼畜二摄以罗睺阿修罗是师子子故伽陀经天鬼畜摄具上说故由此或开六趣或合为五多好斗诤怀胜负故或居众相山中或居海下如正法念说然有大力者广修福故今之修福有怀胜负谄媚心者多生其中(依阿毗昙亦鬼趣摄者若依杂心第八修多罗品亦畜生趣摄有言阿修罗与天同趣是故说言汝先是天问若然何不见天帝耶答謟曲所覆故有说是大力饿鬼天趣不摄故问若尔释天云何与相习近耶答天贪色故胜负多故)。

　　所谓罗睺阿修罗王毗摩质多罗阿修罗王巧幻术阿修罗王大眷属阿修罗王大力阿修罗王遍照阿修罗王坚固行妙庄严阿修罗王广大因慧阿修罗王出现胜德阿修罗王妙好音声阿修罗王如是等而为上首其数无量。

　　罗睺此云摄恼以能将手隐摄日月令天恼故二毗摩此云[糸*系]也质多罗种种也谓此王能以一[糸*系]幻作种种事故。

　　悉已精勤摧伏我慢及诸烦恼。

　　德中实者因果俱慢故权应偏摧非不断余故云及也。

　　复有不可思议数迦楼罗王。

　　二迦楼罗昔云金翅正云妙翅以翅有种种宝色庄严故此就状翻若敌对翻此云大嗉项以常着龙于嗉中故此鸟能食龙鱼七宝然鸟及龙各具四生谓𡖉胎湿化后后胜前前劣不能食胜谓𡖉生鸟不能食胎等胜能啖劣化食四生如增一辩以化食化暂得充虚亦表菩萨摄生故离世间品云菩萨迦楼罗如意为坚足乃至搏撮人天龙安置涅槃岸(化食四生者化最胜故湿生鸟食湿胎卵三生龙胎生鸟食胎卵二生龙卵生鸟唯食卵生龙然劣不能食胜若有食者其鸟即死而可食者日食一龙王五百小龙绕四天下周而复始次第取食其鸟命将尽时至海取龙为龙吐毒复不能食饥火所烧耸翅入海直下至风轮际为风所吹还复却上如是七返无处停足遂至金刚山顶命终以食龙故其身毒气发火自烧难陀龙王恐烧宝山降雨灭火滴如车轴其身肉消散唯有心在大如人䏶绀琉璃色轮王得之用为珠宝帝释得之为髻中珠亦表菩萨下约表以释引文云乃至者彼经具云菩萨迦楼罗如意为坚足方便勇猛翅慈悲明净眼住一切智𣗳观三有大海抟撮天人龙安置涅槃岸)。

　　所谓大速疾力迦楼罗王。

　　大速疾力者增一中说此鸟食龙从金刚山顶铁杈树下入海取龙水未合间还至本树是为速疾。

　　无能坏宝髻迦楼罗王清净速疾迦楼罗王心不退转迦楼罗王大海处摄持力迦楼罗王。

　　大海处摄持力者即是摄彼命将尽者食之而龙受三归及袈裟一缕在身则不可取菩萨亦尔如前引离世间品说又出现云取善根熟众生置佛法中此为命尽若心有邪归断见所覆则不可取(而龙受三归者菩萨处胎经佛自说昔为金翅鸟七宝宫殿等时入大海求龙为食时彼海中有化生龙龙子八日十四日十五日受如来斋八禁戒法时鸟衔龙出海金翅鸟法若食龙时先从尾吞求尾不得已经日夜明日龙出尾示金翅鸟云化生龙者我身是也我若不持八关斋法者汝可食我我奉斋戒汝屈灭我金翅闻已悔过自责云佛之威神甚深难量请龙入宫龙即随入乃请龙受八戒一緌在身即观佛三昧海经又出现下即彼如来行中金翅辟海喻喻如来无碍行经云佛子譬如金翅鸟王飞行虚空回翔不去以清净眼观察海内诸龙宫殿奋勇猛力以左右翅鼓扬海水悉令两辟知龙男女命将尽者而搏取之如来应正等觉金翅鸟王亦复如是住无碍行以净佛眼观察法界诸宫殿中一切众生若种善根已成熟者如来奋勇猛十力以止观两翅鼓扬生死大爱海水使其两辟而撮取之置佛法中令断一切妄想戏论安住如来无分别无碍行释曰观前经文自知广略下释救摄引出现品亦是此文)。

　　坚固净光迦楼罗王巧严冠髻迦楼罗王普㨗示现迦楼罗王普观海迦楼罗王。

　　普观海者即周四天下求命尽龙。

　　普音广目迦楼罗王如是等而为上首不思议数悉已成就大方便力普能救摄一切众生。

　　德中大方便力即虽了众生空而能入有是十力止观也普能救摄即鼓生死大爱海水取善根熟者如出现品说。

　　复有无量紧那罗王。

　　三紧那罗者此云疑神谓顶有一角形乃似人面极端正见者生疑为是人耶为非人耶为此立称依杂心论畜生道摄亦云歌神以能歌咏是天帝执法乐神即四王眷属表菩萨示众生形而非众生常以法乐娱众生故(亦云歌神即唐三藏译)。

　　所谓善慧光明天紧那罗王妙华幢紧那罗王种种庄严紧那罗王悦意吼声紧那罗王宝树光明紧那罗王见者欣乐紧那罗王最胜光庄严紧那罗王微妙华幢紧那罗王动地力紧那罗王摄伏恶众紧那罗王如是等而为上首其数无量皆勤精进观一切法心恒快乐自在游戏。

　　德中要勤观察则得法乐怡神自他兼乐为自在游戏。

　　大方广佛华严经䟽钞会本第一之四

　　音释

　　杵

　　(歌吕切)。

　　擢

　　(直角切耸也)。

　　迥曜

　　(迥户茗切寥远也曜弋笑切光照也)。

　　耸

　　(荀勇切)。

　　干

　　(居案切与干同木旁生者为枝正出为干)。

　　㳂

　　(同浴夷然切循也)。

　　软

　　(乳[〦/(ㄠ-ㄙ+?)]切柔也)。

　　漩澓

　　(漩音旋澓音伏漩澓水回流也)。

　　瀑

　　(蒲报切疾雨也)。

　　溯

　　(苏故切逆流而上也)。

　　泳

　　(为命切游泳也)。

　　𨷖

　　(丁候切竞也)。

　　嗉

　　(苏故切鸟吭也)。

　　树杪

　　(杪弭沼切木末也)。

　　搏撮

　　(搏怡各切击也撮仓括切)。

　　拯

　　(音整)。

　　叉

　　(初加切木歧枝也)。

　　阿修罗

　　(梵语也亦云阿素洛此云无酒又名非天)。

　　迦楼罗

　　(梵语也亦云揭路荼此云金翅鸟)。

　　紧那罗

　　(梵语也亦云紧捺洛此云疑神又云人非人紧居忍切)。

　　䏶

　　(部礼切股也)。

　　大方广佛华严经䟽钞会本第一之五　困五

　　唐于阗国三藏沙门实义难陀　译

　　唐清凉山大华严寺沙门澄观撰述

　　复有无量摩睺罗伽王。

　　四摩睺罗伽者此云大腹行即蟒之类亦表菩萨遍行一切而无行也。

　　所谓善慧摩睺罗伽王清净威音摩睺罗伽王胜慧庄严髻摩睺罗伽王妙目主摩睺罗伽王如灯幢为众所归摩睺罗伽王最胜光明幢摩睺罗伽王师子臆摩睺罗伽王众妙庄严音摩睺罗伽王须弥坚固摩睺罗伽王可爱乐光明摩睺罗伽王如是等而为上首其数无量皆勤修习广大方便令诸众生永割痴网。

　　德中此类聋騃故令方便舍痴。

　　复有无量夜叉王。

　　五夜叉王初一是北方天王即毗沙门是也若从能领是天众摄今从所领为名然四王各领二部从一立称夜叉此云轻㨗飞空速疾故亦云苦活此天又领一部名罗刹此云可畏。

　　所谓毗沙门夜叉王自在音夜叉王严持器仗夜叉王大智慧夜叉王焰眼主夜叉王金刚眼夜叉王勇健臂夜叉王勇敌大军夜叉王富资财夜叉王力坏高山夜叉王如是等而为上首其数无量。

　　名中云毗沙门者此云多闻以福德之名闻四方故此一是天夜叉之王余九是夜叉夜叉即王虽一是天又从所领况九皆夜叉故非天众下三例然如龙中娑竭罗王岂是天耶。

　　皆勤守护一切众生。

　　德中此类飞空啖人故菩萨示为其王翻加守护亦令爱见罗刹不害法身慧命(亦令爱见者涅槃十一浮囊喻中罗刹乞浮囊合以爱见罗刹谓一切众生或因贪爱烦恼破戒如有人明信因果正见在怀但为惑缠遂破禁戒名爱罗刹二者以见不正拨无因果起诸邪见断常等见便破禁戒谓破无罪名见罗刹但彼令破戒此害慧命以之为异罗刹义同)。

　　复有无量诸大龙王。

　　六龙王亦初一是天即西方天王。

　　所谓毗楼博叉龙王娑竭罗龙王。

　　毗楼博叉唐三藏译云丑目毗楼丑也博叉目也日照三藏译云毗遍也多也楼者具云噜波此云色也博吃叉此云诸根也谓眼等诸根有种种色故以为名此不必丑此王主二部谓龙及富单那富单那者此云热病鬼也娑竭罗此云海也于大海中此最尊故独得其名。

　　云音妙幢龙王焰口海光龙王普高云幢龙王德叉迦龙王。

　　德叉迦旧云多舌以嗜语故正云能害所害德叉者能害也迦者所害也谓若瞋嘘视人畜皆死。

　　无边步龙王清净色龙王普运大声龙王无热恼龙王。

　　无热恼者即阿耨达池之龙也诸龙有四热恼今皆离故四热至下当释智论云此龙是七地菩萨须弥藏经云是马形龙主又一切龙总有五种形类一象形善住龙王为主二蛇形难陀龙王为主三马形阿那婆达多龙王为主四鱼形婆楼那龙王为主五虾蟆形摩那斯龙王为主(须弥藏者经有两卷此即下卷功德天自叙云我与世尊往昔于因陀罗幢相王佛所同时发誓愿今愿悉满心意满足是故如来出现于世我今得住功德之处我今虽复住功德处犹未圆满昔本誓愿何以故此处多有象龙下即义引谓恶龙恼害众生请佛除灭佛告须弥藏龙仙菩萨云汝于往昔然灯佛所为化诸龙起大勇猛今四生龙有于恶毒气毒见毒触毒啮毒贪瞋痴毒云何当令如法除灭彼菩萨答我入其窟入深三昧彼当降伏广说竟云我从阿僧祗劫勇猛精进故能教化一切众生此诸龙王于大乘法精进修行谓此善住龙王为一切象形龙主此难陀龙王为一切蛇形龙主此阿耨达龙王为一切马形龙主此婆楼那龙王为一切鱼形龙主此摩那苏婆帝龙王为一切虾蟆形龙主如是等诸大龙王能与众生作诸衰恼自余诸龙自力不堪作上衰患此五大龙安住大乘有大威德是大龙王各各佛前率诸眷属不令起作如上灾祸于佛法僧三宝种性久住于世不令速灭)。

　　如是等而为上首其数无量莫不勤力兴云布雨令诸众生热恼消灭。

　　德中外则云行雨施散去炎毒内则慈云广被法雨普沾散业惑之热恼(德中云行雨施者语出周易乾卦象曰大哉乾元万物资始乃统天云行雨施品物流形大明终始六位时成时乘六龙以御天乾道变化各正性命保合大和乃利贞首出庶物万国咸宁释曰干为龙也六爻皆龙今释于龙宜取乾德况云行雨施)。

　　复有无量鸠槃茶王。

　　七鸠槃茶王。

　　所谓增长鸠槃茶王龙主鸠槃茶王善庄严幢鸠槃茶王普饶益行鸠槃茶王甚可怖畏鸠槃茶王美目端严鸠槃茶王高峰慧鸠槃茶王勇健臂鸠槃茶王无边净华眼鸠槃茶王广大天面阿修罗眼鸠槃茶王如是等而为上首其数无量。

　　初一是南方天王即毗楼勒叉此云增长主谓能令自他善根增长故此王更领一部谓薜荔多薜荔多者此云魇魅鬼余如音义(余如音义者前后不多引音义以鸠槃茶此译为阴囊其状稍隈故指在音义耳旧云冬菰鬼亦以状翻)。

　　皆勤修学无碍法门放大光明。

　　德中此类障碍深重故偏明无碍自学权实无碍法界智光以利众生。

　　复有无量乾闼婆王。

　　八乾闼婆此云寻香谓诸乐儿不事生业但寻诸家饮食香气即往设乐求食自活因此世人号诸乐人为乾闼婆彼能执乐故以名焉亦云食香止十宝山间食诸香粖即帝释执乐神也帝释须乐此王身有相现。

　　所谓持国乾闼婆王树光乾闼婆王净目乾闼婆王华冠乾闼婆王普音乾闼婆王乐摇动妙目乾闼婆王妙音师子幢乾闼婆王普放宝光明乾闼婆王金刚树华幢乾闼婆王乐普现庄严乾闼婆王如是等而为上首其数无量。

　　提头赖吒即东方天王此云持国谓护持国土安众生故此从所领为名更领一部名毗舍阇此云啖精气谓啖有情及五谷精气故。

　　皆于大法深生信解欢喜爱重勤修不倦。

　　德中大法即大缘起法也信解故欢喜深心故爱重既欢既重故不替修行。

　　二八部四王众竟。

　　第三月天子下十二段明欲色诸天众天者自在义光明义清净义智论云天有三种一人天谓帝王二生天谓欲色等三净天谓佛菩萨第一义天今通后二然诸天寿之长短身之大小衣服轻重宫殿胜劣俱舍十一及瑜伽等论起世等经皆广辩之恐繁不叙(然诸天寿者俱舍世界品云人间五十年下天一昼夜乘斯寿五百上五倍倍增色无昼夜殊劫数等身量无色初二万后后二二增言身量者颂云欲天俱卢舍四分一一增色天逾[跳-兆+善]那初四增半半此上增倍倍唯无云灭三释曰俱卢舍即二里逾[跳-兆+善]那即十六里以八俱卢舍为一逾[跳-兆+善]那则四天王天身长半里至第六天身长三里以半里半里增故有引三法度经云忉利天身长一由旬衣二由旬广一由旬者以彼误译里为由旬不知彼失故妄引耳四天王天半里忉利天则一里余可例知上云劫数等身量者色界梵众天身长半由旬则人寿半劫余可例知云初四增半半者二梵辅天则一由旬三大梵则一由旬半四少光则二由旬此上诸天皆倍倍增唯无云天灭三由旬所以减者略出一意唯无量光天四由旬光音则八少净十六无量净三十二遍净六十四至无云天合有一百二十八减却三由旬有一百二十五此上七天倍倍增之至色究竟天欲成一万六千劫故则身长一万六千由旬又云少光上下天大全半为劫谓少光已上大全为劫谓八十中劫为一劫也自下诸天大半为劫即四十中劫为一劫也言中劫者即一增一灭劫也言衣服轻重者四天王衣十二铢忉利六铢夜摩三铢兜率一铢半化乐一铢他化半铢上皆减半也言宫殿等殊者月天长阿含云其城正方一千九百六十里高下亦尔二分天金一分琉璃王座二十里遥看似圆而实正方日天同此但量加半由旬三十三天中宫名善现周万逾[跳-兆+善]那高一半金城杂饰其地柔软中有殊胜殿周千逾[跳-兆+善]那此上诸天皆倍倍胜可以意得今但略消名意故指广在余)。

　　复有无量月天子。

　　文中先有七段明欲界天后有五段明色界天前中即分为七今初月天子月者缺也有亏缺故下面颇𦙆迦宝水精所成能冷能照表菩萨得清凉慈照生死夜如云菩萨清凉月等。

　　所谓月天子华王髻光明天子众妙净光明天子安乐世间心天子树王眼光明天子示现清净光天子普游不动光天子星宿王自在天子净觉月天子大威德光明天子如是等而为上首其数无量。

　　名中初一是总虽标总称即受别名下皆准此。

　　皆勤显发众生心宝。

　　德中显发众生心宝者水珠见月则流润发光净心遇缘则慈流智发生了既发正因显然生由性成则了非外入生与不生无二发乃发其本心故显发双辩。

　　复有无量日天子。

　　二日天子日者实也常充实故下面亦颇胝迦宝火精所成能热能照表菩萨智照故又日以阳德月以阴灵一能破暗表根本破惑一能清凉表后得益物又依宝性论法日有四义一破暗如慧二照现如智三轮净如解脱四上三不相离如同法界也(又日以阳德月以阴灵即文选月赋中言)。

　　所谓日天子光焰眼天子须弥光可畏敬幢天子离垢宝庄严天子勇猛不退转天子妙华缨光明天子最胜幢光明天子宝髻普光明天子光明眼天子持胜德天子普光明天子如是等而为上首其数无量。

　　名中可畏敬幢者为恶者畏其照明为善者敬其办业以斯超出故以名幢。

　　皆勤修习利益众生增其善根。

　　德中居者办业成就本行等利益也生长榖稼开敷觉华等为增长善根如出现品。

　　复有无量三十三天王。

　　三三十三天者佛地论等皆云妙高山四面各有八大天王帝释居中故有三十三也下释天名皆依佛地。

　　所谓释迦因陀罗天王普称满音天王慈目宝髻天王宝光幢名称天王发生喜乐髻天王可爱乐正念天王须弥胜音天王成就念天王可爱乐净华光天王智日眼天王自在光明能觉悟天王如是等而为上首其数无量。

　　名中言释迦等者释迦能也因陀罗主也具足应云释迦提桓因陀罗提桓天也即云能天主抚育劝善能为天主故更有异释如音义说(更有异释等者彼云释迦正云铄迦罗此云帝也因陀罗此云主也古来释同佛释种族望之称谬之深矣又楞伽大云疏云大帝名有一百八今略举三一因陀罗此云尊重三十三天共尊重故二云释迦此云勇猛威德勇猛胜诸天故三名不兰陀此云降伏以能降伏阿修罗故)。

　　皆勤发起一切世间广大之业。

　　德中言发起广大业者令修普贤行故以此天居地天之顶总御四洲虽胜事颇多犹惧修罗之敌若修善者众即天侣增威苟为恶者多即诸天减少故多好劝发况受佛付嘱大权应为至如坚常啼之心施雪山之偈成尸毗大行破卢志巨悭谈般若于善法堂中扬大教于如来会下等皆是发起广大业也(犹惧修罗者修罗嫉天有甘露味诸天求修罗之女色因起诤竞广有因缘若修善者正法念经说帝释知修罗欲来遽遣天使令观阎浮之人为修善多为作恶多若修善多知战必胜故生欢喜若为恶者多不孝父母不敬三宝则生忧悴知战不胜今言减少者兼辩余时为恶必堕三涂故人天减少况受佛付嘱者则净名大品等皆属天帝大权应为者小乘中说是须陀洹若准此经例是大权菩萨至如下引事证成坚常啼之心大品般若施雪山之偈即涅槃十三成尸毗大行即方便报恩经破卢志巨悭即卢志长者经谈般若等者大品广说扬大教等者净名大品等其类非一恐厌文繁不能具出)。

　　复有无量须夜摩天王。

　　四须夜摩天须者善也妙也夜摩时也具云善时分天论云随时受乐故名时分天又大集经此天用莲华开合以明昼夜又云赤莲华开为昼白莲华开为夜故云时分也随此时别受乐亦殊故论云随时受乐也。

　　所谓善时分天王可爱乐光明天王无尽慧功德幢天王善变化端严天王总持大光明天王不思议智慧天王轮䐡天王光焰天王光照天王普观察大名称天王如是等而为上首其数无量皆勤修习广大善根心常喜足。

　　德中心恒喜足者喜足在于第四今慕上而修。

　　复有不可思议数兜率陀天王。

　　五兜率陀天王此云喜足论云后身菩萨于彼教化多修喜足之行故得少意悦为喜更不求余为足。

　　所谓知足天王喜乐海髻天王最胜功德幢天王寂静光天王可爱乐妙目天王宝峰净月天王最胜勇健力天王金刚妙光明天王星宿庄严幢天王可爱乐庄严天王如是等而为上首不思议数皆勤念持一切诸佛所有名号。

　　德中彼天是诸佛上生之处故令修念佛三昧也召体曰名响颁人天为号通号别名皆悉念也不计一方故云一切以诸如来同一法界体德均故念即明记而慧逾增持而不忘故无间断以佛为境何五尘之能惑哉。

　　复有无量化乐天王。

　　六化乐天王论云乐自变化作诸乐具以自娱乐又但受自所化乐不犯他故名为善化也变谓转变转粗为妙化谓化现无而忽有。

　　所谓善变化天王寂静音光明天王变化力光明天王庄严主天王念光天王最上云音天王众妙最胜光天王妙髻光明天王成就喜慧天王华光髻天王普见十方天王如是等而为上首其数无量皆勤调伏一切众生令得解脱。

　　德中以出世化故得解脱。

　　复有无数他化自在天王。

　　七他化自在天王论云令他化作乐具以自娱乐显己自在故。

　　所谓得自在天王妙目主天王妙冠幢天王勇猛慧天王妙音句天王妙光幢天王寂静境界门天王妙轮庄严幢天王华蕊慧自在天王因陀罗力妙庄严光明天王如是等而为上首其数无量。

　　名中寂静境界门者境为入理之处即是门也根无躁动故称寂静根即门也根无取着方见境空合为门也故鸯掘经云明见来入门具足无减修。

　　皆勤修习自在方便广大法门。

　　德中物我自在即广大法门。

　　初欲界天众已竟。

　　复有不可数大梵天王。

　　第二色界诸天众有五众以第四禅有二众故然四静虑摄天多少下经频列至十藏品当会释之多依十八初静虑四二三各摄三天皆举最上以胜摄劣故但列一下文说颂遍观诸天第四静虑自摄九天上五小乘圣居非此正被异生位中广果至极故今列之大自在天三千界主所以别列。

　　今初大梵天王众佛地论云离欲寂静故名为梵具云梵摩此云清洁寂静谓创离欲染故名清洁得根本定名为寂静。

　　所谓尸弃天王慧光天王善慧光明天王普云音天王观世言音自在天王寂静光明眼天王光遍十方天王变化音天王光明照耀眼天王悦意海音天王如是等而为上首不可称数。

　　尸弃此云持髻谓此梵王顶有肉髻似螺形故亦名螺髻或云火顶以火灾至此故貌如童子身白银色衣金色衣禅悦为食。

　　皆具大慈怜愍众生舒光普照令其快乐。

　　德中本修慈心得生梵世等流相续还慜众生好请转法轮故智光照物不为污行故身光发挥若有遇之身心悦乐。

　　复有无量光音天王。

　　第二光音天二禅第三天也智论亦云第二禅通名光音彼天语时口出净光故有云彼无寻伺言语亦无用光当语故名光音瑜伽名极光净谓净光遍照自他处故。

　　所谓可爱乐光明天王清净妙光天王能自在音天王最胜念智天王可爱乐清净妙音大王善思惟音天王普音遍照天王甚深光音天王无垢称光明天王最胜净光天王如是等而为上首其数无量皆住广大寂静喜乐无碍法门。

　　德中定生喜乐离寻伺故得寂静名然凡得之舍动求静故非广大味定之喜非无碍法今菩萨即动而静不散不味是为广大无碍法门也。

　　复有无量遍净天王。

　　第三遍净天此天离喜身心遍净故。

　　所谓清净慧名称天王最胜见天王寂静德天王须弥音天王净念眼天王可爱乐最胜光照天王世间自在主天王光焰自在天王乐思惟法变化天王变化幢天王星宿音妙庄严天王如是等而为上首其数无量悉已安住广大法门于诸世间勤作利益。

　　德中身心遍净未为广大物我无二普益世间方为广大也。

　　复有无量广果天王。

　　第四广果天即第四禅第三天于异生善果此最广故所有功德胜下三故。

　　所谓爱乐法光明幢天王清净庄严海天王最胜慧光明天王自在智慧幢天王乐寂静天王普智眼天王乐旋慧天王善种慧光明天王无垢寂静光天王广大清净光天王如是等而为上首其数无量莫不皆以寂静之法而为宫殿安住其中。

　　德中此天离八灾患世中最寂今以实智住本寂之宫。

　　复有无数大自在天王。

　　第五大自在者梵云摩醯首罗是也于三千界最自在故智论第二云此天有八臂三目乘白牛执白拂一念之间能知大千雨滴下经同此智论第九过五净居有十住菩萨住处亦名净居号大自在天王又三乘中立此为净土是报身所居约实但是第十地菩萨摄报之果多作彼王耳。

　　所谓妙焰海天王自在名称光天王清净功德眼天王可爱乐大慧天王不动光自在天王妙庄严眼天王善思惟光明天王可爱乐大智天王普音庄严幢天王极精进名称光天王如是等而为上首不可称数皆勤观察无相之法所行平等。

　　德中三界之顶非无相不超非离相求故所行平等。

　　然上释名叹德多从义便以顺类殊若约实德无不互有皆可虚求。

　　众海云集竟。

　　大方广佛华严经䟽钞会本第一之五

　　音释

　　囊

　　(奴当切)。

　　隈

　　(乌回切)。

　　菰

　　(音瓜)。

　　铢

　　(慵朱切十黍重曰铢)。

　　铄

　　(式灼切)。

　　臆

　　(乙力切胸肉也)。

　　魇魅

　　(魇于琰切魅明秘切)。

　　蕊

　　(乳捶切花须也)。

　　兜率陀

　　(梵语也亦云睹史多此云知足兜当侯切)。
乾隆藏第 130 册 No. 1557 大方广佛华严经疏钞会本(第1卷-第17卷)


　　大方广佛华严经䟽钞会本第二之一　困六

　　唐于阗国三藏沙门实义难陀　译

　　唐清凉山大华严寺沙门澄观撰述

　　自下大文第七称扬赞德分亦是𤼵起序(第七称扬赞德分一对十分之名称扬赞咏本师功德二云亦是发起序者对三分科经谓序正流通一品是序常途分二一证信二发起今以前六分皆为证信此下四分总为发起赞扬发起佛德出众显于佛用发起大经不同古德但用天地桢祥为发起也)。

　　尔时如来道场众海悉已云集。

　　文中有三第一总结威仪住第二此诸众下总显德行因缘第三所谓下别明得法赞佛前中有三初结众集次明相异后显意同今初数广德深故名众海起于自地集空道场多数大身重重无碍云之象也又浮云无心龙吟则起菩萨无住佛现爰来。

　　无边品类周匝遍满形色部从各各差别。

　　二无边下相异也不唯上列故云品类无边旋环不空故云周匝遍满大小等形妍[媏-而+虫]等色部主徒从各有区分故云差别。

　　随所来方亲近世尊一心瞻仰。

　　三随所下意同也随所来方参而不杂皆得见佛各对目前其犹百川各全睹月同无异念故曰一心谛瞩钦承瞻而且仰不唯直睹丈六乃彻见法界身云。

　　第二总显德行因缘者以上列中随宜别叹今方总显德行齐均又与下别得法门以为总故前同生众中共集善根亦是别故又前共集明主伴所由今曾摄受显眷属所以影略其文(第二总显德行因缘先总彰大意何名总显德行因缘先释总显自有二义一望前为总前四十众各随所宜以叹胜德所叹则局如叹海神云佛功德海充满其身等今总显四十众德二望后为总下四十众得法各异今总显具德前同生众下蹑迹成难谓有难云前显同生云皆与毗卢遮那共集善根岂非总耶故今答云前局同生今该同异四十众德方得名总又前明共集下重通所难非唯总别不等实亦文意有殊前之共集与佛德齐故为主伴今曾摄受唯为佛摄故为眷属为分二义前略摄受此略共集可互影取故云影略其文)。

　　此诸众会已离一切烦恼心垢及其余习摧重障山见佛无碍。

　　此文多势且分为三初明离障见净二如是下受化根深三种无量下德行圆[備-用+冉]初后是因中一是缘以因夺缘大众自见以缘夺因佛力令见因缘和合无定亲疏故因缘间说又初段德行现深后二因缘宿着久摄今见即缘成因感应道交故常居佛会(此文多势下二科判也言多势者或可分三或可分二二中立名亦可有异于中有三初科为三初后是因下料拣又初假下对前且字今为二故久摄今见下亦是料拣上三分中二即是缘初后是因者约自行为因佛摄为缘今得见佛由昔曾摄摄即亲因因缘既着为感昔既曾摄故应)今初离障见净者烦恼即烦恼障也心垢即所知障也此障翳心迷所知故言一切者谓分别俱生若种若现言余习者二障气分粗重粗重如毕陵上慢迦叶不安今皆位极菩萨智现情亡证理达事心镜莹净故云已离若诸位圆融一断一切断亦通初位(言一切者谓分别俱生若种若现者谓二障各二一者分别谓因邪师邪教及邪思惟此见道断入初地时便永断𥁞二者俱生不由上二生而便有此修道断地地断之此又二种一者现行二者种子若所知现行地地断之若烦恼现行亦地地断烦恼种子直至金刚定断二障气分粗重粗重者二障气分即熏习所成拣异现障故云习气然习气有二谓因与果于现起障能为因者亦名种子此因习气根本智断断此因已现不起故不起现因但粗重者唯名习气此果习气后得智断断现粗重知现无故言粗重者违细轻故粗重有三一现起粗重贪等令心无堪任故二种子粗重烦恼种子障诸智故三粗重粗重实非烦恼似烦恼故如身子瞋习毕陵慢习等今即第三以经云余习故又位极故前二即是一切中摄故疏释云若种若现上言已断即有能断之道拣异伏道故云已断断道有二一根本无分别智亲证二空所显真理无境相故能断二障种子现行二后得无分别智虽不亲证无力能断迷理随眠而于安立非安立相明了现前无倒证故亦能永断彼修所断迷事随眠上来皆是唯识论意更有释者所知障中亦有二种一于所知境而能为障即是不染污无知而非法执如于五明处有所未解但是无知何曾有执然唯识云由我法执二障俱生若证二空彼障随断者据见道分别障说以证空理而断障故言是障而非执者据修道断俱生障说以遍知有成种智故上来所知之障二所知即障名所知障此体即是善心心所以彼空有二相未除带相观心有所得故前据了俗此据证真说名智障此障对治亦有二种一者解有二者达空空有俱明名遍知故然唯识正义唯所知之障今就理通故亦用之问永断习气唯是如来云何此众皆云已断答此有二释一约法相离𥁞唯是如来若据分离亦通菩萨经说粗重三位断故解深密经说三粗重一者在皮初地即断二者在肤八地方断三者在骨唯佛地断虽则余位亦断粗重而三位显是故偏说初地舍凡入圣位故八地无漏常相续故佛地果满顿得舍故又此即是八地菩萨故云断也二约圆融如疏文显)言摧重障山者通以喻显以能摧道摧二障山障体坚厚崇耸如山又别则智障菩提惑障圆寂通则俱障及一切佛法故名为重言见佛无碍者断障果也然有二义一就能见以明无碍由断二碍智明理显理显故见法性身智明故见佛智身理智冥一见无碍身无碍亦即涅槃二约所见明无碍者具十无碍已如上说。

　　如是皆以毗卢遮那如来往昔之时于劫海中修菩萨行以四摄事而曾摄受。

　　第二如是下受化根深于中初总后别初中如是者指前断障之众劫海者明摄时旷远言四摄者即摄化之方谓布施爱语利行同事布施是摄缘与彼资持故爱语是摄体正示损益故利行是摄处安住善处故同事谓释疑令彼决定故(布施是摄缘等者略示四摄之相然瑜伽说各有九门至贤首品当略明之)。

　　一一佛所种善根时皆已善摄种种方便教化成熟令其安立一切智道。

　　后一一下别示摄相于中向言劫海曾摄何所摄耶谓一一佛所何时摄耶种善根时将何法摄谓种种方便摄相云何谓教化成熟教化约始成熟就终摄意云何令其安立一切智道道者因也谓唯为佛果修佛因耳。

　　种无量善获众大福悉已入于方便愿海所行之行具足清净于出离道已能善出常见于佛分明照了。

　　第三种无量下德行圆备前摄何益令德圆故于中先辩因圆后入果海今初文有五句一种无量善已超七地殊胜善根故二悉已下已超八地大愿满故三所行下已超十地行满障净故四于出离下前明德圆此具出道一道无量道已超生死不住涅槃故云善出五常见下结成见佛谓德高十地是以常见非比量见故曰分明不取色相名为照了又尘毛刹海佛遍重重有德斯睹名分明照了(已超七地殊胜善根者以七地有空中方便慧有中殊胜行功用行满故云无量一道无量道者一道者一切无碍人一道出生死故离世间品说一道是菩萨道不舍独一菩提心故二道是菩萨道谓方便智慧故三道四道乃至十道又云菩萨有无量道无量助道无量修道无量庄严道各列十句则万行触目皆菩萨道又尘毛刹海下上是通相般若之意此是华严一乘玄旨)。

　　以胜解力入于如来功德大海。

　　二以胜解力下入果海也此一段文望前是别总具德中别入果故望后是总四十众中解脱标故今且属前于中二初乘因入果是比智知如见鸾翔知太虚可冲瞩龙跃知宏海可泛也谓以胜解力印可佛言知福慧之深远以信解力瞻仰佛化知慈悲之广大是入如来功德大海亦是胜解印持果德(此一段下总显文意以总具德文有三节第三德行圆备中自有七句令但是二故云别也既言得于诸佛解脱之门则是四百余门之总标也义虽两向科且属前初乘因入果者以胜解力即是乘因入于如来功德大海即是入果冲者和也深也虚也高也升也今正是升义兼虚高亦是胜解印持果德者前则印化比知二严与慈悲皆教道也今云印果则心冥果海为证道也)。

　　得于诸佛解脱之门游戏神通。

　　二得于下明分得果用言解脱门者佛果障寂大用无碍故称解脱真解脱者即是如来通智游入故号门也众各证契故名为得此解脱即门佛得其总众海得别又佛解脱但名解脱众所得法称之为门以能通入彼果用故此解脱之门又众所得法离障自在名为解脱智所入处亦名为门以因解脱入果解脱亦称为门此解脱即门(言解脱门者先别释三初解脱门三字皆属于佛二解脱属果门属众海三三字皆属众海于中有二一就因中自分能所二将已解脱望果为门)然总别圆融因果交彻重重无碍方为真解脱门故下或叹佛果德或叹因行或约天等所得欲影显故(然总别下二圆融融上三义总别圆融融第一义因果交彻融后二义重重无碍通上三义且如总具于别别亦具总则一解脱门中有一切解脱门)次游戏神通正明入相游戏者出入自在神通者难测无壅故约观心者心境无碍称为解脱由此入理故号为门若以门为门非能通矣门即如实何所通耶正入双亡为真门矣如此入者则本觉湛然名穷果海真非𡚶外则因果圆融心境无涯则解脱无际矣(正入以下后顺结能所双寂故曰双亡门理历然称为正入正入则理无不契双亡则过无不寂)第三所谓下别明得法赞佛四十众中各先长行得法即经家序列后说偈赞即当时所陈然众集偈赞并在一时文不累书故编之作次而各得一者显佛德无尽故乘别入总尽众不能及故故海慧云如来境界无有边各随解脱能观见而普贤得十者显等佛无尽故。

　　所谓妙焰海大自在天王得法界虚空界寂静方便力解脱门。

　　文中先异生众后同生众前中三初诸天次八部后诸神今初分二先色天后欲天前中有五今初自在天长行十法第一法界等者即法身解脱也法界虚空界即用所遍处空即事空法界之言义兼事理谓非但遍空亦遍空内色心等事及空有称真之理又但言空则一重遍今云法界则重重皆遍何者谓空界容一一尘处及彼事物一一尘中皆称真故各有无边刹海佛身大用皆悉充满故下颂云无穷尽也言寂静者体也然有二义一明前大用用无用相不碍常寂二由此智用即寂同真是故随一一用遍一切处也言方便者用也亦有二义一明前寂无寂相不碍大用二内同真性不碍外应群机故云方便寂用无碍所以称力(及空有称真之理者此空是外空若以理空对外空外空离法是断灭空理空即事名为真空若以外空亦心所现亦由对色灭色方显则此断空从缘无性即性空也故十八空明大空者谓十方空即十方虚空亦是性空矣是故疏云空有称真之理即有之空皆性空也一明前大用等者此二义中一用同体寂二用同体遍方便二者一由忘寂故不碍用二由依寂故能起用)。

　　自在名称光天王得普观一切法悉自在解脱门。

　　二普观一切法悉自在者智身解脱也此有三义一以普眼于一切法无不能观二观一切法不坏事而全理三于一法中见一切而无碍并名自在。

　　清净功德眼天王得知一切法不生不灭不来不去无功用行解脱门。

　　三知一切法不生等者自共相解脱也亦有二义一知不生等内证真理二无功用行外应群机(三自相解脱者以一切法各各不同色非心等故名自相今皆不生故名解脱此明无彼生相则法体不生故名自相若直遣生住灭相亦共相耳)然不生等佛法之体释有多门略申一二一别释以不生灭约境不来去约行初不生灭略有五义(初不生灭略有五重者前三别据三性不同四即含前三而义别五即融四句而无碍就别约三性中各三释者初一通就当性说二约当性二义说三对三无性说唯圆成二义小异云何三性各二义耶遍计二者一情有二理无依他二者一缘生二无性圆成二者一性有二相无)一就遍计由是𡚶执无法可生灭也又情有即是理无故不生也理无即是情有故不灭也不灭不生是一法也又求遍计相不可得故不生能显无相性故不灭不灭即不生亦一法也(一就遍计下遍计三义也一遍计无体如绳上蛇故无可生灭二约二义者情有合是生理无体是灭今此情有即是理无何有生耶正理无处方是情有故非灭也下例可知三对无性者由无遍计方显无相故唯识云即依此三性说彼三无性是知若无遍计安知无相下亦例然)二就缘起性谓法无自体揽缘而起即生无生既本不生故无可灭也又缘起无性故不生无性缘起故不灭中论云以有空义故一切法得成是故不生即不灭不灭即不生为一物也又推缘无起故不生能显无生性故不灭(二就缘起性者一通说因缘之法依他而起因缘所生无有生故故经云一切法无来是故无有生以生无有故灭亦不可得二明二义中又缘起无性故者缘生即无性也无性缘起者无性即缘生也前句即因缘故空此句即无性故有故引中论以有空义故一切法得成唯证后句三显无性中若无因缘不知无性故论四句推之诸法不自生亦不从他生不共不无因是故知无生若不推此安知无生无生即是生无自性性也)三约圆成性谓非是有为故无彼生灭相也又非𡚶心境故不生圣智所证故不灭又体非迁变故不生随缘令法起故不灭不灭即不生为一物也(三约圆成初义可知一约二义中小异耳前二谓二三皆约二义二即法相宗二义于此二义显无性义谓非妄心境故即相无义圣智所证故即性有义而非妄心境故远离我法所执便能显得胜义无自性性又体非迁变下约不变随缘法性宗中二义既不变故不生由此不变方能随缘则不生是不灭义既以随缘为不灭由随缘不失自性方知不变则不灭是不生故云为一物也)四通就三性混融于一法上就遍计故不生就圆成故不灭就依他故亦不生亦不灭就三无性故非不生非不灭(四通就三性等者即合前三而义别理实具合三性三无性以成四句如一念心刹那瞥起即具六义谓一念之心是缘起法是依他起情计有实即遍计所执体本空寂即是圆成三性备矣既即依三性说三无性故六义具矣今于三性成其三句三无性上共成一句谓一念之上既理本无故遍计为不生本无之理即是圆成故不灭依他即无性故亦不生而不坏相故亦不灭三句备矣言就三无性非不生非不灭者上约遍计故不生今遍计即无性故无彼不生为非不生也上约圆成故不灭今圆成即是胜义无自性性故非不灭上约依他亦不生亦不灭今依他即生无自性性故何有亦不生亦不灭故上三性不出不生不灭今翻彼三性以成三无性故双非也)五然此四句合为一聚圆融无碍顿思可见(五中融四句而无碍以一念心上一微尘上即有六义故总融合言合四句者非第四门中四句合前别说总说四句耳)二不来不去者约行谓正智背舍𡚶执而无去向证真理而不来又依体起用而不去应机现前而不来又往应群机而不去恒归寂灭而不来不来即是不去无二为一味也由此大智无念应机如摩尼天鼓无思成事故云无功用行也(二不来不去下有三义释初唯约体背舍是去而云不去者智照妄空无可舍故照惑无本即智体故向证真理合是来义如如来故而云不来者真不可得故照体无自即真理故故经云如来者无所从来又依体起用等者第二双约体周说也依体起用故是去以即体之用故不去应机现前合是来以应不离体如月之影故不来又往应群机而不去等者第三唯约用说往应合是去应无应相故不去恒归寂灭合是来灭不可得故不来又即体之用往而不去用即体故归而不来前对于佛上明去机上明来此对机上明去佛上明来又前对机见佛来此对佛自归来三义虽殊皆显不来即不去也由此下释无功用摩尼约身天鼓约口无思约意)二通释者不生不灭亦可约行不来不去亦可约境(二通释者既言不生灭约行不来去约境此亦是局何名为通已上是贤首意不生灭局境而不通行不来去局行而不通境今翻其不通令通则四义俱通境行故名为通)谓𡚶念斯寂犹若虚空何生何灭又虽起大用见心无生用谢归寂了本无灭又常称真理寂照居怀于此心中有何生灭此约行释不生灭也(谓妄念下别亦约三性以成观行初即遍计契同无相何有生灭二又虽起大用下约依他观三又常称真下约圆成观)约境释不来去者犹如空华无可去来又缘会即来来无所从故无来缘谢而去去无所至故无去又诸法即如如岂来去(约境释不来下亦约三性初即遍计又缘会下约依他又诸法即如下约圆成而并从拣略各出一义例前不生亦可具五亦应前三别说四五融通如遍计上亦应云情有即是理无故不来理无即是情有故不去等但改生灭二字为来去二字余准前思)三展转释又何以不生灭由无来去故何以不来去由无生灭故(三展转释所以为此释者有三意一则上来但当句释今显互相释故如经云一切法无来是故无有生等即此亦名相因释也)又既无来去则非一非异不生不灭则无断无常智契前理故无功用不碍生等故云行也(又既无来去则非一异者次正是展转释欲明不生灭等四含义无尽故略举八不即中论宗论云不生亦不灭不常亦不断不一亦不异不来亦不去而青目释之有展转相释今取此势故为此释云何不来不去则得为异对此非一非异耶谓若有来去则有能所能所为一今无来去故无一异云何不生不灭则得不常不断谓若许有生生即是有定有则常若许有灭灭则是无定无则断今无生灭何有断常故中论问云不生不灭已总破一切法何故复说此六事耶答为成不生不灭故谓有人不信不生不灭而信不常不断若深求不常不断即是不生不灭故知二义相成从智契下释无功用)是则不生之生生之不生无功用故常寂行故常用寂用无二是于功用得解脱也斯为正法之要义味难尽无猒繁文(是则不生之生下生与不生展转相成上来诸不相成总显不生之理今则性相相成以此不生不同断灭故不碍于生若碍于生非真不生故不碍生成不生也是则缘生故无性无性故缘生二义相成真不生也)。

　　可爱乐大慧天王得现见一切法真实相智慧海解脱门。

　　四现见一切法等者观义解脱也现见之言拣比知故真实相言略有三义一以智观事实事不虚故故下经文观有为法如实相故二以慧观理实所谓无相无相不相名为实相三以无碍智知无二实穷实故深尽边故广称智慧海不为相缚是解脱门。

　　不动光自在天王得与众生无边安乐大方便定解脱门。

　　五与众生等者慈障解脱也离诸危怖曰安适悦身心为乐见佛则获二利故安乐也烦恼不生故得定也佛德难思故乐定无边斯为大方便也。

　　妙庄严眼天王得令观寂静法灭诸痴暗怖解脱门。

　　六令观等者悲障解脱也众生痴故造业造业故受苦闇故不见未来不见未来即颠堕故大怖之极莫越愚痴令观本寂则痴相本空尚不造善岂当为恶(尚不造善等者然邪说空谓豁达无物或言无碍不妨造恶若真知空善顺于理恐生动乱尚不起心恶背于理以顺妄情岂当更造若云无碍不碍造恶何不无碍不碍修善而断恶耶厌修善法恐有着心恣情造恶何不惧着明大邪见恶众生也)。

　　善思惟光明天王得善入无边境界不起一切诸有思惟业解脱门。

　　七善入等者业障解脱也佛现十方是无边境了无依性称为善入尚不依佛宁造业思(尚不依佛者意同前义入理观佛恐怀观心更造业思特达至理)。

　　可爱乐大智天王得普往十方说法而不动无所依解脱门。

　　八普往十方等者即无相解脱门也虽身应十方寂然不动智宣诸法泊尔无依不取于相如如不动故。

　　普音庄严幢天王得入佛寂静境界普现光明解脱门。

　　九入佛等者即名相解脱也佛智契如名入寂境寂而能应故普遍十方身智𤼵光又令物入无相故静无名故寂。

　　名称光善精进天王得住自所悟处而以无边广大境界为所缘解脱门。

　　十中此天王名与前列中少倒前名极精进名称光上下诸文多有此例或义存名异或广略参差皆译者不善会耳法门名住自等者此离二取相能益自他解脱门自悟处者即离觉所觉自觉圣智常现前也而以无边等者谓缘无边法界度无边众生得广大菩提也(此离二取相者唯识第八有四二取一相见二名色三王所四本末本即第八异熟末即六识异熟今当相见所觉是相能觉是见远离觉所觉名自觉圣智故楞伽云一切无涅槃无有涅槃佛无有佛涅槃远离觉所觉即斯义也上是第一经第二又云佛告大慧前圣所知转相传授妄想无性菩萨摩诃萨独一静处自觉观察不由于他离见妄想上上胜进入如来地是名自觉圣智之相)。

　　大方广佛华严经䟽钞会本第二之一

　　音释

　　妍[媏-而+虫]

　　(妍倪坚切美也[媏-而+虫]兖之切丑也)。

　　鸾

　　(卢官切神鸟也)。

　　壅

　　(委勇切塞也)。

　　瞥

　　(匹灭切篇入声骤也)。

　　大方广佛华严经䟽钞会本第二之二　困十

　　唐于阗国三藏沙门实义难陀　译

　　唐清凉山大华严寺沙门澄观撰述

　　尔时妙𦦨海天王承佛威力普观一切自在天众而说颂言。

　　二上首说偈中二先彰说仪后明正说今初𦦨海是当众上首仰承佛力为众申心十地论云承佛力者显无我慢普观十方示无偏心今观己众通局小异耳(十地论云承佛力等者论中但云示无我慢无偏心故昔人或将通配二句疏意以别配为正故便配之)然颂总有四种一名阿耨窣睹婆颂此不问长行与偈但数字满三十二即为一偈二名伽陀此云讽颂或名不颂颂不颂长行故或名直颂谓直以偈说法故三名祗夜此云应颂四名嗢䭾南此云集施颂谓以少言摄集多义施他诵持故今此即伽陀颂也下皆准之为何意故经多立颂略有八义一少字摄多义故二诸赞叹者多以偈颂故三为钝根重说故四为后来之徒故五随意乐故六易受持故七增明前说故八长行未说故今此正唯前二义兼五六。

　　二正说中十偈次第各一法门结集取此以为长行非此颂前也然此中长行与偈有多不同谓偈字则定长行多少不同而长行则约天得法偈中即是叹佛此必然也若二文互望或因果之殊或体用有别或互相影略或难易更陈或法喻不同或能所递举故传授者善消息之二文相映于义易了(结集取此者以昔人皆云颂长行故然此中长行下相对料拣者示说偈仪然上举四种明偈体式次明八义即立偈之由然通重颂及与孤起华藏品有十例五对唯约祇夜今此料拣唯局此文虽是孤起而经家广列故须会释总有六对一因果者如第十偈云佛于无边大劫海为众生故求菩提此举因故长行即云自所悟处此显果也第二体用者第二偈云能然照世妙法灯用也长行云普观一切悉自在体也第三影略者长行云知一切法不生不灭不来不去偈中但云了相无有即偈略也第四偈云永灭众生痴暗心长行但有现见一切法即长行略也第四难易者如初天王长行但云得法界虚空界寂静方便力解脱不见偈文难为解释第五法喻不同者长行第二但云观一切法偈云能然照世妙法灯是也第六能所递举者初天王但云法界虚空界是所遍处偈中则云佛身普遍诸大会则长行阙能遍且就初假具有六对况下诸假显文甚多言传授者善消息之者易丰卦云天地盈虚与时消息释云消者尽也息者生也谓可加则加可减则减可出则出可没则没故言消息二文相映者长行不了则观偈文偈文难见则观长行则易了也)。

　　佛身普遍诸大会充满法界无穷尽寂灭无性不可取为救世间而出现。

　　今初天中初二句即前所遍法界虚空兼明能遍佛身则十身皆遍无穷尽者一出现无尽若高山之出云二非灭尽法犹虚空之常住次句寂静也由无性故不可取为一异俱不俱等后句方便合二为力此偈是说者自法故不结天名下并准知(一出现无尽等者然还源观说有三遍一一尘普周法界遍即经充满法界无穷尽二一尘出生无尽遍即疏前意三一尘含容空有遍即疏后意不可取为一异等者普遍诸会此应有异充满法界此应唯一今他相俱寂故皆叵得若有一异则合此为俱一异既亡俱从何有若有俱句遣此双非俱句已无双非宁立故四句皆遣百非俱亡寂乎唯寂而言等者亦不可说有无等四真应等殊唯证相应耳)。

　　如来法王出世间能然照世妙法灯境界无边亦无尽此自在名之所证。

　　二中初句是上自在佛为法王于法自在故次句观也第三句普也后句结法属人为他说故然其结名义同法门恐繁不配他皆仿此。

　　佛不思议离分别了相十方无所有为世广开清净道如是净眼能观见。

　　三中初句无功用也不思议是标离分别是释次句即不生等相即生等无即不义第三句即行也长行约要先知法无生方得成无功用偈则要无分别方能见法无生内证与外用同时所以二文前后。

　　如来智慧无边际一切世间莫能测永灭众生痴暗心大慧入此深安住。

　　四中初句明广次句明深即上智慧海也第三句自见法实故能令物不迷事理。

　　如来功德不思议众生见者烦恼灭普使世间获安乐不动自在天能见。

　　五中初句方便定也次二句与安乐也。

　　众生痴暗常迷覆如来为说寂静法是则照世智慧灯妙眼能知此方便。

　　六中初句即前痴闇谓长迷妄境镇覆真心也次句即令观寂静次句因灭无明则得炽然三菩提明是前灭义(因灭无明则得炽然三菩提明者即涅槃二十一南经十九高贵德王菩萨品因琉璃光菩萨欲来放光佛问文殊文殊初入第一义答云世尊如是光明名为智慧智慧者即是常住常住之法无有因缘云何佛问何因缘故有是光明广说无因缘竟末后云世尊亦有因缘因灭无明则得炽然阿耨多罗三藐三菩提灯今略义引耳)。

　　如来清净妙色身普现十方无有比此身无性无依处善思惟天所观察。

　　七中初二句即善入无边境无边境即所应处也无有比善也次句无性者感而应故无依者思念寂故由此能令物不造业。

　　如来音声无限碍堪受化者靡不闻而佛寂然恒不动此乐智天之解脱。

　　八中初二句即普往十方说法次一句即不动无依。

　　寂静解脱天人主十方无处不现前光明照耀满世间此无碍法严幢见。

　　九中初句即入寂静境次二句即普现光明。

　　佛于无边大劫海为众生故求菩提种种神通化一切名称光天悟斯法。

　　十中初十一字即无边境为所缘求菩提即自所悟处次句既缘其境必起通化前文略耳。

　　复次可爱乐法光明幢天王得普观一切众生根为说法断疑解脱门。

　　第二明第四禅广果天长行十法中一普观等者此应根授法明于不知根说法无果障中得解脱也断疑生信是说法果故谓观机识病称根说法药病无谬故疑除疾愈。

　　净庄严海天王得随忆念令见佛解脱门。

　　二中随忆念言略有二意一随念何佛如名应之二随念有浅深令见佛有粗妙此于现身得解脱也。

　　最胜慧光明天王得法性平等无所依庄严身解脱门。

　　三中法性平等者唯一味也无所依者离能所也庄严身者证真庄严即非庄严故虽现世间还如法性不依诸有此于有依得解脱也。

　　自在智慧幢天王得了知一切世间法一念中安立不思议庄严海解脱门。

　　四中知世间法者谓众生世间心法各异知已随宜现通说法故云安立一念速安非人天外道所能思议以此庄严如来教海此于安立教法迟钝障得解脱也。

　　乐寂静天王得于一毛孔现不思议佛刹无障碍解脱门。

　　五一毛等者约偈不思议解脱力也无碍有二义一唯就所现则毛中多刹自互无碍二双就能所一毛不大而多刹不小一多大小皆无碍也又由无大小相故此于取着障得解脱。

　　普智眼天王得入普门观察法界解脱门。

　　六普门者一门摄一切门名为普门随一一门各全[(冰-水+〡)*ㄆ]法界故于其中观察法界深智契达故名为入此于随相中得解脱。

　　乐旋慧天王得为一切众生种种出现无边劫常现前解脱门。

　　七中众生无边根器各异应形说法种种不同既根熟不休故穷劫长现此于畏苦不化生障得解脱。

　　善种慧光明天王得观一切世间境界入不思议法解脱门。

　　八中观一切等者谓观事入理理超情表云不思议此于诸业报得解脱。

　　无垢寂静光天王得示一切众生出要法解脱门。

　　九中法门无边出者为要根器万品故出要难思此于著相得解脱。

　　广大清净光天王得观察一切应化众生令入佛法解脱门。

　　十中种种方便但随所应终成种智名入佛法以大悲出现皆等雨故此于不欲利生得解脱上云出要令离妄苦今云入法令得真乐也。

　　尔时可爱乐法光明幢天王承佛威力普观一切少广天无量广天广果天众而说颂言。

　　颂中观己众内三类天者上五净居非所被故十偈次第一如长行。

　　诸佛境界不思议一切众生莫能测普令其心生信解广大意乐无穷尽。

　　初中前二句即所疑境界境界之言通分齐所观普令者观根为说故生信解者断疑也信佛大用分齐难测故断佛上疑生其正解信佛所观之境则断法上疑亦生正解谓如有疑云为存因果非真空耶为是空故无因果耶今明只由真空能立因果因果立故乃是真空也第四句释一切之言佛以利生为意乐故既该一切故广大无尽(只由真空能立因果下答上疑念此句明其以有空义故一切法得成若无有空义因果定有便墯于常言因果立故乃是真空者即因缘故空义若离因果以明空者是断空故)。

　　若有众生堪受法佛威神力开导彼令其恒睹佛现前严海天王如是见。

　　二中初句即忆念次二句令见佛。

　　一切法性无所依佛现世间亦如是普于诸有无依处此义胜智能观察。

　　三中初句即法性平等无依次二句即庄严身谓如法性为严故无依处。

　　随诸众生心所欲佛神通力皆能现各各差别不思议此智幢王解脱海。

　　四中初一句即了一切世间次二句即一念安立不思议庄严海。

　　过去所有诸国土一毛孔中皆示现此是诸佛大神通爱乐寂静能宣说。

　　五中初二句即毛孔现刹上云不思议佛刹但以横多今云过去乃竖穷前际皆示现者如镜现像次一句是无障碍令应度者见即佛神通依佛镜智而观乃法性恒尔。

　　一切法门无尽海同会一法道场中如是法性佛所说智眼能明此方便。

　　六中初二句即普门次一句即法界末句义兼于入。

　　十方所有诸国土悉在其中而说法佛身无去亦无来爱乐慧旋之境界。

　　七中初二句即为一切众生种种出现次句即无边劫常现前谓约机隐显佛无去来故常现也。

　　佛观诸法如光影入彼甚深幽奥处说诸法性常寂然善种思惟能见此。

　　八中初句即观一切世间也次二句即入不思议法也若约理论深是深非甚今不坏事而即理故曰甚深全揽理以成事名为幽奥处兼上二法常寂然释上义也以诸法即寂故不可以理事思也。

　　佛善了知诸境界随众生根雨法雨为启难思出要门此寂静天能悟入。

　　九中初二句示一切众生次一句显出要法。

　　世尊恒以大慈悲利益众生而出现等雨法雨充其器清净光天能演说。

　　十中初二句即观应化众生次句令入佛法。

　　复次清净慧名称天王得了达一切众生解脱道方便解脱门。

　　第三明三禅长行十法第一门即寂普现名为方便说即是道由说入佛解脱海故此于体用有碍得解脱也又方便言亦通入解脱之方便也。

　　最胜见天王得随一切诸天众所乐如光影普示现解脱门。

　　第二门随一切等者谓不能普现得解脱也光影之言略有二释一谓因光发影影但似质而不似光依智现形形随众乐不随自智随乐即应名普示现二水中之月亦名光影谓佛月不来影现心水影多似月少似于水谓水动则流光荡漾水浊则似晦魄临池若止而且清则圆璧皎皎此亦随自他意也此就天王且随天众所乐偈就于佛无不应也(光影之言略有二者贤首更有一义今不存之故云略也彼释云谓如明净物得日光曜于屋壁上有光影现如来应机现身亦尔然有多义一缘集义谓大智明净悲愿日照于众生阴室之内现于佛影二速疾义无远不至故三无碍义不可执持故四有用义能破暗故五无生义无所有故广如十忍品说此义似有穿凿故略不存今疏所明二影者然摄论影略有三一眏质影二水月影三镜像影广如十忍品今是前二今云光影故略镜像正是初义谓日喻如来身树等形质以喻众生日无异体质有万差树侧影斜形端影正影不现于日内但在质边弄影多端随心万品二水月影以月有光亦名光影影多似月者如月圆缺故少似水者随动静故)。

　　寂静德天王得普严净一切佛境界大方便解脱门。

　　第三门佛境界有二一如如法性是佛证境二十方国土是佛化境严净亦二离相息妄则严如境万行回向则严化境此二无碍大方便也此于无巧庄严得解脱也。

　　须弥音天王得随诸众生永流转生死海解脱门。

　　第四随诸等者谓大悲深厚故随入生死众生无边故永流转而示导也此于无大悲舍众生障得解脱也。

　　净念眼天王得忆念如来调伏众生行解脱门。

　　第五门佛调众生或折或摄或兼二行虽悲愿多门皆令趣无上道若忆念此居然受化不滞于权此于胜所缘有忘念障得解脱(或折摄等者胜鬘云应摄受者而摄受之应折伏者而折伏之摄受折伏则正法久住)。

　　可爱乐普照天王得普门陀罗尼海所流出解脱门。

　　第六得普门等者佛以称法性之总持包摄一切总持故云普门复能流演无尽故得称海此于闻思有忘失障得解脱也。

　　世间自在主天王得能令众生值佛生信藏解脱门。

　　第七门谓佛出难值引之令值信心难生劝之令生信含众德所以名藏下经云信为宝藏第一财故此于嫉妒邪见障得解脱也。

　　光𦦨自在天王得能令一切众生闻法信喜而出离解脱门。

　　第八能令等者上令信佛此令信法仰依即信领解便喜信可趣入喜则奉行因得解脱名而出离此于迷覆众生障出离道得解脱。

　　乐思惟法变化天王得入一切菩萨调伏行如虚空无边无尽解脱门。

　　第九门谓众生界法界调伏界虚空界皆无边无尽菩萨悲智以方便界开示法界行调伏界等虚空界于有限碍障中得解脱故(谓众生界等者瑜伽有五无量界此前列四后言以方便界者即调伏方便界故五具矣)。

　　变化幢天王得观众生无量烦恼普悲智解脱门。

　　第十观众生等者由悲故怜愍由智故观察观察烦恼知病行已化而度之此于无悲无方便障得解脱也。

　　星宿音妙庄严天王得放光现佛三轮摄化解脱门(依藏补)。

　　尔时清净慧名称天王承佛威力普观一切少净天无量净天遍净天众而说颂言。

　　颂中十一颂初十次第如前长行依梵本列名中此长行阙第十一天彼名星宿音妙庄严天王下言妙音者略而未回。

　　了知法性无碍者普现十方无量刹说佛境界不思议令众同归解脱海。

　　第一颂中初二句是了达方便依法性而现故后二句说即是道说不思议解脱令众同归。

　　如来处世无所依譬如光影现众国法性究竟无生起此胜见王所入门。

　　二中初二句明光影普现无依故如影第三句成上二义以无生故如影无依略不明随天所乐。

　　无量劫海修方便普净十方诸国土法界如如常不动寂静德天之所悟。

　　三中初句标方便无量劫修兼显大义次二句正明方便严佛境界。

　　众生愚痴所覆障盲暗恒居生死中如来示以清净道此须弥音之解脱。

　　四中初二句即众生永流转谓无明所盲覆本净心造业受身故恒居生死次句即随而示之。

　　诸佛所行无上道一切众生莫能测示以种种方便门净眼谛观能悉了。

　　五中总相颂佛调生行初句高次句深后句广。

　　如来恒以总持门譬如刹海微尘数示教众生遍一切普照天王此能入。

　　六中初二句即普门陀罗尼次一句即所流出示教者示其善恶教使修行称性无偏故遍而无尽。

　　如来出世甚难值无量劫海时一遇能令众生生信解此自在天之所得。

　　七中初二句值佛次句生信藏不信则佛难值正信唯佛能生既值佛生信反覆相成今之一遇何得不信。

　　佛说法性皆无性甚深广大不思议普使众生生净信光焰天王能善了。

　　八中初二句即所闻之法以无性为法之真性次句即令众生信喜出离净则出不信浊成无漏故。

　　三世如来功德满化众生界不思议于彼思惟生庆悦如是乐法能开演。

　　九中初句能调伏人前因此果耳化众生界即调伏行无边无尽为不思议思惟悦生是名为入。

　　众生没在烦恼海愚痴见浊甚可怖大师哀愍令永离此化幢王所观境。

　　十中初二句即众生无量烦恼谓利钝二使爱见罗刹皆甚可怖也次一句以悲愍之以智令离(爱见罗刹甚可怖畏者即涅槃第十一已如前引)。

　　如来恒放大光明一一光中无量佛各各现化众生事此妙音天所入门。

　　十一中既阙长行对名略显初二句星宿庄严义也谓佛光流于法界粲若星罗次句即妙音庄严化众生事不出三轮上云妙音举一立称耳若长行立名应云得放光现佛三轮摄化解脱门。

　　复次可爱乐光明天王得恒受寂静乐而能降现消灭世间苦解脱门。

　　第四二禅长行十法初中二义一内证真乐经论共说乐有五种谓一因二果三苦对除四断受五无恼害无恼害乐更有四种谓出家远离乐禅定适悦乐菩提觉法乐涅槃寂静乐今当第四若通取受字兼禅定菩提则含因果言恒受者以无所受受诸受故若待境界即非恒也二而能降下外建大义降神现相除苦因果此于涅槃体用障得解脱也(经论共说乐有五种等者论即瑜伽等经即善戒经第二自利利他品经云云何名快乐快乐义者有五种一者因乐二者受乐三者断受乐四者远离乐五者菩提乐云何因乐因内外触因触因缘故有受乐是名因乐因行善法得他世乐是名因乐云何受乐从因因缘身得增长心得安隐是名受乐受乐者有二种何等为二一者有漏二者无漏无漏有二一者学地二者无学有漏有三欲界色界无色界三有有内外入故有六触六触有二一者身乐二者心乐五识共行名为身乐意识共行名为心乐修习圣道断诸受故道得增长无有诸受名断受乐永断烦恼身心无患名远离乐受常乐故名菩提乐或有说言无想定者名为断乐是义不然何以故不断受乐故远离乐者有四种一者出家乐二者寂静乐三者断乐四者菩提乐世间之人多有忧苦永断是苦名出家乐断欲界贪名寂静乐永断烦恼名为断乐受常乐故名菩提乐菩萨常能施众生乐名菩提乐菩萨摩诃萨自受常乐转施众生名菩提乐何故名为因乐是乐因故名为因乐不名受乐受乐者不名因乐名为性乐断乐者不名因乐不名受乐以断多乐故名为断乐远离乐者不名因乐不名受乐不名断乐以观生死众过患故名智慧乐菩提乐者不名因乐不名受乐不名断乐不名远离乐无边常故名菩提乐名无胜乐名无边乐名无上乐亦名常乐名寂静乐菩萨摩诃萨能以如是五种之乐施于众生是名因乐义今疏望彼经数名不同若欲会者果及苦对除即是受乐开出无恼害者即远离乐及菩提乐经中远离有四今云出家远离乐含其二种出家即第一远离兼得第三断乐复开菩提为菩提涅槃二乐若瑜伽九十六说乐有二种一者欲乐二者远离远离复有三种一劣谓无所有已下二中谓第一有三胜谓灭受定然世尊依第一义说有三种最寂静乐谓等解脱故总摄为三一应远离二应修习即前三上中下远离名有上远离三最极究竟解脱无上住乐即前贪等解)。

　　清净妙光天王得大悲心相应海一切众生喜乐藏解脱门。

　　第二门谓无缘大悲与性海相应拔世忧患故出生喜乐无尽名藏此于恼害心得解脱。

　　自在音天王得一念中普现无边劫一切众生福德力解脱门。

　　三一念等者修福德因感依正果福之力也虽多人多劫所感念劫融之䪺现此于时劫得解脱也。

　　最胜念智天王得普使成住坏一切世间皆悉如虚空清净解脱门。

　　第四门谓以佛力不动成住坏三皆如空劫常清净也此于迁变得解脱也。

　　可爱乐净妙音天王得爱乐信受一切圣人法解脱门。

　　五爱乐等者谓信乐佛菩萨法敬奉修行则二障得解脱也。

　　善思惟音天王得能经劫住演说一切地义及方便解脱门。

　　第六门地谓地智义谓清净即离念超心地也方便者教导及入地之由入住出等也以无尽辩演无尽法故能经劫。

　　演庄严音天王得一切菩萨从兜率天宫没下生时大供养方便解脱门。

　　七一切等者通有二义一现多身兴多供供多佛皆称真故名大方便即长行意二一念八相遍法界故名大方便即偈中意于上自在名为解脱。

　　甚深光音天王得观察无尽神通智慧海解脱门。

　　八于定慧障得解脱。

　　广大名称天王得一切佛功德海满足出现世间方便力解脱门。

　　九果满应机是于现身化生无堪任性得解脱。

　　最胜净光天王得如来往昔誓愿力发生深信爱乐藏解脱门。

　　十见佛大愿云爱乐随学此于自轻障得解脱。

　　尔时可爱乐光明天王承佛威力普观一切少光天无量光天极光天众而说颂言。

　　二颂中十偈次第依前。

　　我念如来昔所行承事供养无边佛如本信心清净业以佛威神今悉见。

　　今初前三句明寂静乐通举因乐以显果乐后句降现之用。

　　佛身无相离众垢恒住慈悲哀悯地世间忧患悉使除此是妙光之解脱。

　　二中初句即所相应海次句即能应大悲大悲荷物故名为地次句即生喜藏忧除故喜患除故乐。

　　佛法广大无涯际一切刹海于中现如其成坏各不同自在音天解脱力。

　　三中初句能现次句所现。

　　佛神通力无与等普现十方广大刹悉令严净常现前胜念解脱之方便。

　　四中初二句即普使成住等次一句颂如虚空清净以三灾弥纶而净土不毁故然三四二偈似如前却且顺文释耳。

　　如诸刹海微尘数所有如来咸敬奉闻法离染不唐捐此妙音天法门用。

　　五中初二句咸敬奉是爱乐余是圣人次一句即上法及信受也。

　　佛于无量大劫海说地方便无伦匹所说无边无有穷善思音天知此义。

　　六中初句经劫住次二句即地义方便无边是一切也。

　　如来神变无量门一念现于一切处降神成道大方便此庄严音之解脱。

　　七中通颂八相普周略无供养。

　　威力所持能演说及现诸佛神通事随其根欲悉令净此光音天解脱门。

　　八中初句是前智慧次句神通次句无尽及海以随根令净是深广故。

　　如来智慧无边际世中无等无所著慈心应物普现前广大名天悟斯道。

　　九中初二句即德海满足次句出现世间。

　　佛昔修习菩提行供养十方一切佛一一佛所发誓心最胜光闻大欢喜。

　　十中三句通明前昔誓愿力第四句结中便显深信爱乐藏以文云大欢喜故。

　　大方广佛华严经䟽钞会本第二之二

　　音释

　　嗢

　　(乌没切)。

　　奥

　　(于到切深也)。

　　荡漾

　　(荡徒浪切漾余亮切荡漾浮游貌)。

　　盲暗

　　(盲眉庚切目无童子也)。

　　唐捐

　　(捐余专切唐捐谓徒弃也)。

　　大方广佛华严经䟽钞会本第二之三　困八

　　唐于阗国三藏沙门实义难陀　译

　　唐清凉山大华严寺沙门澄观撰述

　　复次尸弃梵王得普住十方道场中说法而所行清净无染着解脱门。

　　第五初禅长行十法中一普住等者大用应机故普遍说法用而常寂故行净无染得心无行故行净了境无相故无染。

　　慧光梵王得使一切众生入禅三昧住解脱门。

　　二佛为定境住定则所见深故。

　　善思慧光明梵王得普入一切不思议法解脱门。

　　三普入等者法海难量名不思议一言演尽名为普入。

　　普云音梵王得入诸佛一切音声海解脱门。

　　四圆音随类名音声海要无分别方入佛声。

　　观世言音自在梵王得能忆念菩萨教化一切众生方便解脱门。

　　五能忆等者化生即是趣菩提行故以宿住智明记。

　　寂静光明眼梵王得现一切世间业报相各差别解脱门。

　　六众生报异随业有差佛示现受令生正信。

　　普光明梵王得随一切众生品类差别皆现前调伏解脱门。

　　七于法自在方能随类调生。

　　变化音梵王得住一切法清净相寂灭行境界解脱门。

　　八佛身无相等法性之清净现而同化为寂灭之行矣。

　　光耀眼梵王得于一切有无所著无边际无依止常勤出现解脱门。

　　九不着诸有故能常现三业无边更无可依。

　　悦意海音梵王得常思惟观察无尽法解脱门。

　　十观性无相犹如虚空何有可尽察用随宜如击水文随击随生复何可尽。

　　尔时尸弃大梵王承佛威力普观一切梵身天梵辅天梵众天大梵天众而说颂言。

　　偈中先上首观众开成四天合则梵身即众亦有经云梵众梵身梵辅梵眷属身即是众辅即眷属。

　　佛身清净常寂灭光明照耀遍世间无相无行无影像譬如空云如是见。

　　十偈初中初句法身普遍道场次句智光说法次句行净无染境相智行既亡则大用影像亦寂后句通以喻显云不离空空不碍云以况寂用。

　　佛身如是定境界一切众生莫能测示彼难思方便门此慧光王之所悟。

　　二中初二句入禅之境如来法身即是心性若能观之为上定故次句示入方便虽多同入一寂。

　　佛刹微尘法门海一言演说尽无余如是劫海演不穷善思慧光之解脱。

　　三中初句即不思议法次二句明普入义以一言说尽故一言说尽之辩劫海亦不能穷显法无尽也约能包则一言说尽约能久则劫海莫穷然一言但说刹尘未是无尽设欲一言尽者则二三两句相违一言说尽劫海更何所演而得无穷更有所演前则不尽又不可重说若欲通者总望则可说尽隐映重重则不可尽如击水文小击大击遍击各随文生尽未来际击尽未来文生为难思法也(以一言说尽故者释此一偈疏文有二一正释二解妨前中自有二意一佛法对说前句一言说尽显佛胜德后句劫说不穷明法无尽约能包下总就佛说是叹佛故前二句能包后一句能久然一言但说刹尘下通妨谓有问云前言说尽后云不穷岂不相违答有二意一顺文通二约理通今初经云佛刹微尘法门海一言演说尽无余刹尘法外更有无尽之法何妨劫海演说不穷故反成之设欲一言尽者则二三两句相违初明前违于后后更有所演下后违于前若欲通下二约理会通则前二句直是说尽一切诸法后之一句不妨无穷若一言不尽者佛非不思议故故云总说则尽成于前句隐映无尽成于后句兼以喻显皆遗忘集意)。

　　诸佛圆音等世间众生随类各得解而于音声不分别普音梵天如是悟。

　　四中圆音之义文略有三义一广无边二别诠表三无分别如次三句余如出现品辩。

　　三世所有诸如来趣入菩提方便行一切皆于佛身现自在音天之解脱。

　　五中初二句即教化众生方便行三世诸佛皆以利他为向菩提自清净业故次句前就梵王故云忆念今据如来故身现耳一毛尚现何况全身。

　　一切众生业差别随其因感种种殊世间如是佛皆现寂静光天能悟入。

　　六中初句业相差别次句报相差别次句现同世间。

　　无量法门皆自在调伏众生遍十方亦不于中起分别此是普光之境界。

　　七中前二句即随类调生调法自在故能随类广遍次句显明前义无思成事故。

　　佛身如空不可尽无相无碍遍十方所有应现皆如化变化音王悟斯道。

　　八中初二句明佛体性即前清净寂灭不可尽下略显四义如空次句佛用应现为行既皆如化不失寂灭。

　　如来身相无有边智慧音声亦如是处世现形无所著光耀天王入此门。

　　九中初二句所现无有边次句勤现无依着。

　　法王安处妙法宫法身光明无不照法性无比无诸相此海音王之解脱。

　　十中初二句常思大用无尽谓安住大悲宫能现大事故次句常观法体无尽。

　　复次自在天王得现前成熟无量众生自在藏解脱门。

　　自下第二欲界诸天文有七段第一他化天王长行十法中一谓现众生前自在调伏使其成熟化法无尽故名为藏。

　　善目主天王得观察一切众生乐令入圣境界乐解脱门。

　　二观世乐相皆苦故应舍观世乐性即入圣乐。

　　妙宝幢冠天王得随诸众生种种欲解令起行解脱门。

　　三随乐断疑令起正行。

　　勇猛慧天王得普摄为一切众生所说义解脱门。

　　四一言普摄诸义遍于时处为物而说。

　　妙音句天王得忆念如来广大慈增进自所行解脱门。

　　五仿佛修慈。

　　妙光幢天王得示现大悲门摧灭一切憍慢幢解脱门。

　　六示现等者大悲十力摧彼慢高而无摧心故云示现。

　　寂静境天王得调伏一切世间瞋害心解脱门。

　　七以智慧光照诸世间令离三毒之闇则无恶趣之果瞋痴障重故与偈互陈。

　　妙轮庄严幢天王得十方无边佛随忆念悉来赴解脱门。

　　八十方等者为念佛三昧纯熟故随念何佛即能得见如休舍解脱等。

　　华光慧天王得随众生心念普现成正觉解脱门。

　　九应念现成。

　　因陀罗妙光天王得普入一切世间大威力自在法解脱门。

　　十普入等者寂用自在现世调生总名威力。

　　尔时自在天王承佛威力普观一切自在天众而说颂言。

　　佛身周遍等法界普应众生悉现前种种教门常化诱于法自在能开悟。

　　偈中亦十初中初句体遍次句用周故能现前次句教藏能成后句所成自在开于法藏悟深法门即成熟也。

　　世间所有种种乐圣寂灭乐为最胜住于广大法性中妙眼天王观见此。

　　二中初二句二乐次句令入。

　　如来出现遍十方普应群心而说法一切疑念皆除断此妙幢冠解脱门。

　　诸佛遍世演妙音无量劫中所说法能以一言咸说尽勇猛慧天之解脱。

　　三四可知。

　　世间所有广大慈不及如来一毫分佛慈如空不可尽此妙音天之所得。

　　五中三句共显如来大慈初二句举劣显胜次句以喻正显谓世慈有相若须弥之高大海之广终可倾尽佛慈称性若芥子之空投刃之地即不可尽又如空有普覆常摄广容无碍难坏无尽略举一无尽耳(芥子之空者即四十一经云佛子譬如虚空于虫所食芥子孔中亦不减小于无数世界中亦不增广其诸佛身亦复如是见大之时亦无所增见小之时亦无所减今但取能喻投刃之地者即庄子中庖丁为文惠君解牛十九年而刀刃若新发于硎君问其故答云臣始见牛为全牛也今见非全牛彼节者有间而刀刃者无厚以无厚入有间恢恢乎其于游刃必有余地矣故文选云投刃皆虚目牛无全今借其骨间小空以对上小空为真俗之况耳)。

　　一切众生慢高山十力摧殄悉无余此是如来大悲用妙光幢王所行道。

　　慧光清净满世间若有见者除痴暗令其远离诸恶道寂静天王悟斯法。

　　毛孔光明能演说等众生数诸佛名随其所乐悉得闻此妙轮幢之解脱。

　　六七与八文亦可知。

　　如来自在不可量法界虚空悉充满一切众会皆明睹此解脱门华慧入。

　　九中初二句明佛体普遍无成不成次句随众生心现成正觉。

　　无量无边大劫海普现十方而说法未曾见佛有去来此妙光天之所悟。

　　十中普现十方即普入一切世间余皆威力自在(余皆威力自在者大集经云孩子以啼为力女人以瞋为力外道以见为力波旬以生死为力菩萨以慈悲为力佛以智慧为力故以说法皆为威力)。

　　复次善化天王得开示一切业变化力解脱门。

　　第二化乐天长行十一法中一为物开示诸业如化化虽体虚而有作用为力业亦从缘无性而报不忘。

　　寂静音光明天王得舍离一切攀缘解脱门。

　　二舍离等者攀取缘虑是惑病之本若心境无得则舍攀缘(攀取缘虑是惑病之本者即净名问疾品经云何谓病本谓有攀缘从有攀缘则为病本何所攀缘谓之三界云何断攀缘以无所得若无所得则无攀缘何谓无所得谓离二见何谓二见谓内见外见是无所得故今疏云心境无得则捻攀缘)。

　　变化力光明天王得普灭一切众生痴暗心令智慧圆满解脱门。

　　三闇灭智生如月盈缺。

　　庄严主天王得示现无边悦意声解脱门。

　　四示现等者梵声微妙故云悦意应遍十方故云无边。

　　念光天王得了知一切佛无尽福德相解脱门。

　　五知一切等者此有三义一福德之相有十莲华藏世界微尘数故无有尽二谓清净慈门等无限因所生故一一因果皆称真故一一即无有尽皆同虚空三大慈悲行是福德相使盲聋视听等皆慈善根力故涅槃经中有闻赞佛为大福德怒云生经七日母便命终岂谓大福德相赞者云年志俱盛而不卒暴打之不瞋骂之不报是故我言大福德相怒者闻而心伏故慈为无尽福相然与前义相成(涅槃经中有闻赞佛等者即三十八经南经三十五诸婆罗门欲与佛捔力尔时复有一婆罗门作如是言瞿昙沙门成就具足无量功德汝等不应与诤大众答言痴人云何说言沙门瞿昙有大功德其生七日母便命终是何得名福德相耶婆罗门言骂时不瞋打时不报当知即是大福德相其身具足三十二相八十种好无量神通是故当知是福德相心无憍慢先意问讯言语柔软初无粗犷年志俱盛心不卒暴王国多财无所爱恋舍之出家如弃涕唾是故我说沙门瞿昙成就具足无量功德大众答言善哉仁者瞿昙沙门实如所说成就无量神通变化我不应与彼捔试是事释曰文甚昭著今但义引略不引相好者前已有故然与前义相成者第二义慈异相因此义慈即是相举果由因致复能显因故云相成)。

　　最上云音天王得普知过去一切劫成坏次第解脱门。

　　六三达圆智了三世劫此就天王且言宿住耳。

　　胜光天王得开悟一切众生智解脱门。

　　七开悟等者此门阙偈上下文中屡有开悟即同法华开示悟入以开摄示以悟摄入谓开示约能化悟入约所化(以开摄示等者此有二释前即嘉祥意四句虽殊不出能所开示约能化悟入约所化全彼疏文彼更释云能化有大开之与曲示所化有始悟之与终入意云但说有性名为大开言此是凡夫性此是圣人性因果理行即名曲示豁然了知故名为悟修行契证目之为入则始浅终深下引论意则初深终浅以入约因故)彼论云开者无上义谓除一切智智更无余事即双开菩提涅槃谓以知见之性为涅槃知见之相为菩提众生本有障翳不现佛为开除则本智显故示者同义三乘同法身故悟者不知义不知唯一实事故今令知成报身菩提故入者令证不退转地故即是因义为证初地已上为菩提涅槃因故广如彼释(彼论云下即第二释彼论先释如来知见云佛知见者如来能证如实知彼义故疏意云如实即法性所证也知彼义即能证大智也能所知见皆名知见正同今经开示正觉境界正觉即能证境界即所证今疏但出开等四句开者无上义论标名也除一切智智更无余事者释所开即一切智智一切智是根本智重言智者是后得智根本名知后得名见除此二事更无有余能胜过此故名无上即双开菩提涅槃者释所开一切智智也谓以知见之性下释双开义众生本有下疏释开义大乘法师释开云开者出生显证之义谓出生菩提显证涅槃故即法相宗之意故下释悟云令悟知见相本有种子以成报身今疏意不然知见性相并皆本有本有大智光明遍照法界义故涅槃云佛性名第一义空知见性也第一义空名为智慧知见相也在因为性相在果为菩提涅槃故云众生本有障翳不现耳智障菩提惑障涅槃二障俱无菩提涅槃一时俱显故云佛为开除则本智显现示者同义别示知见之性以成涅槃悟者不知义别示知见之相以成菩提言不知唯一实事者经云唯此一事实余二则非真一实事即是知见上三皆果断德智德以总别故而成三句入即因义未知何可能证故示与无量智业无量智者即果中一切智智体用而言业者是彼因也所以要举初地已上为因者登地证如为涅槃因能证地智为菩提因故十地论释经究竟如虚空尽未来际云即因善决定究竟如虚空即菩提因如依空生色色不尽故尽未来际为涅槃因常果无穷故二果即智性相也又开者即般若故论云除一切智智更无余事示即法身悟即解脱三德涅槃即是三句入是三德之因上有三意一约佛性释二约菩提涅槃释三约三德涅槃释会之并同佛性有果有果果即菩提涅槃故三德涅槃摄菩提故亦佛性故余如前后释禅宗之解如问明品)。

　　妙髻天王得舒光疾满十方虚空界解脱门。

　　八称性之光有何难遍。

　　喜慧天王得一切所作无能坏精进力解脱门。

　　九一切等者谓契理具修长劫无倦故众魔外道所不能摧。

　　华光髻天王得知一切众生业所受报解脱门。

　　十善恶等殊苦乐等异皆知性相。

　　普见十方天王得示现不思议众生形类差别解脱门。

　　十一示现等者无边品类一毛顿现更无来去尤显难思。

　　尔时善化天王承佛威力普观一切善化天众而说颂言。

　　偈中脱于第七唯有十偈。

　　世间业性不思议佛为群迷悉开示巧说因缘真实理一切众生差别业。

　　初中初句总次句开示后二句显如化力差别业者果不亡故。

　　种种观佛无所有十方求觅不可得法身示现无真实此法寂音之所见。

　　二中初句所攀缘后二无得然缘境有二一真二妄真佛有缘亦成妄惑况于妄耶种种观者五求不得故谓佛有耶常见为惑谓佛无耶邪见深厚四句百非所不能加故无所有非唯一佛十方亦然应化示现非真实故求实无得即见真身真即无缘佛尚应舍何况余境(五求不得等者即是中论观如来品偈云非阴不离阴此彼不相在如来不有阴何处有如来即五求也由诸外道妄计有我我为如来计有五故一谓即阴是如来二谓离阴有如来三谓如来中有阴四谓阴中有如来五谓阴能有如来今并非之若阴即如来阴生灭故佛应生灭故云非阴二若谓离阴有如来者以何相知如来堕常过离阴生灭故故云不离三若谓如来中有阴如器中有果则亦是异如来亦堕常故四若阴中有如来如床上有人亦有别异过故云此彼不相在五若如来能有五阴阴属如来者则如人有子亦有别异过异则如来墯常等故然后四句皆成异过初即是一总合但是一异过耳故观法品破我但云若我是五阴我即为生灭若我异五阴即非五阴相今细推寻故有五求皆不可得上之五求但能破有今四句并非故言谓佛有耶常见为惑谓佛无耶邪见深厚此且双破有无而有过则微无过则重故云深厚彼论偈云邪见深厚者则说无如来如来寂灭相分别有亦非如是性空中思惟亦不可者亦遣有无四句百非所不能加故无所有者结归经文准中论中略说三种四句皆不能加初偈云空则不可说非空不可说共不共叵说但以假名说此一四句共即俱句不共则双遮若别说者一空二非空三亦空亦非空四非空非非空此皆双遮辩中第二四句云寂灭相中无常无常等四第三四句云寂灭相中无边无边等四今并拂之非唯此四泛尔随相皆悉非之然百非有二义一约十恶说如下当明二约通相说谓离一切分别之相耳故论结云如来过戏论而人生戏论戏论破慧眼是皆不见佛谓起心动念并为戏论非观如来应如净名观阿閦品故疏结云真则无缘佛尚应舍何况余境即借用金刚法尚应舍何况非法)。

　　佛于劫海修诸行为灭世间痴暗惑是故清净最照明此是力光心所悟。

　　世间所有妙音声无有能比如来音佛以一音遍十方入此解脱庄严主。

　　三四可知。

　　世间所有众福力不与如来一相等如来福德同虚空此念光天所观见。

　　五中初二句福德相次句无尽相相好者经云尽人中福不及一天乃至云尽世间福不及如来一相等(相好经云尽人中福等者等取善生经云一切世间福不及如来一毛功德一切毛功德不及一好一切好功德不及一相故名福相云不及如来一相等等取瑜伽四十九亦如是说)。

　　三世所有无量劫如其成败种种相佛一毛孔皆能现最上云音所了知。

　　六中约天之智普知约佛一毛能现○(七阙)。

　　十方虚空可知量佛毛孔量不可得如是无碍不思议妙髻天王已能悟。

　　八中初二句明毛孔过空谓灵智证理非如虚空真理超事故亦非比无限理智不可分析随其少分即融摄重重故一毛之量便越虚空次句别示越相谓毛孔不大而无涯即广狭无碍故杜绝思议之境前即一光外展今即一毛内广文𦂶互耳一毛本自遍空十方岂得难满(毛孔过空䟽有三假说二种过一如来灵智能证真理虚空不能证二如来称真之理空超过事空事空即断灭空故三无限理智下双结上二皆不可分理无分限智契于理亦无分限智结灵智理结真理既不可分一毛称真则重重融摄此处之空岂不能摄于余处之空)。

　　佛于曩世无量劫具修广大波罗蜜勤行精进无厌怠喜慧能知此法门。

　　九中初句长时修次句无余修次句无间修具此三修故进力难坏而言广大波罗蜜者至第五经释。

　　业性因缘不可思佛为世间皆演说法性本净无诸垢此是华光之入处。

　　十中初句总显业之性相即缘生果报之不亡便是无性之非有故不可有无思也次句佛如是说天如是知次句以法性示业性。

　　汝应观佛一毛孔一切众生悉在中彼亦不来亦不去此普见王之所了。

　　十一中初二句小一现大多为一难思次句现时不来不现不去又难思也。

　　复次知足天王得一切佛出兴世圆满教轮解脱门。

　　第三知足天长行十法中第一天得总相法门诸佛将兴皆生彼天下生之时普应法界顿阐华严为圆满法。

　　喜乐海髻天王得尽虚空界清净光明身解脱门。

　　二尽虚空等者光明色身皆遍空界了不可取故云清净。

　　最胜功德幢天王得消灭世间苦净愿海解脱门。

　　三以净愿力灭惑业苦。

　　寂静光天王得普现身说法解脱门。

　　善目天王得普净一切众生界解脱门。

　　四五可知。

　　宝峰月天王得普化世间常现前无尽藏解脱门。

　　六普化等者普即无偏常即无间示其真乐即如来藏。

　　勇健力天王得开示一切佛正觉境界解脱门。

　　七自觉智境佛已入之故示物同悟故。

　　金刚妙光天王得坚固一切众生菩提心令不可坏解脱门。

　　八以净福坚菩提心。

　　星宿幢天王得一切佛出兴咸亲近观察调伏众生方便解脱门。

　　九谓仰观下化。

　　妙庄严天王得一念悉知众生心随机应现解脱门。

　　十即照现迅疾也。

　　大方广佛华严经疏钞会本第二之三

　　音释

　　憍慢

　　(憍举乔切慠也慢莫宴切倨也)。

　　摧殄

　　(摧徂回切折也殄徒典切灭也)。

　　曩世

　　(曩乃郎切曩世谓昔世也)。

　　阐

　　(齿善切显也)。

　　硎

　　(奚经切砥石也)。

　　捔

　　(讫岳切校也)。

　　卒暴

　　(卒苍没切暴蒲报切卒暴猛急也)。

　　犷

　　(古猛切不可附也)。

　　大方广佛华严经䟽钞会本第二之四　困九

　　唐于阗国三藏沙门实义难陀　译

　　唐清凉山大华严寺沙门澄观撰述

　　尔时知足天王承佛威力普观一切知足天众而说颂言。

　　如来广大遍法界于诸众生悉平等普应群情阐妙门令入难思清净法。

　　偈中初偈前半即出世义上句体智俱遍下句悲用皆普后半即圆满教轮前句即实之权为妙门后句会权入实为圆满。

　　佛身普现于十方无著无碍不可取种种色像世咸见此喜髻天之所入。

　　二中可知。

　　如来往昔修诸行清净大愿深如海一切佛法皆令满胜德能知此方便。

　　三中初二句以行净愿次句杂染本空故前令灭佛法本具故今令满妄尽真显二言相成。

　　如来法身不思议如影分形等法界处处阐明一切法寂静光天解脱门。

　　四中初二句依体普现若月入百川寻影之月月体不分即体之用用弥法界体用交彻故不思议次句称根说法(寻影之月月体不分者此中法喻影略若具更云以月随影万流异见寻用之体体本寂然为寂静光也)。

　　众生业惑所缠覆憍慢放逸心驰荡如来为说寂静法善目照知心喜庆。

　　五中前半即所净之众生具三杂染故于中上句标下句略示惑相慢是根本憍逸随惑憍谓染自盛事慢谓恃己陵他放逸即是纵荡憍为染法所依慢能长沦生死放逸众惑之本故偏举此三荡者动也谓境风鼓击飘荡驰散次句能净法门谓不取于相当体寂故(慢是根本等者六根本中之一也憍逸随惑者二十随烦恼中之二也憍是小随放逸是大随并如初发心品今略释之以经有意故慢谓已下释三惑相以顺经文故唯识云慢谓恃己𣣋他高举为性能障不慢生苦为业谓若有慢于彼有德心不谦下由此生死轮转无穷受诸苦故故䟽云慢能长沦生死论云云何为憍于自盛事深生染着醉傲为性能障不憍染依为业故䟽云憍为染法所依论云云何放逸谓于染净品不能防修纵荡为性障不放逸增恶损善所依为业故䟽云放逸即是纵荡余可思准)。

　　一切世间真导师为救为归而出现普示众生安乐处峰月于此能深入。

　　诸佛境界不思议一切法界皆周遍入于诸法到彼岸勇慧见此生欢喜。

　　若有众生堪受化闻佛功德趣菩提令住福海常清净妙光于此能观察。

　　六七及八文并可知。

　　十方刹海微尘数一切佛所皆往集恭敬供养听闻法此庄严幢之所见。

　　九中通显上既亲近必当敬养闻法以闻调他为真供养列名中云星宿幢今故庄严与长行互出。

　　众生心海不思议无住无动无依处佛于一念皆明见妙庄严天斯善了。

　　十中前半所知众生心上句标深广下句显相念虑不住多于草故广也深者有三义一恒转如流故不住二本体寂然故不动三从缘妄起无别所依次句即一念悉知。

　　复次时分天王得发起一切众生善根令永离忧恼解脱门。

　　第四时分天十法一善根若发忧恼自除。

　　妙光天王得普入一切境界解脱门。

　　二以无限方便普证法身之境。

　　无尽慧功德幢天王得灭除一切患大悲轮解脱门。

　　三悲摧惑苦故名为轮。

　　善化端严天王得了知三世一切众生心解脱门。

　　四以三达智知机授法。

　　总持大光明天王得陀罗尼门光明忆持一切法无忘失解脱门。

　　五陀罗尼等者总持入理故名为门以慧为体故云光明若取助伴则兼念定念即明记故能忆持定乃心一常无忘失四无碍等一切诸法皆是所持。

　　不思议慧天王得善入一切业自性不思议方便解脱门。

　　六可知。

　　轮䐡天王得转法轮成熟众生方便解脱门。

　　七转法等者转法示菩提之道即是成熟众生方便。

　　光焰天王得广大眼普观众生而往调伏解脱门。

　　八十眼圆见随宜往调。

　　光照天王得超出一切业障不随魔所作解脱门。

　　九超出等者超出业障使离恶因不随魔作舍恶缘也。

　　普观察大名称天王得善诱诲一切诸天众令受行心清净解脱门。

　　十等雨法雨诱令进善使彼受行诲令断恶得心清净此就于天偈通一切。

　　尔时时分天王承佛威力普观一切时分天众而说颂言。

　　偈中亦十。

　　佛于无量久远劫已竭世间忧恼海广辟离尘清净道永耀众生智慧灯。

　　初偈通显前半彰己已离后半开发能离善根。

　　如来法身甚广大十方边际不可得一切方便无限量妙光明天智能入。

　　生老病死忧悲苦逼迫世间无暂歇大师哀愍誓悉除无尽慧光能觉了。

　　佛如幻智无所碍于三世法悉明达普入众生心行中此善化天之境界。

　　总持边际不可得辩才大海亦无尽能转清净妙法轮此是大光之解脱。

　　二三四五文并可知。

　　业性广大无穷尽智慧觉了善开示一切方便不思议如是慧天之所入。

　　六中初句即业性言广大者一念造一切故无穷尽者未得对治无能止故有多门故次句善入智了自入开示令他入次句入门多种。

　　转不思议妙法轮显示修习菩提道永灭一切众生苦此是轮䐡方便地。

　　如来真身本无二应物随形满世间众生各见在其前此是焰天之境界。

　　七八亦可知。

　　若有众生一见佛必使净除诸业障离诸魔业永无余光照天王所行道。

　　九中初句见佛为缘次二见佛二益一正智生必内超业障二佛为真导岂外逐魔缘既不随魔安造魔业十魔并离故致诸言(十魔并离者即五十八经一蕴魔二烦恼三业四心五死六天七善根八三昧九善知识十菩提法智下广有释)。

　　一切众会广大海佛在其中最威耀普雨法雨润众生此解脱门名称入。

　　十亦可知。

　　复次释迦因陀罗天王得忆念三世佛出兴乃至刹成坏皆明见大欢喜解脱门。

　　第五三十三天众长行有十一法初中承力故忆念念过去佛者曾入此天故三世有二一亦念未来二过去自互相望亦有三世生大喜者境殊胜故庆自福故。

　　普称满音天王得能令佛色身最清净广大世无能比解脱门。

　　二能令等者然佛身无染净大小亦无胜劣犹若虚空云屯即闇日朗即明色昏即劣物隔言小今妄云尽而智光照故清净性空现故广大妙色显故无比皆解脱力故曰能令。

　　慈目宝髻天王得慈云普覆解脱门。

　　三大慈不拣怨亲若云无心而普覆。

　　宝光幢名称天王得恒见佛于一切世主前现种种形相威德身解脱门。

　　四恒见等者人天世主多恃威德故佛现超之令其敬喜。

　　发生喜乐髻天王得知一切众生城邑宫殿从何福业生解脱门。

　　五知其因果差别使物勤修因果并得名福。

　　端正念天王得开示诸佛成熟众生事解脱门。

　　六开示等者示佛调生令菩萨仿习。

　　高胜音天王得知一切世间成坏劫转变相解脱门。

　　七初成后坏住时转变乃至毛孔细刹皆悉知之言转变者福人出世则琳琅现矣薄福者出则荆𣗥生焉。

　　成就念天王得忆念当来菩萨调伏众生行解脱门。

　　八忆念等者佛毛现因调行天忆则能思齐。

　　净华光天王得了知一切诸天快乐因解脱门。

　　九一切诸乐以佛为因具胜德故就乐增胜说诸天耳。

　　智日眼天王得开示一切诸天子受生善根俾无痴惑解脱门。

　　十开示等者受生善根即念佛力开示令不迷惑则去放逸而进修。

　　自在光明天王得开悟一切诸天众令永断种种疑解脱门。

　　十一疑自疑他疑理疑事有多种种如闻空疑断闻有疑常闻双是则疑其两分闻双非疑无所据又闻空疑有闻有疑空等互相疑也今开之使悟(疑自疑他等者然疑有二一通相说于诸谛理犹豫为性能障不疑善品为业二者五盖中疑略有三种一疑自谓已不能入理二疑师为彼不能善赦三疑法谓于所学为令出离为不出离如有病人疑自疑医疑药病终不愈今言疑自疑他疑理疑事即五盖中之三种也合其事理皆所疑法通相说也如闻空疑断者略示疑理事之相亦通一切疑也䟽有二势一当句生疑谓闻空疑断等不了真空将谓断灭等二又闻空疑有者即空有互疑而云等者等取闻双是则疑双非闻双非则疑两是今开之可思更略示其义谓闻空莫疑断是即事之空非断灭故闻有莫疑常非定性有从缘有故闻双是莫疑两分但双照二谛无二体故闻双非莫疑无㨿以但遮过令不着故又闻空莫疑于有是即有之空故闻有莫疑于空是即空之有故闻双是莫疑双非是即非有无为有无故闻双非莫疑双是是即有无方是非有无故)。

　　尔时释迦因陀罗天王承佛威力普观一切三十三天众而说颂言。

　　偈中亦有十一。

　　我念三世一切佛所有境界悉平等如其国土坏与成以佛威神皆得见。

　　初中云平等者化仪同故又但以世俗文字数故说有三世非谓如来有去来今(又但以世俗下即净名第二唯改菩提为如来耳)。

　　佛身广大遍十方妙色无比利群生光明照耀靡不及此道普称能观见。

　　二中初句广大次句无比次句清净然古德明通有六义一广谓总法界为身故二遍全遍一尘至十方故三妙色即无色无色之色故四胜无有比故五益利物无涯故六用光破闇故。

　　如来方便大慈海往劫修行极清净化导众生无有边宝髻天王斯悟了。

　　三中前半即慈云上句果大下句因深一切佛法依慈悲慈悲又依方便立俱称深广故致海言次句即普覆也。

　　我念法王功德海世中最上无与等发生广大欢喜心此宝光天之解脱。

　　佛知众生善业海种种胜因生大福皆令显现无有余此喜髻天之所见。

　　诸佛出现于十方普遍一切世间中观众生心示调伏正念天王悟斯道。

　　如来智身广大眼世界微尘无不见如是普遍于十方此云音天之解脱。

　　一切佛子菩提行如来悉现毛孔中如其无量皆具足此念天王所明见。

　　世间所有安乐事一切皆由佛出生如来功德胜无等此解脱处华王入。

　　次六可知。

　　若念如来少功德乃至一念心专仰诸恶道怖悉永除智眼于此能深悟。

　　十中初二句即前善根少功德者以少况多彰因为胜次句即人天受生故离三恶怖。

　　寂灭法中大神通普应群心靡不周所有疑惑皆令断此光明王之所得。

　　十一中初句即能开之法是寂灭智通次二句由普应故疑皆断也。

　　复次日天子得净光普照十方众生尽未来劫常为利益解脱门。

　　第六日天长行十一法既为日天多辩光益初一名及法门皆是总也谓佛身智光犹如彼日无私而照是曰净光此光体也次辩光用略有四义一约心高下齐明故名普照二约处则穷十方界三约时尽于未来四约功用常无间断如斯利益即大智之功。

　　光焰眼天子得以一切随类身开悟众生令入智慧海解脱门。

　　二以一切等者众生本有佛智如海潜流今佛以随彼彼类身设种种方便务在开悟令其证入。

　　须弥光欢喜幢天子得为一切众生主令勤修无边净功德解脱门。

　　三众生爱染漂泊无依佛德无碍应为其主随修绝染名净功德一行契理即曰无边况其具修耶。

　　净宝月天子得修一切苦行深心欢喜解脱门。

　　四修一切等者以智导悲为物受苦故深欢喜。

　　勇猛不退转天子得无碍光普照令一切众生益其精爽解脱门。

　　五谓体离障惑用而遂通故云无碍若身若智俱得称光周而不偏故云普照身心明利是益精爽爽明也大集经云国王护法增长三种精气一地精气谓五谷丰熟二众生精气谓形貌端严无诸疾疫三善法精气谓修施戒信等今文正在第三益其福智义兼前二法力远资故。

　　妙华缨光明天子得净光普照众生身令生欢喜信解海解脱门。

　　六净光等者身智二光净物身心信解深广于何不喜。

　　最胜幢光明天子得光明普照一切世间令成办种种妙功德解脱门。

　　七昼则勤心修善业故。

　　宝髻普光明天子得大悲海现无边境界种种色相宝解脱门。

　　八大悲海等者谓无缘大悲坐于道𣗳出多奇宝故色相宝者应言宝色相圆明可贵故以宝为体宝庄严故具十莲华藏尘数故云种种一一色相用周法界名现无边境如是皆从大悲海流悲海包纳不拣贤愚故。

　　光明眼天子得净治一切众生眼令见法界藏解脱门。

　　九慧除痴翳法眼则净净见法界法界即藏藏如前说。

　　持德天子得发生清净相续心令不失坏解脱门。

　　十发生等者谓于佛所发生清净心曾一供养能令其福续至菩提故如出现品食金刚喻况相续耶。

　　普运行光明天子得普运日宫殿照十方一切众生令成就所作业解脱门。

　　十一使物居业莫越日光令人进德宁过法义。

　　尔时日天子承佛威力普观一切日天子众而说颂言。

　　偈中亦有十一。

　　如来广大智慧光普照十方诸国土一切众生咸见佛种种调伏多方便。

　　初中前半净光普照后半常为利益灭恶生善破愚为智等为多方便。

　　如来色相无有边随其所乐悉现身普为世间开智海焰眼如是观于佛。

　　佛身无等无有比光明照耀遍十方超过一切最无上如是法门欢喜得。

　　二三可知。

　　为利世间修苦行往来诸有无量劫光明遍净如虚空宝月能知此方便。

　　四中前半即一切苦行此有四难一背已利世难二行相唯苦难三处经诸有难四时劫无量难于此具行故云一切次句明深心欢喜亦有四义一为物苦行满本愿故义在初句二智照苦性本空寂故即有光明照空三遍净无染非杂毒故即遍净如空四自他有果非无利故即第三句全。

　　佛演妙音无障碍普遍十方诸国土以法滋味益群生勇猛能知此方便。

　　放光明网不思议普净一切诸含识悉使发生深信解此华缨天所入门。

　　五六可知光网之义如贤首品。

　　世间所有诸光明不及佛一毛孔光佛光如是不思议此胜幢光之解脱。

　　七中通明举劣显胜以辩难思故能成办诸妙功德言世不及者世虽多光益非究竟佛光虽少必彻真源不可尽故以一况诸。

　　一切诸佛法如是悉坐菩提𣗳王下令非道者住于道宝髻光明如是见。

　　众生盲暗愚痴苦佛欲令其生净眼是故为然智慧灯善目于此深观察。

　　解脱方便自在尊若有曾见一供养悉使修行至于果此是德天方便力。

　　八九与十文亦可知。

　　一法门中无量门无量千劫如是说所演法门广大义普运光天之所了。

　　十一中初句即能照法门犹一日宫千光并照随举一法有无量门然有二义一约相类如一无常门有生老病死聚散合离得失成坏三灾四相外器内身刹那一期生灭转变染净隐显皆无常门余亦如是二就性融不可尽也次二句普运照义一日周天则日日无尽一门历事则劫劫难穷方便多门终归一极广者无边大者无上。

　　复次月天子得净光普照法界摄化众生解脱门。

　　第七月天长行十法初名法门亦总称也谓光有身智二殊法界亦事理两别事即机之身心及所依刹身光照身令觉照刹令净智光照心破痴照理令显身智二光相即则所照四法亦融以之称普并除惑障俱得净名。

　　华王髻光明天子得观察一切众生界令普入无边法解脱门。

　　二观察等者悲心普观授以多法令入无边法界。

　　众妙净光天子得了知一切众生心海种种攀缘转解脱门。

　　三众生藏识皆名心海前七转识名攀缘转转谓转生亦流转也缘境非一立种种名故经云藏识海常住境界风所动种种诸识浪腾跃而转生喻云洪波鼓溟壑无有断绝期既知机殊随应授法(故经云藏识海常住等者此䟽义引具云譬如巨海浪斯由猛风起洪波鼓溟壑无有断绝期藏识海常住等同此义至问明品当广分别耳)。

　　安乐世间心天子得与一切众生不可思议乐令踊跃大欢喜解脱门。

　　四与一切众生等者谓示物圣乐令得初地此乐本有染而不染为不思议。

　　树王眼光明天子得如田家作业种芽茎等随时守护令成就解脱门。

　　五谓以菩提心为家二利为作业并以身口为牛利智为犁耕于心地下闻熏种生信解芽起正行茎开诸觉华获菩提果自利则以不放逸随时守护利他则以能化大愿守护不令魔惑禽兽侵犯从因至果得成就也。

　　出现净光天子得慈悲救护一切众生令现见受苦受乐事解脱门。

　　六慈悲等者谓慈护现乐悲救其苦令见因果断恶修善名真救护。

　　普游不动光天子得能持清净月普现十方解脱门。

　　七以佛智风持大悲月使明见正觉离苦清凉。

　　星宿王自在天子得开示一切法如幻如虚空无相无自性解脱门。

　　入开示等者一切法有二种一是所迷谓缘起不实故如幻缘成故无性二是能迷谓遍计无物故如空妄计故无相又缘起法有二义一无相如空则荡尽无所有是相空也二无自性如幻则业果恒不失即性空也此二不二为一缘起是故两喻共显一法既不迷能所则悟真如成正智火(言此二不二者融上性相二空也云何融耶谓若不达者性相二空俱非了义何者谓法若性空相不空故若云相空性又不空以性相异犹如画火无有热性而似火相如木中火不见其相而有其性如角峰垂𩑶即是牛相负重致远是其性故性主于内相㨿于外若一空者彼一不空若得意者此二相成谓由从缘无性名为性空故令体相无不空寂即相空也此以性空成于相空由诸相荡尽是故空中无色无受想行识方显法性本自空耳此以相空成性空故二空相成云不二也又说性空总有三义一法无定性名空则相未空二法之真性本空则相亦未空三若说从缘无性故名为空则一切法性自空矣非推之使空则悟真如成正智火者此中具五法三自性三性文显五法相者谓遍计无物故亡名也妄计无相绝妄想也缘起无相故亡相也悟真如即圆成成正智火五法具矣)。

　　净觉月天子得普为一切众生起大业用解脱门。

　　九悲愿为物现相好形是大业也。

　　大威德光明天子得普断一切疑惑解脱门。

　　十普断等者毛光普演何疑不断。

　　尔时月天子承佛威力普观一切月宫殿中诸天众会而说颂言。

　　偈中亦十。

　　佛放光明遍世间照耀十方诸国土演不思议广大法永破众生痴惑暗。

　　境界无边无有尽于无量劫常开导种种自在化群生华髻如是观于佛。

　　初二可知。

　　众生心海念念殊佛智宽广悉了知普为说法令欢喜此妙光明之解脱。

　　三中初句即心海攀缘转若以生灭八识即彼第八亦名为转以恒转故云念念殊恒故非断转故非常(若以生灭八识即彼第八亦名转者以起信中则生灭与不生灭和合故有藏识海常住之言如长行辩今取唯识宗八识唯是业惑辩生故皆生灭言以恒转故者即引证也论释第一能变即阿赖耶于中因果法喻间之恒转如瀑流论有问云阿赖耶识为断为常论答云非断非常以恒转故恒谓此识无始时来一类相续常无间断是界趣生施设本故性坚持种令不失故转谓此识无始时来念念生灭前后变异因灭果生非常一故可为转识熏成种故恒言遮断转表非常犹如瀑流因果法尔云念念殊者即以论恒转之言会同经文)新新而生念念而灭念念殊故体恒不即彼如来藏功德常具义亦不离如彼瀑流离水无流离流无水又如海波涛有漂溺故多畜养故法合思之次句明了知谓此识深细唯佛智知故次句示心海性即是佛智不令外求称机故喜(新新已下义引上论念念殊故下会法性宗与如来藏非一非异故起信云谓不生不灭与生灭和合非一非异名阿赖耶识由念念殊是生灭故与藏非一即此生灭心恒沙性德本来具足故名不离不即不离即不一不异如彼瀑流者即向所引唯识后文云如瀑流水非断非常相续长时有所漂溺此识亦尔从无始来生灭相续非常非断漂溺有情令不出离又如瀑流虽因风等攀起诸波而流不断此识亦尔虽遇众缘起眼等识而恒相续又如瀑流漂水上下鱼草等物随流不舍此识亦尔与内习气外触等法恒相续转释曰但观上引于䟽文中二宗合释如瀑流水即唯识文离水无流通二宗义若成法相离第八识无眼等识若依法性离如来藏无有八识广如问明又如海波涛即起信云如大海水因风波动水相风相不相舍离海即藏识如长行说恒常住故是如来藏此即成上离水无流亦乃生下有所漂溺即唯识上生人天犹如漂草下沉三涂犹如溺鱼多畜养故又兼法性此中具有恒沙性德一切至实自此而生若取法相阿陁那识甚微细一切种子如瀑流我于凡愚不开演恐彼分别执为我亦多畜养义义兼二宗言法合思之已如上说玄文又明至问明品当广分别二宗之异谓此识微细即如向引偈文即唯识第三引解深密偈次句示心海性即是佛智者上句佛智为能了故八十经云佛智广大如虚空悉了世间诸妄想故今此即出现品云一切众生无不具有如来智慧如大海水潜流四天下地故云即是佛智不令外求者即净名云诸佛解脱当于众生心行中求称彼圆机故生欢喜)。

　　众生无有圣安乐沉迷恶道受诸苦如来示彼法性门安乐思惟如是见。

　　四中初二句明失圣乐圣安乐者即圣智涅槃本有今无故沉迷妄苦次句明与示其性有乐非苦外名不思议见性得乐性即是门(即圣智涅槃本有今无者约法相说涅槃本有圣智本无故无菩提觉法之乐今约法性涅槃圣智皆有性净即法性门是则真乐本有失而不知云无有耳故初地云诸佛正法如是甚深而诸凡夫心墯邪见既失真乐妄苦本空得而不觉是故沉迷若觉本性不沉迷故故第三句示其性有令其觉性了彼苦性真寂静乐云乐非苦外是以长行名不思议见性得乐性即是门者若约解苦无苦苦为见性之门今约见性成佛故性为圣乐之门)。

　　如来希有大慈悲为利众生入诸有说法劝善令成就此目光天所了知。

　　五中但是法说如来即田主也悲佃物田为利入有是所作业为利同于求果入有似于耕犁说法即是下种劝善正当守护令熟可知。

　　世尊开阐法光明分别世间诸业性善恶所行无失坏净光见此生欢喜。

　　六中前悲救护语其本心此明智光彰其所用悲智相导能真救也。

　　佛为一切福所依譬如大地持宫室巧示离忧安隐道不动能知此方便。

　　七中初句佛为福依月为凉本次句应言大风持宫而今云尔即是转喻大地如佛宫室如福次句即照现义亦清凉义。

　　智火大明周法界现形无数等众生普为一切开真实星宿王天悟斯道。

　　八中可知。

　　佛如虚空无自性为利众生现世间相好庄严如影像净觉天王如是见。

　　九中初句佛如虚空大业性也次句大业体也不利众生非大业故次句大业相依光有影可以知动静依镜有像可以辩妍[媏-而+虫]然彼影像无自性相如来相好当知亦尔(依光有影等者䟽开影像二字以为两喻影谓光影喻像谓镜像喻然此二喻有通一切今取别义光影之喻喻佛现多端故云有动静质动影动质静影静镜像喻现身胜劣如丈六三尺三十二相等随机见故)。

　　佛身毛孔普演音法云覆世悉无余听闻莫不生欢喜如是解脱光天悟。

　　十亦可知。

　　天众竟。

　　大方广佛华严经䟽钞会本第二之四

　　音释

　　𣣋

　　(离呈切与凌同)。

　　缠覆

　　(缠澄延切绕也覆敷救切)。

　　瀑

　　(蒲报切急流也)。

　　驰荡

　　(驰陈知切驱驰也荡大浪切流荡也)。

　　广辟

　　(辟毗亦切广辟谓广大开辟也)。

　　逼迫

　　(逼笔力切窘逼也迫音伯急迫也)。

　　芽茎

　　(芽牛加切萌芽也茎何耕切枝柱也)。

　　溟壑

　　(溟忙丁切壑黑各切溟壑海也)。

　　𩑶

　　(音壶牛颈下垂也)。
乾隆藏第 130 册 No. 1557 大方广佛华严经疏钞会本(第1卷-第17卷)


　　大方广佛华严经䟽钞会本第三之一　困十

　　唐于阗国三藏沙门实义难陀　译

　　唐清凉山大华严寺沙门澄观撰述

　　复次持国乾闼婆王得自在方便摄一切众生解脱门。

　　自下第二有八段明八部四王众初四段皆初一是天义如前释今初乾闼婆王长行十法初一即东方天王谓摄受折伏逆顺多端善巧应机故名自在。

　　𣗳光乾闼婆王得普见一切功德庄严解脱门。

　　二普见等者谓令众生见佛一切功德庄严佛一毛而为利益一一皆尔故云普见。

　　净目乾闼婆王得永断一切众生忧苦出生欢喜藏解脱门。

　　三以慈愍方便除忧则喜生忧苦既如海广深喜乐亦难𥁞名藏然则世之忧喜生乎利害利害存乎情伪苦乐存乎吉凶吉凶存乎爱恶爱恶𥁞则吉凶苦乐皆亡情伪息则利害忧喜永断如此方为永断忧苦喜乐生焉(然则世之忧喜生乎利害下上显释经文此下密取经意举世忧喜况出世乐即周易系辞之文而倒用之先具出易文易云刚柔杂居而吉凶可见矣变动以利言注云变而通之以尽利也易云吉凶以情迁注云吉凶无定唯人所动情顺乘理以之吉情逆违道以蹈凶故曰吉凶以情迁也易云是故爱恶相攻而吉凶生焉即今䟽云吉凶存乎爱恶则爱恶是吉凶之因也易云远近相取而悔吝生情伪相感而利害生即今䟽云忧喜存乎利害利害存乎情伪是则情伪为利害因故注云情以感物则得利伪以感物则致害则有忧喜故利害是忧喜之因故上易云远近相取而悔吝生意云相取相资也顺之则喜逆之则忧顺则利也逆则害也又次易云凡易之情近而不相得则凶或害之悔且吝今为顺逆之次第不顺䟽次但晓易文䟽文自了爱恶尽下彰灭吉凶忧喜所以易虽无文乃易本意即知无忧无喜方为大喜无苦无乐真乐耳)。

　　华冠乾闼婆王得永断一切众生邪见惑解脱门。

　　四永断等谓得佛决定智光则邪惑永断。

　　喜步普音乾闼婆王得如云广布普荫泽一切众生解脱门。

　　五谓慈云普荫材与不材皆凉慧泽广沾三草二木咸发(慈云普阴材与不材皆凉等者上句依庄子下句依法华材者可为栋梁成器之木也不材无所堪也庄子行山见伐木者止其傍而不取周叹曰此木以不材得终其天年及还至故人家主人将杀雁竖子曰一能鸣一不能鸣请奚杀主人曰杀不能鸣者弟子问周曰山中之木以不材得终天年主人之雁以不材致死先生将何处焉周笑对曰将处夫材与不材之间然材不材之言虽在庄子意亦法华第三云我观一切普皆平等乃至云贵贱上下持戒毁戒威仪具足及不具足正见邪见利根钝根等雨法雨而无懈倦即材与不材皆凉也言三草者谓小草中草上草二木谓小𣗳大𣗳以人天乘为小草经云或处人天转轮圣王释梵诸王是小药草二乘为中草经云知无漏法能得涅槃起六神通及得三明独处山林常行禅定得缘觉证是中药草菩萨为上草经云求世尊处我当作佛行精进定是上药草此通说大乘为上以大乘登地已上慈阴义广复加二𣗳七地已前小𣗳经云又诸佛子专心佛道常行慈悲自知作佛决定无疑是名小𣗳八地已上为大𣗳经云安住神通转不退轮度无量亿百千众生如是菩萨名为大𣗳而言咸发者经云佛平等说如一味雨随众生性所受不同如彼草木所禀各异等)。

　　乐摇动美目乾闼婆王得现广大妙好身令一切获安乐解脱门。

　　六现广等者现身益物也称性普应故广大具相清净故妙好。

　　妙音师子幢乾闼婆王得普散十方一切大名称宝解脱门。

　　七佛出说法是大名称佛法众僧俱称为宝令此远闻义云普散。

　　普放宝光明乾闼婆王得现一切大欢喜光明清净身解脱门。

　　八现一切等者身光普照尘不能染见者必欢智光悦机惑累不生又欢喜也故云大喜。

　　金刚树华幢乾闼婆王得普滋荣一切树令见者欢喜解脱门。

　　九法水遍滋菩提实行行既树立见者必欢无复二乘一切皆菩提树也。

　　普现庄严乾闼婆王得善入一切佛境界与众生安乐解脱门。

　　十善入等者一多无碍名为佛境天王智达故云善入。

　　尔时持国乾闼婆王承佛威力普观一切乾闼婆众而说颂言。

　　偈中亦十。

　　诸佛境界无量门一切众生莫能入善逝如空性清净普为世间开正道。

　　如来一一毛孔中功德大海皆充满一切世间咸利乐此树光王所能见。

　　世间广大忧苦海佛能消竭悉无余如来慈愍多方便净目于此能深解。

　　十方刹海无有边佛以智光咸照耀普使涤除邪恶见此树华王所入门。

　　佛于往昔无量劫修习大慈方便行一切世间咸慰安此道普音能悟入。

　　前五可知。

　　佛身清净皆乐见能生世间无𥁞乐解脱因果次第成美目于斯善开示。

　　六中初句现身次一句一切获安乐也世间即一切也无𥁞乐总显也谓佛现于世足履影覆若在人天现增快乐若在下苦七日之中身心安乐乃至终获涅槃之乐故云无𥁞(足履影覆至身心安乐者涅槃二十六说如有怖鸽至身子影中犹自战惧至佛影中坦然安乐世尊履地去地四指然当足下虫皆得生天于如来所种少善根如食金刚必至涅槃)次句别示出世因果之乐先因后果先世后出世皆次第义又总取偈意佛身清净是解脱因生无𥁞乐是解脱果(又总取偈意等者上别配三句竟今总取三句释因果次第成言乃有五对因果一取初句上四字为因第三句初二字是果由佛身净令众解脱故二以第三句初解脱字为因第二句为果此是如来作用解脱令众生得乐故上为一对)世无尽乐又解脱因能现净身又解脱果(世无尽乐下三以第二句为因第三句初解脱字为果以世乐为因出世解脱乐为果故四以第三句初解脱字为因第一句初四字为果佛证离障解脱方能起于犬用而现身故上即第二对)又佛身清净是乐见因乐见即为清净身果(五又佛身清净下唯就初句自分因果上四字为因下三字为果由佛身净令物乐见无有厌足六以下三字为因上四字为果由物乐见自感净身又众生若乐见则净身有果若不乐见则净身无果即以利他为果故上即第三对)众生乐见是安乐因无尽安乐是乐见果(七众生乐见下以初句下三字为因第二句为果由乐见佛天上人间常受安乐八第二句为因初句下三字为果乐见若得乐乐见即有果乐见若无乐乐见便无果上即第四对)无尽安乐是净身因能现净业是无尽果(九无尽安乐下以第二句全为因以初句上四字为果由得无尽世乐故终得清净之身此举世尊因中修行之果劝物亦然十能现净业是无尽果者即以第二句中下三字为因第一句上四字为果谓无尽乐即涅槃乐安住涅槃能建大事方现净身是故净身是无尽乐果故上释云终获涅槃为无尽乐则无尽乐言有其二种一则出世如上所明二连取一句即世无尽乐如纯陀施佛果报无尽应不成佛故约世乐说无尽耳)如是展转因果名次第成(结云如是展转者递互相成也)。

　　众生迷惑常流转愚痴障盖极坚密如来为说广大法师子幢王能演畅。

　　七中初二句宝所济机坚谓难坏密谓无隙间无空处智不得生次句正散宝也。

　　如来普现妙色身无量差别等众生种种方便照世间普放宝光如是见。

　　八中结句应云普放宝光如是见而云妙音译者之误妙音属前师子幢故。

　　大智方便无量门佛为群生普开阐入胜菩提真实行此金刚幢善观察。

　　九中初二句法水普滋次句道𣗳普荣也又方便多门是开权也入菩提行是显实也种种方便但为一乘是普滋也。

　　一刹那中百千劫佛力能现无所动等以安乐施群生此乐庄严之解脱。

　　十中初二句佛境也次句安乐也佛力能现无所动者遮妄见也非促多劫就一刹那非展刹那受于多劫本相如故名无所动随应度者佛力令见。

　　复次增长鸠槃茶王得灭一切冤害力解脱门。

　　第二鸠槃茶王长行十法中初即南方天王谓内惑外仇皆名怨害安住忍力并能伏之。

　　龙王鸠槃茶王得修习无边行门海解脱门。

　　二修习等者二利之行趣果曰门深广难穷名无边海。

　　庄严幢鸠槃茶王得知一切众生心所乐解脱门。

　　三知其现欲如应化伏。

　　饶益行鸠槃茶王得普成就清净大光明所作业解脱门。

　　四普成就等者钝识者现之以通利智者示之以法遍世多劫名普成就并如虚空故云清净俱能照世即是光明三轮化生是所作业。

　　可怖畏鸠槃茶王得开示一切众生安隐无畏道解脱门。

　　五世间惑苦可畏不安菩提涅槃安隐无畏万行为其因道则无畏灭果成矣。

　　妙庄严鸠槃茶王得消竭一切众生爱欲海解脱门。

　　六消竭等者爱欲漂流深广如海智日赫照则妄竭真明。

　　高峰慧鸠槃茶王得普现诸趣光明云解脱门。

　　七谓于诸趣普现身云耀通明等之电光也。

　　勇健臂鸠槃茶王得普放光明灭如山重障解脱门。

　　八普放等者身智光明遣除二障。

　　无边净华眼鸠槃茶王得开示不退转大悲藏解脱门。

　　九多劫修悲究竟灭苦为不退转悲多方便故复名藏为安众生所以开示。

　　广大面鸠槃茶王得普现诸趣流转身解脱门。

　　十普现等者称性神通无来去而流转。

　　尔时增长鸠槃茶王承佛威力普观一切鸠槃茶众而说颂言。

　　成就忍力世导师为物修行无量劫永离世间憍慢惑是故其身最严净。

　　偈中初偈通显明佛已灭怨怨之大者莫越憍慢有之则卑陋灭之则端严。

　　佛昔普修诸行海教化十方无量众种种方便利群生此解脱门龙主得。

　　佛以大智救众生莫不明了知其心种种自在而调伏严幢见此生欢喜。

　　神通应现如光影法轮真实同虚空如是处世无央劫此饶益王之所证。

　　众生痴翳常蒙惑佛光照现安隐道为作救护令除苦可畏能观此法门。

　　次四偈可知。

　　欲海漂沦具众苦智光普照灭无余既除苦已为说法此妙庄严之所悟。

　　六中初句欲海欲为苦本云具众苦次二句消竭既欲恶止当说善行(欲为苦本者法华云诸苦所因贪欲为本)。

　　佛身普应无不见种种方便化群生音如雷震雨法雨如是法门高慧入。

　　七中初句普现身云次句明等电光故云种种次句兼明雷雨雷有二义一远震二发生谓蛰虫发动草木发萌圆音之雷可以思准(次句明等电光者下经云通明无畏以为电光谓十通十明十无畏等皆称电光故云方便圆音之雷可以思准者谓雷震百里今周法界二𤼵生是标云何为发耽着禅味起大功用是蛰虫𤼵动云何为生令诸众生善根萌芽未生令生)。

　　清净光明不唐发若遇必令消重障演佛功德无有边勇臂能明此深理。

　　为欲安乐诸众生修习大悲无量劫种种方便除众苦如是净华之所见。

　　神通自在不思议其身普现遍十方而于一切无来去此广面王心所了。

　　余三可知。

　　复次毗楼博叉龙王得消灭一切诸龙趣炽然苦解脱门。

　　第三龙王众准偈及梵本皆有十前第。

　　卷中长行脱第五但有十法今长行十一法初一即西方天王法门及第二如偈当释。

　　娑竭罗龙王得一念中转自龙形示现无量众生身解脱门。

　　云音幢龙王得于一切诸有趣中以清净音说佛无边名号海解脱门。

　　三与偈文通有六义一诸趣是化处二净音是化具三佛名是化法四神通是化本五众生是化机六随乐是化意。

　　焰口龙王得普现无边佛世界建立差别解脱门。

　　四普现等者谓一毛普现无边依正以毛称性能广容故广容即是普遍故能现之佛还自住于毛孔所现刹中能所无杂依正区分大小宛然名建立差别。

　　焰龙王得一切众生瞋痴盖缠如来慈愍令除灭解脱门。

　　五静法云准梵本有焰龙王得一切众生瞋痴盖缠如来慈愍令除灭解脱门谓大慈居怀则三毒俱灭。

　　云幢龙王得开示一切众生大喜乐福德海解脱门。

　　六开示等者佛大慈悲是福德海二资粮满然后得故众生慈福即是百川佛毛示现以表同体既知同体自然朝宗因示悟入故得大喜乐(自然朝宗者谓百川趣海如万国归朝礼云春见曰朝夏见曰宗)。

　　德叉迦龙王得以清净救护音灭除一切怖畏解脱门。

　　七慈音智俱故云清净净无贪爱何畏何忧。

　　无边步龙王得示现一切佛色身及住劫次第解脱门。

　　八示现等者谓于身中现身土也。

　　清净色速疾龙王得出生一切众生大爱乐欢喜海解脱门。

　　九观佛昔行深广故爱乐欢喜海言通二谓欢喜供养。

　　普行大音龙王得示现一切平等悦意无碍音解脱门。

　　十示现等者谓为众演音故云示现音有四义一类多谓一切二普遍谓平等三称根清雅故云悦意四一音随类故云无碍无碍即方便也。

　　无热恼龙王得以大悲普覆云灭一切世间苦解脱门。

　　十一谓此无热龙住清凉池出香美水流注四海导引百川时布慈云降澍甘泽是故能灭诸世间苦。

　　尔时毗楼博叉龙王承佛威力普观一切诸龙众已而说颂言。

　　汝观如来法常尔一切众生咸利益能以大慈哀愍力拔彼畏涂沦坠者。

　　偈有十一初中诸龙有四热恼名炽然苦今并有治一金翅所食苦初句为治以观佛法同三归故二行欲时复本身苦三鳞甲细虫苦并第二句为治学佛等利故四热砂着身苦后二句为治以不堪虫痒热砂中𩥇今大悲哀愍故能治之有说四苦无鳞甲细虫而有风吹宝衣露身之苦亦以第二句治之就龙且说龙趣末句约佛通拔畏涂(诸龙皆有四种热恼者经论不同然谤佛经说如阿那婆达多龙王三种过患皆悉远离一者热沙不堕其头二者不以蛇身行欲三者无迦楼罗鸟之畏彼喻𤼵菩提心离三界恶然会之亦同无鳞甲细虫而有风吹者由有细虫故𩥇热沙此二则同其风吹宝衣露身即现复本身之耻所以互有开合)。

　　一切众生种种别于一毛端皆示现神通变化满世间娑竭如是观于佛。

　　二中此就佛论示现前约龙云能转又前一念时促今一毛处小二文影略余九可知但第五偈即前所脱。

　　佛以神通无限力广演名号等众生随其所乐普使闻如是云音能悟解。

　　无量无边国土众佛能令入一毛孔如来安坐彼会中此焰口龙之所见。

　　一切众生瞋恚心缠盖愚痴深若海如来慈愍皆除灭焰龙观此能明见。

　　一切众生福德力佛毛孔中皆显现现已令归大福海此高云幢之所观。

　　佛身毛孔发智光其光处处演妙音众生闻者除忧畏德叉迦龙悟斯道。

　　三世一切诸如来国土庄严劫次第如是皆于佛身现广步见此神通力。

　　我观如来往昔行供养一切诸佛海于彼咸增喜乐心此速疾龙之所入。

　　佛以方便随类音为众说法令欢喜其音清雅众所悦普行闻此心欣悟。

　　众生逼迫诸有中业惑漂转无人救佛以大悲令解脱无热大龙能悟此。

　　复次毗沙门夜叉王得以无边方便救护恶众生解脱门。

　　第四夜叉王众长行十法(第四夜叉王下前之十段长行偈颂委释第十一段去即摘难释此下多不释偈偈有难者悬引释于长行之中讲者自对会之)初一即此方天王得以无边等者谓善者自乐不待加哀恶者必苦心则偏重巧救多门故云无边又此天能伏恶鬼令不犯众生是救护也。

　　自在音夜叉王得普观察众生方便救护解脱门。

　　二普观悲救救苦护善不滞空有故云方便。

　　严持器仗夜叉王得能资益一切甚羸恶众生解脱门。

　　三恶业障重名甚羸恶又羸无善力谓一阐提恶即弊恶谤方等经者明示妙理是谓资益。

　　大智慧夜叉王得称扬一切圣功德海解脱门。

　　四仿佛叹佛得名闻果。

　　焰眼主夜叉王得普观察一切众生大悲智解脱门。

　　五悲智二照合为一心与法身俱故恒观察。

　　金刚眼夜叉王得种种方便利益安乐一切众生解脱门。

　　六妙音说法利益多端唯应度者声暨能益。

　　勇健臂夜叉王得普入一切诸法义解脱门。

　　七教广理深一句能演即是普入。

　　勇敌大军夜叉王得守护一切众生令住于道无空过者解脱门。

　　八令物离邪则能住正为守护矣然住正道者则不分别是邪是正云不思议(住正道者下即净名入不二法门品中珠顶王菩萨之言)。

　　富财夜叉王得增长一切众生福德聚令恒众生罪恶深可怖于百千劫不见佛漂流生死受众苦为救是等佛兴世。

　　如来救护诸世间悉现一切众生前息彼畏涂轮转苦如是法门音王入。

　　众生恶业为重障佛示妙理令开解譬以明灯照世间此法严仗能观见。

　　佛昔劫海修诸行称赞十方一切佛故有高远大名闻此智慧王之所了。

　　智慧如空无有边法身广大不思议是故十方皆出现焰目于此能观察。

　　受快乐解脱门。

　　九集福德因受快乐果由身智光得增长也。

　　力坏高山夜叉王得随顺忆念出生佛力智光明解脱门。

　　十念佛修因生十力果天未证极故云随顺。

　　尔时多闻大夜叉王承佛威力普观一切夜叉众会而说颂言。

　　偈中亦千文显可知。

　　一切趣中演妙音说法利益诸群生其声所暨众苦灭入此方便金刚眼。

　　一切甚深广大义如来一句能演说如是教理等世间勇健慧王之所悟。

　　一切众生住邪道佛示正道不思议普使世间成法器此勇敌军能悟解。

　　世间所有众福业一切皆由佛光照佛智慧海难测量如是富财之解脱。

　　忆念往劫无央数佛于是中修十力能令诸力皆圆满此高幢王所了知。

　　复次善慧摩睺罗伽王得以一切神通方便令众生集功德解脱门。

　　第五摩睺罗伽众十法一普现威光名为神通不动性净示涅槃因故云方便依因集德必得无依涅槃。

　　净威音摩睺罗伽王得使一切众生除烦恼得清凉悦乐解脱门。

　　二除惑契寂是清净因清凉悦乐是涅槃果。

　　胜慧庄严髻摩睺罗伽王得普使一切善不善思觉众生入清净法解脱门。

　　三善者善之不善者佛亦善之善觉亦亡乃入本净(善者善之等即道德经云善者吾善之不善者吾亦善之)。

　　妙目主摩睺罗伽王得了达一切无所著福德自在平等相解脱门。

　　四福非福相染不可着非福现福名自在相佛佛无二是平等相。

　　灯幢摩睺罗伽王得开示一切众生令离黑暗怖畏道解脱门。

　　五无智黑因如灯开示怖畏苦果如幢为归。

　　最胜光明幢摩睺罗伽王得了知一切佛功德生欢喜解脱门。

　　六以知佛德同空齐已一性故欢喜也。

　　师子臆摩睺罗伽王得勇猛力为一切众生救护主解脱门。

　　七见理决断闻深不怖闻浅不疑闻非深非浅意而有勇八风不倾为勇猛力既以自正必能正他为救护主(闻深不怖等者大分深义所谓空也闻说于空谓同断灭故令人怖故大品云既非先有亦非后无自性常空勿生惊怖闻浅不疑者浅谓涉事方便多门则令疑惑今知随宜何所疑耶闻非深非浅疑无所据使身心𣴭然知非深为妙有非浅为真空离身心相方为勇猛可造斯境又此三句亦即三观初空次假后中道三句齐闻一念皆会)。

　　众妙庄严音摩睺罗伽王得令一切众生随忆念生无边喜乐解脱门。

　　八往修喜因故见念皆喜。

　　须弥臆摩睺罗伽王得于一切所缘决定不动到彼岸满足解脱门。

　　九见理智成则缘不动智为行本诸度悉圆亦犹海纳百川更不流矣。

　　可爱乐光明摩睺罗伽王得为一切不平等众生开示平等道解脱门。

　　十开生等理示佛等应破情不等令悟性等为平等道。

　　尔时善慧威光摩睺罗伽王承佛威力普观一切摩睺罗伽众而说颂言。

　　十偈如次文显可知。

　　汝观如来性清净普现威光利群品示甘露道使清凉众苦永灭无所依。

　　一切众生居有海诸恶业惑自缠覆示彼所行寂静法离尘威音能善了。

　　佛智无等叵思议知众生心无不𥁞为彼阐明清净法如是严髻心能悟。

　　无量诸佛现世间普为众生作福田福海广大深难测妙目大王能悉见。

　　一切众生忧畏苦佛普现前而救护法界虚空靡不周此是灯幢所行境。

　　佛一毛孔诸功德世间共度不能了无边无尽同虚空如是广大光幢见。

　　如来通达一切法于彼法性皆明照如须弥山不倾动入此法门师子臆。

　　佛于往昔广大劫集欢喜海深无𥁞是故见者靡不欣此法严音之所入。

　　了知法界无形相波罗蜜海悉圆满大光普救诸众生山臆能知此方便。

　　汝观如来自在力十方降现罔不均一切众生咸照悟此妙光明能善入。

　　复次善慧光明天紧那罗王得普生一切喜乐业解脱门。

　　第六紧那罗王十法一世喜乐业皆因佛生。

　　妙华幢紧那罗王得能生无上法喜令一切受安乐解脱门。

　　二闻深适神故法喜无上终得涅槃无𥁞安乐。

　　种种庄严紧那罗王得一切功德满足广大清净信解藏解脱门。

　　三佛德深广信亦包含。

　　悦意吼声紧那罗王得恒出一切悦意声令闻者离忧怖解脱门。

　　四音演真法令闻故妄忧除而意悦。

　　宝𣗳光明紧那罗王得大悲安立一切众生令觉悟所缘解脱门。

　　五达境唯心而本空则安立众生于觉悟。

　　普乐见紧那罗王得示现一切妙色身解脱门。

　　六难遇益生所以示现相严常住名为妙色。

　　最胜光庄严紧那罗王得了知一切殊胜庄严果所从生业解脱门。

　　七大智普慈是二严果一切智因是能生业。

　　微妙华幢紧那罗王得善观察一切世间业所生报解脱门。

　　八业细难穷自观示物。

　　动地力紧那罗王得恒起一切利益众生事解脱门。

　　九神通益物无间称恒。

　　威猛主紧那罗王得善知一切紧那罗心巧摄御解脱门。

　　十知机巧化谓摄心正智御心如境。

　　尔时善慧光明天紧那罗王承佛威力普观一切紧那罗众而说颂言。

　　十颂次第文并可知。

　　世间所有安乐事一切皆由见佛兴导师利益诸众生普作救护归依处。

　　出生一切诸喜乐世间咸得无有𥁞能令见者不唐捐此是华幢之所悟。

　　佛功德海无有𥁞求其边际不可得光明普照于十方此庄严王之解脱。

　　如来大音常演畅开示离忧真实法众生闻者咸欣悦如是吼声能信受。

　　我观如来自在力皆由往昔所修行大悲救物令清净此宝𣗳王能悟入。

　　如来难可得见闻众生亿劫时乃遇众相为严悉具足此乐见王之所睹。

　　汝观如来大智慧普应群生心所欲一切智道靡不宣最胜庄严此能了。

　　业海广大不思议众生苦乐皆从起如是一切能开示此华幢王所了知。

　　诸佛神通无间歇十方大地恒震动一切众生莫能知此广大力恒明见。

　　处于众会现神通放大光明令觉悟显示一切如来境此威猛主能观察。

　　复次大速疾力迦楼罗王得无著无碍眼普观察众生界解脱门。

　　第七迦楼罗王依贤首静法皆云准颂长行脱第五执持王一智无著故见无碍悲普观故通悉调。

　　不可坏宝髻迦楼罗王得普安住法界教化众生解脱门。

　　二遍坐觉𣗳名住法界现通说法名为教化。

　　清净速疾迦楼罗王得普成就波罗蜜精进力解脱门。

　　三进䇿诸度往修故成。

　　不退心庄严迦楼罗王得勇猛力入如来境界解脱门。

　　四境界如偈文难思则入方为勇猛。

　　大海处摄持力迦楼罗王得入佛行广大智慧海解脱门。

　　五诸本多脱遇本有文云大海处摄持力迦楼罗王得能竭众生烦恼海解脱门多是古䟽本脱今依有本然偈约能竭说佛福智(今南藏能竭众生烦恼海)。

　　坚法净光迦楼罗王得成就无边众生差别智解脱门。

　　六众生无边故成就智多。

　　妙严冠髻迦楼罗王得庄严佛法城解脱门。

　　七城有三义一防外敌二养人众三开门引摄(城有三义下文有二意先解长行城义后会偈颂门义前中有三初立城三义)今言法城通教理行果行契理教则无不俱严故(次今言法城已下出城体)各有三义谓了心城之性空则众惑不入见恒沙性德则万行爰增道无不通则自他引摄(三各有三义下别释教理行果皆有防外敌等三而四法为三以理行合释非理不显行非行不显理故初若了心城之性空则众惑不入是防外敌义性空是理谓自性净心不与妄合即理防外敌了空即行众惑不入即行为城名防外敌见恒沙性德则万行爰增即是第二养人众义恒沙性德是不空藏是理所养见即行体万行爰增即行养人众义以知法性本寂有大智慧增定慧等道无不通则自他引摄者第三开门引摄义道无不通言含二意一理即是道无不通故即开门引摄二行契于道则无所不通故能引摄二利之行)便能契果绝百非以成解脱养众德以全法身开般若而无不通矣(便能契下约果城说三义果由理行故便能即契果位三德为涅槃城之三义矣)方显教城无非养所诠旨句句通神(方显教下第三由上三城皆因能诠方显教功三义可思)有斯多义故偈云广大叵穷重重四门故无数量究竟能阐唯我世尊(有斯多义下二会释偈文重重四门者且第一重即是四句谓一有门二空门三亦空亦有门四非空非有门天台以斯历于四教则有四个四门略如前玄谈中辩今且于一重四句中更有四重四门然执着成见取成四谤得意为门今取门义言四重者一即单四句如句所说二复四句谓一有有有无二无有无无三亦有亦无有亦有亦无无四非有非无有非有非无无而言复者四句之中皆说有无故第三具足四句者四句之中皆具四故第一有句具四者谓一有有二有无三有亦有亦无四有非有非无第二无句中四者一无有二无无三无亦有亦无四无非有非无第三亦有亦无具四者一亦有亦无有二亦有亦无无三亦有亦无亦有亦无四亦有亦无非有非无第四非有非无具四者一非有非无有二非有非无无三非有非无亦有亦无四非有非无非有非无上四四一十六句为具足四句第四绝言四句者一单四句外一绝言二复四句外一绝言三具足四句外一绝言有三绝言若为见释上诸四见一一皆有八十八使相应是见即外道见故若约佛法历四教四门各生四见又一种四句各一绝言如是一一亦各有八十八使六十二见百八等惑若破诸见一一见破一一成门故云重重四门又重重者如一有无门具诸四句则历常无常我与无我等亦有多四句谓一有无常二无无常三亦有亦无无常四非有非无无常等又历万行谓布施等如云一有布施二无布施三亦有亦无布施四非有非无布施等)。

　　普㨗示现迦楼罗王得成就不可坏平等力解脱门。

　　八法身无相故不可坏体即真如凡圣平等无分别智安住证会名成就力。

　　普观海迦楼罗王得了知一切众生身而为现形解脱门。

　　九现同类形方便调伏。

　　龙音大目精迦楼罗王得普入一切众生殁生行智解脱门。

　　十众生殁生皆由行业佛生死智方能普入。

　　大方广佛华严经䟽钞会本第三之一

　　音释

　　蛰

　　(直立切虫藏也)。

　　痒

　　(以两切与痒同)。

　　𩥇

　　(陟扇切马土浴也)。

　　䕃

　　(于禁切芘也)。

　　蹈

　　(徒到切践也)。

　　递

　　(大计切更互也)。

　　耽

　　(都含切乐也)。

　　复

　　(音福重也)。

　　涤除

　　(涤音狄洗也)。

　　慰

　　(纡胃切安也)。

　　痴翳

　　(痴超之切迷也翳于计切障也)。

　　漂沦

　　(漂音飘流也沦龙春切没也)。

　　羸恶

　　(羸伦为切瘦也)。

　　暨

　　(巨至切及也)。

　　叵思

　　(叵普火切不可也)。

　　㨗

　　(疾业切疾也)。

　　大方广佛华严经䟽钞会本第三之二　横一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时大速疾力迦楼罗王承佛威力普观一切迦楼罗众而说颂言。

　　颂文如次配释可知。

　　佛眼广大无边际普见十方诸国土其中众生不可量现大神通悉调伏。

　　佛神通力无所碍遍坐十方觉树下演法如云悉充满宝髻听闻心不逆。

　　佛于往昔修诸行普净广大波罗蜜供养一切诸如来此速疾王深信解。

　　如来一一毛孔中一念普现无边行如是难思佛境界不退庄严悉明睹。

　　佛行广大不思议一切众生莫能测导师功德智慧海此执持王所行处。

　　但第五偈或有前脱故略释之初二句甚深广大次句福智相严行通因果因深果远已不思议复有一行是如来行所谓大乘大般涅槃则行为果果皆绝言道佛行如出现品(复有一行是如来行即涅槃第十一至下当引)。

　　如来无量智慧光能灭众生痴惑网一切世间咸救护此是坚法所持说。

　　法城广大不可穷其门种种无数量如来处世大开阐此妙冠髻能明入。

　　一切诸佛一法身真如平等无分别佛以此力常安住普㨗现王斯具演。

　　佛昔诸有摄众生普放光明遍世间种种方便示调伏此胜法门观海悟。

　　佛观一切诸国土悉依业海而安住普雨法雨于其中龙音解脱能如是。

　　复次罗睺阿修罗王得现为大会尊胜主解脱门。

　　第八阿修罗王十法一修罗尊胜等须弥之高如来威光蔽十方大众众生各见真胜主也。

　　毗摩质多罗阿修罗王得示现无量劫解脱门。

　　二彼能以一[糸*系]作种种事今一刹那现于多劫调生等事。

　　巧幻术阿修罗王得消灭一切众生苦令清净解脱门。

　　三以多法门入佛境界则苦灭心净种种法门亦如幻也下云苫末罗即巧幻梵音。

　　大眷属阿修罗王得修一切苦行自庄严解脱门。

　　四多劫多苦为物非己如尸毗救鸽萨埵投崖已是丈夫最胜严饰况终克寂智万德以严翻显无利勤苦诚为可丑既为物而行故有大眷属(如尸毗王代鸽即智论第五及报恩经皆本师本行如常所知)。

　　婆稚阿修罗王得震动十方无边境界解脱门。

　　五以大幻通力动刹悟机不怖众生斯为大力大力婆稚华梵异耳。

　　遍照阿修罗王得种种方便安立一切众生解脱门。

　　六开种种权门安众生于一极之乐权为入大之本故皆佛智因权实不迷斯为遍照。

　　坚固行妙庄严阿修罗王得普集不可坏善根净诸染着解脱门。

　　七万善顺理普不可坏斯解脱处何染不亡功归正觉故偈云佛力如是修者坚固妙严。

　　广大因慧阿修罗王得大悲力无疑惑主解脱门。

　　八悲用智故普令无疑主斯事者广大因慧。

　　现胜德阿修罗王得普令见佛承事供养修诸善根解脱门。

　　九供事修善有胜德故。

　　善因阿修罗王得普入一切趣决定平等行解脱门。

　　十普入诸趣明处无不遍偈云三世时无不均同有佛性名为决定具上三义平等行焉不宣实义非善音也此上一段及后夜神皆结归名上下例然恐繁不释。

　　尔时罗睺阿修罗王承佛威力普观一切阿修罗众而说颂言。

　　颂文如次可知。

　　十方所有广大众佛在其中最殊特光明遍照等虚空普现一切众生前。

　　百千万劫诸佛土一刹那中悉明现舒光化物靡不周如是毗摩深赞喜。

　　如来境界无与等种种法门常利益众生有苦皆令灭苫末罗王此能见。

　　无量劫中修苦行利益众生净世间由是牟尼智普成大眷属王斯见佛。

　　无碍无等大神通遍动十方一切刹不使众生有惊怖大力于此能明了。

　　佛出于世救众生一切智道咸开示悉令舍苦得安乐此义遍照所弘阐。

　　世间所有众福海佛力能生普令净佛能开示解脱处坚行庄严入此门。

　　佛大悲身无与等周行无碍悉令见犹如影像现世间因慧能宣此功德。

　　希有无等大神通处处现身充法界各在菩提树下坐此义胜德能宣说。

　　如来往修三世行诸趣轮回靡不经脱众生苦无有余此妙音王所称赞。

　　复次示现宫殿主昼神得普入一切世间解脱门。

　　自下第三诸神众有十九众今初主昼神十法一智了物心如空入色光照身器如日合空身遍器中如像在镜世间主力能摄此身此身之性等世间故皆入观机故名普入所入之处即为宫殿(智了物心如空入色者取下偈意偈中如空是喻光明之言含于法喻余皆是法法喻相对略有三入一以初句佛智为能入第三句众生心行为所入入者了达义故八十经云佛智广大同虚空普遍一切众生心悉了世间诸妄想不起种种异分别此即智了物心而云如空入色者出现品云譬如虚空遍至一切色非色处二言光照身器如日合空者即以第二句光明为能入第四句为所入一切世间即众生世间及器世间故云光照身器即取上空喻为所入取光明上法喻皆为能入光通二种身光照事智光双照事理三身遍器中如像在镜者即唯取第四句自有能所则无不入言通三种入一光入二智入如上已说三身入但言无不入不拣身故而言如像在镜者将上如空普遍喻此亦齐今傍出一喻以喻身入质来对镜镜中见像像是执像机感对刹刹中见佛佛是心佛世间主力下上是佛德今摄就昼神故云能摄此身此身之性等世间故者彰入所以智身色身皆等世间论云智性色性皆相即故皆入观机彰入之意并释普字结归长行所入之处下结归神名以难见故所以偏结随缘非有之法身等至等五经当释)。

　　发起慧香主昼神得普观察一切众生皆利益令欢喜满足解脱门。

　　二义圆称机故满心成益。

　　乐胜庄严主昼神得能放无边可爱乐法光明解脱门。

　　三身法二光皆可爱乐。

　　华香妙光主昼神得开发无边众生清净信解心解脱门。

　　四法雨润种已含实者解开善未芽者信发。

　　普集妙药主昼神得积集庄严普光明力解脱门。

　　五无法不悟名普明力旷劫修集成智庄严。

　　乐作喜目主昼神得普开悟一切苦乐众生皆令得法乐解脱门。

　　六方便开示世乐亦苦令其悟入见理法乐如欢喜地也。

　　观方普现主昼神得十方法界差别身解脱门。

　　七如来身云就体则非有无约机则差别遍于十方不可谓之无约佛则称真法界不可谓之有此则随缘非有之法身恒不异事而显现以化寂灭非无之众生恒不异真而成立即无差别之差别也。

　　大悲威力主昼神得救护一切众生令安乐解脱门。

　　八处危者护之令安有苦者救之令乐。

　　善根光照主昼神得普生喜足功德力解脱门。

　　九众生闇于多欲故沉沦长夜以法开晓喜足为先喜足智俱是功德力能令离苦得安乐故。

　　妙华璎珞主昼神得声称普闻众生见者皆获益解脱门。

　　十有觉德行故名称普闻既福广名高故不虚其益(十有觉德行者即毛诗言注云觉大也)。

　　尔时示现宫殿主昼神承佛威力普观一切主昼神众而说颂言。

　　偈文可知。

　　佛智如空无有𥁞光明照曜遍十方众生心行悉了知一切世间无不入。

　　知诸众生心所乐如应为说众法海句义广大各不同具足慧神能悉见。

　　佛放光明照世间见闻欢喜不唐捐示其深广寂灭处此乐庄严心悟解。

　　佛雨法雨无边量能令见者大欢喜最胜善根从此生如是妙光心所悟。

　　普入法门开悟力旷劫修治悉清净如是皆为摄众生此妙药神之所了。

　　种种方便化群生若见若闻咸受益皆令踊跃大欢喜妙眼昼神如是见。

　　十力应现遍世间十方法界悉无余体性非无亦非有此观方神之所入。

　　众生流转险难中如来哀愍出世间悉令除灭一切苦此解脱门悲力住。

　　众生暗覆沦永夕佛为说法大开晓皆使得乐除众苦大善光神入此门。

　　如来福量同虚空世间众福悉从生凡有所作无空过如是解脱华缨得。

　　复次普德净光主夜神得寂静禅定乐大勇健解脱门。

　　第二主夜神十法初七夜神是善财十地善友见解深广弥显众海法门难思一普德净光即善财离垢地善友彼名全同法门名寂静禅定乐普游步普游步言即大勇健也寂静禅定乐即是定体现法乐住故名为乐大勇健者即是定用健则堪能勇则无畏谓见佛净机游戏神通故名勇健亦游步也勇健广大故称普德无惑智俱可谓净光。

　　喜眼观世主夜神得广大清净可爱乐功德相解脱门。

　　二即发光地善友彼名喜目观察众生解脱名大势力普喜幢谓此解脱德无不备化无不周名大势力即今广大身惑俱净无不乐见故云普喜悲为德相即幢义也观察普喜名为喜目。

　　护世精气主夜神得普现世间调伏众生解脱门。

　　三即焰慧地善友彼名普救众生妙德护世精气方是救生由护生故显德之妙也法门全同次第又当谓感必现前调令清净故。

　　寂静海音主夜神得积集广大欢喜心解脱门。

　　四即难胜地善友彼名寂静音海法门名念念出生广大喜庄严念念出生即积集义见佛利生故生大喜庄严二义一见佛修欢喜因严乐见果故二积集此喜神自庄严由定发音名寂静音深广如海。

　　普现吉祥主夜神得甚深自在悦意言音解脱门。

　　五即现前地善友彼云守护一切城增长威力偈云尸利以梵音含于二义一云吉祥二翻为守故下译跋陀室利以为贤首又以首字音同义别彼为头首法界品中乃为守护皆译者方言少融耳若以义会增长威力即是普现吉祥正当次第法门又同彼云甚深自在妙音解脱妙音故悦意悦则意净即寂能演故名自在。

　　普发树华主夜神得光明满足广大欢喜藏解脱门。

　　六即远行地善友彼云开敷一切树华一切开敷即普发也法门彼云菩萨出生广大喜光明文少倒略耳旧经云菩萨无量欢喜知足光明知足满足文相近也谓能知如来巧智示法大福威光故曰光明佛以福智满足物心则含喜名藏。

　　平等护育主夜神得开悟众生令成熟善根解脱门。

　　七即不动地善友彼名大愿精进力救护一切众生法门名教化众生令生善根教化开悟文异义同令生成熟始终异耳谓现通示相皆为调化一切善根皆令生长平等护育即救护一切精进大愿故能为之今文略耳。

　　游戏快乐主夜神得救护众生无边慈解脱门。

　　八念念久修恒遍救护是无边慈也此与善财欢喜地善友似同而文多异又非其次故但直释。

　　诸根常喜主夜神得普现庄严大悲门解脱门。

　　九于三毒难坏众生以大悲门现庄严身故石室留影毒龙革心况现身耶(石室留影毒龙革心者革变也即观佛三昧海经彼事极长今当略意即第七经佛告阿难云如来到那干诃罗国古仙山薝卜华林毒龙池侧青莲华泉北罗刹石穴阿那斯山南尔时彼穴有五罗刹化作龙女与毒龙通龙复降雹罗刹乱行饥馑疾疫已历四年时王惊惧祷祀神祇于事无益下取意引有一梵志赞佛功德彼王焚香遥请如来如来受那干诃罗王弗巴浮提请广现神变罗刹毒龙既受化已尔时龙王长跪合掌劝请世尊唯愿如来常住此间佛若不在我发恶心无由得成无上菩提世尊不离龙窟复受王请人城教化游行往昔行菩萨道处诸龙皆从闻佛欲还复啼哭雨泪白佛言世尊请佛常住云何舍我我不见佛当作恶事坠堕恶道尔时世尊安慰龙王我受汝请坐汝窟中千五百岁释迦文佛踊身入石犹如明镜人见面像诸龙皆见佛在石内影现于外尔时诸龙合掌欢喜不出其池常见佛日尔时世尊结跏趺坐在石壁内众生见时远望则见近则不现诸天百千供养佛影影亦说法时梵天王合掌恭敬以偈颂曰如来处石窟踊身入石里如日无障碍金光相具足我今头面礼牟尼救世尊经文甚广复令众生观于佛座见丈六像坐于草座作一石窟高丈八尺深二十四步青白石相又想此窟成七宝窟复见佛像踊入石壁等广弘明集说远公有石影赞说处所与经全同云在西域那伽诃罗国南山古仙石室中度流沙迳道去此一万五千八百五十里感世之应备于别传西域记第八亦说远公序云昔遇西域沙门辄餐游方之说知有佛影而传者尚未晓然及在此山值罽宾禅师南国律学道士与昔闻既同并是其人游历所经因其详问乃图之为铭曰廓矣大像理玄无名体神入化落影离形回辉层岩凝映虚亭在阴不昧处暗逾明婉出蝉蜕朝宗百灵应不同方迹绝杳𡨋（其一）茫茫荒宇靡劝靡奖淡虚写容拂空傅像相具体微神姿自朗白毫吐曜昏夜中爽感诚乃应扣机发响留音停岫津悟[宴-女+六]尝抚之有会功弗由曩（其二）余如广弘明集罽宾禅师即耶舍三藏)。

　　示现净福主夜神得普使一切众生所乐满足解脱门。

　　十本为众生故成自德令他乐满。

　　尔时普德净光主夜神承佛威力遍观一切主夜神众而说颂言。

　　汝等应观佛所行广大寂静虚空相欲海无涯悉治净离垢端严照十方。

　　偈中十偈如次初中初句解脱之力能观次句即寂静乐神以此定观佛此体故下经云普见三世佛而无取着以知如来无相性相本空故故云寂静虚空相也次句即大勇健准下经则自他兼净也次句定果也上约佛说若约天说即四句皆是定用以住此解脱能见佛体用因果故。

　　一切世间咸乐见无量劫海时一遇大悲念物靡不周此解脱门观世睹。

　　导师救护诸世间众生悉见在其前能令诸趣皆清净如是护世能观察。

　　二三可知。

　　佛昔修治欢喜海广大无边不可测是故见者咸欣乐此是寂音之所了。

　　四中称理遍喜为广大无边纵内心不摇而外现威怒更深难测。

　　如来境界不可量寂而能演遍十方普使众生意清净尸利夜神闻踊悦。

　　五以寂故能遍。

　　佛于无福众生中大福庄严甚威曜示彼离尘寂灭法普发华神悟斯道。

　　六以众生本来自𥁞故是寂灭是以智穷妄末理无不显妄彻真源惑无不𥁞喜方满足余四可知。

　　十方普现大神通一切众生悉调伏种种色相皆令见此护育神之所观。

　　如来往昔念念中悉净方便慈悲海救护世间无不遍此福乐神之解脱。

　　众生愚痴常乱浊其心坚毒甚可畏如来慈愍为出兴此灭冤神能悟喜。

　　佛昔修行为众生一切愿欲皆令满由是具成功德相此现福神之所入。

　　复次遍住一切主方神得普救护力解脱门。

　　第三主方神十法一现身说法令悟得果皆救护力。

　　普现光明主方神得成办化一切众生神通业解脱门。

　　二神通示相是能成办业众生出苦是所成办业。

　　光行庄严主方神得破一切暗障生喜乐大光明解脱门。

　　二法光破闇闇断智生智与法喜俱生断以寂灭为乐。

　　周行不碍主方神得普现一切处不唐劳解脱门。

　　四普现说法闻必惑灭故不唐劳。

　　永断迷惑主方神得示现等一切众生数名号发生功德解脱门。

　　五圣人无名随物立名贵在生德及灭惑耳。

　　遍游净空主方神得恒发妙音令听者皆欢喜解脱门。

　　云幢大音主方神得如龙普雨令众生欢喜解脱门。

　　六七可知。

　　髻目无乱主方神得示现一切众生业无差别自在力解脱门。

　　八业同性空并不失报俱无差异性相无碍为自在力说能感报令除恶业说业性空善业亦亡。

　　普观世业主方神得观察一切趣生中种种业解脱门。

　　九前约说业性相令物绝业此约知业差别拟随机化。

　　周遍游览主方神得所作事皆究竟生一切众生欢喜解脱门。

　　十世人靡不有初鲜克有终今圣人有志有能故所作究竟世人以人随欲不能兼亡今有慈有愍故令物喜谓十波罗蜜无不究竟四无量心令物欢喜(世人靡不有初等者本即毛诗王注周易亦用此言靡无也鲜少也克能也世人以人随欲者书云小人以人从欲君子以欲从人言不能兼亡者亡无也然两字相连即庄子意而亡字有心则自他想忘不恃己功也今云兼于无道之人耳)。

　　尔时遍住一切主方神承佛威力普观一切主方神众而说颂言。

　　颂中次第配释可知。

　　如来自在出世间教化一切诸群生普示法门令悟入悉使当成无上智。

　　神通无量等众生随其所乐示诸相见者皆蒙出离苦此现光神解脱力。

　　佛于暗障众生海为现法炬大光明其光普照无不见此行庄严之解脱。

　　具足世间种种音普转法轮无不解众生听者烦恼灭此遍住神之所悟。

　　一切世间所有名佛名等彼而出生悉使众生离痴惑此断迷神所行处。

　　若有众生至佛前得闻如来羙妙音莫不心生大欢喜遍游虚空悟斯法。

　　佛于一一刹那中普雨无边大法雨悉使众生烦恼灭此云幢神所了知。

　　一切世间诸业海佛昔开示等无异普使众生除业惑此髻目神之所了。

　　一切智地无有边一切众生种种心如来照见悉明了此广大门观世入。

　　佛于往昔修诸行无量诸度悉圆满大慈哀愍利众生此遍游神之解脱。

　　复次净光普照主空神得普知诸趣一切众生心解脱门。

　　第四主空神长行十法一智慧造理则十眼广照日月合空则万像历然。

　　普游深广主空神得普入法界解脱门。

　　二身智二光遍入法界。

　　生吉祥风主空神得了达无边境界身相解脱门。

　　三佛身如空是无边境无生无染为吉祥风。

　　离障安住主空神得能除一切众生业惑障解脱门。

　　四广说圣道则离三障安住二空。

　　广步妙髻主空神得普观察思惟广大行海解脱门。

　　五上求下化名广大行为安众生如妙髻焉。

　　无碍光焰主空神得大悲光普救护一切众生厄难解脱门。

　　六沉生死之厄难悲智光以济之。

　　无碍胜力主空神得普入一切无所著福德力解脱门。

　　七不碍福智相导是谓胜力。

　　离垢光明主空神得能令一切众生心离诸盖清净解脱门。

　　八惑由智遣。

　　深远妙音主空神得普见十方智光明解脱门。

　　九妙音善说。

　　光遍十方主空神得不动本处而普现世间解脱门。

　　十不坏本处而称周十方。

　　尔时净光普照主空神承佛威力普观一切主空神众而说颂言。

　　偈中十颂如次。

　　如来广大目清净如虚空普见诸众生一切悉明了佛身大光明遍照于十方处处现前住普游观此道佛身如虚空无生无所取无得无自性吉祥风所见。

　　三中空有四义含于五法一离能取生即绝妄想二离所取相无相无名三境无自性即是如如四心无所得是为正智迷如以成名相妄想是生悟名相之本如执翻成智如外无智智体即如此二犹空寂照无碍如斯见佛是曰吉祥(空有四义含于五法者四义即无生等五法即名等今当先释五法后消䟽文五法经论皆真且依楞伽列次者即名相妄想正智如如以为其次若瑜伽七十二云一相二名三分别四真如五正智分别即妄想异名相谓言谈安足事处名即于相所有增语分别谓三界行中所有心心所真如谓无为法无我所显圣智所行非一切言谈安足事处正智略有二种一唯出世间正智二世间出世间正智释曰上即根本下即后得此之五法为假为实然相通假实亦具假实二有名唯假有分别同相以有三界心心所实法故是实有若虚妄计度故是假有真如唯实有二智俱实有此五二谛何谛所摄前三世俗有真如胜义有根本智胜义有后得智通二有五从何生名从欲生相与分别俱从想分别生真如无生智从听闻正法如理作意生此之五法为一为异今且将相望余四法论异不异者一相与名若异名应实有不异取相应得名二与分别若异则分别应非相若不异分别外相应以分别为性三与真如若异则相之胜义应非是如观者应舍相求如正觉真如应不觉相若不异真如无差别相亦无差别得相之时应得真如又得真时亦应得相应不清净四相与正智如相与分别说应知名与分别及正智及分别于正智皆当言异余略可知已知五法名相差别今当消䟽䟽中先以五法属文后迷如下辩因起融摄言迷如以成名相则妄想是生者此显迷时唯有三法一名二相三妄想故此五法通该一切而不必同时谓妄想正智此必不并故今有妄想决无正智其如如名相则有隐显此中迷故如如则隐名相则显次云悟名相之本如执翻成智者此显悟时但有其二一正智二如如既有正智决无妄想了得如如名相即隐虽不坏相举体即空理夺于事无不荡尽是故空中无色等法故楞伽云谓了名相及与妄想体不可得名为正智如如即是名相妄想本自不生释曰名相不生则境如矣妄想不生则心如矣了心境如是为正智故唯正智及如如存次云如外无智智体即如者复融上二以为一味如外无智即以如摄智智体即如是以智摄如合为一味故下经云无有智外如为智所入亦无如外智能证于如即斯义也故䟽结云此二犹空寂照无碍寂即是如照即是智如日合空虽有二事一相难分)。

　　如来无量劫广说诸圣道普灭众生障圆光悟此门。

　　四中长行及列并名安住今云圆光圆光表智安住表定二事相资前后互举并能灭障于理无违。

　　我观佛往昔所集菩提行悉为安世间妙髻行斯境一切众生界流转生死海佛放灭苦光无碍神能见。

　　六中生死海者瑜伽七十云五法相似生死得大海名一处无边相似故二甚深故三难度故四不可饮故五大宝所依故释曰由前四义众生流转由第五义菩萨入之且约分喻第九十云由三相故不同水海一自性不同分谓水海唯色一分二沦没不同唯人畜故唯没身故三超度不同未离欲者亦能度故生死海反上可思。

　　余七偈可知。

　　清净功德藏能为世福田随以智开觉力神于此悟众生痴所覆流转于险道佛为放光明离垢神能证智慧无边际悉现诸国土光明照世间妙音斯见佛佛为度众生修行遍十方如是大愿心普现能观察。

　　复次无碍光明主空神得普入佛法及一切世间解脱门。

　　第五主风神十法一以方便风合智日光智入深法而无障碍身入世间而无影像。

　　普现勇业主风神得无量国土佛出现咸广大供养解脱门。

　　二菩萨以求菩提之大心持称真之供具等虚空之广大不碍事之繁多而以全法之身一念供无边之佛如彼风力无不成也。

　　飘击云幢主风神得以香风普灭一切众生病解脱门。

　　三长风忽来浮云散灭慈风忽起惑苦病亡。

　　净光庄严主风神得普生一切众生善根令摧灭重障山解脱门。

　　四福智庄严之风摧坏如山之障。

　　力能竭水主风神得能破无边恶魔众解脱门。

　　五十力降魔十军皆殄独名竭水者欲爱为初故(十力降魔十军皆殄者智论第六云欲为汝初军忧愁军第二饥渴军第三渴爱军第四睡眠军第五怖畏军第六疑军为第七含毒军第八利养军第九着虚妄名闻自高军第十轻慢于他人汝等军如是一切世间人及诸一切天无能破之者我以智慧箭修定智为弓摧破汝魔军如坏瓶投水今以爱欲为水故偏语之)。

　　大声遍吼主风神得永灭一切众生怖解脱门。

　　六毛孔慈音灭除五怖若百窍异吹遍吼悦机(言若百窍异吹者义则可知事出庄子)。

　　树杪垂髻主风神得入一切诸法实相辩才海解脱门。

　　七智入实相故妙辩如海如风击树故能下垂。

　　普行无碍主风神得调伏一切众生方便藏解脱门。

　　八调生方便为智所入故名为藏。

　　种种宫殿主风神得入寂静禅定门灭极重愚痴暗解脱门。

　　九禅定宫殿必定慧双游故能灭痴闇约佛则动寂无二见必灭痴。

　　大光普照主风神得随顺一切众生行无碍力解脱门。

　　十日月明照非风不运智行无碍方便力焉。

　　尔时无碍光明主风神承佛威力普观一切主风神众而说颂言。

　　十偈可知。

　　一切诸佛法甚深无碍方便普能入所有世间常出现无相无形无影像。

　　汝观如来于往昔一念供养无边佛如是勇猛菩提行此普现神能悟了。

　　如来救世不思议所有方便无空过悉使众生离诸苦此云幢神之解脱。

　　众生无福受众苦重盖密障常迷覆一切皆令得解脱此净光神所了知。

　　如来广大神通力克殄一切魔军众所有调伏诸方便勇健威力能观察。

　　佛于毛孔演妙音其音普遍于世间一切苦畏皆令息此遍吼神之所了。

　　佛于一切众刹海不思议劫常演说此如来地妙辩才树杪髻神能悟解。

　　佛于一切方便门智入其中悉无碍境界无边无与等此普行神之解脱。

　　如来境界无有边处处方便皆令见而身寂静无诸相种种宫神解脱门。

　　如来劫海修诸行一切诸力皆成满能随世法应众生此普照神之所见。

　　大方广佛华严经䟽钞会本第三之二

　　音释

　　婆稚

　　(梵语也正云跋稚迦此云团圆又云被缚稚直利切)。

　　鸽

　　(古沓切鸠属)。

　　殄

　　(徒典切灭也)。

　　窍

　　(苦吊切穴也)。

　　苫末罗

　　(梵语也此云金色王名也)。

　　苫

　　(舒瞻切)。

　　窟

　　(苦骨切)。

　　罽宾

　　(梵语此云贱种罽居例切)。
乾隆藏第 130 册 No. 1557 大方广佛华严经疏钞会本(第1卷-第17卷)


　　大方广佛华严经疏钞会本第四之一　横二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　复次普光焰藏主火神得悉除一切世间暗解脱门。

　　第六主火神长行十法有云准梵本此脱第四一以进力现世除物无明以最初故偏从火义。

　　普集光幢主火神得能息一切众生诸惑漂流热恼苦解脱门。

　　二惑有二义一漂二恼善巧回转则能息之。

　　大光遍照主火神得无动福力大悲藏解脱门。

　　三称性之福相惑不动与大悲合自利不动俱能摄德无尽名藏。

　　众妙宫殿主火神得观如来神通力示现无边际解脱门(此神名及法旧本无依今经补出颇与偈文相合)。

　　四有云准梵本神名胜上𧄜光普照法门名普能除烦恼尘谓劫海行满故今能现通灭惑偈云众妙宫神同前列名众妙即胜上义耳然诸本多无或有本则具云众妙宫殿主火神得大慈悲广荫众生解脱门恐是传写脱漏耳。

　　无尽光髻主火神得光明照曜无边虚空界解脱门。

　　五光明照耀等者日光合空等空无际智符实相称实无边虽旷劫修成全同本有穷灵极数妙尽难思实为惑本即是正因智照心源即是了因(日光合空等者初举喻也智符已下二合以智合日以实相合空符者分而合也实相体上本有智光无始迷之今方朗悟即我始会之非照今有故与实相分而合也实相无边智亦无边如空无际光亦无际虽旷劫修成全同本有者以偈文会义也偈云亿劫修成不可思求其边际莫能知义乃修成智无际耳何得分而合也故今答云虽则修成全同本有是以经云演法实相令欢喜故䟽结云穷灵极数即是修成妙尽难思即符本有亦犹始觉同本觉无复始本之异为究竟觉穷灵极数之言即肇论刘遗民所难般若无知论语具云但今谈者所疑于高论之旨欲求圣心之异为谓穷灵极数妙尽𡨋符耶谓将心体自然灵怕独感耶若穷灵极数妙尽冥符则寂照之名故是定慧之体耳若心体自然灵怕独感则群数之应固已几乎息矣此公意云若穷灵极数妙尽冥符则修极于无修穷灵为照妙尽为寂亦是我之定慧何用别立无知若心体自然灵怕独感则是体本无知固合无乎应用何以言般若无知对缘而照故结云疑者当以抚会应机睹变之知不可谓之不有论主答云意谓妙𥁞𡨋符不可定慧为名灵怕独感不可称群数已息两言虽异妙用常一迹我而乘在圣不殊也释曰观肇公答上句云既冥符心体何可以定慧为名若以定慧为名则未符心体答下句意云灵怕独感与穷灵极数二义相合何得息于群数之应故云两言虽异在圣不殊也今䟽总不用彼难答本意借其问中一句谓穷其灵鉴极其数运妙无不𥁞则合心体难思耳)如空与日今略申十义以辩难思一谓日与空非即非离二非住非不住三而日善作破闇良缘显空之要四虽复灭闇显空空无损益五理实无损事以推之闇蔽永除性乃无增空界所含万像皆现六而此虚空性虽清净若无日光则有闇起七非以虚空空故自能除闇闇若除者必假日光八日若无空无光无照空若无日闇不自除九然此闇性无来无去日之体相亦不生不灭十但有日照空则乾坤洞晓以智慧日照心性空亦有十义准喻思之(以智慧日照心性空下总以法合凭喻解法故云准思)非唯释此一文乃远通众经该罗前后。

　　种种焰眼主火神得种种福庄严寂静光解脱门。

　　六体寂发照名寂静光以斯成福庄严身相。

　　十方宫殿如须弥山主火神得能灭一切世间诸趣炽然苦解脱门。

　　威光自在主火神得自在开悟一切世间解脱门。

　　七八可知。

　　光照十方主火神得永破一切愚痴执着见解脱门。

　　九分别法相永离不了愚痴悟法实性便无执着之见。

　　雷音电光主火神得成就一切愿力大震吼解脱门。

　　十以行扶愿故能现世作师子吼。

　　尔时普光焰藏主火神承佛威力普观一切主火神众而说颂言。

　　颂加第四余并可知。

　　汝观如来精进力广大亿劫不思议为利众生现世间所有暗障皆令灭。

　　众生愚痴起诸见烦恼如流及火然导师方便悉灭除普集光幢于此悟。

　　福德如空无有尽求其边际不可得此佛大悲无动力光照悟入心生喜。

　　我观如来之所行经于劫海无边际如是示现神通力众妙宫神所了知。

　　亿劫修成不可思求其边际莫能知演法实相令欢喜无尽光神所观见。

　　十方所有广大众一切现前瞻仰佛寂静光明照世间此妙焰神所能了。

　　牟尼出现诸世间坐于一切宫殿中普雨无边广大法此十方神之境界。

　　诸佛智慧最甚深于法自在现世间能悉阐明真实理威光悟此心欣庆。

　　诸见愚痴为暗盖众生迷惑常流转佛为开阐妙法门此照方神能悟入。

　　愿门广大不思议力度修治已清净如昔愿心皆出现此震音神之所了。

　　复次普兴云幢主水神得平等利益一切众生慈解脱门。

　　第七主水神长行十法一无缘大慈是曰平等。

　　海潮云音主水神得无边法庄严解脱门。

　　二无边行法庄严自他。

　　妙色轮髻主水神得观所应化方便普摄解脱门。

　　三寂然不动以观机感而遂通以随摄若冬则积雪凝白夏则无处不流(寂然不动以观机者此言即周易系辞具云夫易无思也无为也寂然不动感而遂通天下之故今借此言也)。

　　善巧漩澓主水神得普演诸佛甚深境界解脱门。

　　四妙音演佛深旨令悟妙法旋澓。

　　离垢香积主水神得普现清净大光明解脱门。

　　五身智二光遍觉开化大充法界清净无垢。

　　福桥光音主水神得清净法界无相无性解脱门。

　　六清净法界性相俱绝德无不见则大用不亡。

　　知足自在主水神得无尽大悲海解脱门。

　　七众生不穷故大悲无尽满而不溢有知足义焉流止从缘斯为自在。

　　净喜善音主水神得于菩萨众会道场中为大欢喜藏解脱门。

　　八处处见佛故大喜无穷喜从佛生即佛名藏若聆泉流之响无不悦也。

　　普现威光主水神得以无碍广大福德力普出现解脱门。

　　九性相无碍之福故能普现神通若空色相映之流威光荡漾。

　　吼声遍海主水神得观察一切众生发起如虚空调伏方便解脱门。

　　十调生行广如空无边用靡暂停如空无尽。

　　尔时普兴云幢主水神承佛威力普观一切主水神众而说颂言。

　　清净慈门刹尘数共生如来一妙相一一诸相莫不然是故见者无厌足。

　　偈中第一偈前半辩一相因果次句例余后句辩益初言清净者离过无缘故门如尘数者随宜利乐故以慈为因得妙相果以相为因得无猒果然如来相有纯有杂此就纯门若以杂门则随一相一毛皆收如来法界行尽亦相相皆尔纯杂无碍因果相融圆成非分成故佛一相一毛即同法界无有分量今此神从一慈门入无尽相耳此约十身之相(前半辩一相因果等者䟽文有二先消经文辩十身相后引经论辩三身相今初言纯杂无碍因果相融者然如来相亦具四句一一因一相二一因一切相此皆纯门三一切因一相四一切因一切相皆是杂门正纯恒杂杂而常纯故云无碍由因相无碍果相亦无碍故得圆成非分成耳以一切纯杂无碍之行成一相故故此一相即同法界况因果交彻因中有无𥁞之果果中有难思之因)若三十二相之因但说一相一因如智度瑜伽等论涅槃大集等经至相海品当引(若三十二相下第二引经及论说三身相唯语化身而总指在余智论当三十二瑜伽当四十九涅槃二十九经云善男子若菩萨摩诃萨持戒不动施心不移安住实语如须弥山以是业缘得足下平满如奁底相若于父母所和尚师长乃至畜生以如法财供养供给以是业缘得足下千辐轮相若菩萨不杀不盗于父母师长常生欢喜以是业缘得成三相一者手指纤长二足跟修长三其身方直若菩萨修四摄法摄取众生以是业缘得网缦指如白鹅王若菩萨父母师长若病苦时自手洗拭捉持案摩以是业缘得手足软嫩若菩萨持戒闻法惠施无厌以是业缘得节踝𦟛满身毛上靡若菩萨专心听法演说正教以是业缘得鹿王腨若菩萨于诸众生不生害心饮食知足常乐惠施瞻病施药以是业缘其身圆满如尼拘陀𣗳立手过膝顶有肉髻无见顶相若菩萨见怖畏者为作救护见裸露者施与衣服以是业缘得阴藏相若菩萨亲近智者远离愚人善喜问答扫饰行路以是业缘皮肤细滑身毛右旋若菩萨常以饮食衣服卧具医药香华灯明施人以是业缘得身金色常光照耀若菩萨行施之时所珍之物能舍不吝不观福田及非福田以是业缘得七处满相若菩萨布施之时心不生疑以是业缘得柔软声相若菩萨如法求财以用布施以是业缘缺骨充满师子上身臂肘𦟛纤若菩萨远离两舌恶口恚心以是业缘得四十齿白净齐密若菩萨于诸众生修大慈悲以是业缘得二牙相若菩萨常作是愿有来求者随意给与以是业缘得师子颊若菩萨随诸众生所须之食悉皆与之以是业缘得味中上味若菩萨自修十善遍以化人以是业缘得广长舌若菩萨不讼彼短不谤正法以是业缘得梵音声若菩萨见诸怨憎生于喜心以是业缘得目𥈤绀色若菩萨不隐他德称扬其善以是业缘得白毫相善男子若菩提修习如是三十二相业因缘时则得不退菩萨之心)。

　　世尊往昔修行时普诣一切如来所种种修治无懈倦如是方便云音入。

　　佛于一切十方中寂然不动无来去应化众生悉令见此是髻轮之所知。

　　如来境界无边量一切众生不能了妙音演说遍十方此善漩神所行处。

　　世尊光明无有尽充遍法界不思议说法教化度众生此净香神所观见。

　　第五偈初言无尽以显光常次充法界以辩光遍不思议者以显光深非色现色非青黄而青黄故其第三句是显光用余八可知。

　　如来清净等虚空无相无形遍十方而令众会靡不见此福光神善观察。

　　佛昔修习大悲门其心广遍等众生是故如云现于世此解脱门知足了。

　　十方所有诸国土悉见如来坐于座朗然开悟大菩提如是喜音之所入。

　　如来所行无挂碍遍往十方一切刹处处示现大神通普现威光已能悟。

　　修习无边方便行等众生界悉充满神通妙用靡暂停吼声遍海斯能入。

　　复次出现宝光主海神得以等心施一切众生福德海众宝庄严身解脱门。

　　第八主海神十法颂脱第三一为物供佛是等施福得众宝相以庄严身。

　　不可坏金刚幢主海神得巧方便守护一切众生善根解脱门。

　　二巧随根欲说法护善使其长成。

　　不杂尘垢主海神得能竭一切众生烦恼海解脱门。

　　三谓演深广法体烦恼空梵本偈云一切世间众导师法云大雨不可测消竭无穷诸苦海此离垢尘入法门若准此文乃竭苦海。

　　恒住波浪主海神得令一切众生离恶道解脱门。

　　四若见佛境则惑亡苦息准现经文三是烦恼四是于苦若依梵本前苦后惑既译人脱漏致使文义参差故古德云脱第四颂结名既同故知脱第三恒住波浪者即是普用水为宫殿。

　　吉祥宝月主海神得普灭大痴暗解脱门。

　　五以智灭痴。

　　妙华龙髻主海神得灭一切诸趣苦与安乐解脱门。

　　六为行所迁一切皆苦菩提因起则生灭苦亡便得涅槃寂灭安乐。

　　普持光味主海神得净治一切众生诸见愚痴性解脱门。

　　七将智灭痴未免于见了痴见性痴见自亡真妄等观是佛境也。

　　宝焰华光主海神得出生一切宝种性菩提心解脱门。

　　八一切众生有佛种性圆明可贵具德称宝佛眼普观佛智普示正因令显如出金藏大心若起如种生芽故云出生缘了二因为能悟之妙道(正因令显如出金藏即涅槃经如贫女家中宝藏之喻)。

　　金刚妙髻主海神得不动心功德海解脱门。

　　九了如不取则心不摇动湛如停海万德攸归故须弥可倾魔岂能娆一念降魔如本行集(了如不取则心绝动摇者金刚经云不取于相如如不动须弥可倾魔岂能娆者即高僧传中慧嵬禅师之事云林修定有一恶鬼而现其前有身无首令禅师惧公安然不惧而慰之言喜汝无头痛之患次现无腹之鬼复云喜汝无五脏之忧如是随来随遣竟不能惑魔又化为天女云天帝令我以备扫洒公曰我心如地难可倾动无以革囊见试天女乃腾空而去赞曰大海可竭须弥可倾彼上人者执志坚贞今用一句义意全同)。

　　海潮雷音主海神得普入法界三昧门解脱门。

　　十入法界定如法界遍。

　　尔时出现宝光主海神承佛威力普观一切主海神众而说颂言。

　　偈文可知。

　　不可思议大劫海供养一切诸如来普以功德施群生是故端严最无比。

　　一切世间皆出现众生根欲靡不知普为弘宣大法海此是坚幢所欣悟。

　　一切世间众导师法云大雨不可测消竭无穷诸苦海此离垢尘入法门。

　　一切众生烦恼覆流转诸趣受众苦为其开示如来境普水宫神入此门。

　　佛于难思劫海中修行诸行无有尽永截众生痴惑网宝月于此能明入。

　　佛见众生常恐怖流转生死大海中示彼如来无上道龙髻悟解生欣悦。

　　诸佛境界不思议法界虚空平等相能净众生痴惑网如是持味能宣说。

　　佛眼清净不思议一切境界悉该览普示众生诸妙道此是华光心所悟。

　　魔军广大无央数一刹那中悉摧灭心无倾动难测量金刚妙髻之方便。

　　普于十方演妙音其音法界靡不周此是如来三昧境海潮音神所行处。

　　复次普发迅流主河神得普雨无边法雨解脱门。

　　第九主河神十法一行成雨法若霈然洪霔灭惑生德若悬河迅流无所滞碍。

　　普洁泉涧主河神得普现一切众生前令永离烦恼解脱门。

　　二现身息恼若泉涧洗心。

　　离尘净眼主河神得以大悲方便普涤一切众生诸惑尘垢解脱门。

　　三真实涤垢慈智相资若碧沼澄潭空色交映故名离尘净眼。

　　十方遍吼主河神得恒出饶益众生音解脱门。

　　四圆音遍益若崩浪发响。

　　普救护众生主河神得于一切含识中恒起无恼害慈解脱门。

　　五拯救潭溺。

　　无热净光主河神得普示一切清凉善根解脱门。

　　六善根无惑可谓清凉若阿耨达池永无热恼。

　　普生欢喜主河神得修行具足施令一切众生永离悭着解脱门。

　　七施门无量令彼无悭若蕴藻菱莲普令物喜。

　　广德胜幢主河神得作一切欢喜福田解脱门。

　　八行福契实故见无不欣若深湖广陂是为广德。

　　光照普世主河神得能令一切众生杂染者清净瞋毒者欢喜解脱门。

　　九方便慧力杂染皆净慈彼怨害瞋反成欢若万顷波澄光映天下。

　　海德光明主河神得能令一切众生入解脱海恒受具足乐解脱门。

　　十总[(冰-水+〡)*ㄆ]万善令会涅槃若彼百川咸会大海由智海故名海德光明。

　　尔时普发迅流主河神承佛威力普观一切主河神众而说颂言。

　　偈亦可知。

　　如来往昔为众生修治法海无边行譬如霈泽清炎暑普灭众生烦恼热。

　　佛昔难宣无量劫以愿光明净世间诸根熟者令悟道此普洁神心所悟。

　　大悲方便等众生悉现其前常化诱普使净治烦恼垢净眼见此深欢悦。

　　佛演妙音普使闻众生爱乐心欢喜悉使涤除无量苦此遍吼神之解脱。

　　佛昔修习菩提行为利众生无量劫是故光明遍世间护神忆念生欢喜。

　　佛昔修行为众生种种方便令成熟普净福海除众苦无热见此心欣庆。

　　施门广大无穷尽一切众生咸利益能令见者无悭着此普喜神之所悟。

　　佛昔修行实方便成就无边功德海能令见者靡不欣此胜幢神心悟悦。

　　众生有垢咸净治一切怨害等生慈故得光照满虚空普世河神见欢喜。

　　佛是福田功德海能令一切离诸恶乃至成就大菩提此海光神之解脱。

　　复次柔软胜味主稼神得与一切众生法滋味令成就佛身解脱门。

　　第十主稼神十法一功德智慧二种法味资成佛身。

　　时华净光主稼神得能令一切众生受广大喜乐解脱门。

　　二喜乐由于苦除。

　　色力勇健主稼神得以一切圆满法门净诸境界解脱门。

　　三众生为所净之境。

　　增益精气主稼神得见佛大悲无量神通变化力解脱门。

　　四悲深故通广。

　　普生根果主稼神得普现佛福田令下种无失坏解脱门。

　　五下种佛田必至果无坏。

　　妙严环髻主稼神得普发众生净信华解脱门。

　　六智敷物信获果称华。

　　润泽净华主稼神得大慈愍济诸众生令增长福德海解脱门。

　　七慈眼视物故福聚无量慈则恬和怡悦偈云胜道。

　　成就妙香主稼神得广开示一切行法解脱门。

　　八以行成佛故始成即宣。

　　见者爱乐主稼神得能令法界一切众生舍离懈怠忧恼等诸恶普清净解脱门。

　　九懈于修习忧恼是生勤䇿诸根众恶清净。

　　离垢光明主稼神得观察一切众生善根随应说法令众会欢喜满足解脱门。

　　十随根为说遂求故喜。

　　尔时柔软胜味主稼神承佛威力普观一切主稼神众而说颂言。

　　偈文可知。

　　如来无上功德海普现明灯照世间一切众生咸救护悉与安乐无遗者。

　　世尊功德无有边众生闻者不唐捐悉使离苦常欢喜此是时华之所入。

　　善逝诸力皆圆满功德庄严现世间一切众生悉调伏此法勇力能明证。

　　佛昔修治大悲海其心念念等世间是故神通无有边增益精气能观见。

　　佛遍世间常现前一切方便无空过悉净众生诸惑恼此普生神之解脱。

　　佛是世间大智海放净光明无不遍广大信解悉从生如是严髻能明入。

　　如来观世起慈心为利众生而出现示彼恬怡最胜道此净华神之解脱。

　　善逝所修清净行菩提树下具宣说如是教化满十方此妙香神能听受。

　　佛于一切诸世间悉使离忧生大喜所有根欲皆治净可爱乐神斯悟入。

　　如来出现于世间普观众生心所乐种种方便而成熟此净光神解脱门。

　　复次吉祥主药神得普观一切众生心而勤摄取解脱门。

　　第十一主药神十法十颂一顺情则易摄逆意则难调故普观之。

　　栴檀林主药神得以光明摄取众生俾见者无空过解脱门。

　　离尘光明主药神得能以净方便灭一切众生烦恼解脱门。

　　二三可知。

　　名称普闻主药神得能以大名称增长无边善根海解脱门。

　　四始学者以名为实宾大士以名为佛事。

　　毛孔现光主药神得大悲幢速赴一切病境界解脱门。

　　五以慈善根力放月爱等光身心两病才念便灭(慈善根力者慈善根即涅槃第十五经云复次善男子菩萨四无量心能为一切诸善根本下广说慈心行施发起大愿竟云善男子一切声闻缘觉菩萨诸佛如来所有善根慈为根本善男子菩萨摩诃萨修习慈心能生如是无量善根谓不净观等皆从此生结云如是等法慈为根本善男子以是义故慈是真实非虚妄也若有人问谁是一切诸善根本当言慈是以是义故实非虚妄善男子能为善者名实思惟实思惟者即名为慈慈即如来慈即大乘大乘即慈慈即如来善男子慈即菩提道菩提道即是如来如来即慈次广说慈德是一切善法下广说慈德如提婆达多欲言如来令阿阇世王放护财醉象我即入慈定举手示之即于指端出五师子即便怖畏举身投地敬礼我足善男子我时手指实无师子乃是修慈善根力故令彼调伏广说缘起皆悉结归慈善根力放月爱等光即涅槃二十经尔时世尊在双𣗳间见可阇世王闷绝躄地尔时世尊为阿阇世王入月爱三昧入三昧已放大光明其光清凉往照王身王身疾愈郁蒸除灭乃至王问耆婆何等名为月爱三昧耆婆答言有六义似一譬如月光能令一切优钵罗华开敷鲜明月爱三昧亦复如是能令众生善心开敷是故名为月爱三昧二如月能令行路欢喜此三昧能令修习涅槃道者欢喜三一日至十五日光色渐明此能令善根增长四十六至三十日形色渐减此能令渐灭烦恼五能除郁蒸此能除贪瞋恼热六如月众星中王甘露一味人所爱乐月爱三昧亦复如是诸善中王甘露一味一切众生之所爱乐是故复名月爱三昧)。

　　破暗清净主药神得疗治一切盲冥众生令智眼清净解脱门。

　　六迷理迷报二愚盲[宴-女+六]起惑造业备受众苦佛以正法金錍开其智眼令明三谛故云清净(佛以正法金錍者即涅槃第八迦叶菩萨白佛言世尊佛性者云何甚深难见难入佛言善男子如百盲人为治目故造诣良医是时良医即以金錍抉其眼瞙以一指示问言见不盲人答言我犹未见复以二指三指示之乃言少见善男子是大涅槃微妙经典如来未说亦复如是无量菩萨虽已具足诸波罗密乃至十住犹未能得见于佛性如来既说即便少见是菩萨既得见已咸作是言甚奇世尊我等流转无量生死常为无我之所惑乱善男子如是菩萨位阶十地尚不了了知见佛性何况声闻缘觉之人能得见耶泽州释云十地菩萨各修十度名为百人涅槃为金錍经初一说名一指示中间重说名二指示经未复说名三指示下合中未见佛性并如盲人延公云金錍喻教抉瞙者教能生解喻破无明即今䟽意故名正法金錍而言三指喻三僧祗乃至十地未了分明故言少见若准泽州则涅槃为錍三说为三指者若俱约教则錍指不殊若以涅槃为所诠者又不顺喻宁取延公然三僧祗为三指者亦顺前示及与后示亦顺十住少见之言今不取者遂令佛说一时之中不具三指又以时喻指以未全同故䟽自释以三谛为三指指为旨趣义甚分明一时横观皆观三谛竖至十住亦证三谛第一指者即示俗谛言凡是有心定当作佛皆有佛性二者示真谛为第二指云佛性者名第一义空三示中道为三指经云佛性即是无上菩提中道种子故非有如虚空非无如兔角故知三谛喻于三指)。

　　普发吼声主药神得能演佛音说诸法差别义解脱门。

　　蔽日光幢主药神得能作一切众生善知识令见者咸生善根解脱门。

　　七八可知。

　　明见十方主药神得清净大悲藏能以方便令生信解解脱门。

　　九无爱见之大悲生物德故名藏。

　　普发威光主药神得方便令念佛灭一切众生病解脱门。

　　十世医疗治虽瘥还生永灭生德无先念佛因病因光皆是方便谓佛有无边相相有无边好好放无边光光摄无边众言随念者佛德齐均随缘随乐趣称一佛三昧易成敬一心浓余尽然矣况心凝觉路闇蹈大方。

　　尔时吉祥主药神承佛威力普观一切主药神众而说颂言。

　　颂可知。

　　如来智慧不思议悉知一切众生心能以种种方便力灭彼群迷无量苦。

　　大雄善巧难测量凡有所作无空过必使众生诸苦灭栴檀林神能悟此。

　　汝观诸佛法如是往昔勤修无量劫而于诸有无所著此离尘光所入门。

　　佛百千劫难可遇若有得见及闻名必今获益无空过此普称神之所了。

　　如来一一毛孔中悉放光明灭众患世间烦恼皆令尽此现光神所入门。

　　一切众生痴所盲惑业众苦无量别佛悉蠲除开智照如是破暗能观见。

　　如来一音无限量能开一切法门海众生听者悉了知此是大音之解脱。

　　汝观佛智难思议普现诸趣救群生能令见者皆从化此蔽日幢深悟了。

　　如来大悲方便海为利世间而出现广开正道示众生此见方神能了达。

　　如来普放大光明一切十方无不照令随念佛生功德此发威光解脱门。

　　复次布华如云主林神得广大无边智海藏解脱门。

　　第十二主林神十法十颂一佛德无边皆依智海含德流光所以名藏。

　　擢干舒光主林神得广大修治普清净解脱门。

　　二等众生悲是为广大一一离障名普清净。

　　生芽发耀主林神得增长种种净信芽解脱门。

　　三一切胜因皆为佛道各各心净则种种芽生。

　　吉祥净叶主林神得一切清净功德庄严聚解脱门。

　　四一切功德庄严一毛一一皆然故佛为德聚良以佛果揽因皆圆成非分成是故一因生一切果一果收一切因皆圆融无碍耳。

　　垂布焰藏主林神得普门清净慧恒周览法界解脱门。

　　五智通万法是曰普门客尘不生故曰清净悟如日照顿周法界功如拂镜说智渐明明是本明渐为圆渐(悟如等者楞伽经中有四渐四顿今唯用一彼经大慧白佛言世尊云何净除自心现流为顿为渐答中先明四渐后说四顿渐经云佛告大慧渐净非顿一如庵罗果渐熟非顿如来渐除众生自心现流亦复如是渐净非顿（此喻十信）二如陶家作器渐成非顿（此喻十住）三如大地渐生非顿（此喻十行）四如习艺渐就非顿（此喻十向）上之四渐约于修行未证理故下之四顿约已证理一明镜顿现喻经云譬如明镜顿现一切色像如来净除一切众生自心现流亦复如是顿现无相无所有清净法界（此喻初地至七地）二日月顿照喻云如日月轮顿照显示一切色像如来为离自心现流习气过患众生亦复如是顿为显示不思议胜智境界（此喻八地已上）三藏识顿知喻云譬如藏识顿分别知自心现流及身安立受用境界彼诸依持佛亦复如是顿熟众生所处境界以修行者安处于彼色究竟天（此喻报佛）四佛光顿照喻云譬如法佛所作依佛光明照耀自觉圣趣亦复如是被于法相有性无性恶见妄想照今除灭（此亦喻法报前喻报成此喻顿照）今䟽唯取顿中一日光顿照喻虽举镜喻非是明镜顿照自取拂镜之喻正同大通时时勤拂拭莫遣惹尘埃而复自融通又上四渐四顿多依地位古今同为此释亦顺经文今释通于横竖则位位之中皆有顿义然约横论顿复有多义一顿悟渐修如见九层之台则可顿见要须蹑阶而后得升今亦如是顿了心性即心即佛无法不具而须积功遍修万行此约解悟二者顿修渐悟即如磨镜一时遍磨明净有渐万行顿修悟则渐胜此约证悟三顿修顿悟如利剑斩[糸*系]千茎齐斩一时齐断亦如染千[糸*系]一时齐染一时成色万行齐修一时朗悟四渐修渐悟犹如斩竹节节不同此非今用今言悟如日照即解悟证悟皆悉顿也即顿修顿悟功如拂镜亦非渐修是顿修渐悟义言明是本明渐为圆渐者此融上二恐人谓拂镜非顿明镜本来净何用拂尘埃故为会之此是六祖直显本性破其渐修今为顿经明其渐证随断渐明皆本明矣故云明是本明即无念体上自有真知非别有知知心体也言渐为圆渐者即天台智者意彼有言云渐渐非圆渐圆圆非渐圆谓渐家亦有圆渐圆家亦有圆渐渐家渐者如江出岷山始于滥觞渐家圆者如大江千里圆家渐者如初入海虽则渐深一滴之水已过大江况滥觞耶圆家圆者如穷海无涯底故今云渐是圆家渐尚过渐家之圆况渐家之渐)。

　　妙庄严光主林神得普知一切众生行海而兴布法云解脱门。

　　六知遍趣行如应布法。

　　可意雷声主林神得忍受一切不可意声演清净音解脱门。

　　七了音声性皆同佛音故无不可意能令世间皆闻佛音方云清净。

　　香光普遍主林神得十方普现昔所修治广大行境界解脱门。

　　八昔行称周法界是广大境神通普令物见仿而行之如下喜目即其事也。

　　妙光迥曜主林神得以一切功德法饶益世间解脱门。

　　九众生谄佞自不修德宁有进贤之心今福智益他则物我兼利偈云譣诐即谄佞也(众生谄佞自不修德者诗云内有进贤之志而无譣诐之心苍颉篇曰诐谓谄佞也)。

　　华果光味主林神得能令一切见佛出兴常敬念不忘庄严功德藏解脱门。

　　十敬念则佛兴佛兴则庄严德藏障重者不念不见于佛岂无常哉故应见常见也。

　　大方广佛华严经疏钞会本第四之一

　　音释

　　𦊱碍

　　(𦊱古卖切碍牛代切𦊱碍𦋀也)。

　　迅

　　(迅音信疾也)。

　　离悭着

　　(离力智切远离也悭丘闲切吝也着直略切黏着也)。

　　霈

　　(霈普盖切𩃎霈也)。

　　诱

　　(以九切导也)。

　　恬怡

　　(恬音甜安也怡盈之切和也)。

　　疗

　　(力照切治也)。

　　蠲除

　　(蠲音㳙洁也)。

　　譣诐

　　(譣音险诐彼义切譣诐谓阴险不正也)。

　　蕊

　　(如水切)。

　　漩𣸪

　　(漩旬缘切𣸪房六切漩𣸪水回流也)。

　　藻

　　(子皓切水草也)。

　　菱

　　(闾平切芰也)。

　　奁

　　(力兼切匣也)。

　　辐

　　(方六切)。

　　跟

　　(古痕切足踵也)。

　　缦

　　(莫半切)。

　　絻

　　(亡运切)。

　　软

　　(而[〦/(ㄠ-ㄙ+?)]切柔也)。

　　踝

　　(户瓦切腿两旁曰内外踝)。

　　𦟛

　　(丑[匈-凵+└]切均也直也)。

　　腨

　　(市[〦/(ㄠ-ㄙ+?)]切腨肠也)。

　　裸

　　(郎果切赤体也)。

　　肘

　　(陟柳切臂节也)。

　　颊

　　(古协切面旁也)。

　　𥈤

　　(陟涉切目旁毛也)。

　　嵬

　　(吾回五𦛒二切)。

　　躄

　　(毗亦切倒也)。

　　金錍

　　(正作[鎞-囟+(免-儿)]边迷切金錍掠器)。

　　抉瞙

　　(抉一决切挑也瞙水各切翳瞙)。

　　蹑

　　(尼辄切登也)。

　　滥觞

　　(滥卢瞰切觞尸羊切滥觞泛觞也)。

　　疗

　　(力照切治也)。

　　瘥

　　(楚懈切病愈也)。

　　大方广佛华严经䟽钞会本第四之二　横三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时布华如云主林神承佛威力普观一切主林神众而说颂言。

　　佛昔修习菩提行福德智慧悉成满一切诸力皆具足放大光明出世间。

　　悲门无量等众生如来往昔普净治是故于世能为益此擢干神之所了。

　　若有众生一见佛必使入于深信海普示一切如来道此妙芽神之解脱。

　　一毛所集诸功德劫海宣扬不可尽诸佛方便难思议净叶能明此深义。

　　我念如来于往昔供养刹尘无量佛一一佛所智渐明此𦦨藏神之所了。

　　一切众生诸行海世尊一念悉了知如是广大无碍智妙庄严神能悟入。

　　恒演如来寂妙音普生无等大欢喜随其解欲皆令悟此是雷音所行法。

　　如来示现大神通十方国土皆周遍佛昔修行悉令见此普香光所入门。

　　众生譣诐不修德迷惑沉流生死中为彼阐明众智道此妙光神之所见。

　　佛为业障诸众生经于亿劫时乃现其余念念常令见此味光神所观察。

　　复次宝峰开华主山神得入大寂定光明解脱门。

　　第十三主山神十法一寂而常照故光无不阐。

　　华林妙髻主山神得修习慈善根成熟不可思议数众生解脱门。

　　二相光熟机皆慈善根力如涅槃广明。

　　高幢普照主山神得观察一切众生心所乐严净诸根解脱门。

　　三修因严根本为顺物故瞩莲目而欣乐睹月面而欢心或见诸根一一皆周法界喜益深矣。

　　离尘宝髻主山神得无边劫海勤精进无厌怠解脱门。

　　四如空不染故长劫无怠。

　　光照十方主山神得以无边功德光普觉悟解脱门。

　　五痴故长眠唯福智之能觉。

　　大力光明主山神得能自成熟复令众生舍离愚迷行解脱门。

　　威光普胜主山神得㧞一切苦使无有余解脱门。

　　微密光轮主山神得演教法光明显示一切如来功德解脱门。

　　次三可知。

　　普眼现见主山神得令一切众生乃至于梦中增长善根解脱门。

　　九若睡若寤皆令闻法进行斯为佛业如大璎珞经说过去有佛凡欲说法令大众眠梦中说法令增善根觉得道果涅槃亦云其人梦中见罗刹像等亦表万法皆梦大梦之夜必有大觉之明(涅槃亦云其人梦中见罗刹像即当第九如来性品迦叶菩萨白佛言世尊云何未𤼵菩提心者得菩提因佛告迦叶若有闻是大涅槃经言我不用𤼵菩提心诽谤正法是人即于梦中见罗刹像心中怖惧罗刹语言咄善男子汝今若不𤼵菩提心当断汝命是人惶怖寤已即𤼵菩提之心是人命终若在三趣及在人天续复忆念菩提之心当知是人是大菩萨摩诃萨也)。

　　金刚坚固眼主山神得出现无边大义海解脱门。

　　十称性法门无边大义一音能演是出现也。

　　尔时开华匝地主山神承佛威力普观一切主山神众而说颂言。

　　往修胜行无有边今获神通亦无量法门广辟如尘数悉使众生深悟喜。

　　众相严身遍世间毛孔光明悉清净大慈方便示一切华林妙髻悟此门。

　　佛身普现无有边十方世界皆充满诸根严净见者喜此法高幢能悟入。

　　历劫勤修无懈倦不染世法如虚空种种方便化群生悟此法门名宝髻。

　　众生盲暗入险道佛哀愍彼舒光照普使世间从睡觉威光悟此心生喜。

　　昔在诸有广修行供养刹尘无数佛令众生见发大愿此地大力能明入。

　　见诸众生流转苦一切业障恒缠覆以智慧光悉灭除此普胜神之解脱。

　　一一毛孔出妙音随众生心赞诸佛悉遍十方无量劫此是光轮所入门。

　　佛遍十方普现前种种方便说妙法广益众生诸行海此现见神之所悟。

　　法门如海无边量一音为说悉令解一切劫中演不穷入此方便金刚目。

　　复次普德净华主地神得以慈悲心念念普观一切众生解脱门。

　　第十四主地神十法一念念无间平等普观修慈护法故得金刚之体金刚即内照之实也(修慈护法故得金刚之体亦涅槃意彼第三问云云何得长寿金刚不坏身故以长寿品答长寿问由不杀及施僧之食为因金刚身品答金刚不坏身问因于护法故经初明金刚身义云尔时世尊复告迦叶善男子如来身者是常住身不可坏身金刚之身非杂食身即是法身下迦叶难次如来广答金刚身相后迦叶征因云唯然世尊如来法身金刚不坏而未能知所因云何佛告迦叶以能护持正法因缘故得成就是金刚身迦叶我于往昔护法因缘今得成就是金刚身常住不坏善男子护持正法者不受五戒不修威仪应持刀剑弓箭[矛*牟]槊守护持戒清净比丘此后广说护法之相便引往昔此拘尸城有欢喜增益如来末法之中觉德比丘能师子吼为破戒比丘刀杖所逼时有国王名为有德与破戒比丘共战时王被枪举身周遍觉德赞王王闻法已即便命终生阿閦佛国为彼如来第一弟子觉德比丘却后寿终亦生彼国为第二弟子故知能护功高所护生公释金刚身云长寿之与金刚皆共谈丈六但内外之异长寿为外应之迹金刚为内照之实实照体圆故无方也然则长寿金刚并义通内外而金色示灭故以实照为常实则至妙之色亦常不变矣然长寿对凡夫之夭促金刚对凡身之危脆故无长无短方为长寿非实非虚始曰金刚而推其因由护法者护法令法久住获法身矣今䟽文中言修慈护法者护法即涅槃文修慈即今偈意)。

　　坚福庄严主地神得普现一切众生福德力解脱门。

　　二一毛福力顿现众福。

　　妙华严树主地神得普入诸法出生一切佛刹庄严解脱门。

　　三证入无生不碍严刹。

　　普散众宝主地神得修习种种诸三昧令众生除障垢解脱门。

　　四一向为他。

　　净目观时主地神得令一切众生常游戏快乐解脱门。

　　五观机出现名为游戏。

　　金色妙眼主地神得示现一切清净身调伏众生解脱门。

　　六现净惑身方调物惑。

　　香毛发光主地神得了知一切佛功德海大威力解脱门。

　　七内具德海现威力身如地含海润发生百谷百谷苗稼皆地香毛故。

　　寂音悦意主地神得普摄持一切众生言音海解脱门。

　　八长行一言尽摄无余偈颂则一言普遍无极。

　　妙华旋髻主地神得充满佛刹离垢性解脱门。

　　九焰云普遍令物离垢为性。

　　金刚普持主地神得一切佛法轮所摄持普出现解脱门。

　　十法能摄持心行如金刚之轮佛则不动现世若须弥出海。

　　尔时普德净华主地神承佛威力普观一切主地神众而说颂言。

　　此下颂中亦有二句结法属人可以意得。

　　如来往昔念念中大慈悲门不可说如是修行无有已故得坚牢不坏身。

　　三世众生及菩萨所有一切众福聚悉现如来毛孔中福严见已生欢喜。

　　广大寂静三摩地不生不灭无来去严净国土示众生此𣗳华神之解脱。

　　佛于往昔修诸行为令众生消重障普散众宝主地神见此解脱生欢喜。

　　如来境界无边际念念普现于世间净目观时主地神见佛所行心庆悦。

　　妙音无限不思议普为众生灭烦恼金色眼神能了悟见佛无边胜功德。

　　一切色形皆化现十方法界悉充满香毛发光常见佛如是普化诸众生。

　　妙音普遍于十方无量劫中为众说悦意地神心了达从佛得闻深敬喜。

　　佛毛孔出香焰云随众生心遍世间一切见者皆成熟此是华旋所观处。

　　坚固难坏如金刚不可倾动逾须弥佛身如是处世间普持得见生欢喜。

　　复次宝峰光曜主城神得方便利益众生解脱门。

　　第十五主城神十法有云脱第九法十颂具足一光等方便成熟利益。

　　妙严宫殿主城神得知众生根教化成熟解脱门。

　　二应病与药令得服行。

　　清净喜宝主城神得常欢喜令一切众生受诸福德解脱门。

　　三护法法存则物受福德教理行果皆有护也(教理行果皆有护也者有毁谤教不惜身命折伏护持为护教也得旨契理便为护理修行无缺即为护行此三若护正觉果圆即为护果)。

　　离忧清净主城神得救诸怖畏大悲藏解脱门。

　　四悲救无尽名藏。

　　华灯焰眼主城神得普明了大智慧解脱门。

　　五了佛大智。

　　焰幢明现主城神得普方便示现解脱门。

　　六方便现身。

　　盛福威光主城神得普观察一切众生令修广大福德海解脱门。

　　七同修佛德。

　　净光明身主城神得开悟一切愚暗众生解脱门。

　　八迷真俗理故云愚闇佛出开示令其悟入本迷无始犹若生盲虽闻譬喻竟不识乳唯佛出世方能晓之(本迷无始等者即涅槃经然涅槃总有二文一即二十八经明八喻后云善男子凡所引喻不必尽取或取少分或取多分或复全取如言如来面如满月是名少分善男子譬如盲人初不见乳转问他言乳为何类彼人答言如水蜜贝水则湿相蜜则甜相贝则色相虽引三喻未得乳实二者第十四经南本十三喻诸外道不识常乐我净以四种喻谓贝稻米末雪鹤经云如生盲人不识乳色便问他言乳色何似他人答言色如白贝盲人复问是乳色者如贝声耶答言不也复问贝色为何似耶答言如稻米末盲人复问乳色柔软如稻米末耶稻米末者复何所似答言如雪盲人复问言彼稻米末冷如雪耶雪复何似答言犹如白鹤是生盲人虽闻如是四种譬喻竟不能识得乳真色释曰贝可喻常末可喻乐雪可喻净鹤可喻我然经中前三各误领解而鹤一种略无误领应言如鹤动耶然其四喻皆是眼境彼但身触何能知耶非唯外道不知四德智眼未开空欲暗证犹彼盲人触四境也言唯佛出世方能晓之者示其出世常乐我净开其智眼了见分明)。

　　香幢庄严主城神得观如来自在力普遍世间调伏众生解脱门(此神名及法旧本无依今经补出颇与偈文相合)。

　　九准梵本云香幢庄严髻主城神得破一切烦恼臭气出生一切智性香气解脱门谓正使为臭物残习为臭气智性为香体利物为香气香气若高山之出云称智性而无尽臭气若香风之卷雾等性空之无边烦恼则尘习双亡智慧则自他兼利有本亦具云香髻庄严主城神得开发众生清净妙智解脱门亦恐传写之脱漏耳义不异前偈云现梦中者梦是神游亦见闻之气分也梦中尚调况于觉悟如迦旃延为弟子现梦境界等(梦是神游汉武故事昔汉武帝欲试善圆梦者乃诈为梦云朕梦见殿上两瓦化为鸳鸯飞空而去是何征也圆梦者曰宫中必有暴死之者帝曰戏之耳言未毕监司奏云宫人相杀帝曰朕实不梦而有征者何耶对曰梦是神游陛下欲言即是梦也亦见闻之气分者即智论五梦之中见闻多故为梦也言五梦者一热气多故梦火二冷气多梦水三风气多梦飞空四见闻多入梦五天神与并如下梦忍如迦旃延为弟子现梦者庄严论说迦旃延有弟子为希罗王舍王位出家于山林中修道有一邻国王名阿槃地游猎至山其王安寝宫人诣比丘所比丘为其说法王觉谓诱我宫人遂鞭挞比丘比丘通苦心生怨恨我不相犯非理见辱遂欲还家为王伐彼师劝不止便言且留一宿明当任去即留一宿夜中迦旃延示之以梦梦见还国国人迎之却立为王与大臣商议征兵伐怨而战败失道遂被彼擒将欲刑戮忽遇本师本师告言前苦相劝何为不从此王梦中号诉师言大师救命又声便觉悲涕白师不复还家是为迦旃延之善巧觉化不得梦化便遂)。

　　宝峰光目主城神得能以大光明破一切众生障碍山解脱门。

　　十二障五盖重叠如山非智光明莫之能破。

　　尔时宝峰光曜主城神承佛威力普观一切王城神众而说颂言。

　　导师如是不思议光明遍照于十方众生现前悉见佛教化成熟无央数。

　　诸众生根各差别佛悉了知无有余妙严宫殿主城神入此法门心庆悦。

　　如来无量劫修行护持往昔诸佛法意常承奉生欢喜妙宝城神悟此门。

　　如来昔已能除遣一切众生诸恐怖而恒于彼起慈悲此离忧神心悟喜。

　　佛智广大无有边譬如虚空不可量华日城神斯悟悦能学如来之妙慧。

　　如来色相等众生随其乐欲皆令见焰幢明现心能悟习此方便生欢喜。

　　如来往修众福海清净广大无边际福德幢光于此门观察了悟心欣庆。

　　众生愚迷诸有中如世生盲卒无睹佛为利益兴于世清净光神入此门。

　　如来自在无有边如云普遍于世间乃至现梦令调伏此是香幢所观见。

　　众生痴暗如盲瞽种种障盖所缠覆佛光照彻普令开如是宝峰之所入。

　　复次净庄严幢道场神得出现供养佛广大庄严具誓愿力解脱门。

　　第十六道场神十一法十一偈一出现字两用谓有佛出现即出现庄严具而为供养佛昔如是神以大愿仿之。

　　须弥宝光道场神得现一切众生前成就广大菩提行解脱门。

　　二对物成行令物仿之施为行先故偈偏举。

　　雷音幢相道场神得随一切众生心所乐令见佛于梦中为说法解脱门。

　　三梦觉皆化则时处俱遍。

　　雨华妙眼道场神得能雨一切难舍众宝庄严具解脱门。

　　四外宝内眼重重难舍为物说行故云能雨。

　　清净焰形道场神得能现妙庄严道场广化众生令成熟解脱门。

　　五清净焰形神前列中无谓色相道场俱妙庄严并为熟物。

　　华缨垂髻道场神得随根说法令生正念解脱门。

　　六疑境界者以唯心为正念疑法性者以无得为正念实则无正无邪方称曰正无念不念是真念矣诸念不生正念方生耳故随根雨法断疑生智。

　　雨宝庄严道场神得能以辩才普雨无边欢喜法解脱门。

　　七辩才雨法称根故喜。

　　勇猛香眼道场神得广称赞诸佛功德解脱门。

　　八深广赞佛故名实双美。

　　金刚彩云道场神得示现无边色相𣗳庄严道场解脱门。

　　九𣗳王眷属并如经初。

　　莲华光明道场神得菩提𣗳下寂然不动而充遍十方解脱门。

　　十即前身遍十方而无来往智入诸相了法空寂也。

　　妙光照曜道场神得显示如来种种力解脱门。

　　十一种种力者佛有无量力故因行亦然皆严具显示既示道场之神故得道场事中解脱。

　　尔时净庄严幢道场神承佛威力普观一切道场神众而说颂言。

　　我念如来往昔时于无量劫所修行诸佛出兴咸供养故获如空大功德。

　　佛昔修行无尽施无量刹土微尘等须弥光照菩提神忆念善逝心欣庆。

　　如来色相无有穷变化周流一切刹乃至梦中常示现雷幢见此生欢喜。

　　昔行舍行无量劫能舍难舍眼如海如是舍行为众生此妙眼神能悟悦。

　　无边色相宝焰云现菩提场遍世间焰形清净道场神见佛自在生欢喜。

　　众生行海无有边佛普弥纶雨法雨随其根解除疑惑华缨悟此心欢喜。

　　无量法门差别义辩才大海皆能入雨宝严具道场神于心念念恒如是。

　　于不可说一切土尽世言辞称赞佛故获名誉大功德此勇眼神能忆念。

　　种种色相无边𣗳普现菩提𣗳王下金刚彩云悟此门恒观道树生欢喜。

　　十方边际不可得佛坐道场智亦然莲华步光净信心入此解脱深生喜。

　　道场一切出妙音赞佛难思清净力及以成就诸因行此妙光神能听受。

　　复次宝印手足行神得普雨众宝生广大欢喜解脱门。

　　莲华光足行神得示现佛身坐一切光色莲华座令见者欢喜解脱门。

　　第十七足行神十法初二可知。

　　最胜华髻足行神得一一心念中建立一切如来众会道场解脱门。

　　三内则念念安于理事外则处处建立道场。

　　摄诸善见足行神得举足发步悉调伏无边众生解脱门。

　　四举足下足海印发辉诸有威仪无非佛事。

　　妙宝星幢足行神得念念中化现种种莲华网光明普雨众宝出妙音声解脱门。

　　五以华以光雨宝雨法。

　　乐吐妙音足行神得出生无边欢喜海解脱门。

　　六众生无边是佛化境见佛闻法故生欢喜。

　　栴檀𣗳光足行神得以香风普觉一切道场众会解脱门。

　　七圆音警物等栴檀之香风暂一熏修觉身心之调顺余三可知。

　　莲华光明足行神得一切毛孔放光明演微妙法音解脱门。

　　微妙光明足行神得其身遍出种种光明网普照曜解脱门。

　　积集妙华足行神得开悟一切众生令生善根海解脱门。

　　尔时宝印手足行神承佛威力普观一切足行神众而说颂言。

　　佛昔修行无量劫供养一切诸如来心恒庆悦不疲厌喜门深大犹如海。

　　念念神通不可量化现莲华种种香佛坐其上普游往红色光神皆睹见。

　　诸佛如来法如是广大众会遍十方普现神通不可议最胜华神悉明瞩。

　　十方国土一切处于中举足若下足悉能成就诸群生此善见神心悟喜。

　　如众生数普现身此一一身充法界悉放净光雨众宝如是解脱星幢入。

　　如来境界无边际普雨法雨皆充满众会睹佛生欢喜此妙音声之所见。

　　佛音声量等虚空一切音声悉在中调伏众生靡不遍如是栴檀能听受。

　　一切毛孔出化音阐扬三世诸佛名闻此音者皆欢喜莲华光神如是见。

　　佛身变现不思议步步色相犹如海随众生心悉令见此妙光明之所得。

　　十方普现大神通一切众生悉开悟众妙华神于此法见已心生大欢喜。

　　复次净喜境界身众神得忆佛往昔誓愿海解脱门。

　　第十八身众神十法一净喜境界神者初列处名华髻庄严或是名广略举其半或梵音相类译者之误未勘梵本。

　　光照十方身众神得光明普照无边世界解脱门。

　　海音调伏身众神得大音普觉一切众生令欢喜调伏解脱门。

　　二三可知。

　　净华严髻身众神得身如虚空周遍住解脱门。

　　四相即无相故如空遍住空非独虚亦遍于色住非分住一尘亦周如芥子空即不可尽身与法性不可分故(空非独虚者意云非为无物处是虚空出现品云譬如虚空遍至一切色非色处故住非分住一尘亦周者如来在一尘中亦全法界之广大身皆具在故举芥子空证已如前引)。

　　无量威仪身众神得示一切众生诸佛境界解脱门。

　　五威仪施化无心顿现斯即佛境难以言思。

　　最胜光严身众神得令一切饥乏众生色力满足解脱门。

　　六佛为良田出世难遇一兴微供果获五常略言色力亦有常命安乐辩才此五皆常方云满足受报无尽故悉离贫穷(果获五常者䟽文具列即涅槃第二纯陀施食处说下回向施食中当广明之受报无尽者亦纯陀事即三十一经师子吼菩萨白佛言世尊如佛先告纯陀云汝今已得见于佛性得大涅槃阿耨多罗三藐三菩提是义云何世尊如佛所说施畜生者得百倍报乃至云施不退菩萨及最后身诸大菩萨如来世尊所得福报无量无边不可称计不可思议纯陀大士若受如是无量报者是报无尽何时当得阿耨多罗三藐三菩提此下广说施相下佛答意云如向难言纯陁报无尽者谓世间报然业有多种不必定受随人所造愚智等殊今纯陀大智将此施业唯为菩提及利众生云何令受人天之报不得菩提况所造业及受果报皆是垂迹若善若恶非现生后受是业报下广说业有定不定愚智轻重一切圣人为坏定业得轻报故不定之业无果报等则报无尽者是约世间今䟽为顺悉离贫穷故引世间受报无尽耳非取彼经师子吼菩萨之难意)。

　　净光香云身众神得除一切众生烦恼垢解脱门。

　　七齿光除垢表所说净故。

　　守护摄持身众神得转一切众生愚痴魔业解脱门。

　　八有染于五尘无慈于六趣者愚痴魔业也体五欲性虚己兼亡彼业斯转而名云守护摄持者善守根门摄散持德则远魔矣然魔事惑不出三毒及慢魔恼众生不出三事谓上妙五欲及诸苦具为说邪法则三毒是生三毒内着即为魔业今守护觉察魔如之何即偈中解脱道也。

　　普现摄化身众神得普于一切世主宫殿中显示庄严相解脱门。

　　九此有三意一身虽周于法界多示为王摄御自在故二八相处于王宫俯接物故三法界菩提𣗳下法王宫故。

　　不动光明身众神得普摄一切众生皆令生清净善根解脱门。

　　十迷于本空故有妄苦无漏本有是净善根。

　　尔时净喜境界身众神承佛威力普观一切身众神众而说颂言。

　　我忆须弥尘劫前有佛妙光出兴世世尊于彼如来所发心供养一切佛。

　　如来身放大光明其光法界靡不充众生遇者心调伏此照方神之所见。

　　如来声震十方国一切言音悉圆满普觉群生无有余调伏闻此心欢庆。

　　佛身清净恒寂灭普现众色无诸相如是遍住于世间此净华神之所入。

　　导师如是不思议随众生心悉令见或坐或行或时住无量威仪所悟门。

　　佛百千劫难逢遇出兴利益能自在令世悉离贫穷苦最胜光严入斯处。

　　如来一一齿相间普放香灯光焰云灭除一切众生惑离垢云神如是见。

　　众生染惑为重障随逐魔径常流转如来开示解脱道守护执持能悟入。

　　我观如来自在力光布法界悉充满处王宫殿化众生此普现神之境界。

　　众生迷妄具众苦佛在其中常救护皆令灭惑生喜心不动光神所观见。

　　复次妙色那罗延执金刚神得见如来示现无边色相身解脱门。

　　第十九执金刚神长行十法一见如来身普现非别岂唯凡现之处即无边相亦随一一色相皆无有边。

　　日轮速疾幢执金刚神得佛身一一毛如日轮现种种光明云解脱门。

　　须弥华光执金刚神得化现无量身大神变解脱门。

　　清净云音执金刚神得无边随类音解脱门。

　　二三四可知。

　　妙臂天主执金刚神得现为一切世间主开悟众生解脱门。

　　第五神初卷中名诸根美妙今但云妙臂文义俱阙又加天主以现为世主故。

　　可爱乐光明执金刚神得普开示一切佛法差别门咸尽无遗解脱门。

　　六法海深奥槃节差别巧说令现无有遗余。

　　大𣗳雷音执金刚神得以可爱乐庄严具摄一切𣗳神解脱门。

　　七约神且说宝饰为严巧摄己众约佛方便相好为严无不摄也。

　　师子王光明执金刚神得如来广大福庄严聚皆具足明了解脱门。

　　八因深故大福为能严果胜故德相皆明足。

　　密焰吉祥目执金刚神得普观察险恶众生心为现威严身解脱门。

　　九恶谓十恶险者恶之因也能陷自他及险道故。

　　莲华摩尼髻执金刚神得普雨一切菩萨庄严具摩尼髻解脱门。

　　十若以现文则摩尼髻是所雨若以义取此神名摩尼髻亦得髻是能雨一切菩萨严具是所雨表菩萨智光圆满故。

　　尔时妙色那罗延执金刚神承佛威力普观一切执金刚神众而说颂言。

　　汝应观法王法王法如是色相无有边普现于世间佛身一一毛光网不思议譬如净日轮普照十方国如来神通力法界悉周遍一切众生前示现无尽身如来说法音十方莫不闻随诸众生类悉令心满足众见牟尼尊处世宫殿中普为诸群生阐扬于大法法海漩澓处一切差别义种种方便门演说无穷尽。

　　偈中第六云漩澓者水之漩流洄澓之处一甚深故二回转故三难渡故法海漩澓亦然一唯佛能究故二真妄相循难穷初后故三闻空谓空则沉于漩澓闻有谓有等皆类此知故云一切差别义也(真妄相循难穷初后故者若言先妄后真真则有始若谓先真后妄妄由何生若妄依真起真亦非真若妄体即真妄亦无始为破始起立无始言始既不存终从何立无终无始岂有中间故中论云大圣之所说本际不可得生死无有始亦复无有终若无有始终中当云何有是故于此中先后共亦无真妄两亡方说真妄真妄交彻无定始终闻空谓空则沉于漩澓者大分深义所谓空也以空为空虽深而沉矣余三句亦然不取空相则无所沉何以故空相不可得故若复见有空诸佛所不化故空即有故有等亦然)。

　　无边大方便普应十方国遇佛净光明悉见如来身供养于诸佛亿刹微尘数功德如虚空一切所瞻仰神通力平等一切刹皆现安坐妙道场普现众生前焰云普照世种种光圆满法界无不及示佛所行处。

　　余并可知。

　　上来异生众竟。

　　大方广佛华严经䟽钞会本第四之二

　　音释

　　[矛*牟]槊

　　([矛*牟]莫侯切句兵也槊色用切矛属)。

　　危脆

　　(脆此芮切物易断也)。

　　鸳鸯

　　(鸳于袁切鸯于良切)。

　　漩澓

　　(漩句缘切澓房六切漩澓回流也)。

　　瞽

　　(果五切目但有眹也)。

　　明瞩

　　(瞩音烛视也)。
乾隆藏第 130 册 No. 1557 大方广佛华严经疏钞会本(第1卷-第17卷)


　　大方广佛华严经疏钞会本第五之一　横四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　复次普贤菩萨摩诃萨入不思议解脱门方便海。

　　自下第二同生众文分为三初明普贤菩萨得一切法门次十普菩萨各得一门后十异名菩萨各一法门此三各有长行及颂。

　　就初普贤长行中二初总标所入二别显十门今初二句先指陈法体次辩法功能今初言不思议者谓数过图度理绝言思故言方便海者谓不动真而成事巧以因门契果故云方便(谓不动真而成事者即事理无碍为方便如涉有不迷于空巧以因契果者即事事无碍之方便因果交彻故)。

　　入如来功德海。

　　后入如来下辩法功能谓证入因圆趣入果海故然前后但明以别入总故各得一解脱门犹如百川一一入海今明以总入总如海入海故得难思解脱门复称能入为方便海以普贤是同异二众之上首故。

　　所谓有解脱门名严净一切佛国土调伏众生令究竟出离。

　　二所谓下别显十门以彰无尽一严土调生谓随所化众生取佛土故一切佛土者竖通四土横该法界横竖相融故一尘一刹皆广大严净故云一切演最妙法故令所调究竟出离(竖通四土等者并如世界成就品略言竖者即于一处有四土故以法性之土为三土体故本遍常自受用土量周法界一如法性他受用土及变化土不离上二犹如物影不离空及日光而他受用及变化土随心异见亦如两影互相涉入故一尘中则有四土横遍法界即十方一切差别国土横竖相融者以竖融横则一尘之中有十方国以横融竖则一尘四土常遍十方结成可知)。

　　有解脱门名普诣一切如来所修具足功德境界。

　　二佛遍尘道诣彼修德乃了彼境。

　　有解脱门名安立一切菩萨地诸大愿海。

　　三通辩安立菩萨六种功德一位二愿余四在偈。

　　有解脱门名普现法界微尘数无量身。

　　四身普应机演所证法。

　　有解脱门名演说遍一切国土不可思议数差别名。

　　五国土不同所敬各异故随宜立称成益不空如名号品。

　　有解脱门名一切微尘中悉现无边诸菩萨神通境界。

　　六尘中现身说菩萨行境。

　　有解脱门名一念中现三世劫成坏事。

　　七以时随法融令三世劫及劫中成坏一念中现无所障碍然事通能所能成坏事谓火水及风所成坏事天地万像。

　　有解脱门名示现一切菩萨诸根海各入自境界。

　　八菩萨根海虽繁广多类但能入自所知境界岂能测量佛无边法则显前来众海未测佛德普贤能知此理。

　　有解脱门名能以神通力化现种种身遍无边法界。

　　九明如来身体同虚空用周法界。

　　有解脱门名显示一切菩萨修行法次第门入一切智广大方便。

　　第十摄因成果故云一切菩萨行入一切智也妙音宣此故云显示此亦别释标中第二句。

　　尔时普贤菩萨摩诃萨以自功德复承如来威神之力普观一切众会海已即说颂言。

　　颂中次第如前十门。

　　佛所庄严广大刹等于一切微尘数清净佛子悉满中雨不思议最妙法。

　　第一偈前半严净佛国后半调伏众生兼显人法为严之义佛子有三一者外子谓诸凡夫未能绍继佛家事故二者庶子谓诸二乘不从如来大法生故三者真子谓大菩萨从大法喜正所生故此言清净意显第三最妙法者拣非权小昔以妙法净所化心故所感土亦有清净佛子来生其国还雨妙法。

　　如于此会见佛坐一切尘中悉如是佛身无去亦无来所有国土皆明现。

　　二中前半明总遍别中后半明体用无碍亦是总遍总中(前半明总遍别中者然能遍所遍不离依正依正各二一总二别全佛身为正之总一毛孔等为正之别一佛国土为依之总一微尘等为依之别今以前半佛遍尘中故云总遍别中言体用无碍者上句是体无去来故下句是用现诸土故亦是总遍总者身遍国故)。

　　显示菩萨所修行无量趣地诸方便及说难思真实理令诸佛子入法界。

　　二中四句即前四义一修十胜行二起十方便三所证十如四正证法界成萨婆若地位为总余五为别。

　　出生化佛如尘数普应群生心所欲入深法界方便门广大无边悉开演。

　　四中前半普现身后半演所证。

　　如来名号等世间十方国土悉充遍一切方便无空过调伏众生皆离垢。

　　佛于一切微尘中示现无边大神力悉坐道场能演说如佛往昔菩提行。

　　三世所有广大劫佛念念中皆示现彼诸成坏一切事不思议智无不了。

　　佛子众会广无限欲共测量诸佛地诸佛法门无有边能悉了知甚为难。

　　次四偈可知。

　　佛如虚空无分别等真法界无所依化现周行靡不至悉坐道场成正觉。

　　九中初句智身次句智身等法身后二句化用等法身之周遍略举正觉实通一切故上云种种。

　　佛以妙音广宣畅一切诸地皆明了普现一一众生前尽与如来平等法。

　　十中三句摄因后句成果。

　　复次净德妙光菩萨摩诃萨得遍往十方菩萨众会庄严道场解脱门。

　　第二十普菩萨各得一门第一菩萨前列名中无以前与普贤共为十普今普贤别说故加为十以表圆足然偈文具十长行中第七菩萨及法门俱脱又脱第八菩萨法门及第九菩萨名至文当知十中第一严处说法皆名为严。

　　普德最胜灯光照菩萨摩诃萨得一念中现无尽成正觉门教化成熟不思议众生界解脱门。

　　二尘尘皆成正觉已为无尽方是正觉一门有如是等无量成正觉门如出现品辩随所成正觉门调生亦尔故云成熟不思议众生界。

　　普光师子幢菩萨摩诃萨得修习菩萨福德庄严出生一切佛国土解脱门。

　　三修行福海严出刹海。

　　普宝焰妙光菩萨摩诃萨得观察佛神通境界无迷惑解脱门。

　　四以深妙智观难思境故多处不迷多劫不厌。

　　普音功德海幢菩萨摩诃萨得于一众会道场中示现一切佛土庄严解脱门。

　　五如一逝多林会顿现一切净土会会皆尔念念现殊。

　　普智光照如来境菩萨摩诃萨得随逐如来观察甚深广大法界藏解脱门。

　　六法界含摄无尽故名为藏观佛法界之身一毛即无分限。

　　普觉悦意声菩萨摩诃萨得亲近承事一切诸佛供养藏解脱门。

　　七佛昔行因无佛不供今成佛果无众不归犹如百川驰流趣海。

　　普清净无尽福威光菩萨摩诃萨得出生一切神变广大加持解脱门。

　　八遍刹充尘劫穷来际皆佛加持之力。

　　普宝髻华幢菩萨摩诃萨得普入一切世间行出生菩萨无边行门解脱门。

　　九若无大悲不入生死则不能出菩萨行门如不入海安能得宝此即化他成己(如不入海安能得宝即净名佛道品譬如不下巨海则不能得无价宝珠如是不入烦恼大海则不能得一切智宝故)。

　　普相最胜光菩萨摩诃萨得能于无相法界中出现一切诸佛境界解脱门。

　　十即依体起用。

　　尔时净德妙光菩萨摩诃萨承佛威力普观一切菩萨解脱门海已即说颂言。

　　十方所有诸国土一刹那中悉严净以妙音声转法轮普遍世间无与等。

　　如来境界无边际一念法界悉充满一一尘中建道场悉证菩提起神变。

　　世尊往昔修诸行经于百千无量劫一切佛刹皆庄严出现无碍如虚空。

　　佛神通力无限量充满无边一切劫假使经于无量劫念念观察无疲厌。

　　汝应观佛神通境十方国土皆严净一切于此悉现前念念不同无量种。

　　观佛百千无量劫不得一毛之分限如来无碍方便门此光普照难思刹。

　　如来往劫在世间承事无边诸佛海是故一切如川骛咸来供养世所尊。

　　如来出现遍十方一一尘中无量土其中境界皆无量悉住无边无尽劫。

　　佛于曩劫为众生修习无边大悲海随诸众生入生死普化众会令清净。

　　佛住真如法界藏无相无形离诸垢众生观见种种身一切苦难皆消灭。

　　颂文前已配释欲表菩萨法门互入故不结法属人后段亦然。

　　复次海月光大明菩萨摩诃萨得出生菩萨诸地诸波罗蜜教化众生及严净一切佛国土方便解脱门。

　　第三十异名菩萨亦各一法长行中一得成菩萨四种方便一地位二度行三调生即行位所作四严刹通二利因果也或一地一度满或地地诸度满此一为总下九皆别然不出上四多显调生。

　　云音海光离垢藏菩萨摩诃萨得念念中普入法界种种差别处解脱门。

　　二谓遍转法轮。

　　智生宝髻菩萨摩诃萨得不可思议劫于一切众生前现清净大功德解脱门。

　　三普示灭惑。

　　功德自在王净光菩萨摩诃萨得普见十方一切菩萨初诣道场时种种庄严解脱门。

　　四普严场会。

　　善勇猛莲华髻菩萨摩诃萨得随诸众生根解海普为显示一切佛法解脱门。

　　五以法随机。

　　普智云日幢菩萨摩诃萨得成就如来智永住无量劫解脱门。

　　六为物永存。

　　大精进金刚䐡菩萨摩诃萨得普入一切无边法印力解脱门。

　　七法印悟物。

　　香焰光幢菩萨摩诃萨得显示现在一切佛始修菩萨行乃至成就智慧聚解脱门。

　　八顿显终始。

　　大明德深美音菩萨摩诃萨得安住毗卢遮那一切大愿海解脱门。

　　九同佛往修。

　　大福光智生菩萨摩诃萨得显示如来遍法界甚深境界解脱门。

　　十光显如来难思之境以偈对释文并可知。

　　尔时海月光大明菩萨摩诃萨承佛威力普观一切菩萨众庄严海已即说颂言。

　　诸波罗蜜及诸地广大难思悉圆满无量众生尽调伏一切佛土皆严净。

　　如佛教化众生界十方国土皆充满一念心中转法轮普应群情无不遍。

　　佛于无量广大劫普现一切众生前如其往昔广修治示彼所行清净处。

　　我睹十方无有余亦见诸佛现神通悉坐道场成正觉众会闻法共围绕。

　　广大光明佛法身能以方便现世间普随众生心所乐悉称其根而雨法。

　　真如平等无相身离垢光明净法身智慧寂静身无量普应十方而演法。

　　唯第六偈略须开示初句所证性净法身言无相者示真如相身即体义在缠不染出障非净凡圣必同故云平等次句出缠法身也真如出烦恼障故云离垢出所知障故云光明又尘习双亡故云离垢真智圆满故曰光明净法身者拣于在缠后半体用无碍身由出缠故应用无方约理即是体用无碍约用则止观双运故得果则寂照为身即用之体故寂即体之用故智体用既无不在佛身何有量耶故能普应十方此句正显化用故经云水银和真金能涂诸色像智慧与法身处处应现往即斯义也(经云水银和真金能涂诸色像者金如法身水银如般若以般若照机真身随感故天台智者亦用此义以释法华寿量应用)。

　　法王诸力皆清净智慧如空无有边悉为开示无遗隐普使众生同悟入。

　　如佛往昔所修治乃至成于一切智今放光明遍法界于中显现悉明了。

　　佛以本愿现神通一切十方无不照如佛往昔修治行光明网中皆演说。

　　十方境界无有尽无等无边各差别佛无碍力发大光一切国土皆明显。

　　尔时如来师子之座众宝妙华轮台基陛及诸户牖如是一切庄严具中。

　　自下第八明座内众流分于中长分十段一明出处二显众类三列众名四结众数五兴云供六供众海七敬绕佛八座本方九叹德能十申偈赞今初座即是总宝等为别如是已下结广从略非独轮等故云一切所以此能出者良以座该法界依正混融一一纤尘无不广容普遍座所遍刹恒在座中故从中出非是化也若约法空之因及法空之座则万行为严能生菩萨。

　　一一各出佛刹微尘数菩萨摩诃萨。

　　二一一下显众类皆菩萨故。

　　其名曰海慧自在神通王菩萨摩诃萨雷音普震菩萨摩诃萨众宝光明髻菩萨摩诃萨大智日勇猛慧菩萨摩诃萨不思议功德宝智印菩萨摩诃萨百目莲华髻菩萨摩诃萨金焰圆满光菩萨摩诃萨法界普音菩萨摩诃萨云音净月菩萨摩诃萨善勇猛光明幢菩萨摩诃萨。

　　三其名下列众名出处既多名亦多种略举上首十名耳即如次十方。

　　如是等而为上首有众多佛刹微尘数同时出现。

　　四如是等下结众数严具非一故有众多刹尘。

　　此诸菩萨各兴种种供养云所谓一切摩尼宝华云一切莲华妙香云一切宝圆满光云无边境界香焰云日藏摩尼轮光明云一切悦意乐音云无边色相一切宝灯光焰云众宝树枝华果云无尽宝清净光明摩尼王云一切庄严具摩尼王云如是等诸供养云有佛世界微尘数。

　　五此诸菩萨下兴供云。

　　彼诸菩萨一一皆兴如是供养云雨于一切道场众海相续不绝。

　　六彼诸下供众海众多菩萨各兴刹尘供云已重叠难思况相续不绝而诸供具皆称云者乃有多义谓色相显然智揽无性从法性空无生法起能现所现迥无所依应用而来故来无所从用谢而去故去无所至而能含慈润霔法雨益万物重重无碍有云像焉上下诸文云义皆尔。

　　现是云已右绕世尊经无量百千匝。

　　七现是云已下明敬绕佛顺向殷重瞻望不足乃至百千。

　　随其方面去佛不远化作无量种种宝莲华师子之座各于其上结跏趺坐。

　　八随其下坐本方参而不杂也如师子子亦师子故菩萨座亦名师子自化自坐者自心智现还自安处故诸佛菩萨坐多跏趺者为物轨故智论引偈云若结跏趺坐身安入三昧等(若结跏趺坐等者等取余偈云威德人敬仰如日照天下除睡懒覆心身轻不疲𠋣觉悟亦轻便安坐如龙蟠见画跏趺坐魔王亦惊怖何况入道人安坐不倾动即第八论)。

　　是诸菩萨所行清净广大如海(句)。

　　九是诸菩萨下叹其德能者有十二句初总余别。

　　得智慧光照普门法(句)随顺诸佛所行无碍(句)能入一切辩才法海(句)。

　　别显一一各是一种清净广大略束为三初三明三业清净广大一智证普法二身随佛行三语入辩海中一义求亦通三业。

　　得不思议解脱法门(句)住于如来普门之地(句)已得一切陀罗尼门悉能容受一切法海(句)。

　　次三明得法清净广大一获自分解脱二住胜进果位三遍具诸持普门地言即同经初已践如来普光明地。

　　善住三世平等智地(句)已得深信广大喜乐(句)。

　　后五福智清净广大初二正明后三重显今初中一智安理事故云善住二福无不修故生信喜然三世平等经初已明今更略示谓依生及佛善住平等且依佛说佛佛平等法身智身无增减故若依众生生生平等烦恼业苦有支皆等若生佛相望者凡夫现在等佛过去进修得果等佛现在成佛究竟等佛常住(然三世平等下重释善住三世平等智地文三初指前摽举二别明义相三结释善住智地之言初唯约佛如问明品十方诸如来同一法身等二唯约生六道虽差皆三杂染)此约三世互望烦恼佛则本有今无众生则本无今有菩提则众生本有今无诸佛则本无今有约迷悟异则说本今涅槃之性非三世摄故知三世有法无有是处(此约三世下别示义相便引涅槃四出偈释今先叙彼经后方释䟽言四出偈者四处出故亦名四住一即第十经中出二即十七经三即二十七经四即二十八经初段即如来性品南经第九菩萨品文殊师利白佛言世尊今此纯陀犹有疑心佛征文殊文殊师利言纯陀心疑如来常住以得知见佛性力故若见佛性而为常者本未见时应是无常若本无常后亦应尔何以故如世间物本无今有已有还无如是等物悉是无常以是义故诸佛菩萨声闻缘觉无有差别尔时世尊即说偈言本有今无本无今有三世有法无有是处善男子以是义故诸佛菩萨声闻缘觉亦有差别亦无差别文殊师利赞言善哉诚如圣教我今始解诸佛菩萨声闻缘觉亦有差别亦无差别佛更不说迦叶便请佛说如来便为引长者𤛓牛之喻以况佛性乳色皆一如性无异上第一出竟第二出即第十七经南经十五皆梵行品因为迦叶说无所得竟迦叶领解更欲请问无所得义举佛先说本有今无偈问如来为答云本有者我昔本有无量烦恼以烦恼故现在无有大般涅槃言本无者本无般若波罗蜜以无般若波罗蜜故现在具有诸烦恼结此释上半若有沙门若婆罗门若天若魔若梵若人说言如来去来现在有烦恼者无有是处此释下半下略经意有二一明本有父母之身无金刚身本无三十二相具有四百四病二云本有无常无我等今无无上菩提本无见佛性今有无常等总有八段大意多同皆明本有有世间妄因今无无出世真德本无无出世因今有有世间妄法结云我或知言不知有相言无相随宜化物耳上即第二出意第三出即二十七经南经二十五师子吼品因说一切众生定得菩提是故我说一切众生定有佛性一切众生真实未有三十二相八十种好以是义故我说偈云本有今无等善男子有者凡有三种一未来有二现在有三过去有一切众生未来当有无上菩提是名佛性一切众生现在悉有烦恼是故现在无有三十二相八十种好一切众生过去之世有断烦恼是故现在得见佛性以是义故我常宣说一切众生悉有佛性乃至一阐提亦有佛性未来有故如有乳者问言有酥上即第三出竟第四出即二十八经南经二十六因明食为命因非食即命故说此偈本有今无等释曰上四处经偈意大同而用小异诸公多于第十经中广释其相远公引十七经意释云上二句自立道理下二句破他定义释上二句一同第十七经释下二句云此文语略亦合云三世无法亦无是处意云于佛烦恼昔有今已断竟故三世有法无有是处涅槃昔无今已证竟言三世无法亦无是处于众生反此可知故无一法三世定有三世定无此意明必互有互无次通难意云佛今现证有异二乘故非无差彼亦当得则亦无差别此答文殊疑又云佛今已证何得难言后亦无常此通纯陀疑诸公大同此意则成此偈但是三世有无之法如何能通纯陀之难难意正云由见佛性而为常者见既有始后必当终如世间物有已还无今明证见何能通此若超悟法师说答疑意意则善成是生公意但是我始会之非照今有而其释偈亦多同远公将偈答难亦不顺理荐福即用本有今无论意出二种疑释偈下半亦同远公不得论意故非尽理今先出论意后出经中四出别意今初先定本有今无之法谓烦恼业苦是生得名本有解脱圣性是修得是今无释曰今此正顺十七经本有烦恼今无涅槃等故论云为二乘说不谤大乘若为大乘说是谤大乘意云此是随相之法是三世有法迷悟之殊是无常法可化二乘非是大乘涅槃真性上定本今之法次正说偈意论云此偈有二意一破邪义二立正义破邪义者依语言说立正义者依于义说不依语言然邪复有二一者外道二者小乘上三句是邪小所立之法第四句总非之云无有是处初外道者谓本有同僧佉因中有果本无同卫世因中无果三世有同勒沙婆因中亦有果亦无果皆有多过故云无有是处二破小乘者如向所说为小乘说烦恼本有为大乘说过三种义谓若烦恼本有为真谛有为俗谛有若真谛有前后无异烦恼不可断若俗谛有俗谛无本何名本有言本无今有者若本无者后不应有若本无法而得有者空应生华诸本无法皆应当生若三世共有居然不成三世相违故故下结云无有是处则破小乘说三世有法无有是处也已破邪义所言立正义者本有今有过于三世是名正义本有今有者从初发心至得涅槃一味无异不依生因不依灭因有则清净凡夫法不能染污圣人法不能清净乃至过一切语言道及一切思惟不可说不可思惟摄受因果非因非果如来一体最极摄受一切妙宝是大涅槃超过三世为用说涅槃功德乃至常乐我净复次有二种义若本有今有则是常见若过三世则是断见若二义相待成离断常是中道义如是俗谛真谛相待故有十二因缘真实何以故离二边是真十二因缘若能善解则见如来现在于世释曰此后一段复融性相令其无碍余广如论已知论意今将论释经之疑论云纯陀有二因缘故疑一见同相不见别相故生疑二见别相不见同相故生疑皆是权为物疑然若别配初疑即经中纯陀疑后疑即文殊疑然此二疑文即影略实即二人俱有此疑故论云纯陀有二种疑今初云何见同谓纯陀将本无今有疑同本有今无疑云佛本不见佛性后见佛性而得常住岂非本无今有本无今有即是生法生法必灭故是无常即与世同故云见同云何不见异不见如来契无三世异于凡小故今举异答云约缘始会似本无今有涅槃之性不属三世智契此性同性是常何得难言有始必终是无常耶纯陀疑遣矣若通文殊疑者文殊见异不见同故疑谓见三乘迷悟差别今同二乘无常尽灭即无差别此名见异生疑云何不见同不见同无三世故今答云契无三世一得永常何得同于二乘无常无三世性则无差别会与不会则有差别上根一闻二疑顿遣中下未悟迦叶起悲梵行品中因无得问佛举八段八段之中皆悉结云三世有者无有是处斯无得矣二十七经因说一切众生定得菩提是当有义是故说言有三种有一未来有二过去有三现在有明此三有亦约迷悟佛性菩提岂属三世二十八经食为命因非即是命如佛性为因非即是佛亦是三世因缘之法随相而说若随相取亦无是处释曰上来判释四出之偈理无不尽次当解释今䟽用意按十七经本有今有皆约于妄故本无今无并约于真故云我本有烦恼今无涅槃本无般若今有烦恼所以尔者约佛昔因故二十七经则云众生过去有断烦恼因缘今见佛性则是真法本无今有故纯陀生疑正约世尊因见佛性本无今有为难是知若真若妄皆通本有今无本无今有故䟽取经意及彼论意故约生佛相望真妄并说又十七经约佛昔说故即以佛昔时为本亦以昔时为今例于众生则以今时为本亦以今时为今如佛昔有烦恼无异又十七经后之二段约佛身上亦说本今皆是影略今䟽取意则以昔为本现在为今烦恼佛则本有今无者以佛昔为凡夫则有烦恼今成正觉故无烦恼众生则本无今有者约性净故本无烦恼约客尘故今有烦恼菩提则众生本有今无者亦约性净菩提本有今为客尘之所覆故迷真起妄无有证得圆净菩提故云今无耳诸佛则本无今有者约圆净菩提昔未修成故云本无今已修得故云今有上来已显彼偈上半约迷悟异下释偈下半然准论意三句皆相第四一句拂去上三方为真性今䟽以第三句总牒三世以第四句遣之故云下半显性取文小异全是论意云何约迷悟异等谓迷时有妄非是无真悟时见性性非今有故生公云但是我始会之非照今有照不在今即是莫先为大既云大矣所以称常是知迷悟虽异涅槃之性三世不迁湛然常住会即符契同彼性常如始觉同本无复始本之异何得难言有始必终则纯陀之难遣矣)若以性净而说则佛与众生现今平等而不妨迷悟之殊是故三乘亦有差别亦无差别众生寂灭即是法身法身随缘即是众生故寂灭非无之众生恒不异真而成立随缘非有之法身恒不异事而显现是故染净三世一切诸法无不平等况称性互收(若以性净下第二约同时平等正是前偈下半之意以离三世性故现今平等而不妨迷悟之殊者即是论主末后融其性相令离断常若相外有性性为断灭相是定常故离迷悟无别真性因乖常故有三界无常因解无常之实性故成常智二理不偏照与之符犹悬镜高堂万像斯鉴经引二乌意在此也是故三乘亦有差别亦无差别即是涅槃文殊领解性无二故故无差别迷悟浅深故有差别则文殊之疑遗矣二疑既遣迦叶之疑亦亡余如上论众生寂灭即是法身下示于亦有差别亦无差别之相言众生寂灭即是法身者生不异佛法身随缘名曰众生者佛不异生则无差别矣寂灭非无之众生恒不异真而成立下一对明无差不碍差寂灭故无差非无众生故不碍差恒不异真成上寂灭而成立言成上非无之众生随缘非有之法身恒不异事而显现者随缘故佛不异生非有之法身则不碍异生恒不异事成上随缘而显现成上非有之法身是故染净下总以融结况称性互[(冰-水+〡)*ㄆ]者上但事理无碍已是难思余经容有此则事事无碍唯华严意)如是解者名为善住一切智地如地能生终归于地万法依于佛智究竟还至一切智也(如是下结释可知此上一义乃是傍来涅槃玄旨于是乎见也)。

　　无边福聚极善清净(句)虚空法界靡不观察(句)十方世界一切国土所有佛兴咸勤供养(句)。

　　后三重显中一净前福障故令诸福无边清净二成上智慧由观法界虚空三近胜缘故成前二。

　　大方广佛华严经疏钞会本第五之一

　　音释

　　川骛

　　(骛亡遇切驰也)。

　　陛

　　(部礼切升堂之阶也)。

　　牖

　　(音酉穿壁交窗也)。

　　跏趺

　　(跏音加趺音夫跏趺屈足坐也)。

　　𤛓

　　(古候切取牛乳也)。

　　大方广佛华严经䟽钞会本第五之二　横五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时海慧自在神通王菩萨摩诃萨承佛威力普观一切道场众海即说颂言。

　　十尔时下说偈赞佛中十菩萨各别说偈即为十段就初海慧颂中叹佛身座。

　　诸佛所悟悉已知如空无碍皆明照光遍十方无量土处于众会普严洁。

　　初五叹佛身具德一赞智慧。

　　如来功德不可量十方法界悉充满普坐一切树王下诸大自在共云集。

　　二赞功德。

　　佛有如是神通力一念现于无尽相如来境界无有边各随解脱能观见。

　　三赞神通。

　　如来往昔经劫海在于诸有勤修行种种方便化众生令彼受行诸佛法。

　　四赞因深。

　　毗卢遮那具严好坐莲华藏师子座一切众会皆清净寂然而住同瞻仰。

　　五赞果胜。

　　摩尼宝藏放光明普发无边香𦦨云无量华缨共垂布如是座上如来坐。

　　种种严饰吉祥门恒放灯光宝𦦨云广大炽然无不照牟尼处上增严好。

　　种种摩尼𦂶丽牕妙宝莲华所垂饰恒出妙音闻者悦佛坐其上特明显。

　　宝轮承座半月形金刚为台色𦦨明持髻菩萨常围绕佛在其中最光耀。

　　种种变化满十方演说如来广大愿一切影像于中现如是座上佛安坐。

　　后五叹所坐严丽此众既从座现故多叹座文并可知。

　　尔时雷音普震菩萨摩诃萨承佛威力普观一切道场众海即说颂言。

　　世尊往集菩提行供养十方无量佛善逝威力所加持如来座中无不睹。

　　香𦦨摩尼如意王填饰妙华师子座种种庄严皆影现一切众会悉明瞩。

　　佛座普现庄严相念念色类各差别随诸众生解不同各见佛坐于其上。

　　宝枝垂布莲华网华开踊现诸菩萨各出微妙悦意声称赞如来坐于座。

　　第二雷音菩萨十颂叹座及地文分三别初四直叹座可知。

　　佛功德量如虚空一切庄严从此生一一地中严饰事一切众生不能了。

　　金刚为地无能坏广博清净极夷坦摩尼为网垂布空菩提树下皆周遍。

　　其地无边色相殊真金为末布其中普散名华及众宝悉以光莹如来座。

　　次三叹于场地即转显座严于中初。

　　总显因深德广故严事难思金刚下别显末后一句结莹宝座。

　　地神欢喜而踊跃刹那示现无有尽普兴一切庄严云恒在佛前瞻仰住。

　　宝灯广大极炽然香𦦨流光无断绝随时示现各差别地神以此为供养。

　　十方一切刹土中彼地所有诸庄严今此道场无不现以佛威神故能尔。

　　后三偈叹地上之严于中前二地神兴供严后一佛力展转严。

　　尔时众宝光明髻菩萨摩诃萨承佛威力普观一切道场众海即说颂言。

　　世尊往昔修行时见诸佛土皆圆满如是所见地无尽此道场中皆显现。

　　世尊广大神通力舒光普雨摩尼宝如是宝藏散道场其地周回悉严丽。

　　如来福德神通力摩尼妙宝普庄严其地及以菩提树递发光音而演说。

　　宝灯无量从空雨宝王间错为严饰悉吐微妙演法音如是地神之所现。

　　宝地普现妙光云宝炬𦦨明如电发宝网遐张覆其上宝枝杂布为严好。

　　第三众宝光髻菩萨赞中独赞场地殊异德十颂分二前五德用圆备。

　　汝等普观于此地种种妙宝所庄严显示众生诸业海令彼了知真法性。

　　普遍十方一切佛所有圆满菩提树莫不皆现道场中演说如来清净法。

　　随诸众生心所乐其地普出妙音声如佛座上所应演一一法门咸具说。

　　其地恒出妙香光光中普演清净音若有众生堪受法悉使得闻烦恼灭。

　　一一庄严悉圆满假使亿劫无能说如来神力靡不周是故其地皆严净。

　　后五法化流通言如佛座上所应演者九会五周之文一化随宜之说已具演于场地之中(九会五周之文等者指此上一经一化随宜则始从鹿苑终至双林一乘三乘场地顿演何况如来言说之耶)。

　　尔时大智日勇猛慧菩萨摩诃萨承佛威力普观一切道场众海即说颂言。

　　世尊凝睟处法堂炳然照耀宫殿中随诸众生心所乐其身普现十方土。

　　第四大智日颂叹佛所处宫殿十颂分二初一总明次段赞处彰人故此偈标人显处凝者严整之貌晬者视也谓肃然而视。

　　如来宫殿不思议摩尼宝藏为严饰诸庄严具咸光耀佛坐其中特明显。

　　摩尼为柱种种色真金铃铎如云布宝阶四面列成行门闼随方咸洞启。

　　妙华缯𦂶庄严帐宝树枝条共严饰摩尼璎珞四面垂智海于中湛然坐。

　　摩尼为网妙香幢光𦦨灯明若云布覆以种种庄严具超世正知于此坐。

　　后九别明于中二前四明宫殿体摄众德即广其前半后五明妙用自在即广其后半今初初一宫殿虽耀佛坐增明即广前炳然照耀宫殿中也次二颂略辩七严结以智海广上凝睟处法堂也谓内持宝柱檐垂金铃外列门阶上罗华帐宝树交映宝璎周垂为七严也闼小门也洞达也如云布者重重无量次次相承也上云凝睟则目视不瞬特由内无识浪故云智海湛然次一颂罗以宝网列以香幢布以焰明覆以严具结云超世即广上世尊处法堂也光如云布者若彩云向日上下齐明也。

　　十方普现变化云其云演说遍世间一切众生悉调伏如是皆从佛宫现。

　　后五中一罗身云以调生正显前文现十方土。

　　摩尼为树发妙华十方所有无能匹三世国土庄严事莫不于中现其影。

　　二宝树现三世之严。

　　处处皆有摩尼聚光𦦨炽然无量种门牖随方相间开栋宇庄严极殊丽。

　　三略举多严。

　　如来宫殿不思议清净光明具众相一切宫殿于中现一一皆有如来坐。

　　四即上诸严卷摄多严重重佛坐。

　　如来宫殿无有边自然觉者处其中十方一切诸众会莫不向佛而来集。

　　五结叹无尽主伴云会。

　　尔时不思议功德宝智印菩萨摩诃萨承佛威力普观一切道场众海即说颂言。

　　佛昔修治众福海一切刹土微尘数神通愿力所出生道场严净无诸垢。

　　第五不思议菩萨通赞场树自在德十颂分二初一总显谓宿因愿力深广难思神通现缘生果严净。

　　如意珠王作树根金刚摩尼以为身宝网遐施覆其上妙香氛氲共旋绕。

　　树枝严饰备众宝摩尼为干争耸擢枝条密布如重云佛于其下坐道场。

　　道场广大不思议其树周回尽弥覆密叶繁华相庇映华中悉结摩尼果。

　　一切枝间发妙光其光遍照道场中清净炽然无有尽以佛愿力如斯现。

　　摩尼宝藏以为华布影腾晖若𦂶云匝树垂芳无不遍于道场中普严饰。

　　后九别显分三初五叹树具德严场于中初二身干森耸次二枝叶荫映后一华果芬辉。

　　汝观善逝道场中莲华宝网俱清净光𦦨成轮从此现铃音铎响云间发。

　　二有一偈叹场地莲网谓莲华布地则下转光轮宝网罗空则云间响发。

　　十方一切国土中所有妙色庄严树菩提树中无不现佛于其下离众垢。

　　道场广大福所成树枝雨宝恒无尽宝中出现诸菩萨悉往十方供事佛。

　　诸佛境界不思议普令其树出乐音如昔所集菩提道众会闻音咸得见。

　　三有三偈叹树自在初一收入后二出生。

　　尔时百目莲华髻菩萨摩诃萨承佛威力普观一切道场众海即说颂言。

　　一切摩尼出妙音称扬三世诸佛名彼佛无量神通事此道场中皆现睹。

　　众华竞发如缨布光云流演遍十方菩提树神持向佛一心瞻仰为供养。

　　摩尼光𦦨悉成幢幢中炽然发妙香其香普熏一切众是故其处皆严洁。

　　莲华垂布金色光其光演佛妙声云普荫十方诸刹土永息众生烦恼热。

　　菩提树王自在力常放光明极清净十方众会无有边莫不影现道场中。

　　宝枝光𦦨若明灯其光演音宣大愿如佛往昔于诸有本所修行皆具说。

　　树下诸神刹尘数悉共依于此道场各各如来道树前念念宣扬解脱门。

　　世尊往昔修诸行供养一切诸如来本所修行及名闻摩尼宝中皆悉现。

　　道场一切出妙音其音广大遍十方若有众生堪受法莫不调伏令清净。

　　第六百目菩萨颂中双叹场树备德自在法化宣流前九偈各一门。

　　如来往昔普修治一切无量庄严事十方一切菩提树一一庄严无量种。

　　后一结严周遍并显可知。

　　第七金焰颂叹佛十力功德一颂一力下诸经文屡明十力是佛不共之德佛佛等有菩萨缘此发心梵行品云复应修习一一力中有无量义悉应咨问故不可不知(下诸经文屡明十力下䟽文分三初立章所由即七门中初门也恐当宗责其名相故总出斯意文有五意一经文多故解斯一节余处例然二是不共德三佛佛等有此二是瑜伽二门四菩萨缘此𤼵心即十住品不识十力如何𤼵心五梵行令观不了十力非真梵行)然大般若五十三显扬第四对法第十四广辩今略以七门分别一立意二释名三自性四作业五次第六差别七释文然了其名则知作业对文料拣差别易见故将作业差别并释别名并于释文中显今初立意者智论意云显佛大人有真实力令外道心伏二乘希向菩萨仿之能成办大事终获其果故须辩之如来唯一诸法实相智力此力有十种用故说为十谓于十境皆委悉正知故由时品类相续分别有无量力度人因缘故但说十足辩其事谓以初力知可度不可度次业力知有障无障以定力知味着不味着以根力知智多少以欲力知所乐以性力知深心所趣以至处力筹量众生解脱门以宿命力分别先所从来以生死力分别生处好丑以漏尽力知众生得涅槃佛以此十度生审谛故但说十(由时下三成多所以即瑜伽中分别门然瑜伽亦说七门与此小异一自性二分别三不共四平等五作业六次第七差别前有二门今有分别云何分别瑜伽云由三分别当知无量一由时分分别谓堕三世一切所知随悟入故二由品类分别一切有为自相共相一切行相随悟入故三由相续分别谓诸有情各各差别一切相续一切事义随悟入故)第二释名初总后别今初总名力者能摧怨敌义不可屈伏义故说名力瑜伽云与一切种饶益一切有情功能具相应故毕竟胜伏一切魔怨大威力故说名为力对法云善除众魔善记问论故十名力十者是数带数释也别名至文当释。

　　三自性者瑜伽五十七云佛具知根慧根为体对法论云若定若慧及彼相应诸心心所为性菩萨地总以五根为性统其文义应具六种一最胜体故决择分中慧根为性二引生体对法兼定三克实体菩萨地云五根为性由慧胜故且说十力慧为自性所以但言处非处等智力不言信进等力四相应体对法兼取相应心法四蕴为性五眷属体五蕴为体定共道共无漏色等助为体故此虽无文理必应尔遮犯戒垢助摧怨故六依此经融一切法以为其性无碍法界理应尔故。

　　四作业者即是辩相至文当显。

　　五次第者诸文或有前却各有所由此文所列次第与十住全同净行品则界在解前梵行品禅定解脱当其第三宿命居天眼之后余同此次瑜伽四十九及智论二十七亦禅居第三余同此次且依论明次第者智论云初力为总余九为别于初力中分别有九故初一力通知万法下九展转开之谓初令知因缘果报故起业力次业烦恼故缚净禅定解脱故解令去缚就解次根有利钝钝者为有造业利者为不生故集业由善恶二欲成上下根此二种欲由二种性以有种种性因缘故行二种道谓善道恶道次知其过去审彼未来次以方便坏其因缘果报相续故说漏尽瑜伽有多门次第广如第五十说上来依论次第而今禅居第七者二论梵行为对自业有离欲不离欲故禅居第三此经十住为对遍趣行有清净不清净故居第七若习欲成性即界居欲后若由性起欲则界居欲前若执常者先说宿住若为执断先辩其天眼余无别理故经论皆定(瑜伽有下指广在余言多门者论云如来初成正觉即顿证得十力后方次第现前谓初起处非处力观察诸法建立一切无倒因果既观察已次起自业智力谓有希求欲界胜果方便为说令离不善故若有希求世间离欲之道教授令趣禅定功德故起定力若诸有情希求出世离欲法者为说出世之道谓于此中先起根力观根胜劣次观彼根为先所有意乐次观意乐为先所有随眠既知根欲及随眠已次令于所缘中而得趣入次由于所缘趣入门加行摄住心已净修行已为说中道今离断常谓宿命除常天眼除断次令永断一切烦恼及诸习气起漏尽力更有异门次第恐繁不引)。

　　六差别者谓此十力展转相望亦有差别亦无差别至文当明。

　　七释文然此经宗异义皆融摄故一一力中具摄十力乃至包尽法界是以宿命乃云智包三世天眼则见尽法界非唯见尽佛眼如空即是法界非唯智包亦能毛孔顿现业力即观法性岂唯但是有为约门有殊故他宗不坏。

　　尔时金𦦨圆满光菩萨摩诃萨承佛威力普观一切道场众海即说颂言。

　　佛昔修习菩提行于诸境界解明了处与非处净无疑此是如来初智力。

　　第一偈即处非处智力谓善因乐果斯有是处善因苦果无有是处恶因苦果等例上可知处者建立义依义起义能建立果与果为依能起果法故立处名于此正知故名智力(第一偈下一释名即因果相当名之为处若不相当名为非处)其作业者即如实知因之与果及能降伏无因恶因种种诤论既遍知已可度者度不可度者为作因缘文中上半往因下半显智力于诸境界正解明了即辩此力通知一切法也。

　　如昔等观诸法性一切业海皆明彻如是今于光网中普遍十方能具演。

　　第二偈即过未现在业报智力瑜伽名自业智力今言一切业者谓于三世中善等三业及顺现等皆名自业于自所作受用果业如实知故与初何别若正了知所造善等业感爱等果此由初力若了能造善恶等业感爱等果是自业力文中上半往因下半现果(与初何别下次辩差别也初力约所造自业约能造此犹未了云何能所谓以人望业已杀等竟此教等业必招于果名为所造此人若行于杀必堕地狱此名能造即上自业各随善恶而感果故即是作业)。

　　往劫修治大方便随众生根而化诱普使众会心清净故佛能成根智力。

　　第三偈即根胜劣智力谓信等五根此软中上名为胜劣于此正知及能于彼如应如宜为说正法即是作业偈中三句往因一句今果(及能于彼下二明作业其于此正知向上释智力字向下释能作业下皆准之)。

　　如诸众生解不同欲乐诸行各差别随其所应为说法佛以智力能如是。

　　四即种种解智力亦名胜解谓若从他起信以为其先或观诸法以为其先成软中上爱乐名种种胜解亦名为欲欲谓信喜好乐如或贪财利或好名闻好定好慧种种不同如来正知令舍不净增长于净此与前根何异根约宿成智有多少解约现起好乐不同论云若照诸根为先彼彼法中种种意乐是根智力若正分别意乐差别是解智力在文可见(此与前根下三辩差别此有二解一约宿现起别故智论云以二种欲作上下根因缘故十地论中别叹根欲如有根无欲能解不乐有欲无根虽闻不解二论云下即瑜伽拣依根起乐即是根力正分别欲乐即名解力)。

　　普尽十方诸刹海所有一切众生界佛智平等如虚空悉能显现毛孔中。

　　五即种种界智力界即性也谓或一二三四五乘性等或贪瞋痴等分行等乃至八万四千行名种种性性即种子解即现行故智论云性名积集相又九十云性内欲外用性作业必受果报欲或不尔瑜伽云若照胜解所起相似种子此由解力若照即彼种子差别由界智力(瑜伽云下应有问言胜解力中亦知彼解当成此种与此界性有何别耶故䟽答云照解起种即是解力但照种子即是界力然智度论即明种现内外之殊瑜伽即解兼种现性唯种子)若习欲成性复云何别欲唯大地一数性通诸数即宽狭不同也智论云习欲成性性名深心事欲名随缘起(若习欲成性下二解妨此对智论若依性起欲义如前说若习欲成性则欲前性后复云何别故以宽狭通之则欲狭性宽欲唯大地一[婁*殳]者即俱舍颂通大地十法云受想思触欲慧念与作意胜解三摩地遍于一切心今即十中第五欲也性通诸[婁*殳]者既有贪等八万四千心所则广[婁*殳]即心所次引智论帖成)若性即种子与根何异根唯信等优劣性通善恶不同以信等望果宽长能生人天三乘圣道为道之根三善根但是翻对不望果义尚不名根况性通于恶岂得同耶(若性即种子下对根辩异于中有二先约宽狭正通以信等下通于伏难难云性既宽通何不名根答云特由宽故不得名根以信等望果三乘圣道有胜用增上可得名根性无此能安得名根三善根下举况以成三善根是善尚不得名根性兼贪嗔等何得名根三善根者但翻三不善根立三善根不同信等体相昭著故不立为根且依一义若二十二根则所望不同耳根约胜用增上性约不改)偈云悉能显现毛孔中者谓非唯佛智如空包纳众生之性毛孔内空亦现众生之界耳(谓非唯佛智者此有二种超胜之相寻常界力但以佛智能知能所不同今云佛智平等如虚空则众生之界皆是如来智中之物此为一胜二者智能包纳犹是智类今毛孔顿现则细色能[(冰-水+〡)*ㄆ]良以色性智性融无碍故以性融相为华严宗之界力也)。

　　一切处行佛尽知一念三世毕无余十方刹劫众生时悉能开示令现了。

　　六即一切至处道智力论名遍趣行智力遍即一切趣即至也行即道也谓诸众生种种所行若出离行不出离行各能至果如行有漏行生五道中行无漏行至涅槃果名遍趣行(若出离行不出离行标也如行有漏下别显瑜伽又云如贪行者修不净观等名遍趣行又趣一切五趣之门或诸外道沙门婆罗门各各异见品类诸行或此世他世无罪趣行名遍趣行名下之事即为作业)若知如是种类行迹趣入此由界智若知即彼行迹一切品类如是行迹能令杂染如是行迹能令清净此由遍趣智力(若知如是下次辩差别先对界辩异意云从性趣行即属性摄但观其行即属趣行)初力处对非处此中但明至处又初力指因为得果之处此约果是酬因之处故不同也(初力下对初力辩异有二义可知然对他辩自自亦作业)经中初句总标次一念即能知迅速下十二字所知时处后一句委悉开示。

　　禅定解脱力无边三昧方便亦复然佛为示现令欢喜普使涤除烦恼暗。

　　七即禅定解脱三昧智力净行品中加于染净通漏无漏故佛皆善知及知依此所得诸果故名智力(七禅定下初释名瑜伽名为净虑解脱等持等至智力佛皆善知下结成智力即为作业)此与自业智力何别若了诸有能修诸定即彼能入而非所余名自业力若了依如是静虑等定现三神变无倒教授所化有情此由静虑智力(此与下二辩差别此有问云自业有三一罪二福三不动不动业即是禅定与此何别亦应答言业通定散今唯约定居然不同今䟽所通是瑜伽意若唯知定体即是自业知定体用便是禅力)偈中上半所知下半善用言佛为示现者示其诸定现三神变令有情喜使涤烦恼即令去染而得清净。

　　佛智无碍包三世刹那悉现毛孔中佛法国土及众生所现皆由随念力。

　　八即宿住随念智力谓过去境本生本事住宿世故名为宿住于此宿住而起随念念俱行智名宿住智力瑜伽云若知前际随念一切趣因是遍趣力若知前际名姓苦乐等事名宿住力(八宿住力中初释名兼显作业瑜伽云下辩差别谓有问言宿住智中知彼修因则与遍趣何异答中有三初依瑜伽正答谓唯知因是遍趣行兼能知果即宿住摄名姓苦乐者瑜伽知过去所有自体有八言说句一如是名二生类三种姓四饮食五受苦乐六长时七久住八寿量边际今但列三等取余五)此与智论云何会释谓彼论云但知宿命所经不知诸业因缘相续但名为通凡夫亦得若兼知业因缘相续则名为明二乘能得若知上二无量无边则名为力斯则力亦知因矣故应通云若但知因是遍趣力若双知者即宿住力瑜伽为对遍趣之因故但云果耳(瑜伽为对下出瑜伽宿住无有因意若以等字𠬧之于理可也)文中初句标能念智包三世者三世全在佛智之中况于随念不知三世从门别故但云宿住刹那悉现即包现之时极促现毛孔中即能现之处至微第三句即所现所念之事广第四句结归智力非唯能念亦能现也。

　　佛眼广大如虚空普见法界尽无余无碍地中无等用彼眼无量佛能演。

　　九天眼智力独此从所依以立名也若从境者瑜伽名生死智力谓死此生彼堕善恶趣大小好丑皆能正知知前际生死名为宿住要知后际得此力名今文乃云佛眼者若约五眼余眼在佛皆佛眼故此非经宗今依十眼佛眼能见如来十力故故此一力即摄十力举一为例余九皆然(五眼十眼如离世间品)文中初句体大次句用广次句用胜以无等故后句结其甚深故唯佛能演既言普见法界非局未来约宗别故于未来门普见法界也。

　　一切众生具诸结所有随眠与习气如来出现遍世间悉以方便令除灭。

　　十漏尽智力于自解脱无惑无疑亦知众生漏尽涅槃于此正知名为智力文中初二句所断诸结即现行随眠即种子习气即余习二乘不能尽习亦不能尽他漏故不名力后半显佛能灭(文中下一释文以漏尽无滥故不辩差别余习有四谓贪嗔痴慢贪习如迦留陀夷嗔习如身子痴习如周利槃特慢习如毕陵伽婆蹉曾无教说见疑习疑见有习不见理故通说或有耳)然上十力智即是体力即是用然智即力更无别性(然上十力下三重以诸门料拣先总名但云智力即持业释若云十力即带数释)此中宿住随念相应智力是邻近释自余从境皆依主释设天眼从所依亦依主释若宿住是境随念相应智力亦依主释(此中宿住下会别名宿住名邻近者智近于念故言宿住亦依主者宿住境之随念故)然此十力望于自事各于自事中大如水能净如火能烧各有自力若约总摄初力为大若约办得涅槃漏尽为大若以无碍解脱而为根本则平等平等(然此十力下辩功能可知十力略义亦已释周更欲广引恐翳玄理)。

　　大方广佛华严经疏钞会本第五之二

　　音释

　　毗卢遮那

　　(此云遍一切处)。

　　𦂶丽

　　(𦂶音起缯𦂶也丽郎计切美丽也)。

　　填饰

　　(填音田填塞也饰奇式妆饰也)。

　　凝睟

　　(睟虽遂切凝睟严整润泽貌)。

　　炳然

　　(炳补永切明也)。

　　缯

　　(慈陵切帛也)。

　　栋

　　(多贡切屋脊木也)。

　　氛氲

　　(氛敷文切氲于云切氛氲香气也)。

　　大方广佛华严经䟽钞会本第五之三　横六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时法界普音菩萨摩诃萨承佛威力普观一切道场众会海已即说颂言。

　　佛威神力遍十方广大示现无分别大菩提行波罗蜜昔所满足皆令见。

　　第八法界颂中叹佛往修十度行满今得果圆十一颂分二初一总余十别今初也佛威神力略有三类一者俱生力谓风不动衣等二者圣威力谓通明等种种功德三者法威力谓波罗蜜圆满法力(佛威神力者即当瑜伽三十七中彼有二类初列三种云一圣威力二法威力三俱生威力次又云复有五种一神通威力二法威力三俱生威力四共二乘威力五不共二乘威力彼广释相今疏引三不依彼次及至释文二处参用风不动衣等即五中俱生俱生有多谓佛菩萨常右胁卧如师子王虽现安处草叶等蓐一胁而卧曾无动乱一切如来应正等觉虽现睡眠而无转侧大风卒起不动身衣行如牛王步如师子等今但云风不动衣等等取余事五中望三神通即圣共与不共但显超胜疏中皆含二处法威力疏中谓波罗蜜圆满法力即是语因)令五根中无诸非净四支百节有无量力故名坚固不可坏法身常身无边之身言遍十方者即无边身广大示现谓变化身无分别者平等智身大菩提行者波罗蜜身昔所满足者众行先成皆令见者大果今出(令五根下辩其果相彼法威力中诸度各有四相一断所对治二资粮成就三饶益自他第四辩果果各不同施得大财宝朋党眷属戒生人天忍临终之时心无忧悔生于天界进得爱乐殊胜士夫功业定得神通生静虑天慧果能离烦恼所知二种重障上瑜伽中多是近果又是别明今是究竟之果又是总明无诸非净即离系果百节有力是施等果坚固不坏是戒度果故普眼长者以十度因成十身果遍十方下疏以经文会上果义)。

　　二有十颂别显一颂一度皆上半往修因下半今得果(十颂别显下疏二先总指文)十度之义十行十地一经始末亦多辩之须粗识其相略启十门一释名二出体三辩相四建立五次第六相摄七修证八约教九观心十释文今初又二先通名后别称今初通称波罗蜜多者唯识云要七最胜之所摄受方可建立波罗蜜多一安住最胜谓要安住菩萨种性二依止最胜谓要依止大菩提心三意乐最胜谓要慈愍一切有情四事业最胜谓要具行一切事业五巧便最胜谓要无相智之所摄受六回向最胜谓要回向无上菩提七清净最胜谓要不为二障间杂即三时无悔若七随阙非到彼岸故此十度应各四句分别其别称及出体三辨相至文当释(此中立章多依唯识第九安住菩萨种性者若依五性则拣余四性唯取菩萨种性今法性宗约习以成性非约本有本有平等故故摄论中但有六种最胜无初安住或云菩提心摄则知唯约习成然无性引颂亦似证有安住种性颂云麟角喻无有六波罗蜜多唯我最胜尊上品到彼岸此最胜尊义似初一然依此释亦是习成非约本有谓要无相智者即三轮空也故离世间品云三轮清净施施者受者及以施物正念观察如虚空故六回向最胜问既言回向菩提何异依止释曰彼有道心未必一切回向菩提此乃回向又依止者即行前心今回向者乃行后愿七清净最胜者约分说耳通说清净为离二障行于六度即三时无悔者此乃大乘法师释论意也悔即烦恼由不了故即是所知又即此悔心障于真智亦所知也四句分别者有三四句一者一一自望种类而为四句施中四者一是施非度不与七胜相应施故二是度非施随喜他施具七胜故三亦施亦度具七胜故四非施非度随喜他施不与七胜共相应故二者不约种类次第修者以明四句唯施一种但有二句未成余度问二句故谓是度非施及非施非度余戒等五得有四句前有施度得为是度非戒等故谓一是戒非度谓不与七胜共相应故二是度非戒即前施度具七胜故三亦戒亦度具七最胜而持戒故四非戒非度谓前布施不具七故忍度望戒进度望忍次第如戒三非次第修者诸度各得具施四句如施得望戒忍等度得有是度非施等句故可以思准此上释度即彼论疏明相门也谓显波罗蜜多相故故此论初云此十相者要七最胜等)四建立者为十地中对治十障证十真如故但有十为对六蔽渐修佛法渐熟有情故但说六六中前三增上生道感大财体及眷属故后三决定胜道能伏烦恼成熟有情及佛法故又前三饶益有情施财不恼忍彼恼故后三对治烦恼勤修加行永伏永灭故又由前三故不住涅槃由后三故不住生死能为无住涅槃资粮后唯四者助六令满方便助前三愿助精进力助静虑智助般若如深密说(四建立等者即彼第四无增减门疏文有三一明十无增减即建立十度之所以对治十障者即异生性等十无明也至十地具明今略列名一异生性障二邪行障三暗纯障四微细烦恼现行障五于下乘般涅槃障六粗相现行障七细相现行障八无相中作加行障九利他中不欲行障十于诸法中未得自在障若准对法十二云所知障等皆度所治故云对治障故为对六蔽下二立六度所以六一对治六蔽门即上一句言六蔽者一悭吝蔽二犯戒蔽三嗔恚蔽四懈怠蔽五散乱蔽六恶慧蔽亦有师言离恶慧为五成十度障大乘法师不许此义上来十度及六度皆是第四无增减门渐修佛法者即第二渐修佛法门故唯识云渐次修行诸佛法故诸佛法者谓十力等摄论云前之四度不散动因第五一种不散动成熟第六依是如实觉知渐熟有情者即第二渐熟有情门故唯识云渐次成熟诸有情故摄论云由施能摄受由戒能不害由忍虽遭苦能受由勤助彼所作由定心未定者令定由慧已定者令得解脱六中前三下第四二道之因门施感大财谓多饶财宝戒感大体谓尊贵身忍感眷属有情归附由富胜形及多眷属趣中增上名增上生道亦即因能伏烦恼者谓修善方便定熟有情者依此发通故慧成佛法佛法由慧故有此三德名决定胜诸菩萨道唯有此三若阙一种道不成故又前三种者第五利生断惑门故瑜伽七十八解深密等说由一因缘是故六度不增不减即其义也施财摄彼戒不恼害忍受彼恼此三皆通有饶益故后三言勤修加行者瑜伽云由精进故虽未永断烦恼永害随眠而能勇猛修诸善品彼诸烦恼不能倾动善品加行故唯识云虽未伏灭而能勤修善法加行由静虑故云伏烦恼由般若故永断随眠是故疏云永伏永灭对法十一亦有此解又有前三者第六为无住涅槃因故以前三是大悲饶益有情故后三是大智断灭诸惑故故为无住涅槃因也翻彼凡小之双住也又复三学摄于六度故不增减瑜伽四十九说前四是戒后二是二学故由上七义故立六度此第七义疏略不明后唯四下第三重显十义谓有问言六度既尔后四云何此答意云四属六摄义随六异于中分二先总明方便助前三下别显大论第七十八云由前三种所摄有情以诸摄事方便善巧而摄受故意云巧用施等以摄物也愿助精进者大论云由正愿故能破羸劣意乐烦恼微薄起精进修力助静虑者解深密云若诸菩萨亲近善士听闻正法如理作意为因缘故转劣意乐成胜意乐亦得上界胜解名力波罗蜜多由此力故于内心住有所堪能故说力度助于定也智助般若者彼经云若诸菩萨已能闻法为缘善修习故能发静虑如是名智由此智故性能引发出世间慧故说智为慧助是以后四助于前六令前六度修习圆满前六不能助于后四)五次第者谓由前前引𤼵后后及由后后持净前前又前前粗后后细易难修习次第如是(五次第门此曲有四谓由前前下即初引发门谓由行施引发持戒由持戒故引发忍等二摄持门布施本欲益他持戒不恼于彼弥令施净等故云及由后后持净前前三粗细门布施则粗持戒则细戒望于忍戒则为粗忍则为细等故云前前粗后后细前九并为前前从戒至智并名后后一一相望故致重言初一唯前后一唯后中间八度递为前后四难易门亦结通上三也上之四门并如瑜伽对法所办)六相摄者此十一一皆摄一切波罗蜜多互相顺故般若论云檀义摄于六资生无畏法等智论云有未庄严波罗蜜即不摄者有已庄严波罗蜜即相摄者今此经文必具摄十若但说六六摄后四若开为十第六唯摄无分别智后四皆是后得智摄(资生无畏法等者等取下半云此中一二三名为修行住谓施有三种一财二无畏三法施财即资生正是檀度故云此中一也无畏摄二谓尸不恼彼忍受彼恼皆无畏相故云二也法施摄三谓进定及慧决定胜道渐熟佛法是法施相故云三也即十八住中修行住也今此经文下会释今意是圆教故非唯要约相顺相类以理融故法尔一摄一切行也若但说六下二明六十相摄若六度摄十第六摄后四若十度摄六第六但摄第六少分有所未尽不摄后得加行智故故兼后四方摄第六是故疏云若开为十第六唯摄无分别智)七修证者五位通修佛方究竟十约因位总有三名谓初无数劫施等势力尚微被烦恼伏但名波罗蜜多第二劫去势力渐增能伏烦恼名近波罗蜜多第三僧祗势力转增能毕竟伏一切烦恼名大波罗蜜多故上下文中屡言广大波罗蜜也(七修证者谓此一门亦名为位今云修者以五位通修故名为修佛方究竟故名为证故二十一种功德之中有波罗蜜多成满功德然唯识云五位皆具修习位中其相最显通漏无漏广修行故故十地中各一圆满十约因位下即分位分别显于三劫得名不同初但名波罗蜜多者以一行中修一行故二名近者一行之中修一切行近菩提故三广大者一切行中修一切行体包博故然未入劫同于第一已成佛竟同于第三)八约教者诸教可思此教要须一一融摄彻果该因(八约教者谓小乘不成波罗蜜多无七最胜故始教要是菩萨种性人方有故又各有体性或说俱空终教一一皆从真如性功德起顿教一一皆不可说谓不施不悭不戒不犯不忍不恚不进不急不定不乱不智不愚等一切皆绝若十若六皆悉亡言圆教如文)九观心者可以意得(九观心者谓一念相应心舍则具十度舍而不取为施不为过非所污即戒忍可非有为忍离身心相为进寂然不动为定决了无生为慧虽空不碍智相为方便希齐佛果是愿思择不动为力决断分明为智一念方等十度顿圆纵七最胜亦在一念可以思准欲令行者即之于心是故结云可以意得)。

　　昔于众生起大悲修行布施波罗蜜以是其身最殊妙能令见者生欢喜。

　　十释文中第一偈明施度辍己惠人名之为施即以无贪及所起三业而为其性此有三种谓财法无畏(十释文中一一偈疏多皆有四一释名二出体三辩相四释文唯识并在一处出体谓施以无贪及所起三业为性戒以受学菩萨戒时三业为性忍以无嗔精进审慧及彼所起三业为性精进以勤及所起三业为性静虑但以等持为性后五皆以择法为性谓是根本后得智故辩相亦并居一处今随文配属以相映易了耳即以下出体无贪即善十一中一法要由无贪相应思于自身财方能慧舍然三施体大意多同)上半因中大悲行施已该此三此悲亦是七最胜中前三最胜下半果中财能资身无畏益心法资法身故得果身身最殊妙三皆悦物故见者必喜亦由具七最胜故身殊妙也。

　　昔在无边大劫海修治净戒波罗蜜故获净身遍十方普灭世间诸重苦。

　　二戒度防非止恶名之为戒即受学菩萨戒时三业为性戒有三种律仪摄善得净身果摄众生戒能除物苦遍十方者无作戒身等众生故(二戒中初名防其未起非止已起恶故即受学下次出体大论律仪以七众别解脱戒在家出家戒为体即唯二业谓表无表不说语故若摄善法戒者谓诸菩萨受律仪后一切所作为大菩提由身语意积集诸善以为其体今疏通三聚及与受随故云三业摄众生戒居然通三戒有三种下三释文即当辩相律者法律仪者仪式于不善法而能远离及防护故故摄论名为依持戒依是能有集诸佛法无罪益生故)。

　　往昔修行忍清净信解真实无分别是故色相皆圆满普放光明照十方。

　　三忍者堪受诸法未能忘怀名之为忍此约生忍又忍即忍可忍即是慧双忍事理即以无瞋精进审慧及彼所起三业为性忍亦有三谓耐怨害忍安受苦忍谛察法忍(即以下出体无嗔精进即善十一中二审慧即别境五中慧所以有此三者大论云自无愤勃不报他怨亦不随眠流注相续是名菩萨耐怨害忍即以无嗔及三业为性若安受苦忍即精进三业为性若谛察法忍即审慧三业为性故此三业通于三忍余三各配其一故有三耳)偈云信解真实即谛察法也色相圆满前二忍果放净光明第三忍果(偈云下释文然无性云初忍是诸有情成熟转因二是成佛因寒热等法皆堪忍故三是前二之所依处堪任甚深广大法故今言色相圆满是前二忍果者由忍他辱生端正故得依色相言皆圆满者究竟成佛具诸相故故此四字是二忍故光通智光故是第三)。

　　往昔勤修多劫海能转众生深重障故能分身遍十方悉现菩提树王下。

　　四精进者练心于法名之为精精心务达目之为进以勤及所起三业为性亦有三种一被甲二摄善三利乐(三亦有下三辩相被甲即大誓愿摄善即方便进趣利乐即勤化众生)初句通前二以被甲精进瑜伽释云设千大劫为一日夜处于地狱唯为脱一众生故次句即第三下半通三果也因既离身心相故果能身遍十方(初句下释文通前二者勤修二字故是摄善多劫海言即是被甲被甲相隐故引论释)。

　　佛久修行无量劫禅定大海普清净故令见者心欢喜烦恼障垢悉除灭。

　　五禅那梵云禅那此云静虑即以等持为性亦有三种谓安住引𤼵办事(五禅中初释名静拣散心虑无慧止观均故即以下二出体即三摩地虽是别境心所之一今约定说不遽散心故不说三业对法论云起三业自在用时所有一切种常安住即通三业以约用故亦有三种下三辩相言安住者安住现法乐住故无性云离见慢等得清净故言引发者引神通故言办事者办利有情事故)既引起神通办利生事故见者深喜现法乐住诸惑不行又资慧断惑故见者惑灭(既引发者下释文取上辩相以释经文)。

　　如来往修诸行海具足般若波罗蜜是故舒光普照明克殄一切愚痴暗。

　　六般若者般若梵言此翻为慧推求谛理名之慧也此及后四皆择法为体亦有三种一生空无分别二法空无分别三俱空无分别摄论以加行正体后得为三约六度说璎珞以照有照无及照中道而为三者唯约法空三观之义至下当明(此及下二出体以后五体同故故唯识云后五皆以择法为体说是根本后得智故意云以根本智为第六体后之四体皆后得故此依胜说若对法及瑜伽四十三同以出世间加行正智后得为体唯识下文亦云十度皆通漏无漏故依此实义亦有三种下三辩相总有三说唯识依十度唯取根本摄论三智约六度说缨络三观亦约十度约兼正说故有照空照有照中是以疏云三观之义至下当明谓十行当会)慧导万行故云修诸行海言具足者具上三也因如有目故果获身智二光能灭诸闇(慧导万行下释文谓万行不得般若照体空寂不成彼岸故因如有目者智论云五度如盲人般若如有眼故见夷途开道万行御心中道至一切智城即其义也)。

　　种种方便化众生令所修治悉成就一切十方皆遍往无边际劫不休息。

　　七方便者即善巧也方谓方法便谓便宜下四但各二种今初谓回向方便拔济方便(下四下次辩相先总显下四此依唯识若约本业亦各有三至十行品说今初下别明此度谓由大智故回前六度向大菩提由大悲故回前六度拔济有情故无性云不舍生死而求菩提)文云种种化生即拔济善巧所修成就兼于回向菩提所化无边果得十方而横遍为物取果竖穷来际而不休。

　　佛昔修行大劫海净治诸愿波罗蜜是故出现遍世间尽未来际救众生。

　　八愿者即希求要誓有义以欲胜解及信为性亦有二种谓求菩提愿利乐他愿(有义下次出体前虽总出此一有异故复别用此三为性三法正是愿之性故谓愿者希求希求即欲要于前境正信印持方希求故其后得智但是所依依此起愿耳)由初愿故出现世间由后愿故救生不息。

　　佛无量劫广修治一切法力波罗蜜由是能成自然力普现十方诸国土。

　　九力者不可屈伏故随思随修任运成就亦有二种谓思择修习今言法力即思择诸法而修习故摄论由此二力令前六度无间现前经云成自然力即无师而成不习而无不利何能坏哉(今言下三释文初即无性释论之言故摄论下本论之语)。

　　佛昔修治普门智一切智性如虚空是故得成无碍力舒光普照十方刹。

　　十智度决断名智谓如实觉了亦有二种谓受用法乐智成熟有情智无性论云由施等六成此智复由此智成立六种名受法乐由此妙智能正了知此施戒等饶益有情(亦有下次辩相此相难见故引论释但引释论本论但云谓由前六成立妙智受用法乐成熟有情若天亲云由般若波罗蜜无分别智故成立后得智复由此智成立前六波罗蜜多由此自为与同法者受用法乐成熟有情大意亦同也瑜伽四十九云于一切法如实安立清净妙智名智波罗蜜多当知能取胜义名慧能取安立名智又三十九云谓无量智当知方便波罗蜜多希求后后殊胜性名愿一切魔怨不能坏名力如实觉了所知境名智大意皆同然上辩体约克实性体若兼助伴一一皆以一切诸行功德为性)经云普门智总含二智别配即初句成熟有情次句即受用法乐此二无二故成无碍力舒光普照(经云下三释文可知若广分别如唯识䟽第十及瑜伽四十二)。

　　尔时云音净月菩萨摩诃萨承佛威力普观一切道场众海即说颂言。

　　神通境界等虚空十方众生靡不见如昔修行所成地摩尼果中咸具说。

　　第九云音颂述菩提树摩尼果中叹佛往修十地行果十一颂分二初一总举谓佛果大用由昔地行及结说处余十次第各述一地地义当品广明今皆略述而已。

　　清净勤修无量劫入于初地极欢喜出生法界广大智普见十方无量佛。

　　初地略述四义一加行多劫诸论皆说地前为一僧祇已为无量更有异说恐猒繁文二标入地名三出生广智谓生如来家见法实性得妙观察平等性智故四普见佛海同下愿智果中(恐猒繁文者谓仁王下卷奉持品说伏忍下中上下忍初贤一僧祗中忍次贤两僧祗上忍亚圣三僧祗初地四僧祗乃至七地有十八地干九地万十地百万僧祗故地前已经三阿僧祗经中多说三阿僧祇成佛者以下中忍位菩萨相隐上贤之位菩萨相显所以特言经三僧祗地前菩萨二乘圣者见初入地皆谓究竟故说三祗成等正觉亦佛随宜故宝云经云实经无量阿僧祗劫华藏已初当更会释得妙观察者由破分别我执第七不与四惑相应成平等性已证真如于多百门已得自在成妙观察未舍异熟识体不得大圆镜智异熟既存眼等五根是异熟生故亦未得成所作智此二直至佛果方得)。

　　一切法中离垢地等众生数持净戒已于多劫广修行供养无边诸佛海。

　　二地四义一举法标名二别地行相三修行时分四供佛多少。

　　积集福德𤼵光地奢摩他藏坚固忍法云广大悉已闻摩尼果中如是说。

　　三地四义一举法标名世间中极云积福德二修诸禅定三忍度偏多四闻持广博(世间中极者前三地寄同世间故)。

　　焰海慧明无等地善了境界起慈悲一切国土平等身如佛所治皆演畅。

　　四地四义一叹慧标名世无等故二了道品境异凡夫故三起慈悲异小乘故四净身土离身见故(离身见者寄出世初同须陀洹故又初地断分别身见四地断俱生身见故)。

　　普藏等门难胜地动寂相顺无违反佛法境界悉平等如佛所净皆能说。

　　五地四义一标入地谓积集福智故云普藏十平等心故曰等门二标地名三真俗极违会令相顺四谛法俗境无不等观(十平等心者三十六经入五地有十心一过去佛法平等清净心二未来三现在四戒五心六除见疑悔七道非道智八修行智见九于一切菩提分法上上观察十教化一切众生皆有平等清净心四谛法俗境者良以十重观四谛故四地出世五地却入云观俗境)。

　　广大修行慧海地一切法门咸遍了普现国土如虚空树中演畅此法音。

　　六地有四一叹行二标名三正显行相即了缘起法四明地用得十空三昧故(得十空三昧者即六地末云佛子菩萨住此现前地得入空三昧自性空三昧第一义空三昧第一空三昧大空合空起空如实不分别空不舍离空离不离空句句皆有三昧之言结云得如是十空三昧门为首百千空三昧门皆悉现前)。

　　周遍法界虚空身普照众生智慧灯一切方便皆清净昔所远行今具演。

　　七地有四一先标果用二照达群机三双行巧摄四寄行标名。

　　一切愿行所庄严无量刹海皆清净所有分别无能动此无等地咸宣说。

　　八地四义一别地行相二明净土果三略释地名四叹地结说。

　　无量境界神通力善入教法光明力此是清净善慧地劫海所行皆备阐。

　　九地四义一标地作用二善达教法三标示地名四广行多劫。

　　法云广大第十地含藏一切遍虚空诸佛境界声中演此声是佛威神力。

　　十地有四一标起地名二含藏法雨三能蔽如空粗重四深广难测故云佛境诸偈多有结说文并可知。

　　尔时善勇猛光幢菩萨摩诃萨承佛威神观察十方即说颂言。

　　第十善勇猛说颂仪中前文多观众会此观十方者观众表无偏心观方表说周遍二文影略十颂叹佛体用应机自在德文分为三初一总显次八别明后一结叹归佛一一颂中各有四义。

　　无量众生处会中种种信解心清净悉能悟入如来智了达一切庄严境。

　　今初总叹佛令物悟入福智有四义者一多众二心异三悟智四了福庄严即福也亦通二严皆佛令尔故显众德即为叹佛。

　　各起净愿修诸行悉曾供养无量佛能见如来真实体及以一切诸神变。

　　别中一见佛体用亦四义一起愿二具行三见体四见用。

　　或有能见佛法身无等无碍普周遍所有无边诸法性悉入其身无不尽。

　　二见法身一胜故无等二净故无碍三大故周遍四深广故包含。

　　或有见佛妙色身无边色相光炽然随诸众生解不同种种变现十方中。

　　三见佛色身一色妙谓如金等二相具十华藏相等三光盛谓常放等四随机变谓三尺无边等。

　　或见无碍智慧身三世平等如虚空普随众生心乐转种种差别皆令见。

　　四见佛智身一无碍真俗无碍故二等空称法性故三知根四巧现。

　　或有能了佛音声普遍十方诸国土随诸众生所应解为出言音无障碍。

　　五了佛音声一音普遍二说应器三言同类四应无碍。

　　或见如来种种光种种照耀遍世间或有于佛光明中复见诸佛现神通。

　　六见佛光明一多种二遍照三见佛四现变。

　　或有见佛海云光从毛孔出色炽然示现往昔修行道令生深信入佛智。

　　七见佛毛光一显光名二明出处三示往因四令信悟。

　　或见佛相福庄严及见此福所从生往昔修行诸度海皆佛相中明了见。

　　八见佛福相一见福相二了福因三示因体四明见处。

　　如来功德不可量充满法界无边际及以神通诸境界以佛力故能宣说。

　　后一结叹德广一数多二深广三用普四结说谓推功归佛谦己无能。

　　上来总明第八大假座内众流竟。

　　尔时华藏庄严世界海。

　　自下第九明天地征祥谓动地兴供即是显证上来佛成正觉众海云集各申庆赞显佛高深而下称机情上协佛愿故世主为之兴供天地为之呈祥就文分二先动地后兴供前中三一动处二动因三动相今初自狭之宽且云华藏约下结通实周法界(自狭之宽者娑婆为狭华藏为宽也)诸天重重并华藏之内故云其地何所不该(诸天重重下通妨难难云既言华藏地动华藏之地乃在大莲华地面今娑婆界当第十三重曾何是地设若是地是娑婆地即非华藏故今通云乃有二意一以本该末谓举华藏总该刹网故二十重皆华藏内况第十三下岂非地耶)又染净融故虽标摩竭而地震华藏(二又约染净融故下染净交彻通摩竭之地便是金刚染净既融是故一动一切动也)。

　　以佛神力。

　　二动因中就主显胜但明佛力感应道交亦由物机然泛明动因总有其十今当转法轮亦兼成道余如别章(余如别章者即教义分齐中明谓智论引长阿含第二云有八因缘一大水动时动二尊神试力时动三如来入胎时动四出胎五成道六转法轮七息教八涅槃时九依增一二十八更加大神足比丘心得自在乃至观地无相故令地动十智论云授菩萨记当于此界作佛之时地神喜故所以动也)。

　　其地一切六种十八相震动所谓动遍动普遍动起遍起普遍起踊遍踊普遍踊震遍震普遍震吼遍吼普遍吼击遍击普遍击。

　　三动相者其地下是震即是声动即是形声兼吼击形兼起踊故有六种此六各三成十八相摇飏不安为动自下渐高为起忽然腾举为踊隐隐出声为震雄声郁遏为吼砰磕𤼵响为击十八相者唯一方动直尔名动四方若次第若一时动者名为遍动若八方次第或一时动名普遍动又四方八方十方如次名三相动又一方独动十方次第动十方同时动又为三相余五例之然动何所为依胜思惟梵天经所为有七一令诸魔怖故二为说法时大众心不散乱故三令放逸者生觉知故四令众生知法相故五令众生观说法处故六令成熟者得解脱故七令随顺问正义故此上七缘正是今经所为地论有四非当此文上约外器若心地圣贤地法性地亦有震动等义可以虚求(地论有四者第十一论云器世间中依四种众生聚一依不善众生二依信种种天众生三依我慢众生四依咒术众生为此众生下中上次第差别故动乃至吼如十八句异义应知如是生信功德今言非当此文者始成正觉便演一乘皆是海会何有不善等据别行经顺别机故论为此释)。

　　此诸世主一一皆现不思议诸供养云雨于如来道场众海。

　　二兴供中三一标数同生之众亦得称主为物依故。

　　所谓一切香华庄严云一切摩尼妙饰云一切宝焰华网云无边种类摩尼宝圆光云一切众色宝真珠藏云一切宝栴檀香云一切宝盖云清净妙声摩尼王云日光摩尼璎珞轮云一切宝光明藏云一切各别庄严具云如是等诸供养云其数无量不可思议。

　　二所谓下略列。

　　此诸世主一一皆现如是供养云雨于如来道场众海靡不周遍。

　　三此诸下结遍。

　　如此世界中一一世主心生欢喜如是供养。

　　第十如此下结通无尽文分有二一结华藏内二结华藏外前中亦二先举此界。

　　其华藏庄严世界海中一切世界所有世主悉亦如是而为供养。

　　二其华藏下类华藏中一切世界于中三初类众海兴供一切世界者谓华藏中有十不可说佛刹微尘数世界种一一种中各有不可说不可说佛刹微尘数世界彼等一切诸世界中悉有世主而为供养。

　　其一切世界中悉有如来坐于道场。

　　二其一切下类佛坐道场然有二义一彼诸世主各供当处之佛二彼诸世主亦供此佛此佛亦坐彼界道场。

　　一一世主各各信解各各所缘各各三昧方便门各各修习助道法各各成就各各欢喜各各趣入各各悟解诸法门各各入如来神通境界各各入如来力境界各各入如来解脱门。

　　三一一下类结大众得法于中有十一句为闻法得益得益有三一闻益各各信解故谓信其言而解其义二思益谓于所对审缘虑故三修益修益有七一修门谓三昧方便故二修法谓资粮助道故三修果契理成就故四修益随有所得成法喜故五修转各各趣入无量乘门及众生界故六修同悟解法门合先圣故七修极修极有三一大悲极入佛神通境入佛神通境但为益生故此成恩德二大智极入佛力境如来力境悲智超绝无能及故成佛智德三自在极入如来解脱门尽一切障心境自在成佛断德亦即是前诸解脱门。

　　如于此华藏世界海十方尽法界虚空界一切世界海中悉亦如是。

　　二如于此下结华藏外谓以华藏例于法界各有此会同为一大法界会方是华严无尽说耳。

　　上来十段总明教起因缘分竟。

　　大方广佛华严经䟽钞会本第五之三

　　音释

　　蓐

　　(儒欲切荐也)。

　　胁

　　(虚业切腋下也)。

　　羸

　　(伦为切瘦也)。

　　协

　　(檄颊切合也)。

　　分齐

　　(分扶问切齐才诣切分齐限量也)。

　　飏

　　(余亮切风飞物也)。

　　砰磕

　　(砰披耕切磕克盍切砰磕石相筑声也)。
乾隆藏第 130 册 No. 1557 大方广佛华严经疏钞会本(第1卷-第17卷)


　　大方广佛华严经䟽钞会本第六之一　横七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　如来现相品第二

　　将释此品四门分别一来意二释名三宗趣四释文然下诸品多用此四若有增减至文当辩。

　　今初来意中二先分来后品来今初三分之中自下正宗由致既彰正宗宜显故次来也四分之中已明教起因缘次辩说法仪式故次来也二品来者曲有二义一前辩众集今显疑现相二前明旧众今辩新集故次来也(四分之中者四分即举果劝乐生信等四分以四分科第一会名举果观乐生信分六品分三初品明教起因缘分次二品明说法仪式分后三品正陈法海分初分已竟次有说法仪式二品经来此是四分科中第一分内三分之中第二分来举其大科故云四分之中对前序正流通三故)二释名者一分名者正宗正陈宗旨拣序流通若四分中名举果劝乐生信者举依正果劝物信乐是故亦名所信因果亦名说佛依果会以从多说故(以从多说者此通妨难然有二妨一云以文从义科中名所信因果经中复有遮那品因何以问答相属科中但名举果劝乐生信分随其本会科中但名说佛依果会耶故此答云以多说果以因少故如河少水亦名无水如乳有水但名为乳劝物信乐宜举果故第二妨云上云举佛依正二果劝物信乐何故随会但言说佛依果会耶故此答云多说依果少说正故亦以本意在于依果正报之果第二会去方始说故)二品名者如来是能现之人相是所现之法现通能所能所合说体用双陈以立其称然如来现相各有五义以成其十如来五者一就理显谓法性名如出障名来二唯就行瑜伽云言无虚妄故名如来涅槃三十二亦同此说三理智合说转法轮论云第一义谛名如正觉名来正觉第一义谛故名如来此与成实大同四离相说般若云如来者无所从来亦无所去故名如来五融摄说谓一如无二如若理若智若开若合无不皆如故名为如如外无法来亦即如如是来者是真如来现相五者一现面门光相召十方众二现眉间光相示说法主三振动刹网以警群机四佛前现华表说依果五白毫出众表教从佛流如是等相是如来现相品中辩此故以为名(涅槃三十二者即是北经是𣗳提伽长者父之亲友赞佛功德复问佛云何名如来佛云长者如来世尊于一切法知见无碍故名为佛发言无二故名如来断烦恼故名阿罗诃世尊所说终无有二释曰无二即无虚𡚶也此与成实大同者成实云乘如实道来成正觉故曰如来乘如实道即第一义来成正觉即正觉名来以如实道亦通万行故言大同若理若智者若理即第一释若智即第二释若开即双明前二若合者第三释其第四释义通理智亦兼开合谓例大品云诸法如即是佛诸法如则无来无去此则唯约理释二云心无动摇智绝真妄则约智说无有来去三若以心无来去方契如如体无来去则通合说故但判为离相释耳以离一切相名诸佛故现相五者下二释现相然五各二句一句辩相一句辩意如一云现面门光相者辩现相也召十方众者即彰所以下四例然)三宗趣者亦二一分宗三分正宗已如上说四分之宗即以佛果无边刹海具三世间无尽自在故以为宗令诸菩萨生净信修行涉求以之为趣二品宗者以光相表示为宗令上智玄悟为趣(即以佛果者然华藏品犹似有边有金轮山莲华外故此外更有别刹海故而彼文云法界无差别已无边矣况世界成就品云十方刹海叵思议佛无量劫皆严净为化众生使成熟出兴一切诸国土又偈中云所说无边众刹海毗卢遮那悉严净世尊境界不思议智慧神通力如是则刹无边矣具三世间者无边刹海即器世间毗卢遍兴即智正觉刹网所持如来所化即众生世间言自在者三种世间互相即入隐显重重皆无碍故华藏偈云华藏世界所有尘一一尘中见法界宝光现佛如云集此是如来刹自在故无尽之义即是无边况三皆无尽)四释文者此下二品说法仪式是当分方便即分为二初现相品为远方便后三昧品为近方便今初一品大分为六一众海同请二光召有缘三所召云奔四现瑞表说五称扬佛德六结通无穷今初先以五门料拣诸会请问之殊一问之有无二所问法异三能问人别四仪式不同五疑之权实。

　　初中前二后二此四有问中五皆无谓初会标果起因故问第二会寻因至果故问但因有升降寄六会以答之果无差别第七当会答也然诸会更有问者并当会别义以总[(冰-水+〡)*ㄆ]之或重明于前非大位问第八会明因果纯熟故须有问谓行修无碍六位顿成故当会答第九会明称性因果故别有问谓俱入法界无差别故亦当会答四处都有三百一十句问谓初及第二各四十问第八二百第九三十中本广本问则难思(初举摽果者举果即是摽果劝乐生信即是起因第二会等者次第修因即是寻因契果即为至果果无差别者有二义一对上六会不同今但第七一会中答由第七会六品是因不言一会答也二者不对前六但第七会中六品因圆五品果满与因同会故云当会当会因圆中即明果满故云当会此中应有问云若果无差别何不别一会答故今答云欲显因圆便得果满故当会答若更别会便与因圆不相摄故故前六品望前是因望后属果然诸会下通妨为有问言九会之中皆有问答何判唯四如第二会中十首相问第三会中正念天子及天帝释俱问法慧第四会中精进林问功德林答第六会中解脱月问金刚藏答第七会中大众念问如来功德岂非问耶唯第五会无有别问何得独判唯四会问故今答云并当会别义耳以总[(冰-水+〡)*ㄆ]别者第二会问但十信[(冰-水+〡)*ㄆ]第三会问即十住[(冰-水+〡)*ㄆ]第四会问即十行十藏所[(冰-水+〡)*ㄆ]等故云以总[(冰-水+〡)*ㄆ]之或重明者如不思议法品十问但重举第二会初后十问耳谓已答因竟将欲答果因果悬绝故于果初重复念请亦表果德是所重故第八会明因果者初会已信次七已解故云纯熟谓行修无碍下彰当会答由由二义故当会答之一行修无碍故谓取前六位所修之行诸位通修不随位局故云无碍既没位名则无优劣故当会答二者六位顿成设尔有位一时顿成异乎约解差别因果故一会答此云当会者当会问答第九会者谓既证法界则异前八前八但明于信及解行故四处都有下结成问数)二所问异者初两会问果广因略为成信解故第八会问因广果略为成行故第九会问全同初会而因举主佛之因明因是果因显唯证故(初两会者初会四十句问初二十句问果次十句通问因果唯后十句问因故云因略第二会四十问唯第二十句问因余三十句皆是问果故云果广初会为成于信举果令信故第二会为成于解果相难知故广举之第九会问者此中十因皆云一切菩萨即通余也法界中十因但云显示如来往昔趣求一切智心往昔所起菩萨大愿等故是主佛之因言明因是果因等者释成第九举主佛因义谓因是得佛竟因非是菩萨正修之因因果皆证入故)三能问人异者初及第九皆同生异生二众齐问以所问法众同依故第二会中唯同生问以所入位问生胜故八唯同生一人自问以造修之行各自成故。

　　四请问仪式复有二义一约言念二约通别初中请有二种一言二念答亦有二一言答二示相交络相望应成九句在文唯四初会之中具二问答谓现相品长行念请供声言请初光示法主现华表义现众表教即示相答三昧品中以言重请下之三品亦以言答第二会唯念请如来示相答菩萨言说答佛心自在不待兴言佛力殊胜现相能答第八会言请言答此显菩萨不同佛故第九会念请示相答显以心传心唯证相应离言说故二通别者初后二会别问通答二八两会别问别答又初会亦得是别问别答次文当明(交络相望者一言请言答二言请示相答三念请言答四念请示相答五言请言及示相答六念请言及示相答七言念请言答八言念请示相答九言念请言说示相答初四以单望单次二以单问对复答次二以复问对单答后一复问复答今会正当第九第二会即第六句第八会即第一句第九会即第四句)第五疑之权实者问诸王菩萨位皆圆极何得有疑有云为众生疑故有云希佛果故又显因果悬隔故然上二解初权后实并皆有理可通余教然此经中若实若权无非法界之疑以疑为有力与所说证为缘起故此事旧尔海印顿现疑之与答念念常疑念念常断其犹像模因模之高成像之下因模之下成像之高缘起法界理应尔故(然此经中下中正义非斥权实为不当理但成缘起有异昔人言此事旧尔者法界之中法尔有此疑与答故海印顿现者疑之与答皆佛现故由上二义故疑答皆常其犹像模者假以喻显以模喻疑以像喻答像因模有答假疑成)。

　　尔时诸菩萨及一切世间主作是思惟。

　　次正释文文分二别先长行念请后供声偈请前中亦二先举人标念谓尽于众海皆希佛境并欲利生成缘起门故标同念二云何下正显问端有四十句且分二别前二十句直尔疑念请后二十句引例举法请准义二文皆应具举互有影略不欲繁辞故下偈中更不引例合二处文直尔请说第二会中亦有此二而引例中问同此直请正欲显于诸佛道同影略之义(皆希佛境者总收上三皆希佛境即上实疑并欲利生即是权疑成缘起门即是正义故入大乘论第一偈云薄福之人不生于疑能生疑者必破诸有故下偈中下以义成立引二文证一引偈文直尔问中已具列故二引后会彼中引例同此直请彼中直请同此引例二文相对则直尔引例皆合四十其义明矣正欲显下结成上义既引例直问皆具四十明是道同佛道既同知文影略所以要此二势问者直请以尊主佛引例为显道同故)又四十句中初二十句问果后十问因中间十句明化用普周通问依正染净因果前是所求后是所行中是所知故分是举果故先问果(分是举果下通妨此有二妨一对上言因是所行理合在前故今答云分是举果故先问果)三释文据斯义类亦可分三今以两段皆有结请故但分二前中亦二先正疑念后明结请今初前十句问德用圆满后十句问体相显著今初十句文唯有八偈有神通及自在二问世界成就品初答中亦同此有今文阙者或是脱漏或是义含无能摄取之中摄此二故故下法界品中阙无能摄取及与神通唯有自在故此三事合则可一开则为三故出没不同(二据斯下对科文难既义有三节何不分三以义从文故分为二二段之中皆有结故故此三事等者可一故没可三故出此文无能摄取中摄于自在及与神通法界品中复以自在摄于神通及无能摄取亦合有于神通摄无能摄取及与自在问中略无余经则有)。

　　云何是诸佛地。

　　言佛地者即智德分位(即智德者正是出体非断德故言分位者便彰地义)然此经宗通[(冰-水+〡)*ㄆ]万德故广则无量略有十种如上所引同性经说然体不出五谓清净法界及与四智以斯五法摄大觉性具如佛地经及彼论说然要唯有二无所不摄谓真理妙智融而无二是诸佛地(然此经宗下二辩类自宽之狭总有五重一无量法界融故二略有十者显无尽故三然体不出五者克实体故具如佛地经者即五法摄大觉性谓一真法界四智菩提又论第一释佛地名云地谓所依所行所摄即当所说清净法界大圆镜智平等性智妙观察智成所作智受用和合一味等事是佛所依所行所摄故名佛地然要唯有二下第四摄五为二五法之中四是智故金光明云唯有如如及如如智独存名法身故䟽而无二者五摄二为一谓无有智外如为智所证亦无如外智能证于如故融无二又融无二者总融五节为无障碍如来地矣)并有生成住持功能故名为地(并有生成者三释名此有三义一能生万德二成熟自他三任持万德万德依住故如下十地中明)此句为总该摄诸德下明佛果皆答斯问(此句为总下四结示结示是总总持诸德及示答文)。

　　云何是诸佛境界。

　　二佛境界下诸句皆别明佛地之德言境界者悲智所缘故亦分齐故广亦无量略有十种如出现及问明不思议品广说(三广亦无量下三约类开合亦有五重一广亦无量无有一境非佛境故二略有十种下寄圆说十于中有二先正说三种十)然出现多明体遍不思议品以辩超胜故云十种无比境界问明该其因果体用小有不同至文当知(然出现等者二拣三处不同谓出现品即五十二云佛子菩萨以无障无碍智慧知一切世间境界是如来境界知一切三世境界一切刹境界一切法境界一切众生境界真如无差别境界法界无障碍境界实际无边际境界虚空无分量境界无境界境界是如来境界佛子如一切世间境界无量如来境界亦无量如一切三世境界无量如来境界亦无量乃至如无境界境界无量如来境界亦无量如无境界境界一切处无有如来境界亦如是一切处无有等释曰此即明体遍义也言多明者一切处无有亦显深义也不思议品者四十六经云所谓一一切诸佛一加趺坐遍满十方无量世界二一切诸佛说一义句悉能开示一切佛法三放一光明悉能遍照一切世界四于一身中悉能示现一切诸身五于一处中悉能示现一切世界六于一智中悉能决了一切诸法无所挂碍七于一念中悉能遍往十方世界八于一念中悉现如来无量威德九于一念中普缘三世佛及众生心无杂乱十于一念中与去来今一切诸佛体同无二是为十上八句初皆有一切诸佛之言释曰既一念能为无尽之事故云超胜问明该其因果者即十三经问有十一谓一何等是佛境界二何等是佛境界因三度四入五智六法七说八知九证十现十一广上九皆有何等是佛境界之言初一是总二即是因智证知广四句皆体余五皆用偈中答云如来深境界其量等虚空一切众生入而实无所入此双答总及广二句又云如来深境界所有胜妙因亿劫常宣说亦复不能尽此即答因余如彼文上三虽同佛境说意小殊故云小有不同)若准瑜伽如来境界谓五界差别一有情界二世界三法界四调伏界五调伏加行界或说要唯有四一所缘真俗二所住刹海三所起业用四所应摄化并如下说此与瑜伽大同总唯有二谓佛即境约分齐说或佛之境约所观化等今文多显佛之境也(谓佛即境者分齐谓如来所成一切功德智慧等是佛所有如一国境属于当国之王而菩萨不测唯佛得故言佛之境者真如实相真俗二谛等是智所缘境故云所观众生国土等是佛悲所化境故云所观化等)。

　　云何是诸佛加持。

　　三佛加持者谓佛胜力任持令有所作广亦无量略有十种如不思议法品及法云地说离世间品十种佛所摄持亦其例也然不出三类一如加持化身及舍利等二如加耆域入火不烧等三如加非情作佛事等此与神通宽狭不同谓六通中唯神境一有加持故今此加持即是神力(略有十种者此舍二段一即四十六经十种为众生作佛事何等为十所谓一一切诸佛示现色身为众生作佛事二出妙音声三有所受四无所受五以地水火风六神力自在示现一切所缘境界七种种名号八以佛刹境界九严净佛刹十寂寞无言皆上有一切诸佛下有为众生作佛事之言故下开为三类中云三加非情作佛事等二即四十七十种大那罗延幢勇健法故䟽结云今此加持即是神力及法云地者即十种持经云又如实知佛持法持僧持业持烦恼持时持愿持供养持行持劫持智持如是等皆如实知离世间品者即五十八经云所谓初始能发菩提之心佛所摄持二于生生中持菩提心今不忘失佛所摄持三觉诸魔事悉能远离四闻诸波罗蜜如说修行五知生死苦而不厌恶六观甚深法得无量果七为诸众生说二乘法而不证取彼乘解脱八乐观无为法而不住其中于有为无为不生二想九至无生处而现受生十虽证得一切智而起菩萨行不断菩萨种皆有佛所摄持之言一如加持者如此类甚多谓化现多身随所乐见碎身舍利一兴供养千返生天全身舍利如多宝佛即是如来力持身也如出现品医王留身喻等二如加耆域者即涅槃第三十南经二十八经云我于尔时往瞻婆城中时彼城中有大长者无有继嗣供事六师以求子息于后不久其妇怀妊长者知已往六师所欢喜而言我妇怀妊男耶女耶六师答言必是其女长者闻已心生愁恼复有知识来谓长者何故愁恼乃至是耶长者答言我妇怀妊未知男女故问六师六师见语如我相法生必是女我闻是语自惟年老财富无量如其非男无所付嘱是故我愁知识复言汝无智慧下取意引广赞佛德令问世尊长者即至佛所而问佛言世尊我妇怀妊六师相言生必是女是事云何佛言长者汝妇怀妊是男无疑其儿生已福德无比六师闻已心生嫉妒乃以庵罗果和合毒药授其长者令其妻服语云若服此药儿则端正产者无患服已便死送至城外以火焚之如来知之便往冢间长者难言所言无二可名世尊母已终亡云何生子我言长者汝于尔时都不见问母命长短但问所怀为是男女诸佛如来发言无二是故当知定必得子是时死尸火焚腹裂子从中出端坐火中犹如鸳鸯处莲华台我于尔时寻告耆婆汝往火中抱是儿来六师止之耆婆言如来使我入阿鼻地狱所有猛火尚不能烧况世间火尔时耆婆前入火聚犹入清凉大河水中抱持是儿还诸我所授儿与我我授儿已告长者言一切众生寿命不定如水上泡众生若有重业果报火不能烧毒不能害是儿业报非我所作长者请佛立字佛言是儿生于猛火之中火名𣗳提应名𣗳提尔时会中见我神化无量众生发阿耨多罗三藐三菩提心故云如加耆婆入火则入火之言兼于二事一如向缘二如耆婆所言佛令入阿鼻地狱猛火不烧复有一缘即令入地狱问提婆达多事也)。

　　云何是诸佛所行。

　　四所行者是佛所作或说十种如不思议品云诸佛世尊有十种化不失时等(诸佛所行有十种化者即四十六经云佛子诸佛世尊有十种化不失时何等为十所谓一切诸佛成等正觉不失时二成熟有缘三授菩提记四随众生心示现神力五随众生解示现佛身六住于大舍七入诸聚落八无诸净信九调恶众生十现不思议诸佛神通皆上有一切诸佛下有不失时言)亦是所行之行如出现品谓无碍行是如来行等或大悲摄生或大智造缘无思成事方便善巧所作究竟皆名为行(亦是所行者二约所行释先引文谓无碍行是如来行等者即五十二经云佛子菩萨摩诃萨应云何知如来应正等觉行佛子菩萨摩诃萨应知无碍行是如来行应知真如行是如来行佛子如真如前际不生后际不动现在不起如来行亦如是不生不动不起下举鸟飞虚空前后无际况真如行金翅辟海喻无碍行广如彼文或大悲下二类释亦成上义大悲摄生即无碍行大智造缘即真如行无思成事成上二义亦该通所缘)然约人望行标云所行既是所作实通能所故不同彼境界之中彼智所观所应摄化但就所故况所望不同故不相滥(然约人下三拣滥以经云所行滥于境界是悲智所行故于中初正拣谓佛是能行故悲智之行是所行非如于境悲智是能行真如众生是所行也故云约人望行摽云所行况所望不同者上行通能所境唯局所已是不同设同取悲智行约所行以用悲智境约能行以用悲智如人望子名父望父名子一人二用岂相滥耶)若准瑜伽七十八中引深密经佛答文殊此二别相云所行谓一切种如来共有不思议无量功德庄严净土如来境界谓一切种五界差别五界如前(若准瑜伽下二引证以释二相不同经当第五五界全同瑜伽然瑜伽全写深密为论今引瑜伽引经者欲双引经论故)。

　　云何是诸佛力。

　　五佛力者即佛大力自在广有无量略说有十即处非处等又有十种谓广大力等如不思议品(谓广大力即四十七云佛子诸佛世尊有十种广大力最上力无量力大威德力难获力不退力坚固力不可坏力一切世间不思议力一切众生无能动力大那罗延幢勇健法何等为十所谓一切诸佛身不可坏等为一此上十力遍于十种勇健法广如彼文今略举其名一身命不可坏力二毛孔容持力三毛持大山力四定用自在力五常遍演法力六德相降魔力七圆音遍彻力八心无障碍力九法身微密力十具足行智力一一力中有多义理具于下文)。

　　云何是诸佛无所畏。

　　六无畏者无诸畏惧故离世间品说有十种无畏或说四种如常所明昔云前四是异二乘功德佛力是破魔功德无畏是伏外道功德未必全尔十力无畏亦不共二乘故然上来多明大智功德(离世间者即五十六云佛子菩萨摩诃萨有十种无畏何等为十经文浩博今当义引谓一闻持无畏二辩才无畏上二不畏不能答难三二空无畏此不畏妄念四威仪无缺无畏五三业无过无畏上二不畏外讥六外护无畏此不畏天魔外道七正念无畏不畏遗忘八方便无畏不畏生死九一切智无畏不畏二乘十具行无畏不畏不能化生或说四种者即十藏品辩谓一一切智无畏二漏尽无畏三出障道四出苦道未必全尔者非不许昔解但显义包含耳)。

　　云何是诸佛三昧。

　　七佛三昧者谓佛果等持数过尘算如师子颦呻等略说十种如不思议品说佛有无量不思议三昧等(如师子者六十一经略列百门初名普庄严法界三昧二名普照一切三世无碍境界三昧最后云师子颦呻三昧结云以如是等不可说佛刹微尘数三昧入毗卢遮耶如来念念充满一切法界三昧大神变海略说十种者即四十七经云所谓一切诸佛恒在正定于一念中遍一切处普为众生广说妙法二普为众生说无我际三普入三世四普入十方广大佛刹五普现无量种种佛身六随诸众生种种心解现身语意七说一切法离欲真际八演说一切缘起自性九示现无量世出世间广大庄严令诸众生常得见佛十令诸众生悉得通达一切佛法无量解脱究竟到于无上彼岸每句皆有一切诸佛恒在三昧于一念中遍一切处之言一如初句)。

　　云何是诸佛神通。

　　八准答及颂名佛神通者谓依定发起无碍神用或说有十如十通品不思议品云一切诸佛有无边际无碍解脱示现无尽大神通力十通唯局菩萨或说有六如常所辩然名通大小(或说有十者一他心智通二天眼智通三知过去劫宿住智通四尽未来际劫智通五无碍清净天耳智通六无体性无动作往一切佛刹智通七分别一切言辞智通八无数色身智通九一切法智通十入一切灭尽三昧智通不思议品者义引经文无碍解脱一句牒经示现无量大神通力显此解脱是神通解脱如净名不思议解脱能以须弥内芥子等故经云何等为十所谓一切诸佛能于一念现不可说不可说诸佛出兴于世二转净法轮三众生受化调伏四诸佛国土五菩萨受记上五皆有一切诸佛能于一尘现不可说不可说言一如初句下五句但无不可说不可说言余同上有谓六现去来今一切诸佛七现去来今一切世界八现去来今一切神通九现去来今一切众生十现去来今一切佛事释曰既皆一尘顿现明是大神通力十通唯局菩萨者欲生下六通通二乘故六谓天眼天耳他心宿住神境漏尽)。

　　云何是诸佛自在。

　　九准答及颂名佛自在谓所作任意无碍成就故广有无量或说百种谓于众生自在等各有十故略有十种谓命自在等并如离世间品说不思议品亦说有十谓诸佛世尊于一切法皆悉自在等(广有无量者历事别明故或说百种者即五十六经初列十门云佛子菩萨摩诃萨有十种无碍用何等为十所谓众生无碍用国土无碍用三法四身五愿六境界七智八神通九神力十力皆有无碍用言下释一一各有十门故成百也略有十种者即五十五经末云佛子菩萨摩诃萨有十种自在何等为十所谓命自在不可说劫住寿命故心自在智慧能入阿僧祗三昧故资具自在能以无量庄严庄严一切世界故业自在随时受报故受生自在于一切世界示现受生故解自在于一切世界见佛充满故愿自在随欲随时于诸刹中成正觉故神力自在示现一切大神变故法自在示现无边诸法门故智自在于念念中示现如来十力无畏成正觉故是为十若诸菩萨安住此法则得圆满一切诸佛诸波罗蜜智慧神力自在不思议品者即四十六云何等为十所谓一切诸佛于一切法悉得自在明达种种句身味身演说诸法辩才无碍是为诸佛第一自在法下略取意上即法自在二心自在三胜解自在四财自在五命自在六如意自在七智自在八业自在九生自在十愿自在然上二经与八地全同)。

　　云何是诸佛无能摄取。

　　十无能摄取者颂名无能制伏答中名无能毁坏谓佛所作无有天上人中沙门魔梵及诸二乘大菩萨等神力能制是故旧经翻为佛胜法也略有十种如不思议品诸佛有十种最胜法等(如不思议品者即四十六经一顺晋经佛最胜法言故引此文经云所谓一切诸佛大愿坚固不可沮坏所言必作言无有二二为欲圆满一切功德尽未来劫修菩萨行不生懈倦三为欲调伏一切众生故往不可说不可说世界如是而为一切众生而无断绝四于信行二种众生大悲普观平等无异五从初发心乃至成佛终不退失菩提之心六积集无量诸善功德皆以回向一切智性于诸世间终无染着七于诸佛所修学三业唯行佛行非二乘行皆回向一切智性成于无上正等菩提八放大光明其光平等照一切处及照一切诸佛之法令诸菩萨心得清净满一切智九舍离世乐不贪不染而普愿世间离苦得乐无诸戏论十愍诸众生受种种苦守护佛种行佛境界出离生死远十力地是为十每句之上皆有一切诸佛之言一同初句)若取无能毁坏即十种大那罗延幢勇健法是上之十问多在不思议品至下当知(若取无能坏者二依今经释大勇健法前文已引则义有两兼多在不思议者亦有离世间等故致多言)。

　　云何是诸佛眼云何是诸佛耳云何是诸佛鼻云何是诸佛舌云何是诸佛身云何是诸佛意云何是诸佛身光云何是诸佛光明云何是诸佛声云何是诸佛智。

　　二云何是诸佛眼下十句问体相显著谓六根三业于身业中开常光为身光放光为光明故有十句不思议法品诸佛有十种法普遍无量无边法界谓无边际眼等离世间品一一各有十门辩释(不思议法品者即四十六经云何等为十所谓一切诸佛有无边际身色相清净普入诸趣而无染着二无障碍眼于一切法悉能明见三无障碍耳悉能解了一切音声四鼻能到诸佛自在彼岸五有广长舌出妙音声六身应众生咸令得见七意住于无碍平等法身八无碍解脱示现无尽大神通力九消净世界随众生乐现众佛土具足无量种种庄严而于其中不生染着十菩萨行愿得圆满智游戏自在悉能通达一切佛法佛子是为如来应正等觉普遍无边际十种佛法其一一句上皆有一切诸佛有无边际言一如初句但第五舌无无边际言以广长替故离世间品者即第五十七经谓十眼十耳等十眼者一肉眼二天眼三慧四法五佛六智七光明八出生死九无碍十一切智其十耳十鼻等广如彼文辩然彼是菩萨眼等而下结皆云则得佛眼等故通因果可释佛眼等)又出现品说佛三业各具十义然诸经论说佛常光一寻准不思议品常妙光明不可说不可说种种色相以为严好为光明藏出生无量圆满光明普照十方无有障碍(又出现品者身在五十经语意在五十一各有十义并以十喻喻之常妙光明者即四十六经十种庄严中第七庄严文云一切诸佛皆有无量常妙光明不可说不可说种种色相以为严好为光明藏出生无量圆满光明普照十方无有障碍是为诸佛第七最胜无上常妙光明庄严)然放光则有时不放如诸会面门毫相所放之类然相海品其一一相常放光明斯即放光亦通常光而分别者常即湛遍放则见有去来故(然放光下通伏难恐有难言若常光一寻与放光异今常光周于法界何异放光故为此通而分别者下亦通妨难谓上通放光异常光者则放光有时不放今引相海常放光如何取别故为此通)言佛智者广即无量略说有十体不出五谓清净智及大圆镜等四智要唯有二谓根本后得总摄唯一诸法实相无障碍智此之十句多如相海及随好品(广即无量者随事无边故略说有十者即如出现品第五十一经明意业中如来心意识俱不可知但以智无量故知如来心说有十智十喻是也体不出五者即摄论佛地论皆言五法摄大觉性谓一真法界四智菩提则是一理而非是智今清净智即一真法界清净智即本来智性金刚顶瑜伽说有五智初法界清净智即一真法界故)。

　　唯愿世尊哀愍我等开示演说。

　　二惟愿下结请将欲引例故且结请。

　　又十方世界海一切诸佛皆为诸菩萨说世界海众生海法界安立海佛海佛波罗蜜海佛解脱海佛变化海佛演说海佛名号海佛寿量海。

　　二又十方下引例举法请亦分为二初引例后结请今初分二前十句问化用普周后十句问因德深广今初文唯有九阙安立海一世界海者是化用处如华藏品二众生海是所化机即刹中所持三准答及颂名法界安立海如世界成就品通明法界所安立海起具因缘等故若因缘者贤首云所化生法也亦是前二于法界中施设安立故诸经论皆说世谛为安立谛然安立言梵云柰耶而义多含或云理趣或云方便或云法式或云法门或云安立故知即安立法式也(通明法界者有三释初即䟽意言通明者谓世界海唯约果说法界安立海通因通果由具因果能安立法界故二贤首云所化生法复是一义唯取化生之法亦是前二下是第三义安立众生世界故前二即世界海及众生海于中有二先正明后然安立言下引梵文证此是贤首引证后二义法式即化生法也安立即第三义故结云安立法式)四佛海者能化生也如华藏品广举其名亦如不思议等品(四佛海指不思议等品者等取相海随好皆佛德相用故是妙觉故)五波罗蜜海者化所成行如离世间品(五波罗蜜指离世间品者以二千行法一一皆到彼岸故)六佛解脱海者化所得果如法界品(六如法界品者佛亲证入离障解脱及大作用皆解脱故)七佛变化海者临机神变化难化众生即身业化也如诸会不起而遍光明觉品长行身业阿僧祗等皆是其文(七指僧祗者僧祗偈颂广显佛德重重无尽广大用故等即等于一经上下变化之文)八佛演说海者称根说法语业化也如四谛品　九佛名号海随机立称如名号品　十佛寿量海者随器所感住世修短如寿量品。

　　及一切菩萨誓愿海一切菩萨发趣海一切菩萨助道海一切菩萨乘海一切菩萨行海一切菩萨出离海一切菩萨神通海一切菩萨波罗蜜海一切菩萨地海一切菩萨智海。

　　二及一切下问因德深广中一创于生死立大誓愿二胜进大心趣求佛果三积集菩提福智资粮四运诸菩萨从因至果五慈悲喜舍四菩萨行六谓永背业惑证契真理余四可知(因德深广下正释经)然此十句有通有别。

　　别则初二寄十信次二十住次一十行次一十向以向出离故次三登地已上后一等觉此约横论一切菩萨(别则下释别先以竖释别诸位浅深故此约横论一切菩萨者结上别义约所行位信住等异即是竖论约能行人一一位中摄多菩萨故云横论一切菩萨)若约通说各通始终即竖论一切菩萨(通约所行法位位同修即是通义随约一人遍历诸位皆修此十即是竖论一切菩萨)故此十句文通行位然皆普摄法界深广无边故云海也并如下诸会说(通行位者三双结也别说寄位通说约行故)。

　　愿佛世尊亦为我等如是而说。

　　二愿佛下结请既是引例故致亦言。

　　此四十句答文在何问有通局答亦如之通即诸会与此相应皆是答此上所引者居然当之谓前众海既是九会常随岂得此问局于初会岂复众海问不𥁞耶故知初会为总九会同答此问而为分意别故诸分初皆重举诸问则显分分之中皆通因果等故则从此𥁞光明觉答十海问问明已下答十因问不思议下答二十句果至下当知(䟽正明通谓九会通答谓前下立理此有三理一众海常随既通九会问答合通智深能问尽故合总问故以此三理问答合通而为分下释妨谓前问言若言众海问尽九会九会同答何以下文复有三位大问故为此通则显分分之中皆通因果者谓问虽互有广略因果皆足则是重问耳四则从下正示答文)。

　　又就四十问十海为总九会同答十海一世界成就品答世界安立海二华藏品答世界海遮那但引因释成现相三昧但是说法由致并非别答海问三名号品答如来名号海四四谛品答演说海五光明觉至十忍品别答十句因问通答众生海修因之人即所化生故六阿僧祇品答变化海长行举数欲显化用难量故偈中广明变化重重微细难说七寿量住处皆答寿量海八不思议等五品别答二十句果问总明佛海就德深广以显佛故九第八会答波罗蜜海总摄诸位皆成行故十第九会答解脱海证入法界起大用故(又就下二约总别释十海为总余三十句别皆十海摄故总答十海已答余三十问于中二先正以九会答于十海)问中为次与答异者问约本有修成自行化他而为次第谓先有世界众生则有佛出修因得果故波罗蜜海是因解脱是果余四皆大用谓临机变化随宜说法称物立名随物修短答中先人后己故大用四海居先自利因果二海居后又众生一海亦可通在九海皆为生故种种随宜显生多故(后问中为次下以答对问辩次不同问中言先有世界众生者即摽中本有三海世界即世界海及摄安立海故次则有佛出修因得果等者即摽中修成即自行意言余四皆大用临机等即摽中化他也先人后己下先利他故大用四海即先利他言四海者一名号海二四谛海三变化海四寿量海言自利二海居后者即波罗蜜海为因佛解脱海为果八九两会答故居后此中唯会六海不会四海者以世界海及安立海依问在前故佛及众生本居中故更以异门释众生海上欲具[(冰-水+〡)*ㄆ]十问故以答因属众生海今以众生为总即前答因属演说海说诸位故上来通竟)若约局言当会答𥁞此复有二一现相答下文当示二者言说答此亦有二一经来未𥁞二答二兼余成就品当引(若约局言下第二释局答问经来未尽者遮那品后无结束故若来应具答尽二答二兼余者谓正答安立海及世界兼余三十八问故)。

　　尔时诸菩萨威神力故于一切供养具云中自然出音而说颂言。

　　第二尔时下供声偈请中分二先明因缘后正说偈。

　　今初前请在念佛虽已知今请彰言使大众同晓前既为法兴供今乃以供宣心不因拊击故曰自然非无因缘即菩萨威力同异生众皆菩萨也又表身口为供具故供具皆即法界体故(亦表身为供养具者即解脱和尚叹佛说偈云合掌以为华身为供养具善心诚实香赞叹香烟布诸佛闻此香寻声来相度众等勤精进终不相疑误)。

　　无量劫中修行满菩提树下成正觉为度众生普现身如云充遍尽未来。

　　众生有疑皆使断广大信解悉令发无边际苦普使除诸佛安乐咸令证。

　　二正说偈中十颂分二初三叹德请后七举法请前中亦二初二叹佛明具说因后一叹众明具说缘。

　　今初也前偈即悲之智已满为物现身后偈即智之悲已圆能断疑除苦有悲必普有智必能故应说也。

　　菩萨无数等刹尘俱来此会同瞻仰愿随其意所应受演说妙法除疑惑。

　　后一叹众请中前半叹众显无异念后半结请明说则断疑。

　　云何了知诸佛地云何观察如来境佛所加持无有边愿示此法令清净。

　　云何是佛所行处而以智慧能明入佛力清净广无边为诸菩萨应开示。

　　云何广大诸三昧云何净治无畏法神通力用不可量愿随众生心乐说。

　　诸佛法王如世主所行自在无能制及余一切广大法为利益故当开演。

　　举法请中分三初四述前初十句问小有不次但取文便及余一切广大法者结例所余谓二十句外佛无边德亦愿说之不思议品广说余门诸说果处皆答此也。

　　佛眼云何无有量耳鼻舌身亦复然意无有量复云何愿示能知此方便。

　　次一颂述前体相显著十句略示可知。

　　如诸刹海众生海法界所有安立海及诸佛海亦无边愿为佛子咸开畅永出思议众度海普入解脱方便海所有一切法门海此道场中愿宣说。

　　后二颂述化用普周十句之问现文唯七以佛海中含于神变寿量名号以此三海不离佛故不问因者长行明通诸会故列因疑今彰初分请当会答又显此会因略果广第二会果略因广故。

　　尔时世尊知诸菩萨心之所念。

　　第二尔时世尊下明光召有缘分长分为十一放光意以领念故供声易了故略不明念但疑法何以放光现相答故答相云何谓佛三昧力加持放光令菩萨来远远能为此即佛地境界是佛所行无摄无畏故此为总意若别明者如文思之又召来菩萨亦是言答上之十问至文当知(若别明者如文思之者若此之类显义无方类例相似即可引证耳)。

　　即于面门众齿之间。

　　二即于下明光依处面门即口言众齿者表四十问教道遐舒口生真子咀法滋味益法身故总处放者此会总故(面门即口者以昔有解云面门即面之正容非其口也又云鼻下口上以梵音呼面及口并门并云目佉是故译者解人取文非一今以众齿之间则口为定解表四十问者有四十齿故教道遐舒即教智光故口生真子唯取口义故法华云从佛口生从法化生得佛法分故下出现加于普贤光明入口咀法味下约齿明义言总处者口为说法处一切法门总从此演故)。

　　放佛刹微尘数光明。

　　三放佛下显光体随机多演故。

　　所谓众宝华遍照光明出种种音庄严法界光明垂布微妙云光明十方佛坐道场现神变光明一切宝焰云盖光明充满法界无碍光明遍庄严一切佛刹光明迥建立清净金刚宝幢光明普庄严菩萨众会道场光明妙音称扬一切佛名号光明。

　　四所谓下列光名略列十名皆从体用立称。

　　如是等佛刹微尘数。

　　五如是下结光数。

　　一一复有佛刹微尘数光明以为眷属。

　　六一一下彰眷属。

　　其光悉具众妙宝色。

　　七其光下辩色相众宝隐映表教道含容。

　　普照十方各一亿佛刹微尘数世界海。

　　八普照下明光应远。

　　彼世界海诸菩萨众于光明中各得见此华藏庄严世界海。

　　九彼世界下彼众感通。

　　以佛神力其光于彼一切菩萨众会之前而说颂言。

　　十以佛下偈声命召即通举十号示为所归(即通举十号者佛德无边十号略尽故法华第三云我是如来应供正遍知明行足善逝世间解无上士调御丈夫天人师佛世尊未度者令度未解者令解未安者令安未涅槃者令得涅槃令世后世如实知之我是一切知者一切见者汝等天人阿修罗众皆应到此为听法故斯即举十号以昭然初但云如来亦复如是出现于世如大云起遍覆三千大千世界则通局有异又下众集但云天人阿修罗等胜劣小异耳今取彼意故以十号释经十号之义法界品方辩)。

　　无量劫中修行海供养十方诸佛海化度一切众生海今成妙觉遍照尊。

　　十偈在文且分为五初六偈自彰因果已圆劝同观礼于中初一总明二利因满成正遍知。

　　毛孔之中出化云光明普照于十方应受化者咸开觉令趣菩提净无碍。

　　次一毛光开觉是明行足。

　　佛昔往来诸趣中教化成熟诸群生神通自在无边量一念皆令得解脱。

　　次一颂往来诸趣是世间解一念解脱可谓善逝。

　　摩尼妙宝菩提树种种庄严悉殊特佛于其下成正觉放大光明普威耀。

　　次一颂成正觉即佛义焉。

　　大音震吼遍十方普为弘宣寂灭法随诸众生心所乐种种方便令开晓。

　　次一大音演寂谓无上士随心开觉是调御丈夫。

　　往修诸度皆圆满等于千刹微尘数一切诸力悉已成汝等应往同瞻礼。

　　次一诸力皆圆即天人师也。

　　十方佛子等刹尘悉共欢喜而来集已雨诸云为供养今在佛前专觐仰。

　　二有一颂明众海已集引例劝归既云已雨诸云为供是应供也为对引例故不当次。

　　如来一音无有量能演契经深大海普雨妙法应群心彼两足尊宜往见。

　　三一颂圆音随机见必蒙益结云见两足尊即世尊也。

　　三世诸佛所有愿菩提树下皆宣说一刹那中悉现前汝可速诣如来所。

　　四一颂义海顿演宜速及时如三世佛大愿而来故结云如来也。

　　毗卢遮那大智海面门舒光无不见今待众集将演音汝可往观闻所说。

　　五一颂特命有缘是光本意。

　　大方广佛华严经䟽钞会本第六之一

　　音释

　　模

　　(莫胡切模范也)。

　　颦

　　(毗宾切)。

　　拊

　　(斐父切弹也)。

　　咀

　　(在吕切嗣嚼也)。

　　妊

　　(如鸩切怀孕也)。

　　塳

　　(知陇切高坟也)。

　　翅

　　(施智切翼也)。

　　沮坏

　　(沮在吕切遏也坏古聩切毁也)。

　　轨范

　　(轨居洧切范音范轨范法式也)。

　　大方广佛华严经疏钞会本第六之二　横八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时十方世界海一切众会蒙佛光明所开觉已各共来诣毗卢遮那如来所亲近供养。

　　第三尔时十方下所召云奔文分为三第一同会道场第二现自在用第三声光自述今初亦三初总明二所谓下别显三如是等下总结。

　　所谓此华藏庄严世界海东。

　　别中十方即为十段一一方中皆有十事一定方。

　　次有世界海名清净光莲华庄严。

　　二土海。

　　彼世界种中有国土名摩尼璎珞金刚藏。

　　三世界。

　　佛号法水觉虚空无边王。

　　四佛名。

　　于彼如来大众海中有菩萨摩诃萨名观察胜法莲华幢。

　　五主菩萨。

　　与世界海微尘数诸菩萨俱。

　　六眷属数。

　　来诣佛所。

　　七至佛所。

　　各现十种菩萨身相云遍满虚空而不散灭复现十种雨一切宝莲华光明云复现十种须弥宝峰云复现十种日轮光云复现十种宝华璎珞云复现十种一切音乐云复现十种末香树云复现十种涂香烧香众色相云复现十种一切香树云如是等世界海微尘数诸供养云悉遍虚空而不散灭。

　　八兴供云。

　　现是云已向佛作礼以为供养。

　　九申礼献供。

　　即于东方各化作种种华光明藏师子之座于其座上结跏趺坐。

　　十化座安坐此中应有世界种名略不说耳其东方供云应有十种而但九者涂香烧香二文合故言各现者主伴一一皆现也重重无碍各遍虚空一一可观名不散灭十方化座体相各异而皆同名莲华藏师子之座者师子之义已见上文莲华藏言通有三意一约菩萨表含藏开敷故二约所诠将说依报故三约诸会通显华严故上下还于本方坐者佛圆回身皆见面故异于余宗但八方故。

　　此华藏世界海南次有世界海名一切宝月光明庄严藏彼世界种中有国土名无边光圆满庄严佛号普智光明德须弥王于彼如来大众海中有菩萨摩诃萨名普照法海慧与世界海微尘数诸菩萨俱来诣佛所各现十种一切庄严光明藏摩尼王云遍满虚空而不散灭复现十种雨一切宝庄严具普照耀摩尼王云复现十种宝焰炽然称扬佛名号摩尼王云复现十种说一切佛法摩尼王云复现十种众妙树庄严道场摩尼王云复现十种宝光普照现众化佛摩尼王云复现十种普现一切道场庄严像摩尼王云复现十种密焰灯说诸佛境界摩尼王云复现十种不思议佛刹宫殿像摩尼王云复现十种普现三世佛身像摩尼王云如是等世界海微尘数摩尼王云悉遍虚空而不散灭现是云已向佛作礼以为供养即于南方各化作帝青宝阎浮檀金莲华藏师子之座于其座上结跏趺坐。

　　此华藏世界海西次有世界海名可爱乐宝光明彼世界种中有国土名出生上妙资身具佛号香焰功德宝庄严于彼如来大众海中有菩萨摩诃萨名月光香𦦨普庄严与世界海微尘数诸菩萨俱来诣佛所各现十种一切宝香众妙华楼阁云遍满虚空而不散灭复现十种无边色相众宝王楼阁云复现十种宝灯香𦦨楼阁云复现十种一切真珠楼阁云复现十种一切宝华楼阁云复现十种宝璎珞庄严楼阁云复现十种普现十方一切庄严光明藏楼阁云复现十种众宝末间错庄严楼阁云复现十种众宝周遍十方一切庄严楼阁云复现十种华门铎网楼阁云如是等世界海微尘数楼阁云悉遍虚空而不散灭现是云已向佛作礼以为供养即于西方各化作真金叶大宝藏师子之座于其座上结跏趺坐。

　　此华藏世界海北次有世界海名毗琉璃莲华光圆满藏彼世界种中有国土名优钵罗华庄严佛号普智幢音王于彼如来大众海中有菩萨摩诃萨名师子奋迅光明与世界海微尘数诸菩萨俱来诣佛所各现十种一切香摩尼众妙树云遍满虚空而不散灭复现十种密叶妙香庄严树云复现十种化现一切无边色相树庄严树云复现十种一切华周布庄严树云复现十种一切宝𦦨圆满光庄严树云复现十种现一切栴檀香菩萨身庄严树云复现十种现往昔道场处不思议庄严树云复现十种众宝衣服藏如日光明树云复现十种普发一切悦意音声树云如是等世界海微尘数树云悉遍虚空而不散灭现是云已向佛作礼以为供养即于北方各化作摩尼灯莲华藏师子之座于其座上结跏趺坐。

　　此华藏世界海东北方次有世界海名阎浮檀金玻璃色幢彼世界种中有国土名众宝庄严佛号一切法无畏灯于彼如来大众海中有菩萨摩诃萨名最胜光明灯无尽功德藏与世界海微尘数诸菩萨俱来诣佛所各现十种无边色相宝莲华藏师子座云遍满虚空而不散灭复现十种摩尼王光明藏师子座云复现十种一切庄严具种种校饰师子座云复现十种众宝鬘灯焰藏师子座云复现十种普雨宝璎珞师子座云复现十种一切香华宝璎珞藏师子座云复现十种示现一切佛座庄严摩尼王藏师子座云复现十种户牖阶砌及诸璎珞一切庄严师子座云复现十种一切摩尼树宝枝茎藏师子座云复现十种宝香间饰日光明藏师子座云如是等世界海微尘数师子座云悉遍虚空而不散灭现是云已向佛作礼以为供养即于东北方各化作宝莲华摩尼光幢师子之座于其座上结跏趺坐。

　　此华藏世界海东南方次有世界海名金庄严琉璃光普照彼世界种中有国土名清净香光明佛号普喜深信王于彼如来大众海中有菩萨摩诃萨名慧灯普明与世界海微尘数诸菩萨俱来诣佛所各现十种一切如意王摩尼帐云遍满虚空而不散灭复现十种帝青宝一切华庄严帐云复现十种一切香摩尼帐云复现十种宝焰灯帐云复现十种示现佛神通说法摩尼王帐云复现十种现一切衣服庄严色像摩尼帐云复现十种一切宝华丛光明帐云复现十种宝网铃铎音帐云复现十种摩尼为台莲华为网帐云复现十种现一切不思议庄严具色像帐云如是等世界海微尘数众宝帐云悉遍虚空而不散灭现是云已向佛作礼以为供养即于东南方各化作宝莲华藏师子之座于其座上结跏趺坐。

　　此华藏世界海西南方次有世界海名日光遍照彼世界种中有国土名师子日光明佛号普智光明音于彼如来大众海中有菩萨摩诃萨名普华光焰髻与世界海微尘数诸菩萨俱来诣佛所各现十种众妙庄严宝盖云遍满虚空而不散灭复现十种光明庄严华盖云复现十种无边色真珠藏盖云复现十种出一切菩萨悲愍音摩尼王盖云复现十种众妙宝𦦨鬘盖云复现十种妙宝严饰垂网铎盖云复现十种摩尼树枝庄严盖云复现十种日光普照摩尼王盖云复现十种一切涂香烧香盖云复现十种栴檀藏盖云复现十种广大佛境界普光明庄严盖云如是等世界海微尘数众宝盖云悉遍虚空而不散灭现是云已向佛作礼以为供养即于西南方各化作帝青宝光焰庄严藏师子之座于其座上结跏趺坐。

　　此华藏世界海西北方次有世界海名宝光照耀彼世界种中有国土名众香庄严佛号无量功德海光明于彼如来大众海中有菩萨摩诃萨名无尽光摩尼王与世界海微尘数诸菩萨俱来诣佛所各现十种一切宝圆满光云遍满虚空而不散灭复现十种一切宝焰圆满光云复现十种一切妙华圆满光云复现十种一切化佛圆满光云复现十种十方佛土圆满光云复现十种佛境界雷声宝树圆满光云复现十种一切琉璃宝摩尼王圆满光云复现十种一念中现无边众生相圆满光云复现十种演一切如来大愿音圆满光云复现十种演化一切众生音摩尼王圆满光云如是等世界海微尘数圆满光云悉遍虚空而不散灭现是云已向佛作礼以为供养即于西北方各化作无尽光明威德藏师子之座于其座上结跏趺坐。

　　此华藏世界海下方次有世界海名莲华香妙德藏彼世界种中有国土名宝师子光明照耀佛号法界光明于彼如来大众海中有菩萨摩诃萨名法界光焰慧与世界海微尘数诸菩萨俱来诣佛所各现十种一切摩尼藏光明云遍满虚空而不散灭复现十种一切香光明云复现十种一切宝焰光明云复现十种出一切佛说法音光明云复现十种现一切佛土庄严光明云复现十种一切妙华楼阁光明云复现十种现一切劫中诸佛教化众生事光明云复现十种一切无尽宝华蕊光明云复现十种一切庄严座光明云如是等世界海微尘数光明云悉遍虚空而不散灭现是云已向佛作礼以为供养即于下方各化作宝焰灯莲华藏师子之座于其座上结跏趺坐。

　　此华藏世界海上方次有世界海名摩尼宝照耀庄严彼世界种中有国土名无相妙光明佛号无碍功德光明王于彼如来大众海中有菩萨摩诃萨名无碍力精进慧与世界海微尘数诸菩萨俱来诣佛所各现十种无边色相宝光焰云遍满虚空而不散灭复现十种摩尼宝网光焰云复现十种一切广大佛土庄严光焰云复现十种一切妙香光焰云复现十种一切庄严光焰云复现十种诸佛变化光焰云复现十种众妙树华光焰云复现十种一切金刚光焰云复现十种说无边菩萨行摩尼光焰云复现十种一切真珠灯光焰云如是等世界海微尘数光焰云悉遍虚空而不散灭现是云已向佛作礼以为供养即于上方各化作演佛音声光明莲华藏师子之座于其座上结跏趺坐。

　　如是等十亿佛刹微尘数世界海中有十亿佛刹微尘数菩萨摩诃萨一一各有世界海微尘数诸菩萨众前后围绕而来集会是诸菩萨一一各现世界海微尘数种种庄严诸供养云悉遍虚空而不散灭现是云已向佛作礼以为供养随所来方各化作种种宝庄严师子之座于其座上结跏趺坐。

　　三总结中文有其八一略示前文云如是等二总明海数谓十亿刹尘以上来所列是华藏鳞次之海口光各照一亿十方故有十也上二段前别中所无三结主四结伴五结来至六结兴供七结礼献八结安坐既为总结故阙定方已至会中故阙初海等三事(已至会中者一土海二世界海三佛名非别从彼来故此不说)。

　　如是坐已其诸菩萨身毛孔中一一各现十世界海微尘数一切宝种种色光明一一光中悉现十世界海微尘数诸菩萨皆坐莲华藏师子之座。

　　第二如是坐已下现自在用即为叹德谓尘尘近佛念念益生文有其八一明诸菩萨毛孔现光二光现菩萨三菩萨入尘四尘含广刹五刹有如来六菩萨往供七助佛扬化八所化成益初二可知。

　　此诸菩萨悉能遍入一切法界诸安立海所有微尘。

　　三中言安立海所有微尘者略有二义一一切施设依正等尘一一称真故二约观心众生意识所缘即是法界例依名相分别而转是谓安立妄故为尘体皆可依是名大刹皆有觉性是曰如来此明菩萨证入众生性海。

　　彼一一尘中皆有十佛世界微尘数诸广大刹。

　　四中可知。

　　一一刹中皆有三世诸佛世尊。

　　五随世俗故说有三世全称性故并在尘中。

　　此诸菩萨悉能遍往亲近供养。

　　六中供养者通财及法。

　　于念念中以梦自在示现法门开悟世界海微尘数众生念念中以示现一切诸天殁生法门开悟世界海微尘数众生念念中以说一切菩萨行法门开悟世界海微尘数众生念念中以普震动一切刹叹佛功德神变法门开悟世界海微尘数众生念念中以严净一切佛国土显示一切大愿海法门开悟世界海微尘数众生念念中以普摄一切众生言词佛音声法门开悟世界海微尘数众生念念中以能雨一切佛法云法门开悟世界海微尘数众生念念中以光明普照十方国土周遍法界示现神变法门开悟世界海微尘数众生念念中以普现佛身充遍法界一切如来解脱力法门开悟世界海微尘数众生念念中以普贤菩萨建立一切众会道场海法门开悟世界海微尘数众生如是普遍一切法界随众生心悉令开悟。

　　七于念念下助佛扬化。

　　念念中一一国土各令如须弥山微尘数众生堕恶道者永离其苦各令如须弥山微尘数众生住邪定者入正定聚各令如须弥山微尘数众生随其所乐生于天上各令如须弥山微尘数众生安住声闻辟支佛地各令如须弥山微尘数众生事善知识具众福行各令如须弥山微尘数众生发于无上菩提之心各令如须弥山微尘数众生趣于菩萨不退转地各令如须弥山微尘数众生得净智眼见于如来所见一切诸平等法各令如须弥山微尘数众生安住诸力诸愿海中以无尽智而为方便净诸佛国各令如须弥山微尘数众生皆得安住毗卢遮那广大愿海生如来家。

　　第八念念中下所化成益。

　　于中贤首对前开悟以三义释之一别配释二圆通释三各别释初者谓以前十法门对后所成十益一门得其一益二三前却余并如次一以梦自在门梦中警觉造恶众生令得断恶免苦益故二以菩萨行门令入正定三以现诸天殁生门今生天受乐以放逸则殁克念便生故上三人天乘四以动刹现无常令猒以叹佛神变令欣成二乘益下皆大乘五以严刹大愿令修福求向六以摄生言词令发大心以佛音声即同体大悲故七以佛云雨法令入菩萨不退之位已上三位在地前三贤八以照遍满法界土及神变令得初地已上智眼见平等法九以佛普现遍法界解脱力令得八地已上大力大愿无尽智净国土益十以普贤建道场令住佛果大愿海言生如来家者入佛果位故生非是初地已上生佛家也。

　　二圆通者此上十法于此十益一一遍通谓或一法成十益或十法成一益如是互遍无所障碍。

　　三各别者谓前十法门各自开悟世界海微尘数众生此以法为益后十益但言须弥尘数不言刹尘之国则是己身以人为益既各别释则梦自在门亦显一切皆如梦故延促等无碍故云自在余并可知(三各别者前之二释一则一一别对二则互相总对今不对前则七八两段义不相辟七约法开悟八约身成益身法不同故不相对上言对前为三者前二相由故名为对今与前别亦是对前)此上菩萨法化始从放光终于得益顺数八段逆推十二重叠无尽一其十须弥尘数众生得益方在一国余一切土皆尔故云一一国各令等也二此一切土益在一念时中余一切念时皆尔故云念念中也三如是念念之益方是一法门所开悟一一法门皆尔四彼多法门方是一念所用余念念所用法门亦尔五彼多念法门方论一广刹如一广刹如是十刹尘数广刹皆尔六彼多广刹方论一尘内如一尘一切安立中诸尘亦然七如上诸尘方是一安立海如一安立海遍法界诸安立海亦然八遍法界安立海中业用方是一化菩萨所化如一化菩萨十世界海化菩萨一一皆然九诸化菩萨方是一光所现如一光一一光亦然十彼十刹尘数光明方是一毛孔现如一毛孔遍身一一毛孔皆然十一彼遍身毛孔方是一菩萨如一菩萨有如是十亿佛刹微尘数各世界海微尘数菩萨遍身毛孔皆尔十二上来所明十一重作用方论来此一会如此一会于余佛会亦复如是此后一段偈文具之(此上菩萨下上约顺释今乃逆收以彰深妙耳)又上十二重一一开之为二便成二十四重且如一念望一切念即是二义类例相似合之为一余十一重准此思之如是重叠无尽各周法界唯智顿观非心识境华严海会大用皆然。

　　尔时诸菩萨光明中同时发声说此颂言。

　　诸光明中出妙音普遍十方一切国演说佛子诸功德能入菩提之妙道。

　　第三光声自述前既光声召命今亦光声自述菩萨位极用穷深广若非自述时众难知十颂分二初一总明兼陈说处。

　　劫海修行无厌倦令苦众生得解脱心无下劣及劳疲佛子善入斯方便。

　　尽诸劫海修方便无量无边无有余一切法门无不入而恒说彼性寂灭。

　　三世诸佛所有愿一切修治悉令尽即以利益诸众生而为自行清净业。

　　后九别显德用殊胜文分为三初三通显体用自在初偈悲智相导度众生而不疲(悲智相导者悲无大智即成爱见爱见悲者则于生死有疲猒心今劫海修行而无疲猒明有智导智若无悲则多趣寂名为下劣今脱苦众生心无下劣即有悲导矣悲故能度智故无疲)次偈空有双观入法门而常寂(次偈空有双观者空有双观即是前半空无分量有无边际入法门而常寂即是后半由前观有入一切法门由前观空而恒寂灭)后偈物我无滞故化他而自清(后偈三世二利是愿皆修斯则名为物我无滞便成后半化他自净)。

　　一切诸佛众会中普遍十方无不往皆以甚深智慧海入彼如来寂灭法。

　　一一光明无有边悉入难思诸国土清净智眼普能见是诸菩萨所行境。

　　菩萨能住一毛端遍动十方诸国土不令众生有怖想是其清净方便地。

　　一一尘中无量身复现种种庄严刹一念殁生普令见获无碍意庄严者。

　　三世所有一切劫一刹那中悉能现知身如幻无体相证明法性无碍者。

　　次五颂别叙前现自在与前影略(与前影略者前有入尘此中即无此有住一毛端遍动诸刹尘尘多身刹那顿现等彼皆略无)一身遍十方智观寂灭即显不唯来此会也二身光普入智眼遍观三住一毛端遍动诸刹况乎于上处宝莲华四尘尘多身门门化异举一殁生门可以例诸五念劫无碍结由证深念劫既融故于念念能作法性无碍者分与无分皆无碍故谓证理不唯无分故在一切处而全在一法一切法亦然各有四句身等不唯分故常在此而无在思之(分与无分者总相而言分即是事无分是理理事既融故无障碍各有四句者事理皆四故理四句者一无分限以遍一切故二非无分以一法中无不具故三具分无分谓分无分一味以全体在一法而一切处恒满故如观一尘中见一切处法界四俱非分无分以自体绝待故圆融故二义一相非二门故事四句者一有分以随自事相有分齐故二无分以全体即理故大品云色前际不可得后际不可得此即无分也三俱以前二义无碍是故具此二义方是事故四俱非以二义融故平等故二相绝故身等不唯分故者谓由上诸义理性不唯无分故在一切处而全体在于一内不唯分故常在一中而全在一切处事法不唯分故常在此处恒在他方不唯无分故遍一切处而不移本位又由理性不唯无分故不在一事外不唯分故不在一事内事法不唯分故常在此处而无在不唯无分故常在他处而无不在是故无在无不在而在此在彼无有障碍也然此中有两对事理各有二四句乃成八句䟽中但出二句谓上云证理不唯无分故即初对约理一句其一切法皆尔者举例耳今云身等不唯分者即是后对中约事一句以身等即事也余之六句略而不出故上总言各二四句意中含取)。

　　普贤胜行皆能入一切众生悉乐见佛子能住此法门诸光明中大音吼。

　　后一偈结广有归普贤胜行皆入非独向来所陈故能光中演斯自在。

　　尔时世尊欲令一切菩萨大众得于如来无边境界神通力故。

　　大文第四现瑞表法上所现相但召有缘众集将陈故重现斯瑞瑞文有三初光示法主二现华表义三现众表教法藉人弘故先明主义为教本故在教前今初示主文分为六一意二体三名四相五展六收今初可知。

　　放眉间光。

　　二放眉间光即光体也眉间者表离二边故于体不计有无二边于义不着常无常等诸法相边于行不习苦乐二边于道不住邪正二边于人不执因果二边于教不说世出世二边于谛不见真俗二边于化不定权实二边是故为众放眉间光(于体不计有无者一切法体不出有无于义不着常等就一有上自有常无常之义谓生灭是无常义不生灭是常义又不生灭是无常义等只要一有法上即有常无常我无我苦之与乐净非净等故示诸法相遍于行不习苦乐者断见计乐行常见计苦行等住正道者则不分别是邪是正因果交彻故世间性空即是出世随顺观察世谛即入第一义故于谛常自二于解常自一未堪实化权为说三大根既熟便为说实权是即实之权实是即权之实故)。

　　此光名一切菩萨智光明普照耀十方藏。

　　三此光下辩光名菩萨智光者令得能知智也普照十方藏者令照所知境也藏有三义一智光含德无尽故二以十方刹海各于尘内重含诸刹故三亦通于五藏以言智光故照初二藏令菩萨证照次二藏令菩萨成证则得于涅槃成则得于菩提照第五藏令化令净三中后二如下业中(照初二藏者一如来藏在缠含果法故二自性清净藏在缠不染故此二本有故令其证照次二藏者一法身藏谓果位为功德所依故二出世间上上藏谓出缠超过二乘菩萨故并已出缠故致成言照第五藏者以第五法界藏通因通果外持一切染净有为名为法界内含一切恒沙功德故复名藏以有因故化之以有染故净之余如前说三中后二者即藏有三义中后二义下动刹网一一尘中现无数佛即第二义三雨法雨即第三义妙法轮云即如来藏便是所证二出离云即令化令净三大愿云令得令成义)。

　　其状犹如宝色灯云。

　　四其状下显相谓色如灯云犹日月洞照周遍润泽雨法雨故如相海品(谓色如灯云者相海品云如来眉间有大人相名遍法界光明云摩尼宝华以为庄严放大光明具众宝色犹如日月洞彻清净其光普照十方国土于中显现一切佛身复出妙音宣扬诸法)。

　　遍照十方一切佛刹。

　　五遍照下展即光业用于中分五。

　　一所照分齐谓尽十方一切佛刹。

　　其中国土及以众生悉令显现。

　　二光所现谓土及众生。

　　又普震动诸世界网。

　　三动刹网以诸世界重叠影现交互相当犹如网孔。

　　一一尘中现无数佛。

　　四尘现如来。

　　随诸众生性欲不同普雨三世一切诸佛妙法轮云显示如来波罗蜜海又雨无量诸出离云令诸众生永度生死复雨诸佛大愿之云显示十方诸世界中普贤菩萨道场众会。

　　五随机雨法略举三法皆下所显初法轮云示其所行二出离云示其所度三大愿云示说法主谓将说普法令知法主大愿普周刹尘内故。

　　作是事已右绕于佛从足下入。

　　第六作是下收则示有终归证从佛流眉间出光修因顺果故须右绕自下升高故从足入履佛所行方证入故。

　　尔时佛前有大莲华忽然出现。

　　第二尔时佛前下现华表义文有二别。

　　一总标华现为坐所现中方众故通表所诠佛华严故别表华藏佛所净故故于佛前出此莲华既通表华严亦具同时具足等十门及教义等而其本意正表义耳忽然现者依理起事难测量故(亦具同时者十门可思但法是所依体事中一华事耳言教义等者即是十对所依体事由此华事为理所融故具十对令同时等而贤首约义释成云一教义谓见此莲华能生解故二事理华即是事举体同真故三境智华是所观同智性故四行位是万行华随位别故五因果因事之华览成果故六依正全是所修亦能依故七体用体同真性用应机故八人法恒览于人摄为法故九逆顺逆同五热顺十度故十感应遍应一切亦能感故而其本意者以十玄十对凡举一事必具十玄凡一玄门必收十对泛明一法一一圆收故若作义者但是傍来然其本意唯表义耳忽然现者随难牒释准观佛三昧海经第二明地金刚白毫相光云此相现时佛菩提𣗳白毫力故根下自然化生宝华纵广正等四十由旬其华金色金刚为台佛眉间光照此华台其光直下至金刚际等与此大同)。

　　其华具有十种庄严一切莲华所不能及。

　　二其华下显具德严文亦有二先标十种显德无尽。

　　所谓众宝间错以为其茎摩尼宝王以为其藏法界众宝普作其叶诸香摩尼而作其须阎浮檀金庄严其台妙网覆上光色清净。

　　后所谓下别列十句前六体备众德后四妙用自在今初莲子住处有含藏之义故名为藏表示法门一含一切华藏之名由此而立。

　　于一念中示现无边诸佛神变普能发起一切音声摩尼宝王影现佛身于音声中普能演说一切菩萨所修行愿。

　　后妙用中一念况多摩尼宝王即前藏体影现佛身即依正无碍既发多声声皆演法。

　　此华生已一念之间。

　　第三此华生下现众表教文略有三一现众时言一念者华生无间表教义相应。

　　于如来白毫相中。

　　二现众处谓白毫中表教从所证净法界所流为众教源如白为色本。

　　有菩萨摩诃萨名一切法胜音与世界海微尘数诸菩萨众俱时而出。

　　三有菩萨下正明众现亦分为三一主属齐现遍诠诸法故云一切所诠圆满是曰胜音圆教法门必摄眷属故下文云世界海微尘数修多罗以为眷属权实无碍故曰俱时。

　　右绕如来经无量匝礼佛足已时胜音菩萨坐莲华台诸菩萨众坐莲华须各于其上次第而坐。

　　二右绕下申敬就座主伴虽殊并修因顺果故右绕如来文义相随故依华坐正助不等台须有差上义依理明故忽然而现今教由人立故众从佛流亦如涅槃从牛出乳(亦如涅槃等者即第十四经南本十三云尔时众中有一菩萨名住无垢藏王有大威德成就神通得大总持三昧具足得无所畏即从座起偏袒右肩右膝着地长跪合掌白佛言世尊如佛所说诸佛菩萨所可成就功德智慧无量无边百千万亿实不可说我意犹谓故不如是大乘经典何以故因是大乘方等经力故能出生诸佛世尊阿耨多罗三藐三菩提时佛赞言善哉善哉善男子如是如是如汝所说是诸大乘方等经典虽复成就无量功德欲比是经不可为喻百倍千倍百千万亿乃至算数譬喻所不能及善男子譬如从牛出乳从乳出酪从酪出生酥从生酥出熟酥从熟酥出醍醐醍醐最上若人服者众病皆除所有诸药悉入其中善男子佛亦如是从佛出十二部经从十二部经出修多罗从修多罗出方等经从方等经出般若波罗蜜从般若波罗蜜出大涅槃犹如醍醐言醍醐者喻于佛性佛性者即是如来以是义故说言如来所有功德无量无边不可称计释曰彼约赞法胜能从微至着今但依从佛出教以况眉间出众然此经文诸说不同若泽州先于菩萨申已解中有一问云此经是其言教阿耨多罗三藐三菩提是其果证教浅证深何故菩提不及是经释言此中偏名宣说佛性之诠法身之教以之为经所证即是性净因果所生菩提是其方便因果性净为本方便为末末不如本故佛菩提功德不及准佛答其义如是次下释佛答合中云以佛合牛约应身佛十二部经合乳说小乘经修多罗合酥名大乘教藉小开大故名为出后四俣大乘诠事之教名修多罗谓施戒等事方等合生酥即大乘中破相空教因事显理故名为出以般若合熟酥究竟离相证实之慧名为般若依理起慧是故名出又约行辩教亦得名出般若经然此般若即是向前菩提体也以醍醐合涅槃般若了因了彼无始法性涅槃是故名出约实辩教亦得名出涅槃经言佛性即是如来者是法身如来非报身如来报身功德不及此经故不即之上皆远公之意若望经意未必如是谓此公竖将大小事理以配五味乃成屈曲如何不说大乘十二部等耶今谓无垢藏意唯推功归本果从教生如来述成成其推功之义醍醐最上功本由乳如来至极功归于教故涅槃即是如来如大即是菩提诚谓滔滔之水本于滥觞合抱之𣗳生于毫末故说教为佛本何用强分大小法报别耶然佛自拣此经异于小乘今牛出乳是大教耳若尔何成五味谓十二部经辩所说教出修多罗者十二分教出生契理合机之义故修多罗出方等者由契理故显出真理正理广陈为方等故从方等出般若者依理生智故般若出涅槃者以智契理成极果故故云涅槃犹如醍醐醍醐喻于佛性佛性即是如来文理昭然何须屈曲亦有说言从佛出十二部经是本质教从十二部出修多罗是影像教者亦是妄推度耳都无本影之意)。

　　其一切法胜音菩萨了深法界生大欢喜入佛所行智无疑滞入不可测佛法身海往一切刹诸如来所身诸毛孔悉现神通念念普观一切法界十方诸佛共与其力令普安住一切三昧尽未来劫常见诸佛无边法界功德海身乃至一切三昧解脱神通变化。

　　三其一切下彰其德业主教是宗故偏叹主文有十句略为二解。

　　一竖配十地此明普摄十地功德一句一地初地欢喜得智证如二地性戒是佛所行三地多闻入法身海四行道品善友是依五地双行现通利物六观法界般若现前七功用已终故佛与力八无生无动住三昧心九为法师见无边法十具于大尽三昧等圆初地尚摄诸地功德况于后后不具前前。

　　二横就极位释者一理智了真二量智入行三证穷法身四常观受用五毛现神变六念观法门七外感佛加八内安深定九竖见来际十横无不圆。

　　故此十句摄为五对若横若竖能证必具故为二释(故此十句者重收前释一如理如量对二法身报身对三身毛心念对四外感内安对五竖见横圆对)大文第五称扬佛德既现既至任力称扬自申罔极之情显佛无涯之德(既现既至者䟽于释文之前总彰赞意于中有二先正释既现即胜音赞既至即十方菩萨赞罔极者即无极之情故诗序云情动于中而形于言言之不足则咏歌之咏歌之不足则不知手之舞之足之蹈之故生公用此意释说偈意云以罔极之心咏歌舞蹈耳)文分为二初一眉间菩萨赞后十十方菩萨赞新众才集佛便现瑞文不累书故编成次以赞德相类结集并之一处乘现胜音之次先举胜音之偈后十菩萨即如次十方昔人不晓斯文便将后十为胜音眷属非唯章疏之失亦乃翻译有违何者且眉间出众即主伴皆赞十方来众寂无一言主伴礼仪一何疏索况准法界品例来者皆有赞词细寻菩萨之名与前十方如次相似但由译人不审致令名小乖差至下文中一一对辩(新众才集下明赞亦二先正明亦是通妨谓有问言若以后十为十方菩萨赞者十方先来何以后赞故今通云现瑞与赞二皆同时则胜音与十方赞亦同时自是结集集赞一处又应问言既是结集排次居然合排十方在前何以向后故释云承前赞胜音德次是故先举胜音赞耳)。

　　大方广佛华严经疏钞会本第六之二

　　音释

　　优钵罗

　　(梵语也此云青莲华优音忧钵音拨)。

　　奋迅

　　(奋方问切迅思𣈆切)。

　　玻璃

　　(梵语也此云冰玉乃千年冰之所化也玻滂禾切璃邻知切)。

　　鬘

　　(莫班切)。

　　涂

　　(同都切)。

　　促

　　(趋玉切短也)。

　　殁

　　(莫勃切终也)。

　　大方广佛华严经疏钞会本第六之三　横九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　即于众中承佛威神观察十方而说颂曰。

　　今初胜音文分二先说偈仪后正说偈下十例然偈中总相赞佛亦含诸问思之可知(亦含诸问者文含四十句且𠬧十海初偈即佛海次偈演说海三一偈变化海一毛示现故四一偈众生海五一偈世界海六一偈法界安立海七一偈波罗蜜海八一偈佛寿量海已证佛地必有寿故九一偈解脱海普贤开觉已离障故已获神通作用解脱故十一偈名号海身云普遍随物立名故十海既尔摄余句问例然故人忠之)。

　　佛身充满于法界普现一切众生前随缘赴感靡不周而恒处此菩提座。

　　十颂分三初三直就佛叹次六约众叹佛三有一偈双结主伴初中三偈皆叹如来体用无碍于中初一不动本而周遍则十身圆融遍四法界(十身圆融者以但言佛身故通十身但云法界故通四界以体即理用即是事体用无碍即事理无碍即一即遍即事事无碍又初句体遍次句明用第三句明用遍第四句不动本也本有二种一真身为本本体自遍以用如体故不动本而普遍二应用之中自有本末菩提座身即本周十方即末故下不起树王而升四天正明不动本而周遍今明虽遍法界而处此座明不坏末而归本此二不相离故䟽以不动本而周遍释不坏末而归本)。

　　如来一一毛孔中一切刹尘诸佛坐菩萨众会共围绕演说普贤之胜行。

　　如来安处菩提座一毛示现多刹海一一毛现悉亦然如是普周于法界。

　　后二不坏小相而广容上则事如理故此则事含理故于中前一偈半一毛摄三世间后半类余谓遍法界内皆有佛身无有一毛不含刹海又一毛表解脱门诸佛菩萨智所住故现多刹海者门门皆是净土因故(上则事如理故者菩提座身是事以如理故周遍此则事含理者一毛是事无不包故由理有二义一无处不遍二无法不包犹如虚空具包遍义今事如理故具上二义即事事无碍中事理融通门也又一毛者约观心释一毛内空能容受故)。

　　一一刹中悉安坐一切刹土皆周遍十方菩萨如云集莫不咸来诣道场。

　　一切刹土微尘数功德光明菩萨海普在如来众会中乃至法界咸充遍。

　　次六偈约众叹者圣贤辅翼显主胜故六偈总明主伴皆遍于中初二总身总相遍。

　　法界微尘诸刹土一切众中皆出现如是分身智境界普贤行中能建立。

　　一切诸佛众会中胜智菩萨佥然坐各各听法生欢喜处处修行无量劫。

　　已入普贤广大愿各各出生众佛法毗卢遮那法海中修行克证如来地。

　　普贤菩萨所开觉一切如来同赞喜已获诸佛大神通法界周流无不遍。

　　后四总身遍别中既微细难思故唯普智方知普行方立(初二总身者然有四句谓一总遍总中二总遍别中三别遍别中四别遍总中然所遍通依正正约能遍为正所遍为依依正各有总别正总即全身别即眼耳乃至一毛依总即全一国土别即若树若石乃至一尘初但言刹中安坐故是总身总相遍后明身遍尘中之土总遍别中)。

　　一切刹土微尘数常现身云悉充满普为众生放大光各雨法雨称其心。

　　三双结可知。

　　尔时众中复有菩萨摩诃萨名观察一切胜法莲华光慧王承佛威力观察十方而说颂曰。

　　第二十方菩萨赞德十方即为十段今初东方言众中者大众海中前列名处名观察胜法莲华幢幢相高出三是超胜此喻相似光慧即是所喻幢体(言众中者为拣昔解以为胜音眷属赞故则是胜音众中菩萨故今明是新旧大众海中)。

　　如来甚深智普入于法界能随三世转与世为明导。

　　偈中赞佛真应二身密答佛地如来智等摄佛地故十颂分二初三赞真后七赞应赞真必体用双美赞应唯约用明欲显门差实非体外今初也于中初一赞智身次一赞法身后一双结智含四智法即法界五法具矣智中上半正体证真下半后起随俗又句各一智初句大圆镜智行相深细故次句平等性智自他平等即法界故次颂妙观察智于自共相无碍转故末句成所作智成就利他导世事故(又句各一智者上约二智此约四智四智之相已见第一经今但取其与今经文相应之处引之耳)。

　　诸佛同法身无依无差别随诸众生意令见佛色形。

　　二赞法身中上半体相皆同同有二义一本性法身体同言无依者无住本故无差别者体无二故一已证法身相同力无畏等皆无异故此则无碍慧身不依一切离诸分别是无差别(力无畏等者即问明品文经云文殊法常尔法王唯一法一切无碍人一道出生死一切诸佛身同共一法身一心一智慧力无畏亦然言相同者即相似名同非谓共也䟽此即无碍者上以无住本释无依无依是理故无住即实相之异名今以智慧释无依故出现品云一切佛法依慈悲慈悲复依方便立方便依智智依慧无碍慧身无所依离诸分别者上释无差别约理无二今释无差但心无分别耳故无差别与无分别有通有局局则无差别是理无分别约智通则理亦得名无分别故问明品云佛刹无分别无憎亦无爱智亦得名无有差别谓无差智为能证故今用通义以无分别释无差别)下半用同能现能生身土智影皆无二故即法身无色应物现形(能现能生身土智影皆无二故者即唯识释大圆镜智之能亦如上引即法身者引证此语正是肇论论云法身无色应物现形般若无知对缘而照若取其本据即是经云佛真法身犹若虚空应物现形如水中月下经亦云佛以法为身清净如虚空所现众色形令入此法中)。

　　具足一切智遍知一切法一切国土中一切无不现。

　　三双结者上半结智上句根本下句后得下半结法但举其用体通上下以智契如故金光明说如如及如如智为法身故(以智契如下会上二身今无障碍是真法身引金光明已如上引即三身品)。

　　佛身及光明色相不思议众生信乐者随应悉令见。

　　后七赞应分三初一随乐现应不思议者随缘无边故光明觉云亿那由劫共思量色相威德转无边等。

　　于一佛身上化为无量佛当音遍众刹演法深如海。

　　次四身光演法初一化身演法望前应身即重化也(望前应身者应身对法报应是化身今于应身上起化故云重化如释迦是应身涅槃受供于其毛端现多化佛即重化也)。

　　一一毛孔中光网遍十方演佛妙音声调彼难调者如来光明中常出深妙音赞佛功德海及菩萨所行。

　　次二毛光演法。

　　佛转正法轮无量无有边所说法无等浅智不能测。

　　后一结叹难量法轮义如别说。

　　一切世界中现身成正觉各各起神变法界悉充满如来一一身现佛等众生一切微尘刹普现神通力。

　　后二偈成道起通上皆圆融亦有十身且从一义耳。

　　尔时众中复有菩萨摩诃萨名法喜慧光明承佛威神观察十方而说颂曰。

　　第二南方法喜菩萨前云集中名普照法海慧会义亦同光明即照法故十颂叹佛寂用应机德答前境界法身显现即分齐境无生无体即所观境众生国土皆所化境。

　　佛身常显现法界悉充满恒演广大音普震十方国。

　　于中分三初四依真起应于中分二先一偈显真佛身常者第一义常出三世故智符于理湛然常照显者离二障故现者常在前故不同众生自体常也(先一偈显真者此约法报无碍之身为真佛也第一义常者本有常也智符于理湛然常照者修成合本有也若依法相后常是相续常今依法性宗义符于理同理常也故生公涅槃䟽云夫真理自然悟亦冥符真则无差悟岂容易不易之体为湛然常照即其义也显者离二障者亦有二意若别说者离烦恼障故法身显离所知障故智身成合则二障俱障二身离于二障俱显二身智性本有非照今有)法界悉充满者诸根相好一一无边无限福智所庄严故(诸根相好一一无边者即自受用身果无限福智所庄严者即自受用因故唯识云二受用身有此二种一自受用谓诸如来三无[婁*殳]劫修习无量福慧资粮所起无边真实功德及极圆净常遍色身相续湛然尽未来际恒自受用广大法乐释曰以论对䟽居然可知)次二句音恒用普恒自受用广大法乐故。

　　如来普现身遍入于世间随众生乐欲显示神通力佛随众生心普现于其前众生所见者皆是佛神力光明无有边说法亦无量佛子随其智能入能观察。

　　下三偈起用初一普随物乐次一感应道交后一法光无际(初一普随物乐下三义皆通他受用身及变化身故唯识云二他受用谓诸如来由平等智示现微妙净功德身居纯净土为住十地诸菩萨众现大神通转正法轮决众疑网令彼受用大乘法乐)。

　　佛身无有生而能示出生法性如虚空诸佛于中住无住亦无去处处皆见佛光明靡不周名称悉远闻无体无住处亦无生可得无相亦无形所现皆如影。

　　二有三偈体用无碍于中初二句约相无生现生次二句约性无住而住次一偈约用无去住而普周后偈体用双拂谓无体拂上无生无生为佛法体故今体即非体(无生为佛法体者诸经论中皆诠无生之理故净名不二𤼵始明之楞伽经说一切不生中论不生为论宗体傅大士亦云佛法以无生为体无著为宗妄想为因涅槃为果诸文非一)无住处者拂约性二句亦无生可得拂示生句下半拂前第二偈约用用如影故(无住处者拂约性二句者以约性云法性如虚空诸佛于中住似有住处今谓法性如空则无所住况体无生安有能住不住诸法方住法性故上文云诸佛于中住金刚经云应无所住而生其心若心有住则为非住大品云若住一切法不住般若波罗蜜不住一切法方住般若波罗蜜故大般若会会之初皆先明无住)。

　　佛随众生心为兴大法云种种方便门示悟而调伏一切世界中见佛坐道场大众所围绕照耀十方国一切诸佛身皆有无尽相示现虽无量色相终不尽。

　　三有三偈明真应无尽一法云无尽二众会无尽三身相无尽无尽相言兼真身故终不尽者全同体故(无尽相言兼真身故者一应用无尽若镜对万形二真体无尽此复二种一十莲华藏之色相故二一一色相体无穷尽湛然不变故经云如来妙色常安隐不为时节劫[婁*殳]迁大圣旷劫行慈悲获得金刚不坏体胜鬘云如来色无尽智慧亦复然)。

　　尔时众中复有菩萨摩诃萨名香焰光普明慧承佛威神观察十方而说颂曰。

　　第三西方香焰菩萨前名月光香焰普庄严此中光即月光明慧即是智慧庄严十颂赞佛身含众海即答加持问由加能入故。

　　此会诸菩萨入佛难思地一一皆能见一切佛神力。

　　于中前九赞众海则佛德可知后一结德归佛前中初一总余八别。

　　智身能遍入一切刹微尘见身在彼中普见于诸佛如影现众刹一切如来所于彼一切中悉现神通事普贤诸行愿修治已明洁能于一切刹普见佛神变身住一切处一切皆平等智能如是行入佛之境界。

　　别中二前四平遍一切于中初一智身入刹尘次一色身普现用后二释成前义一普贤行圆故二身心平等故。

　　已证如来智等照于法界普入佛毛孔一切诸刹海一切佛国土皆现神通力示现种种身及种种名号能于一念顷普现诸神变道场成正觉及转妙法轮一切广大刹亿劫不思议菩萨三时中一念皆能现。

　　后有四偈明微细入于毛孔刹中而作用故。

　　一切诸佛土一一诸菩萨普入于佛身无边亦无尽。

　　后一结中非唯一会一切菩萨皆入佛身方为赞佛。

　　尔时众中复有菩萨摩诃萨名师子奋迅慧光明承佛威神遍观十方而说颂曰。

　　第四北方菩萨此同本名但加慧字然此十颂叹佛依体起用转大法轮答前佛行佛以转法化生为其行故。

　　毗卢遮那佛能转正法轮法界诸国土如云悉周遍。

　　文中分三初二句总次半偈并后八偈共八偈半别后一偈结。

　　十方中所有诸大世界海佛神通愿力处处转法轮一切诸刹土广大众会中名号各不同随应演妙法如来大威力普贤愿所成一切国土中妙音无不至佛身等刹尘普雨于法雨无生无差别现一切世间无数诸亿劫一切尘刹中往昔所行事妙音咸具演十方尘国土光网悉周遍光中悉有佛普化诸群生佛身无差别充满于法界能令见色身随机善调伏三世一切刹所有众导师种种名号殊为说皆令见。

　　别中赞佛十化前法界诸国土二句现受生化处处受生身云遍故今十方中所有等一偈赞神通化末句虽云转法意在通用三有三句赞业果化一切诸刹名号不同者示同趣类业报名字故上三依身四随应演妙法者即辩扬化随应则能断彼疑故五一偈劝赞励化妙音赞励故六一偈庆𢠢化普雨法雨令彼进修无生法故上三语业七有一偈领受意化领问受取演昔行故八有一偈决择意化决择有情心行差别及拣诸法性相不同方能普化故九一偈发起意化发起宿善及三乘大行为善调故十有一偈造作意化建立佛法事义种种皆令见故依实起用即是化身故说化身无别心色此之十化与佛地经次第无违但令相融不违经旨(十化者即佛地经说佛身有十化初依身轮起三种化一受生化谓受最后身二神通化谓诸变等三业果化谓受金锵等又依语轮起三种化一辩扬化谓转法轮断疑答难二赞励化谓赞胜劝学三庆慰化谓有进修或能断证随喜庆慰意化有四一领受意化谓领问受取等二决择意化谓观有情心行差别拣择诸法性相不同三𤼵起意化谓能𤼵起宿世善根及令二乘𤼵大行等四造作意化谓能建立诸法事义是故当知依实起用即是化身故说化身无别心色释曰上即论文䟽文具用欲会释经少有添减但观向引自分䟽中主客之言)。

　　过未及现在一切诸如来所转妙法轮此会皆得闻。

　　末后一偈结归斯会可知。

　　尔时众中复有菩萨摩诃萨名法海慧功德藏承佛威神观察十方而说颂曰。

　　第五东北方法海菩萨前众集中名最胜光明灯无尽功德藏法海可当最胜光明义与慧同功德藏名前后无别无尽二字前有后无十颂赞佛摄胜眷属答佛力问寄赞菩萨实由佛力故结云住力地中。

　　此会诸佛子善修众智慧斯人已能入如是方便门。

　　文中初一智满得法即为总相如是方便门者此有二意一指前谓具前三轮之化故能周遍一一国土二即下九别为如是方便也。

　　一一国土中普演广大音说佛所行处周闻十方刹。

　　余九别相共赞七事一赞普演大音有三种大一者处大一一国故二者义大说佛行故三者体大周闻十方故。

　　一一心念中普观一切法安住真如地了达诸法海。

　　二赞时无空过念念观法证真实故。

　　一一佛身中亿劫不思议修习波罗蜜及严净国土。

　　三能入胜处诸佛身中修净国故。

　　一一微尘中能证一切法如是无所碍周行十方国。

　　四于染无碍尘中证法而周行故。

　　一一佛刹中往诣悉无余见佛神通力入佛所行处。

　　五能入佛境见佛神力入行处故行处有二一智行处谓十力境二佛化处谓器及众生。

　　诸佛广大音法界靡不闻菩萨能了知善入音声海。

　　六有三颂善入音声初入大音。

　　劫海演妙音其音等无别智周三世者入彼音声地。

　　次入妙音。

　　众生所有音及佛自在声获得音声智一切皆能了。

　　后入一切音。

　　从地而得地住于力地中亿劫勤修行所获法如是。

　　七一颂善知诸地言从地者即出心也而得地者即住入也力地中者即佛地也所获法者结上方便也。

　　尔时众中复有菩萨摩诃萨名慧灯普明承佛威神观察十方而说颂曰。

　　第六东南方慧灯菩萨名全同前十颂赞诸菩萨悟入深广由三昧力见佛三昧即答三昧问也。

　　一切诸如来远离于众相若能知是法乃见世导师菩萨三昧中慧光普明了能知一切佛自在之体性。

　　于中分四初二叹见佛真体一见佛离相二见佛自在言离众相者般若云离一切诸相则名诸佛慈氏论云但离四相即离一切谓名义自性及差别也言自在者由菩萨定慧双运故见佛自在也(离一切诸相即名诸佛者复有文云若见诸相非相即见如来慈氏论云引此释上离一切言故四加行位菩萨但观此四四者一名二义三名义自性四名义差别名即能诠义为所诠名中有句名诠自性句诠差别则名中有自性差别义中亦有自性差别能诠所诠此二异相故二别观若名义自性名义差别二二相同故合观察谓观于名必诠自性若观于句必诠差别故自性名与自性义此二相同名义差别相同亦尔)。

　　见佛真实体则悟甚深法普观于法界随愿而受身从于福海生安住于智地观察一切法修行最胜道一切佛刹中一切如来所如是遍法界悉见真实体十方广大刹亿劫勤修行能游止遍知一切诸法海。

　　次四颂明悟法一证深理法愿力而现二悟多行法福智成形三达果法体无不遍四了教法深广难知。

　　唯一坚密身一切尘中见无生亦无相普现于诸国随诸众生心普现于其前种种示调伏速令向佛道。

　　三有二颂叹身业普应一深二广云坚密者齐佛体用坚即金刚之身密谓三密之一即一而多故遍一切即大而小故现尘中无功之应故无相而现若约法门此身即如来藏性也不可破坏故坚深而难见故密众生尘心无不皆具本自有之故曰无生体绝百非故曰无相众生六根是谓诸国。

　　以佛威神故出现诸菩萨佛力所加持普见诸如来一切众导师无量威神力开悟诸菩萨法界悉周遍。

　　四后二颂叹得佛加持一此佛力二余佛力。

　　尔时众中复有菩萨摩诃萨名华焰髻普明智承佛威神观察十方而说颂曰。

　　第七西南方前列名处云普华光焰髻少同多异十颂叹佛摄生自在德答前自在问。

　　一切国土中普演微妙音称扬佛功德法界悉充满佛以法为身清净如虚空所现众色形令入此法中。

　　文分为三初六摄生无遗次二寂用无碍后二大用无涯今初文二初二能摄谓身语深广前偈语后偈身身中上半体客尘不染故下半用随物见异故亦是释疑为物现相不乖如空(亦是释疑者疑云既以法为佛身清净如虚空何缘现金色等云何令人悟于虚空答有三意一体虽无相为物现相物宜见故随他意耳二若不现相云何令人悟于无相如不因言岂显无言之理上二意即为物现相句中通之三如虚空言取其清净无相非离相求相即无相故不乖空故下经云佛住甚深真法性寂灭无相同虚空而于第一实义中示现种种所行事所作利益众生事皆依法性而得有相与无相无差别入于究竟皆无相故相不乖无相相即无相耳)。

　　若有深信喜及为佛摄受当知如是人能生了佛智。

　　后四偈所摄初偈何人能了内信外摄者。

　　诸有少智者不能知此法慧眼清净人于此乃能见。

　　次偈以何眼见唯胜非劣。

　　以佛威神力观察一切法入住及出时所见皆明了。

　　次偈了见何法谓一切法地地三心(地地三心者即入住出下当广说)。

　　一切诸法中法门无有边成就一切智入于深法海。

　　后偈何位究竟菩萨地尽至入佛海。

　　安住佛国土出兴一切处无去亦无来诸佛法如是一切众生海佛身如影现随其解差别如是见导师。

　　次二寂用无碍中初偈用遍出兴体无来往后偈即用恒寂随解自差。

　　一切毛孔中各各现神通修行普贤愿清净者能见佛以一一身处处转法轮法界悉周遍思议莫能及。

　　后二大用无涯者初一一毛皆普现通后一一身各遍转法。

　　尔时众中复有菩萨摩诃萨名威德慧无尽光承佛威神观察十方而说颂曰。

　　第八西北方菩萨前名无尽光摩尼王此云威德慧即摩尼王法喻异耳十颂叹佛出现说法皆周遍德答无畏问说法无畏故。

　　一一佛刹中处处坐道场众会共围绕魔军悉摧伏佛身放光明遍满于十方随应而示现色相非一种。

　　于中分三初二总显身光遍应次七辩其所作后一结用归本。

　　一一微尘内光明悉充满普见十方土种种各差别十方诸刹海种种无量刹悉平坦清净帝青宝所成或覆或傍住或似莲华合或圆或四方种种众形相。

　　辩所作中分二初三明光照无遗。

　　法界诸刹土周行无所碍一切众会中常转妙法轮佛身不思议国土悉在中于其一切处导世演真法所转妙法轮法性无差别依于一实理演说诸法相佛以圆满音阐明真实理随其解差别现无尽法门。

　　后四演法周遍一遍尘内外法界刹中二遍佛身中一切刹内三明所转性相四明能转圆音。

　　一切刹土中见佛坐道场佛身如影现生灭不可得。

　　后一结用归本不可得故。

　　尔时众中复有菩萨摩诃萨名法界普明慧承佛威神观察十方而说颂曰。

　　第九下方菩萨前名法界光焰慧此云普明即前光焰十颂赞佛境胜用菩萨能入答神通问文云各各现故。

　　如来微妙身色相不思议见者生欢喜恭敬信乐法佛身一切相悉现无量佛普入十方界一一微尘中十方国土海无量无边佛咸于念念中各各现神通。

　　于中二前三显佛境胜用先半偈标其体谓妙身色相后二颂半辩其用。

　　大智诸菩萨深入于法海佛力所加持能知此方便若有已安住普贤诸行愿见彼众国土一切佛神力。

　　后七菩萨能入谓入佛境界于中三初二具德故知见。

　　若人有信解及以诸大愿具足深智慧通达一切法能于诸佛身一一而观察色声无所碍了达于诸境能于诸佛身安住智所行速入如来地普摄于法界。

　　次三知见成益。

　　佛刹微尘数如是诸国土能令一念中一一尘中现一切诸国土及以神通事悉现一刹中菩萨力如是。

　　后二结用速疾并可知。

　　尔时众中复有菩萨摩诃萨名精进力无碍慧承佛威神观察十方而说颂曰。

　　第十上方菩萨此与前名颠倒而已十颂赞佛圆音现身神变自在答无能摄取问谓此愿力普周无能令不取故。

　　佛演一妙音。

　　于中分三初三颂叹佛圆音雨法德然具十义一唯一妙音一梵音故(一梵音故者唯取五天梵音意在一故)。

　　周闻十方刹。

　　二遍闻一切称法性故(二即此一梵音称性故遍)。

　　众音悉具足。

　　三此一即多事理融故(三此一梵音中即具一切音故䟽释云事理融故一梵音是事事为理融故一具一切)。

　　法雨皆充遍。

　　四彼一一音雨多法雨(四多法雨者随前一音即说四谛十二因缘六波罗蜜因果等法)。

　　一切言词海。

　　五彼法各具一切文词(五随说一法具多文辞如四谛品说四谛法遍周法界主伴无尽)。

　　一切随类音。

　　六各同一切众生之音(六随前一音一法各同一切众生之音如百道风各吹多窍竞𤼵异响前第三一音具多是佛音自具今一具多是随一音外同物类)。

　　一切佛刹中。

　　七此音各各遍一切处(七随一类音各遍一切处多类皆尔)。

　　转于净法轮。

　　八所说各显性净之理(八唯宣称性融差别故)。

　　一切诸国土悉见佛神变听佛说法音。

　　九各令一切普得见闻(九能令万类皆得见闻上之性净)。

　　闻已趣菩提。

　　十各各皆得究竟之益(十随闻大小益皆究竟)。

　　上之十义从一妙音展转开之具十无尽方曰圆音文处可见(文处可见者上之八义句各一义唯第九义具于三句十亦一句故十二句而有十义)。

　　法界诸国土一一微尘中如来解脱力于彼普现身法身同虚空无碍无差别色形如影像种种众相现影像无方所如空无体性智慧广大人了达其平等佛身不可取无生无起作应物普现前平等如虚空。

　　次四叹佛现身无碍德初偈解脱力故现处周细次偈法身力故现相即虚后二偈以般若德发挥前偈初偈释下半言影像者显无方所故谓光东则影西光西则影东质对像生来无所从质谢像亡去无所至故此影像即空无体(言影像者此句摽下别释之离其影像以为二喻影取光影喻故云光东影西等然光影喻自有二意一以若身若树等以喻物机日月之光以喻佛智所见之影喻佛色形如瞿师罗之短质佛智对之为三尺之影无边身之长质佛智对之为穷上界而有余之影今不取此义二质喻法身无二相故光喻机感随其东西所感异故影喻色形随机感光而东西故今取此义云无方所二以像一种为镜像喻故云质对像生无从无去即无方所故此影像下双结二喻无方所言意明空耳)后偈释上半言如空者不可取等故故虽现形犹如水月平等如空(言如空者等取四义谓此偈中五义如空一不可取无物可取智览无性故二无生非从无之有故三无起作非新成故四应物现前无有一物不对空故随器大小孔隙之异故五平等十方虚空皆不可量三际虚空同一相故如来五义者一离相故二真常故三湛寂故上三寂然不动四即感而遂通五体相用等佛佛相望平等无二故虽现形者经云佛真法身犹若虚空应物现形如水中月此义佛佛平等是故经云平等如空)。

　　十方所有佛尽入一毛孔各各现神通智眼能观见毗卢遮那佛愿力周法界一切国土中恒转无上轮一毛现神变一切佛同说经于无量劫不得其边际。

　　后三叹佛神变自在德一则毛孔广容二则愿能普遍三举少况多又上略配十句其中具有四十句意不能繁指。

　　如此四天下道场中以佛神力十方各有一亿世界海微尘数诸菩萨众而来集会。

　　第六大段结通无穷分中分二初举此。

　　应知一切世界海一一四天下诸道场中悉亦如是。

　　二应知下类彼言四天下者意在阎浮言总意别既以结通菩萨云集尤显上叹是彼十方远方便竟(既以结通者谓若是胜音眷属何以叹后结云如此四天下道场中以佛神力十方各有一亿世界海微尘[婁*殳]诸菩萨等而来集会耶明知上是十方菩萨叹佛德耳)。

　　大方广佛华严经疏钞会本第六之三

　　音释

　　佥

　　(千廉切音签皆也)。

　　窍

　　(苦吊切穴也)。

　　锵

　　(千羊切与抢同)。

　　励

　　(力制切劝勉也)。
乾隆藏第 130 册 No. 1557 大方广佛华严经疏钞会本(第1卷-第17卷)


　　大方广佛华严经䟽钞会本第七之一　横十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　普贤三昧品第三

　　将释此品四门同前初来意者前众既集光示法主今将说法是故法主入定受加为近方便故次来也。

　　二释名者普贤明说法主以说普法故三昧是业用以非证不宣故此则人法合举普贤之三昧亦此三昧是普贤所有又三昧境界名为普贤一切如来藏身为普贤故此则普贤即三昧拣余定也若准梵本普贤三昧威德神变品威德神变皆定之用摄用从体但云三昧也纵佛加光赞皆因定故余会入定受加起定即说同为一品今此开者文多义广劝修学故言义广者建立普贤之行愿故故此比余粗相而说四同六异言四同者入住加出言六异者一数异余会入起唯一此会入起俱多故二者类异类余方故三利益异定起多人益故四光赞异如来毛孔光明赞故五众请异从定起已待众请故六证相异余会经终方有证相此品益已即便地动雨云等故四五二种十地虽有而不具六今此具六故别立品以此说果余皆因故又为诸会本故总故七八九会虽是果定说通因果又非总故(纵佛加下二解妨难总有二难一义广名局难难云文中具有佛加光赞何以偏名三昧释意可知余会下通第二违例开品难难云诸会之中皆入定等在于本品今何开耶故䟽牒此以答答文有二一释余不开所由四五二种下展转生难云光赞众请十地亦有何名六异彼何不开今此别开答意可知七八下通蹑迹难难云若说果法别立此品七八九会亦说果法何不立耶答意云彼唯有一而无有二义故)三宗趣者入法界定法界佛加为宗令法界众成法界德为趣望于后品亦说世界海为趣。

　　尔时普贤菩萨摩诃萨于如来前坐莲华藏师子之座承佛神力入于三昧。

　　四释文者文有六分一三昧分二加持分三起定分四作证分五毛光赞德分六大众偈请分初中有二一明此界入定二类通十方就初分三一承力入定二彰定名字三明定体用今初有六一时说偈竟时二主显佛普德唯普贤故三处依如来者常对佛故四所依座大集云菩萨得莲华陀罗尼故说法处皆有莲华表所入三昧自性无染含果法故五所依因谓所入深广要承力故六正入三昧心境冥故。

　　此三昧名一切诸佛毗卢遮那如来藏身。

　　二此三昧下彰定名字毗卢遮那前已广释复有释言广大生息具此三义名如来藏身身即体也依也此有二种一者修成二者本性本性者凡圣俱成修成者唯诸佛有诸佛有者慈悲无边故名为广智慧无上故称为大生相已尽故云生息涅槃云离有常住故名如来万德含摄是谓藏身即是出缠之法身也言本性者谓即藏识包含种子建立趣生故名为广本觉现量与佛等故名之为大新新生故名之为生染净苦乐所不能动故名为息即上法身在缠名藏谓空不空空为能藏藏不空故(复有释下先总释中毗广大也卢遮生也那者息也即安国意诸佛下初释修成三义即是三德谓恩智断言生相尽者即起信意彼有三细谓业转现总名生相在赖耶识今言尽者论云菩萨地尽觉心初起心无初相以远离微细念故得见心性心即常住名究竟觉释曰远离细念即生相尽也故次引涅槃离有常住释如来义即第四经离有即生息也常住之义同上起信言本性下释本性本觉现量者本觉即是所证本性唯真现量方能证故与佛等者起信论云所言觉义者谓心体离念离念相者等虚空界无所不遍即是如来平等法身说名本觉故以等佛而释大也新新生者释生息义虽别名二字竟取即生而息上约本净今约随染言染净苦乐所不能动者上约随缘此明不变又上约生灭此约真如故约生灭随缘常生约真如不变常息即上法身下别释藏字兼释如来非报身也谓空不空摽二藏名起信论云复次真如依言说分别有二种义一者如实空以能究竟显实故二者如实不空以有自体具足无漏性功德故释曰上即双标空为能藏者即次论意论云所言空者从本已来一切染法不相应故谓离一切法差别之相以无虚妄心念故当知真如自性非有相非无相非非有相非非无相非有无俱相非一相非异相非非一相非非异相非一异俱相乃至总说一切众生以有妄心念念分别皆不相应故说为空若离妄心实无可空故所言不空者以显法体空无妄故即是真心常恒不变清净满足则名不空亦无有相可取以离念境界唯证相应故释曰上引论文即双释二藏而䟽引意释于空藏不空意犹难见此有二义一者据论标中本意自性清净心不与妄合则名为空性具万德即名不空及至释文乃云若离妄心实无可空即显空藏因妄而显而不空藏要由翻染方显不空故云以显法体空无妄故即是真心等如本有檀德今为悭贪本有尸德今随五欲本有忍德今为嗔恚本有进德今为懈怠本有寂定今为乱想本有大智今为愚痴藏于慧是故论云以知法性无悭贪故随顺修行檀波罗蜜等万行例然故下论释本有真实识知义云若心有动非真识知明妄心之动藏其真知是以即妄之空藏不空之万德故经云知妄本自真见佛则清净故上论云以能究竟显实故名为空故知空藏能藏不空能藏既空则显不空之藏本来具矣二者自性心上无妄为空随所无者即不空德如空无悭吝即显有檀空无妄动显有性空故是空藏藏不空也)若以光明遍照解毗卢遮那毗卢遮那即是能观大智如来藏身即所观深理凡虽理有佛智方照又毗卢遮那亦通本有本有真实识知遍照法界义故斯即本觉迷而不知不得其用唯佛觉此能无不为故云一切诸佛拣非凡也亦非因也(若以光明下二约光明遍照释犹有二意一以毗卢遮那为能证即是修成如来藏身以为本有是故结云凡虽本有佛智方证又二毗卢下以毗卢遮那以为所证则以如来而为能证本有真实识知义者即是起信生灭相大中文论云若心起见则有不见之相以心性离见即是遍照法界义故若心有动非真实识知意云若无动念即真识知既云即是遍照则毗卢遮那亦本有矣)显于依正离如来藏无别自体故入此也。

　　贤首释云诸佛遍于一切即显诸佛无不周遍法界刹海及彼尘中所有诸刹诸刹尘中复有诸刹如是重重不可穷尽言如来藏身者明即此遍刹之身包容所遍法界刹海无不皆在如来身中故名藏身是故融通总有四句一身遍刹海二刹在身中三身遍身内刹四刹入遍刹身即内即外依正混融无碍无障是此三昧所作故以为名将说此法故入兹定(贤首云下三叙昔异同意以身包刹海尘容法身得藏身名但是下文用中一义摄义不周不为正释顺经宗意故存而不论)。

　　普入一切佛平等性能于法界示众影像。

　　三普入下明体相用此是定相无量无边皆悉依于如来藏说略举其要句有十三门乃有十以后二门收五句故摄为六对后之二门各一对故文有四节义唯有三至下当明言六对者初二句明体用一对谓无分别智证平等性以为定体影现法界为胜用也。

　　谓以因因性证彼因性成彼果性显果果性如是佛性则具七义一真二实三善四常五乐六我七者清净生佛之性本末不殊况佛果果岂不平等佛平等性即如来藏是故但入如来藏身即是已入佛平等性此为第一契合佛性门也(因因等者即涅槃二十七师子吼菩萨品云佛性有因有因因有果有果果因者十二因缘因因者即是智慧𤼵心已去果者即阿耨多罗三藐三菩提果果者无上大涅槃今䟽文意因因即观缘之智通发心已去因即所证之理能证至果为大菩提所证至果名大涅槃前二是因后二是果而有重因重果言者谓十二因缘是正因性虽有此性若无观智不能成果今由观智令彼成果即与因作因故名因因菩提对前已名为果而大涅槃由菩提显故此涅槃即是菩提果家之果故彼经喻云如无明为因诸行为果行缘识果则无明亦因则因因识亦果亦果果举此无明为因因则在行前行如十二因缘无明如观智则观智在于十二因缘前而远公云十二因缘近起观智远为涅槃正因故名为因方依前因以起观智依因起因故名因因者则因因在于十二缘后理则可矣而不顺喻无明因因在于行前耳然上四句之后经中复有四句云一是因非果如佛性二是果非因如大涅槃三是因是果如十二因缘所生之法四非因非果名为佛性此之四句三即是前二三两句智慧菩提皆依十二因缘生故初及第四皆前中初一以十二缘约相是因若约缘性即非因果是中道正性法身理也二即第四而菩提望前是果望后是因故言亦因亦果涅槃之后更无所显故唯是果又第四句非前四句总为四句之体就缘成四与此为因名为因性与此为果名为果性犹如真如出烦恼障名为涅槃出所知障名为菩提而体无二随出得名佛性亦尔因等四句皆望缘取而佛性体体绝四句俱非因果四句已亡思之若总合上二种四句成五佛性复成四句一或有佛性阐提人有善根人无是前因性之中一分之义以未成佛时善恶无记皆名佛性亦取其恶故云一分阐提有也二或有佛性善根人有阐提人无即因因性三或有佛性二人俱有即因性中通十二缘亦非因非果之性四或有佛性二人俱无即彼果性及果果性对前两重四句可以意得十二因缘名佛性者一当体净故是法身性二能知名义成反流故名报身性又前灭后生非断非常显中道故故初四句后经云善男子以是义故十二因缘不生不灭不常不断非一非二不来不去非因非果又三杂染即三德故翻烦恼杂染以成般若翻业杂染以成解脱翻苦杂染以成法身当相即是性净三德观之则是观行三德证之则是圆满三德又初因性即染净缘起二因因性即内熏发心三果性即始觉已圆四果果性即本觉已显又初随染隐显二微起净用三染尽净圆四还源显实又初与四俱是理性但染净分二二之与三俱是行性但因果有殊又初染而非净二净而非染三亦净亦染四非染非净又初自性佛性二是引出佛性三四皆是至得果性又初二因中理智后二果中理智因果虽异理智不殊理智似分冥𢍆无二唯一心转绝相离言无不包融故名佛性由此名为佛性𢍆合门也如是佛性下即涅槃三十五经云善男子如来十力四无所畏乃至如是等法是佛佛性如是佛性则具七事一常二乐三我四净五真六实七善今但义引故小不次泽州云（四）不迁名常（六）自在名我（五）安隐名乐（七）无染名净（一）离妄是真（二）不空显实（三）体顺成善后明菩萨性有六种于前七中略无我乐加一少分见以其未得八自在我故无我德未得大涅槃无真实乐德未见自身佛性故加少分见生佛之性下释平等义言佛平等性即如来藏下会别归总此为第一下结十门之一)言胜用者即示众影像门谓能现能生身土智影也(言胜用下即释经能于法界示众影像是第二门言能现能生者即唯识论释大圆镜智之文谓三身三土三智之影皆是镜智之所现故如前已引)。

　　广大无碍同于虚空法界海漩靡不随入。

　　次二深广一对广者无边不在内外故大者无上究竟实际故无碍者无所障故同于虚空成上三义通为广大无碍门后句即入法海漩澓门漩即深也。

　　出生一切诸三昧法普能包纳十方法界。

　　三有二句出纳一对初出生三昧门谓若自相若共相等一切三昧皆从此生此为诸定本故后摄受法界门终归此故法界体性故(谓若自相等者谓观色等六尘入正定故名为自相若观无常空等入定则名共相并皆不离如来藏性性即真如故起信云真如三昧是诸三昧之根本上释出生一切诸三昧法后摄受下即释普能包纳十方法界终归此者约事法界法界体性约理法界)。

　　三世诸佛智光明海智从此生十方所有诸安立海悉能示现。

　　四有二句境智一对初句能成佛智门谓不体此理非佛智故后示现诸境门然安立言总有三种一者世界安立依报二者圣教安立妙义三者观智安立谛相皆法界藏显示现前(四有二句前句即三世诸佛智光明海皆从此生言不体此理下体谓体达若能证入藏身之性即名佛智正用起信始觉同本名究竟觉故生公立体理成照义云理不待照而自了智必资理而成照故知理无废兴弘之由人智虽人用不在人出矣故人有照分功由理发失理则失照故要见此理方成佛耳后句示现者释经十方所有诸安立海悉能示现上摄受法界即言终归此故今此即言此能现者文影略耳皆自此生皆归此故故知万物依地而生终归于地)。

　　含藏一切佛力解脱诸菩萨智能令一切国土微尘普能容受无边法界。

　　五有二句即依正含容门为内外含容对谓内含因果智力外令尘容法界由尘全依法界藏现同真性故(五有二句即依正含容门二句共成一门一门便成一对内含因果智力释经含藏一切佛力解脱诸菩萨智外令尘下释经能令一切国土微尘悉能容受无边法界释云由尘全依法界藏现即是事尘顿变万境故言同真性者约理法界)。

　　成就一切佛功德海显示如来诸大愿海一切诸佛所有法轮流通护持使无断绝。

　　六有三句即成就摄持门为成持人法对谓初成果人功德大愿后持法轮令不断绝由斯玄理法眼常全故(六有三句成一门一门分二一对前二句成人即经云成就一切佛功德海二显示如来诸大愿海是故䟽云初成果人功德大愿即二句也后持法轮即是持法释经一切诸佛所有法轮流通护持使无断绝由斯玄理下法眼长全无缺减即第十四经由真理湛然故悟亦冥符理既无亏法眼常全矣)上言四节者初四句明无幽不入释上毗卢遮那遍照之义次四句无德不生释上一切诸佛之义次二句内外含容释上藏义后三句成德持法释上身义(上言四节下第三结束称赞言次四句者即出生一切下言二句者即含藏下言后三句者即成一切下三义皆是结束此三圆融称赞也)言义唯有三者入平等性是定体也广大同空是定相也余皆定用此三圆融总为无碍普贤三昧。

　　如此世界中普贤菩萨于世尊前入此三昧。

　　二如此下类通十方及诸尘道于中有二初举此。

　　如是尽法界虚空界十方三世微细无碍广大光明佛眼所见佛力能到佛身所现一切国土。

　　后如是下类彼中二初明平遍法界后明重叠无尽前中十一句初一总明谓尽穷法界后十别指以彰曲尽一尽虚空界二于空中尽十方处三于十方中遍三世时四于三世中微细物处谓毛端等五凡诸小隙无碍之处六或广大百千由旬等处七人天日月光明等处八尽佛眼见处九尽神力到处十佛身能现之处此第十句有二义一者结上国土之言通十一段二者成下以是身内之刹为微细故(第十句有二义者昔人唯有后义则是佛身中尘有诸佛刹遂令普贤不遍如来身外刹也)。

　　及此国土所有微尘一一尘中有世界海微尘数佛刹一一刹中有世界海微尘数诸佛一一佛前有世界海微尘数普贤菩萨皆亦入此一切诸佛毗卢遮那如来藏身三昧。

　　二及此下重叠遍中略有四重一尽法界尘言及此国土者指前十处之国也二尘中多刹三刹中多佛四一一佛前有多普贤(此国指前十处之国者即前第十句中初义谓及尽法界国土中尽虚空国土尽三世国土等其第十义身中国土以文近故䟽不指)于上诸处皆入此定故普贤身不分普遍粗细深广平满重叠(于上诸处下总结能遍上之四重但所遍故于中三初正结遍身)此处入定类通既然法界入定类通亦尔(二此处下类通)故约主定佛前唯一普贤一切一故若就类通佛前各有尘数一一切故(三故约主定下解妨谓难云别明入定佛前唯一普贤今此结通何以一一佛前各有多耶䟽含二义一约主伴二明即入初主伴中谓为主须一为伴必多难云此中普贤应不为伴应答云若为伴时亦得有多二者即由上义故此一是即多之一故䟽云一切之一故彼类通中多是全一之多故䟽云一一切故前是举一结多此是即一即多前是通辩缘起相由今明力用交彻一有一切等故普贤身不可思议略有三类一随类身随人天等见不同故二渐胜身乘六牙象等相庄严故三穷尽法界身帝网重重无有尽故今当第三含有前二所由有三等)。

　　尔时一一普贤菩萨皆有十方一切诸佛而现其前。

　　第二尔时一一下加分有三初口加次意加后身加初中有四一诸佛现前以此口加后无结通故此总举重重时处一一普贤前也。

　　彼诸如来同声赞言善哉善哉善男子汝能入此一切诸佛毗卢遮那如来藏身菩萨三昧。

　　二彼诸下赞其得定此虽果定菩萨门入故云菩萨三昧。

　　佛子此是十方一切诸佛共加于汝以毗卢遮那如来本愿力故亦以汝修一切诸佛行愿力故。

　　三佛子下明得定所由所由有三一伴佛同加佛佛道同故二主佛本愿此二为缘三自修行愿是入定因(䟽文有三初当句释)又上三义前前由于后后(二又上三义下展转释谓由自有行愿方得主佛愿加由主佛愿方得伴佛同加故云前前由于后后)余岂无斯行耶法门主故表说普法故(三余岂无下通难难言一切菩萨皆修行愿何故不加法门主下䟽答答中二意一约教相二表说下约表法说如金刚藏表地智等)。

　　所谓能转一切佛法轮故开显一切如来智慧海故普照十方诸安立海悉无余故令一切众生净治杂染得清净故普摄一切诸大国土无所著故深入一切诸佛境界无障碍故普示一切佛功德故能入一切诸法实相增智慧故观察一切诸法门故了知一切众生根故能持一切诸佛如来教文海故。

　　四所谓下辩加所为此文二势一辩加所为二显上行愿之相故云所谓也所为谓何为转法轮故有十一句初总余别别中初一总摄十智余九即是十海一即安立海二即众生及业海三即世界海四即佛海五即名号寿量及解脱海变化大用皆功德故六即波罗蜜海到实相岸故七即转法轮海八即根海九即演说海与下十智令知此十(余九即是十海者就十海名二处具出影带钩锁文该五处言二处者一现相品众海问中十海二成就品初摽章答中十海然文小异开合不次问中十者一世界海二众生海三长行阙中即有谓世界安立海四诸佛海五波罗蜜海六解脱海七变化海八佛演说海九佛名号海十佛寿量海二成就品初答中十者世界海众生海一切诸佛海一切法界海一切众生业海一切根欲海一切佛转法轮海一切三世海一切如来愿力海一切如来神变海若将此十对现相品者此中一二名次俱同三即问中第四四即彼三五六带第二众生海中开出亦可第六根海通下诸海须知根故至成就品当更会之七是前第八演说及第五波罗蜜海是所演故八即第六解脱九即前九十二海谓名号寿量皆由愿力而得成故十即前变化海上言此者此成就品言文该五处者二处如前三即此所为中是为十海故四者即下意加与智即十海智故五世界成就品答中称叹十智即是知此十海之智正是此中诸佛所与十智也此上五处三处是海二处是智其所为中虽无海言而是海义然其五处决定相承谓由问十海故加所为中为于十海佛与十智令知十海普贤得智将欲说之故观察十海智海难思唯佛智能知故称赞十智亦是赞所得之智方能遂佛所为答前问也而其五处开合广略者显义无方故文似译人不相对会故今䟽文并为会释使前后无违下成就品更委会释今此所为中十句正对问中十海有三两海兼下答名以文同故谓一即问中第三安立海二即问中第二海言业者问中所无即兼下名答中开出然有众生必有于业以此经中有净治杂染得清净言故䟽加之及业海也三同问中第一四同问中第四五中摄前四海谓九名号海十寿量海六解脱海七变化海以其上四皆佛随机之大用故故云一切佛功德也六即问中第五其七九二海皆是问中第八答中但有转法轮海而无演说问中但有演说而无法轮今此所为及与叹智并开成二八亦问中第二众生开出然上九句七九合成问中一演说海八复合归第二故此九句唯有于七而第五佛功德中独有其四兼七中余六故十海具矣与下十智者上来正释经文今对后生起如前已说)。

　　尔时十方一切诸佛即与普贤菩萨摩诃萨能入一切智性力智与入法界无边量智与成就一切佛境界智与知一切世界海成坏智与知一切众生界广大智与住诸佛甚深解脱无差别诸三昧智与入一切菩萨诸根海智与知一切众生语言海转法轮词辩智与普入法界一切世界海身智与得一切佛音声智。

　　二尔时下明意加于中有二先加后释前中亦二先此土后类通前中与十种智初一总谓与果海之智而言与者佛力灌注令增长故一切智性即果海也智性即力无倾动故具十力故末后智字即能入也余九为别即是成就品中十智由与此智故后能说彼智观彼十海而文少不次一即第三法界安立海智安立无边量故二即第四佛海佛海唯佛分齐之境三即第一四即第二众生业海业因微细故云广大五含二句一即第八佛神变海解脱作用即是神变神变依定加三昧言二含三世智下文一念知三世由佛不思议解脱力故由加总句故合此二六即第五七即第九八即第七愿海以愿力故入法界中一切世界九即第十建立演说(二意加中二别别对释欲对下智须知十智名字次第彼云诸佛子诸佛世尊知一切世界海成坏清净智不可思议知一切众生业海智不可思议下略不可思议而加次第三知一切法界安立海智四知说一切无边佛海智五入一切欲解根海智六一念普知一切三世智七显示一切如来无量愿海智八示现一切佛神变海智九转法轮智十建立演说海不可思议经脱智字然䟽中易者则但对次第难者已为会释并可知也)又菩萨根更有多义修十善道有三善根修诸地度精进为根摄受正法信慧为根摄养众生慈悲为根为成佛道悲智为根种种差别皆善知故。

　　如此世界中如来前普贤菩萨蒙诸佛与如是智如是一切世界海及彼世界海一一尘中所有普贤悉亦如是。

　　二如此下类通可知。

　　何以故证彼三昧法如是故。

　　第二何以故下释所因中二先征意云诸佛有力能与有慈能普何以十智偏加普贤释云普贤得此三昧法尔应与。

　　是时十方诸佛各舒右手摩普贤菩萨顶。

　　三是时下身加中亦二初此土后如此下类通前中复二先佛手摩顶明加被摄受又准梵本明十方佛身皆不来此舒臂不必长而同时摩顶各全触顶互不相碍皆是如来自在业用。

　　其手皆以相好庄严妙网光舒香流焰发。

　　二其手下辩手相用于中十句以显无尽前五德相圆备谓𦟛纤直等故云相好庄严(谓𦟛圆者𦟛纤之言言兼相好案大般若三十二相中第九双臂修直𦟛圆如象王鼻斯则𦟛直是相手连臂故纤者三十二中云五世尊手足所有诸指圆满纤长甚可爱乐言兼好者八十好中手足指为二十以一指为一好谓十指端皆圆纤可喜故而言等者即妙网光舒此言显故三十二中云四世尊手足二指中间犹如鹅王咸有网鞔金色交络文同𦂶画即是相也略举此五广如十身相海品)。

　　复出诸佛种种妙音及以自在神通之事过现未来一切菩萨普贤愿海一切如来清净法轮及三世佛所有影像皆于中现。

　　后复出下五句明妙用自在意明此手亘十方而包三世收因果而该人法深广体用无边自在非言能说也(亘十方者一切诸言即横亘十方也过现未来即三世也菩萨因也诸佛果也上二皆人法轮法也顿具为深横该为广相好即体出生等用皆悉圆融名无边自在谓即横即竖即人即法等)。

　　如此世界中普贤菩萨为十方佛所共摩顶如是一切世界海及彼世界海一一尘中所有普贤悉亦如是为十方佛之所摩顶。

　　后结通可知。

　　大方广佛华严经疏钞会本第七之一

　　音释

　　𧇊

　　(驱为切缺也)。

　　隙

　　(乞逆切与隙同𦉑隙也)。

　　𦟛

　　(丑凶切圆直也)。

　　鞔

　　(莫官切)。

　　大方广佛华严经䟽钞会本第七之二　假一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时普贤菩萨即从是三昧而起。

　　第三尔时下起定分所作事竟故于中二初此界后类通十方前中亦二初起定后众益前中亦二初起主定。

　　从此三昧起时即从一切世界海微尘数三昧海门起。

　　二起眷属定于中亦二初总谓一起一切起由此妙定即是一切三昧海故余定为门皆入此故彼全同此亦受海名(初一总明谓一起一切起者此上正释由此下出所以有三初总摄故二终归此故三彼全同下通妨难谓有云若取归此如百川归海何以能归亦受海名故今通云约随机别用故曰终归实则体同更无异味即是总中之别义耳如于海中说百川味)。

　　所谓从知三世念念无差别善巧智三昧门起从知三世一切法界所有微尘三昧门起从现三世一切佛刹三昧门起从现一切众生舍宅三昧门起从知一切众生心海三昧门起从知一切众生各别名字三昧门起从知十方法界处所各差别三昧门起从知一切微尘中各有无边广大佛身云三昧门起从演说一切法理趣海三昧门起。

　　二所谓下别辩尘数既多略列其十一即能知智三昧谓无一念暂差故云念念无差而六废遍知为善巧智二即所知尘境上能所一对(所知尘境者此有二义一尘即微细之尘知其相虚又能容纳及为物因如八地中知微尘差别智二即六尘境亦名微尘境故安国云谓色等五尘界是现量境五识亲证都无尘相如来藏中顿现身器亦无尘相六七妄想谓有我法想所现相是分别变分别变相但可为境而无实用如日发焰带微尘而共红非实红也如水澄清含轻云而俱缘非实缘也如观本质知画像而非真若了藏性悟尘境而为妄故经云非不证真如而能了诸行皆如幻事等似有而非真故法界微尘以为三昧释曰此义易了亦非经宗故䟽含有而释之似巧故钞引之)。

　　三现广刹四现居处即于世界总别一对楞伽经云如来藏识顿现一切身器及诸受用器即广刹受用即是舍宅。

　　五知心念差别六知身相名字即众生色心一对。

　　七知广处八知广身即依正一对虽说微尘意彰佛广虚空无方有物处则现唯如来藏是实物有依此建立处所各别随菩萨行刹有净秽随众生业趣类别故微尘中佛复有一义谓如来藏是真佛身其体广大无能知者恒在六七微尘之中一一有情各有藏识故云各有无边大身(楞伽经云者上即第一经文然彼明四顿义此是第三藏识顿知喻喻于报身顿成经云譬如藏识顿分别知自心现及身安立受用境界喻也经云彼诸依正亦复如是顿𡦦众生所处境界以修行者安处于彼色究竟天释曰今䟽不取所喻但取能喻藏识顿变之文从器即尘刹下以楞伽经配属今经上引楞伽双证三四二句广刹即第三句从现三世一切佛刹三昧门起舍宅即第四句故䟽以受用二字配之彼经但云受用境界受用有二一共乘所虑外诸器界即如来蕴识顿变其宅舍即是共中不共皆属受用其器一字乃是义引欲配二句故微尘中佛即观心释广如出现品)。

　　九从知一切法理趣者上八约事别别门显此约理趣总该诸法故云一切大般若经理趣分说诸法皆空无生无灭无自性性离一切相不可愿求然第一义湛然常住当知即是此如来藏思益经说处处避空皆不离空深密经说理趣有六一者真义理趣谓二障净智所行真实二证得理趣谓于真义得如实知三教导理趣谓自证已开示众生此三为本后三解释四离二边理趣谓有问言云何名为真义理趣应答彼言非有非无非常非断五不思议理趣谓有问言云何证得应答彼言谓不思议若于诸法远离戏论尔时证得真胜义性故知言说皆非真义六随众生所乐理趣谓有问言云何教导应答彼言随诸众生意乐各异顺彼所欲方便开示彼真义者即此藏身彼不思议即此三昧无著菩萨说四意趣释一切经亦理趣也如摄论辩(大般若下二引教成立引三经一论初引大般若即第十理趣分经当第五百七十八彼经叙云此经并乃核诸会之旨归绾积篇之宗绪明是六百卷之理趣也佛在他化自在天为八十亿大菩萨说今䟽义引两节经文初至不可愿求自为一节经云尔时世尊复依一切无戏论法说如来之相为诸菩萨宣说般若甚深理趣轮字法门谓一切法空无自性故一切法无相离众相故一切法无愿无所愿求故一切法寂静永寂灭故一切法无常无常性故一切法无乐非可乐故一切法无我不自在故一切法无净离净相故一切法不可得推寻其相不可得故等释曰此上显性空理趣然第二义者义引彼经显真实理而为理趣若唯用前非真趣故故彼经云尔时世尊复依一切住持藏法如来之相为诸菩萨宣说般若一切有情住持遍满甚深理趣胜藏法门谓一切有情皆如来藏普贤菩萨自体遍故一切众生皆金刚藏以金刚藏所灌洒故一切众生皆正法藏一切皆依正语转故一切众生皆妙业藏一切事业加行依故释曰前明有法非有后明无法不无非有非无是中道理趣故䟽结云当知即是此如来藏亦空不空一种之藏又摄别从总即藏身三昧之所有也思益经下即彼经第一时有五百比丘闻说法空从座起去等网明令思益梵天为作方便（云云）梵天言善男子纵使令去至恒河沙劫不能得出如是法门譬如痴人畏如虚空舍空而走在所至处不离虚空此诸比丘亦复如是虽复远去不出空相不出无相相不出无作相又如一人求索虚空东西驰走言我欲得空我欲得空是人但说虚空名字而不得空于空中行而不见空此诸比丘亦复如是欲求涅槃行涅槃中而不得涅槃所以者何涅槃者但有名字犹如虚空但有名字不可得取涅槃亦尔但有名字而不可得尔时五百比丘闻说是经不受诸法漏尽心得解脱得阿罗汉道作如是言世尊若人于诸法毕竟灭相中求涅槃者则于其人佛不出世释曰上经有二意一不离空以有遣空求空不得以空空遣空二不离空显空体妙有求空不得显空离相非有非空亦非空非不空而诸比丘但得初意故成罗汉令毕竟无求今䟽通用二意皆为理趣略引初喻以彰体周为真意趣深密经者即第五经如来所作事品为文殊说其第六事亦名意趣亦名理趣即今所引而但列名不别解释今䟽已略释䟽中有二先引经正释六理趣义在文可知彼真义下后会释经文而但释二者由前六中前三为本后三解释则以三摄三也今以真义摄于第四即以前摄后以不思议摄其第二即以后摄前以真义直举藏身之体不思议正同三昧之相故十地论释所以金刚藏入三昧者显此法非思量境故其第三与六即是利他后普贤说法是此一趣今言出定故略不言无著菩萨者但指摄论而杂集第二庄严论第十三皆同说四一平等意趣谓如说我昔曾于彼时中名毗婆尸即名胜观正等觉者无性释云谓一切佛由资粮等互相似故说彼即我非昔毗婆尸即今释迦楞伽经中约四义释一字等二语等三身等四法等故说即彼而实非彼二别时意趣谓如说言若但颂多宝如来名者便于无上正等菩提已得决定又由唯𤼵愿便得往生极乐世界无性释云谓观懈怠不能于法精勤学者故作是言此意长养先时善根如世间说但由一钱而得于千解云以后别时而得彼千也以一钱为千钱因念佛为菩提因𤼵愿为安乐因也三别义意趣谓如说言若己逢事尔所殑伽沙佛于大乘法方能解义无性释曰意约证相大乘不就教相大乘故作是说四补特伽罗意乐意趣谓如来先为一人赞叹布施后还毁者随此人得成何心故若人于财物有悭吝心为除此心先为赞施若乐行施施是下善欲令渴仰余胜行故所以毁之不达言违皆佛别意趣耳余行例然今明普贤亦善穷究)上来九句唯第三四从现得名余七皆从所知立称如此等类有一切世界海微尘数合为一定即知此定是一切定耳。

　　普贤菩萨从如是等三昧门起时。

　　二普贤下大众得益初标益时分亦是得益所由。

　　其诸菩萨一一各得世界海微尘数三昧海云世界海微尘数陀罗尼海云世界海微尘数诸法方便海云世界海微尘数辩才门海云世界海微尘数修行海云。

　　后其诸下正明得益减数说九初五得菩萨法门句各一义皆以前定含此诸义故又此五句后后成前前。

　　世界海微尘数普照法界一切如来功德藏智光明海云世界海微尘数一切如来诸力智慧无差别方便海云世界海微尘数一切如来一一毛孔中各现众刹海云世界海微尘数一一菩萨示现从兜率天宫殁下生成佛转正法轮般涅槃等海云。

　　后四得佛果法即如来三业一得照藏身之实智二得藏身力用之权智三身毛现刹四应垂八相义兼口转亦以藏身含此义故普贤出定他人益者感应道交故如春萌芽阳气久满东风一拂众蕊齐敷诸菩萨众积善以深久同行愿才观胜境万德顿圆冥显双资于何不可(冥显双资者谓宿善为冥资以暗成故现业为显资事昭著故今当俱句亦有冥而非显但有宿善故复有显而非冥现身精勤宿无善故其非冥非显此非机感设欲成机乃是大悲通相所被此上四句但约于机对机说应亦有四句一冥应令所得功德不自觉知二显应现形说法光炎现相等三俱四俱非俱非不名为应若取大圣无心即应无应亦得名应以机对应乃成九句谓一冥机显应二显机冥应三冥机冥应四显机显应上单四句二单复相对复成四句一冥机冥显应二显机冥显应三冥显机冥应四冥显机显应三以复对复复成一句谓冥显二机感冥显二应今此乃成第九句也谓宿善冥着精心显彰是谓冥显机也入定冥资起用显益即冥显应也今举冥显之机成前得益故云冥显双资于何不可)。

　　如此世界中普贤菩萨从三昧起诸菩萨众获如是益如是一切世界海及彼世界海所有微尘一一尘中悉亦如是。

　　二如此下类通可知。

　　尔时十方一切世界海以诸佛威神力及普贤菩萨三昧力故悉皆微动。

　　第四尔时下现相作证分然得益心喜喜则地动及有诸瑞诸会闻竟得益故现相居后此会虽即未闻已先得益故先现瑞以此会辩果显殊胜故文中有四一世界微动兼出瑞因由因果二力言微动者是前相故。

　　一一世界众宝庄严。

　　二众宝庄严。

　　及出妙音演说诸法。

　　三出音说法。

　　复于一切如来众会道场海中普雨十种大摩尼王云何等为十所谓妙金星幢摩尼王云光明照曜摩尼王云宝轮垂下摩尼王云众宝藏现菩萨像摩尼王云称扬佛名摩尼王云光明炽盛普照一切佛刹道场摩尼王云光照十方种种变化摩尼王云称赞一切菩萨功德摩尼王云如日光炽盛摩尼王云悦意乐音周闻十方摩尼王云。

　　四佛会雨宝略举十种以显无尽前三事相宝后七法化传通宝并是出世善根所生。

　　普雨如是十种大摩尼王云已一切如来诸毛孔中咸放光明于光明中而说颂言。

　　第五普雨如是十种云已下毛光赞德分于中二初结前生后后正显偈词。

　　普贤遍住于诸刹坐宝莲华众所观一切神通靡不现无量三昧皆能入。

　　词中十颂分三初一总述前定次八别显遍相后一结赞所由。

　　普贤恒以种种身法界周流悉充满三昧神通方便力圆音广说皆无碍。

　　一切刹中诸佛所种种三昧现神通一一神通悉周遍十方国土无遗者。

　　如一切刹如来所彼刹尘中悉亦然。

　　别显中二前二偈半直述前遍。

　　所现三昧神通事毗卢遮那之愿力。

　　后五偈半举因显遍于中二初半偈缘力遍。

　　普贤身相如虚空依真而住非国土随诸众生心所欲示现普身等一切。

　　后五因力遍于中四初偈即体而用故遍前半体后半用身相如空法性身也依真而住法性土也随机普应受用化也(身相如空者䟽大有二先略释经文具四身土前半即一法性身土具如䟽释后半有一身土谓受用字即他受用化字即是变化顺经示现故其自受用含在前半以身如虚空自受用相良以经有非国土言故但属法性身土耳)问法性身土为别不别别则不名法性性无二故不别则无能依所依答经论异说统收法身略有十种土随身显乃有五重。

　　一依佛地论唯以清净法界而为法身亦以法性而为其土性虽一味随身土相而分二别智论云在有情数中名为佛性在非情数中名为法性假说能所而实无差唯识云虽此身土体无差别而属佛法性相异故谓法性属佛为法性身法性属法为法性土性随相异故云尔也今言如虚空者唯识论云此之身土俱非色摄虽不可说形量大小然随事相其量无边譬如虚空遍一切处故如虚空言通喻身土(一依佛地下第二双释二章然净土之义次二品广明问明贤首第五回向等复当广说法身之义玄文已具一经往往显甚深㫖此中亦即一段寄如来身显普贤身今十中第一文中有四初依论正立二论自解妨三为论引证四会释经文性虽一味下二解妨即正答前问也谓与身为性名法性身与土为性名法性土即三土三身之真性也未失一味智论云下三为论引证共答前问亦犹外典天地万物同禀阴阳之元气也佛者是觉人有灵知之觉今第一义空与之为性故名佛性非情无觉但持自体得称为法今真性与之为性故名法性是故结云假说能所而实无差唯识下亦为证前即第十论云又自性身依法性土虽此身土体无差别而属佛法性相异故此佛身土俱非色摄虽不可说形量大小然随事相其量无边譬如虚空遍一切处释曰此文兼证后段如空论文易了谓法性属佛下是䟽释论准彼䟽云佛义是相为功德法所依止故众德聚故二身自体故法是性义功德自性故能持自性故诸法自性故体为土义相义为身此公意云属佛是相属法是性直语所依名土故云体为土义以能依名所依为法性身故云相义为身今䟽意小异谓佛有觉义故名属佛土无觉义但持自性故名为法性随相异　身土约相则有二差随所依性则无差别今以无差之性随有差之相故云性随相异也今言如虚空下四会释经文然随事相其量无边者以变化等三身三土事既无边与之为性岂有边耶既如虚空则遍一切色非色处䟽结云故如虚空通喻身土者按于经文但言身相如虚空按唯识云此之身土皆喻如空则显虚空喻兼下句)二或唯大智而为法身所证真如为法性土无性摄论云无垢无𦊱碍智为法身故若尔云何言相如虚空智体无碍同虚空故。

　　三亦智亦如而为法身梁摄论及金光明皆云唯如如及如如智独存名法身故此则身含如智土则唯如。

　　四境智双泯而为法身经云如来法身非心非境土亦随尔依于此义诸契经中皆说如来身土无二此则依真之言显无能所方曰依真成如空义。

　　五此上四句合为一无碍法身随说皆得土亦如之。

　　六此上总别五句相融形夺泯兹五说迥然无寄以为法身土亦如也此上单就境智以辩。

　　七通摄五分及悲愿等所行恒沙功德无不皆是此法身收以修生功德必证理故融摄无碍即此所证真如体大为法性土依于此义身土迥异今言身相即诸功德言如虚空即身之性下经亦云解如来身非如虚空一切功德无量妙法所圆满故(下经亦云者即第五回向经下更一句云于一切处令诸众生积集善根悉充足故前明自利此明利他)八通收报化色相功德无不皆是此法身收故摄论中三十二相等皆法身摄然有三义一相即如故归理法身二智所现故属智法身三当相并是功德法故名为法身其所依土则通性相净秽无碍我此土净而汝不见众生见烧净土不毁色即是如相即非相身土事理交互依持通有四句谓色身依色相土色身依法性土法身依法性土及依色相故又以单双互望亦成五句谓色相身依法性色相土等准以思之(我此土净而汝不见即净名第一众生见烧净土不毁即法华第五并如下引色即是如相即非相即义引大品等经身土事理互交彻故结前生后然结前三文成上三义谓引净名成第三当相即是功德身土则具妙庄严通自他受用二引法华成智法身土亦通性相智所现身者若大圆镜智现自受用身平等性智现他受用身成所作智现变化身此三身融则三土亦融变化则毁自他受用皆悉不毁我此土安隐即自受用天人常充满即他受用三义引大品色即是如成第一义相即如故如即法性土相通诸土即法性身与色相身无碍依土亦性相无碍是故结云皆事理交互言生后者生后四句文有两重四句初四唯单相对其色相言通于报化自受用报化他受用报皆色相故二又以单对复成四句唯出其一令准思于五上即第一二法性身依色相法性土三法性色相身依色相土四法性色相身依法性土第五有一俱句谓法性色相身依法性色相土则是性相无碍之身依性相无碍之土)此上犹通诸大乘教(此上犹通者结前生后生后唯属一乘华严之宗结前不出法性色相之身土及四身四土之义故谓一及第四唯法性二三法性及如智五六具上诸义亦不出如智七八方具事理无碍上之八门不出事理无碍实教之宗故通诸大乘即同教一乘义也故此下二方是事事无碍法界别教一乘宗也)九通摄三种世间皆为一大法身具十佛故其三身等并此中智正觉摄故土亦如之即如空身而示普身于何不具此唯华严(九通摄者如八地中十身即三世间故谓众生身国土身等已见玄文即如空身者会释经文谓观恒昙身相如空等何有十身之义故令释云如虚空言即十身中虚空身也八地之中十身相作今云示现普身则两重十身皆悉具矣如下云以虚空身作众生身作国土身作业报身作声闻身作缘觉身作菩萨身作如来身是为虚空示余九身其如来身上既具菩提身愿身化身法身智身等则有百身千身一一类身复各摄多故云示现普身等一切也又如虚空言舍法身智身即是真身即真而现何不具矣)十土分权实唯有第九属于此经若据融摄及摄同教总前九义为一总句是谓如来无碍身土普贤亦尔义随隐显不可果安达者寻文无生局见(十土分权实者为拣浅深以分权实故前八非实若不摄权亦非真实如说海水异于百川不摄百川非海水矣随义布列有十不同得意而谈一一融摄)上言土有五重者一唯法性属前三身二者双泯属于第四三具性相五六七八所依四融三世间属于第九五总前诸义即第十依(上言土有五重下三别示土相谓前三如智有离合之殊故分三身其所依土唯一法性余可思准)。

　　普贤安住诸大愿获此无量神通力一切佛身所有刹悉现其形而诣彼一切众海无有边分身住彼亦无量。

　　二普贤安住下一偈半大愿故遍兼显遍于正中之依也重重皆遍今不见者机不应故不见即是虚空身故亦遍不见处故(重重皆遍下通其妨难难云如上所说则无一处无有普贤今何不见释有三意一约机不见是盲者过二不见是见见虚空身谓以虚空不可见故若不见故若不见者真见虚空三亦遍不见处故者明见则不遍何者以可见不可见皆是普贤身要令可见为身则普贤身不周万有如智不可见岂非智身耶明知由有不见之处方知遍耳此第三身何人能见慧眼方见非肉眼所见慧眼无见无不见故)。

　　所现国土皆严净一刹那中见多劫普贤安住一切刹所现神通胜无比震动十方靡不周令其观者悉得见。

　　三有一偈半明所现超胜。

　　一切佛智功德力种种大法皆成满以诸三昧方便门示己往昔菩提行。

　　四有一偈果德已满不舍因门。

　　如是自在不思议十方国土皆示现为显普入诸三昧佛光云中赞功德。

　　第三一偈结赞所由者自在难思现无不普标入一定实则普游非佛光云安能赞述。

　　尔时一切菩萨众皆向普贤合掌瞻仰承佛神力同声赞言。

　　第六大众赞请分前众问佛佛示法主众睹定起故赞请普贤前但旧众此通新旧故云一切所问同前故但略举。

　　从诸佛法而出生亦因如来愿力起真如平等虚空藏汝已严净此法身。

　　十颂分三初八叹主请彰其能说次一举法请正陈所疑后一叹众请明有堪闻之器前中二初五颂叹普贤因果深广德明有说因后三叹能遍尘刹雨法德明有说果今初偈各一义初一赞已净法身三句明因一句明果因有三义一因修法生义通缘了二由大愿起即是缘因三依如来藏证真平等此为正因真如即是不空虚空即是空藏平等与藏通上二义(一因修法生等者然准涅槃缘因对于正因了因对于生因而缘亦名了如酵暖等为酩缘因即能了彼乳中之酪令得成酪而今开异义小殊故了谓照了不通于生缘谓众缘义通生了今从别义又对正因是真如故云通缘了如不可生故但名了偈云出生者出于二障故曰出生非生真如诸佛法言通教理行果通于二因义如上说真如即是不空者此言不空自有二义一空者所谓生死不空者是谓真如涅槃二对下空藏是不空藏妙有之中含性德故平等与藏者藏通真如是不空如来藏藏通虚空是空如来藏平等通二者一真如体性平等二虚空无相平等此二不二是真平等悟法性空是真如故经云汝已严净此法身者对上真如即是法身出障名净因华行满是已庄严易故不释)。

　　一切佛刹众会中普贤遍住于其所功德智海光明者等照十方无不见。

　　二赞遍住佛刹第三句遍因余皆遍相因中具智庄严故能等照具功德严令无不睹。

　　普贤广大功德海遍往十方亲近佛一切尘中所有刹悉能诣彼而明现。

　　三赞近佛。

　　佛子我曹常见汝诸如来所悉亲近住于三昧实境中一切国土微尘劫。

　　四赞常定实境中者不随想转故曹者辈也。

　　佛子能以普遍身悉诣十方诸国土众生大海咸济度法界微尘无不入。

　　五赞度生曲尽微尘者细处有多众生故(细处有多众生者即离言问二五十五经十种如金刚大乘誓愿心中第二心云菩萨摩诃萨人作是念于一毛端处有无量无边众生何况一切法界我当尽以无上涅槃而灭度之是为第二如金刚大乘誓愿心今云法界微尘无不入与一毛端处大意同也)。

　　入于法界一切尘其身无尽无差别譬如虚空悉周遍演说如来广大法。

　　一切功德光明者如云广大力殊胜众生海中皆往诣说佛所行无等法。

　　为度众生于劫海普贤胜行皆修习演一切法如大云其音广大靡不闻。

　　二有三颂说法果中初一赞常演大法如空之言下喻广大前喻无尽无差(明有说果者此有二意一说法即果对上说因詺为说果二称根令喜是说法果今具二意谓具功德光明广大胜力等即说法因今能遍说即是说果是初意也二由上遍说胜法能度众生即是后义以称根故)次一赞说无等法无等有二一能说力胜具二严故二所说无等说佛所行故(一能说力胜者即是说因功德是福德庄严光明名为智慧庄严此以前半力殊胜言释此无等下释易知)后一颂举因结果显德有由旷劫因圆故故能云雨说法。

　　国土云何得成立诸佛云何而出现及以一切众生海愿随其义如实说。

　　二一颂举法请中前品所问虽有多门统其要归莫过三种世间故今三句各显其一又前问总该诸会此令当会答故(又前问等此有二意唯问于三一以要摄广故二明总别不同故总即广问别故唯三)。

　　此中无量大众海悉在尊前恭敬住为转清净妙法轮一切诸佛皆随喜。

　　末后一颂叹众请亦名自述此有二义一恭敬一心内堪受法二诸佛随喜外有胜缘故应说也说则上顺佛心下随物欲。

　　　　世界成就品第四

　　初来意者前说缘既具此下正陈所说总明果相别答法界安立海问故此品来(初来意者䟽文有二初总明分来对前二品以为说缘生下三品为正所说总明果相下二别明品来此句对下华藏为别别明本师之所严净故指此品以为总明诸佛果相是古德意下句指前答问二问不同故二品别答后品自答世界海问是䟽新意然答问虽异总别无违故双存二义)二释名者世谓三世堕去来今故界谓方分有彼此故又世谓隐覆界亦分齐谓诸有为可破坏世即隐覆无为不可坏法从真性起同无为法即隐覆有为可破坏世各不相杂是其分齐是故感娑婆者对华藏而见娑婆感华藏者对娑婆而见华藏成就者即能成之缘谓十缘等能所合目若以世界之成就即依主释也准梵本中云世界海成就下文辩海译人略也意云佛果依正闻修方起众生业报本自有之故但标世界耳(二释名世界有其二释一以破坏释世二以隐覆释世若唯前解令华藏刹是可破坏今为此释令华藏刹从无为起同于真极不可破坏故感娑婆下双出不杂隐覆之义言成就下二释成就二字能成之缘通因及果起具因缘此一是因体性依住等是果故总具十门世界成立准梵本下四会梵文䟽唯会一海字若具梵云噜迦䭾都（世界）三慕达罗海湿第奢（演说）匿缚怛囊（观察亦云照曜）三牟陀（十方）俭摩（合集）娜妘名钵里勿多（品）若依回文总云观察十方世界海演说合集名品今经译家存略太甚余言可略海字切要故䟽会取意云佛果下出无海意以刹海庄严是佛修起直语世界众生业成无始有之故但云世界虽为译家出理实则海言切要)三宗趣者标列无边胜德广释所知世界海为宗然其意趣乃有多种一令诸菩萨发大信解悟入为趣谓令知佛及菩萨大悲行海广覆无尽众生界仿而行故世界无边悉严净故众生无边悉化度故刹由心异当净自心及他心故世界重重无尽无尽以大行愿悉充满故佛界生界非一非异能正了知成大智故未能了者熏成种故皆意趣也亦为显此深意故此品来故下颂云离诸谄诳心清净常乐慈悲性欢喜志欲广大深信人彼闻此法生欣悦若不闻此无边无尽无二之境滞于权小普贤行愿何由可成故普贤自说为令众生等文皆是此品之意趣也(然其意下趣中有六初总标一令诸菩萨下二别显别显之中总有六意唯初有一字余无次第但以故字而为拣别亦为下三结成来意故下颂下四引文证成双成来意宗趣若不闻下五反以成立故普贤下六引普贤结经文具之)。

　　尔时普贤菩萨摩诃萨以佛神力遍观察一切世界海一切众生海一切诸佛海一切法界海一切众生业海一切众生根欲海一切诸佛法轮海一切三世海一切如来愿力海一切如来神变海。

　　四释文者三品正陈法海于中分二初二品明果后一品辩因然有二意一约兼明则前二品通答前三十句果问后一品答前十句因问说因为欲成果从多而说分明举果二将前二品望前品末三问通答依正若望下广文正明于依傍显于正留其正报后分广故于中初品通辩诸佛及诸众生所有刹海后品别明本师之所严净又此品明成刹之缘后品别辩果相故此品答安立之问其中虽明形等亦是缘故(又此品者前释对二种来意中前义此释对后义此品成刹之缘具果具因后品唯果)今初分二先总标纲要即为本分后正陈本义即是说分前中亦二先承力遍观后牒问许说今初上入三昧内契其源今云遍观外审其相十海之义已如问释但小不次耳但观于十已含余三十佛海之中具身等故大愿之中含因等故(但观于十下通难难云问有四十何唯观十故答意云十海为总已含所余三十别问佛海之中者是佛必有六根三业为体相显著之十必有德用圆备谓佛地等故具二十大愿海中已摄因中𤼵趣等十故四十无遗)。

　　如是观察已普告一切道场众海诸菩萨言。

　　第二如是观察已下牒问许说于中分四一牒问略叹二许说分齐三说所成益四赞胜诫听今初分二先结前生后。

　　佛子诸佛世尊知一切世界海成坏清净智不可思议知一切众生业海智不可思议知一切法界安立海智不可思议说一切无边佛海智不可思议入一切欲解根海智不可思议一念普知一切三世海智不可思议显示一切如来无量愿海智不可思议示现一切佛神变海智不可思议转法轮海智不可思议建立演说海不可思议。

　　后佛子下正牒称叹即从后向前牒上果问三十句也初十句牒上世界海等十问观乃观海叹乃叹智者智之与海反覆相成谓前自智观海微细难知知唯佛智方能究尽海难思故佛智难思佛智难思故海为深广(观乃观海下释妨难即心口相违难此难因前而生)若尔何不说智而但说海智离海境安知其相又表唯所证知故但说海(三若尔下重难即叹说不同难此难望后说分而生四智离海境下再答中二先约教相谓智之异相因所知故又表以下二约证相海是所证故)十智望海与问开合小异名或小差谓一中前问及观但云世界海今加成坏望前与智中亦有成坏之言此乃广略之异耳言清净智者离所知障决断分明故初句贯下置清净言余皆略也然皆以多故广故深故细故重叠难知迥超言念皆云不思议也二知众生业海者众生即报类差别业即善恶等殊从此别义观中开为二句而因果虽殊同是所化众生故此及问并与智中并合为一三即世界都称或化众生法谓安立施设方便轨则等也四能化诸佛数量无边五即所化根欲差别难知而问中合在后之五海五海皆须知根欲故六即所应之时前就所观但云三世今就佛智故云一念能知其问及与智皆云佛解脱海者以一念普知三世是佛不思议解脱故七称性大愿为现身说法遍化之因故前问是名号海及寿量海与智之中名普入法界一切世界海智皆由愿力故也八应机作用神变无方九转称性大法轮海若据问中摄法轮海在演说中若约向观摄演说海在法轮中今此开二演说第十谓随方施设言音差别及法轮随机故与智中亦开名佛音声智(十智望海下正释经文于中有二先总明十海之名总有五节已如前品今对三文并此为四言望海者即前所观言与问者即第六经初此唯对二下别释中兼对与智即是前品意加一中前问下别释钩锁相连令义无遗今当具出问中十海一世界海二众生海三法界安立海四佛海五波罗蜜海六佛解脱海七佛变化海八佛演说海九佛名号海十佛寿量海与智中十海智一能入一切智性力智二入法界无边量智三成就一切佛境智四知一切世界海成坏智五一切众生界广大智六住诸佛甚深解脱无差别诸三昧智七入一切菩萨诸根海智入一切众生语言海转法轮辞辩智九普入法界一切世界海身智十得一切佛音声智观中十海一一切世界海二一切众生海三一切诸佛海四一切法界海五一切众生业海六一切众生根欲海七一切诸佛法轮海八一切三世海九一切如来愿力海十一切如来神变海叹智中十智一一切世界海成坏智二一切众生业海智三一切法界安立海智四一切无边佛海智五一切欲解根海智六一念普知一切三世智七显示一切如来无量愿海智八示现一切佛神变海智九转法轮智十建立演说海智其劝说中十法亦是十海已如上会文无海言今略不出今对会四文即分为四第一以叹智对观海辩次第者第一智观第一海第二智观第二及第五海第三观第四第四观第三第五观第六第六观第八第七观第九第八观第十第九第十并观第七但看前列次第可知䟽中所会正是此对第二若将叹智对与智次第者所叹第一即与智第四二即是五三即是二四即是三五即是七六即是六七即是九八即是六九即是八十即彼十彼有总句故彼六中含此六八第三若将叹智对问十海多同第一对观海辩若具说者前四如次对四海第五通遍后五六即彼六七即九十八即第七此九与十皆是彼八第四若将十观海对问十海者此观第一即问第一二即彼二三即彼四四即彼三五亦彼二亦遍后五六可是二七即彼八八即彼六九即彼九及与第十此第十海即彼第七也复应将观海对问十海如前问中以对更应将与智对问十海前与智中已对若更将十海对加所为中十法已如前品所为中明故今略出四门而已余义䟽中具会细寻易了)。

　　清净佛身不可思议无边色相海普照明不可思议相及随好皆清净不可思议无边色相光明轮海具足清净不可思议种种色相光明云海不可思议殊胜宝焰海不可思议成就言音海不可思议示现三种自在海调伏成熟一切众生不可思议勇猛调伏诸众生海无空过者不可思议。

　　二清净下九句牒上六根三业十问向十约智明不思议此下直就法体为不思议又望前问开合影略显无尽故以总收别但广身光等一应机之身修短难测二现金银等色类无边三十莲华藏刹尘数相好过于此四圆光大小随机无尽五随缘放光色类非一六常光如焰具众宝色七圆音无尽深广难测八三轮摄化谓神足等九调令成益得果不空然其调伏曲有三种一者始终软语应将摄者而将摄故二者始终粗语应折伏者而折伏故三者有时软语有时粗语应成熟者而成熟故由具此三故无空过(以总[(冰-水+〡)*ㄆ]别者以三业之总摄六根之别言但广身光等者等取前光明及音声智慧二光为身音声属口智慧是意今文并具故致等言即开三业而为十耳)。

　　安住佛地不可思议入如来境界不可思议威力护持不可思议观察一切佛智所行不可思议诸力圆满无能摧伏不可思议无畏功德无能过者不可思议住无差别三昧不可思议神通变化不可思议清净自在智不可思议一切佛法无能毁坏不可思议。

　　三安住佛地下十句牒上最初德用圆备十问前问中略无变化及自在二句以摄在无能摄取句中义如前会亦以前文十海有故神变属身自在属智余并可知。

　　如是等一切法我当承佛神力及一切如来威神力故具足宣说。

　　第二如是等下许说分齐谓具足说故承佛力者当会佛也若言具者何以下文唯说安立及世界海耶经来不尽故又虽说二世界海亦已通具三十句问(若言具者下问也答有二意一经来未尽约显现答遮那品末无有结束故若经具来应更答余三十八问)谓界必有生而依住故有佛现故安立异故行业感故余可意求(谓界必有生下二出所兼之相略出三海谓一众生二佛三行业及能兼二已有五海言余可意求者即余五海等谓一有生必有根欲为一有佛必由愿力为二必有神变普周为三必转法益生为四必有作用解脱为五则十海具矣具海既尔具余例然此依别答四十问说若约十海为总此但答二下别答八已如现相品明则十海之中兼余三十)。

　　为令众生入佛智慧海故为令一切菩萨于佛功德海中得安住故为令一切世界海一切佛自在所庄严故为令一切劫海中如来种性恒不断故为令于一切世界海中显示诸法真实性故为令随一切众生无量解海而演说故为令随一切众生诸根海方便令生诸佛法故为令随一切众生乐欲海摧破一切障碍山故为令随一切众生心行海令净修治出要道故为令一切菩萨安住普贤愿海中故。

　　第三为令下说所成益十句摄为五对一证智成福对二严刹绍种对亦即时处对三显义演教对四生善灭恶对五净业普愿对文并可知此亦通为一经教起之所因也此十亦对前十海十智恐繁不会(此十亦对前十海丁智者初一为令即具十智故云为令众生入佛智慧海故余九即十海一即佛海及神变海二即世界海三即三世海四即法界海五即转法轮海六即众生根海七八皆众生海九即愿海十海[備-用+冉]矣对海既尔对智可知如对海故)。

　　是时普贤菩萨复欲令无量道场众海生欢喜故。

　　第四是时普贤下赞胜劝听中文二初长行辩意后偈颂正显今初十一句初一总标谓令闻法必生喜故。

　　令于一切法增长爱乐故令生广大真实信解海故令净治普门法界藏身故令安立普贤愿海故令净治入三世平等智眼故令增长普照一切世间藏大慧海故令生陀罗尼力持一切法轮故令于一切道场中尽佛境界悉开示故令开阐一切如来法门故令增长法界广大甚深一切智性故即说颂言。

　　余十别显喜义亦为五对初二乐法生信对二证性立愿对三了真入俗对四持法示佛对五开法增智对如文并显。

　　智慧甚深功德海普现十方无量国随诸众生所应见光明遍照转法轮。

　　十方刹海叵思议佛无量劫皆严净为化众生使成熟出兴一切诸国土。

　　二正颂中十颂分二初八赞后二劝前中亦二初二明佛出现意。

　　佛境甚深难可思普示众生令得入其心乐小着诸有不能通达佛所悟。

　　后六辩定法器于中初一拣非器。

　　若有净信坚固心常得亲近善知识一切诸佛与其力此乃能入如来智。

　　离诸谄诳心清净常乐慈悲性欢喜志欲广大深信人彼闻此法生欣悦。

　　安住普贤诸愿地修行菩萨清净道观察法界如虚空此乃能知佛行处。

　　此诸菩萨获善利见佛一切神通力修余道者莫能知普贤行人方得悟。

　　次四示法器。

　　众生广大无有边如来一切皆护念转正法轮靡不至毗卢遮那境界力。

　　后一结归佛力。

　　一切刹土入我身所住诸佛亦复然汝应观我诸毛孔我今示汝佛境界。

　　普贤行愿无边际我已修行得具足普贤境界广大身是佛所行应谛听。

　　及后二劝文并可知然通此十偈亦是牒问以赞前长行总显难思此下略示难思之相而三十句间列不次含义并足欲委配释恐厌繁文(然通此十下重释偈文结云欲委配释恐厌繁文今当配之初偈即牒智慧地及无畏功德兼含体相显著等十句以言普现十方光明遍照等故第二偈即世界海及出现也第三偈牒佛境第四偈牒佛加持第五偈即业海及乐欲海并调伏海第六偈前半波罗蜜海亦兼佛地次句法界海末句所行第七偈即神变海第八偈前半众生海后半演说海第九偈即佛解脱海及三自在第十偈即大愿海余皆兼含可以意得非益观智䟽略不言明欲委寻文故钞重出)。

　　尔时普贤菩萨摩诃萨告诸大众言。

　　第二广陈本义分中分二初结集生起。

　　诸佛子世界海有十种事过去现在未来诸佛已说现说当说。

　　二诸佛子下普贤显说于三十句果问中广释世界安立海问余并摄之文分为二初标举章门后依章别释今初分三一立数显同二征数列异三结略显广今初先告佛子者使时情注其耳目也世界广深目之为海谓积刹成种积种成海海无别体世界都名然事类广多略举其十以表无尽三世同说彰其要胜又显说决定无改易也。

　　何者为十所谓世界海起具因缘世界海所依住世界海形状世界海体性世界海庄严世界海清净世界海佛出兴世界海劫住世界海劫转变差别世界海无差别门。

　　二征列中一明揽缘成立二成已依住三外状区分四内体差别五宝等庄校六垢秽不生七佛出差殊八劫住修短九随业改变十包容必均此十亦摄十八圆满后品当会。

　　诸佛子略说世界海有此十事若广说者与世界海微尘数等过去现在未来诸佛已说现说当说。

　　三诸佛子下结略显广言世界海尘者智犹难测言岂具陈非证法云安受兹说。

　　然上十事于一一刹多少不定具缘一种或一或二或三或多或成四句谓一成一一成一切等清净一种或一或多或亦无之以有纯秽刹故其次七事各各唯一谓依空住者非依光等故余准思之其无差别一切皆具以约体性平等佛力融摄故说无差所以染净皆具也有云一切世界相望互同名无差者则违下经文经云一一世界海有世界海微尘数无差别故若依相望互同则无有差别之事(有云下叙昔即刊定意若依下结过谓尽世界海皆作无差别故刹海中无差别事余可知)若将此十望刹种者具缘一种多少不定不得云一以其种中含有多类刹故清净一事不得定言有无以其种中必含净秽故其无差别多少亦均佛出劫住随业转变不得云一依形体严不得云多以其刹种别有体等故。

　　若以此十独望刹海形体依住庄严等四许其唯一余必兼多故经云一一世界海有种种形故。

　　今言有世界海尘数者约融摄无尽之说也有云约一一刹海中所有诸刹各各一因等故有刹海尘数者孟浪之甚何者且如刹海中刹虽多岂如刹海尽末为尘之多若欲相同即一尘一缘方得相似何得以一刹一缘充一刹多尘之数况积具缘等十有刹海之尘其一具缘自有刹海尘数是则通有刹海微尘数个刹海微尘数矣一刹一缘一依一体安得充耶亦不得言通一切世界海说以下依住云一一世界海有世界海尘数所依住故(孟浪之甚者浪谓流浪孟亦猛也庄子齐物篇云瞿鹊子问于长梧子曰吾闻诸夫子圣人不从事于务不就利不违害不喜求不缘道无谓有谓有谓无谓而游乎尘垢之外夫子以为孟浪之言而我以为妙道之行也吾子以为奚若释曰今不取其事但取孟浪所出耳孟浪者率略之言也明其无当向秀云澜漫无所趣舍之谓二字要连用何者下三彰非所以尊意可知犹恐难见请以喻明如一槃中盛于十楪十楪之中各盛十弹子一槃如刹海一楪如刹种弹子如一刹若言一槃之中有一槃弹子尘数无差岂得以一槃之内弹子无差以充其数一槃弹子但有一百一弹子之尘已难知数况一百弹子尽抹为尘则数不可量便将一百之数以充一槃弹子之尘数故为孟浪也得斯喻意寻数易了亦不得言者第四逆遮昔救恐有救云一刹海中刹不充一刹海中尘今取一切刹海中刹以充一刹海中尘数岂不得耶亦如一槃弹子之多不充一槃之尘若多槃弹子岂不充一槃之尘耶故今遮云若依此义义则粗通奈何违文文中既云一一世界海中则一海中即有世界海尘数不言一切世界海共为一世界海尘数岂得将此而为救耶亦犹一槃弹子即有一槃弹子尘数不言多槃有一槃之尘也)。

　　诸佛子略说以十种因缘故一切世界海已成现成当成。

　　第二依章别释者十事不同则为十假一一皆有长行与偈长行中各三谓标释结今初起具因缘标中略举十种通成三世一切佛刹。

　　何者为十所谓如来神力故法应如是故一切众生行业故一切菩萨成一切智所得故一切众生及诸菩萨同集善根故一切菩萨严净国土愿力故一切菩萨成就不退行愿故一切菩萨清净胜解自在故一切如来善根所流及一切诸佛成道时自在势力故普贤菩萨自在愿力故。

　　二何者下释然佛土之义虽有多种不出其三一法性土二受用土三变化土若开受用有自有他则成四土统为二种谓净及秽或性及相融而为一有异余宗(然佛土下䟽文有三一辩类中初说三土二开三为四三合四为二四融二为一前二则唯识第十意然初说三者依三身故报有自他故为四身四身还依四土论云又自性身依法性土虽此身土体无差别而属佛法性相异故此佛身土俱非色摄虽不可说形量大小然随事相其量无边譬如虚空遍一切处释曰此义前品已引为下文用之故重委引论云自受用身还依自受用土谓大圆镜智相应净识由昔所修自利无漏纯净佛土因缘成熟从初成佛尽未来际相续变为纯净佛土周圆无际众宝庄严自受用身常依而住如净土量身量亦尔诸根相好一一无边无限善根所引生故功德智慧既非色法虽不可说形量大小而依所证及所依身亦可说言遍一切处释曰功德随所依身智慧随所证如余并可知论云他受用身亦依自土谓平等性智大慈悲力由昔所修利他无漏纯净佛土因缘成熟随住十地菩萨所宜变为净土或小或大或劣或胜前后改转他受用身依之而住能依身量亦无定限若变化身依变化土谓成事智大慈悲力由昔所修利他无漏净秽佛土因缘成熟随未登地有情所宜化为佛土或净或秽或大或小前后改转佛变化身依之而住能依身量亦无定限释曰上皆论文文并易了下䟽用之须知所在统唯二种者三摄四为二也诸经论中皆有于此二种之二先摄上四为净秽者乃有多义一前三皆净四中有净有秽则三𩔗半为净半𩔗为秽二前三为净以他受用断分别障已证真如故得名净变化皆秽设有七珍秽众生住故亦非净三后二皆秽仁王经云三贤十圣住果报唯佛一人居净土而生公说有形皆秽无形为净则唯法性为净若尔自受用土岂称秽耶此以𡨋同真性不可说其形量大小则同净摄二摄前四为性相者略有二门一法性为性余三皆相二自受用土𡨋同真性亦可名性余二唯相四融而为一则净秽性相三土四土无不圆融即此经意故云有异余宗)又此净土一质不成净秽亏盈异质不成一理齐平有质不成搜源则冥无质不成缘起万形故形夺圆融无有障碍(又此净土下第二融摄因上第四义故略为此融然东安庄公本有三句无有质不成今加此句以成二对谓净秽域绝不可言一理唯一味不可言异冥同性空不可言有随缘成立不可言无然一为遣异无相遣有然其释中一亦约理实则一义有其二种一约理一二约事一如自受用十方如来同有净土不可言无而得称一故䟽成四句二对不同又上略举四句一向遮过实则即异即同即有即无若互相形夺则一异两亡有无双寂若圆融无碍则即一即多即无即有有是无有无是有无多是即一之多一是即多之一有无即事理无碍一多兼事事无碍由此重重故华藏刹一一尘中皆见法界余如玄中)土既不等因缘亦殊今文十中初三通显次四别明后三则融摄转变言初三者一如来神力者谓一切净秽等土皆是如来通慧力成为物而取拟将普应佛应统之皆称佛土故莲华藏海佛所严净而内含净秽然就佛言之故无国而不净也既即秽而净故不思议二法如是者梵云达磨多此云法尔或曰法性若是法性即以本识如来藏身为所依持恒顿变起外诸器界若云法尔者谓有问言何以诸佛众生起于刹土答云法应如是不可致诘若会此二谓法应如是藏识变起三众生业力者业有善恶国有净秽故净名以万行为因又云众生之类是菩萨佛土谓法性虽一随业成异佛随异类取土摄生涅槃微善观经三心等其类非一上三初因二缘三因(初三者下第二正释经文释第一句䟽文有二一正释言一切净秽者此通三土唯除法性以言通慧力所成故此即偈文智慧神通力如是也言为物而取拟将普应者除自受用皆为物故佛应统之下解妨此有二妨一皆名佛土妨谓土有净秽秽岂佛土故今答云秽亦佛土三界朽宅属于一人娑婆杂恶居华藏内是我佛土然就佛言者通秽土称净妨此由净名经中宝积愿闻得佛国土清净而佛答云众生之𩔗是则不拣净秽秽亦净土故生疑云秽名佛土就统以言秽名净土复㨿何理故有此答就佛皆净所以身子所见邱陵坑坎佛言我此土净而汝不见既即秽而净故不思议者即以上义会下偈文偈云世尊境界不思议故若是法性者约如来藏随缘成立净秽诸土如三昧品引楞伽说此从通相不局众生亦不局佛若云法尔者即法尔道理如十地说业有善恶下先总释故净名下后引证引三经四文净名有二皆佛国品初云以万行为因者经云宝积当知直心是菩萨净土菩萨成佛时不謟众生来生其国深心是菩萨净土菩萨成佛时具是功德众生来生其国菩提心是菩萨净土菩萨成佛时大乘众生来生其国次列六度等故云万行为因又云众生之𩔗是菩萨净土等者亦是此文谓法性虽一下双释上二䟽文有三初随业成异释上万行为因此是土因佛随异𩔗取土摄生释上文又云众生之𩔗是菩萨佛土此是土缘即佛国品宝积献盖佛为现变见净土相便求其因故初问云愿闻得佛国土清净举果唯愿世尊说诸菩萨净土之行（征因）佛答云众生之类是菩萨佛土（摽也下根释云）所以者何菩萨随所化众生而取佛土随所调伏众生而取佛土释曰上二句总明取土一向为物经云随诸众生应以何国入佛智慧而取佛土随诸众生应以何国起菩萨根而取佛土释曰此明土异之由下征释云所以者何菩萨取于净国皆为饶益诸众生故释曰经意云菩萨修因取土皆缘众生若无众生取土何用此皆他受用土及变化土缘故唯识中二土皆以利他行成明为物取故彼经举喻欲造宫室须依空地若于虚空终不能成欲修净土必缘众生若无众生无修土处涅槃微善下别引他经成其初义即二十一经高贵德王菩萨品琉璃光菩萨从不动世界而来无畏菩萨问佛此土众生当造何业而得生彼不动世界佛以偈答广列十善一一皆生言微善者彼有偈云若于佛法僧供养一香灯乃至献一华则生不动因若为怖畏故利养及福德书是经一偈则生不动国造像若佛塔犹如大拇指常生欢喜心即生不动国是也观经三心者有三种三心第一佛为韦提希现净土竟韦提希愿生求因佛言欲生彼国当修三福一者孝养父母奉事师长慈心不杀修十善业二者受持三归具足众戒不犯威仪三者𤼵菩提心深信因果读诵大乘劝进行者如是三事名为净业佛告阿难及韦提希汝今知不此三种业过去未来现在诸佛净业正因释曰若具此三何净不致然以生就佛总名为生如上引直心是菩萨净土菩萨成佛时不謟众生来生其国第二上品上生文中云若有众生愿生彼国𤼵三种心即便往生何等为三一者至诚心二者深心三者回向𤼵愿心具三心者必生彼国第三云复有三种众生当得往生何等为三一者慈心不杀具诸戒行二者读诵大乘方等经典三者修行六念回向发愿愿生彼国具此功德一日乃至七日即得往生释曰第三三心多同初三而合初一开其后一此上诸心非但得生彼国而为生因亦能成彼净国得为修因故观经云三世诸佛净业正因故今引为佛国因也上三初因二缘三因者然因略有二一变化因即第一如来通慧二感净刹因即是第三缘亦有二一约境利他众生为缘二摄境从心皆自识变此中第二义是真心随缘变耳)次四别明者有因有缘初一自受用土因大圆镜智之所成故二变化土因谓众生菩萨共构一缘各随行业来生其国凡圣同居三四二种他受用土因然初即初地以上如十大愿中修净土愿是也后即八地已上功用不退行之所成故八地中有净土分(次四别明有因有缘者如镜智所成是缘变化土因通因通缘佛以生为缘生以佛为缘谓众生菩萨共构一缘者上已总明即直心是菩萨净土等若菩萨自修直心众生謟曲何由得生故劝物同修直心故菩萨以直心之因取直心土以应直心众生为同构一缘来生其国万行皆然故云随其行业言凡圣同居者即变化土若他受用唯圣所居变化之上凡圣同居圣居有二一就机化故二于凡身中初证圣果亦当居之他受用土因者略如上引唯识一向就佛说因今通菩萨谓佛因中修此二因成他受用即是佛因二住地菩萨修此二因得他受用约菩萨因初地八地地经广说)后三融摄者通于因缘初一即八地已上搅大海为酥酪变大地为黄金以染为净以净为染自在摄生故十自在中有刹自在穷其因者清净胜解胜解印持随心变故次一谓成正觉时其身充满十方世界微尘刹土念劫圆融一时成立由二种因一善根所流语因中也二成道势力明果用也此一受用变化相融也即如经初即摩竭陀地坚固等后一无问成与不成常能融摄又前是妙觉此是等觉(胜解印持者胜解以于境印持为性印持万境随心转变一善根所流者即圆融修行自他二利无障碍行故得尔也)其法性土通为诸土之体穷其因者有正有助谓法尔为其正因以一切智及总以诸因而为缘因故其后三亦融前土非有别体(其法性土下第三料拣妨难问上之十句含于四土何以特明三土因耶故为此释次复问云四土之外别说圆融应有五土故今答云故其后三但融他四即是我宗非别有体圆融之因亦如上说又说净土总有二义一者行净业为因感净相果二以德业为因感自在净果行业始自凡夫终至十地德业始起不动终至如来故第二别明是行业净第三融摄是自在净第一总明具斯二净故䟽为三)又此十事展转生起谓诸佛土总由佛力何以由之法如是故法尔云何而有异耶业不同故众生由业佛复由何成一切智之所变故生佛有异何以凡圣同居同构一缘故何以复有纯菩萨国菩萨愿行力故既由行业何可转变胜解自在故云何复得融摄重重佛及普贤自在力故(又此十事下生起钩锁)。

　　诸佛子是为略说十种因缘若广说者有世界海微尘数。

　　三结略显广如前已释。

　　大方广佛华严经䟽钞会本第七之二

　　音释

　　蕊

　　(如累切花心须也)。

　　泯

　　(弥尽切灭也)。

　　核

　　(下革切考也)。

　　绾

　　(乌版切钩系也)。

　　绪

　　(徐与切[糸*系]端也)。

　　詺

　　(弥正切詺目也)。

　　娜妘

　　(娜奴可切妘音云)。

　　分齐

　　(分扶问切齐在诣切分齐限量也)。

　　软

　　(乳兖切柔也)。

　　征

　　(知陵切验也)。

　　揽

　　(鲁敢切取也)。

　　秽

　　(乌废切污也)。

　　诘

　　(契吉切问也)。

　　构

　　(居候切合也)。

　　谄诳

　　(谄丑琰切佞言曰谄诳古况切欺也)。

　　大方广佛华严经䟽钞会本第七之三　假二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时普贤菩萨欲重宣其义承佛威力观察十方而说颂言。

　　所说无边众刹海毗卢遮那悉严净世尊境界不思议智慧神通力如是。

　　第二偈颂多以果显因文有九偈束为八假第一偈颂佛神力据此无边刹海皆遮那严净则下严华藏犹是分明理实而言愿周法界。

　　菩萨修行诸愿海普随众生心所欲众生心行广无边菩萨国土遍十方。

　　次一超颂众生菩萨同集善根。

　　菩萨趣于一切智勤修种种自在力无量愿海普出生广大刹土皆成就。

　　三一颂颂第四成一切智自受用土因前半因后半果成唯识云大圆镜智相应净识由昔所修自利无漏纯净佛土因缘成熟从初成佛尽未来际相续变为纯净佛土周圆无际众宝庄严配经可见(成唯识下此下之文前已总引今当略释大圆镜智相应净识即果位第八此是依因依此顿变故由昔所修下此是行因从初成佛下辩其果相初明竖长后周圆下明其横广)。

　　修诸行海无有边入佛境界亦无量为净十方诸国土一一土经无量劫。

　　四一颂颂第六严净愿力及第七不退行愿修诸行海无有边者论云谓平等性智大慈悲力由昔所修利他无漏纯净佛土因缘成熟随住十地菩萨所宜变为净土或小或大或劣或胜前后改变上经虽云愿力非无有行为分功用有无长行成其二句皆他受用故偈为一初句颂第六次句颂第七以八地已上念念入法流心心趣佛境故后之半偈通其二文(论云等者上已具引先智及行俱是缘因亦以行为因以智为缘故云因缘亦上二皆因随十地菩萨为缘如上随所化众生等变为净土即是果相初地见刹等百三千故名为小二地即千三地即万等后后大于前前前前即劣后后渐胜下所引地义并如本品)。

　　众生烦恼所扰浊分别欲乐非一相随心造业不思议一切刹海斯成立。

　　五一偈却颂第三众生行业加造业因烦恼所扰造于秽刹欲乐非一感土有殊前与菩萨同修必多善业故此明于烦恼。

　　佛子刹海庄严藏离垢光明宝所成斯由广大信解心十方所住咸如是。

　　六一颂颂菩萨胜解。

　　菩萨能修普贤行游行法界微尘道尘中悉现无量刹清净广大如虚空。

　　七一颂超颂普贤愿力以普贤有三一位前普贤但发普贤心即是非今所用二位中普贤即等觉位故此居佛前三位后普贤谓得果不舍因行故长行居后。

　　等虚空界现神通悉诣道场诸佛所莲华座上示众相一一身包一切刹。

　　一念普现于三世一切刹海皆成立佛以方便悉入中此是毗卢所严净。

　　八有二偈却颂如来自在前偈颂果用后偈颂善流略不颂法尔法尔即是法性通故略之又第七偈依中有依第八偈正中有依第九偈融于三世故三共显融摄无碍然其无碍通有十种诸教说土或谓但是无常或云心变理事悬隔多一不融故今经宗要辩无碍(又第七下以义料拣成无碍行门此即贤首华藏观意彼有五门一成立因缘正当此门起具因缘二相状布列即华藏品风轮香海等三具德圆满四依正融摄五摄成观智今初有二先牒经略明即彼第四然其无碍下即彼第三但解此二自成观智略无第五然彼具德指一香树亦明十义一此香树即佛智身德二即转法轮三事理无碍四悲智德五难思德六体用无碍七定乱无碍八微细德九佛境界德十缘起无碍德而内外相参以成十门亦不引证今为顺经加减废立皆引文证而具事理事事无碍初总摽也二立意或是无常者通大小乘或云心变唯是大乘理事悬隔明非实教)一理事无碍谓全同真性而刹相宛然经云华藏世界海法界无差别庄严悉清净故(一事理下三开门别释一中引经即第十经偈末句云安住于空虚今但取庄严为事法界为理无差别言即是无碍)二成坏无碍谓成即坏坏即成等(二成坏中不引文者义易了故亦是此偈故云一一刹种中劫烧不思议所现虽败恶其处常坚固)三广狭无碍不坏相而普周故经云体相如本无差别无等无量悉周遍等。

　　四相入无碍下文云以一刹种入一切一切入一亦无余及此文云身包一切等其文非一亦是一多无碍(三中经云体相如本者即第八经释刹种章偈及后四相入中所引即前偈前半具云以一刹种入一切一切入一亦无余体相如本无差别无等无量悉周遍)五相即无碍文云无量世界即一界故(五相即无碍证文即第十七经)六微细无碍经云清净珠玉布若云炳然显现诸佛影等(六清净珠玉等即第八香水河偈具云清净珠玉布若云一切香河悉弥覆其珠等佛眉间相炳然显现诸佛影今但取初后二句是显微细之义)七隐显无碍谓染净异类隐显等殊见不同故(七隐显中略不引经以义多故即此中偈随心造业不思议一切刹土斯成立即其义也以同处异见故不思议又形状偈云一切尘中所现刹皆是本愿神通力随其心乐种种殊于虚空中悉能作释曰既一尘随乐种种皆作则隐显自在也然䟽中略出二种隐显一染净隐显如感娑婆者对华藏而见娑婆则净隐染显感华藏者对娑婆而见华藏则染隐净显故摩竭提国其地金刚等二明异类隐显如须弥山形世界一类显时江河等形即皆隐也长刹显时短刹则隐余可例知)八重现无碍谓于尘中见一切刹刹内尘中见刹亦然重重无尽如帝网故(八重现无碍亦不引文以华藏世界所有尘一一尘中见法界已频引故若更引者依住偈云或有国土周法界清净离垢从心现如影如幻广无边如因陀罗各差别等)九主伴无碍凡一世界必有一切以为眷属下经云毗卢遮那昔所行种种刹海皆清净种种刹即眷属也(凡所引即第八经释小海中偈)十时处无碍谓或于一刹现三世劫或于一念现无量刹如今第九偈文又下文云三世所有诸庄严摩尼果中皆显现(十中又下文云即第八经河闲树林偈)此十无碍同时具足自在难知散在诸文可以六相融之(此十无碍下结释六相之义略如前说广如十地别章)。

　　起具因缘竟。

　　尔时普贤菩萨复告大众言诸佛子一一世界海有世界海微尘数所依住。

　　第二假所依住通染净也。

　　所谓或依一切庄严住或依虚空住或依一切宝光明住或依一切佛光明住或依一切宝色光明住或依一切佛音声住或依如幻业生大力阿修罗形金刚手住或依一切世主身住或依一切菩萨身住或依普贤菩萨愿所生一切差别庄严海住。

　　长行释中十事文并可知然依异者由于心乐有差别故谓一依庄严住者乐饰好故二乐无碍故三乐即质光故四怖众苦故五爱离质光故光作宝色非宝发光六奉圣教故七求神护故八求天护故九菩萨愿力所任持故十普安众生故。

　　如何广大世界依有情等小类而住此有二义一外由内感故说依身此复有二一宿因力颂云业力之所持故二现在转变力即世主菩萨神力任持摄属已故二由无漏体事大小无碍得相依住(如何广大下随难别释释第八九有二义释前通诸教后由无漏下即事事无碍宗故上普贤云一切刹土入我身所住诸佛亦复然汝应观我诸毛孔我今示汝佛境界)。

　　诸佛子世界海有如是等世界海微尘数所依住。

　　三结。

　　尔时普贤菩萨欲重宣其义承佛威力观察十方而说颂言。

　　遍满十方虚空界所有一切诸国土如来神力之所加处处现前皆可见。

　　颂有二十二文分两别初一总显一切世界依佛神力而住故梵本云一切依佛神通现长行不列者若列则余九非佛神通故偈以此文该于前十皆佛神力。

　　或有种种诸国土无非离垢宝所成清净摩尼最殊妙炽然普现光明海。

　　后二十一偈别颂前文分之为九初一颂依庄严住举能显所庄严之具皆宝成故。

　　或有清净光明刹依止虚空界而住。

　　二半偈颂依空。

　　或在摩尼宝海中复有安住光明藏。

　　三半偈颂依宝光明。

　　如来处此众会海演说法轮皆巧妙诸佛境界广无边众生见者心欢喜。

　　四一偈颂佛光禀佛教光成世界故。

　　有以摩尼作严饰状如华灯广分布香焰光云色炽然覆以妙宝光明网。

　　五一偈颂宝色光明住以严及覆影显依住。

　　或有刹土无边际安住莲华深大海广博清净与世殊诸佛妙善庄严故。

　　或有刹海随轮转以佛威神得安住诸菩萨众遍在中常见无央广大宝。

　　六二偈颂佛音声谓妙善所感音声有威神故。

　　或有住于金刚手或复有住天主身毗卢遮那无上尊常于此处转法轮。

　　七一偈颂七八二住兼显说法。

　　或依宝树平均住香焰云中亦复然或有依诸大水中有住坚固金刚海。

　　或有依止金刚幢或有住于华海中广大神变无不周毗卢遮那此能现。

　　或修或短无量种其相旋环亦非一妙庄严藏与世殊清净修治乃能见。

　　如是种种各差别一切皆依愿海住或有国土常在空诸佛如云悉充遍。

　　或有在空悬覆住或时而有或无有或有国土极清净住于菩萨宝冠中。

　　十方诸佛大神通一切皆于此中见诸佛音声咸遍满斯由业力之所化。

　　八有六偈颂依菩萨身住若树若水皆菩萨身菩萨现故长行但云菩萨此中兼依佛身此中虽有愿力是上宿善所持非普贤愿。

　　或有国土周法界清净离垢从心起如影如幻广无边如因陀网各差别。

　　或现种种庄严藏依止虚空而建立诸业境界不思议佛力显示皆令见。

　　九余八颂皆颂普贤愿所生住于中三初二偈明广大国土周法界故前偈明净识所生心外无体故如影像后偈难思业起起不离空。

　　一一国土微尘内念念示现诸佛刹数皆无量等众生普贤所作恒如是。

　　为欲成熟众生故是中修行经劫海广大神变靡不兴法界之中悉周遍。

　　法界国土一一尘诸大刹海住其中佛云平等悉弥覆于一切处咸充满。

　　如一尘中自在用一切尘内亦复然诸佛菩萨大神通毗卢遮那悉能现。

　　次四偈明微细国土调生自在然佛力现此亦普贤愿[(冰-水+〡)*ㄆ]故二假文皆兼佛力。

　　一切广大诸刹土如影如幻亦如焰十方不见所从生亦复无来无去处。

　　灭坏生成互循复于虚空中无暂已莫不皆由清净愿广大业力之所持。

　　末后二偈彰刹体性结归有在初偈明刹依性有有即非有次半成坏更起犹若寻环后半结归普愿兼显广业。

　　依住竟。

　　尔时普贤菩萨复告大众言诸佛子世界海有种种差别形相。

　　第三形相亦通染净。

　　所谓或圆或方或非圆方无量差别或如水漩形或如山焰形或如树形或如华形或如宫殿形或如众生形或如佛形。

　　长行释中非圆方者三维八隅皆非圆方故云无量差别山焰形者如山似焰皆取上尖对上方圆等故余并可知。

　　如是等有世界海微尘数。

　　三结。

　　尔时普贤菩萨欲重宣其义承佛威力观察十方而说颂言。

　　诸国土海种种别种种庄严种种住殊形共羙遍十方汝等咸应共观察。

　　颂中十偈初之一颂总赞劝观。

　　其状或圆或有方或复三维及八隅摩尼轮状莲华等一切皆由业令异。

　　或有清净焰庄严真金间错多殊好门闼竞开无壅滞斯由业广意无杂。

　　余皆正颂前义兼举因显果于中初二颂前十假后七颂前无量差别今初摩尼轮者即水旋之类净焰庄严颂上山焰门闼竞开义兼宫殿。

　　刹海无边差别藏譬如云布在虚空宝轮布地妙庄严诸佛光明照耀中。

　　一切国土心分别种种光明而照现佛于如是刹海中各各示现神通力。

　　或有杂染或清净受苦受乐各差别斯由业海不思议诸流转法恒如是。

　　后七中分二前三彰刹由因异。

　　一毛孔内难思刹等微尘数种种住一一皆有遍照尊在众会中宣妙法。

　　于一尘中大小刹种种差别如尘数平坦高下各不同佛悉往诣转法轮。

　　一切尘中所现利皆是本愿神通力随其心乐种种殊于虚空中悉能作。

　　一切国土所有尘一一尘中佛皆入普为众生起神变毗卢遮那法如是。

　　后四明自在由佛一毛孔内难思刹者更有一理谓修行者居自报土各各不同佛摄众生所现国土似彼报故重重而现不离一毛(所现国土等者如千盏灯共照一毛则一毛之上有千重光也准喻思法)。

　　形状竟。

　　尔时普贤菩萨复告大众言诸佛子应知世界海有种种体所谓或以一切宝庄严为体或以一宝种种庄严为体或以一切宝光明为体或以种种色光明为体或以一切庄严光明为体或以不可坏金刚为体或以佛力持为体或以妙宝相为体或以佛变化为体或以日摩尼轮为体或以极微细宝为体或以一切宝焰为体或以种种香为体或以一切宝华冠为体或以一切宝影像为体或以一切庄严所示现为体或以一念心普示现境界为体或以菩萨形宝为体或以宝华药为体或以佛言音为体。

　　第四刹体唯约净刹长行略辩二十种体然其刹体诸教不同或以八微为体或以唯心为体或法性为体或一切法为体今皆具之谓众宝等即是八微加之佛音声即九微也一念心现是唯识顿变佛变化者或通果色或一切法令三世间互相作故又融上诸说为无碍刹体言日摩尼轮即日轮也香通质气佛言为体者无碍体事故又依如来说力起故(诸教不同下即五教出体释有二意一则别配八微是小乘唯心是始教法性是终顿二教或一切法是圆教二则通明圆教具四义顿教唯法性小乘唯八微始终二教通于前三若三各别即二是始教若三无碍性相圆融即是终教故法相宗出体云一法性土以真如为体二实报土力无畏等一切功德无漏五蕴以为体性若摄相归性亦真如为体三色相土摄境从心自利后得智为体故佛地论云最极自在净识为相相即体相若约相别即四尘为体四他受用土摄境从心利他后得智为体摄相归性亦以真如为体若约相别亦是四尘五变化土同前他受用体是知始教具用三法圆教则以性融相相无碍故通一切法则事事无碍而为其体是故䟽云今皆具之次引经具收后融无碍)。

　　尔时普贤菩萨欲重宣其义承佛威力观察十方而说颂言。

　　或有诸刹海妙宝所合成坚固不可坏安住宝莲华。

　　颂中十偈初偈颂三谓初二及第六不可坏金刚。

　　或是净光明出生不可知一切光庄严依止虚空住。

　　次一偈颂第三第四。

　　或净光为体复依光明住光云作严饰菩萨共游处。

　　三有一偈颂第五一切庄严光明。

　　或有诸刹海从于愿力生犹如影像住取说不可得。

　　四有一偈颂二种体愿力生者颂佛力持如影像现颂妙宝相若兼二事颂佛变化。

　　或以摩尼成普放日藏光珠轮以严地菩萨悉充满。

　　五有一偈颂二种体上半颂日轮下半颂微细宝。

　　有刹宝焰成焰云覆其上众宝光殊妙皆由业所得。

　　第六偈颂宝焰殊妙之言亦兼香也。

　　或从妙相生众相庄严地如冠共持戴斯由佛化起。

　　第七偈颂宝冠宝冠亦佛变化非正颂佛化也。

　　或从心海生随心所解住如幻无处所一切是分别。

　　第八偈颂一念普现境界。

　　或以佛光明摩尼光为体诸佛于中现各起神通力。

　　第九偈颂一切宝庄严示现及颂后三体摩尼光者颂菩萨形宝及宝华叶佛光明者颂佛音声声光成刹故。

　　或普贤菩萨化现诸刹海愿力所庄严一切皆殊妙。

　　第十偈结归普贤。

　　体往竟。

　　尔时普贤菩萨复告大众言诸佛子应知世界海有种种庄严所谓或以一切庄严具中出上妙云庄严或以说一切菩萨功德庄严或以说一切众生业报庄严或以示现一切菩萨愿海庄严或以表示一切三世佛影像庄严或以一念顷示现无边劫神通境界庄严或以出现一切佛身庄严或以出现一切宝香云庄严或以示现一切道场中诸珍妙物光明照耀庄严或以示现一切普贤行愿庄严如是等有世界海微尘数。

　　第五段刹庄严中唯明净刹其中或宝为严或人或法或说法修行示现融摄皆为严刹以人法为宝故又由说法因等得庄严果以果名因为庄严也(或宝为严者然庄严有三即名三净一处所净即众宝为严二住处众生净即人宝为严三法门流布净即以法为严对文可知)。

　　尔时普贤菩萨欲重宣其义承佛威力观察十方而说颂言。

　　广大刹海无有边皆由清净业所成种种庄严种种住一切十方皆遍满。

　　十颂分二初一总显刹严。

　　无边色相宝焰云广大庄严非一种十方刹海常出现普演妙音而说法。

　　菩萨无边功德海种种大愿所庄严此土俱时出妙音普震十方诸刹网。

　　众生业海广无量随其感报各不同于一切处庄严中皆由诸佛能演说。

　　三世所有诸如来神通普现诸刹海一一事中一切佛如是严净汝应观。

　　过去未来现在劫十方一切诸国土于彼所有大庄严一一皆于刹中见。

　　一切事中无量佛数等众生遍世间为令调伏起神通以此庄严国土海。

　　一切庄严吐妙云种种华云香焰云摩尼宝云常出现刹海以此为严饰。

　　十方所有成道处种种庄严皆具足流光布迥若彩云于此刹海咸令见。

　　普贤愿行诸佛子等众生劫勤修习无边国土悉庄严一切处中皆显现。

　　后九别颂上文于中初一偈颂初妙云次一偈颂第二菩萨功德及第四菩萨愿海次一偈却颂说众生业报后六偈如次颂后六事。

　　庄严竟。

　　尔时普贤菩萨复告大众言诸佛子应知世界海有世界海微尘数清净方便海。

　　第六段明刹清净方便者唯约净也若约随宜摄物佛应统之则净秽皆称佛土若就行致唯净非秽(第六段明刹清净文中有四一总摽大意言唯约净者以言清净故不同形等通于染净若就行致者即生公意彼净名注云行致净土非造之也造于土者众生类矣十四科中释致义云问云何致而非得耶答夫称致者体为物假虽获非已释曰谓因他而得故名为致谓佛修万行直趣真极不取色相他受用等因他众生遂以大悲为物取土故云行致既因万行而致于土必招净也)然净有二种一世间净离欲秽故以六行为方便上二界为净土(然净有二下第二别显其相展转开之乃成四重皆以方便为因清净为果第一对中言以六行为方便者谓欣上净妙离厌下苦粗障故以色无色界而为净土)二出世间净此复二种一者出世所谓二乘以缘谛为方便权教说之无别净土约实言者出三界外别有净土二乘所居智论有文二出世间上上净此谓菩萨即以万行而为方便以实报七珍无量庄严而为其土今此正明菩萨兼显二乘(此复二种下第二对二乘净土玄中已明)然出世上上净中复有二种一者真极佛自受用相累兼亡而为方便二者未极等觉已还故仁王云三贤十圣住果报唯佛一人居净土(仁王经云者即菩萨行品波斯匿王赞佛此前一偈半云正觉无相遍法界三十生尽智圆明寂照无为真解脱大悲应现无与等湛然不动常安隐光明遍照无所照三贤十圣住果报唯佛一人居净土在文易知若璎珞经亦云佛子有土名一切贤圣所居之处是故一切众生一切圣贤各有自居果报之土若凡夫众生住五阴中为正报土山林大地为依报土初地圣人亦有二土一实智土前智为住后智为土二变化净秽经劫数量应现之土乃至无垢地土亦如是一切众生乃至无垢地尽非净土住果报故唯佛独居中道第一法性之土是故我昔在普光堂广为一切众生说净土门以上二经唯佛为净)未极之中复有二种一八地已上一向清净以永绝色累照体独立神无方所故其净土色相难名二七地已还未出三界无漏观智有间断故非一向净若依瑜伽入初地去方为净土三贤所居皆称非净此分受用变化别故约此经宗十信菩萨即有净土故今此文始自近友终成佛力皆净方便故通万行(永绝色累者即生公十四科净土义云夫未免形累者八地已前在生空观即居净土出即居秽八地已上长在生空即长在净土故须托土以自居八地已上永绝色累照体独立神无方所土复何为意云八地已净无生忍得色自在舍于分段故云永绝色累一切世间出世间心悉不现前故云照体独立称性普周故云神无方所神即心神易云神者妙万物而为言也故神无方而易无体既无色累故其土相难以名目二七地已还者依直往者未舍分假故无漏观智有间断者即六地已下若至七地观无有间依十地经六地已下为染八地已上为净七地亦名中间亦可名染亦得名净或名非染非净今取染义故非纯净若依瑜伽下第三对教拣定)然净方便即是净因长行亦可为等流果如云久近善友得生有善友之刹中故即十事皆净相也然望庄严有同约门别故望具因缘当知亦尔又起具因缘通于染净此则唯净庄严多约其果清净多约其因又前多修善此多治恶故于世界此如洗涤彼如粉绘(然净方便下第四对文拣滥于中有二先对此文上来四对皆约清净为果方便为因今以义通方便亦果近友即是方便今得人宝为严则兼于果故极乐等土诸上善人俱会一处是等流果也然望庄严下第二对前文拣也如庄严中云或以说一切菩萨功德庄严与此增长大功德云遍法界故文同又彼偈中多举因显果与此长行同此云慈悲广大遍众生以此庄严诸刹海与庄严同起具因缘诸净刹因与此长行修净因同故为此拣䟽文有二一明门别谓所用虽一用处不同犹如说法在布施门名为法施在智慧门名为方便等又起具下更以别理拣于二门则具缘是通此章则局故前䟽云唯约净也对于庄严则多少不同如多药和合从强得名定中有慧但资于定慧中有定但名般若等故云彼多约果此多约因从前多修善者亦从多少前则以因对果论其多少此则唯就因中自有多少前云菩萨无边功德海及普贤行愿诸佛子等众生劫勤修习此多修善也今文云净修广大诸胜解成就方便清净力即治恶多喻显可知)。

　　所谓诸菩萨亲近一切善知识同善根故增长广大功德云遍法界故净修广大诸胜解故观察一切菩萨境界而安住故修治一切诸波罗蜜悉圆满故观察一切菩萨诸地而入住故出生一切净愿海故修习一切出要行故入于一切庄严海故成就清净方便力故如是等有世界海微尘数。

　　别释中一近友同善根者如善财夜神处广说二智导慈云大弥法界三法门胜解皆已净治约位地前也四即初地证遍行如故云观察一切境界生如来家故云安住五修治等者见道之后修道位故余虽未满一切皆修若约圆融亦得称满六初地胜进遍学十地行法后后但是依法行故上三皆初地七初地发愿顺行至第八地一切皆成故名出生一切愿海而言净者纯无漏故八即九地二乘出要唯止与观菩萨出要唯无碍辩令众出故九一切庄严者十地二严皆成满故十净方便力即是普贤佛功德也十中前三变化净因后七受用净因上欲总[(冰-水+〡)*ㄆ]诸土故依次竖配若约横修初心即可圆具其十(如善财者七十三经大愿精进力夜神善财初见起于善知识同己等十心便得佛刹微尘数同行所谓同念心常忆念十方三世佛故同慧心分别决定一切法故等广如彼说此下数假皆如十地经文)。

　　尔时普贤菩萨欲重宣其义承佛威力观察十方而说颂言。

　　一切刹海诸庄严无数方便愿力生一切刹海常光耀无量清净业力起。

　　其十颂中九偈分二初一总明能所净前半方便后半清净皆上句果下句因(前半方便后半清净者以各下句有方便清净言故言皆上句果下句因者从多分说则方便为因清净为果若从通说俱通因果方便约因善巧出生于土方便约果依正业用是净土相清净约因离诸障盖清净约果无有三恶八难等故)。

　　久远亲近善知识同修善业皆清净慈悲广大遍众生以此庄严诸刹海。

　　一切法门三昧等禅定解脱方便地于诸佛所悉净治以此出生诸刹海。

　　发生无量决定解能解如来等无异忍海方便已修治故能严净无边刹。

　　为利众生修胜行福德广大常增长譬如云布等虚空一切刹海皆成就。

　　后八别颂前文于中初四如次颂上四净初地慈悲为首故云为生修行遍满真如故云广大。

　　诸度无量等刹尘悉已修行令具足愿波罗蜜无有尽清净刹海从此生。

　　第五偈颂修治净及超颂第七愿净以愿通初地八地此据初地故超颂也。

　　净修无等一切法生起无边出要行种种方便化群生如是庄严国土海。

　　第六偈颂前第八出要。

　　修习庄严方便地入佛功德法门海普使众生竭苦源广大净刹皆成就。

　　第七偈颂第九及却颂观菩萨地地义通前后故。

　　力海广大无与等普使众生种善根供养一切诸如来国土无边悉清净。

　　第八偈颂方便力上来且配长行其间亦兼余义。

　　清净竟。

　　尔时普贤菩萨复告大众言诸佛子应知一一世界海有世界海微尘数佛出现差别。

　　第七段佛出差别者十事五对于海及种有此差别。

　　所谓或现小身或现大身或现短寿或现长寿或唯严净一佛国土或有严净无量佛土或唯显示一乘法轮或有显示不可思议诸乘法轮或现调伏少分众生或示调伏无边众生如是等有世界海微尘数。

　　五中初二随彼类故次一缘广狭故次一随机宜故五熟未熟故(初二随彼类者如佛出娑婆但可丈六若生极乐无量由旬不可无边身如来以化三尺众生丈六之佛化万丈之人寿亦然矣居于此刹不满百年弥陀人民寿皆无量然此一对亦通化机多少次一缘广狭者缘广则刹广如文殊普见之邦缘狭则刹狭如迦叶光德之国三宜闻三则秘一乘之妙宝宜闻一则废羊鹿之小车根熟者化多如释迦之化未熟则化少如须扇多如来亦是因中缘广狭故)。

　　尔时普贤菩萨欲重宣其义承佛威力观察十方而说颂言。

　　诸佛种种方便门出兴一切诸刹海皆随众生心所乐此是如来善权力。

　　十颂分三初一颂总标。

　　诸佛法身不思议无色无形无影像能为众生现众相随其心乐悉令见。

　　或为众生现短寿或现住寿无量劫法身十方普现前随宜出现于世间。

　　或有严净不思议十方所有诸刹海或唯严净一国土于一示现悉无余。

　　或随众生心所乐示现难思种种乘或有唯宣一乘法一中方便现无量。

　　或有自然成正觉令少众生住于道或有能于一念中开悟群迷无有数。

　　次五偈别释如次颂前五对。

　　或于毛孔出化云示现无量无边佛一切世间皆现睹种种方便度群生。

　　或有言音普周遍随其心乐而说法不可思议大劫中调伏无量众生海。

　　或有无量庄严国众会清净俨然坐佛如云布在其中十方刹海靡不充。

　　诸佛方便不思议随众生心悉现前普住种种庄严刹一切国土皆周遍。

　　后四颂总结既随心总遍故刹海尘数未足为多。

　　佛出差别竟。

　　尔时普贤菩萨复告大众言诸佛子应知世界海有世界海微尘数劫住。

　　所谓或有阿僧祗劫住或有无量劫住或有无边劫住或有无等劫住或有不可数劫住或有不可称劫住或有不可思劫住或有不可量劫住或有不可说劫住或有不可说不可说劫住如是等有世界海微尘数。

　　第八假劫住不同谓刹住经停时分也随能感因有长短故长行略列有十大数更有多少不同如标结中及颂所显并通诸刹不谓净长如大地狱其寿更长人趣却促故极恶极善受时即多更约异门亦不可定也十中唯九者欠不可说不可说也并如阿僧祇品。

　　尔时普贤菩萨欲重宣其义承佛威力观察十方而说颂言。

　　世界海中种种劫广大方便所庄严十方国土咸观见数量差别悉明了。

　　我见十方世界海劫数无量等众生或长或短或无边以佛音声今演说。

　　偈中十颂然劫但时分无别义理故此偈文转势颂之略分为三初二总标许说颂上标也。

　　我见十方诸刹海或住国土微尘劫或有一劫或无数以愿种种各不同。

　　次有一偈通颂上列兼显修短之因以愿力故。

　　或有纯净或纯染或复染净二俱杂愿海安立种种殊住于众生心想中。

　　余七颂总结偈各一义一明修短通于染净结以心想。

　　往昔修行刹尘劫获大清净世界海诸佛境界具庄严永住无边广大劫。

　　二净劫住久释以因深。

　　有名种种宝光明或名等音焰眼藏离尘光明及贤劫此清净劫摄一切。

　　三列诸劫名染净相聂。

　　有清净劫一佛兴或一劫中无量现无尽方便大愿力入于一切种种劫。

　　四佛兴愿异故入劫不同。

　　或无量劫入一劫或复一劫入多劫一切劫海种种门十方国土皆明现。

　　五一多互融齐摄双现。

　　或一切劫庄严事于一劫中皆现睹或一劫内所庄严普入一切无边劫。

　　六时法相摄普入无边。

　　始从一念终成劫悉依众生心想生一切刹海劫无边以一方便皆清净。

　　七结由想心示以方便一方便者即了唯心也一念与劫并由想心心想不生长短安在非长非短是谓清净不坏于相则劫海无边(一念与劫下释唯心方便之义然一念与劫并由想心此有二意一者由有想念即有刹那积此刹那终竟成劫心想若灭生死长绝此顺经文二者一切境界皆依妄念而有差别若离心念则无一切境界之相此顺经意成唯心观是故䟽云心想不生长短安在无长无短即心体清净是以经言以一方便皆清净也此约真性故第三句是不坏相义相性无碍刹海义也)。

　　劫住竟。

　　尔时普贤菩萨复告大众言诸佛子应知世界海有世界海微尘数劫转变差别。

　　第九假劫转变差别者此有二种一者但约感成住坏劫皆名转变二唯约住劫之中居人善恶令染净转变(二唯约住劫之中居人善恶复有二义一约众生引因所得二约菩萨居中作用心纯善故染净交彻耳)。

　　所谓法如是故世界海无量成坏劫转变。

　　释中具二初一即是前义故云无量成坏劫转变言法尔者法尔随业转也若尔何异起具因缘因缘意在于因转变意彰于果又因缘通有唯成不坏如自受用因是也余九释后义。

　　染污众生住故世界海成染污劫转变。

　　一遇恶缘故净变为染下文云泉池皆枯涸等(遇恶缘故变净为染即是经中染污众生住故七十二经云往昔此城邑大王未出时一切不可乐犹如饿鬼处众生相杀害窃盗纵淫佚两舌不实语无义粗恶言贪爱他财物瞋恚怀毒心邪见不善行命终堕恶道以是诸众生愚痴所覆蔽住于颠倒见上恶缘也天旱不降泽以时无雨故百谷悉不生草木皆枯槁泉流亦干竭大王未兴世河池悉枯涸园苑多骸骨望之如旷野即劫变也)。

　　修广大福众生住故世界海成染净劫转变。

　　二修人天大福令世界多染少净故先云染如下文云粳米自然生等(粳米自然生等即是上经次文云大王升宝位广济诸群生油云被八方普雨皆充洽乃翻十恶成其十善其中翻偷盗云往昔诸众生贫穷少衣服以草自遮蔽饥羸如饿鬼大王既兴世粳米自然生树中生妙衣男女皆严饰即其事也)。

　　信解菩萨住故世界海成染净劫转变。

　　三即地前以未断障故非纯净以净多故故先云净经多云染净与前何别或译人之失或传写之误(即地前者信解是地前通称亦名胜解行住未证真如但依解力而修行故)。

　　无量众生发菩提心故世界海纯清净劫转变。

　　四即证发心居受用土故但云纯净。

　　诸菩萨各各游诸世界故世界海无边庄严劫转变。

　　五各各游者即二地至十地诸菩萨游戏神通以多庄严而严一刹或以一严而严多刹所至染刹则能庄严也(以多庄严者如第五回向即愿普摄十方三世所有佛刹一切庄严而严一刹一切亦然至登地竟能如愿成如八地十地中说或以一严而严多刹者第二回向云以一庄严严一切亦不于法生分别如是开悟诸众生一切无性无所观)。

　　十方一切世界海诸菩萨云集故世界海无量大庄严劫转变。

　　六大庄严者即普贤位严于微尘内刹如上口光召众等是(如上口光召众者即第六经其诸菩萨既至会中现自在用云如是坐已其诸菩萨身毛孔中一一各现十世界海微尘数一切宝种种色光明一一光中现十世界海微尘数诸菩萨皆坐莲华藏师子之座此诸菩萨悉能遍往一切法界诸安立海所有微尘彼一一尘中皆有十佛世界微尘数诸广大刹一一刹中皆有三世诸佛世尊此诸菩萨悉能遍往亲近供养等即严净尘中刹也)。

　　诸佛世尊入涅槃故世界海庄严灭劫转变。

　　七庄严灭者此明失善缘而恶现谓如来示灭能事随灭佛灭百年乳不及水况今之世况于减极稗为上味铁为上严(佛灭百年者育王经说育王常供养诸圣僧上座食乳稍多育王白言乳若多食恐生疾患上座云此乳有何力不及世尊在世时水今佛灭度一切精淳皆沉地下育王愿见佛在时水上座展手地下取水育王尝之实过于乳明知福人灭矣能事随灭百年上尔况今去圣将二千年尤更淡薄况于减极铁为上严稗为上味如起世经说)。

　　诸佛出现于世故一切世界海广博严净劫转变。

　　八如弥勒来也(如弥勒来者即弥勒下生经说佛告舍利弗云四大海水以渐减少三千由旬是时阎浮提地长十千由旬广八千由旬平坦如镜名华软草遍覆其地种种树木华果茂盛其树悉皆高三十里城邑次比鸡飞相及人寿八万岁智慧威德色力具足安隐快乐有一大城名翅头末底长十二由旬广七由旬其城七宝上有楼阁户牖轩窗皆是众宝真珠网覆街广十二里巷陌处处皆有明珠柱处处皆有金银之聚便利不净地裂受之受已还合亦无衰恼水火刀兵及诸饥馑毒害之事园林池沼入功德水众华异香皆悉盈满不生草秽一种七获味甚香美增益色力等广如彼说)。

　　如来神通变化故世界海普清净劫转变如是等有世界海微尘数。

　　九以佛神通于何不净净名足指案地法华三变净土即其类也(净名足指案地者即佛国品说随其心净则佛土净尔时舍利弗承佛威神作是念若菩萨心净则佛土净者我世尊本为菩萨时意岂不净而是佛土不净若此佛知其意即告之言我此土净而汝不见尔时世尊即以足指案地即时三千大千世界若干百千众宝严饰譬如宝庄严佛无量功德宝庄严土一切大众叹未曾有而皆自见坐宝莲华等是也法华三变净土即见宝塔品大乐说请开塔户佛言须集分身大乐说请集分身世尊放光远召为欲受分身佛故一变娑婆二于八方各更变二百万亿那由他国土皆令清净坐佛不足第三更变二百万亿那由他国土皆令清净故云三变)上之十事初总余别不出业故又初二属凡次四菩萨后三属佛又约佛菩萨即染令净约于凡夫即净成染。

　　尔时普贤菩萨欲重宣其义承佛威力观察十方而说颂言。

　　一切诸国土皆随业力生汝等应观察转变相如是染污诸众生业惑缠可怖彼心令刹海一切成染污若有清净心修诸福德行彼心令刹海杂染及清净信解诸菩萨于彼劫中生随其心所有杂染清净者无量诸众生悉发菩提心彼心令刹海住劫恒清净无量亿菩萨往诣于十方庄严无有殊劫中差别见一一微尘内佛刹如尘数菩萨共云集国土皆清净世尊入涅槃彼土庄严灭众生无法器世界成杂染若有佛兴世一切悉珍好随其心清净庄严皆具足诸佛神通力示现不思议是时诸刹海一切普清净。

　　十颂如次颂前可知。

　　劫转变差别竟。

　　尔时普贤菩萨复告大众言诸佛子应知世界海有世界海微尘数无差别。

　　第十无差别者谓前九辩诸世界约相不同随业染净由于众生有差别故今云无差性无二故故偈云业性起也(谓前九下皆释摽名于中有三一约性相相对相则有差性则无差)又约权设则种种差别今约实说则一切无差如教法中或说三乘即是差别说华严时一切无差(又约权设下二约权实相对实则无差)又皆是诸佛之所用故一一融摄等无异故故前九差别是此无差之差今此即是前九差之无差也故法华云众生见烧净土不毁二皆相即由依此义说净土中十八圆满一一称真皆周遍故(又皆是诸佛下三[(冰-水+〡)*ㄆ]差与无差皆归果用前之二对性相权实二不相即今则融即言无差之差者是圆融之行布也差之无差者是行布之圆融也若离圆融非圆教法若无差别无可圆融如揽别成总非离别外而有此总故法华下但明二不相离由依此义下显十八圆满由此而成)。

　　所谓一一世界海中有世界海微尘数世界无差别一一世界海中诸佛出现所有威力无差别一一世界海中一切道场遍十方法界无差别一一世界海中一切如来道场众会无差别一一世界海中一切佛光明遍法界无差别一一世界海中一切佛变化名号无差别一一世界海中一切佛音声普遍世界海无边劫住无差别一一世界海中法轮方便无差别一一世界海中一切世界海普入一尘无差别一一世界海中一一微尘一切三世诸佛世尊广大境界皆于中现无差别。

　　二释中十事一海中包数同则尽海之尘一尘一刹已是含摄之义二佛示威力同三道场同同真性故四众会同常随众故五光明六名号七音声八法轮方便上七皆约不动一而普遍无差九尘含刹海十尘容佛境此二约不坏相而广容无差(则尽海之尘者以经云一一世界海中有世界海微尘数世界无差别谓一个世界海还有世界海微尘数世界则义当一尘是一世界竟唯就此一句已显融摄释无差别义善成矣若界界相望论无差者无差全少今十句中句句各有世界海尘则一海之中已有十世界海尘数无差故须融摄)_。

　　诸佛子世界海无差别略说如是若广说者有世界海微尘数无差别。

　　尔时普贤菩萨欲重宣其义承佛威力观察十方而说颂言。

　　一微尘中多刹海处所各别悉严净如是无量入一中一一区分无杂越。

　　一一尘内难思佛随众生心普现前一切刹海靡不周如是方便无差别。

　　一一尘中诸树王种种庄严悉垂布十方国土皆同现如是一切无差别。

　　一一尘内微尘众悉共围绕人中主出过一切遍世间亦不迫隘相杂乱。

　　一一尘中无量光普遍十方诸国土悉现诸佛菩提行一切刹海无差别。

　　一一尘中无量身变化如云普周遍以佛神通导群品十方国土亦无别。

　　一一尘中说众法其法清净如轮转种种方便自在门一切皆演无差别。

　　一尘普演诸佛音充满法器诸众生遍住刹海无央劫如是音声亦无异。

　　刹海无量妙庄严于一尘中无不入如是诸佛神通力一切皆由业性起。

　　一一尘中三世佛随其所乐悉令见体性无来亦无去以愿力故遍世间。

　　颂中十颂如次颂上十义但第六约身与前名体异耳而前但约平漫无差今显尘内重叠共融摄无差之义若云约同事者何以不言染同业苦同岂世界海中都无此耶(而前但约下即长行云一一世界海中所有佛威力无差别今乃皆云一一尘中无量光等即是重叠无差也若云已下结弹古人谓经举十事皆约融摄若依昔义何以不言一一世界海中染刹无差别一一世界海由众生受苦无差别以世界海中皆有染有苦故岂世界海中都无此耶今经不言明知约融摄无差别耳)无差别竟。

　　大方广佛华严经䟽钞会本第七之三

　　音释

　　扰

　　(而沼切乱也)。

　　绘

　　(胡对切画也)。

　　稗

　　(旁卦切似稻秽草也)。

　　顷

　　(丘颖切顷刻也)。

　　俨然

　　(俨疑检切俨然端庄貌)。

　　蕊

　　(乳捶切花须也)。

　　翅

　　(丑智切痴去声)。

　　涸

　　(曷各切音鹤水竭也)。

　　粳

　　(古衡切音耕与杭同)。

　　佚

　　(弋质切音逸)。

　　获

　　(胡郭切黄入声刈禾也)。

　　牖

　　(因九切音有)。

　　骸

　　(雄皆切音鞋)。

　　羸

　　(卢回切音雷廋也)。
乾隆藏第 130 册 No. 1557 大方广佛华严经疏钞会本(第1卷-第17卷)


　　大方广佛华严经䟽钞会本第八之一　假三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　华藏世界品第五

　　初来意者前品通明诸佛刹海今此别明本师所严依果答世界海问故次来也。

　　释名者准梵本具云华藏庄严严具世界海之遍清净功德海光明品译者嫌繁乃成太略处中应云莲华藏庄严世界海品谓莲华含子之处目之曰藏今刹种及刹为大莲华之所含藏故云华藏其中一一境界皆有刹海尘数清净功德故曰庄严世界深广故名为海有云世界依海故立海名者恐非文意以下云华藏庄严世界海住在华中故其梵云严具即是能严其遍清净功德海光明即显严之相用依体有用故致之言今文举体摄用但云华藏(梵本具云者梵云拘苏磨（华）多罗（藏）骠诃（庄严）阿楞伽（严具）噜迦䭾都（世界）三牟达啰（海）钵履输陀（云遍清净）惧曩（功德）三牟达啰（海）阿罗婆娑（光明）钵履勿多（品）此云华藏庄严严具世界海遍清净功德海光明品)约事可尔何因刹海相状如斯略举二因一约众生如来藏识即是香海亦法性海依无住本是谓风轮亦妄想风于此海中有因果相恒沙性德即是正因之华世出世间未来果法皆悉含摄故名为藏若以法性为海心即是华含藏亦尔然此藏识相分之中半为外器不执受故半为内身执为自性生觉受故如来藏识何缘如此法如是故行业引故二约诸佛谓以大愿风持大悲海生无边行华含藏二利染净果法重叠无碍故所感刹相状如之是以出现品中多将世界以喻佛德细寻文意乃由佛德世界如之(约事可尔下核其本源不为此释岂委刹海之兴由)三宗趣者别显本师依报具三世间融摄无尽为宗令诸菩萨发生信解成就行愿为趣余如前品但总别异耳融摄之相亦见前文贤首立华藏观复有十德大同小异如彼文说(言有十德者前品已引)。

　　尔时普贤菩萨复告大众言诸佛子此华藏庄严世界海是毗卢遮那如来往昔于世界海微尘数劫修菩萨行时一一劫中亲近世界海微尘数佛一一佛所净修世界海微尘数大愿之所严净。

　　第四释文一品分三初明华藏因果自体二明藏海安布庄严三明所持刹网差别三假如次释华藏庄严世界之名今初二先长行后偈颂长行亦二初举果属人显因深广二彰果体相辩其宽容今初也谓指此刹海是我本师修因所净然因深广有三胜相一长时修刹海尘劫故不唯三祇二于多劫一一遇多胜缘不唯胜观释迦等佛三于多胜缘一一净多大愿愿净国等不唯净一无生等由上三重故云深广(初华藏等者然第二安布庄严亦是果相故应对果分因总为二段谓光明刹因后彰果相以第一段长行具有因果偈文双颂因果故合于因属自体中不唯胜观等者俱舍论第十八说于三无数劫各供养七万又如次供养五六七千佛三无数劫满逆次逢胜观然灯宝髻佛初释迦牟尼释曰此三偈中初偈明供养佛数谓初无数劫供养七万五千佛第二无数劫供养七万六千佛第三无数劫供养七万七千佛后颂明逢何佛供养言逆次者从第三无数劫向前以明谓第三无数劫满逢胜观佛第二无数劫满逢然灯佛第一无数劫满逢宝髻佛最初发心逢释迦佛发誓愿言愿我当作佛一如今世尊彼佛世尊末劫出世法住千年今我如来一一同彼故今䟽云不唯胜观者举第三阿僧祗劫满佛言释迦者举初发心之佛而言等者乃有三义一等然灯宝髻二等所供佛数三等余教所明设言供养三十六恒三十八恒佛等皆未足为多也不唯净一无生忍者如智论说五华供养然灯得无生法忍故金刚经云若有少法可得然灯佛则不与我授记等无法可得是无生相而言等者等余法门俱舍颂云但由悲普施被折心无忿赞叹底沙佛次无上菩提六波罗蜜多于如是四位一二又一二如次修圆满释曰初之四句即是四位初位一满谓普施成檀次位二满谓尸及忍被折不报故能满尸由内无忿故成于忍第三位中但一度满谓精进度第四位中定慧双满故云一二又一二等言底沙者此云圆满赞佛偈云天地此界多闻室逝宫天处十方无丈夫牛王大沙门寻地山林遍无等七日七夜忘下一足叹底沙故超于弥勒九劫先成佛智论之中亦同此说故六度满前后不多今经一一佛所净修世界海微尘数大愿况于多佛况多劫耶故䟽结云由上三重故云深广)然瑜伽起信等约三乘教一方化宜一类世界定说三祇今约一乘该通十方及树形等界故云刹海尘数是以宝云经言我为浅识众生说三僧袛劫修行然我实经无量阿僧袛劫修行又时无别体依法上立法既无尽时亦无穷况念劫圆融不应克执(然瑜伽下二随难别释即重释三祗约三乘一乘以通言该通十方者对上一方化仪及树形者对上一类世界且如娑婆一劫方知安养得为一日则安养世界乃经三无数日耳更方袈裟幢刹未经岁月况于后后以劫为日之刹耶是则不可以此一方类定于成佛时劫之数二异类刹者即于一界即具诸界互不相见时劫亦殊安知修短故朝菌不知晦朔况识春秋况于大椿之岁耶宝云经者经云善男子菩萨不能思议如来境界如来境界不可思议但为浅近众生说三僧祗修习所得菩提而实发心已来不可计数贤首释云不可计者不可计数阿僧祗也义分齐云始教三祗不同小乘小乘十十数之此即倍倍数之仍说百劫修相好等智度论破此别修相好不许三祗之外别修即是实教之意然实教之意自有二义一定三僧祗一方化仪故又是实佛故起信论云或示超地速成正觉以为怯弱众生故或说我于无量阿僧祗劫当成佛道以为懈慢众生故能示如是无量方便不可思议而实菩萨种性根等发心则等所证亦等无有超过之法以一切菩萨皆经于三阿僧祗劫故斯则定也二者不定复有二意一为通余类世界故如胜天王说即前树形等刹是二据佛实德无限故如宝云经若瑜伽说有二种无数劫一者日夜月半月等方便显时无量故二者如常说若依初义经无量劫若依后义但三僧祗然依此释不同宝云宝云不言为浅近众生说于大劫为于深胜说日月劫明知意殊是则瑜伽亦是一方所宜说耳又时无别体下别教一乘融摄以说如毗目仙人执善财手时经多劫处历无边故不可以长短思也若显超胜一生顿圆若约甚深多劫莫究故云不可定执贵在入玄)第二诸佛子下彰果体相者植因既深果必繁奥然所依刹量诸教不同小乘但一娑婆三乘有大小之化或色究竟为实或他方别有净邦今一乘十佛之境大小无碍净秽相融且依一相说有边表实则一重横寻无边况复重重尘含法界(然所依下第二彰其分量言大小之化者如梵网经周匝千华上复现千释迦即大化也一华百亿国一国一释迦即小化也小化唯一四洲大化总该百亿且依一相者且依一种义相不坏边表有莲华外别佛刹海等实则称性横不可寻故云法界无差别若以性融相则一尘中法界无量)然准下别显应有十事一所依风轮二风持香海三海出莲华四华持刹海五绕台轮山六台面宝地七地有香海八海间香河九河间树等十总结多严今文之中唯阙一河文且分四第一能持风轮第二所持香海第三海出莲华第四华持刹海(应有十事者以文广释十事故此中长行略摽列故是以古德一品之中先分土因就果相中即分十段今不依者以下六事各有长行偈颂而前四事同一长行故科十段于文不便先科为三于第一华藏自体长行之内方分为四耳)然其刹因有其总别已见上文为显别义且明一因成于一果(已见上文者即起具因缘中通义易知故示别相)。

　　诸佛子此华藏庄严世界海有须弥山微尘数风轮所持。

　　今初风轮之因即大愿等亦如前释于中文三初总标数二略列名三别举最上。

　　其最下风轮名平等住能持其上一切宝焰炽然庄严次上风轮名出生种种宝庄严能持其上净光照耀摩尼王幢次上风轮名宝威德能持其上一切宝铃次上风轮名平等焰能持其上日光明相摩尼王轮次上风轮名种种普庄严能持其上光明轮华次上风轮名普清净能持其上一切华焰师子座次上风轮名声遍十方能持其上一切珠王幢次上风轮名一切宝光明能持其上一切尘尼王树华次上风轮名速疾普持能持其上一切香摩尼须弥云次上风轮名种种宫殿游行能持其上一切宝色香台云。

　　列中名平等住者一遍持诸位故二称实性故余文可知风并在下宝在台面以力遥持(以力遥持者古有二释一云一重风轮持一重物䟽以出现品中有十风轮持欲色等皆是遥持故今案定)。

　　诸佛子彼须弥山微尘数风轮最在上者名殊胜威光藏。

　　三举最上者胜力能持香海故立其名。

　　能持普光摩尼庄严香水海。

　　第二能持下所持香海以摩尼发光普照一切严海底岸及宝色香水故立此名又藏识名海具德深广故流注名水刹那性故又佛性名水远熏名香闻未证故涅槃亦云有人闻香(又佛性名水下约通生佛佛性即是真法性故故此品初海表三义今举其二略不说悲涅槃亦云有人闻香即第七经至问明品当具引之)。

　　此香水海有大莲华名种种光明蕊香幢。

　　第三此香水下所出莲华蕊放异光又发胜香高出降伏故立此名又所发万行一一觉性故曰光明皆能普熏即香义也(又所发万行下上约事释此约表法但通相表行若别说者略示十德表于十度一开敷鲜荣以表施度二自性无染以表戒度三香气芬馥四宝茎坚固五宝叶扶疏六宝蕊光幢七相巧成就八含藏莲子九宝台坚住十普放光明下八如次显于八度)。

　　华藏庄严世界海住在其中四方均平清净坚固金刚轮山周匝围绕地海众树各有区别。

　　第四华藏下所持刹海四方均平总显形相清净坚固彰其体性金刚围等别明所有即下别显此为其本一山二地三海四树各别区分即总显多严但阙一河以下有别显故此略明下亦略颂。

　　是时普贤菩萨欲重宣其义承佛神力观察十方而说颂言。

　　世尊往昔于诸有微尘佛所修净业故获种种宝光明华藏庄严世界海。

　　广大悲云遍一切舍身无量等刹尘以昔劫海修行力今此世界无诸垢。

　　第二偈中然长行偈颂有十例五对谓有无广略离合先后为八九或超间十或颂已重颂故释颂文不可一例上下准之此文略有四例一宿因现缘经离颂合(一宿因现缘者此中名长行为经以取长行缀葺略说所应说义别相修多罗故言经离者宿因即前显因深广现缘即前风持香海等此二明离言颂合者初偈颂总前半宿因后半现缘第二偈三句宿因第四句是现缘故)二所成果相经略颂广(二所成果相者长行云华藏世界海住在其中者即所成果相此文则略以十偈之内皆有果相故云颂广)三现缘风轮经广颂略(三现缘风轮者经列十种风轮偈中但云风力所持无动摇耳)四山地海树经有颂无(四山地海树者长行云金刚轮山周匝围绕地海众树各有区别此经有也颂无可知上言有四者但有四例唯广略一种乃成一对离合有无但成一例耳若成对者应须经合颂离经无颂有方成三对余四例二对此中则无下颂则有)十偈分二初二颂上因相即辩因招果。

　　放大光明遍住空风力所持无动摇佛藏摩尼普严饰如来愿力令清净普散摩尼妙藏华以昔愿力空中住。

　　余颂果相于中分四初一偈半颂风轮皆上句所持下句能持初半偈以果持果后偈兼明能成之因前半离障愿令清净故后半无碍愿依空住故。

　　种种坚固庄严海光云垂布满十方诸摩尼中菩萨云普诣十方光炽然。

　　二有一偈颂香海寻此了名。

　　光焰成轮妙华饰法界周流靡不遍一切宝中放净光其光普照众生海十方国土皆周遍咸令出苦向菩提。

　　宝中佛数等众生从其毛孔出化形梵主帝释轮王等一切众生及诸佛。

　　化现光明等法界光中演说诸佛名种种方便示调伏普应群心无不尽。

　　三有三颂半颂莲华初一偈半释种种光明蕊则显此华以宝为体次一偈释香义就法以明宝中出佛佛出世主如从质发香远熏之义后一释幢义演佛是高出义调生是摧伏义。

　　华藏世界所有尘一一尘中见法界宝光现佛如云集此是如来刹自在。

　　广大愿云周法界于一切劫化群生普贤智地行悉成所有庄严从此出。

　　四有二颂明刹自在总颂上所持刹海初偈自在一一称性故即同时具足相应门也心尘准思宝光现佛者依正互融故后偈结归普因故能含摄。

　　尔时普贤菩萨复告大众言诸佛子此华藏庄严世界海大轮围山住日珠王莲华之上。

　　第二别显安布庄严文分为六第一四周轮山二宝地三香海四香河五树林六总结各别有偈今初轮山则清净戒德内摄外防之所成也长行中三初总举所依二栴檀下别显体相三如是下结德无尽今初山所依处即地面四周日珠王者所依处地故旧经云依莲华日宝王地住亦有言大华之上别有此莲为山所依义似不顺所以地受此名者前华名种种光明蕊偈中云光焰成轮又云一切宝中放净光明知此华以宝为体是则如日轮之珠王为莲华也斯即总华之称。

　　旃檀摩尼以为其身威德宝王以为其峰妙香摩尼而作其轮焰藏金刚所共成立一切香水流注其间众宝为林妙华开敷香草布地明珠间饰种种香华处处盈满摩尼为网周匝垂覆如是等有世界海微尘数众妙庄严。

　　二别显中前取坚利且云金刚今明具德略有十相前四自体圆满后六外相庄严一身为总形摩尼圆明栴檀芬郁皆戒之德也二山峰谓秀出孤绝威伏诸恶三山轮古有二义一山弯曲之处二山腹跳出如师子座半月为轮准下偈文轮居山下为山所依四成山之缘上举三事各别有体今显金刚内含光焰遍成其体如世土石杂而成山金刚遍故得金轮名余六文显并在山间。

　　尔时普贤菩萨欲重宣其义承佛神力观察十方而说颂言。

　　世界大海无有边宝轮清净种种色所有庄严尽奇妙此由如来神力起。

　　应颂有十文分为二前六明山体相庄严颂前别显后四辩山妙用自在亦显依正无碍即颂前结文前中五初一总颂围山初句所围次二句能围后句出因言无边者有其二义一但总相显多故云无边实有边表二说有围山外者是无边之边不碍理而即事故今云无边者是边之无边不坏相而即理故(是无边之边者意明理无分限总曰无边事有分限故名有边若依理成事理性全隐则无边即边若会事归理事相全尽则边即无边今则不尔不失理而事现云无边之边不坏事而理显云边之无边此是事理无碍义不是相即相作之义思之)。

　　摩尼宝轮妙香轮及以真珠灯焰轮种种妙宝为严饰清净轮围所安住。

　　二有一颂颂前山轮。

　　坚固摩尼以为藏阎浮檀金作严饰舒光发焰遍十方内外映彻皆清净。

　　三一颂山体。

　　金刚摩尼所集成复雨摩尼诸妙宝其宝精奇非一种放净光明普严丽。

　　四一颂成山之缘。

　　香水分流无量色散诸华宝及旃檀众莲竞发如衣布珍草罗生悉芬馥。

　　无量宝树普庄严开华发蕊色炽然种种名衣在其内光云四照常圆满。

　　五六二偈颂前水等诸严及加衣等。

　　无量无边大菩萨执盖焚香充法界悉发一切妙音声普转如来正法转。

　　诸摩尼树宝末成一一宝末现光明毗卢遮那清净身悉入其中普令见。

　　诸庄严中现佛身无边色相无央数悉往十方无不遍所化众生亦无限。

　　一切庄严出妙音演说如来本愿轮十方所有净刹海佛自在力咸令遍。

　　后四妙用自在并显可知。

　　尔时普贤菩萨复告大众言诸佛子此世界海大轮围山内所有大地。

　　第二台面宝地即体心性定之所成也长行文三初标所在二一切下别显体相庄严三总结。

　　一切皆以金刚所成坚固庄严不可沮坏清净平坦无有高下摩尼为轮众宝为藏一切众生种种形状诸摩尼宝以为间错散众宝末布以莲华香藏摩尼分置其间诸庄严具充遍如云三世一切诸佛国土所有庄严而为校饰摩尼妙宝以为其网普现如来所有境界如天帝网于中布列诸佛子此世界海地有如是等世界海微尘数庄严。

　　二中十句初一地体标以金刚释以坚固不坏遍华藏地尽是金刚故上菩提场地彻华藏也二地相平净余八皆庄严谓三饰以宝轮四畜以宝藏五间以异宝六散以宝末七布以莲华八分置香摩尼九充以庄严具但云诸严严有多少三世佛国之严而为严者显无尽之严具也十覆以宝网隐映庄严网有何用普现佛影此网何相如天帝网而布列也又此帝网重现无尽成上普现如来境界及上一一境界皆无尽也(但云诸严下此句稍长故牒释之即从诸庄严具下是第九句摩尼妙宝下皆第十句)。

　　尔时普贤菩萨欲重宣其义承佛神力观察十方而说颂言。

　　其地平坦极清净安住坚固无能坏摩尼处处以为严众宝于中相间错。

　　金刚为地甚可悦宝轮宝网具庄严莲华布上皆圆满妙衣弥覆悉周遍。

　　菩萨天冠宝璎珞悉布其地为严好栴檀摩尼普散中咸舒离垢妙光明。

　　宝华发焰出妙光光焰如云照一切散此妙华及众宝普覆于地为严饰。

　　偈有十颂分二前七颂前别显后三颂总结前中三初四颂前八段而小不次者显前无优劣故或重或广者显义无方也恐繁不配可以意得。

　　密云兴布满十方广大光明无有尽普至十方一切土演说如来甘露法。

　　一切佛愿摩尼内普现无边广大劫最胜智者昔所行于此宝中无不见。

　　次二颂严具如云。

　　其地所有摩尼宝一切佛刹咸来入彼诸佛刹一一尘一切国土亦入中。

　　后一偈颂如天帝网谓一宝既收一切则彼刹诸尘复摄一切即重重也。

　　妙宝庄严华藏界菩萨游行遍十方演说大士诸弘愿此是道场自在力。

　　摩尼妙宝庄严地放净光明备众饰充满法界等虚空佛力自然如是现。

　　诸有修治普贤愿入佛境界大智人能知于此刹海中如是一切诸神变。

　　后三偈颂总结者结其所属初偈结属道场次属佛力后结能知之人。

　　尔时普贤菩萨复告大众言诸佛子此世界海大地中有十不可说佛刹微尘数香水海。

　　第三地面香海者上之大海既是藏识今明心华之内摄诸种子一一种子不离藏识海故有多香海然一一具于性德故皆有庄严长行分二初总举数准下刹种及梵本中皆有十不可说今阙十字或是译人之漏或是传写之失下标种处亦然(准下刹种者以中海管十海十海一道布列结有不可说佛刹微尘数香水海十道皆然一海一种故有十不可说也下标种者标云诸佛子此不可说佛刹微尘数香水海中有不可说佛刹世界种释曰此即摽种处无十字亦例合有)。

　　一切妙宝庄严其底妙香摩尼庄严其𡶨毗卢遮那摩尼宝王以为其网香水映彻具众宝色充满其中种种宝华旋布其上栴檀细末澄垽其下演佛言音放宝光明无边菩萨持种种盖现神通力一切世界所有庄严悉于中现。

　　二一切下别显庄严准后总结应云一一香海各有若干庄严今文略无若案文取义一切之言即一切海总以妙宝而为其底等文有二十句前十明海体状一底二𡶨三网四水五华六垽七声八光九人卫现通十结广无尽。

　　十宝阶陛行列分布十宝栏楯周匝围绕四天下微尘数一切宝庄严芬陀利华敷荣水中不可说百千亿那由他数十宝尸罗幢恒河沙数一切宝衣铃网幢恒河沙数无边色相宝华楼阁百千亿那由他数十宝莲华城四天下微尘数众宝树林宝焰摩尼以为其网恒河沙数栴檀香诸佛言音光焰摩尼不可说百千亿那由他数众宝垣墙悉共围绕周遍严饰。

　　后十宝下十句摄异庄严唯白莲华当于水中余皆在𡶨言十宝者有云金银琉璃砗磲码瑙珊瑚琥珀真珠玫瑰琴瑟为十十中前七即是七宝芬陀利者即白莲华亦是正敷荣时尸罗幢者应云试罗此云美玉若言尸罗此云清净二义俱通余并可知以法门合之可以意得(芬陀利即白莲华者即唐三藏等诸师所翻而言亦是正敷荣时者即什公意故𠮉公法华序云华有三时之异华而未敷名屈摩罗凋而将落名迦摩罗处中盛时名芬陀利生公亦云器像之妙莫逾莲华莲华之美荣在始敷始敷之盛则子盈于内色香味足谓之芬陀利意亦同也今存二译各是一义梵语多含故两存耳)。

　　尔时普贤菩萨欲重宣其义承佛神力观察十方而说颂言。

　　此世界中大地上有香水海摩尼严清净妙宝布其底安住金刚不可坏。

　　香藏摩尼积成𡶨日焰珠轮布若云莲华妙宝为璎珞处处庄严净无垢。

　　香水澄渟具众色宝华旋布放光明普震音声闻远近以佛威神演妙法。

　　颂中菩萨持盖经有颂无日焰光轮经无颂有且分为二初三颂初十句一颂底二颂𡶨及网缨即网类三颂余七细寻可见。

　　阶陛庄严具众宝复以摩尼为间饰周回栏楯悉宝成莲华珠网如云布。

　　摩尼宝树列成行华蕊敷荣光赫奕种种乐音恒竞奏佛神通力令如是。

　　种种妙宝芬陀利敷布庄严香水海香焰光明无暂停广大圆满皆充遍。

　　明珠宝幢恒炽盛妙衣垂布为严饰摩尼铃网演法音令其闻者趣佛智。

　　妙宝莲华作城郭众彩摩尼所严莹真珠云影布四隅如是庄严香水海。

　　垣墙缭绕皆周匝楼阁相望布其上无量光明恒炽然种种庄严清净海。

　　毗卢遮那于往昔种种刹海皆严净如是广大无有边悉是如来自在力。

　　余七偈颂后十句而小不次谓一颂阶陛栏楯二颂树林三颂华敷四颂幢相五颂城珠六颂墙阁缭者缠也七颂结严属佛一昔因二现力。

　　尔时普贤菩萨复告大众言诸佛子一一香水海各有四天下微尘数香水河右旋围绕。

　　第四海间香河即随一一心同时相应功德流注也长行亦三初举数二一切下辩严三若广下结广(即随一一心者大海既喻藏识小海复表种子二皆心王故河表同时心所谓善十一遍行别境二千福河流注心地)。

　　一切皆以金刚为𡶨净光摩尼以为严饰常现诸佛宝色光云及诸众生所有言音其河所有漩澓之处一切诸佛所修因行种种形相皆从中出摩尼为网众宝铃铎诸世界海所有庄严悉于中现摩尼宝云以覆其上其云普现华藏世界毗卢遮那十方化佛及一切佛神通之事复出妙音称扬三世佛菩萨名其香水中常出一切宝焰光云相续不绝。

　　严中严事并无差别故云一切皆以谓并用宝体宝严圣灵游集光云相映万象浮辉十句可知。

　　若广说者一一河各有世界海微尘数庄严。

　　三结广中既绕小海之小河已有刹海尘数之严弥显诸标结文非唯约事皆是一多无碍耳。

　　尔时普贤菩萨欲重宣其义承佛神力观察十方而说颂言。

　　清净香流满大河金刚妙宝为其𡶨。

　　偈中初半偈颂𡶨体金刚。

　　宝末为轮布其地种种严饰皆珍好宝阶行列妙庄严栏楯周回悉殊丽真珠为藏众华饰种种缨鬘共垂下。

　　次一偈半颂摩尼严𡶨。

　　香水宝光清净色恒吐摩尼竞疾流众华随浪皆摇动悉奏乐音宣妙法。

　　三一颂光云言音。

　　细末栴檀作泥垽一切妙宝同洄澓香藏𣱦氲布在中发焰流芬普周遍。

　　河中出生诸妙宝悉放光明色炽然其光布影成台座华盖珠璎皆具足。

　　摩尼王中现佛身光明普照十方刹以此为轮严饰地香水映彻常盈满。

　　次三皆颂漩澓出影。

　　摩尼为网金为铎遍覆香河演佛音克宣一切菩提道及以普贤之妙行。

　　七颂网铎垂覆及总现诸严前现事严此说道行。

　　宝𡶨摩尼极清净恒出如来本愿音一切诸佛曩所行其音普演皆令见。

　　八颂现佛依正。

　　其河所有漩流处菩萨如云常踊出悉往广大刹土中乃至法界咸充满。

　　九颂浪出妙音。

　　清净珠王布若云一切香河悉弥覆其珠等佛眉间相炳然显现诸佛影。

　　十颂水出光云更有影略可以意得。

　　尔时普贤菩萨复告大众言诸佛子此诸香水河两间之地悉以妙宝种种庄严。

　　第五河间华林长行有三初总标次一一下别显后其香水下总结。

　　一一各有四天下微尘数众宝庄严芬陀利华周匝遍满各有四天下微尘数众宝树林次第行列一一树中恒出一切诸庄严云摩尼宝王照耀其间种种华香处处盈满其树复出微妙音声说诸如来一切劫中所修大愿复散种种摩尼宝王充遍其地所谓莲华轮摩尼宝王香焰光云摩尼宝王种种严饰摩尼宝王现不可思议庄严色摩尼宝王日光明衣藏摩尼宝王周遍十方普垂布光网云摩尼宝王现一切诸佛神变摩尼宝王现一切众生业报海摩尼宝王如是等有世界海微尘数其香水河两间之地一一悉具如是庄严。

　　别显二事谓华及树水陆各一实有多事然此一假文势少异不列十事以显无尽而但举二展转明多谓初一白莲后一宝树于此一树出五业用一出庄严云二宝王照耀三华香盈满四出音演法五雨宝遍地于中文有总别及结别有八事通三世间初六现器次一现正觉后一现众生世间如剑叶林等现恶业报天意树等即善业报男女林中朝生暮落皆业报海(如剑叶林者其林树叶犹如刀剑下即伤人天意树者涅槃四十二问中当第二十四问云云何观二宝犹如天意树言天意树者随天意转故至第九经方始答之云复次善男子如庵罗树及阎浮提树一年三变有时生华光色敷荣有时生叶滋茂蓊郁有时凋落状如枯死善男子于意云何是树实为枯死不耶不也世尊善男子如来亦耳于三界中示三种身有时初生有时长大有时涅槃而如来身实非无常释曰意明三宝随物转变而实常存如天意树随天意转而实不死随天之意明是善业男女林者即楞伽第一百六问云何男女林一百七问云何诃梨勒阿摩劝解曰谓令观世间如男女林等依立世阿毗昙论第一云阎浮提林外有二林一名诃梨勒二名阿摩勒此二林南复有七林中有人林是人林中果形如人如阎浮提圣人王种若男子十六岁如女一十五岁庄严具足状如行嫁是人林果可爱如是其子华形如人头髻未离欲者见此果子便生爱心诸外道等有离欲人若见此果即失禅定欲心还生其子熟时唯鸟竞食鸟食之余残落于地如尸陀林甚可厌恶退禅定者见是相已深生厌离还得本定意表世间男女如林所见荣饰悉皆如幻与此无别遍计所执妄谓之实菩萨观之都无所有故楞伽云观诸众生如死尸无知以妄想故见有往来若离妄想如彼死尸无鬼入中云为自在故有经说菩萨所见世间资生无非实相此之谓矣)如是等下且结树之雨宝已有刹海尘数例上出云等四一一皆然一树之中已有多刹海之严矣次例芬陀利华亦同于树其华与树各有四天下尘一一皆尔如华树等类复应有刹海尘数之物故为无尽之严也。

　　尔时普贤菩萨欲重宣其义承佛神力观察十方而说颂言。

　　其地平坦极清净真金摩尼共严饰诸树行列荫其中耸干垂条萃若云。

　　枝条妙宝所庄严华焰成轮光四照摩尼为果如云布普使十方常现睹。

　　摩尼布地皆充满众华宝末共庄严复以摩尼作宫殿悉现众生诸影像。

　　诸佛影像摩尼王普散其地靡不周如是赫奕遍十方一一尘中咸见佛。

　　妙宝庄严善分布真珠灯网相间错处处悉有摩尼轮一一皆现佛神通。

　　众宝庄严放大光光中普现诸化佛一一周行靡不遍悉以十力广开演。

　　后应颂不次文分为三初六颂宝树。

　　摩尼妙宝芬陀利一切水中咸遍满其华种种各不同悉现光明无尽歇。

　　次一颂白莲华。

　　三世所有诸庄严摩尼果中皆显现体性无生不可取此是如来自在力。

　　此地一切庄严中悉现如来广大身彼亦不来亦不去佛昔愿力皆令见。

　　此地一一微尘中一切佛子修行道各见所记当来刹随其意乐悉清净。

　　后三结严所因谓由佛等力明体用无碍现而常如然此偈有多意趣一者初一偈则器世间次一智正觉后一众生欲明一一事中皆现三世间严影略其文耳(然此三偈下二别释示难思相总有六重六重之中皆通一偈而各取一句中言又此四句各是一义如第一偈初句所现之境二能现之处三所现之相四能现之固下二例然其第一重料拣初句所现不同三偈各一世间而初偈是初句次偈是第二句后偈是第二三两句影略其文者谓随一能现现三世间今各举一故云影略非但此义六重皆影略)又初明一果能现次例一切庄严后明尘尘皆尔从略至广从粗至细(又初明一果能现下第二重约现处以明初偈第二句后二偈皆第一句)又初明佛力次彰愿力后随乐力(又初明佛力下第三重约能现固差各显一因皆第四句)又初果后因愿通因果(又初果后因者是第四重亦约现因明异重释第四句而约因果不同)又初自后他愿通自他(又初自下第五亦约能现因句亦第四约一利不同)又初明即性无性体本不生次明即相无相现无来去后明不坏于相各见不同(初明即性无性下第六重约所现性相明差三偈皆第三句以各见不同同体无来等此之一义更须解释谓若顺上释既从佛力等因故所现之体即无生等二者此句亦是能现由体无生故现而叵取称性而来故无来去随机隐显各见不同)方显华藏之严皆言亡虑绝非可情求也。

　　大方广佛华严经䟽钞会本第八之一

　　音释

　　分馥

　　(芬敷文切馥房六切芬馥香气也)。

　　沮坏

　　(沮在吕切遏也坏古聩切毁也)。

　　垽

　　(语靳切滓也)。

　　栏楯

　　(楯竖尹切栏槛也)。

　　澄渟

　　(澄持陵切水静而清也渟唐丁切水止曰渟)。

　　铃铎

　　(铃即丁切似钟而小曰铃铎达各切铃属)。

　　蕊

　　(乳捶切花须也)。

　　玫瑰

　　(玫谋杯切瑰姑回切玫瑰火齐珠也)。

　　缭

　　(怜萧切)。

　　漩澓

　　(漩旬宣切澓房六切漩澓回流也)。

　　嫌

　　(胡兼切憎也)。

　　奥

　　(于到切)。

　　菌

　　(具陨切音郡地蕈之小者)。

　　蓊郁

　　(蓊乌红切郁于勿切蓊郁草木盛貌)。

　　大方广佛华严经䟽钞会本第八之二　假四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时普贤菩萨复告大众言诸佛子诸佛世尊世界海庄严不可思议。

　　第六辩总结庄严上来诸段虽说庄严犹未能尽故今总显一一之境若说不说皆具刹海尘数功德庄严是以文云一切境界长行文二先标庄严难测。

　　何以故诸佛子此华藏庄严世界海一切境界一一皆以世界海微尘数清净功德之所庄严。

　　二何以下征释所由清净功德文含二义一谓众多果严即是清净功德二谓一一果严从多清净功德因生以因望果应成四句谓多因一果一因多果等故随一一事即曰难思(应成四句者文出二句三一因一果四多因多果随修一行无德不招广如问明及升兜率品四句相融故一一难思)是以颂云但由如来昔所行神通愿力而出生斯即因也若语果严略有五相一者令多周给一切(一者令多者第四偈一切刹海咸周遍是令周给他也)二者令常永无乏绝(第二偈中靡暂停第三偈中恒闻见是令常也)三者令妙悦可众心(第三偈中其音美妙是令妙也)四者称性无生无相(第十偈中无等无生无有相是称性也)五者自在镕融无碍偈文具之总斯五义故曰难思况因果相即(第八偈等能于一切微尘中普现其身净众刹及第九偈一刹那中悉能现皆自在也)。

　　尔时普贤菩萨欲重宣其义承佛神力观察十方而说颂言。

　　此刹海中一切处悉以众宝为严饰发焰腾空布若云光明洞彻常弥覆。

　　摩尼吐云无有尽十方佛影于中现神通变化靡暂停一切菩萨咸来集。

　　一切摩尼演佛音其音美妙不思议毗卢遮那昔所行于此宝内恒闻见。

　　清净光明遍照尊庄严具中皆现影变化分身众围绕一切刹海咸周遍。

　　偈文有十大分为二前六果严用胜后四对因辩果前中分三初四别明严用。

　　所有化佛皆如幻求其来处不可得以佛境界威神力一切刹中如是现。

　　次一结属现缘。

　　如来自在神通事悉遍十方诸国土以此刹海净庄严一切皆于宝中见。

　　后一总结多类。

　　十方所有诸变化一切皆如镜中像但由如来昔所行神通愿力而出生。

　　后四对因辩果中一由行愿神通为因故获变化如镜像果。

　　若有能修普贤行入于菩萨胜智海能于一切微尘中普现其身净众刹。

　　二以普行胜智为因故得一尘净众刹果。

　　不可思议亿大劫亲近一切诸如来如其一切之所行一刹那中悉能现。

　　三由长时近友为因故得刹那顿现之果。

　　诸佛国土如虚空无等无生无有相为利众生普严净本愿力故住其中。

　　四彰净国之意使仿而行之前半智境严即无严谓自受用土周遍无等法性之土体性无生二皆无相后半悲应无严之严严遍法界无住之住常住刹中上释庄严竟(悲应已下后半即他受用及变化净一偈之中四土具矣)。

　　尔时普贤菩萨复告大众言诸佛子此中有何等世界住我今当说。

　　第三明所持刹网释品目世界之言又前明本刹今辩末界故兼染净文分三别第一告众许说二诸佛子此不可说下双标二章三诸佛子彼诸世界种下广释二章。

　　诸佛子此十不可说佛刹微尘数香水海中有十不可说佛刹微尘数世界种安住一一世界种复有十不可说佛刹微尘数世界。

　　标二章者谓种及刹然刹种依刹海诸刹依刹种则宽狭可知名从何得欲明世界无边方便显多故立此名谓积多世界共在一处摄诸流类故名为种如是种类复有众多深广无边故名为海如积多鱼以成一种鱼龙龟鳖山泉岛屿乃有多种并悉摄在一大海中而言世界无边者海外有海海海无穷也若尔种无别体揽界以成何以下文说有形体虽依种类以立种名何妨此种别有其体如多蜂孔共成一窠岂妨此窠别有其体上举鱼龙盖分喻耳即依后义亦得名为种性依于此种能生世界如依一禾有多谷粒旧经云性多取此义恐滥体性故改为种言有不可说者若准下文香海及种皆有十不可说梵本亦有今脱十字多是传写之漏耳(虽依种类下初正释也前为成海故取种类略无别体今别喻蜂窠以彰有体蜂孔如刹一窠如种则显鱼龙乃成分喻即依后义下二结成也先会同晋经成种性义种有二义一类二性以禾喻种以粒喻刹禾能生榖故有性义恐滥下显今经意亦是通难难云若有种生之义何不依昔为世界性故为此通则种兼二义今经存之)。

　　诸佛子彼诸世界种于世界海中各各依住各各形状各各体性各各方所各各趣入各各庄严各各分齐各各行列各各无差别各各力加持。

　　三广释二章中文分为二初通明刹种不同释刹种章二别明刹种香海双释二章二段各有长行与偈今初长行文二初列十门后随门广释今初也然此十门刹种之异并悉不离所依华藏故云于世界海中所列十事与成就品都望全异彼通一切海此明一海种故若别别相望互有互无起具因缘清净佛出劫住转变彼有此无方所分齐行列趣入力持等五彼无此有依住形体庄严无别彼此名同前后互出都有十五皆显十者俱表无尽而或异者彰义多端复有同者恐滥全别。

　　何以起具前有此无前段总明成立因果此中正辩何等世界住故余可思准(何以起具下即初问也问意云一种起具等五此无前有方所等五此有前无前段总明下答也答中对上牒起具问余可思准者即是结例余四但用何等世界住言总通五难劫住是果起具是因此通易了余四犹难谓清净佛出劫住转变正是果相正辩界住何得全无今云无者清净方便亦是约因又不通染今则通染又不语因佛住约人今此辩刹故亦无之劫住转变此二竖明今语现住亦非此要故略不说)然与前同已如前释不同五事今当说之(然与前同下第三随文别释但解五句)各各方所者若圆满方所周满法界无处不有不即三界不离三界若随宜方所随十方中向背各别(若圆满方所等者释此五句皆是十八圆满中意次下当明此中每句各具二义方所二者圆满方所即自受用方所如上引唯识明自受用土相若随宜方所即他受用及变化净然依佛地十八圆满唯约他受用说今约圆通故进入自受用下该变化)各各趣入者依门趣入约法门者谓三解脱又互相现入而无来去等(依门趣入者彼有事门即如向说二约法为门今但出此又互相现入者是约此宗以辩门义并如下说)各各分齐者约事随宜广狭异故约佛分齐则十方无际(分齐分二随宜即他受用等约佛即自受用土问圆满方所云无处不有圆满分齐十方无际二相何别答若识随宜方所分齐即圆满二相不同谓随宜方所者此之净土十方之内为在何方如极乐在西妙喜在东等言分齐者此之净土广狭云何或等一娑婆或等百千是分齐也是则圆满方所明无处不有者即遍在也其分齐也十方无际者量周法界也)各各行列即是道路约事可知约法谓大念慧行以为游路各各力加持者即食能令住约法广大法味喜乐所持(行列与下第十加持各约事法分为二)又此互出显佛净土十八圆满十五摄故言十八者显色形色分量方所因果及主辅翼眷属任持事业摄益无畏住处路乘门及依持(又此互出下初标释也总将二品之文共摄十八圆满言十八下第二列名文无次第及圆满言而十八具足一显色圆满二形色圆满三分量圆满四方所圆满五因圆满六果圆满七主八辅翼九眷属十任持十一事业十二摄益十三无畏十四住处十五路十六乘十七门十八依持圆满)云何摄耶此具因缘即因圆满依住即是依持形状即当形色体摄二种一摄显色七宝光明为体性故二摄果满随类之果可知约佛大圆镜智相应净识之所变故故上偈云或一念心普示现为体庄严摄三谓一摄住处如来庄严为住处故二摄辅翼菩萨严故三摄眷属有余众故清净摄三一摄事业谓作有情之义利故二摄摄益谓现证解脱灭彼烦恼及灾横故三摄无畏谓内无灾横外无怖畏故此中佛住摄二圆满一摄主二摄乘或说一乘等故方所分齐二名全同行列即路趣入即门力持为任持(云何摄耶第三正明相摄先征此具下释释中文意皆是佛地论中之意细寻可知十八名相第五回向更当广释此但举于此十五名摄彼十八其有难者引经会释)劫住转变十八中无义同于果及事业摄亦可成二十圆满于理无违谓劫住穷未来故转变即如来神通变化世界海普清净转变即圆满义(劫住转变下第四明同异通有四种此有二门一立名同异如上别对中明二开合同异亦如上说然上体及佛住各摄于二清净庄严各摄于三则四门摄十余之八门各摄其一则十二门以摄十八即开合异也三有无同异即是劫住及劫转变释无所以略有二意一以彼摄此谓果摄劫住有刹之果必有劫住之时分故事业圆满摄此转变菩萨神通如来作用皆转变故二者不用彼摄何必定须十八圆满加于此二成二十数正圆满故如以六通为十通等谓以劫住穷未来故下示于二种圆满之相)其无差别彼文虽无即由此故方显圆满余皆随宜故云各各(其无差别下明通局同异彼十八事各各不同今无差别通该十八由无差别约融摄说故令十八得圆满名则此十四皆约随宜由此无差故名圆满)无差既同云何各各所无差事有多种故(无差既同下蹑迹生难上云余十四事皆是随宜故称各各其无差别称实而说今余圆满则无差别非各各义何以经云各各无差今答此云所无差事有多种者上经中明尘尘刹刹佛佛生生皆悉融摄事事相望即云一一各各融摄即是无差)若将此十对成就品十亦得相摄恐厌繁文(若将此十下第二摄成就品前摄十八共以二品皆为能摄今此对前自分能所而得互摄䟽恐责繁不能具出钞须尽理一一示之此华藏品摄成就品者此中起入摄彼起具因缘及清净二事以起入即三解脱门可为刹因今刹净故此中力持摄余三事谓佛出劫住及劫转变以力持即是广大法喜无佛从何得法喜耶况有佛持若佛不出但以食持若佛出世即有法持若以食持住时即少若用法持住劫则长二种力持皆通转变法持则染变为净食持则净变为染故俱舍说三灾起时由二种因一耽着美味二者懒墯故以食持净变为染上以此二摄于彼五五事全同故十具矣若以成就称华藏者上以此二摄于彼五则以彼五摄于此二此余三事谓方所分齐并及行列彼何摄耶即五同中依生形状二事所摄以但有依住则有方所及行列故但有形状则有分齐则以彼七摄此五事五事全同则十亦具故于二处各举十事无所不𠬧巧显多端故互隐显理实互出为显十八)又上诸文一一段中具多圆满一一融摄故异余宗。

　　诸佛子此世界种或有依大莲华海住或有依无边色宝华海住或有依一切真珠藏宝璎珞海住或有依香水海住或有依一切华海住或有依摩尼宝网海住或有依漩流光海住或有依菩萨宝庄严冠海住或有依种种众生身海住或有依一切佛音声摩尼王海住如是等若广说者有世界海微尘数。

　　二随门广释但释其三谓依住形体余七虽略义上已说今初依住中初列后结文并可知。

　　诸佛子彼一切世界种或有作须弥山形或作江河形或作回转形或作漩流形或作轮辋形或作坛墠形或作树林形或作楼阁形或作山幢形或作普方形或作胎藏形或作莲华形或作佉勒迦形或作众生身形或作云形或作诸佛相好形或作圆满光明形或作种种珠网形或作一切门闼形或作诸庄严具形如是等若广说者有世界海微尘数。

　　二形状中初列二十种后结尘数不同今初回转形者摄褺往来之形也坛墠形者筑土为坛除地为墠佉勒迦者梵音此云竹篅。

　　诸佛子彼一切世界种或有以十方摩尼云为体或有以众色焰为体或有以诸光明为体或有以宝香焰为体或有以一切宝庄严多罗华为体或有以菩萨影像为体或有以诸佛光明为体或有以佛色相为体或有以一宝光为体或有以众宝光为体或有以一切众生福德海音声为体或有以一切众生诸业海音声为体或有以一切佛境界清净音声为体或有以一切菩萨大愿海音声为体或有以一切佛方便音声为体或有以一切刹庄严具成坏音声为体或有以无边佛音声为体或有以一切佛变化音声为体或有以一切众生善音声为体或有以一切佛功德海清净音声为体如是等若广说者有世界海微尘数。

　　三明体中先列后结列中亦二十种前十色相后十是声会释如前。

　　尔时普贤菩萨欲重宣其义承佛神力观察十方而说颂言。

　　刹种坚固妙庄严广大清净光明藏依止莲华宝海住或有住于香海等。

　　应颂有十分为六段初一颂依住。

　　须弥城树坛墠形一切刹种遍十方种种庄严形相别各各布列而安住。

　　次一形状及布列安住。

　　或有体是净光明或是华藏及宝云或有刹种焰所成安住摩尼不坏藏。

　　灯云焰彩光明等种种无边清净色或有言音以为体是佛所演不思议。

　　或是愿力所出音神变音声为体性一切众生大福业佛功德音亦如是。

　　次三体性。

　　刹种一一差别门不可思议无有尽如是十方皆遍满广大庄严现神力。

　　十方所有广大刹悉来入此世界种虽见十方普入中而实无来无所入。

　　以一刹种入一切一切入一亦无余体相如本无差别无等无量悉周遍。

　　次三颂于三事谓初二句颂所入门次句方所第四句庄严余二偈中广大刹之本相即是分齐广狭此彼相入亦颂趣入初偈以多入一后偈一多互入(此彼相入亦颂趣入故上䟽中释趣入义以为此解于中有二先略属偈文)皆入而无入入则坏缘起不入坏性用(皆入而无入下通释二偈入无入言前偈中有义通后偈故致皆言总有三意初一反释通缘起相由及法性融通二门约缘起门者凡缘起法要有三义一诸缘各异义二互遍相资义三俱存无碍义今云入则坏缘起者反释不入入则失缘则无诸缘各异义言不入则坏性用者反释入义则不得不入不入则不得力用交彻故无互遍相资义则坏用也若具入不入则俱存无碍成缘起门言法性融通门者即性之一字凡法性融通要不坏相而即真性入则坏缘起者无可相入不入则坏性者则性不遍一切法故由不坏相性而能普遍方是法性融通义也)又要由不入方能入耳(二又要由不入方能入者即顺释也亦通二门唯执相说若约缘起门要由诸缘历然不入方能相资遍相入耳若约法性融通门者要由事相历然方随理融入一切法故说若唯约理无可即入)又约体本空故无来无入约相不坏故如本无差以性融相故得互入(三又约体本空下亦顺明而双约性相上第一义相即不入性即能入今此一义独相独性俱不能入要二相融方能入故言若约体空则无来无入者是若唯约性无可即入言约相不坏如本无差者即若唯约事不能即入上二皆不入义以性融相故得互入者即释入义是显正义谓不异理之一事全摄法性时令彼不异理之多事随所依理皆于一中现等一事摄理既尔多事摄理亦然则一事随所依理皆于多中现故得互入是为法性融通门也)。

　　一切国土微尘中普见如来在其所愿海言音若雷震一切众生悉调伏。

　　次一颂无差谓尘容佛海等无差故。

　　佛身周遍一切刹无数菩萨亦充满如来自在无等伦普化一切诸含识。

　　后一颂力持主伴皆是神力任持普化之言兼于法味。

　　尔时普贤菩萨复告大众言诸佛子此十不可说佛刹微尘数香水海在华藏庄严世界海中如天帝网分布而住。

　　第二别明种刹香海双释二章者谓香海依刹海刹种依香海诸刹依刹种亦有长行偈颂长行分三初总举诸海所依二次第别显海种及刹第三总略结释今初也上来虽复但标刹种及刹二章而释依住中皆云依海故列海数此多香海并在刹海地面故云所依言如帝网者大都分布则似车轮其有别者谓帝释殿网贯天珠成以一大珠当心次以其次大珠贯穿匝绕如是展转递绕经百千匝若上下四面四角望之皆行伍相当今此香海虽在地面分布相似又有涉入重重之义故云如也。

　　诸佛子此最中央香水海名无边妙华光以现一切菩萨形摩尼王幢为底。

　　第二诸佛子此最中央下次第别显诸海种刹文分为三初辩中间一海次辩右旋十海后明十海所管之海然十海各管不可说佛刹尘数之海总显则有十不可说佛刹尘数次第说者但有一百一十一海余皆略指今初中央一海文分为二先明香海出华以持刹种后有不可说下明所持世界前中有三初香海名以多华发光故亦由菩萨行华而为因故。

　　出大莲华名一切香摩尼王庄严。

　　二华名谓以香摩尼严此华故又从摩尼底而出生故约法即万行圆明之所成故海能有华故受华名华依于海取海底称(海能有华等者以海名无边妙华光故如莲华池池受华名华依于海者海以摩尼王幢为底故华名摩尼王庄严如泥中华华受泥称)。

　　有世界种而住其上名普照十方炽然宝光明以一切庄严具为体。

　　三种名约事宝光远照故约法其世界种正是所含种子一一皆有大智光明遍照法界义故性德互严故。

　　有不可说佛刹微尘数世界于中布列。

　　第二所持世界中三初总举大数次其最下方下别辩二十层大刹后诸佛子下类结所余初文可知。

　　其最下方有世界名最胜光遍照。

　　第二别辩中准标及结皆有不可说刹尘其别辩中但列十九佛刹尘数为二十重其能绕刹但有二百一十佛刹尘数下当会释二十层即分二十段最下层中文有七事一举名(但有二百一十者第一层一佛刹微尘数世界第二层二佛刹一上加二为三第三层加三为六第四层加四为十第五层加五成十五第六层加六成二十一第七层加七成二十八第八层加八成三十六第九层加九成四十五第十层加十成五十五下十层有五十五上十层一一渐加算数亦有五十五而各有十谓十一十二十三十四等上十层更有一百都有一百五十五并下十层五十五故有二百一十矣问既有二十层何以但云十九佛刹为主刹耶答以最下一层但云一世界非一佛刹尘数世界故云从此一界云此上过一佛刹微尘数世界至第二层故二层共有一佛刹尘数刹耳如竖二千钱为二十百最下取一钱如最下一刹此上过一百取一钱为第二层方共一百尔此上过一百至第三层方是二百乃至二十层方有一千九百文耳故二十层成十九佛刹思之下当会释者即第三会能绕所绕类结之中)。

　　以一切金刚庄严光耀轮为际。

　　二辩际谓世界所据之际如金刚际。

　　依众宝摩尼华而住。

　　三依住若准此名大同刹种所依莲华而旧释云于前无边香海所出华上更有此华持此一界者以例上诸层别有依住故为此释何妨最下依于总华思之。

　　其状犹如摩尼宝形。

　　四形如摩尼者为摩尼状有于八楞似方不方似圆不圆故异下八隅。

　　一切宝华庄严云弥覆其上。

　　五上覆。

　　佛刹微尘数世界周匝围绕种种安住种种庄严。

　　六眷属(六眷属者即经中云种种安布种种庄严是辩眷属刹之相耳)。

　　佛号净眼离垢灯。

　　七本界佛名离二障垢智眼清净照世如灯然佛德无边各随一义二层已去或有八事谓加去此远近故或有九事加纯净言故准此若无此言即通染净此上眷属渐加刹数中间诸事可以准知。

　　此上过佛刹微尘数世界有世界名种种香莲华妙庄严以一切庄严具为际依宝莲华网而住其状犹如师子之座一切宝色珠帐云弥覆其上二佛刹微尘数世界周匝围绕佛号师子光胜照。

　　此上过佛刹微尘数世界有世界名一切宝庄严普照光以香风轮为际依种种宝华璎珞住其形八隅妙光摩尼日轮云而覆其上三佛刹微尘数世界周匝围绕佛号净光智胜幢。

　　此上过佛刹微尘数世界有世界名种种光明华庄严以一切宝王为际依众色金刚尸罗幢海住其状犹如摩尼莲华以金刚摩尼宝光云而覆其上四佛刹微尘数世界周匝围绕纯一清净佛号金刚光明无量精进力善出现。

　　此上过佛刹微尘数世界有世界名普放妙华光以一切宝铃庄严网为际依一切树林庄严宝轮网海住其形普方而多有隅角梵音摩尼王云以覆其上五佛刹微尘数世界周匝围绕佛号香光喜力海。

　　五中云普方者都望即方而一面之中亦有多角隅即是角文体容尔。

　　此上过佛刹微尘数世界有世界名净妙光明以宝王庄严幢为际依金刚宫殿海住其形四方摩尼轮髻帐云而覆其上六佛刹微尘数世界周匝围绕佛号普光自在幢。

　　此上过佛刹微尘数世界有世界名众华焰庄严以种种华庄严为际依一切宝色焰海住其状犹如楼阁之形一切宝色衣真珠栏楯云而覆其上七佛刹微尘数世界周匝围绕纯一清净佛号欢喜海功德名称自在光此上过佛刹微尘数世界有世界名出生威力地以出一切声摩尼王庄严为际依种种宝色莲华座虚空海住其状犹如因陀罗网以无边色华网云而覆其上八佛刹微尘数世界周匝围绕佛号广大名称智海幢。

　　此上过佛刹微尘数世界有世界名出妙音声以心王摩尼庄严轮为际依恒出一切妙音声庄严云摩尼王海住其状犹如梵天身形无量宝庄严师子座云而覆其上九佛刹微尘数世界周匝围绕佛号清净月光明相无能摧伏。

　　此上过佛刹微尘数世界有世界名金刚幢以无边庄严真珠藏宝璎珞为际依一切庄严宝师子座摩尼海住其状周圆十须弥山微尘数一切香摩尼华须弥云弥覆其上十佛刹微尘数世界周匝围绕纯一清净佛号一切法海最胜王。

　　此上过佛刹微尘数世界有世界名恒出现帝青宝光明以极坚牢不可坏金刚庄严为际依种种殊异华海住其状犹如半月之形诸天宝帐云而覆其上十一佛刹微尘数世界周匝围绕佛号无量功德法。

　　此上过佛刹微尘数世界有世界名光明照耀以普光庄严为际依华旋香水海住状如华旋种种衣云而覆其上十二佛刹微尘数世界周匝围绕佛号超释梵。

　　此上过佛刹微尘数世界至此世界名娑婆以金刚庄严为际依种种色风轮所持莲华网住状如虚空以普圆满天宫殿庄严虚空云而覆其上十三佛刹微尘数世界周匝围绕其佛即是毗卢遮那如来世尊。

　　其第十三层主刹即此娑婆言形如虚空者静法云大小乘经并说虚空体无形质不可见相今云有形者回文者误梵本云三曼多(周圆)第嚩皤嚩曩(天宫)伽伽那(虚空)阿楞迦罗(庄严盖覆)僧塞恒那(形状)回文应以形状置周圆之前虚空安天宫之上然后合缀饰云其形周圆以空居天宫庄严之具而覆其上静法此正深有理致今依经通之亦有理在谓空虽无形随俗说故以俗典指空为天谓天为圆穹其形如铁故说天势围平野亦如法华云梵王为众生之父亦随俗说耳(谓天为圆穹者外典说天或谓有形故云天形穹隆其形如铁故天圆地方若庄子云天者自然也则无形质如法华者即第六经药王本事品中云譬如大梵天王为一切众生之父此经亦复如是为一切众生之父以梵王劫初初生后有诸天下降梵王凡夫皆悉妄计梵王为父诸经论皆破为非是外道计今法华经如来自引以譬法华岂佛不知是父为妄故是世尊随俗说耳今亦随俗说天有形于理何违然今䟽意非是不许静法之见但已着在经小有可通即为会释不欲使人轻毁圣教耳)。

　　此上过佛刹微尘数世界有世界名寂静离尘光以一切宝庄严为际依种种宝衣海住其状犹如执金刚形无边色金刚云而覆其上十四佛刹微尘数世界周匝围绕佛号遍法界胜音。

　　此上过佛刹微尘数世界有世界名众妙光明灯以一切庄严帐为际依净华网海住其状犹如卍字之形摩尼树香水海云而覆其上十五佛刹微尘数世界周匝围绕纯一清净佛号不可摧伏力普照幢。

　　第十五云形如卍字者静法云室离靺瑳本非是字乃是德者之相正云吉祥海云众德深广如海益物如云古来三藏误译洛刹曩为恶刹攞遂以相为字故为谬耳然此相以为吉祥万德之所集成因目为万意在语略义含合云万相耳余并易了(误译洛刹曩者洛刹曩此云相也恶刹攞此云字也声势相近故使有误梵本是室利跊蹉洛刹曩合云吉祥海云相也然此相下䟽出古德以吉祥海云为万所由合云万相者即结成静法正义纵汝吉祥海云为万合言万相不合云万字)。

　　此上过佛刹微尘数世界有世界名清净光遍照以无尽宝云摩尼王为际依种种香焰莲华海住其状犹如龟甲之形圆光摩尼轮栴檀云而覆其上十六佛刹微尘数世界周匝围绕佛号清净日功德眼。

　　此上过佛刹微尘数世界有世界名宝庄严藏以一切众生形摩尼王为际依光明藏摩尼王海住其形八隅以一切轮围山宝庄严华树网弥覆其上十七佛刹微尘数世界周匝围绕佛号无碍智光明遍照十方。

　　此上过佛刹微尘数世界有世界名离尘以一切殊妙相庄严为际依众妙华师子座海住状如珠璎以一切宝香摩尼王圆光云而覆其上十八佛刹微尘数世界周匝围绕纯一清净佛号无量方便最胜幢。

　　此上过佛刹微尘数世界有世界名清净光普照以出无尽宝云摩尼王为际依无量色香焰须弥山海住其状犹如宝华旋布以无边色光明摩尼王帝青云而覆其上十九佛刹微尘数世界周匝围绕佛号普照法界虚空光。

　　此上过佛刹微尘数世界有世界名妙宝焰以普光明日月宝为际依一切诸天形摩尼王海住其状犹如宝庄严具以一切宝衣幢云及摩尼灯藏网而覆其上二十佛刹微尘数世界周匝围绕纯一清净佛号福德相光明。

　　诸佛子此遍照十方炽然宝光明世界种有如是等不可说佛刹微尘数广大世界。

　　第三类结所余此中非唯结数兼总显上文所依住等文分为四一总结都数二各各所依下结形类三此一一下结眷属四如是所说下彰其所在今初即举本刹种结有若干此所结刹定是主刹以下文指此不可说佛刹更有两重绕故其直上中间但有十九佛刹而结有不可说者以傍论故不尔岂一刹种最下唯一主刹故知如向所说主刹横竖共论有不可说故下结其所在云及在香水河中思之(此所结刹者以昔人云经言此一一世界者此上二百一十佛刹尘数之刹耳非此上不可说佛刹尘数之刹也以二百一十尘数刹为所绕两重绕竟方有不可说耳故立理云若不将此以会大数一即此刹种中非唯有不可说刹尘数广大世界二即三处说数相违释曰此公意云若所绕已有不可说佛刹尘数更加两重绕刹则有众多不可说佛刹尘刹也言三处说数相违者一是标中有不可说二中间说但有二百一十三是结文两重能绕初则有不可说后则有无量不可说中间则不满不可说故相违也此释亦似有理而经此一一言远承于前二百一十殊已隔越文中既云如是有不可说佛刹微尘数佛刹即云此一一世界各有十佛刹微尘数广大世界周匝围绕明知合绕前不可说也又以二百一十为所绕者前中间说刹但超间明有二百一十望其文意直上十九佛刹尘[婁*殳]之刹一一各有众多佛刹围绕应有不可说不可说也何者且如最下一刹已有一佛刹微尘数佛刹围绕向上过一佛刹微尘[婁*殳]世界方至第二层一刹有二佛刹微尘[婁*殳]世界围绕此第一层向上至第二层中间诸刹何以无绕刹无绕则刹网不成故知直上一佛刹尘数之刹一一皆应有绕不能具说故有超过举二十重耳既最下层一刹有一佛刹尘数刹绕此上次第二刹更加一刹为能绕第三亦加一刹如是渐上至百加百至千加千至万加万至满佛刹尘数到第二层还加一佛刹微尘数刹为能绕故有二佛刹尘数刹绕如是乃至第二十层亦复如是一一渐增故但直上至一佛刹尘数世界并其能绕已有众多佛刹尘数个佛刹微尘数世界不可知数且就一期之数云不可说耳明知所绕定是生刹若尔云何不与标文相违标文但云一刹种有不可说佛刹微尘数世界故既加两重能绕多多故答此有二意一言不可说者就主标耳二者其两重能绕并不出不可说刹尘刹中何者观其文意但是诸刹互为主伴为相绕耳如百人共聚一人为主则九十九人绕之余九十九人一一为主时皆得九十九人绕之若不尔者最下一刹已有一佛刹尘数世界围绕此能绕刹更有两重能绕已有不可说不可说刹尘数刹也思之明知互为主伴则本数不增)。

　　各各所依住各各形状各各体性各各方面各各趣入各各庄严各各分齐各各行列各各无差别各各力加持周匝围绕。

　　二结形类中初三列十门既言周匝围绕则知旁去(而䟽言傍去者经中现说下狭上阔如倒立浮图倒安雁齿亦合更说上尖下广如正浮图仰安雁齿则上下栉比皆悉周满间无空处方为刹网上下四周皆悉相当经欲拣别诸重不能备举故且增数说绕刹殊又欲令斜望相当故为此说所以梵网经云世界不同犹如网孔若但取二百一十以为所绕殊非得意)。

　　所谓十佛刹微尘数回转形世界十佛刹微尘数江河形世界十佛刹微尘数旋流形世界十佛刹微尘数轮辋形世界十佛刹微尘数坛墠形世界十佛刹微尘数树林形世界十佛刹微尘数楼观形世界十佛刹微尘数尸罗幢形世界十佛刹微尘数普方形世界十佛刹微尘数胎藏形世界十佛刹微尘数莲华形世界十佛刹微尘数佉勒迦形世界十佛刹微尘数种种众生形世界十佛刹微尘数佛相形世界十佛刹微尘数圆光形世界十佛刹微尘数云形世界十佛刹微尘数网形世界十佛刹微尘数门闼形世界。

　　二所谓下广说十门形状有十八事望前刹种形中阙须弥山形及严具形余皆全同但此约刹为异耳。

　　如是等有不可说佛刹微尘数。

　　三如是等下结归都数。

　　此一一世界各有十佛刹微尘数广大世界周匝围绕此诸世界一一复有如上所说微尘数世界而为眷属。

　　三结眷属中然有两重主伴此一一者指上不可说尘数也若望前文主刹直上绕数渐增今总相说故云一一各有十刹尘也又是欲显无尽义故一一复有如上所说微尘数者如上之言文含二义一即总指前能绕所绕之数绕一世界不欲繁文故云如上二者如上亦用十佛刹为能绕也依此则似译人文繁理隐何不言一一复有十佛刹尘数耶若依前义则译者之妙(依此则似者若言十佛刹但有三字今云如上所说则有四字故为文繁但云如上所说言不分明即是理隐若依前义者能绕所绕其[婁*殳]既多但云如上则言省略故云妙耳虽有二释䟽意存第二释但用十佛刹尘数而为能绕为顺经宗明无尽故前后体势类皆然故余如䟽文细寻可见)。

　　如是所说一切世界皆在此无边妙华光香水海及围绕此海香水河中。

　　四彰所在即最中香海既言及在香水河明知傍去。

　　大方广佛华严经䟽钞会本第八之二

　　音释

　　轮辋

　　(辋音罔车辋也)。

　　坛墠

　　(坛唐千切祭场也墠土演切除地以祭曰墠)。

　　佉

　　(丘迦切)。

　　卍

　　(音万按卍字本非是字武后长寿二年权制此文著于天枢音之为万谓吉祥万德之所集也)。

　　分齐

　　(分符问切齐才诣切分齐限量也)。

　　岛屿

　　(岛睹老切海中山也屿象吕切海中洲也)。

　　𧔧

　　(敷容切与𧊵同)。

　　狭

　　(胡夹切与狭同)。

　　褶𧜼

　　(褶陟叶切𧜼达协切)。

　　篅

　　(重圆切音椽竹囤盛谷者)。
乾隆藏第 130 册 No. 1557 大方广佛华严经疏钞会本(第1卷-第17卷)


　　大方广佛华严经䟽钞会本第九　假五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时普贤菩萨复告大众言诸佛子此无边妙华光香水海东。

　　第二明右旋十海即绕处中之海有其十也各有种刹十海即为十段今初第一离垢焰藏海文二先牒中海以定方即是所绕从东为首。

　　次有香水海名离垢焰藏出大莲华名一切香摩尼王妙庄严有世界种而住其上名遍照刹旋以菩萨行吼音为体。

　　二次有下明能绕之海于中二先明海华刹种。

　　此中最下方。

　　后此中最下方下明种所持刹有二十重下九海例然今第一海二十重中各有七事一相去远近。

　　有世界名宫殿庄严幢。

　　二刹名。

　　其形四方。

　　三形状。

　　依一切宝庄严海住。

　　四所依。

　　莲华光网云弥覆其上。

　　五上覆。

　　佛刹微尘数世界围绕纯一清净。

　　六眷属。

　　佛号眉间光遍照。

　　七佛号或有说体或说清净即或八或九其第一重无去远近但有最下方言然文并可知有难即释。

　　此上过佛刹微尘数世界有世界名德华藏其形周圆依一切宝华蕊海住真珠幢师子座云弥覆其上二佛刹微尘数世界围绕佛号一切无边法海慧。

　　此上过佛刹微尘数世界有世界名善变化妙香轮形如金刚依一切宝庄严铃网海住种种庄严圆光云弥覆其上三佛刹微尘数世界围绕佛号功德相光明普照。

　　此上过佛刹微尘数世界有世界名妙色光明其状犹如摩尼宝轮依无边色宝香水海住普光明真珠楼阁云弥覆其上四佛刹微尘数世界围绕纯一清净佛号善眷属出兴遍照。

　　此上过佛刹微尘数世界有世界名善盖覆状如莲华依金刚香水海住离尘光明香水云弥覆其上五佛刹微尘数世界围绕佛号法喜无尽慧。

　　此上过佛刹微尘数世界有世界名尸利华光轮其形三角依一切坚固宝庄严海住菩萨摩尼冠光明云弥覆其上六佛刹微尘数世界围绕佛号清净普光明。

　　此上过佛刹微尘数世界有世界名宝莲华庄严形如半月依一切莲华庄严海住一切宝华云弥覆其上七佛刹微尘数世界围绕纯一清净佛号功德华清净眼。

　　此上过佛刹微尘数世界有世界名无垢焰庄严其状犹如宝灯行列依宝焰藏海住常雨香水种种身云弥覆其上八佛刹微尘数世界围绕佛号慧力无能胜。

　　此上过佛刹微尘数世界有世界名妙梵音形如卍字依宝衣幢海住一切华庄严帐云弥覆其上九佛刹微尘数世界围绕佛号广大目如空中净月。

　　此上过佛刹微尘数世界有世界名微尘数音声其状犹如因陀罗网依一切宝水海住一切乐音宝盖云弥覆其上十佛刹微尘数世界围绕纯一清净佛号金色须弥灯。

　　此上过佛刹微尘数世界有世界名宝色庄严形如卍字依帝释形宝王海住日光明华云弥覆其上十一佛刹微尘数世界围绕佛号迥照法界光明智。

　　此上过佛刹微尘数世界有世界名金色妙光其状犹如广大城郭依一切宝庄严海住道场宝华云弥覆其上十二佛刹微尘数世界围绕佛号宝灯普照幢。

　　此上过佛刹微尘数世界有世界名遍照光明轮状如华旋依宝衣旋海住佛音声宝王楼阁云弥覆其上十三佛刹微尘数世界围绕纯一清净佛号莲华焰遍照。

　　此上过佛刹微尘数世界有世界名宝藏庄严状如四洲依宝璎珞须弥住宝焰摩尼云弥覆其上十四佛刹微尘数世界围绕佛号无尽福开敷华。

　　其第十四重中云形如四洲者水中可居曰洲准俱舍东洲如半月南洲如车西洲如满月北洲畟方四洲形异而云如者则全似此界此中文无标结大数准例可知耳(准俱舍云者略其义耳具足颂云东毗提诃洲其形如半月三边如赡部南边二百半南赡部如车三边各二千南边三百半西瞿陁尼洲其相圆无缺迳二千五百周围此三倍北俱卢畟方面各二千等则北阔南狭余可知故结云四洲相殊从今云如者上举论为问今为会释言似此界者如四洲安布是一佛居今此世界同此四洲之界此中文无标结大[婁*殳]等者例中间海如第八经末)。

　　此上过佛刹微尘数世界有世界名如镜像普现其状犹如阿修罗身依金刚莲华海住宝冠光影云弥覆其上十五佛刹微尘数世界围绕佛号甘露音。

　　此上过佛刹微尘数世界有世界名栴檀月其形八隅依金刚栴檀宝海住真珠华摩尼云弥覆其上十六佛刹微尘数世界围绕纯一清净佛号最胜法无等智。

　　此上过佛刹微尘数世界有世界名离垢光明其状犹如香水旋流依无边色宝光海住妙香光明云弥覆其上十七佛刹微尘数世界围绕佛号遍照虚空光明音。

　　此上过佛刹微尘数世界有世界名妙华庄严其状犹如旋绕之形依一切华海住一切乐音摩尼云而覆其上十八佛刹微尘数世界围绕佛号普现胜光明。

　　此上过佛刹微尘数世界有世界名胜音庄严其状犹如师子之座依金师子座海住众色莲华藏师子座云弥覆其上十九佛刹微尘数世界围绕佛号无边功德称普光明。

　　此上过佛刹微尘数世界有世界名高胜灯状如佛掌依宝衣服香幢海住日轮普照宝王楼阁云弥覆其上二十佛刹微尘数世界围绕纯一清净佛号普照虚空灯。

　　诸佛子此离垢焰藏香水海南。

　　第二从诸佛子此离垢焰藏海南下第二无尽光明轮海此下九海文皆有二先牒前海为所依后有香水海下明能依之海皆不牒中海为所绕故云南也第三海去但言右旋又不云南者十海如环绕于中海故不正南也如以十叠绕于一盘方所可见又第二已去或无莲华者前总释种中云或有依莲华住或有依海故或无也。

　　次有香水海名无尽光明轮世界种名佛幢庄严以一切佛功德海音声为体。

　　后能依之海文亦有二先明海华刹种。

　　此中最下方有世界名爱见华状如宝轮依摩尼树藏宝王海住化现菩萨形宝藏云而覆其上佛刹微尘数世界围绕纯一清净佛号莲华光欢喜面。

　　此上过佛刹微尘数世界有世界名妙音佛号须弥宝灯。

　　此上过佛刹微尘数世界有世界名众宝庄严光佛号法界音声幢。

　　此上过佛刹微尘数世界有世界名香藏金刚佛号光明音。

　　此上过佛刹微尘数世界有世界名净妙音佛号最胜精进力。

　　此上过佛刹微尘数世界有世界名宝莲华庄严佛号法城云雷音。

　　此上过佛刹微尘数世界有世界名与安乐佛号大名称智慧灯。

　　此上过佛刹微尘数世界有世界名无垢网佛号师子光功德海。

　　此上过佛刹微尘数世界有世界名华林幢遍照佛号大智莲华光。

　　此上过佛刹微尘数世界有世界名无量庄严佛号普眼法界幢。

　　此上过佛刹微尘数世界有世界名普光明庄严佛号胜智大商主。

　　此上过佛刹微尘数世界有世界名华王佛号月光幢。

　　此上过佛刹微尘数世界有世界名离垢藏佛号清净觉。

　　此上过佛刹微尘数世界有世界名宝光明佛号一切智虚空灯。

　　此上过佛刹微尘数世界有世界名出生宝璎珞佛号诸度福海相光明。

　　此上过佛刹微尘数世界有世界名妙轮遍覆佛号调伏一切染着心令欢喜。

　　此上过佛刹微尘数世界有世界名宝华幢佛号广博功德音大名称。

　　此上过佛刹微尘数世界有世界名无量庄严佛号平等智光明功德海。

　　此上过佛刹微尘数世界有世界名无尽光庄严幢状如莲华依一切宝网海住莲华光摩尼网而覆其上二十佛刹微尘数世界围绕纯一清净佛号法界净光明。

　　此中最下方下所持之刹二十重中初一世界文即有七后一文八加纯净故中间唯三谓相去数量刹名佛号余八海例然已辩二海。

　　诸佛子此无尽光明轮香水海右旋。

　　第三金刚宝焰光明海。

　　次有香水海名金刚宝焰光世界种名佛光庄严藏以称说一切如来名音声为体。

　　此中最下方有世界名宝焰莲华其状犹如摩尼色眉间毫相依一切宝色水旋海住一切庄严楼阁云弥覆其上佛刹微尘数世界围绕纯一清净佛号无垢宝光明。

　　此上过佛刹微尘数世界有世界名光焰藏佛号无碍自在智慧光。

　　此上过佛刹微尘数世界有世界名宝轮妙庄严佛号一切宝光明。

　　此上过佛刹微尘数世界有世界名栴檀树华幢佛号清净智光明。

　　此上过佛刹微尘数世界有世界名佛刹妙庄严佛号广大欢喜音。

　　此上过佛刹微尘数世界有世界名妙光庄严佛号法界自在智。

　　此上过佛刹微尘数世界有世界名无边相佛号无碍智。

　　此上过佛刹微尘数世界有世界名焰云幢佛号演说不退轮。

　　此上过佛刹微尘数世界有世界名众宝庄严清净轮佛号离垢华光明。

　　此上过佛刹微尘数世界有世界名广大出离佛号无碍智日眼。

　　此上过佛刹微尘数世界有世界名妙庄严金刚座佛号法界智大光明。

　　此上过佛刹微尘数世界有世界名智慧普庄严佛号智炬光明王。

　　此上过佛刹微尘数世界有世界名莲华池深妙音佛号一切智普照。

　　此上过佛刹微尘数世界有世界名种种色光明佛号普光华王云。

　　此上过佛刹微尘数世界有世界名妙宝幢佛号功德光。

　　此上过佛刹微尘数世界有世界名摩尼华毫相光佛号普音云。

　　此上过佛刹微尘数世界有世界名甚深海佛号十方众生主。

　　此上过佛刹微尘数世界有世界名须弥光佛号法界普智音。

　　此上过佛刹微尘数世界有世界名金莲华佛号福德藏普光明。

　　此上过佛刹微尘数世界有世界名宝庄严藏形如卍字依一切香摩尼庄严树海住清净光明云弥覆其上二十佛刹微尘数世界围绕纯一清净佛号大变化光明网。

　　诸佛子此金刚宝焰香水海右旋。

　　第四帝青宝庄严海。

　　次有香水海名帝青宝庄严世界种名光照十方依一切妙庄严莲华香云住以无边佛音声为体。

　　于此最下方有世界名十方无尽色藏轮其状周回有无量角依无边色一切宝藏海住因陀罗网而覆其上佛刹微尘数世界围绕纯一清净佛号莲华眼光明遍照。

　　此上过佛刹微尘数世界有世界名净妙庄严藏佛号无上慧大师子。

　　此上过佛刹微尘数世界有世界名出现莲华座佛号遍照法界光明王。

　　此上过佛刹微尘数世界有世界名宝幢音佛号大功德普名称。

　　此上过佛刹微尘数世界有世界名金刚宝庄严藏佛号莲华日光明。

　　此上过佛刹微尘数世界有世界名因陀罗华月佛号法自在智慧幢。

　　此上过佛刹微尘数世界有世界名妙轮藏佛号大喜清净音。

　　此上过佛刹微尘数世界有世界名妙音藏佛号大力善商主。

　　此上过佛刹微尘数世界有世界名清净月佛号须弥光智慧力。

　　此上过佛刹微尘数世界有世界名无边庄严相佛号方便愿净月光。

　　此上过佛刹微尘数世界有世界名妙华音佛号法海大愿音。

　　此上过佛刹微尘数世界有世界名一切宝庄严佛号功德宝光明相。

　　此上过佛刹微尘数世界有世界名坚固地佛号美音最胜天。

　　此上过佛刹微尘数世界有世界名普光善化佛号大精进寂静慧。

　　此上过佛刹微尘数世界有世界名善守护庄严行佛号见者生欢喜。

　　此上过佛刹微尘数世界有世界名栴檀宝华藏佛号甚深不可动智慧光遍照。

　　此上过佛刹微尘数世界有世界名现种种色相海佛号普放不思议胜义王光明。

　　此上过佛刹微尘数世界有世界名化现十方大光明佛号胜功德威光无与等。

　　此上过佛刹微尘数世界有世界名须弥云幢佛号极净光明眼。

　　此上过佛刹微尘数世界有世界名莲华遍照其状周圆依无边色众妙香摩尼海住一切乘庄严云而覆其上二十佛刹微尘数世界围绕纯一清净佛号解脱精进日。

　　诸佛子此帝青宝庄严香水海右旋。

　　第五金刚轮庄严底海。

　　次有香水海名金刚轮庄严底世界种名妙间错因陀罗网普贤智所生音声为体。

　　此中最下方有世界名莲华网其状犹如须弥山形依众妙华山幢海住佛境界摩尼王帝网云而覆其上佛刹微尘数世界围绕纯一清净佛号法身普觉慧。

　　此上过佛刹微尘数世界有世界名无尽日光明佛号最胜大觉慧。

　　此上过佛刹微尘数世界有世界名普放妙光明佛号大福云无尽力。

　　此上过佛刹微尘数世界有世界名树华幢佛号无边智法界音。

　　此上过佛刹微尘数世界有世界名真珠盖佛号波罗蜜师子频申。

　　此上过佛刹微尘数世界有世界名无边音佛号一切智妙觉慧。

　　此上过佛刹微尘数世界有世界名普见树峰佛号普现众生前。

　　此上过佛刹微尘数世界有世界名师子帝网光佛号无垢日金色光焰云。

　　此上过佛刹微尘数世界有世界名众宝间错佛号帝幢最胜慧。

　　此上过佛刹微尘数世界有世界名无垢光明地佛号一切力清净月。

　　此上过佛刹微尘数世界有世界名恒出叹佛功德音佛号如虚空普觉慧。

　　此上过佛刹微尘数世界有世界名高焰藏佛号化现十方大云幢。

　　此上过佛刹微尘数世界有世界名光严道场佛号无等智遍照。

　　此上过佛刹微尘数世界有世界名出生一切宝庄严佛号广度众生神通王。

　　此上过佛刹微尘数世界有世界名光严妙宫殿佛号一切义成广大慧。

　　此上过佛刹微尘数世界有世界名离尘寂静佛号不唐现。

　　此上过佛刹微尘数世界有世界名摩尼华幢佛号悦意吉祥音。

　　此上过佛刹微尘数世界有世界名普云藏其状犹如楼阁之形依种种宫殿香水海住一切宝灯云弥覆其上二十佛刹微尘数世界围绕纯一清净佛号最胜觉神通王。

　　诸佛子此金刚轮庄严底香水海右旋。

　　第六莲华因陀罗网海。

　　次有香水海名莲华因陀罗网世界种名普现十方影依一切香摩尼庄严莲华住一切佛智光音声为体。

　　此中最下方有世界名众生海宝光明其状犹如真珠之藏依一切摩尼璎珞海旋住水光明摩尼云而覆其上佛刹微尘数世界围绕纯一清净佛号不思议功德遍照月。

　　此上过佛刹微尘数世界有世界名妙香轮佛号无量力幢。

　　此上过佛刹微尘数世界有世界名妙光轮佛号法界光音觉悟慧。

　　此上过佛刹微尘数世界有世界名吼声摩尼幢佛号莲华光恒垂妙臂。

　　此上过佛刹微尘数世界有世界名极坚固轮佛号不退转功德海光明。

　　此上过佛刹微尘数世界有世界名众行光庄严佛号一切智普胜尊。

　　此上过佛刹微尘数世界有世界名师子座遍照佛号师子光无量力觉慧。

　　此上过佛刹微尘数世界有世界名宝焰庄严佛号一切法清净智。

　　此上过佛刹微尘数世界有世界名无量灯佛号无忧相。

　　此上过佛刹微尘数世界有世界名常闻佛音佛号自然胜威光。

　　此上过佛刹微尘数世界有世界名清净变化佛号金莲华光明。

　　此上过佛刹微尘数世界有世界名普入十方佛号观法界频申慧。

　　此上过佛刹微尘数世界有世界名炽然焰佛号光焰树紧那罗王。

　　此上过佛刹微尘数世界有世界名香光遍照佛号香灯善化王。

　　此上过佛刹微尘数世界有世界名无量华聚轮佛号普现佛功德。

　　此上过佛刹微尘数世界有世界名众妙普清净佛号一切法平等神通王。

　　此上过佛刹微尘数世界有世界名金光海佛号十方自在大变化。

　　此上过佛刹微尘数世界有世界名真珠华藏佛号法界宝光明不可思议慧。

　　此上过佛刹微尘数世界有世界名帝释须弥师子座佛号胜力光。

　　此上过佛刹微尘数世界有世界名无边宝普照其形四方依华林海住普雨无边色摩尼王帝网而覆其上二十佛刹微尘数世界围绕纯一清净佛号遍照世间最胜音。

　　诸佛子此莲华因陀罗网香水海右旋。

　　第七积集宝香藏海。

　　次有香水海名积集宝香藏世界种名一切威德庄严以一切佛法轮音声为体。

　　此中最下方有世界名种种出生形如金刚依种种金刚山幢住金刚宝光云而覆其上佛刹微尘数世界围绕纯一清净佛号莲华眼。

　　此上过佛刹微尘数世界有世界名喜见音佛号生喜乐。

　　此上过佛刹微尘数世界有世界名宝庄严幢佛号一切智。

　　此上过佛刹微尘数世界有世界名多罗华普照佛号无垢寂妙音。

　　此上过佛刹微尘数世界有世界名变化光佛号清净空智慧月。

　　此上过佛刹微尘数世界有世界名众妙间错佛号开示福德海密云相。

　　此上过佛刹微尘数世界有世界名一切庄严具妙音声佛号欢喜云。

　　此上过佛刹微尘数世界有世界名莲华池佛号名称幢。

　　此上过佛刹微尘数世界有世界名一切宝庄严佛号频申观察眼。

　　此上过佛刹微尘数世界有世界名净妙华佛号无尽金刚智。

　　此上过佛刹微尘数世界有世界名莲华庄严城佛号日藏眼普光明。

　　此上过佛刹微尘数世界有世界名无量树峰佛号一切法雷音。

　　此上过佛刹微尘数世界有世界名日光明佛号开示无量智。

　　此上过佛刹微尘数世界有世界名依止莲华叶佛号一切福德山。

　　此上过佛刹微尘数世界有世界名风普持佛号日曜根。

　　此上过佛刹微尘数世界有世界名光明显现佛号身光普照。

　　此上过佛刹微尘数世界有世界名香雷音金刚宝普照佛号最胜华开敷相。

　　此上过佛刹微尘数世界有世界名帝网庄严形如栏楯依一切庄严海住光焰楼阁云弥覆其上二十佛刹微尘数世界围绕纯一清净佛号示现无畏云。

　　诸佛子此积集宝香藏香水海右旋。

　　第八宝庄严海。

　　次有香水海名宝庄严世界种名普无垢以一切微尘中佛刹神变声为体。

　　此中最下方有世界名净妙平坦形如宝身依一切宝光轮海住种种栴檀摩尼真珠云弥覆其上佛刹微尘数世界围绕纯一清净佛号难摧伏无等幢。

　　此上过佛刹微尘数世界有世界名炽然妙庄严佛号莲华慧神通王。

　　此上过佛刹微尘数世界有世界名微妙相轮幢佛号十方大名称无尽光。

　　此上过佛刹微尘数世界有世界名焰藏摩尼妙庄严佛号大智慧见闻皆欢喜。

　　此上过佛刹微尘数世界有世界名妙华庄严佛号无量力最胜智。

　　此上过佛刹微尘数世界有世界名出生净微尘佛号超胜梵。

　　此上过佛刹微尘数世界有世界名普光明变化香佛号香象金刚大力势。

　　此上过佛刹微尘数世界有世界名光明旋佛号义成善名称。

　　此上过佛刹微尘数世界有世界名宝璎珞海佛号无比光遍照。

　　此上过佛刹微尘数世界有世界名妙华灯幢佛号究竟功德无碍慧灯。

　　此上过佛刹微尘数世界有世界名善巧庄严佛号慧日波罗密。

　　此上过佛刹微尘数世界有世界名栴檀华普光明佛号无边慧法界音。

　　此上过佛刹微尘数世界有世界名帝网幢佛号灯光迥照。

　　此上过佛刹微尘数世界有世界名净华轮佛号法界日光明。

　　此上过佛刹微尘数世界有世界名大威曜佛号无边功德海法轮音。

　　此上过佛刹微尘数世界有世界名同安住宝莲华池佛号开示入不可思议智。

　　此上过佛刹微尘数世界有世界名平坦地佛号功德宝光明王。

　　此上过佛刹微尘数世界有世界名香摩尼聚佛号无尽福德海妙庄严。

　　此上过佛刹微尘数世界有世界名微妙光明佛号无等力普遍音。

　　此上过佛刹微尘数世界有世界名十方普坚固庄严照耀其形八隅依心王摩尼轮海住一切宝庄严帐云弥覆其上二十佛刹微尘数世界围绕纯一清净佛号普眼大明灯诸佛子此宝庄严香水海右旋。

　　第九金刚宝聚海。

　　次有香水海名金刚宝聚世界种名法界行以一切菩萨地方便法音声为体。

　　此中最下方有世界名净光照耀形如珠贯依一切宝色珠璎海住菩萨珠髻光明摩尼云而覆其上佛刹微尘数世界围绕纯一清净佛号最胜功德光。

　　此上过佛刹微尘数世界有世界名妙盖佛号法自在慧。

　　此上过佛刹微尘数世界有世界名宝庄严师子座佛号大龙渊。

　　此上过佛刹微尘数世界有世界名出现金刚座佛号升师子座莲华台。

　　此上过佛刹微尘数世界有世界名莲华胜音佛号智光普开悟。

　　此上过佛刹微尘数世界有世界名善惯习佛号持地妙光王。

　　此上过佛刹微尘数世界有世界名喜乐音佛号法灯王。

　　此上过佛刹微尘数世界有世界名摩尼藏因陀罗网佛号不空见。

　　此上过佛刹微尘数世界有世界名众妙地藏佛号焰身幢。

　　此上过佛刹微尘数世界有世界名金光轮佛号净治众生行。

　　此上过佛刹微尘数世界有世界名须弥山庄严佛号一切功德云普照。

　　此上过佛刹微尘数世界有世界名众树形佛号宝华相净月觉。

　　此上过佛刹微尘数世界有世界名无怖畏佛号最胜金光炬。

　　此上过佛刹微尘数世界有世界名大名称龙王幢佛号观等一切法。

　　此上过佛刹微尘数世界有世界名示现摩尼色佛号变化日。

　　此上过佛刹微尘数世界有世界名光焰灯庄严佛号宝盖光遍照。

　　此上过佛刹微尘数世界有世界名香光云佛号思惟慧。

　　此上过佛刹微尘数世界有世界名无怨仇佛号精进胜慧海。

　　此上过佛刹微尘数世界有世界名一切庄严具光明幢佛号普现悦意莲华自在王。

　　此上过佛刹微尘数世界有世界名毫相庄严形如半月依须弥山摩尼华海住一切庄严炽盛光摩尼王云而覆其上二十佛刹微尘数世界围绕纯一清净佛号清净眼。

　　诸佛子此金刚宝聚香水海右旋。

　　第十天城宝堞海。

　　次有香水海名天城宝堞世界种名灯焰光明以普示一切平等法轮音为体。

　　此中最下方有世界名宝月光焰轮形如一切庄严具依一切宝庄严华海住琉璃色师子座云而覆其上佛刹微尘数世界围绕纯一清净佛号日月自在光。

　　此上过佛刹微尘数世界有世界名须弥宝光佛号无尽法宝幢。

　　此上过佛刹微尘数世界有世界名众妙光明幢佛号大华聚。

　　此上过佛刹微尘数世界有世界名摩尼光明华佛号人中最自在。

　　此上过佛刹微尘数世界有世界名普音佛号一切智遍照。

　　此上过佛刹微尘数世界有世界名大树紧那罗音佛号无量福德自在龙。

　　此上过佛刹微尘数世界有世界名无边净光明佛号功德宝华光。

　　此上过佛刹微尘数世界有世界名最胜音佛号一切智庄严。

　　此上过佛刹微尘数世界有世界名众宝间饰佛号宝焰须弥山。

　　此上过佛刹微尘数世界有世界名清净须弥音佛号出现一切行光明。

　　此上过佛刹微尘数世界有世界名香水盖佛号一切波罗密无碍海。

　　此上过佛刹微尘数世界有世界名师子华网佛号宝焰幢。

　　此上过佛刹微尘数世界有世界名金刚妙华灯佛号一切大愿光。

　　此上过佛刹微尘数世界有世界名一切法光明地佛号一切法广大真实义。

　　此上过佛刹微尘数世界有世界名真珠末平坦庄严佛号胜慧光明网。

　　此上过佛刹微尘数世界有世界名琉璃华佛号宝积幢。

　　此上过佛刹微尘数世界有世界名无量妙光轮佛号大威力智海藏。

　　此上过佛刹微尘数世界有世界名明见十方佛号净修一切功德幢。

　　此上过佛刹微尘数世界有世界名可爱乐梵音形如佛手依宝光网海住菩萨身一切庄严云而覆其上二十佛刹微尘数世界围绕纯一清净佛号普照法界无碍光。

　　文并可知有欲解释刹中佛名足可留思(按疏初云各有刹种十海及明二十重云下九海例然及二海中标明世界数量刹名等又云余八海例然总结又云文并可知故九海科原藏悉略今遵原藏不欲繁文)。

　　大方广佛华严经䟽钞会本第九

　　音释

　　惯习

　　(惯古患切亦习也)。

　　怨仇

　　(怨于袁切仇时流切)。

　　宝堞

　　(堞音叠城上女墙也)。

　　畟

　　(初力切音测利器之状)。
乾隆藏第 130 册 No. 1557 大方广佛华严经疏钞会本(第1卷-第17卷)


　　大方广佛华严经䟽钞会本第十　假六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时普贤菩萨复告大众言诸佛子彼离垢焰藏香水海东。

　　第三大假从第十经去明十海所管之海一海各管不可说佛刹尘数现文但各说十即为百海亦有刹种及所持刹十海即为十段但记次前十海之名此文居然易了十段中一一有二谓先标能管之海以定方。

　　次有香水海名变化微妙身此海中有世界种名善布差别方。

　　次有香水海名金刚眼幢世界种名庄严法界桥。

　　次有香水海名种种莲华妙庄严世界种名恒出十方变化。

　　次有香水海名无间宝王轮世界种名宝莲华茎密云。

　　次有香水海名妙香焰普庄严世界种名毗卢遮那变化行。

　　次有香水海名宝末阎浮幢世界种名诸佛护念境界。

　　次有香水海名一切色炽然光世界种名最胜光遍照。

　　次有香水海名一切庄严具境界世界种名宝焰灯。

　　后次有下列所管之海次第于所管中各有三节初从能管海边邻次列九唯第一段九中阙一。

　　如是等不可说佛刹微尘数香水海。

　　二如是等下总结一海所管之大数。

　　其最近轮围山香水海名玻璃地世界种名常放光明以世界海清净劫音声为体。

　　三其最近下广说最近轮围一海于中文皆有二初举海种名体。

　　此中最下方有世界名可爱乐净光幢佛刹微尘数世界围绕纯一清净佛号最胜三昧精进慧。

　　第二此中最下方下所持之刹亦皆二十重于中超间文有四节一举下层。

　　此上过十佛刹微尘数世界与金刚幢世界齐等有世界名香庄严幢十佛刹微尘数世界围绕纯一清净佛号无障碍法界灯。

　　二超至第十等金刚幢者即中央香海刹种中第十重刹。

　　此上过三佛刹微尘数世界与娑婆世界齐等有世界名放光藏佛号遍法界无障碍慧明。

　　三更超至第十三者以等此中央娑婆故。

　　此上过七佛刹微尘数世界至此世界种最上方有世界名最胜身香二十佛刹微尘数世界围绕纯一清净佛号觉分华。

　　四更至第二十重者以最上故言最上者刹种最上若云二十重最上何以得此最上之名设不欲繁文何以不加乃至最上耶然超间者意存略故云齐等者恐失次故又上下横竖皆相当故又此随所管海有不可说皆望本能管之海方面一道布列故下但云此海之外不言右旋等。

　　诸佛子彼无尽光明轮香水海外。

　　次有香水海名具足妙光世界种名遍无垢次有香水海名光耀盖世界种名无边普庄严。

　　次有香水海名妙宝庄严世界种名香摩尼轨度形。

　　次有香水海名出佛音声世界种名善建立庄严。

　　次有香水海名香幢须弥藏世界种名光明遍满。

　　次有香水海名栴檀妙光明世界种名华焰轮。

　　次有香水海名风力持世界种名宝焰云幢次有香水海名帝释身庄严世界种名真珠藏。

　　次有香水海名平坦严净世界种名毗琉璃末种种庄严。

　　如是等不可说佛刹微尘数香水海。

　　其最近轮围山香水海名妙树华世界种名出生诸方广大刹以一切佛摧伏魔音为体此中最下方有世界名焰炬幢佛号世间功德海。

　　此上过十佛刹微尘数世界与金刚幢世界齐等有世界名出生宝佛号师子力宝云。

　　此上与娑婆世界齐等有世界名衣服幢佛号一切智海王。

　　于此世界种最上方有世界名宝璎珞师子光明佛号善变化莲华幢。

　　诸佛子彼金刚焰光明香水海外。

　　次有香水海名一切庄严具莹饰幢世界种名清净行庄严。

　　次有香水海名一切宝华光耀海世界种名功德相庄严。

　　次有香水海名莲华开敷世界种名菩萨摩尼冠庄严。

　　次有香水海名妙宝衣服世界种名净珠轮次有香水海名可爱华遍照世界种名百光云照耀。

　　次有香水海名遍虚空大光明世界种名宝光普照。

　　次有香水海名妙华庄严幢世界种名金月眼璎珞。

　　次有香水海名真珠香海藏世界种名佛光明。

　　次有香水海名宝轮光明世界种名善化现佛境界光明。

　　如是等不可说佛刹微尘数香水海。

　　其最近轮围山香水海名无边轮庄严底世界种名无量方差别以一切国土种种言说音为体。

　　此中最下方有世界名金刚华盖佛号无尽相光明普门音。

　　此上过十佛刹微尘数世界有世界与金刚幢世界齐等名出生宝衣幢佛号福德云大威势。

　　此上与娑婆世界齐等有世界名众宝具妙庄严佛号胜慧海。

　　于此世界种最上方有世界名日光明衣服幢佛号智日莲华云。

　　诸佛子彼帝青宝庄严香水海外。

　　次有香水海名阿修罗宫殿世界种名香水光所持。

　　次有香水海名宝师子庄严世界种名遍示十方一切宝。

　　次有香水海名宫殿色光明云世界种名宝轮妙庄严。

　　次有香水海名出大莲华世界种名妙庄严遍照法界。

　　次有香水海名灯焰妙眼世界种名遍观察十方变化。

　　次有香水海名不思议庄严轮世界种名十方光明普名称。

　　次有香水海名宝积庄严世界种名灯光照耀。

　　次有香水海名清净宝光明世界种名须弥无能为碍风。

　　次有香水海名宝衣栏楯世界种名如来身光明。

　　如是等不可说佛刹微尘数香水海。

　　其最近轮围山香水海名树庄严幢世界种名安住帝网以一切菩萨智地音声为体。

　　此中最下方有世界名妙金色佛号香焰胜威光。

　　此上过十佛刹微尘数世界与金刚幢世界齐等有世界名摩尼树华佛号无碍普现。

　　此上与娑婆世界齐等有世界名毗琉璃妙庄严佛号法自在坚固慧。

　　于此世界种最上方有世界名梵音妙庄严佛号莲华开敷光明王。

　　诸佛子彼金刚轮庄严底香水海外。

　　次有香水海名化现莲华处世界种名国土平正。

　　次有香水海名摩尼光世界种名遍法界无迷惑。

　　次有香水海名众妙香日摩尼世界种名普现十方。

　　次有香水海名恒纳宝流世界种名普行佛言音。

　　次有香水海名无边深妙音世界种名无边方差别。

　　次有香水海名坚实积聚世界种名无量处差别。

　　次有香水海名清净梵音世界种名普清净庄严。

　　次有香水海名栴檀栏楯音声藏世界种名迥出幢。

　　次有香水海名妙香宝王光庄严世界种名普现光明力。

　　第五金刚轮庄严底香海所管但列九海而结文及最近轮围之海九行许经诸梵本中皆同此阙准前后例此必定有第十海所管近轮围海所持二十重刹内最初文云此中最下方有香水海名因陀罗华藏者从香字至藏字并长由前已说香水海故前诸海中无此例故纵依海无过在文不便前第一海所管中九海阙一今此长者多是梵本脱漏后人注之误书相似贝叶耳余并可知十海次第但观次前䟽文不俟重举。

　　诸佛子彼莲华因陀罗网香水海外。

　　次有香水海名银莲华妙庄严世界种名普遍行。

　　次有香水海名毗琉璃竹密焰云世界种名普出十方音。

　　次有香水海名十方光焰聚世界种名恒出变化分布十方。

　　次有香水海名出现真金摩尼幢世界种名金刚幢相。

　　次有香水海名平等大庄严世界种名法界勇猛旋。

　　次有香水海名宝华丛无尽光世界种名无边净光明。

　　次有香水海名妙金幢世界种名演说微密处。

　　次有香水海名光影遍照世界种名普庄严次有香水海名寂音世界种名现前垂布。

　　如是等不可说佛刹微尘数香水海。

　　其最近轮围山香水海名密焰云幢世界种名一切光庄严以一切如来道场众会音为体。

　　于此最下方有世界名净眼庄严佛号金刚月遍照十方。

　　此上过十佛刹微尘数世界与金刚幢世界齐等有世界名莲华德佛号大精进善觉慧此上与娑婆世界齐等有世界名金刚密庄严佛号娑罗王幢。

　　此上过七佛刹微尘数世界有世界名净海庄严佛号威德绝伦无能制伏。

　　诸佛子彼积集宝香藏香水海外。

　　次有香水海名一切宝光明遍照世界种名无垢称庄严。

　　次有香水海名众宝华开敷世界种名虚空相。

　　次有香水海名吉祥幄遍照世界种名无碍光普庄严。

　　次有香水海名栴檀树华世界种名普现十方旋。

　　次有香水海名出生妙色宝世界种名胜幢周遍行。

　　次有香水海名普生金刚华世界种名现不思议庄严。

　　次有香水海名心王摩尼轮严饰世界种名示现无碍佛光明。

　　次有香水海名积集宝璎珞世界种名净除疑。

　　次有香水海名真珠轮普庄严世界种名诸佛愿所流。

　　如是等不可说佛刹微尘数香水海。

　　其最近轮围山香水海名阎浮檀宝藏轮世界种名普音幢以入一切智门音声为体。

　　此中最下方有世界名华蕊焰佛号精进施此上过十佛刹微尘数世界与金刚幢世界齐等有世界名莲华光明幢佛号一切功德最胜心王。

　　此上过三佛刹微尘数世界与娑婆世界齐等有世界名十力庄严佛号善出现无量功德王。

　　于此世界种最上方有世界名摩尼香山幢佛号广大善眼净除疑。

　　诸佛子彼宝庄严香水海外。

　　次有香水海名持须弥光明藏世界种名出生广大云。

　　次有香水海名种种庄严大威力境界世界种名无碍净庄严。

　　次有香水海名密布宝莲华世界种名最胜灯庄严。

　　次有香水海名依止一切宝庄严世界种名日光明网藏。

　　次有香水海名众多严净世界种名宝华依处。

　　次有香水海名极聪慧行世界种名最胜形庄严。

　　次有香水海名持妙摩尼峰世界种名普净虚空藏。

　　次有香水海名大光遍照世界种名帝青炬光明。

　　次有香水海名可爱摩尼珠充满遍照世界种名普吼声。

　　如是等不可说佛刹微尘数香水海。

　　其最近轮围山香水海名出帝青宝世界种名周遍无差别以一切菩萨震吼声为体。

　　此中最下方有世界名妙胜藏佛号最胜功德慧。

　　此上过十佛刹微尘数世界与金刚幢世界齐等有世界名庄严相佛号超胜大光明。

　　此上与娑婆世界齐等有世界名琉璃轮普庄严佛号须弥灯。

　　于此世界种最上方有世界名华幢海佛号无尽变化妙慧云。

　　诸佛子彼金刚宝聚香水海外。

　　次有香水海名崇饰宝埤堄世界种名秀出宝幢。

　　次有香水海名宝幢庄严世界种名现一切光明。

　　次有香水海名妙宝云世界种名一切宝庄严光明遍照。

　　次有香水海名宝树华庄严世界种名妙华间饰。

　　次有香水海名妙宝衣庄严世界种名光明海。

　　次有香水海名宝树峰世界种名宝焰云。

　　次有香水海名示现光明世界种名入金刚无所碍。

　　次有香水海名莲华普庄严世界种名无边岸海渊。

　　次有香水海名妙宝庄严世界种名普示现国土藏。

　　如是等不可说佛刹微尘数香水海。

　　其最近轮围山香水海名不可坏海世界种名妙轮间错莲华场以一切佛力所出音为体。

　　此中最下方有世界名最妙香佛号变化无量尘数光。

　　此上过十佛刹微尘数世界与金刚幢世界齐等有世界名不思议差别庄严门佛号无量智。

　　此上与娑婆世界齐等有世界名十方光明妙华藏佛号师子眼光焰云。

　　于此最上方有世界名海音声佛号水天光焰门。

　　诸佛子彼天城宝堞香水海外。

　　次有香水海名焰轮赫奕光世界种名不可说种种庄严。

　　次有香水海名宝尘路世界种名普入无量旋。

　　次有香水海名具一切庄严世界种名宝光遍照。

　　次有香水海名布众宝网世界种名安布深密。

　　次有香水海名妙宝庄严幢世界种名世界海明了音。

　　次有香水海名日宫清净影世界种名遍入因陀罗网。

　　次有香水海名一切鼓乐美妙音世界种名圆满平正。

　　次有香水海名种种妙庄严世界种名净密光焰云。

　　次有香水海名周遍宝焰灯世界种名随佛本愿种种形。

　　如是等不可说佛刹微尘数香水海。

　　其最近轮围山香水海名积集璎珞衣世界种名化现妙衣以三世一切佛音声为体。

　　此中最下方有香水海名因陀罗华藏世界名𤼵生欢喜佛刹微尘数世界围绕纯一清净佛号坚悟智。

　　此上过十佛刹微尘数世界与金刚幢世界齐等有世界名宝网庄严十佛刹微尘数世界围绕纯一清净佛号无量欢喜光。

　　此上过三佛刹微尘数世界与娑婆世界齐等有世界名宝莲华师子座十三佛刹微尘数世界围绕佛号最清净不空闻。

　　此上过七佛刹微尘数世界至此世界种最上方有世界名宝色龙光明二十佛刹微尘数世界围绕纯一清净佛号遍法界普照明诸佛子如是十不可说佛刹微尘数香水海中有十不可说佛刹微尘数世界种。

　　第三总略结释文分为五一总结都数谓一海各管一不可说十海即有十不可说一海一种是以数同。

　　皆依现一切菩萨形摩尼王幢庄严莲华住。

　　二皆依下结海种所依谓即是前能持刹海本大莲华彼名种种光明蕊香幢今此乃云现菩萨形等者是此一华随义异名有此用故与前最中海底名同以中间海底即此大华之体中受总称故取大华体名或是译者之误。

　　各各庄严际无有间断各各放宝色光明各各光明云而覆其上各各庄严具各各劫差别各各佛出现各各演法海各各众生遍充满各各十方普趣入各各一切佛神力所加持。

　　三各各下结种异门此与前释刹种章及世界成就中十相参大同。

　　此一一世界种中一切世界依种种庄严住递相接连成世界网。

　　四此一一下结种中之刹言成世界网者一一世界犹如网孔递相接连如以网持横竖交络皆悉相当如天珠网。

　　于华藏庄严世界海种种差别周遍建立。

　　五于华藏下结归华藏即建立之处。

　　上来双释二章长行竟。

　　尔时普贤菩萨欲重宣其义承佛威力而说颂言。

　　华藏世界海法界等无别庄严极清净安住于虚空。

　　第二重颂总有一百一偈分二初一明华藏自体初句标名次句不坏分量即同真性次句具德庄严末句无碍安住。

　　此世界海中刹种难思议一一皆自在各各无杂乱。

　　余一百偈颂所持刹网于中二初九颂能持刹种余颂所持诸刹初中初一颂参而不杂。

　　华藏世界海刹种善安布殊形异庄严种种相不同。

　　次一安布行列。

　　诸佛变化音种种为其体随其业力见刹种妙严饰须弥山城网水旋轮圆形广大莲华开彼彼互围绕山幢楼阁形旋转金刚形如是不思议广大诸刹种。

　　次一刹种体严次二辨形。

　　大海真珠焰光网不思议如是诸刹种悉在莲华住。

　　次一依住。

　　一一诸刹种光网不可说光中现众刹普遍十方海一切诸刹种所有庄严具国土悉入中普见无有尽。

　　次二方所趣入。

　　刹种不思议世界无边际种种妙严好皆由大仙力。

　　后一佛力加持。

　　一切刹种中世界不思议。

　　第二颂种所持刹九十一偈多颂结文但一二不同谓体及形余皆同也大分十假第一有二十八颂明刹异由因缘即结中各各众生遍充满下云种种众生居故及各各佛力所加持至文当见第二有二颂显刹微细即结中各各普趣入第三十颂明世界体性结文即无义见前经第四五颂明世界各各庄严具第五五颂明各各庄严际无间断此二如结名第六有十颂明世界形状义见上文第七二颂明各各劫差别第八有八偈明各各佛出现此二亦如结名第九有十颂光明有无即各各放宝光明及各各光明云覆第十有十一颂明音声善恶即各各演法海今初为二初半偈标章种种多端故曰难思。

　　或成或有坏或有已坏灭。

　　譬如林中叶有生亦有落如是刹种中世界有成坏譬如依树林种种果差别如是依刹种种种众生住譬如种子别生果各殊异业力差别故众生刹不同。

　　余偈广释难思之相于中分二前九偈半喻显后十八偈法说前中分三初三偈半明由染因刹有成坏初一偈半明种则长时刹有成坏次一偈刹种虽一居刹有殊后偈结归业种。

　　譬如心王宝随心见众色众生心净故得见清净刹譬如大龙王兴云遍虚空如是佛愿力出生诸国土如幻师咒术能现种种事众生业力故国土不思议。

　　次有三偈明由净因一净心因二佛愿通因缘后一明净业因。

　　譬如众缋像画师之所作如是一切刹心画师所成众生身各异随心分别起如是刹种种莫不皆由业譬如见导师种种色差别随众生心行见诸刹亦然。

　　后三通结染净因一随心染净因二分别起业因即以正喻依亦是以因喻缘心即是因招异熟果果之粗妙盖由业缘三一偈双明心业行即业故亦喻众生同处异见(以正喻依者以众生身喻种种刹故亦是以因喻缘者故下六地云业为田识为种谓心即名言种为亲因缘名之为因业如增上缘名之为缘余如䟽释三有一偈者标也行即是业故释也以心显故不释谓随其心净则佛土净是由心异见刹不同若行十善则见命不中天生于大富梵行之国是随业异见刹不同此即双举因缘亦双明王所亦喻众生同处异见者佛本无二见银见金刹本是一见净见秽故螺髻所见如第六天宫身子所见邱陵坑坎)。

　　一切诸刹际周布莲华网种种相不同庄严悉清净彼诸莲华网刹网所安住种种庄严事种种众生居。

　　后十八偈法说中分三初六明染净次四明成坏后八明苦乐今初分二前二显净相不同。

　　或有刹土中险恶不平坦由众生烦恼于彼如是见杂染及清净无量诸刹种随众生心起菩萨力所持或有刹土中杂染及清净斯由业力起菩萨之所化有刹放光明离垢宝所成种种妙严饰诸佛令清净。

　　后四对因以辩于中初一唯染由烦恼故次二通染净心业通善恶故属于菩萨及众生故后一唯净以属佛故。

　　一一刹种中劫烧不思议所现虽败恶其处常坚固由众生业力出生多刹土依止于风轮及以水轮住世界法如是种种见不同而实无有生亦复无灭坏一一心念中出生无量刹以佛威神力悉见净无垢。

　　二有四偈显成坏中初一粗坏细存坏由恶业存由二因一约佛二善业者故法华云我净土不毁天人常充满然灭虽不俱而起必同处虽曰同处而恒相无故难思也(初一粗坏细存者所现虽败恶即粗坏也是变化土其处常坚固细存也即自他受用土略属经文下出所以坏由恶业者法华云是诸罪众生以恶业因缘过阿僧祗劫不闻三宝名存由二因者标也一约佛者即自受用土二善业者即他受用兼变化净以业不同同处见异故法华云诸有修功德柔和质直者则皆见我身在此而说法故法华下引证我净土不毁证自受用成上约佛天人常充满证他受用等成上善业如次证上故义引经文若具引者经云众生见劫尽大火所烧时我此土安隐天人常充满园林诸堂阁种种宝庄严宝树多华果众生所游乐诸天击天鼓常作众伎乐雨曼陀罗华散佛及大众我净土不毁而众见烧尽忧怖诸苦恼如是悉充满即云是诸罪众生等次云诸有修功德等然灭虽不俱下释成上义结归难思即𠮉公意一灭一存故曰不俱不离灭处有存故曰起必同处如人于饿鬼火处见水饿鬼于人水处见火虽曰同处者灭中无存存中无灭亦如罗刹宫殿与人宫殿同在一处互不相见他受用土亦复如是若自受用故是遍周不即三界不离三界故法华云不如三界见于三界若法性土又起灭常如故难思者结释经文劫烧不思议谓不可作存灭染净而思矣)次偈业存处立次偈世相不同性无生灭(世相不同等者以法性土对他受用及变化土也)后偈结归因缘内由心变则染净万差外假佛缘于何不净。

　　有刹泥土成其体甚坚硬黑暗无光照恶业者所居有刹金刚成杂染大忧怖苦多而乐少薄福之所处或有用铁成或以赤铜作石山险可畏罪恶者充满。

　　三八偈明苦乐中三初三总相约刹论苦乐。

　　刹中有地狱众生苦无救常在黑暗中焰海所烧然或复有畜生种种丑陋形由其自恶业常受诸苦恼或见阎罗界饥渴所煎逼登上大火山受诸极重苦。

　　次三约一刹中有三恶趣。

　　或有诸刹土七宝所合成种种诸宫殿斯由净业得汝应观世间其中人与天净业果成就随时受快乐。

　　后二明人天乐。

　　一一毛孔中亿刹不思议种种相庄严未曾有迫隘众生各各业世界无量种于中取着生受苦乐不同。

　　第二一一毛下二偈显刹微细初偈举果后偈对因以辩。

　　有刹众宝成常放无边光金刚妙莲华庄严净无垢有刹光为体依止光轮住金色栴檀香焰云普照明有刹月轮成香衣悉周布于一莲华内菩萨皆充满有刹众宝成色相无诸垢譬如天帝网光明恒照耀有刹香为体或是金刚华摩尼光影形观察甚清净或有难思刹华旋所成就化佛皆充满菩萨普光明或有清净刹悉是众华树妙枝布道场荫以摩尼云有刹净光照金刚华所成有是佛化音无边列成网有刹如菩萨摩尼妙宝冠或有如座形从化光明出或是栴檀末或是眉间光或佛光中音而成斯妙刹。

　　第三十偈明体性中亦兼余义随释可知。

　　或见清净刹以一光庄严或见多庄严种种皆奇妙或用十国土妙物作严饰或以千土中一切为庄校或以亿刹物庄严于一土种种相不同皆如影像现不可说土物庄严于一刹各各放光明如来愿力起或有诸国土愿力所净治一切庄严中普见众刹海。

　　第四五颂明庄严。

　　诸修普贤愿所得清净土三世刹庄严一切于中现佛子汝应观刹种威神力未来诸国土如梦悉令见十方诸世界过去国土海咸于一刹中现像犹如化三世一切佛及以其国土于一刹种中一切悉观见一切佛神力尘中现众土种种悉明见如影无真实。

　　第五有五偈明庄严际中摄三世严故无间断结归佛故一尘普见。

　　或有众多刹其形如大海或如须弥山世界不思议有刹善安住其形如帝网或如树林形诸佛满其中或作宝轮形或有莲华状八隅[備-用+冉]众饰种种悉清净或有如座形或复有三隅或如佉勒迦城郭梵王身或如天主髻或有如半月或如摩尼山或如日轮形或有世界形譬如香海旋或作光明轮佛昔所严净或有轮辋形或有坛墠形或如佛毫相肉髻广长眼或有如佛手或如金刚杵或如焰山形菩萨悉周遍或如师子形或如海蚌形无量诸色相体性各差别于一刹种中刹形无有尽皆由佛愿力护念得安住。

　　第六或有众多刹下十偈明刹形差别。

　　有刹住一劫或住于十劫乃至过百千国土微尘数或于一劫中见刹有成坏或无量无数乃至不思议。

　　第七二偈明刹住时分。

　　或有刹有佛或有刹无佛或有唯一佛或有无量佛国土若无佛他方世界中有佛变化来为现诸佛事殁天与降神处胎及出生降魔成正觉转无上法轮随众生心乐示现种种相为转妙法轮悉应其根欲一一佛刹中一佛出兴世经于亿千岁演说无上法众生非法器不能见诸佛若有心乐者一切处皆见一一刹土中各有佛兴世一切刹中佛亿数不思议此中一一佛现无量神变悉遍于法界调伏众生海。

　　第八有八偈明佛出多少文并可知。

　　有刹无光明黑暗多恐惧苦触如刀剑见者自酸毒或有诸天光或有宫殿光或日月光明刹网难思议有刹自光明或树放净光未曾有苦恼众生福力故或有山光明或有摩尼光或以灯光照悉众生业力或有佛光明菩萨满其中有是莲华光焰色甚严好有刹华光照有以香水照涂香烧香照皆由净愿力有以云光照摩尼蚌光照佛神力光照能宣悦意声或以宝光照或金刚焰照净音能远震所至无众苦或有摩尼光或是严具光或道场光明照耀众会中佛放大光明化佛满其中其光普照触法界悉周遍。

　　第九十偈光明有无初一无后九有。

　　有刹甚可畏嗥叫大苦声其声极酸楚闻者生厌怖地狱畜生道及以阎罗处是浊恶世界恒出忧苦声。

　　第十有十一颂刹中音声善恶初二恶道唯恶。

　　或有国土中常出可乐音悦意顺其教斯由净业得或有国土中恒闻帝释音或闻梵天音一切世主音或有诸刹土云中出妙声宝海摩尼树及乐音遍满。

　　次三人天通善恶。

　　诸佛圆光内化声无有尽及菩萨妙音周闻十方刹不可思议国普转法轮声愿海所出声修行妙音声三世一切佛出生诸世界名号皆具足音声无有尽或有刹中闻一切佛力音地度及无量如是法皆演普贤誓愿力亿刹演妙音其音若雷震住劫亦无尽佛于清净国示现自在音十方法界中一切无不闻。

　　后六佛菩萨善而非恶正显各各演说法海也。

　　大方广佛华严经䟽钞会本第十

　　音释

　　轨度

　　(轨居洧切度徒故切轨度法判也)。

　　幄

　　(乙角切大帷也)。

　　埤堄

　　(埤匹诣切堄研计切埤堄城上女墙也)。

　　缋像

　　(缋黄外切彩画也)。

　　硬

　　(鱼孟切坚也)。

　　丑陋

　　(丑齿九切可恶也陋郎豆切鄙恶也)。

　　迫隘

　　(迫博陌切狭也隘乌廨切陋也)。

　　海蚌

　　(蚌部项切蜃属海蛤也)。

　　殁

　　(音没终也)。

　　嗥叫

　　(嗥乎刀切咆也叫吉吊切直声呼也)。
乾隆藏第 130 册 No. 1557 大方广佛华严经疏钞会本(第1卷-第17卷)


　　大方广佛华严经䟽钞会本第十一之一　假七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　毗卢遮那品第六

　　初来意者前明此因之果今辩前果之因答前因问故次来也因是果因故标果称又不以人取法知是谁因前品初言毗卢遮那旷劫修因之所严净今方显其事。

　　二释名者略云光明遍照广如前释。

　　三宗趣者明因广大为宗证成前果为趣。

　　尔时普贤菩萨复告大众言诸佛子乃往古世过世界微尘数劫复倍是数。

　　四释文一品分三初总明本事之时二有世界下别显本事之处三彼胜音世界最初劫中下别显时中本事今初即二佛刹尘数劫也。

　　有世界海名普门净光明。

　　二辨处中亦三第一总明刹海。

　　此世界海中有世界名胜音依摩尼华网海住须弥山微尘数世界而为眷属其形正圆其地具有无量庄严三百重众宝树轮围山所共围绕一切宝云而覆其上清净无垢光明照耀城邑宫殿如须弥山衣服饮食随念而至其劫名曰种种庄严。

　　第二此世界海下别明一刹略无刹种刹名胜音者多佛出世说法音故次彰其相后说劫名可知。

　　诸佛子彼胜音世界中有香水海名清净光明。

　　第三诸佛子彼胜音下的指一方如今娑婆中别说一四天下也于中亦三初总明感应之处第二诸佛子此林东下别明能感居人第三诸佛子彼大林中下别显道场严事今初有三初明香海者非持种之海即如今四洲之海耳。

　　其海中有大莲华须弥山出现名华焰普庄严幢十宝栏楯周匝围绕。

　　二其海下海出华山。

　　于其山上有一大林名摩尼华枝轮无量华楼阁无量宝台观周回布列无量妙香幢无量宝山幢迥极庄严无量宝芬陀利华处处敷荣无量香摩尼莲华网周匝垂布乐音和悦香云照曜数各无量不可纪极有百万亿那由他城周匝围绕种种众生于中止住。

　　三于其山下明山顶之林先标举后显严说此林者佛于中现也说城居人者总举所化也。

　　诸佛子此林东有一大城名焰光明人王所都百万亿那由他城周匝围绕。

　　第二别明能感居人中亦三初标主伴二城二释主城三释伴城今初虽有天城以佛出故人城为主。

　　清净妙宝所共成立纵广各有七千由旬七宝为郭楼橹却敌悉皆崇丽七重宝堑香水盈满优钵罗华波头摩华拘物头华芬陀利华悉是众宝处处分布以为严饰宝多罗𣗳七重围绕宫殿楼阁悉宝庄严种种妙网张施其上涂香散华芬莹其中有百万亿那由他门悉宝庄严一一门前各有四十九宝尸罗幢次第行列复有百万亿园林周匝围绕其中皆有种种杂香摩尼𣗳香周流普熏众鸟和鸣听者欢悦。

　　二清净下广释主城于中先显处严城上守御曰橹绕城别筑土台曰却敌优钵罗等即青赤黄白四色莲华。

　　此大城中所有居人靡不成就业报神足乘空往来行同诸天心有所欲应念皆至。

　　后此大城下彰其人胜。

　　其城次南有一天城名𣗳华庄严其次右旋有大龙城名曰究竟次有夜叉城名金刚胜妙幢次有乾闼婆城名曰妙宫次有阿修罗城名曰宝轮次有迦楼罗城名妙宝庄严次有紧那罗城名游戏快乐次有摩睺罗城名金刚幢次有梵天王城名种种妙庄严如是等百万亿那有他数。

　　三其城次南下略释伴城于中二先辨城名居类。

　　此一一城各有百万亿那由他楼阁所共围绕一一皆有无量庄严。

　　后此一一下显围绕庄严世界不同安立少异不可例此也。

　　诸佛子此宝华枝轮大林之中有一道场名宝华遍照以众大宝分布庄严摩尼华轮遍满开敷然以香灯具众宝色焰云弥覆光网普照诸庄严具常出妙宝一切乐中恒奏雅音摩尼宝王现菩萨身种种妙华周遍十方。

　　第三明道场中先辨场严。

　　其道场前有一大海名香摩尼金刚出大莲华名华蕊焰轮其华广大百亿由旬茎叶须台皆是妙宝十不可说百千亿那由他莲华所共围绕常放光明恒出妙音周遍十方。

　　二其道场前下明莲华香海为佛现故。

　　诸佛子彼胜音世界最初劫中有十须弥山微尘数如来出兴于世。

　　大文第三别显时中本事文分为二先总举劫中多佛后其第一下一一别显正彰本事经来不尽故无总结今初将欲说别先举其总言最初劫者即种种庄严劫也既云最初即此后更有大劫于理无违(此后更有大劫者此遮破也谓静法云准下文大劫有恒河沙[婁*殳]小劫人寿二小劫初佛寿五十亿岁威光历事三佛转报生天今云最初劫中有十须弥山尘数佛者为彼刹中更有多个大劫此初大耶为诸小劫中取小初耶释曰上引文案定双开二关次云若就小劫初不应威光一报但遇三佛若就大劫一初刹之中宁有多大释曰双程二关谓人寿二小劫一小劫中有须弥山尘数佛故不应一报但遇三佛言宁有多大者如一贤劫则无多大次云故知此文最初劫之三字应回云劫最初仍移此三字于后行出兴于世其字之下即无过也释曰此立正理具足回文合云彼胜音世界中有十须弥山微尘数如来出兴于世其劫最初第一佛号一切功德山须弥胜云也此正甚善今不欲繁举出经之过强以理通最初劫言耳云更有大者义当中劫顺静法意言更有大耳如大贤劫有二十增减为中劫第十五劫有九百九十四佛出世则一劫中容多佛矣但彼净劫时长故一劫中有十须弥山尘数佛矣然不欲斥经不急修行故存略理通非斥静法正不当也)。

　　其第一佛号一切功德山须弥胜云。

　　第二正显本事中历事四佛即为四别第一逢一切功德山须弥胜云佛第二波罗蜜善眼庄严佛第三最胜功德海佛第四名称普闻莲华眼幢佛各有诸佛子言就初佛中文分为六第一总标佛号第二先瑞熟机第三正显佛兴第四毫光警召第五当机云集第六广演法门今初也一切功德山者福德崇峻不可仰也复言须弥者定慧高妙难倾动也言胜云者慈覆智润广无边也。

　　诸佛子应知彼佛将出现时一百年前。

　　第二诸佛子下先瑞熟机分二初现瑞熟机二其世界中下睹瑞机熟前中三初标现时谓百年前。

　　此摩尼华枝轮大林中一切庄严周遍清净所谓出不思议宝焰云发叹佛功德音演无数佛音声舒光布网弥覆十方宫殿楼阁互相照曜宝华光明腾聚成云复出妙音说一切众生前世所行广大善根说三世一切诸佛名号说诸菩萨所修愿行究竟之道说诸如来转妙法轮种种言辞。

　　此摩尼下正显瑞相有其十种于中说前世所行者示其种子将成熟故说佛名号令忆念故说大行愿使修发故说转法轮使当听习生法眼故。

　　现如是等庄严之相显示如来当出于世。

　　后现如是下结瑞意也。

　　其世界中一切诸王见此相故善根成熟悉欲见佛而来道场。

　　二机熟可知。

　　尔时一切功德山须弥胜云佛于其道场大莲华中忽然出现。

　　第三尔时下正显佛兴于中分二初一处道成二如于下结通广遍初中先总。

　　其身周普等真法界一切佛刹皆示出生一切道场悉诣其所无边妙色具足清净一切世间无能映夺具众宝相一一分明一切宫殿悉现其像一切众生咸得目见无边化佛从其身出种种色光充满法界。

　　后其身下别别显胜德略有十相一示身相法无不在本自普周智与理冥故等彼真界能令色相随彼融通法界尘毛重重全遍(略有十相者结云大同经初即教主难思十身相也初一即法身经以身智无碍而为法身便融色相等为一法身以初身为总故法无不在本自普周即释经其身周普是法性身智与理冥者释经等真法界此是报身亦如智也故金光明云唯如如及如如智独存为法身故能令色相下以真身周故令应用亦周吾今此身即是常身法身故也则以三身圆融为一真法身矣下九别说)二悲相不舍因行无所不生(二悲相即意生身)三成相理行时处为一切道场身智俱游名为普诣(三成相即菩提身理行时处为道场并如经初)四色相湛然常住称为妙色色色无边故云具足并无质累是谓清净(四色相即福德身故上经云三世所行众福大海悉以清净是故妙色为福之果上经又云不可思议大劫海供养一切诸如来普以功德施群生是故端严最无比)五胜相色容蔽于大众威德慑于群魔力无畏圆何能映夺(五胜相即威势身)六贵相无边宝相圆明可贵超过圣帝故曰分明(六贵相即相好庄严身且顺三乘云过圣帝俱舍颂云相不正圆明故与佛非等此释轮王相今是世尊故云分明实具十莲华藏微尘数相也)七应相不住普现如镜中像(七应相即力持身如为龙留影力持不灭)八无碍相有感斯见无隔山河(八无碍相即愿身上经云毗卢遮那佛愿力周法界一切国土中常转无上轮故咸目睹)九者化相化从真流源无有异(九化相即化身)十吉祥相身智光照普称世间此上大同经初(十吉祥相即智身正在智光傍兼身光耳是知此经引昔因缘亦皆圆妙)。

　　如于此清净光明香水海华焰庄严幢须弥顶上摩尼华枝轮大林中出现其身而坐于座其胜音世界有六十八千亿须弥山顶悉亦于彼现身而坐。

　　二结通中且结同类一界余皆略也。

　　尔时彼佛即于眉间放大光明。

　　第四尔时下毫光警召文分为五一放光处显中道故。

　　其光名发起一切善根音。

　　二主光名发动宿种生起新善故善根有三一者生福及不动业以施忍智三而为善根二厌苦求灭以信等为根三求无上慧以四等不放逸五法为根(一者生福者业有三种一恶业即三不善根所生今所不明䟽列三业即三善根所生三善根者即无贪无瞋无痴今非但不著有境兼能惠施成无贪根非唯于苦无恚兼行忍辱故成无瞋根非唯于境明了增修慧解是无痴根有此三根唯生欲色无色故为福不动根然其三根依唯识论各别有性善十一摄无贪以于有有具无著为性无瞋以于苦苦具无恚为性无痴以于诸理事明解为性通唯善惠各别有性今依集论第一以惠为无痴性唯识意会以惠为无痴之果耳故施忍二亦从果名由无贪瞋故成施忍所以䟽云以施忍惠以为其根二信等根下当广说三求无上者涅槃经云皆叹慈悲为菩萨根谓有慈悲心必须喜舍不放逸者即是精进无贪等三于所断修防非为性假立为一故涅槃说不放逸根根深难拔由不放逸䇿前四等得一切智故为根也)通说善根以依圣教发心为性故云音也(四通说善根下即上三类之通性也)。

　　十佛刹微尘数光明而为眷属。

　　三眷属数无𥁞法故。

　　充满一切十方国土。

　　四照分齐充满十方通方教故。

　　若有众生应可调伏其光照触即自开悟息诸惑热裂诸盖网摧诸障山净诸垢浊发大信解生胜善根永离一切诸难恐怖灭除一切身心苦恼起见佛心趣一切智。

　　五若有下明光胜益文有十句一无明重者自觉智开二烦恼深者息现行惑三勤修难出裂五盖网四三障重者摧诸障山五未解脱者净心垢种六未信大者发起入住七阙资粮者生其胜善八未入地者除五怖畏九色累功用灭身心苦十滞无生者见佛趣果(无明下先别释初四离障五令解脱通益三乘六未信令信七令入三贤八令得初地九令二地已上得于八地下已在八地已证无生诸佛劝起令得九十二地)此约差别对治以释若约横配生善见理可以准思(此约差别下二结释差别结上明是竖释对治结上非三悉檀若约横配下更结异门横对前竖位位通用此十句故生善见理对上对治生善即是为人悉檀谓𤼵大信解生胜善根起见佛心皆生善也见理即第一义悉檀如自觉智开趣一切智皆见理也亦应合有随俗令喜世界悉檀以益近故此中不说横竖无碍是此中意四悉檀义问明当辩)。

　　时一切世间主并其眷属无量百千蒙佛光明所开觉故悉诣佛所头面礼足。

　　第五当机云集中文二先通显诸王云集致敬诸。

　　诸佛子彼焰光明大城中有王名喜见善慧统领百万亿那由他城。

　　后诸佛子下别障诸王云集仪式于中分二先广明喜见后略列诸王今初即正出本事之缘文分为六第一标名辨统二总辨眷属三威光得益四偈赞如来五父王宣诰六俱行诣佛初文可知。

　　夫人婇女三万七千人福吉祥为上首王子五百人大威光为上首大威光太子有十千夫人妙见为上首。

　　第二夫人下总显眷属者有德曰夫人有色曰采女王子别本云二万五千者别梵本也案璎珞本业经上卷云十住铜轮宝璎珞百福子为眷属生一佛土受佛学行教化二天下银轮宝璎珞五百子金轮一千子初地四天王万子二地忉利天王二万子三地已上乃至净居天王但云眷属亦如是故知无过二万子者若三界王即当等觉又以一切菩萨为眷属案喜见所统但以城言又见佛兴至第三佛方云去世五百银轮斯为正也或约教异理亦可通上首云大威光者有大威德其道光明故(按缨络等下引经释成五百为正二万五千为非于中先夺破言上卷即第三贤圣观品彼中敬首菩萨问云何菩萨学观名字义相及心所行法复当云何佛先答名字即列三贤十圣等妙之名次答心所行法云佛子汝先言云何心所行法者所谓十心一𤼵心住等广释三贤十圣等妙之相次敬首菩萨复问世尊从初地至后一地有果报神变二种法身一法性法身二应化法身为何色相为何心相佛答中先答出世间果报者从初地至佛地各有二种法身于第一义谛法流水中从实性生故实智为法身法名自体集藏为身等兼说净土次云佛子世间果报者所谓十住铜宝璎珞铜轮王百福子为眷属生一佛土受佛学行教化二天下银宝璎珞银轮王五百福子为眷属生二佛土受佛教行化三天下金刚宝璎珞金轮王千福子为眷属入十方佛土化一切众生处四天下欢喜地百宝璎珞七宝相轮四天王万子为眷属现百法身百佛土教十方天子千宝璎珞八宝相轮忉利王二万子为眷属万宝相璎珞九宝相轮炎摩天王眷属亦然不可称数亿宝璎珞十宝相轮兜率陀天王眷属亦然不可称数天光宝璎珞十一宝相轮化乐天王眷属亦然摩尼宝光璎珞十二宝相轮他化天王眷属亦然千色龙宝光慧璎珞十三宝相轮梵天王眷属亦然梵师子宝光璎珞大应宝相轮光光天王眷属亦然不可思议宝光璎珞白云宝相轮净天王眷属亦然百万神通宝光璎珞无畏珠宝相轮净居天王眷属亦然千万天色宝光璎珞觉德宝光相轮三界王一切菩萨为眷属无量功德藏宝光璎珞千福相轮法界王一生补处菩萨为眷属佛子是上璎珞相轮一切佛及菩萨动止俱游常随其身亦化一切众生故有如是果报之数法释曰已上俱引经文于䟽易了明知无过二万子者按喜见下以二义证唯合五百一所统但统于城不统四天下故非金轮二既遇三佛佛出减劫轮王出增劫故知非也)。

　　尔时大威光太子见佛光明已以昔所修善根力故即时证得十种法门。

　　第三尔时下威光得益文分为二先举因总标。

　　何谓为十所谓证得一切诸佛功德轮三昧。

　　后何谓下列益明体皆从胜用标名一佛德圆满摧障称轮定中能知故受斯称。

　　证得一切佛法普门陀罗尼。

　　二此总持能持诸佛普法。

　　证得广大方便藏般若波罗蜜。

　　三即空涉有名为方便斯则权实双行为不共般若称体用之广大。

　　证得调伏一切众生大庄严大慈。

　　四以二严调伏真实慈也。

　　证得普云音大悲。

　　五法云震音能㧞苦本。

　　证得生无边功德最胜心大喜。

　　六称理法喜故德无边自他俱庆心为最胜。

　　证得如实觉悟一切法大舍。

　　七知离名法法亦应舍如实舍也(知离名法即思益经第一思益梵天问言世尊云何名为菩萨遍行佛言能净身口意业尔时世尊而说偈云若身净无恶口净常实语心净常行慈是菩萨遍行行慈不贪着观不净无恚行舍而不痴是菩萨遍行在聚落空野及与处大众威仪终不转是菩萨遍行知法名为佛知离名为法知无名为僧是菩萨遍行释曰此当第四偈因便故来欲释此偈令知起尽故以此一偈人多解释今观经意三个知字皆是观行之人若能如是知是菩萨遍行知法名为佛者即是真佛法身如来佛即是法法即是佛亦犹如来者即诸法如义次应问言法即是佛于义已解何者是法故次句云知离即是法以一切法本性离故心体离念即是觉故次应问云法本自离则无所修何等有僧故次解云知无名为僧无为即法法本自离由知无为故得成僧故大品云由知诸法空分别有须菩提等金刚经云一切圣贤皆以无为法而有差别谓俱学无为有浅有深乃成差别非无为法而有差别也今䟽正取知离名法若不舍法非知离也故云法亦应舍即金刚意法尚应舍何况非法因法得悟如祇渡人若不舍法如住舟内要舍于舟方至彼岸要忘所舍方为如实觉悟诸法为真舍也故大般若云般若甚深知一切法本性离故又文殊释云如佛世尊堪受供养以于一切法觉实性故是故经云如实觉一切法大舍)。

　　证得广大方便平等藏大神通。

　　八善巧起用平等无思通从此生故名为藏。

　　证得增长信解力大愿。

　　九𥁞众生界荷负无疲要令信解为大愿也。

　　证得普入一切智光明辩才门。

　　十所有辩才皆入佛智自他俱照是曰光明此上十法初三功德法次四熏修法后三起化法多言大者境界无边称性广大智契贯达并受证名。

　　尔时大威光太子获得如是法光明已承佛威力普观大众而说颂言。

　　第四偈赞如来文分为二先说偈之由。

　　世尊坐道场清净大光明譬如千日出普照虚空界无量亿千劫导师时乃现佛今出世间一切所瞻奉。

　　后正陈偈赞十偈分三初二示佛出现既灭闇难遇不可失时。

　　汝观佛光明化佛难思议一切宫殿中寂然而正受汝观佛神通毛孔出焰云照耀于世间光明无有𥁞汝应观佛身光网极清净现形等一切遍满于十方妙音遍世间闻者皆欣乐随诸众生语赞叹佛功德世尊光所照众生悉安乐有苦皆灭除心生大欢喜。

　　次五令观佛德有德有慈真可归也。

　　观诸菩萨众十方来萃止悉放摩尼云现前称赞佛道场出妙音其音极深远能灭众生苦此是佛神力一切咸恭敬心生大欢喜共在世尊前瞻仰于法王。

　　后三引例劝归无远不归固宜往见。

　　诸佛子彼大威光太子说此颂时以佛神力其声普遍胜音世界时喜见善慧王闻此颂已心大欢喜观诸眷属而说颂言。

　　第五父王宣诰文分为二初宣诰所因以闻赞故太子道深亲承佛益王机犹浅转假他闻。

　　汝应速召集一切诸王众王子及大臣城邑宰官等普告诸城内疾应击大鼓共集所有人俱行往见佛一切四衢道悉应鸣宝铎妻子眷属俱共往观如来。

　　二正以偈诰偈有十一分之为三初三集众劝观。

　　一切诸城郭宜令悉清净普建胜妙幢摩尼以严饰宝帐罗众网妓乐如云布严备在虚空处处令充满道路皆严净普雨妙衣服巾驭汝宝乘与我同观佛各各随自力普雨庄严具一切如云布遍满虚空中香焰莲华盖半月宝璎珞及无数妙衣汝等皆应雨须弥香水海上妙摩尼轮及清净栴檀悉应雨满空众宝华璎珞庄严净无垢及以摩尼灯皆令在空住。

　　次七来令办供郑注礼云巾犹衣也谓以缯彩衣带缚于车广雅云驭驾也余并可知。

　　一切持向佛心生大欢喜妻子眷属俱往见世所尊。

　　后一偈劝赍供佛。

　　大方广佛华严经䟽钞会本第十一之一

　　音释

　　栏楯

　　(拦音阑勾栏也楯食尹切槛也)。

　　匝

　　(作合切遍也)。

　　迥极

　　(迥户茗切寥远也)。

　　纵广

　　(纵将容切南北曰纵广古旷切东西曰广)。

　　楼橹

　　(橹音鲁)。

　　堑

　　(七艳切坑也)。

　　蕊

　　(如垒切花须也)。

　　茎

　　(户耕切𠏉也)。

　　警召

　　(警举影切)。

　　铎

　　(达各切铃属)。

　　萃

　　(秦醉切)。

　　驭

　　(牛居切御马也)。

　　大方广佛华严经䟽钞会本第十一之二　假八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时喜见善慧王与三万七千夫人婇女俱福吉祥为上首五百王子俱大威光为上首六万大臣俱慧力为上首如是等七十七百千亿那由他众前后围绕从焰光明大城出以王力故一切大众乘空而往诸供养具遍满虚空至于佛所顶礼佛足却坐一面。

　　第六俱行诣佛初导从持供后至而设敬。

　　复有妙华城善化幢天王与十亿那由他眷属俱复有究竟大城净光龙王与二十五亿眷属俱复有金刚胜幢城猛健夜叉王与七十七亿眷属俱复有无垢城喜见乾闼婆王与九十七亿眷属俱复有妙轮城净色思惟阿修罗王与五十八亿眷属俱复有妙庄严城十力行迦楼罗王与九十九千眷属俱复有游戏快乐城金刚德紧那罗王与十八亿眷属俱复有金刚幢城宝称幢摩睺罗伽王与三亿百千那由他眷属俱复有净妙庄严城最胜梵王与十八亿眷属俱如是等百万亿那由他大城中所有诸王并其眷属悉共往诣一切功德须弥胜云如来所顶礼佛足却坐一面。

　　第二复有妙华下略列诸王文易可知。

　　时彼如来为欲调伏诸众生故于众会道场海中说普集一切三世佛自在法修多罗世界微尘数修多罗而为眷属随众生心悉令获益。

　　第六时彼如来下广演法门文分为五一佛转法轮二威光获益三以偈赞述四传化众生五佛加赞励今初也佛解脱用主教宣示刹尘眷属随机益殊。

　　是时大威光菩萨闻是法已即获一切功德须弥胜云佛宿世所集法海光明。

　　第二是时大威下得益中初总后别总中上说三世佛法即佛昔所集也既见佛得益转受菩萨之名。

　　所谓得一切法聚平等三昧智光明。

　　所谓下别智即是体光明语用所照境殊故分十一一深定智明一切法聚略有三义一正定等三二善恶等三三总收一切不出有为无为二种法聚二位相收一味性现故云平等定中证此名彼三昧(智即是体者智体如日用如日光日体虽一能放千光智体不殊能照万境又日光无二所照物殊智光无差随境分照一正定等三者谓等取邪定不定聚故善恶等者等取无记三总[(冰-水+〡)*ㄆ]为二四二位下融而为一)。

　　一切法悉入最初菩提心中住智光明。

　　二大心智明谓后后因果皆入初心略有三义一后因初得故言一切悉入若修涂至在初步学者禄在其中二菩提直心正念真如真如门内摄一切法三者三德开显前后圆融初发心时便成正觉故(谓后后因界等者总释也六位相望故成后后五位为因妙觉为果又位位之中亦有因果如十地中调柔果等若修途者即肇公不迁论也论云是以如来功流万世而常存道通百劫而弥固成山假就于始篑修途托至于初步者果以功业不可朽故也彼论意云物各性住故无往来今虽引文用意少别此言本出庄子千里之途在于足下其犹滔滔之水本于滥觞合抱之木生自毫末后由初得故曰在初学者禄在其中意亦同上即论语子张学干禄子曰多闻阙疑慎言其余则寡尤多见阙殆慎行其余则寡悔言寡尤行寡悔禄在其中矣注曰千求也禄位也虽未得禄得禄之道也故得禄在后由学而能故居学中此上一义通诸经论二菩提直心等者即起信论法性宗中实教之意然菩提心总有三心今但直心中摄以直心正念真如真如即起信生灭真如二门之一故云真如门内然此二门皆各总摄一切法唯取真如谓一切法及后后诸德皆依真如真如无二通为诸法之体今菩提心正念真如故能摄也三者三德开显下即别教一乘圆融义也不同余宗言三德开者即法心功德品初𤼵心时得如来一身无量身则法身开显得究竟智慧得一切智慧光明则般若开显不于诸法少有所得即解脱开显以心离妄取寂然双流故此心中无德不摄因该果海并在初心初𤼵心时便成正觉即梵行品文言初后圆融者以初是即后之初后是即初之后以缘起法离初无后离后无初故举初摄后若约法性融通一切因果不离心性契同心性无德不收以一切法随所依性皆于初心顿圆满故故梵行品云若诸菩萨皆与如是观行相应于诸法中不生二解一切佛法疾得现前初𤼵心时即得阿耨多罗三藐三菩提知一切法即心自性成就慧身不由他悟如玄文已明下当更说)。

　　十方法界普光明藏清净眼智光明。

　　三大智智明法界者所照之体大也普光明者即相大也智慧光明遍照法界义故蕴恒沙性德故名为藏妄惑本空故云清净明见称眼见性肉眼即同佛眼(三大智智明者经中清净眼是总相此眼何见见心三大䟽中嘱经唯配二大略无用大用即智摄故从智慧光明遍照法界义故者即暗引起信证普光明为相大义此即起信释生灭门中所显义大双明体相之文论云复次真如自体相者一切凡夫声闻缘觉菩萨诸佛无有差别非前际生非后际灭举竟常住释曰上释体大今不引之以法界为体义易知故论云从本已来性自满足一切功德所谓自体有大智慧光明义故遍照法界义故真实识知义故自性清净心义故常乐我净义故清凉不变自在义故释曰上之六句皆是相大一本觉智明义二本觉显照诸法义三照时无倒义四体离惑染义五性德圆备义六性德无迁义今不引后四而引前二有智遍照证以普光明为相大义恐人以法界为所照普光明为能照故引此文相大本有则皆所照以净眼智明为能照耳从蕴恒沙下释经藏字具二藏义蕴恒沙德即不空藏妄惑本空即是空藏故清净言向上属所观之藏向下属能见之眼无障盖故言见性肉眼即名佛眼者即涅槃第六经云善男子声闻之人虽有天眼故名肉眼学大乘者虽有肉眼乃名佛眼何以故是大乘经名为佛乘如此佛乘最上最胜诸佛见性故)。

　　观察一切佛法大愿海智光明。

　　四大愿智明知诸佛法愿为本故。

　　入无边功德海清净行智光明。

　　五大行智明无边果德此行入故。

　　趣向不退转大力速疾藏智光明。

　　六速疾智明谓趣入无生功用不退无功大力一行含多受斯称也(无功大力者由八地得无功用如乘船入海故云大力速疾言一行含多者先以一身起行至此入地以无量身起行一一行中起一切行故)。

　　法界中无量变化力出离轮智光明。

　　七神通智明三轮干事出离不能。

　　决定入无量功德圆满海智光明。

　　八大福智明照福严故。

　　了知一切佛决定解庄严成就海智光明。

　　九大解智明谓佛胜解力成庄严海。

　　了知法界无边佛现一切众生前神通海智光明。

　　十佛用智明普周法界。

　　了知一切佛力无所畏法智光明。

　　十一佛德智明降魔制外后三佛境故但了知余可证知故云得入(余可证知者智论三十一云通彻名入入亦证也得者获之在己也)。

　　尔时大威光菩萨得如是无量智光明已承佛威力而说颂言。

　　第三以偈赞述文分二别先因后偈。

　　我闻佛妙法而得智光明以是见世尊往昔所行事。

　　偈中分三初一标益体用。

　　一切所生处名号身差别及供养于佛如是我咸见往昔诸佛所一切皆承事无量劫修行严净诸刹海舍施于自身广大无涯际修治最胜行严净诸刹海耳鼻头手足及以诸宫殿舍之无有量严净诸刹海能于一切刹亿劫不思议修习菩提行严净诸刹海普贤大愿力一切佛海中修行无量行严净诸刹海如因日光照还见于日轮我以佛智光见佛所行道。

　　次八显用所见于中前七见因。

　　我观佛刹海清净大光明寂静证菩提法界悉周遍。

　　后一见果。

　　我当如世尊广净诸刹海以佛威神力修习菩提行。

　　三一偈发愿思齐即前品初修治大愿也。

　　诸佛子时大威光菩萨以见一切功德山须弥胜云佛承事供养故于如来所心得悟了。

　　第四传化众生文分为三初明自悟。

　　为一切世间显示如来往昔行海显示往昔菩萨行方便显示一切佛功德海显示普入一切法界清净智显示一切道场中成佛自在力显示佛力无畏无差别智显示普示现如来身显示不可思议佛神变显示庄严无量清净佛土显示普贤菩萨所有行愿。

　　二为一切下明转悟他显示十法与前自得十一有同有异文并可知。

　　令如须弥山微尘数众生发菩提心佛刹微尘数众生成就如来清净国土。

　　三令如须弥山下利他之益。

　　尔时一切功德山须弥胜云佛为大威光菩萨而说颂言。

　　善哉大威光福藏广名称为利众生故发趣菩提道汝获智光明法界悉充遍福慧咸广大当得深智海一刹中修行经于刹尘劫如汝见于我当获如是智。

　　第五如来赞励中偈有十一初三赞发心得法大果当成。

　　非诸劣行者能知此方便获大精进力乃能净刹海一一微尘中无量劫修行彼人乃能得庄严诸佛刹为一一众生轮回经劫海其心不疲懈当成世导师供养一一佛悉尽未来际心无暂疲厌当成无上道。

　　次四对劣显胜进者圆德。

　　三世一切佛当共满汝愿一切佛会中汝身安住彼一切诸如来誓愿无有边大智通达者能知此方便。

　　次二外加内智决证无疑。

　　大光供养我故获大威力令尘数众生成熟向菩提诸修普贤行大名称菩萨庄严佛刹海法界普周遍。

　　后二举一例余行者即得。

　　初逢一切功德山佛已竟。

　　诸佛子汝等应知彼大庄严劫中有恒河沙数小劫人寿命二小劫诸佛子彼一切功德须弥胜云佛寿命五十亿岁。

　　第二遇第二佛文分为二先结前生后二正显佛兴今初谓将说后佛故总论劫寿明多小劫者欲显多佛现故说人寿佛寿者由佛寿促而人寿长故得威光一生历事三佛。

　　彼佛灭度后有佛出世名波罗蜜善眼庄严王亦于彼摩尼华枝轮大林中而成正觉。

　　二彼佛灭下正显佛兴文分为五一明灭后佛兴二睹相获益三赞德劝诣四眷属同归五闻经悟入今初也此中佛名谓智导万行皆到彼岸见性了了故名善眼果由因饰是曰庄严。

　　尔时大威光童子见彼如来成等正觉现神通力。

　　二尔时下威光睹相获益中二先睹相即获益之由也。

　　即得念佛三昧名无边海藏门。

　　二即得下正获益也先列后结列有十种一念佛三昧者菩萨之父故首明之乃至十地不离念佛(菩萨之父者即智论文论云菩萨以般若波罗蜜为母般舟三昧为父般舟即念佛此翻为佛立三昧良以念佛即真涉事与方便同故得称父又念佛成佛是亲种故言乃至十地不离念佛者十地之中皆云一切所作不离念佛念法念僧等)无边海藏门者蕴积名藏深广称海然略有三义一由此定中见多佛故下文云以佛为境界专念而不舍是人得见佛其量与心等由念能见所以称门二一一佛德是无边海藏由念能知所以称门云何无边海劫海所修有行愿海成就色身有相好海成就智身有辩才海建立念处有名号海修诸助道有功德海安立众生有净刹海如是诸海一一无边各各出生蕴积名藏三无边胜德由念佛生故此一门深广蕴积何者念佛性身则契如理念功德身成无边德念相好身证无边相障无不灭德无不生一言蔽诸总由念佛从此通悟所以称门即此一门说不可尽(障无不灭下结叹故贤护经中广列诸德以征其因佛答皆从念而生一言蔽诸者即论语子曰诗三百一言以蔽之曰思无邪谓归于正也念一佛号亦名一言直取一言只一佛字故自四祖禅要唯称佛言耳)。

　　即得陀罗尼名大智力法渊。

　　二总持大智能达深法。

　　即得大慈名普随众生调伏度脱。

　　三无缘普应。

　　即得大悲名遍覆一切境界云。

　　四等除热恼。

　　即得大喜名一切佛功德海威力藏。

　　五佛深德海蕴积力用菩萨缘此喜遍身心。

　　即得大舍名法性虚空平等清净。

　　六悲则心戚喜便浮动深契法性则旷若虚空悲喜两亡为平等清净。

　　即得般若波罗蜜名自性离垢法界清净身。

　　七般若者觉法实性离分别也有可离者非真离也知自性离不复离也无离之离即真法界真法界者本来清净法界清净即般若清净般若清净则万法本净万法净者无净无不净为真净也实相般若为万法之体观照冥此众德攸依故云身也(觉法实性离分别也者此总释一门亦当别释自性离垢之言即大般若曼殊室利分中慈氏菩萨云若诸菩萨闻是甚深般若心不沉没已近无上正等菩提何以故是诸菩萨现觉法性离一切分别如大菩提故今此般若亦觉法自性名自性离离字两向向上属自性离向下属离垢即离分别之垢也从有可离下别释经文成上总释有可离者非真离也反释初句成上性离知自性离不复离也者顺释初句成上离分别言不知性离谓有可离即是分别今知性离知相即寂故无分别无离之离者即蹑上释下法界言也正同起信所言觉者谓心体离念离念相者等虚空界无所不遍法界一相即是如来平等法身法身即真法界本来清净者蹑上法界释清净言既自性离是真法界则本自净非观令净非去垢净是故经云法界清净法界清净者即以上义成此般若得清净名此有二意一由体法界方成般若故此般若受法界清净之名二者性无二故故大般若难信解分云复次善现般若波罗蜜多清净故色清净色清净故一切智智清净何以故若般若波罗蜜多清净若色清净若一切智智清净无二无二分无别无断故名无二性从般若清净者亦有二义一以般若照一切法知本净故二者亦是性无二故义同上引般若清净则色清净遍历诸法略举八十余科谓五蕴十二入十八界四谛十二缘六波罗蜜乃至菩提涅槃皆如色说故万法本净万法净者下拂其净相夫言净者显法本无生性寂诸相故名为净岂待荡荡无物方称净耶非但事无非为真净见真本净事为非净亦是相待能所未忘安得称净故真善知识令看净门云性本清净净无净相方见我心即斯义矣故净名云垢净为二见垢实性则无净相离于见相是为入不二法门也下经云若有见正觉解脱离诸漏不着一切世彼非证道眼若有知如来体相无所有修习得明了是人疾作佛实相般若下释经身字身有三义谓体依聚义今实相般若则法身之体观照般若同报身之依化身名聚浅故不说则眷属般若亦得名身同聚义故)。

　　即得神通名无碍光普随现。

　　八通用智俱故无碍随现。

　　即得辩才名善入离垢渊。

　　九入法之深离说之垢。

　　即得智光名一切佛法清净藏。

　　十智照佛法净所知障含藏众德。

　　如是等十千法门皆得通达。

　　二如是下结中明历事增进故云十千通达之言释前即得。

　　尔时大威光童子承佛威力为诸眷属而说颂言。

　　不可思议亿劫中导世明师难一遇此土众生多善利而今得见第二佛。

　　第三尔时下赞德劝诣文分为二初说偈后偈益偈中分三初一偈叹希庆遇。

　　佛身普放大光明色相无边极清净如云充满一切土处处称扬佛功德。

　　光明所照咸欢喜众生有苦悉除灭各令恭敬起慈心此是如来自在用。

　　出不思议变化云放无量色光明网十方国土皆充满此佛神通之所现。

　　二有七偈叹佛胜德于中三初三身业。

　　一一毛孔现光云普遍虚空发大音所有幽冥靡不照地狱众苦咸令灭。

　　如来妙音遍十方一切言音咸具演随诸众生宿善力此是大师神变用。

　　无量无边大众海佛于其中皆出现普转无尽妙法轮调伏一切诸众生。

　　次三语业。

　　佛神通力无有边一切刹中皆出现善逝如是智无碍为利众生成正觉。

　　后一意业。

　　汝等应生欢喜心踊跃爱乐极尊重我当与汝同诣彼若见如来众苦灭。

　　发心回向趣菩提慈念一切诸众生悉住普贤广大愿当如法王得自在。

　　三有二偈劝众同归。

　　诸佛子大威光童子说此颂时以佛神力其声无碍一切世界皆悉得闻无量众生发菩提心。

　　后诸佛子下偈益可知。

　　时大威光王子与其父母并诸眷属及无量百千亿那由他众生前后围绕宝盖如云遍覆虚空共诣波罗蜜善眼庄严王如来所。

　　第四时大威光下眷属同归。

　　其佛为说法界体性清净庄严修多罗世界海微尘等修多罗而为眷属。

　　第五其佛下闻经悟入文分为三初佛为说经二当机获益三如来赞述今初主经法界体性大方广也清净佛也庄严即华严也有多眷属者显此教圆。

　　彼诸大众闻此经已得清净智名入一切净方便得于地名离垢光明得波罗蜜轮名示现一切世间爱乐庄严得增广行轮名普入一切刹土无边光明清净见得趣向行轮名离垢福德云光明幢得随入证轮名一切法海广大光明得转深发趣行名大智庄严得灌顶智慧海名无功用修极妙见得显了大光明名如来功德海相光影遍照得出生愿力清净智名无量愿力信解藏。

　　二彼诸下当机获益亦有十益既云大众或一人得一或二三四或具十者威光先证故略不标大众之言亦已含矣故下佛赞然此十事略为二释一者如次配于十地十度或取地义或取度义一者达一切法本来清净名清净智不取净相是名方便即初地入证之智也二则二地离破戒垢是所除障照诸善品即戒光明三即忍度忍为上严一切爱乐四无刹不入无法不照无见不净是为精进增广众行约地义释以诸道品烧无尽惑成无边光五趣向诸行能入俗也禅度增故性能离垢涉俗化物成福德云不迷实理为光明幢六般若现前名随入证照深缘起名法海光七功用已远将入无功为深发趣权实无碍为大庄严八见法实性无功而修为极妙见由此智慧复得灌顶故仁王经云后之三地同遣无明同无功用故非灌顶地是灌顶智九显了药病是功德海相辩才遍应若月影流光十智圆离障方于佛愿而生信解故曰出生(故仁王者即教化品中第八名等观菩萨偈云等观菩萨二禅王变化法身无量光等九地云慧光开士三禅王十地云灌顶菩萨四禅王后都颂上三地云等慧灌顶三品七除前余习无明缘无明习相故烦恼二谛理穷一切尽释曰既牒三地除无明习是故䟽云同遣无明非灌顶地下义释彼经灌顶地者自当第十故云非灌顶地然十地亦用遣无明习无功用智而得灌顶故云是灌顶智)二者此上十门随一一事以立其名未必全将配于地位或通配诸位或复不次以人无量随诠不同普贤巧说故文含多义。

　　时彼佛为大威光菩萨而说颂言。

　　善哉功德智慧海发心趣向大菩提汝当得佛不思议普为众生作依处。

　　汝已出生大智海悉能遍了一切法当以难思妙方便入佛无尽所行境。

　　已见诸佛功德云已入无尽智慧地诸波罗蜜方便海大名称者当满足。

　　已得方便总持门及以无尽辩才门种种行愿皆修习当成无等大智慧。

　　汝已出生诸愿海汝已入于三昧海当具种种大神通不可思议诸佛法。

　　究竟法界不思议广大深心已清净普见十方一切佛离垢庄严众刹海。

　　第三时彼下如来赞述十颂分二前六赞其已具胜德当成极果皆前半已获后半当证独第四偈三句是因。

　　汝已入我菩提行昔时本事方便海如我修行所净治如是妙行汝皆悟。

　　我于无量一一刹种种供养诸佛海如彼修行所得果如是庄严汝咸见。

　　广大劫海无有尽一切刹中修净行坚固誓愿不可思当得如来此神力。

　　诸佛供养尽无余国土庄严悉清净一切劫中修妙行汝当成佛大功德。

　　后四偈行齐佛因当如佛证皆三句举佛行后一句齐佛德然此中述赞望前遇光得益及向大众所得多有相同义必述上可以意消息之。

　　诸佛子波罗蜜善眼庄严王如来入涅槃已喜见善慧王寻亦去世大威光童子受转轮王位。

　　遇第三佛文分为六一如来出时前佛灭后等时也。

　　彼摩尼华枝轮大林中第三如来出现于世名最胜功德海。

　　二彼摩尼下正明现世立斯号者功德海满无加过也。

　　时大威光转轮圣王见彼如来成佛之相与其眷属及四兵众城邑聚落一切人民并持七宝俱往佛所以一切香摩尼庄严大楼阁奉上于佛。

　　三时大威光下威光往供。

　　时彼如来于其林中说菩萨普眼光明行修多罗世界微尘数修多罗而为眷属。

　　四时彼如来下佛为说经见普法故名为普眼以慧为性故曰光明况一眼即十眼融无障碍眼外无法方真普眼以诸缘发见即缘名为根因没果中缘皆号眼故全色为眼恒见色而无缘全眼为色恒称见而非我矣(见普法者此释经名而有三义一约所见称普言普法者一具一切一一称性同时具足等斯即十眼之内一眼之能经云一切智眼见普门法界故二况一眼者约能见称普如五眼中佛眼四眼入佛眼皆名佛眼如四河入海无复河名而具海味故金刚经云如来有肉眼不如是世尊如来有肉眼乃至云如来有佛眼不如是世尊如来有佛眼今十眼亦耳随一具十而诸教唯佛眼具五余四则无今因果之人皆许一眼即具十眼不唯后胜具于前劣若一不具十则非普眼言十眼者离世间品说谓一肉眼二天眼三慧眼四法五佛六智七光明八出生死九无碍十一切智其融无碍则有二义一者成上十眼无碍二者成下即能所无碍三眼外无法下约心境互放方称普眼此上标也诸缘下别释所以如大乘法师以九缘𤼵识眼根名眼余不名眼今则例之眼根能发识眼根得名眼空明能发识亦得同名眼余六例然以缘起之法各有有力无力相成立故次云因没果中缘皆号眼者九缘并是因见色得名眼九缘皆见色没果同名眼以皆全有力故言全色为眼恒见色者色是所缘之境眼是能缘之根今即是眼故无缘也全眼为色者眼是我能见今全为色正见之时即非我也此即贤首之意下更有言云非我唯于情想无缘绝于贪求收万像于目前全十方于眼际是以缘义无尽随见见而不穷物性叵思应法法而难准法普即眼普义通乃见通体之自隐隐照之遂重重然后穷十方于眼际镜空有而皎明收万像以成身显事理而通彻也)。

　　尔时大威光菩萨闻此法已得三昧名大福德普光明得此三昧故悉能了知一切菩萨一切众生过现未来福非福海。

　　五尔时下威光得益五度皆福定为最大寂无不照名普光明得此已下彰其定用福非福言略有二意一福即是善非福是罪二福即是相非福即性双了性相故经云福德即非福德性此即深也了一切者广也故有海言遇于初佛但得十者自力未胜故次佛十千者道转深故今唯一者道已满故(五度皆福者然六波罗蜜摄成二严总有两意一前五为福后一为智二者前三唯福后一唯智进定通二成前为福成后属智今以经中云得三昧名大福德故用前门福即是善者即百论相摄罪福品意故论引金刚福尚应舍何况非福以善舍恶以无相智舍福则善恶两忘今云了者一了其相二了体空三了无碍二福即是相下即以世谛说福谛一义中福亦不存故引金刚如来说福德相随俗说也即非福德相当体空寂是名福德相结正义也若福即非福方名真福若以福为福非真福也有人以第三句亦约俗谛非得经意)。

　　时彼佛为大威光菩萨而说颂言。

　　善哉福德大威光汝等今来至我所愍念一切众生海发胜菩提大愿心。

　　汝为一切苦众生起大悲心令解脱当作群迷所依怙是名菩萨方便行。

　　若有菩萨能坚固修诸胜行无厌怠最胜最上无碍解如是妙智彼当得。

　　福德光者福幢者福德处者福海者普贤菩萨所有愿是汝大光能趣入。

　　第六时彼佛下如来记别十一偈分四初四显具菩提心谓初有愿次偈有悲四有智光三兼精进通䇿三心故菩提心圆当成妙智。

　　汝能以此广大愿入不思议诸佛海诸佛福海无有边汝以妙解皆能见。

　　汝于十方国土中悉见无量无边佛彼佛往昔诸行海如是一切汝咸见。

　　若有住此方便海必得入于智地中此是随顺诸佛学决定当成一切智。

　　汝于一切刹海中微尘劫海修诸行一切如来诸行海汝皆学已当成佛。

　　次四上入佛境。

　　如汝所见十方中一切刹海极严净汝刹严净亦如是无边愿者所当得。

　　三有一偈示其果相得同诸佛。

　　今此道场众会海闻汝愿已生欣乐皆入普贤广大乘发心回向趣菩提。

　　无边国土一一中悉入修行经劫海以诸愿力能圆满普贤菩萨一切行。

　　四有二偈赞其现能利他住普贤行。

　　诸佛子彼摩尼华枝轮大林中复有佛出号名称普闻莲华眼幢。

　　遇第四佛文分为四一佛出人中二天王就供三如来说法四得益还归今初约相目类青莲约德心无所染相德高显名称外彰摧邪众归故曰幢也。

　　是时大威光于此命终生须弥山上寂静宝宫天城中为大天王名离垢福德幢。

　　二是时下天王就供中二先明菩萨行进报处天宫此城即是品初所列之一。

　　共诸天众俱诣佛所雨宝华云以为供养。

　　后知佛可归持华往供。

　　时彼如来为说广大方便普门遍照修多罗世界海微尘数修多罗而为眷属。

　　三时彼下说经方便之言略有三种一无实权施曲巧方便也二理本无言假言而言大方便也三权实无滞亦大方便事理皆照方曰普门(一无实者如无三乘说有三乘虚指三车出门不获是也二理本无言者亦法华云诸法寂灭相不可以言宣以方便力故为五比丘说是也三权实无滞者即涉有未始迷空观空不遗于事即如来方便知见波罗蜜皆已具足)。

　　时天王众闻此经已得三昧名普门欢喜藏以三昧力能入一切法实相海获是益已从道场出还归本处。

　　四时天王下得益还归中闻上普门正受安住法喜无尽故名曰藏由此证达诸实相海此劫之中十须弥尘数如来今但云四又无结会古今现证得益等者经来未尽故也若结会者应云尔时威光菩萨者毗卢遮那是等。

　　所信因果会竟。

　　大方广佛华严经䟽钞会本第十一之二

　　音释

　　篑

　　(求位切土笼也)。

　　干

　　(古汗切干去声能事也)。

　　劣

　　(力辍切音埒鄙也)。

　　戚

　　(七迹切音戚忧也)。

　　踊跃

　　(踊尹竦切音勇跃弋灼切音药跳也)。

　　怙

　　(侯古切胡去声依也)。
乾隆藏第 130 册 No. 1557 大方广佛华严经疏钞会本(第1卷-第17卷)


　　大方广佛华严经疏钞会本第十二之一　假九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　如来名号品第七

　　此下第二修因契果生解分第二会初从此第十二经尽第十三经菩萨问明品。

　　将释此品五门分别初来意者先明分来前既举果令生信乐今明能生因果信解故次来也二会来者生解之中信为其首故又前举所信之境今明能信之行故次来也三品来者前品举因显果成所信之境今举果辨因彰能信之行果中三业身为其总故先来也又远答前名号海问故(二会来意者于中有二一对后辩来以一分六会今是初故二又前举下对前辩来又远答名号海问者自是十海为总意耳)二释名亦三初分名修因契果生解分谓修五位之圆因成十身之满果令诸菩萨解此相故即生修因契果之解依主释也二会名约处名普光明殿会然有三释一以殿是宝成光普照故二佛于其中放普光故三佛于殿中说普法门慧光照世故立其名依前一义即依主释后二有财约法则名信行之会三品名如来现相品已释召体曰名表德为号名别号通一切诸佛通具十号名释迦等则不同故如来即十之一品中正说随机就德以立别名既表德之名则亦名亦号如来之名号依主释也(三佛于殿中者就此普法自有四义一境智合说真俗遐周曰普妙智照达名光二单约境说体周曰普用彻为光三唯约智说准境可知四约融摄说若事若理皆无障碍一尘一行犹如帝网曰普圆明顾焕为光余如十玄表德为号亦有释云表德为字响颁人天曰号今以即字是号犹如十号皆约德故言名别号通者总相说耳品中正说下拣定通局)三宗趣亦三初分宗谓以修生修显因果为宗令诸菩萨修行契入为趣二会宗者若就总望信解行德摄位为宗通成佛果为趣信能必到如来地故近望唯信为宗成位为趣若依长科十分之宗此下三品以为一分即果用应机周遍法界以为其宗依此起信为趣故此亦名正报因果亦是所信信何法门信佛身名等于众生则知我名如佛名也信佛法门随宜而立知我妄念苦集亦全法门信佛意业光明遍照则知自心无不知觉故先古诸德亦将上三品举果分收三品宗者显佛名号周遍为宗随机调化利益为趣或上二皆宗生信为趣(修生修显因果为宗者修生约差别因果修显约平等因果若就总望等者亦名为远望为成佛果故为远具解行德故为总解即问明行即净行德即贤首近望者唯望十住故为近亦合名别将前摄位为此趣故摄位者十信满心顿摄诸位今此唯成十住故仁王不开十信摄在十住信为能成住为所成若依畏科下第二约别科辩宗略有三义一随品长分科总为十假今当第四故二故此亦名正报因果者即前后钩锁利亦当第二毗卢遮那是因此三品为果故三亦是所信者贤首向前亦将此三属所信因果中正报果故如下䟽指亦属四分之中第一分故而言亦者有二意一对今科属第二分故二对随其本会科名能信成德会今为所信故云亦也)第四问答问五周因果差别平等不同何以分名合之为一答通生差别平等解故离于修生说何修显故问前会举果本为生信今何重举名号等三答凡约境生信有其二义一标举境法明有所在二摄以就心令成信行前会约初义此会约后义(问前会举果下此通繁重难先问后答答中二先约义通为意别故所以重举)又前会果广因略故名举果此会因广果略故总摄为因先依后正文影略耳(又前会果广下约文以答以少从多故前会果多名举果分此下因广分名修因虽举此会正酬向来约分各离故云因广然取当会因果皆各三品因果似寿而因文亦广)若约钩锁者自属正报果故不同第七会说所成果此中自辩信所依故(若约钩锁者此当第三依起因果是所依果故不同第七说所成者所成自属第四差别因果故)问何不入定以未入位性不定故若尔十定岂散善耶然说法之仪通有四句一定后说如诸会二说后定如无量义经等三定中说如第九会无出言故四不入说如此信中及第七会诸文非一(以未入位下答此上问文五一者正答犹如轻毛未能得入正定聚故二说后定者即法华经云为诸菩萨说大乘经名无量义教菩萨法佛所护念说是经已结跏趺坐入于无量义处三昧身心不动是也若出其意无量义者是出生义故彼经云无量者从一法生其一法者所谓无相法华即是收入之义故彼经云究竟至于一切智地世尊法久后要当说真实今欲[(冰-水+〡)*ㄆ]入先辩出生若知三乘万化从实相生究竟还归一实相故欲为法华序故说无量义便入此定)第九表证唯证能说一得永常不碍起用故第七为表常在定故又入为受加彼不须加故不须入说后入者说在行故将起后故(第九表证下出四句所以其第一定后说诸会广说故不释之但解后三初解第三二第七为表下解第四第四有二会不入定第二不入前已解竟唯解第七说后入下通第二义入即修行上引无量义经乃是别意而有等言等取此诸经通意今显通意)是知动寂唯物圣无常规故下文中辩十信之用一方入正定余方起出说自在无碍也余会摩顶后说此会说后摩顶是知此经体势纵横不可定准(是知动下第五结其深玄故下文中下示十信相既所说信定散自在明知能说入出难思余会摩顶下更示异门令无局执)。

　　尔时世尊在摩竭提国阿兰若法菩提场中。

　　第五释文若随义约品科十分之中此下三品当果用应机普周分若约随法就会科十分之中此一会当第二能信成德会今就四番问答科从此终第七会即当第二修因契果生解分若顺诸会应直分问答今为顺文一会分三第一序分第二请分第三说分(若顺诸会者以六会共答此中问故第一序分唯属此会为加序分名为顺文)今先序分具如经初但加普光以为小异略分为三初标主时处二始成下别显三事三与十佛下辅翼圆满。

　　始成正觉。

　　二中分三初别显说时。

　　于普光明殿坐莲华藏师子之座。

　　二于普光下别显说处处在菩提场东南可三里许熙连河曲彼河之龙为佛造此今举总摄别前标国名以本收末上举场称故下不动觉𣗳而遍十方(处在菩提下贤首云相传说云以龙见如来初成正觉树下露坐故为佛造若西域记说菩提树南门外有大龙也帝释献方石在此池池东林中有目真邻陀龙王池其水清黑其味甘美龙池西岸有小精舍中作佛像往昔如来初成正觉于此宴坐入定七日时此龙王警卫如来即以其身绕佛七匝化出多头俯垂为盖故池东岸有其室焉释曰苦取龙造正当于此虽不言造堂龙既警卫不妨后造当向即东南又云菩提树东有精舍高六百七十尺下基面阔二十余步叠以青砖涂以石灰层龛皆有金像四壁镂作奇制或连珠形或天像焉上置金铜阿摩勒迦果宝瓶东面接为重阁檐字特起三层榱柱栋梁户扉窗牖金银雕镂以饰之珠玉厕错以填之奥室远宇洞户三重外门左右各有龛室左则观自在菩萨像右则慈氏菩萨像白银铸成高十余尺精舍故地昔无忧王建小精舍后有婆罗门建大精舍即雪山见大自在天令置也释曰此义亦当若取普光堂义却当树西西域记云菩提树西不远大精舍中有鍮石佛像饰以奇珍东面而立前有青石奇纹异彩是昔如来初成正觉梵王建七宝堂帝释建七宝座佛于其上七日思惟故异光明照菩提树去圣遥远宝变为石释曰此为普光法堂定矣但从古传云是东耳若东西二三里即是盲龙之室非是龙造去圣时远传记不同故略出三处异更审之)。

　　妙悟皆满二行永绝达无相法住于佛住得佛平等到无障处不可转法所行无碍立不思议普见三世。

　　三妙悟下别显主德亦即示成正觉之相也准第八会初及深密经等皆说佛有二十一种功德升兜率品当广明之今文有初十句亦略释耳十句之中初总余别总中妙悟皆满者妙悟晋经名善觉论经名正觉良以梵音云苏含于妙善及正等故译者随取悟即觉也双照真俗故称妙悟备下诸句异于西人故复称满(䨇照真俗者准下无著不释经句具下诸别以成总句亲光菩萨别释总句今依亲光别释妙悟取无著意将别释满)别中一二行永绝者烦恼所知生死涅槃皆名二行俱不现前名为永绝(烦恼所知者准无著名于所知一向无障转功德但离所知二乘之人于极远时处不能知见有知不知故名二行今无不知故云永绝若亲光云凡夫二乘现行二障世尊无故凡夫现行生死起诸杂染即烦恼障二乘现行涅槃弃利乐事世尊无彼二事故云永绝今具含二释故双牒之下诸功德皆是下文广释中意如或未晓但寻光率会䟽及论文居然易了)二达无相法者清净真如名无相法达者了也三如来常住大悲任运利乐又常安止圣天梵住故云住于佛住(圣天梵住者即智论第三云圣谓三乘圣人天谓六欲天梵即色无色复次三三昧名圣住布施持戒善心三事名天住四无量是梵住释曰此虽二文义乃是一前举果住后出因耳或为四住谓加佛住如来常住首楞严诸三昧故虽遍住四住智海已满大悲深故特言大悲大悲即梵住所摄)四所证能证及以化用皆等诸佛五具能治道解脱障故六所说教法外道不能转故七行诸世间违顺魔怨不能碍故八安立教法超言念故九于三世境若事若理了达记别无错谬故具此九别成初总句同异成坏准思可知。

　　与十佛刹微尘数诸菩萨俱莫不皆是一生补处悉从他方而共来集。

　　第三辅翼圆满文分二别一标数拣定二叹其胜德前中菩萨拣非凡小补处明非下位他方而来非旧众也言一生者释有二义一约化相谓如弥勒此复有三一人中一生二天上一生三下降一生正取天中二约实报一生谓于四种变易生死中唯有末后一种名无有生死一位所系此文多约化相耳(四种变易者第一䟽钞已引摄论无上依经今史依佛性论第二略示名相一方便生死谓生死缘即无明住地惑能生新无漏业譬如界内无明生行以惑生智非同类故名为方便二因缘生死谓生死因即上无明所生无漏有分别业譬如无明所生行业但感同类故名因缘三有有生死即由前因缘感得变易异熟有果如三界内以有漏业感六趣身言有有者未来生有更有一生故如上流般阿那含第二生般涅槃故亦云有此有果故名有有四无有生死即改变易脱譬如生为缘有老死等过患一期报谢更无有有故名无有故今䟽云唯有第四无有生死一生者此生之后便成佛故如那含人当涅槃故)。

　　普善观察诸众生界法界世界涅槃界诸业果报心行次第一切文义世出世间有为无为过现未来。

　　二普善下叹德德虽无量略叹一普善观察者能观智也普有二义一普众同有此德二普观十境善有三义一善知相二善知无相三善知此二无碍众生界下明其所观皆具上三义十中初是总句所化众生次此生何来由迷法界起于世界我当令彼住涅槃界净诸业果故须识心行之病文义之药令厌世间欣出世间不尽有为不住无为上辨横观十法今竖达三世观涅槃知已现当证观诸业已现当造果报已现当受心行已现当发余可类知亦以六相融之。

　　时诸菩萨作是思惟。

　　第二时诸菩萨下请分中二先举人标念。

　　若世尊见愍我等愿随所乐。

　　后若世尊下正显问端然句虽五十问但四十以第二十句是说意故此四十问望第一会有同有异后二十句全同前二十句大同小异又复前后不同初十句即前第三十海前会即总说所观深广此则别说如来依正以前会中为总故此会别显信所依故故前会皆致海言此中但云刹等第二十句前名菩萨十海此列住等行位前通诸会总显圆融行布因故此约当分欲显差别因之相故后二十句虽则全同前总此别又前即所信今辨所成欲显所信所成体无异故文句全同。

　　若唯约义亦可分三谓初十句问佛德应机无方大用辨因所依果次十句问菩萨行位即果所成因后二十句佛果胜德显因所成果是则以佛为缘而起于因还以此因而成于果是此分之大意也故论云多闻熏习无不从此法身流无不还证此法身即其义也(若唯约义下科判经文于中初总科有三初就义为三以所问法有三类故)今取文义俱便大分为二初十句直尔疑问后三十句引例请问义不异前然所依所成文应互有但是影略不欲繁辞故初会直尔兴问即此中引例此中引例即彼直问又前但明一重所信故合三十句果今为分二假故间之以因今初十句先总显请意(今取文义俱便下后分二释文二假皆结故是文便直问引例表人异道同故是义便)。

　　开示佛刹佛住佛刹庄严佛法性佛刹清净佛所说法佛刹体性佛威德佛刹成就佛大菩提。

　　后开示下别列所疑十句依正间问者正报应机必依刹故亦表依正无障碍故五句依者一刹类二庄严三清净四体性五成就上五即前二海广如四五二品其佛住等五句即正报大用一佛身遍住诸刹佛心常住大悲二所具功德及所证法性三随机说法四作用威光五修行得证现成菩提然此五即前会七海一即佛海二即解脱海三即演说海四即变化海五即名号及寿量海波罗蜜海其众生海但是所化故略不举含诸海中此之十句下有言说及现相答至下当知(一刹类者即形状长短等言即前二海广如四五二品者第四成就品答世界安立海第五华藏世界品答世界海故)。

　　如十方一切世界诸佛世尊为成就一切菩萨故令如来种性不断故救护一切众生故令诸众生永离一切烦恼故了知一切诸行故演说一切诸法故净除一切杂染故永断一切疑网故拔除一切希望故灭坏一切爱着处故。

　　第二如十方下引例请问文分为三初十句标彼说意明其有悲后三十句举彼所说显其有智末后一句结以正请彼佛既尔此亦宜然初中初句总谓令诸菩萨行愿成就故余九为别一上继佛种二云何继以救众生故三云何救令离惑故四如何救知彼根行故五以何救说法药故六成何益一除集谛染二决道谛疑三拔苦希望四证灭爱处故(初句总下释此十句总有三势皆有总别第一行愿俱起释初总余别别中展转相释文势可知)又成菩萨行具悲智也具此悲智何所为耶令佛种不断佛种不断有何相耶谓成三德救护众生成就恩德永断烦恼成于断德了知诸行成于智德诸行有三一者心行二所行行三所了行谓一切行无常无相即所了也云何救护演说诸法云何永断净诸杂染永断烦恼种现双亡除诸杂染谓唯现惑云何成智谓永断疑网智成何益断诸希望惑除何益灭诸爱着一切著者著有着空着行着果不着诸法正智现前悲救众生佛种不断是菩萨之要也诸佛之本意也所陈诸问一一皆有斯益(三佛种不断下八句皆释不断之相于中四意初三正释不断谓成就三德是不断相智成何益下显三德益经但二句含于三义初明智德益后惑除何益下以灭爱着处句几成二益若着诸法正智不生若著于空不能悲救今空有无滞故能灭惑成智起悲不断佛种)。

　　又释一切菩萨是所成就云何成就不断佛种即自成就救护众生成就于他云何救护谓离二障永断烦恼无烦恼障了知一切无所知障以何方便能断二障谓说诸法此烦恼障其相云何谓爱与见除诸杂染绝爱烦恼永断疑网绝见烦恼此所知障其相云何谓于境不了有所希望法执未忘一切生着今相无不了何所希望达法性空当何所著二障既寂二智现前成菩提涅槃谓不断佛种则菩萨成就矣(二障既寂通后七句即二障除能成二智除烦恼障根本智现除所知障后得智现即此二智亦为能寂菩提涅槃即是所成烦恼障断成于涅槃所知障断成于菩提此结利他意则不断佛种结归自利菩萨成矣结归总句)。

　　说诸菩萨十住十行十回向十藏十地十愿十定十通十顶。

　　第二说诸菩萨下举彼所说文分为二初十句问因后二十句问果今初文有九句昔云欠第九十忍一句又以十信自不成位是住方便摄在住中故不别问(又以十信下二出其所以不开十信则不合问信下有忍品故知脱忍)故仁王经教化品云伏忍圣胎三十人十信十止十坚心故信住不分也。

　　有义云有四义故信不入位一进退不定故二杂修十心无定阶降故三未随法界修广大行故四未得法身显佛种性故由斯不开十信则成此会及第三会俱答十住问也十行第四会答十回向第五会答十藏第四会中答以藏有二义一收摄义谓收摄诸行以用回向故答在回向之前二出生义以出生地上证智故问居回向之后十地第六会答十愿初地中答十定十通第七会答各有自品十顶一种答文不显古有多释一云准梵网经说十忍后有心地法门即此十顶理亦可通但彼经说处乃有十初无菩提场会但云方坐千光王座及妙光堂说十世界海其二三四与此三四五会处法全同他化十地次第亦同而化乐天说十禅定初禅说十金刚心二禅说十愿三禅说十忍四禅摩醯首罗宫说我本源莲华藏世界卢舍那佛所说心地法门不云重会普光及祇园重阁次第又别难可会通又此中问因后更有果问故彼佛心地即后如来地等非十顶也(三但彼经下以文夺破其二三四与此三四五会处法全同者此是第三会在忉利四在夜摩五在兜率彼第二在忉利故彼说十世界海竟即云次于忉利说十住法次至夜摩说十行法次至兜率说十回向斯则处法全同次第不同彼二此三彼三此四彼四此五以前加菩提场故言他化十地次第亦同者亦是第六在他化天说十地故由彼不越第五化乐天故说地亦第六故彼文云次至化乐天宫说十禅定次至他化自在天宫说十地次至初禅说十金刚心次至二禅说十愿次至三禅说十忍次至四禅摩醯首罗宫说我本原莲华藏世界卢舍那佛所说心地法门故总[(冰-水+〡)*ㄆ]之四例不同一菩提普光二会不分则开合不同二次第不同三有无不同此经四禅无说彼皆有说此有重会彼无重会四彼经一处说一法门此则四六兼二七兼于三以斯四义故难会通又此中问下纵成一破设汝欲将心地法门例同此者此中说果应为心地何得用顶上一师义竟)有云僧祇品答以准璎珞等觉别有顶位以因位穷终今僧祇中说十大数数中之极故云十顶彼问虽十答有多数对上定通亦非其类故不可也。

　　有云寿量品答彼中十重佛土皆上为下顶极至贤首佛刹名为十顶又佛名第二名此十一世界为上首故但举此初后十一即显过百万阿僧祇世界寿量之数此为标首首即顶故然复彼无别问似有少理但标此十界将为问端对十地等甚不相例(但举此下三遮难恐有难云令经百万阿僧祇重何以证成十界之义故为此通)今谓新旧梵本俱无忍问答中即有故知彼忍即此顶也言十顶者因位终极十定十通皆等觉位十忍居后又得顶名问中约位终极故名为顶答据法门忍受以智印定故云忍也非位终极不具十忍非有十忍不极因位二文更显故十忍品末云通达此忍门成就无碍智超过一切众转于无上轮等既言超过即是顶义亦犹四善根中忍顶法门义相类故不尔忍无别问空答何为设欲成十应脱十信十信虽未成位亦随法界修广大行德用殊胜别一会答应有问故若将十忍已下四品共答顶问于理无失俱是等觉之终极故(设欲已下六释无十难难云若阙十顶问十句则圆若以悉答顶句则唯九故今答云脱于十信十句成矣十信虽未成下七会通上难难云我先二义不开十信一文证二理证今欲开信双乖文理故今通之乃有数意一对前立理前明阙于四义不立为位今明不必成位四义无遗二德用殊胜下上以文证今亦文答上引但明信住不开今明何必要开而不妨有问何者十愿十藏非是别位得为问端信不成位何妨有问又藏愿等寄他会答尚有别问十信法门别一会答解行德能三品宏深岂合无问若将下第二会通以四品答于顶问以信住行等皆有多品总将四品共答顶问于理无违若尔古以僧祇寿量而答顶问应不乖理彼以局取又不[(冰-水+〡)*ㄆ]忍今总[(冰-水+〡)*ㄆ]四与昔全乖顶乃通名忍等别称故不同也此解最妙亦能傍通一难难云引四善根忍顶不同今何将忍以酬顶问今为总释则以等觉因位之极通称为顶不全同四故上引云义相类故)。

　　及说如来地如来境界如来神力如来所行如来力如来无畏如来三昧如来神通如来自在如来无碍。

　　第二二十句问所成果全同初会于中亦初十句明内德成满后十句体相显著初中如来神力前会名佛加持即神力加持故神通约外用无壅神力约内有干能离世间品各有十事其相自别言无碍者谓如来所作无能障碍也上文名无能摄取等义皆同也。

　　如来眼如来耳如来鼻如来舌如来身如来意如来辩才如来智慧如来最胜。

　　后十中辩才是语业智慧是意业最胜是身业准前会中唯欠佛光明之一句余如前释其所答文亦如前引出现不思议相海品说但前总会故引此文所引之文正答今问说者宜重引之。

　　愿佛世尊亦为我说。

　　三愿佛下结请请同彼说故致亦言请分竟。

　　尔时世尊知诸菩萨心之所念各随其类为现神通。

　　第三说分于中通下六会答此所问准问长科亦为三分此初三品答所依果问二问明已下答所修因问三从不思议品下答所成果问其平等因果因乃果中之因果乃此果之用故属果收(其平等下通其妨难难云若依问为三第三假唯合明果今有普贤行为因出现品为果自是一假平等因果何得皆将答果问耶故为此通既因是得果不舍之因即果中因亦是果摄故属第三所成果也又古人以文从义出此因果若䟽本意全属果也至下重明)初中分二先如来现相答由其念请故又如来证穷故后文殊言说答伴助主故假言显故今初分二一佛现神通二众海云集今初知其心念者领念请也现神通者示相答也言随类者有其三义一随疑者所宜异故谓或示色令见以声令闻[宴-女+六]资令晓皆是现通以法界身圆明顿现也二随疑者流类别故三随疑者所疑异故(各随类者䟽文有二先释三义一随疑者即用法不同随一类人所乐不同随宜适化故经云彼彼诸病人良医随处方即应病与药也言或示色令见是现相答以声今闻是言说答上皆显应[宴-女+六]资令晓即是[宴-女+六]应总合上三一时顿应二随疑者上之三义随一类中即容此三今明万类谓人天鬼畜音辞差别等然唯疑人约有所表但明菩萨据其实义万类皆通又菩萨者但语大心众生不妨本类亦有差别谓天为菩萨人为菩萨等三随疑者此约所疑之法则初是义无碍境二是辞无碍境此是法无碍境然其所疑即十住等其能疑人未必十信疑于十信许互疑故十信亦疑住行等故)谓若疑十信即见如来足轮放光周乎法界等若疑十住则见如来足指放光百刹尘外菩萨集等如放光一事既尔余相皆然(谓若疑十信下出随疑现通之相于中初疑十信即是此文及第十三经光明觉品言周乎法界等者等取十方各过十佛刹微尘数世界菩萨云集故下经云悉以佛神力故十方各有一大菩萨一一各与十佛刹微尘数诸菩萨俱等若疑十住者即第三会十住品初言菩萨云集等者此一等字等取行向地等谓十行则足上放光十向则膝轮放光十地则局开放光等十行千刹十向十千等此一等字等于一分放光中事如放光下例于余相谓动刹雨华香云等皆随宜不同也)故知初会现相遍于九会此会现神通通于一分结集随义编之作次耳故下三会皆有不起觉𣗳之言(故知初会下第二示通局此会望初则局一分彼通九会谓佛前现华通表一部所诠华严眉间胜音通表九会能诠教故结集编次非现前后故下三会下引文为证即不起前二而升四天明正当此处现前通四天齐现耳)。

　　现神通已东方过十佛刹微尘数世界有世界名金色佛号不动智彼世界中有菩萨名文殊师利与十佛刹微尘数诸菩萨俱来诣佛所到已作礼即于东方化作莲华藏师子之座结跏趺坐。

　　南方过十佛刹微尘数世界有世界名妙色佛号无碍智彼有菩萨名曰觉首与十佛刹微尘数诸菩萨俱来诣佛所到已作礼即于南方化作莲华藏师子之座结跏趺坐。

　　西方过十佛刹微尘数世界有世界名莲华色佛号灭暗智彼有菩萨名曰财首与十佛刹微尘数诸菩萨俱来诣佛所到已作礼即于西方化作莲华藏师子之座结跏趺坐。

　　北方过十佛刹微尘数世界有世界名薝卜华色佛号威仪智彼有菩萨名曰宝首与十佛刹微尘数诸菩萨俱来诣佛所到已作礼即于北方化作莲华藏师子之座结跏趺坐东北方过十佛刹微尘数世界有世界名优钵罗华色佛号明相智彼有菩萨名功德首与十佛刹微尘数诸菩萨俱来诣佛所到已作礼即于东北方化作莲华藏师子之座结跏趺坐。

　　东南方过十佛刹微尘数世界有世界名金色佛号究竟智彼有菩萨名目首与十佛刹微尘数诸菩萨俱来诣佛所到已作礼即于东南方化作莲华藏师子之座结跏趺坐。

　　西南方过十佛刹微尘数世界有世界名宝色佛号最胜智彼有菩萨名精进首与十佛刹微尘数诸菩萨俱来诣佛所到已作礼即于西南方化作莲华藏师子之座结跏趺坐西北方过十佛刹微尘数世界有世界名金刚色佛号自在智彼有菩萨名法首与十佛刹微尘数诸菩萨俱来诣佛所到已作礼即于西北方化作莲华藏师子之座结跏趺坐下方过十佛刹微尘数世界有世界名玻璃色佛号梵智彼有菩萨名智首与十佛刹微尘数诸菩萨俱来诣佛所到已作礼即于下方化作莲华藏师子之座结跏趺坐。

　　上方过十佛刹微尘数世界有世界名平等色佛号观察智彼有菩萨名贤首与十佛刹微尘数诸菩萨俱来诣佛所到已作礼即于上方化作莲华藏师子之座结跏趺坐。

　　第二现神通下众海云集即现相答初十句之问光现佛刹答佛刹问刹有金色等是刹庄严既以金成亦答刹体彼刹菩萨亦刹庄严菩萨大宝以为严故亦刹清净纯净佛刹唯菩萨故净修梵行是刹成就净土行故亦刹清净所修净故此已上答五句依问兼答五句正报土各有佛及见如来坐莲华藏是答佛住现通放光是答威德名不动智等是答法性见佛转法轮是答说法佛成正觉是答菩提文虽在下义皆此具光明觉现即现此故(名不动智等者不动智等等余九智智虽是一十智不同不同之德即是法性佛以功德为法性故文虽在下等者释通妨难谓有难云适所引文皆光明觉品此中现相言答十问乃引下经岂成此答释云六会现通尚在一时况光明觉义不在此故光明觉说说此所现是以此中别列十方佛刹菩萨一一各说光明觉品一时总牒明是说此所现相耳)十方众集即为十段一一方内文各有八一远近二土名三佛号四上首五眷属六诣佛七到已致敬八化座安坐去此远近皆十刹尘数者前会为说所信因果深广故须远集华藏之外十方刹海今为说于生解因果渐渐增修故但集娑婆邻次之刹信行最劣故复云十后后渐增至法界品还集刹海初不云一直云十者表无尽故要刹尘者比余胜故为有所表故分阶级非初信等不是通方故结及证成十方齐说(为有所表下通难难云华严即是通方之教未有一土不说此经今举十刹则十外不[(冰-水+〡)*ㄆ]今说百刹应百外不摄岂为通方释意可知)又随迷名外悟处名来而实佛土本无远近土皆名色者表信粗现故亦表显然可生信故佛号同智者有信无智增无明故信中之智本觉起故。

　　主同名首者梵云室利一名四实一首二胜三吉祥四德是以译者前后不同今通用之以信为首摄诸位故次第行中信最胜故甚难得故于生死中创发信心为吉祥故信能增长智功德等一切德故(今通用者以梵语多含三藏各取今以义[(冰-水+〡)*ㄆ]故皆通用而暗引下经以成四义初释首义以信为首摄诸位故是通意明信该果海故二释胜义云次第行中信最胜故者经云是故依行说次第信乐最胜甚难得三于生死下释吉祥义经即通取下经之意四信能增长智功德者释德义亦全是贤首品经文文云彼诸大士威神力法眼常全无缺减十善妙行等诸道无上胜宝皆令现即吉祥义也)此十菩萨同表信门故皆名室利各随一门达一切法故复有差次文当释亦有传云梵云室利此云吉祥室利云首亦是一理(亦有传云者即兴善三藏译余亲问三藏有同此说今欲会意故前[(冰-水+〡)*ㄆ]四说)眷属皆十刹尘者表一一行摄无尽德故皆诣佛者有归向故余如前会又下菩萨名等皆是表法菩萨表所行之行本刹表所证之理佛名表所得之智。

　　今初东方言金色者心性无染与缘成器为自体故本智如空离觉所觉湛然不动动即是妄非曰智故又纵成佛果不异凡故即本觉智住心真如(今初东方下别释十方八假之中皆释三事一刹名二佛名三主菩萨名唯初东方案经之次下之九方从后倒释以十首菩萨表十甚深是助化主故先举菩萨之余二因此故在后释细寻可知)。

　　妙德者慧达佛境处处文殊由慧拣择契于本智故分因果(处处文殊者下文当释从由慧拣择下通难难云佛名不动智文殊表慧二相宁分答中然智慧二字乃有多门今此正用分别名慧决断名智以慧为因以智为果)二觉首者觉心性也无性不碍随缘随缘不碍无性无碍智也不染而染染而不染俱难了知为妙色也(不染而染等者此释妙色语出胜鬘下当广释)三财首者法财教化即灭闇智了众生空如莲不着四宝首者真俗无违可珍贵故善知业果不犯威仪性相无违唯一乘旨是为唯嗅瞻卜华矣五德首了达如来应现说法之功德故即是明于法相又了佛德心明白也若有此智如青莲华最为第一六月首福田照导如目将身平等福田为究竟智是最可重故云金色佛为福田以佛为境故同上文殊依金色界七精进首正教甚深必在精进能䇿万行为最胜智圆明可贵故复云宝八法首法门虽多必在正行于法能行方得自在得般若之坚利为金刚色九智首佛之助道虽无量门智为上首能净万行故云梵智智净体净犹若玻璃明彻无染十贤首前佛后佛一道清净由自性善故称曰贤能知此贤是观察力观察本性常平等故(又释十假皆暗取十甚深义一云慧达佛境即佛境甚深故二觉首缘起甚深心性是一故三财首教化甚深四宝首业果甚深五德首说法六目首福田七精进首正教八法首正行九智首助道十贤首一道故并可思)又十佛相望不动是体余皆是用十菩萨相望文殊为总余皆是别以总导别故九菩萨不离妙德(文殊为总者若以法门为总文殊主般若统[(冰-水+〡)*ㄆ]万行九首之德皆是般若随缘别相同明佛德即是同相缘起教化互不相[(冰-水+〡)*ㄆ]即是异相统十甚深为成佛境即是成相各住一甚深即是坏相余如下说若约人为总别文殊为上首故是总余九为伴是别同名为首异即贤等共成十首表信之人坏各住自)以前后流例略为此释惟虚己而求之不信此理甚深法门于我何预(以前后例下三结释劝修前如现华表义现众表教后如十慧说住十林说行十幢说向十藏说地离世间品菩萨万行寄表甚深斯为观心非是臆断不信此理一向外求如数他宝故非我分)。

　　大方广佛华严经䟽钞会本第十二之一

　　音释

　　龛

　　(苦含切室也)。

　　镂

　　(郎豆切雕刻也)。

　　榱

　　(所追切椽也)。

　　奥

　　(于到切深也)。

　　邃

　　(虽遂切深也)。

　　鍮

　　(他侯切铜属)。

　　鬘

　　(莫班切)。

　　趺

　　(音夫跏趺屈足坐也)。

　　檐卜

　　(梵语也此云黄华卜蒲北切)。

　　创

　　(楚亮切)。

　　大方广佛华严经䟽钞会本第十二之二　假十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时文殊师利菩萨摩诃萨承佛威力普观一切菩萨众会而作是言此诸菩萨甚为希有。

　　第二尔时文殊下辨言说答就文分四一叹众希奇二诸佛子下牒问总叹三何以故下征叹总释四诸佛子如来下广显难思。

　　今初也前众疑问佛令文殊答者以文殊示居此土生有十征来自他方体含万德降魔制外通辨难思化满尘方用周三际道成先劫已称龙种尊王现证菩提复曰摩尼宝积实为三世佛母岂独释迦之师(以文殊者释文殊说意上明是主菩萨卢山远公但云文殊师利是游方大士唯见一经但睹一迹耳今具出之是主是客亦果亦因具难思也言示生此土者即文殊般泥洹经云佛告跋陀婆罗此文殊师利有大慈悲生此国土多罗聚落梵德婆罗门家其生之时家内屋宅化如莲华从母右胁而生身紫金色堕地能言如天童子有七宝盖随覆其上释曰言此国者即舍卫国佛正在此说故此经复云文殊师利具三十二相八十种好则相好同佛复有经说生有十征无非吉瑞一光明满室二甘露垂庭三地踊七珍四神开伏藏五鸡生凤子六猪诞龙纯七马产麒麟八牛生白泽九仓变金栗十象具六牙由是得立妙吉祥号来自他方者即今经文从东方金色世界中来节节皆言所住世界谓金色等既周法界不动而遍各领十佛刹尘数菩萨说佛功德明万德斯备矣上之二对摽其主客下略说胜德降魔制外通辩难思者然此一句有通有别通则通用通辩降伏魔怨制诸外道别明以神通怖之以威故言降用四辩屈之以辩故言制然其事颇多略举一二如幻三昧经云时有善住意天子白文殊同见佛文殊现变三十二部交络重阁有诸菩萨先至佛所身子睹变怪问佛佛答是文殊令诸菩萨集会又问何以不见文殊佛答文殊住降毁诸魔三昧正受蔽魔宫殿与大威变诣如来所于是文殊住降毁诸魔三昧应时三千大千世界百亿魔宫一时皆蔽不乐其处各各怀惧时魔波旬自见老毫嬴毁少气拄杖而行所有宫人及彩女等亦复嬴老又见宫殿而复崩坏暗暗[宴-女+六]𡨋不知东西时魔波旬即怀恐惧身毛为竖心自念言比何变怪令吾宫殿萎顿乃尔将死罪至归命终𥁞天地遇灾劫被烧耶时魔波旬弃除贡高舍恶思想时文殊师利所化百亿天子在交络者住诸魔前谓魔波旬莫怀恐惧汝等之身终无患难有不退转菩萨大士名文殊师利威德殊绝总摄十方德过须弥智超江海慧越虚空于今已入降毁魔场三昧正受是其威神下取意引时魔恐惧魔宫震动求化菩萨愿见救济菩萨答言勿惧可诣释迦如来所有无尽慈悲令无所畏言讫不现魔即俱来诣佛请救我等闻文殊名即怀恐惧不能自安畏亡身命佛赞文殊魔请归依愿脱斯苦佛令且待须㬰文殊当来即脱此难后文殊至佛问三昧彼广说竟令舍诸魔文殊问魔汝秽恶此身耶魔答云尔若尔当厌贪欲事不住三界魔教从命即令诸藏皆复本形五体如故等此即降魔也刹外者即文殊般泥洹经佛说文殊初诣诸仙求出家法诸婆罗门九十五种诸论议师无能酬对唯于我所出家学道余文广博不可具引至如圣智怖心开声扬而擗地寂顺思睹入隐身而立空故得帝释欣喜雨天华而至𦡀蔽魔愁忧行拄杖而垂泪劫火烧刹蹈水芝上行霖雨绝供化钵饭而无尽示多身以抗迦叶放一钵而𤼵本源皆是通辩降魔制外也又如度二十亿佛现说法者持地犹存化百千诸龙立登正觉者王女是一是以礼妙慧而不忘敬本劝善财而增长发心无言于不二法门悉力于安乐行品教龙吉祥之分卫下位莫知答琉璃光之光明正觉称妙谈般若之玄致屡质本师说权实之双行频惊小圣皆辩才也化满尘方者辩德用横竖深广也谓十方微尘刹土皆是文殊化处故菩萨处胎经云我身如微尘今在他国土三十二相明在在无不现余如众海云集中引又般泥洹经云住首楞严三昧以三昧力于十方国或现初生出家灭度入般涅槃分布舍利饶益众生又宝藏陀罗尼经广说至下菩萨住处品当更明之即今文中一切处一时说偈即横周法界道成先劫者此下别明竖穷略示一二也先劫即过去名龙种上尊王智度论十二具引首楞严三昧经说名龙种上尊王经文但名龙种上佛即译人广略耳五十三佛名亦名龙种上尊王其首楞严三昧经有三卷即当下卷因文殊广说首楞严三昧境界竟尔时长老摩诃迦叶白佛言世尊我谓文殊法王子曾于先世已作佛事现坐道场转于法轮示诸众生入大灭度佛言如是如是如汝所说迦叶过去久远无量无边不可思议阿僧祇劫尔时有佛号龙种上如来应供正遍知（云云）于此世界南方过于千佛国土国名平正无有沙砾瓦石丘陵堆阜地平如掌生柔软革如迦陵伽龙种上佛于彼世界得阿耨多罗三藐三菩提初转法轮教化成就七十亿数诸菩萨众（云云）佛寿四百四千万岁下取意引涅槃后起三十六亿塔法住十万岁记智明菩萨次当作佛下结会云尔时平等世界龙种上佛岂异人乎即文殊法王子是现证菩提者即央掘摩罗经此经有四卷事出第四初卷中明舍卫城北有村名萨那有一贫穷婆罗门女名䟦陀罗女生一子名一切世间现少失其父年将十二聪明辩慧有异村名颇罗诃私有一旧住婆罗门师名摩尼䟦陀罗下取意引世间现从其受学师受王请留其守舍师妇年少染心逼之世间现不受其师少妇自悬毁害师归言世间现强逼师言汝已为恶当杀千人可灭汝罪即杀千人还归见师师怪其存又令杀千人各取一指作鬘冠首唯欠一人母为送食便欲害母世尊现前舍母趣佛为佛所降广显深妙第四末波斯匿王严四兵至欲罚央掘来至佛所佛示央掘后发其迹云大王南方去此过六十二恒河沙刹有国名一切宝庄严佛名一切世间乐见上大精进下取意引寿命无量国土严净纯说一乘即央掘是由前文殊广与对扬后显文殊之迹云大王北方去此过四十二恒河沙刹有国名常喜佛名欢喜藏摩尼宝积纯一大乘无余乘名即文殊师利是故云现证菩提复云摩尼宝积盖言略耳下显师及师妇央掘之母三人皆是如来化现耳上略举过现不说未来成佛者未来成佛现即是因非殊胜故䟽略不显若欲说者即大宝积文殊会中说于未来成佛号普见如来以恒河沙界庄严为一佛国以安养世界庄严比之析毛滴海不可为喻其中众生具三十二相天眼无碍镜照十方不闻生老病死等苦但出佛法僧之声若人欲见应念便睹不待解释疑网皆除闻名得最上善利聆记为面见诸佛等寔为三世佛母者结其实德七十九经云文殊师利所有大愿非余无量百千亿那由他菩萨之所能有善哉文殊师利其行广大其愿无边出生一切菩萨功德无有休息善哉文殊师利常为无量百千亿那由他诸佛母常为无量百千亿那由他诸菩萨师教化成就一切众生等佛名经说过去无量恒河沙佛皆是文殊教令发心然犹带数故今显实实为一切佛母不可穷其始末岂独释迦之师者即前所引处胎经云昔为能仁师今为佛弟子二尊不并立故我为菩萨即法华九世祖师亦带方便住首楞严三昧亦是迹中故㢮张乎权实之场莹彻乎真如之际住诸佛不思议之境岂可语其始终无言强言为三世之佛母耳)影响而来一切咸见故其说也何不待请敬同佛故何不待告承佛神力佛意许故众既念请佛方现相非夫尊极大士安行理契潜通故上以光示普贤此乃𡨋加妙德若尔普贤云何定后更请表说所信甚深细故何不入定以果从因同于信故余如上说何故无加以无定故又承佛神力是𡨋加故(影响而来者结也影响显非实因也何不入定者问意云信未入位许不入定说佛三业何不入定故为此通以果从因因即十信十信不入果亦不入是十信中所说果故)叹众希有者略有五义感应悬隔难一遇故德行内充总称叹故以名表法甚希有故创起信行未曾有故此一众会即是等空法界会故。

　　诸佛子佛国土不可思议佛住佛刹庄严佛法性佛刹清净佛说法佛出现佛刹成就佛阿耨多罗三藐三菩提皆不可思议。

　　二牒问中脱于刹体佛出现者即前威德也阿云无也耨多罗上也三者正也藐者等也又三遍也菩提觉也谓道不可加曰无上也无邪委知为正遍也。

　　何以故诸佛子十方世界一切诸佛知诸众生乐欲不同随其所应说法调伏如是乃至等法界虚空界。

　　三征释中征上难思言也下释云能感之机差别无边如来普应周于法界广难思也下结文具显(结文具显者即品末云如世尊昔为菩萨时以种种谈论种种语言种种音声种种业种种报种种处种种方便种种根种种信解种种地位而得成就亦令众生如是知见而为说法即其文也)又随宜说法意趣难思又等法界者举一说法等余多门门不可𥁞量等法界法门难思(又随宜说法者上指品末广故难思今明意趣深故难思亦如法华方便品说谓称体大用或随自意或随他意或随自他意故又等法界下多门难思)。

　　诸佛子如来于此娑婆世界诸四天下种种身种种名种种色相种种修短种种寿量种种处所种种诸根种种生处种种语业种种观察令诸众生各别知见。

　　第四广显难思文二先总显多端二随门别显今初也举娑婆为首略显十种差别多端准下结通实通法界十句不出三业一身为总相现十法界不同故云种种二名以召实次下广辨三金银等色不同三十二相等异(三金银等色者如观佛三昧海经第三广说今当义引佛为父王说观诸相竟佛白父王乃来阿难吾今为汝悉现具足微妙身相说是语已佛从坐起令众俱起令观如来从顶顺观至足轮相复从足相逆观至顶一一身分分明了了如人执镜自见面像若生垢恶不善心者若有曾毁佛禁戒者见像纯黑犹如炭人五百释子但见炭人有千比丘见赤土色优婆塞十六人见黑象脚色优婆夷二十四人见如聚墨比丘尼见如白银优婆塞优婆夷有见如蓝染青色四众悲泪释子㧞发碎身自述所见父王安慰竟释子即起白阿难言我宿罪故不见佛身佛为说因过去毗婆尸佛时有长者名日月德有五百子聪慧无双不信父之正法子临终时父云汝等邪见不信正法今无常刀割汝身心为何所怙令称毗婆尸佛名未及法僧而终生天四王天后邪见因故堕地狱铁叉刺眼忆父所教得生人中六佛出现闻名而不得见以得闻六佛名故与我同生如来令称佛名礼拜忏悔还见相好即得初果求佛出家得阿罗汉千比丘见赤土色者过去然灯佛时像法中有千弟子疑师师见其临终令称念然灯佛名生忉利天以疑师罪堕饿鬼中洋铜灌明以称佛名今得值佛佛示胸前万字令读于此字中说八万四千功德行即便忏悔罪障消灭得记作佛比丘尼见白银色者过去释迦佛时五百童女在山泽中忽过比丘皆脱银环散上发愿愿此比丘成佛时愿我见之如所散环此后生生作银山神今见银色从是已来恒值诸佛优婆塞见黑象脚者此等昔时皆作国王受邪沙门说于邪法其说法人堕阿鼻狱汝等随恶友教故堕黑暗狱由前闻法善心力故今得遇我得受五戒令其忏悔佛放眉间白毫光照便得初果求佛出家成阿罗汉优婆夷见聚墨色者佛说昔时宝盖灯王佛像法中有一比丘巡行乞食至[婬-壬+(工/山)]女家其女见之盛满钵饭戏弄比丘言汝颜色可恶犹如聚墨身所著衣状如乞明大智利根无有过不答言有问谁是答云沙门瞿昙此一无过我四围陀经中说释种沙门无有过失所谓生在大家不可讥嫌何以故是转轮王种故种姓豪贵不可讥嫌以甘蔗种姓家生故福德庄严不可讥嫌三十二相八十种好庄严身故下广说如来具大慈悲无碍辩才十力无畏诸不共德广说三十二相八十种好一切功德云唯此一人无有过失则显余皆不免故今䟽云无能说遇王闻发心)。

　　诸佛子此四天下南次有世界名为难忍如来于彼或名帝释或名宝称或名离垢或名实语或名能调伏或名具足喜或名大名称或名能利益或名无边或名最胜如是等其数十千令诸众生各别知见。

　　暮寂(五寿命者或无量劫如阿弥陀或不满百年如今世尊故涅槃云我闻诸天寿命极长云何如来是天中天寿命短促不满百年下至朝现暮寂者如月面佛寿一日夜故佛名经第六云妙声佛寿六十百千岁智自在佛寿十二千岁威德自在佛寿七十六千岁摩醯首罗佛寿一亿岁梵声佛寿十亿岁大众自在佛寿六十千岁胜声佛寿百亿岁月面佛寿一日夜日面佛寿一千八百岁梵面佛寿二十三千岁又第二云诸佛寿命长短差别有十阿僧祗百千万亿毗卢遮那品云一切功德须弥胜云佛寿五十亿岁下经之中说诸佛寿长短多门)六处谓化处染净等殊七根谓眼等随感现异(七根谓眼等者佛眼等六根通相而言三十二相广长舌等既有八万四千等异则六根之相随宜亦殊故高幢普照主山神得观察一切众生心所乐严净诸根解脱门雨华妙眼道场神得雨一切难舍众宝庄严具解脱门偈云昔行施行无量劫能舍难舍眼如海如是舍行为众生此妙眼神能悟悦谓于一眼有无量行故所得眼无量差别复有诸根美妙执金刚神又上经云佛眼云何无有量等)八生处有刹利等别九依语之用随方言音施设非一故十观察者周旋顾盻以应群机又观存亡安危可不智照诸境示有多端下结意云令诸众生各称己分而自知见得调伏耳。

　　诸佛子如来于此四天下中或名一切义成或名圆满月或名师子吼或名释迦牟尼或名第七仙或名毗卢遮那或名瞿昙氏或名大沙门或名最胜或名导师如是等其数十千令诸众生各别知见。

　　第二诸佛子下随门别显文分为三初终此品辨身名差别答上佛住之问近广种种身等八句以色相等皆属身故二四谛品辨言教遍周答佛所说法问近广种种语业三光明觉品明光轮穷照答上威德法性菩提三问近广种种观察其五句依报但有现相答广在前会故。

　　今初广上名者然圣人无名为物立称若就德以立德无边涯若随机立名等众生界虽复多种皆为随宜生善灭恶见理而立海印顿现不应生着也(然圣人无名下欲显多名先且立理于中有二先双标谓本无言相故下经云已出世间言语道其性非有非无故凡有言象皆是随俗利众生耳若就德下二辩名就无名立名不出此二就德通于真应随机唯约利他虽复多种下二以义统收不出四悉檀义一世界悉檀但令欢喜如来立名少从于此多约后三今言随宜此为总句四悉皆是随物宜故此句亦摄世界悉檀二生善者即是为人三灭恶者即是对治四见理者即第一义四悉亦名四随问明品中更当广说海印顿现者无𥁞之名皆我本师海印顿现即摄十方三世佛号皆属一佛随宜之号非约多佛)文中分四一娑婆之内自有百亿二娑婆邻近即百亿之外三类通一切谓𥁞十方四释差别所由由随物故初中分三初此四洲二四洲之邻十界三总结娑婆今初亦三初标处次列名后结数他皆仿此举四洲者昔云意取阎浮言总意别余三天下佛不出故然虽不出除北俱卢余容有往下并准之。

　　一切义成即悉达也无事不成就故(一切义成者梵名悉达多太子时号果𠬧因名恐人不知故将梵言以释唐语)圆满月者惑断智圆恩荫清凉故(惑断等者暗𥁞明圆清凉益物如三德也)师子吼者名决定说释迦牟尼者释迦云能能仁种故牟尼云寂默契寂理故第七仙者七佛之末故若取贤劫当第四仙即喻也无欲染故毗卢遮那广如前释瞿昙氏者唯约姓也此云地主以从劫初代代相承为转轮王故然上云释迦乃是族望此即姓望故智论第二云释迦牟尼姓瞿昙故佛名经亦然(然上云者姓望如崔卢等族望如博陵等以是能二之瞿昙故)沙门此云息恶无恶不息故复称大最胜者圣中极故德无加故导师者引导众生离险难故于生死海示众宝故然名含多义略释此十恐文繁博余但随难解之。

　　诸佛子此四天下东次有世界名为善护如来于彼或名金刚或名自在或名有智慧或名难胜或名云王或名无诤或名能为主或名心欢喜或名无与等或名断言论如是等其数十千令诸众生各别知见。

　　二此四天下东下此洲之邻十界即为十段其善护等皆四洲之通称也今初东方断言论者证离言故无能说过故(无能说过者即大萨遮凡干子所说经第四卷有严炽王请萨遮入宫供养因问云大师颇有人于众生界中聪明大智利根黠慧有罪过不答言有下有十重问答大意皆同一问是谁一云能雨婆罗门聪明大智常多[婬-壬+(工/山)]欲喜侵他妻二颇罗堕婆罗门多睡三黑王子多嫉妒四胜仙王子多杀生五无畏王子慈心太过六天力王子饮酒太过七婆薮天王子行事太过八大仙王子贪心太过九大天王子轻躁戏笑放逸太过十波斯匿王啖食太过第十一问还更有不答云有王亦有过谓太暴恶急卒王闻大怒令杀尼干尼干惊怖乞容一言云我亦有过实语太过大王黠慧之人不应于一切时常行实语观其可不我于暴卒人前出其实语故为太过王悟悔过更问颇有聪明大智利根无有过不答言有问谁是答云沙门瞿昙此一无过我四圆陀经中说释种沙门无有过失所谓生在大家不可讥嫌何以故是转轮王种故种姓豪贵不可讥嫌以甘蔗种姓家生故福德庄严不可讥嫌三十二相八十种好庄严身故下广说如来具大慈悲无碍辩才十力无畏诸不共德广说三十二相八十种好一切功德云唯此一人无有过失则显余皆不免故今䟽云无能说过王闻发心)。

　　诸佛子此四天下南次有世界名为难忍如来于彼或名帝释或名宝称或名离垢或名实语或名能调伏或名具足喜或名大名称或名能利益或名无边或名最胜如是等其数十千令诸众生各别知见。

　　南云帝释者为天人主能称物心故。

　　诸佛子此四天下西次有世界名为亲慧如来于彼或名水天或名喜见或名最胜王或名调伏天或名真实慧或名到究竟或名欢喜或名法慧或名所作已办或名善住如是等其数十千令诸众生各别知见。

　　西云水天者水善利万物天光净故。

　　诸佛子此四天下北次有世界名有师子如来于彼或名大牟尼或名苦行或名世所尊或名最胜田或名一切智或名善意或名清净或名瑿罗跋那或名最上施或名苦行得如是等其数十千令诸众生各别知见。

　　北方医罗跋那者具云医湿弗罗跋那医湿弗自在也罗跋那者声也即圆音自在耳。

　　诸佛子此四天下东北方次有世界名妙观察如来于彼或名调伏魔或名成就或名息灭或名贤天或名离贪或名胜慧或名心平等或名无能胜或名智慧音或名难出现如是等其数十千令诸众生各别知见。

　　诸佛子此四天下东南方次有世界名为喜乐如来于彼或名极威严或名光焰聚或名遍知或名秘密或名解脱或名性安住或名如法行或名净眼王或名大勇健或名精进力如是等其数十千令诸众生各别知见。

　　诸佛子此四天下西南方次有世界名甚坚牢如来于彼或名安住或名智王或名圆满或名不动或名妙眼或名顶王或名自在音或名一切施或名持众仙或名胜须弥如是等其数十千令诸众生各别知见。

　　诸佛子此四天下西北方次有世界名为妙地如来于彼或名普遍或名光焰或名摩尼髻或名可忆念或名无上义或名常喜乐或名性清净或名圆满光或名修臂或名住本如是等其数十千令诸众生各别知见。

　　诸佛子此四天下次下方有世界名为焰慧如来于彼或名集善根或名师子相或名猛利慧或名金色焰或名一切知识或名究竟音或名作利益或名到究竟或名真实天或名普遍胜如是等其数十千令诸众生各别知见。

　　诸佛子此四天下次上方有世界名曰持地如来于彼或名有智慧或名清净面或名觉慧或名上首或名行庄严或名发欢喜或名意成满或名如盛火或名持戒或名一道如是等其数十千令诸众生各别知见。

　　上云盛火者盛火焚薪不择材木佛智利物无拣贤愚。

　　问余圣教说大轮围内平布百亿上即诸天下安地狱如何此说上下皆有四洲答此教所说事随理融随说法处即是当中纵极上际旁至大轮围山亦有十方互为主伴以融为眷属本数非多十方界融亦准于此因此略说娑婆融通改非改相略有其五一约事常定如小乘说二随心见异若身子梵王三就佛而言本非净秽四随法回转如上主伴互为五潜入微尘如前会说(因此以下二类显义理即五教意二通始终三即顿教四五皆圆)若通论余净土更有五义谓诸刹相入义相即义一具一切义广狭自在义帝网重叠义并如前后诸文所说(若约通论下该通诸刹以上五义但语娑婆今该横竖一切诸刹此五亦即成就品中十无碍义欲对上五显其无𥁞故复重明又前约五教以法随机此五约理直语融即一相入义即一多相容不同门二相即义即诸法相即自在门三一具一切即同时具足相应门四即广即狭是广狭自在无碍门五即因陀罗网境界门又兼上五潜入微尘即微细义随法回转即主伴义随心见异即隐显义就佛而言本非净秽托事表法十门不同即托事义显于时中即十世义十玄具矣上之十义直约处明立名如是若小乘中𥁞三千界唯一释迦若三乘说亦百亿内有百亿释迦余十方刹自是别佛今约一乘皆是遮那海印顿现余十方佛例此亦然犹如灯光互入同遍然于一乘不可说体建立多名故今此名一一融摄)。

　　诸佛子此娑婆世界有百亿四天下如来于中有百亿万种种名号令诸众生各别知见。

　　三诸佛子此娑婆下总结娑婆。

　　诸佛子此娑婆世界东次有世界名为密训如来于彼或名平等或名殊胜或名安慰或名开晓意或名闻慧或名真实语或名得自在或名最胜身或名大勇猛或名无等智如是等百亿万种种名号令诸众生各别知见。

　　二诸佛子此下彰娑婆邻近十方亦为十段密训唯九者勘𣈆经开晓意下阙一闻慧。

　　诸佛子此娑婆世界南次有世界名曰丰溢如来于彼或名本性或名勤意或名无上尊或名大智炬或名无所依或名光明藏或名智慧藏或名福德藏或名天中天或名大自在如是等百亿万种种名号令诸众生各别知见。

　　南方唯二旧经则具乃是新本脱漏准前后例不应独此便略。

　　诸佛子此娑婆世界西次有世界名为离垢如来于彼或名意成或名知道或名安住本或名能解缚或名通达义或名乐分别或名最胜见或名调伏行或名众苦行或名具足力如是等百亿万种种名号令诸众生各别知见。

　　诸佛子此娑婆世界北次有世界名曰丰乐如来于彼或名薝卜华色或名日藏或名善住或名现神通或名性超迈或名慧日或名无碍或名如月现或名迅疾风或名清净身如是等百意万种种名号令诸众生各别知见。

　　诸佛子此娑婆世界东北方次有世界名为摄取如来于彼或名永离苦或名普解脱或名大伏藏或名解脱智或名过去藏或名宝光明或名离世间或名无碍地或名净信藏或名心不动如是等百亿万种种名号令诸众生各别知见。

　　诸佛子此娑婆世界东南方次有世界名为饶益如来于彼或名现光明或名尽智或名美音或名胜根或名庄严盖或名精进根或名到分别彼岸或名胜定或名简言辞或名智慧海如是等百亿万种种名号令诸众生各别知见。

　　诸佛子此娑婆世界西南方次有世界名为鲜少如来于彼或名牟尼主或名具众宝或名世解脱或名遍知根或名胜言辞或名明了见或名根自在或名大仙师或名开导业或名金刚师子如是等百亿万种种名号令诸众生各别知见。

　　诸佛子北婆婆世界西北方次有世界名为欢喜如来于彼或名妙华聚或名栴檀盖或名莲华藏或名超越诸法或名法宝或名复出生或名净妙盖或名广大眼或名有善法或名专念法或名网藏如是等百亿万种种名号令诸众生各别知见。

　　西北方名有十一者独此有余不成文体此中专念法应即是前所脱闻慧亦是梵本之漏注者误安贝叶耳。

　　诸佛子此娑婆世界次下方有世界名为关钥如来于彼或名发起焰或名调伏毒或名帝释弓或名无常所或名觉悟本或名断增长或名大速疾或名常乐施或名分别道或名摧伏幢如是等百亿万种种名号令诸众生各别知见。

　　下方云帝释弓者如来念定之弓以明利箭能射业惑阿修罗故然旧云法命主意取帝释以法教命为天主故今云其弓但一事耳若作宫室字以处取人大同𣈆本。

　　诸佛子此娑婆世界次上方有世界名曰振音如来于彼或名勇猛幢或名无量宝或名乐大施或名天光或名吉兴或名超境界或名一切主或名不退轮或名离众恶或名一切智如是等百亿万种种名号令诸众生各别知见。

　　诸佛子如娑婆世界如是东方百千亿无数无量无边无等不可数不可称不可思不可量不可说𥁞法界虚空界诸世界中如来名号种种不同南西北方四维上下亦复如是。

　　第三诸佛子如娑婆下类通一切准四谛品更有举此例余十方亦如娑婆互为主伴。

　　如世尊昔为菩萨时以种种谈论种种语言种种音声种种业种种报种种处种种方便种种根种种信解种种地位而得成熟亦令众生如是知见而为说法。

　　第四如世尊下释差别所由此有二意一自既由于差别名言等而得成就今还仿古以差别熟他二昔菩萨时随机调物今时出世称本立名如昔教众生令空妄境今成正觉为立超境界名他皆仿此故而得成熟之言通自他也。

　　大方广佛华严经䟽钞会本第十二之二

　　音释

　　㹠

　　(徒昆切小猪也)。

　　骐驎

　　(骐音其驎音邻骐驎良马也)。

　　白泽

　　(下徒洛切神兽也)。

　　耄

　　(莫报切人年八十九十曰耄)。

　　羸

　　(伦为切瘦弱也)。

　　擗

　　(匹亦切)。

　　萎

　　(于危切䔍也)。

　　聆

　　(卢经切𦗟也)。

　　脐

　　(前西切肚脐也)。

　　盻

　　(匹苋切流视也)。

　　婆薮

　　(梵语也此云天慧薮苏后切)。

　　仿

　　(甫两切效也)。

　　钥

　　(音药)。

　　析

　　(先击切)。

　　大方广佛华严经䟽钞会本第十二之三　途一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　四圣谛品第八

　　释此一品五门分别。

　　初来意者此品广前种种语业即答前佛说法问亦远答前会佛演说海之一问故既知佛可归次知法可仰上名随物立今法逐机差故次来也。

　　二释名中言四圣谛者圣者正也无漏正法得在心故谛有二义一者谛实二者审谛言谛实者此约境辨谓如所说相不舍离故真实故决定故谓世出世二种因果必无虚妄不可差失言审谛者此就知明圣智观彼审不虚故凡夫虽有苦集而不审实不得称谛无倒圣智审知境故故名圣谛故瑜伽九十五云由二缘故名谛一法性故二胜解故愚夫有初无后圣具二故偏说圣谛四谓苦集灭道总云四圣谛带数释也(二释名者䟽文有二先正释名经论广明今文略具五地复释今当略辩初得名言谛实下双释二义谛通二义圣之一字唯属审谛故瑜伽下三引证二义法性是谛实胜解是审谛)性相云何逼迫名苦即有漏色心增长名集即业烦恼寂静名灭谓即涅槃出离名道谓止观等此约相说通大小乘智论云小乘三是有相灭是无相大乘四谛皆是无相(性相云何下第二辩体相谓正出体性即说行相故名体相于中亦二先辩性相二属经结示今初通有天台四四谛意四四谛者玄文已具今略列名一生灭四谛二无生四谛三无量四谛四无作四谛依常所释但有其二或名有作无作或名有量无量有作有量即是小乘无作无量即是大乘今以义开故成四四初即生灭四谛文分为三初正明然句皆二义如逼迫名苦即释别名二以当辩相一逼迫身心是苦行相二即有漏色心者正出体也色心即五蕴心是四故五盛阴苦故不摄无为故增长名集是释名相积集增长故即业烦恼者出体下二谛例知而道云等者等取八正道等此约相说者二结属生灭四谛也然四谛有相有性上所辩性是相性也下说无相是真性也智论云下三引证通大小乘亦是结前生后结前是生灭四谛大乘四谛皆无相下生后无生四谛也)涅槃云解苦无苦名苦圣谛谓达四缘生故空则超筌悟旨成大又涅槃云凡夫有苦而无谛二乘有苦有苦谛而无真实菩萨无苦有谛而有真实谓若苦即谛三涂之苦岂即谛也二乘虽审知之而不达法空不见真实(涅槃云下即无生四谛然䟽有三初引经正明即十三经略示一苦若具应云解集无和合名集圣谛解灭无灭解道无道等影在次文谓达四下二以义释经云何言无生四谛从缘无性空故名之为无非断无也灭虽无为因灭惑显亦曰从缘则超筌悟旨成大者苦集灭道以为空筌其犹筌罤以求鱼兔无相空理即为鱼兔得鱼亡筌是悟空旨便成大乘非离四外别有大也如非离筌而得鱼矣又涅槃云下三引经证成大小别义双证生灭及无生也经云善男子以是义故诸凡夫人有苦无谛声闻缘觉有苦有苦谛而无真实诸菩萨等解苦无苦是故无苦而有真谛诸凡夫人有集无谛声闻缘觉有集有集谛而无真实诸菩萨等解集无集是故无集而有真谛声闻缘觉有灭非真菩萨摩诃萨有灭有真谛声闻缘觉有道非真菩萨摩诃萨有道有真谛故引此经兼释解苦无苦下之三句言谓若苦即谛下释经凡夫无谛之言涅槃四谛品云佛复告迦叶所言苦者不名苦圣谛何以故若苦是苦圣谛者一切畜生及地狱众生应有圣谛亦即思益经文此无谛言约审谛说不约谛实若约谛实三涂实苦二乘虽审知之下释二乘有谛无实之言有审谛故如实知苦不同凡夫妄计为乐无实可知)又二乘虽知苦相不知无量相故大经云苦有无量相非诸声闻缘觉所知瑜伽说苦有一百一十然此经中虽彰名异即表义殊以名必召实故是无量四谛义也约一界一谛即有十千娑婆四谛有四百亿十千名义而文义包博言含性相(又二乘下第三无量四谛䟽文有三初牒上立理前不见法空苦性故无真实此不知无量不见相故亦非见实前即理智故但见生空不及菩萨此即量智故但知粗相不及菩萨故大经下二引文证成迦叶白佛言世尊昔佛一时在恒河岸尸首林中尔时如来取少𣗳叶告诸比丘我今手中所捉叶多一切因地草木叶多诸比丘言世尊一切因地草木叶多不可称计如来所捉少不足言诸比丘我所觉了一切诸法如因大地生草木等为诸众生所宣说者如手中叶迦叶难言如来所了无量诸法若入四谛则为已说若不入者应有五谛佛赞迦叶善哉善哉汝今所问则能利益安隐快乐无量众生善男子如是诸法悉已摄在四谛法中迦叶复白佛言如是等法若在四谛如来何故唱言不说佛言善男子虽复入中犹名不说何以故善男子知圣谛有二种智一者中二者上中者声闻缘觉上者诸佛菩萨善男子知阴为苦名为中智分别诸阴有无量相悉是诸苦非是声闻缘觉所知是名上智善男子如是等义我于彼经竟不说之次历入界皆如阴说又别历色等五阴一一皆言有无量相此是无量四谛意也瑜伽说苦有一百一十即四十四论增数明之初云谓有一苦依无差别流转之苦一切有情无不皆堕流转苦故复有二苦一欲为根本苦谓所可爱事若变若坏所生之苦二痴异熟生苦谓若猛利体受所触即于自体执我我所愚痴迷闷生极怨嗟由是因缘受二箭受谓身箭受及心箭受复有三苦一苦苦二行苦三坏苦次云复有四苦五有五苦六有六苦七有七苦八有八苦九有九苦十有十苦故成五十五苦次论云当知复有余九种苦一一切苦二广大苦三一切门苦四邪行苦五流转苦六不随欲苦七违害苦八随逐苦九一切种苦其第一一切苦开为二苦一宿因所生苦二现缘所生苦其第二广大苦门四苦第三一切门苦亦开四苦第四邪行苦开五五流转苦开六六不随欲苦开七七违害苦开八八随逐苦开九九一切种苦开十复成五十五故两段合百一十苦然此经中下会今经文正同无量)又究此四非唯但空便为真实今了阴入皆如无苦可舍无明尘劳即是菩提无集可断生死即涅槃无灭可证边邪皆中正无道可修无苦无集即无世间无灭无道即无出世间不取不舍同一实谛(又究下无作四谛亦三初聪明言非唯但空者拣上无生但显空义便为真实正是所宗今了下二别示四相阴入皆如者前云即空今云即如理已别矣又言无苦可舍非是空故无有可舍今体即如如外无苦何所舍耶此句言如如尚似空集言无明尘劳皆即菩提岂同前空苦菩提体外无别可断不同无生空无可断前则空中无华云何可摘今则波即是水不得除波下二谛例然生死即涅槃非是体空无生灭也边邪皆中正者非离边外别有中道非离邪外别有正道亦非无边无邪无可修也细寻可见勿滥无生故涅槃四谛品云若知如来常住名修习苦若知法常名为修集若修灭者若多修空名为不善何以故灭坏一切法故坏于如来真法藏故同于外道若有说言有如来藏虽不可见若灭烦恼乃能得入若发此心一念因缘于证得中而得自在结云以如来秘密藏者即是灭谛道圣谛者所谓佛法僧宝及正解脱若能一念发心见如来常住无变法僧解脱亦复如是名修习道上皆无作四谛意也无苦无集下三束归一谛一实谛义亦是涅槃十三文殊问佛世尊第一义中有世谛不世谛之中有第一义不如其有者即是一谛如其无者将非如来虚妄说耶善男子世谛即第一义谛世尊若尔则无二谛善男子有善方便随顺众生说于二谛等皆一谛义下文殊问言所言实谛其义云何答云实谛名为真法若法非真不名实谛又名无颠倒名无虚妄名曰大乘是佛所说非魔所说又言善男子实谛者一道清净无有二也善男子有常有乐有我有净是则名为实谛之义)故斯一品有作无作有量无量皆在其中准下第五地中复以十重观察至下当明(故斯一品下第二会经结示上第三段中言此经正同无量四谛且从一义今则具结通具四种也故上䟽云而文义包博言含性相相即生灭及与无量性即无生及与无作相以广狭成二四谛性以空实成二四谛经宗必融举一收四方是经旨以四种四谛义出诸师故䟽闇用使合经文不标名目恐惊常听结归二对顺常经论或名有作无作或名有量无量今之结意有作即生灭有量同无生于有量上说无生耳余二名同五地十重至文自见今略示名一善知俗谛二善知第一义谛三相谛四差别谛五成立谛六事谛七生谛八尽无生谛九入道智谛十善知一切菩萨地次第成就谛乃至善知如来成就智谛)三宗趣者以无边谛海随根随义立名不同遍空世界以此为宗务在益物调生为趣又上二皆宗发生净信为趣。

　　四解妨难问既彰佛语业答说法问佛所说法多门何以唯陈四谛答以名虽在小义通大小事理具足谓苦集二谛是世间因果所知所断无改易故灭道二谛出世间因果所证所修事决定故知断证修能运众生到彼岸故世界有异此独无改况无量无作何义不收是故约此以显差别(答以名虽在小者通此一问有二意一四谛包含故二开权显实故今初名虽在小者经中多言为求声闻者说四谛故义通大小即生灭无生等事理具足者如十二缘但事而无理今灭谛是理十二缘名广事略事亦不具但有苦集而无道故六波罗蜜但显出世无世间故但有道灭无苦集故谓苦集二谛下出具足相世界有异者十方诸佛出世教化皆令舍于世间证涅槃故三世同然故涅槃云我昔与汝等不识四真谛是故久流转生死大苦海况无量下收后二重但用前二性相具足大小包含况加此二一实之旨于是乎在)又为破计引机故谓演彼声闻四谛局法今亡所执引入一乘无边谛海故约此辨何以四谛皆带苦言谓苦灭圣谛等然谓生苦之集故云苦集𥁞苦之灭名为苦灭至苦灭之道名苦灭道不得单言苦道以道非生苦不同集故又非灭苦不同灭故能证苦灭故云苦灭道(又为破计下第二开权显实以诸经中多说四谛为小今开此局名周法界亡所执相即入无生引入一乘则会真实况六度等而不周耶)。

　　尔时文殊师利菩萨摩诃萨告诸菩萨言。

　　五正释文一品分二先标告二诸佛子下正显于中分四初娑婆谛名二邻次十界三类通一切四主伴无穷然此望前品略于单说四洲就初二中一一方内文各有二一别列谛名二结数辨意然其立名或有因从果称果籍因名约事约理或总或别如文当知。

　　诸佛子苦圣谛此娑婆世界中或名罪或名逼迫或名变异或名攀缘或名聚或名刺或名依根或名虚诳或名痈疮处或名愚夫行。

　　初娑婆中列内四谛即为四别一苦云罪者摧也谓摧坏色心故二逼迫者不可意境逼迫身心也此二总显三变异者坏苦也攀缘者追求苦也聚者五盛阴苦也刺者从喻立名如刺未拔依根者由苦能生一切恶也虚诳者于下苦中能生乐想也痈疮处者此喻二苦有痈疮处性自是苦此如五阴苦若加手等触苦上加苦是苦苦也愚夫行者行苦也愚人所行故如以睫毛置掌不觉若置眼内为苦不安愚夫不觉行苦如掌内之毛而复以苦反欲舍苦皆愚夫行也(如一睫毛者全是俱舍颂云如以一睫毛置掌人不觉若置眼睛上为苦极不安凡夫如手掌不觉行苦睫智者如眼睛缘极生猒怖而复以苦者即法华经第一云不求大势佛及与断苦法深入诸邪见以苦欲舍苦为是众生故而起大悲心)。

　　诸佛子苦集圣谛此娑婆世界中或名系缚或名灭坏或名爱着义或名妄觉念或名趣入或名决定或名网或名戏论或名随行或名颠倒根。

　　二集中初二通显谓有业惑者系缚三界灭坏善根次二别显烦恼余多通业惑(有业惑者然三杂染业惑为集别有多门总不出二)。

　　诸佛子苦灭圣谛此娑婆世界中或名无诤或名离尘或名寂静或名无相或名无没或名无自性或名无障碍或名灭或名体真实或名住自性。

　　三苦灭中无诤者烦恼为诤故(烦恼名诤即俱舍论云烦恼名诤触动善品故今灭烦恼故名无诤)体真实者非唯惑灭而已实乃法身常住为灭谛之义故(非唯灭惑者如成实等亦说灭者譬如灯灭则膏明俱竭无复别有一实𥁞处也肇公亦用此言实则灭惑所显法身常住有实体也故涅槃第四迦叶问言如佛所言如灯灭已无有方所如来亦尔既灭度已亦无方所佛告迦叶善男子如人然灯之时灯器大小悉满中油随其油在其明犹存若油𥁞已明亦俱尽其明灭者喻烦恼灭明虽灭尽灯器犹存如来亦尔烦恼虽灭法身常存下文又云如灯灭者是罗汉涅槃又四谛品云若言修习空法是名不善灭坏一切如来真法藏故同于外道故知灭体法是真寔故)次云住自性也谓本来灭故(次云住自性者证成上文体真实义则体真实拣非虚妄及非空无住自性言即是法住法正位也本来寂灭即成上文住自性义)。

　　诸佛子苦灭道圣谛此娑婆世界中或名一乘或名趣寂或名导引或名究竟无分别或名平等或名舍担或名无所趣或名随圣意或名仙人行或名十藏。

　　四苦灭道谛云十藏者谓信闻等如十藏品说。

　　诸佛子此娑婆世界说四圣谛有如是等四百亿十千名随众生心悉令调伏。

　　二结云四百亿十千者准望前名号一四洲有十千今一四天下一谛亦有十千四谛历于百亿故有四百亿个十千随众生心下显差别之意也。

　　诸佛子此娑婆世界所言苦圣谛者彼密训世界中或名营求根或名不出离或名系缚本或名作所不应作或名普𨷖诤或名分析悉无力或名作所依或名极苦或名躁动或名形状物。

　　第二辨十方谛名密训即东方界也苦名分析悉无力者推之于缘无实物也形状物者有形皆苦也。

　　诸佛子所言苦集圣谛者彼密训世界中或名顺生死或名染着或名烧然或名流转或名败坏根或名续诸有或名恶行或名爱着或名病源或名分数。

　　集中病源者谓有攀缘故(病源者即净名第二云何谓病本谓有攀缘从有攀缘则为病本下文云何断攀缘以无所得若无所得则无攀缘释曰正引病本无得因便)。

　　诸佛子所言苦灭圣谛者彼密训世界中或名第一义或名出离或名可赞叹或名安隐或名善入趣或名调伏或名一分或名无罪或名离贪或名决定。

　　灭云一分者惑由妄起故分数尘沙理不可分故称一分(惑由妄起者即大般若中般若波罗蜜多清净若色清净若一切智智清净无二无二分无别无断故故无二分是一分耳是以生公云万善理同而相兼恶异而域绝善因伏惑成别故有八万行名行虽参差俱果菩提总由一理以统之故何有二分理不可分如虚空故)。

　　诸佛子所言苦灭道圣谛者彼密训世界中或名猛将或名上行或名超出或名有方便或名平等眼或名离边或名了悟或名摄取或名最胜眼或名观方。

　　道言上行者所之在灭(所之在灭者灭为最上之者适也道能证灭故为上行此言在于周易故谦卦云地道卑而上行噬嗑卦彖辞云柔得中而上行注云上行谓所之在进也凡言上行所之在贵也今借此文势)言观方者谓观四谛也更有四方如十定品(观方者即涅槃三十六迦叶品中云如恒河边有七种众生一者沉没二者没已还出出已复没三者没已却出出已不没四者出已观方五者观方已去六者去至浅处则住七者到彼岸广有合文今但取第四观方一义经云是名第四遍观四方四方者即是四谛释曰能观四谛即是道谛故道名观方更有四方者即第四十二阿耨达池喻中合池四方云佛子何者名为菩萨四方所谓见一切佛而得开悟一也闻一切法受持不忘二也圆满一切波罗蜜行三也大悲说法满足众生四也释曰若观此四为菩萨道也)。

　　诸佛子密训世界说四圣谛有如是等四百亿十千名随众生心悉令调伏。

　　诸佛子此娑婆世界所言苦圣谛者彼最胜世界中或名恐怖或名分段或名可厌恶或名须承事或名变异或名招引冤或名能欺夺或名难共事或名妄分别或名有势力。

　　二最胜世界者即是南方前名丰溢丰溢是正翻最胜乃义译耳苦名有势力者生老病死犹四山临人世虽贤豪力无与竞(生老病死者涅槃二十九中释八喻非喻云云何非喻如我昔告波斯匿王云大王有亲信人从四方来各作是言大王有四大山从四方来欲害人民王若闻者当设何计王言世尊设有此来无逃避处唯当专心持戒布施我即赞言善哉大王我说四山即是众生生老病死生老病死常来切人云何大王不修施戒即其事也故贤与不肖豪强羸弱同为四迁一无脱者梵王帝释贫穷下贱尧舜桀纣三皇四凶并归灰壤皆为苦依)。

　　诸佛子所言苦集圣谛者彼最胜世界中或名败坏或名痴根或名大冤或名利刃或名灭味或名仇对或名非己物或名恶导引或名增黑暗或名坏善利。

　　集名非己物者己本性净妄惑何预。

　　诸佛子所言苦灭圣谛者彼最胜世界中或名大义或名饶益或名义中义或名无量或名所应见或名离分别或名最上调伏或名常平等或名可同住或名无为。

　　灭名义中义者事善有义灭理尤胜义中义也。

　　诸佛子所言苦灭道圣谛者彼最胜世界中或名能烧然或名最上品或名决定或名无能破或名深方便或名出离或名不下劣或名通达或名解脱性或名能度脱。

　　道名烧然以智慧火烧烦恼故。

　　诸佛子最胜世界说四圣谛有如是等四百亿十千名随众生心悉令调伏。

　　诸佛子此娑婆世界所言苦圣谛者彼离垢世界中或名悔恨或名资待或名展转或名住城或名一味或名非法或名居宅或名妄着处或名虚妄见或名无有数。

　　三西方离垢世界苦名有无数者三际无涯故。

　　诸佛子所言苦集圣谛者彼离垢世界中或名无实物或名但有语或名非洁白或名生地或名执取或名鄙贱或名增长或名重担或名能生或名粗犷。

　　集名增长者从惑生惑业故(从惑生惑业者即俱舍颂具云从惑生惑业从业生于事从事事惑生有支理唯此此偈六地当释今但要此句从惑生惑者谓从爱生取也言从惑生业者即从取生有及无明生行事即是苦今但说集唯举惑业)。

　　诸佛子所言苦灭圣谛者彼离垢世界中或名无等等或名普除𥁞或名离垢或名最胜根或名称会或名无资待或名灭惑或名最上或名毕竟或名破印。

　　灭名称会者以事之灭称会理灭故破印者世之阴苦若蜡印印泥印坏文成此阴才灭彼阴续生今云破印永不生也(若蜡印印泥者即涅槃二十九下当广释次下䟽文即彼经文今当略引经云善男子如日垂没山陵堆阜影现东移理无西逝众生果报亦复如是此阴灭时彼阴续生如灯生暗灭灯灭暗生善男子如蜡印印泥印与泥合印灭文成而是蜡印不变在泥文非泥出不余处来以印因缘而生是文现在阴灭中阴阴生是现在阴终不变为中阴五阴中阴五阴亦非自生不从余来因现阴故生中阴阴如蜡印印泥印坏文成名虽无差而时节有异释曰义至下释今意在破印耳阴即是苦若证灭理现在之阴不为后因后阴不生即破印也)。

　　诸佛子所言苦灭道圣谛者彼离垢世界中或名坚固物或名方便分或名解脱本或名本性实或名不可毁訾或名最清净或名诸有边或名受寄全或名作究竟或名净分别。

　　道名诸有边者照实即生死可𥁞也故中论云真法及说者听者难得故是故则生死非有边无边谓三事难得故非有边难得者容有得义得则生死有边受寄全者业寄于集暂受还亡业寄于道永不可失(照实等者此正立理故中论下引证先举偈文即邪见品先有偈云若世间有边云何无后世若世间无边云何有后世上反释次云五阴常相续犹如灯火𦦨以是于世间不应边无边释曰以缘生性空故不属边无边复次如中百观说真法及说者等此约相说不遇因缘则生死无边遇则有边此有三事一真法如良药二说者如良医三听者如可治之病若具此三烦恼病愈生死可𥁞𥁞即是有边不具此三烦恼浩然生死无畔斯则无边故结云非有边非无边也谓三事下䟽释上偈即影公意彼䟽云难得故非有边难得故非无边言犹难见故取意释夫言难得非全不得若全不得一向无边今有得者得则有边以难得故则无边耳此亦约一人而说若总望一切难有其边业寄于集者设修善业有漏心修是寄于集因𥁞报谢故云还亡无漏心修是寄于道道符于理直趣菩提)。

　　诸佛子离垢世界说四圣谛有如是等四百亿十千名随众生心悉令调伏。

　　诸佛子此娑婆世界所言苦圣谛者彼丰溢世界中或名爱染处或名险害根或名有海分或名积集成或名差别根或名增长或名生灭或名障碍或名刀剑本或名数所成。

　　四北方丰溢世界者丰溢自南方界名前品此方名为丰乐梵云微部地(田夷切)丰乐得旨译者不审二名相参耳苦名有海分者二十五有各一分也数所成者数体即集集所成故(二十五有者颂云四洲四恶趣梵王六欲天无想五那含四空并四禅广如涅槃十四数体即集者有为之法总名为数亦心数也今总中取别云即集也)。

　　诸佛子所言苦集圣谛者彼丰溢世界中或名可恶或名名字或名无𥁞或名分数或名不可爱或名能攫噬或名粗鄙物或名爱着或名器或名动。

　　集名分数者无一理以贯之则惑业万差矣攫噬者攫抟也噬啮也集之损害犹恶禽兽也(无一理者生公云凡顺理生心名善乘背为恶万善理同而相兼恶异而域绝即斯义矣)。

　　诸佛子所言苦灭圣谛者彼丰溢世界中或名相续断或名开显或名无文字或名无所修或名无所见或名无所作或名寂灭或名已烧𥁞或名舍重担或名已除坏。

　　灭名无所修者修已极故。

　　诸佛子所言苦灭道圣谛者彼丰溢世界中或名寂灭行或名出离行或名勤修证或名安隐去或名无量寿或名善了知或名究竟道或名难修习或名至彼岸或名无能胜。

　　道名无量寿者谓证灭永常今因标果称。

　　诸佛子丰溢世界说四圣谛有如是等四百亿十千名随众生心悉令调伏。

　　诸佛子此娑婆世界所言苦圣谛者彼摄取世界中或名能劫夺或名非善友或名多恐怖或名种种戏论或名地狱性或名非实义或名贪欲担或名深重根或名随心转或名根本空。

　　五东北方摄取世界苦名地狱性者未入忍来常有堕性(未入忍者俱舍云暖必至涅槃顶终不断善忍不堕恶趣第一入离生四善根中第三方免地狱故知苦依之身地狱性矣)根本空者约性以说同净名五受阴洞达空故(同净名者即迦旃延章谓不生不灭是无常义五受阴洞达空无所起是苦义诸法毕竟无所有是空义于我无我而不二是无我义法本不生今则无灭是寂灭义今唯要一句至第三会当广分别耳)。

　　诸佛子所言苦集圣谛者彼摄取世界中或名贪着或名恶成办或名过恶或名速疾或名能执取或名想或名有果或名无可说或名无可取或名流转。

　　集中由妄惑故爱见罗刹横相执取妄体本空故无可取故中论云虚诳妄取者是中何所取佛说如是法欲以示空义(爱见等者爱见罗刹前已释竟二地经云身见罗刹于中执取将其永入爱欲稠林妄体本空者由二义前名执取后名无所取义似相违故中论下释无所取即是行品行即是阴谓小乘人为菩萨立过云若一切法空何以佛说虚诳妄取若有妄取法则不空故偈云如佛经所说虚诳妄取相诸行妄取故是名为虚诳故论主举偈以答即如今䟽所引偈是此答意云由不了空无所取中而生取着故云妄取若有可取不名妄取明知说于妄取正为说空如贵翳人妄取空华正为显华是非有故)。

　　诸佛子所言苦灭圣谛者彼摄取世界中或名不退转或名离言说或名无相状或名可欣乐或名坚固或名上妙或名离痴或名灭𥁞或名远恶或名出离诸佛子所言苦灭道圣谛者彼摄取世界中或名离言或名无诤或名教导或名善回向或名大善巧或名差别方便或名如虚空或名寂静行或名胜智或名能了义。

　　灭道俱名离言者灭性离言道令言离故(灭性离言者诸法寂灭相不可以言宣故道令言离者亡心体极离言契灭故)。

　　诸佛子摄取世界说四圣谛有如是等四百亿十千名随众生心悉令调伏。

　　诸佛子此娑婆世界所言苦圣谛者彼饶益世界中或名重担或名不坚或名如贼或名老死或名爱所成或名流转或名疲劳或名恶相状或名生长或名利刃。

　　六东南饶益世界苦名如贼者五盛阴苦劫害我故。

　　诸佛子所言苦集圣谛者彼饶益世界中或名败坏或名浑浊或名退失或名无力或名丧失或名乖违或名不和合或名所作或名取或名意欲。

　　集名无力者于出生死无有力能善法治之不复相拒故。

　　诸佛子所言苦灭圣谛者彼饶益世界中或名出狱或名真实或名离难或名覆护或名离恶或名随顺或名根本或名舍因或名无为或名无相续。

　　灭名舍因者无为无因而体是果菩提之道望此亦因独寂灭涅槃得称果果故曰舍因(无为无因者即涅槃师子吼品云涅槃无因而体是果若涅槃有因不得名为般涅槃也谓涅槃之体毕竟无因如无我我所故亦如俱舍无为无因果谓六因无五但有能作故名舍因而体是果则离系果菩提之道望此亦因者要得菩提证涅槃故故此菩提亦名为因是果中因故灭理涅槃是因家之果又是菩提果家之果故)。

　　诸佛子所言苦灭道圣谛者彼饶益世界中或名达无所有或名一切印或名三昧藏或名得光明或名不退法或名能𥁞有或名广大路或名能调伏或名有安隐或名不流转根。

　　道名一切印无不审决故印义后说。

　　诸佛子饶益世界说四圣谛有如是等四百亿十千名随众生心悉令调伏。

　　诸佛子此娑婆世界所言苦圣谛者彼鲜少世界中或名险乐欲或名系缚处或名邪行或名随受或名无惭耻或名贪欲根或名恒河流或名常破坏或名炬火性或名多忧恼。

　　七西南鲜少世界苦名邪行者体非正道是行性故。

　　诸佛子所言苦集圣谛者彼鲜少世界中或名广地或名能趣或名远慧或名留难或名恐怖或名放逸或名摄取或名著处或名宅主或名连缚。

　　集名广地生大苦树故宅主即无明也。

　　诸佛子所言苦灭圣谛者彼鲜少世界中或名充满或名不死或名无我或名无自性或名分别𥁞或名安乐住或名无限量或名断流转或名绝行处或名不二。

　　灭名绝行处者心路绝故。

　　诸佛子所言苦灭道圣谛者彼鲜少世界中或名大光明或名演说海或名简择义或名和合法或名离取着或名断相续或名广大路或名平等因或名净方便或名最胜见。

　　道名广大路者先圣后贤游之而不厌故。

　　诸佛子鲜少世界说四圣谛有如是等四百亿十千名随众生心悉令调伏。

　　诸佛子此娑婆世界所言苦圣谛者彼欢喜世界中或名流转或名出生或名失利或名染着或名重担或名差别或名内险或名集会或名恶舍宅或名苦恼性。

　　八西北欢喜界中苦谛阙一者𣈆译少出生唐译少失利。

　　诸佛子所言苦集圣谛者彼欢喜世界中或名地或名方便或名非时或名非实法或名无底或名摄取或名离戒或名烦恼法或名狭劣见或名垢聚。

　　集名无底者烦恼深故非习道学浮沉而不已(非习道学者亦涅槃三十二师子吼品恒河七人之意习道是法学浮是喻经中因师子吼问若一切众生乃至阐提定有佛性即当定得无上菩提何以一切众生不得涅槃若有佛性力故何须修习八正道等佛便赞叹谓举此喻佛言善哉善哉善男子如恒河边有七种人若为洗浴恐怖贼寇或为采华则入河中第一人者入水则没何以故粗无力故不习浮故第二人者虽没还出出已复没何以故身力大故则能还出不习浮故出已还没第三人者没已即出出更不没何以故身重故没力大故出又习浮故出已即住第四人者入已便没没已还出出已即住通观四方何以故重故则没力大还出习浮即住不知出处故观四方第五人者入已即没没已还出出已即住住已观方观方已即去何以故为怖畏故第六人者入已即去浅处则住何以故观贼远近故第七人者既至彼岸登上大山无复恐怖离诸怨贼受大快乐善男子生死大河亦复如是有七种人畏烦恼贼故发意欲度此下即是义明经文第一人者谓出家披衣随逐恶友听受邪法拨无因果即一阐提没生死河不能得出第二人者欲度生死断善根故没亲近善友得信心故出又遇恶友复断善根故复没也第三人者断善根故没近善友得信心故出信如来常住修习净戒读诵书写十二部经坚住施慧故名不没修戒施慧即是习浮第四人者没出与住皆同第三但合观方云观四方者四沙门果第五人者余义同前但即去者心无退转是住无退转已即便前进前进者谓辟支佛第六人者前喻之中但云入已即去及至合中亦同第五皆有没出住去去至浅处第七人者发意欲度生死大河断善根故于中沉没亲近善友获得信心得信心已是名为出以信心故读诵书写解说十二部经为众生故广宣流布乐于慧施修习智慧以利根故坚住信慧心无退转无退转已即便前进既前进已得到彼岸登大高山离诸恐怖多受安乐善男子彼岸山者喻于如来受安乐者唯佛常住大高山者喻大涅槃善男子是恒河边如是诸人悉具手足而不能度一切众生亦复如是实有佛宝法宝僧宝如来常说诸法要义谓八圣道大般涅槃而诸众生悉不能得此非我咎亦非圣道众生等过当知悉是烦恼过恶以是义故一切众生不得涅槃释曰是知众生虽有佛性要须修道方至彼岸)。

　　诸佛子所言苦灭圣谛者彼欢喜世界中或名破依止或名不放逸或名真实或名平等或名善净或名无病或名无曲或名无相或名自在或名无生。

　　灭名破依止身与烦恼互为依止展转无穷唯证灭理方能永破(身与烦恼下即涅槃四十纳衣梵志问言如瞿昙说无量世中作善不善未来还得善不善身是义不然何以故如瞿昙说因烦恼故获得是身若因烦恼获是身者身为在先烦恼在先若烦恼在先谁之所作住在何处若身在先云何说言因烦恼得是故若言烦恼在先是即下可若身在先是亦不可若言一时是亦不可先后一时义俱不可是故我说一切诸法皆有自性不从因缘下经答云善男子汝言身为在先烦恼在先者是义不然何以故若我当说身在先者汝可难言汝亦同我身不在先何因缘故而作是难善男子一切众生身及烦恼俱无先后一时而有虽一时有要因烦恼而得有身终不因身有烦恼也释曰上有三关先后一时佛舍前后而用一时恐难一时故自遮云汝意若谓如人二眼一时而得不相因待左不因右右不因左烦恼及身亦如是者是义不然何以故世间眼见炷之与明虽复一时明要因炷终不因明而有炷也释曰此佛一答一时因缘二义并成故经䟽云身与烦恼互为依止互为依止之言即俱时义非为因身有烦恼也谓因烦恼而得有身能生烦恼复依身住亦不应难未得身时烦恼依何故云互依二互因依展转无际若证灭理因惑不生惑既不生身从何得非唯身灭证于不生展转之见亦皆寂灭)。

　　诸佛子所言苦灭道圣谛者彼欢喜世界中或名入胜界或名断集或名超等类或名广大性或名分别𥁞或名神力道或名众方便或名正念行或名常寂路或名摄解脱。

　　道名广大性者无不在故(道名广大性者然道无不在亦是庄子商太宰懿问庄子曰道何所在答曰道在瓦石曰何下耶庄子曰道在屎尿曰何愈下耶曰道无不在彼以虚无自然为道无法不是虚无自然故无不在今以类取则真如寂灭无所不在道符于灭何所不在)。

　　诸佛子欢喜世界说四圣谛有如是等四百亿十千名随众生心悉令调伏。

　　诸佛子此娑婆世界所言苦圣谛者彼关钥世界中或名败坏相或名如坏器或名我所成或名诸趣身或名数流转或名众恶门或名性苦或名可弃舍或名无味或名来去。

　　九下方关钥世界苦名我所成者我见有故。

　　诸佛子所言苦集圣谛者彼关钥世界中或名行或名愤毒或名和合或名受支或名我心或名杂毒或名虚称或名乖违或名热恼或名惊骇。

　　集名我心即我见爱。

　　诸佛子所言苦灭圣谛者彼关钥世界中或名无积集或名不可得或名妙药或名不可坏或名无著或名无量或名广大或名觉分或名离染或名无障碍。

　　灭名觉分者所觉处故。

　　诸佛子所言苦灭道圣谛者彼关钥世界中或名安隐行或名离欲或名究竟实或名入义或名性究竟或名净现或名摄念或名趣解脱或名救济或名胜行。

　　道名入义者能入灭谛第一义故。

　　诸佛子关钥世界说四圣谛有如是等四百亿十千名随众生心悉令调伏。

　　诸佛子此娑婆世界所言苦圣谛者彼振音世界中或名匿疵或名世间或名所依或名慠慢或名染着性或名驶流或名不可乐或名覆藏或名速灭或名难调。

　　十上方振音世界苦名匿疵身为惑病所藏处故慠慢者慢以生苦为业果取因名染着性者性令染故如乐受坏苦谁谓苦耶驶流者刹那性故即行苦也不可乐者苦苦也覆藏者藏苦因故乐藏坏苦故不苦不乐藏行苦故速灭者流转苦也难调者谁不欲舍莫之能出不惮疲苦方能调之。

　　诸佛子所言苦集圣谛者彼振音世界中或名须制伏或名心趣或名能缚或名随念起或名至后边或名共和合或名分别或名门或名飘动或名隐覆。

　　集名至后边者不断无穷故门者入苦趣故。

　　诸佛子所言苦灭圣谛者彼振音世界中或名无依处或名不可取或名转还或名离诤或名小或名大或名善净或名无𥁞或名广博或名无等价。

　　灭名不可取取则不灭也小之则无内不容一物也大之则无外法界性也。

　　诸佛子所言苦灭道圣谛者彼振音世界中或名观察或名能摧敌或名了知印或名能入性或名难敌对或名无限义或名能入智或名和合道或名恒不动或名殊胜义。

　　道名难敌对者有惑必破不为惑破故犹明能灭闇故无闇而不灭闇不灭明何能相敌。

　　诸佛子振音世界说四圣谛有如是等四百亿十千名随众生心悉令调伏。

　　诸佛子如此娑婆世界中说四圣谛有四百亿十千名如是东方百千亿无数无量无边无等不可数不可称不可思不可量不可说𥁞法界虚空界所有世界彼一一世界中说四圣谛亦各有四百亿十千名随众生心悉令调伏。

　　第三诸佛子下类通一切初举娑婆以类东方。

　　如东方南西北方四维上下亦复如是。

　　后举东方以类余九。

　　诸佛子如娑婆世界有如上所说十方世界。

　　第四如娑婆下显主伴无𥁞文中初举此例彼谓娑婆为主有密训等𥁞空世界皆为伴。

　　彼一切世界亦各有如是十方世界一一世界中说苦圣谛有百亿万种名说集圣谛灭圣谛道圣谛亦各有百亿万种名皆随众生心之所乐令其调伏。

　　后彼一切下以彼类此则知密训等𥁞空世界为主摄伴亦尔则无𥁞无𥁞耳此犹约娑婆同类世界而说以结数中同百亿故余树形等异类世界彼一一类皆遍空法界是则重重无𥁞无𥁞非此所说也如是皆为调伏众生(则知密训等者此有两重一即释迦在此为主摄密训等为伴则在密训为主摄娑婆等为伴亦然方是一佛之谛二如此佛谛名既主伴无𥁞则密训等他佛为主谛名亦然)。

　　大方广佛华严经䟽钞会本第十二之三

　　音释

　　痈

　　(于容切疖也)。

　　睫

　　(即涉切目旁毛)。

　　躁

　　(则到切)。

　　才

　　(墙来切暂也)。

　　粗犷

　　(粗仓胡切犷居猛切)。

　　訾

　　(音紫)。

　　攫噬

　　(攫居缚切噬时制切)。

　　坏

　　(铺杯切音丕未烧陶瓦也)。

　　狭

　　(与狎同)。

　　啮

　　(倪结切噬也)。

　　𨷲

　　(弋约切)。

　　疵

　　(才支切病也)。

　　慠

　　(鱼到切倨也)。

　　驶

　　(䟽士切疾也)。

　　骇

　　(下楷切)。

　　屎

　　(诗止切)。

　　噬嗑

　　(噬时智切嗑胡合切卦名也)。

　　彖

　　(土玩切湍去声断也)。
乾隆藏第 130 册 No. 1557 大方广佛华严经疏钞会本(第1卷-第17卷)


　　大方广佛华严经疏钞会本第十三之一　途二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　光明觉品第九

　　解此一品略以五门初来意中自有其十一为答前所依果问故然古德对前二品已答二问此品正答三问谓长行放光答佛威德见成正觉答成菩提文殊说偈正答佛法性问今更一解谓长行但现相答已如前说偈中具答三问谓初五答菩提次一答威德后四答法性二为广名号品总标多端故正广种种观察是意业故三者即说十信之体性故如下三会将说正位皆有偈赞此其类也四显实遍故但所说有二一佛二法佛有二一身二名法亦有二一权二实前但佛名遍此显身遍四谛即实之权遍此品显即权之实遍故五现验故上二云遍众未目睹今光示遍相故六显总遍故前但名谛别遍今此一会即遍法界一一皆悉同时同处同众同说同遍故七显圆遍故谓前显差别一切方能遍一切今显无差别一切即圆融遍一切故八与下经为其则故谓下经结通云遍一切者皆如此辨以如来一乘圆教于须弥山等一类世界施化分齐皆若此故九示前神通相故上云现通如何现耶一会不动遍法界故十为显理事俱无障碍令舍执从法故此意虽通在文遍显有上诸义故此品来也(前但名谛别遍等者如名号品如来于此名悉达等在密训等名则不同十方例然谛名亦耳此是一重别遍二者名遍而非是谛遍谛遍而不是名遍故云名谛别遍今此一会即遍法界者经云如于此处见佛世尊坐莲华藏师子之座彼尽虚空遍法界一切世界阎浮提中亦如是座此是总遍相也对上二别亦有二总一总遍诸处二主伴时处等皆遍也言同时者无前后也言同处者此有二处一者约主同在普光明殿二者约伴同居金色世界等言同众者亦有二众一约主佛十刹尘数菩萨围绕二约伴众谓文殊等诸来菩萨亦各领十佛刹尘故言同说者一切处文殊同时发声而说颂故法界皆同说十信故言同遍者结上诸同谓主伴时处皆悉遍也七显圆遍者问此与第六有何异耶第六亦名谛别遍今亦云差别方能遍第六云一会即遍今此亦云无差别一切遍二相难分答细寻方别前是总别对此是圆别对二处别则大同而圆总则异前言总别者别则此界他界名各不同总则处处皆同此一今圆别者别则要有差别方能遍故若不差别不能遍也圆则不要差别而能周遍周遍之法一一圆融故云无差别一切即圆融遍一切上一切字是主伴处众是能遍之一切下一切字但是所遍一切处耳而言圆融者一会即是彼一切会亦非此会处处到也即此即彼即一即多故云圆融又第六约所遍处以论总别东名非西名所遍别也此会即彼会所遍处总也七约能遍以论圆别要将差别之法方能普遍是身名别也今是圆融无差别之法即能遍故名为圆也前别如列宿遍九天此别如一月落百川故前云别则二处大同大同者有小异故前总如一云之满宇宙此圆如和香之遍一室故云总圆诚有异也)第二释名者一开二合。

　　初开者光明体也觉者用也此二各二谓光有身智二光觉有觉知觉悟又光有能照所照觉有能觉所觉(初开者下文亦有二初正有三重义含四对一二光二二觉三能所能所中义分之为二一上二光能所二下二觉能所)如来放身光照事法界令菩萨觉知见事无碍文殊演智光双照事理令众觉悟法之性相(如来放身光下二别示上来四对之相谓分二光各属文殊及佛二觉别配身智二光而二光中各有雨重能所谓如来放身光身能照也照事法界所照也令菩萨觉知即能觉也见事无碍是所觉也所觉即照所成益上即长行中事二文殊以智光即能照也双照事理即所照也令众觉悟即能觉也法之性相即所觉也所觉亦照所成益即偈颂中意)二合者良以事理俱融唯一无碍境故得一事即遍无边而不坏本相(二合者下合上四对义有五重文有六节一合二境即前所照若事理不融余皆不合故先明之言故得一事下即前所觉见事无碍)身智无二唯一无碍光故涅槃经琉璃光菩萨处云光明者名为智慧(身智无二者二合二光引涅槃证者琉璃光菩萨放身光明文殊乃云光明者名为智慧则知二光不别即第二十一经)知悟不殊唯一平等觉悟之心知无事非理故(知悟不殊下三合二觉谓前身光照文殊等觉知如来光照我刹然文殊等知是无知之知故名悟心之知知事即理二觉合也不同凡小取事理相)又此二光不异觉境(又此二光下四合能所二种能所一时双合则能照所照能觉所觉皆性融故举一全收)此三圆融唯无碍之法界(此三圆融者五总融上三上虽四对体唯有三谓能觉之光所照之境所成之觉三对六法举一全收为一法界此上五重合竟)虽平等绝相不坏光明之觉品中辨此故以为名(虽平等下结成品名上开多约相合多约性即开即合不坏性相故云光明觉也)若从开释光明之觉光明有觉之用通依主有财若从合说光明即觉可持业也。

　　第三宗趣者以身智二光无碍觉悟为宗令物生信为趣又释名并是品宗来意尽为意趣(又释名并是者立名从所宗故来意辩意趣故故贤首以此释名为其品宗以此来意为其意趣)第四解疑妨问此足轮光何时放耶若说名谛竟如何佛刹菩萨众数并同名号如先已放前何不说答是前名号品放但前二品明文殊此会说法不俟光照今辨百亿刹中乃至遍法界说故须光以显示其所来菩萨即前菩萨故并全同(四解疑妨文有三重初一具疑难光何时放滞二途故若说名下蹑迹申难答中初指前说决其所疑二为其解释谓前二品未要放光故前不明此中始要故此方说此中菩萨即是牒前故前十方一一别说此则并牒)次有妨云光照百亿百亿何不照此释云此为主故若彼为主则说彼照又疑云下光既穷法界金色更在何许当刹当刹有本会处皆去十刹主伴遍故(下光既穷法界下三唯疑不难但疑金色等何所在故是不决耳疑意云此界放光而金色等去于此界各十佛刹今若主佛至东十佛刹处放光则是文殊所从之刹若更至东十刹金色乃在放光之西九方例然故云金色更在何所举初为例九色例然后当刹下答答意云主刹向东放光余之十刹一时向东主刹如车毂十方金色等则如辐辋车毂若移辐辋皆移故下经云尽法界虚空界一切世界皆有百亿阎浮提一切如来亦如是坐悉以佛神力故十方各有一大菩萨所从来刹谓金色世界等如向东既尔遍余九方亦然故主与伴一时俱遍既遍法界总是娑婆亦遍法界皆是金色遍法界皆是妙色十色皆遍且依此会余会遍等已如玄中)。

　　尔时世尊从两足轮下放百亿光明。

　　第五释文大分为二初如来放光二照此下光至分齐今初足下放者表信四义一自下而上信最初故二最卑微故三为行本故智论第九云足下放光者身得住处皆由于足四显信该果海已满足故轮义亦然圆无缺故言百亿光者以遍法界所照之刹皆百亿故(智度论下即第九论释经从足下千辐轮相中放六百万亿光明表说六度故义有两意此是初意第二意云复次一身中虽头贵而足贱佛不自贵光不为利养是故于贱处放光彼约教相故作是释今文约表故不正用即是第二最卑微故摄之)。

　　照此三千大千世界。

　　第二光至分齐者此中光照大数约其现文且有二十六节前九别名后十七同辨即为十段若据实义应有等法界无尽之节节节有偈中上本经必应广说然非多度放光亦非一度放光次第照于多节唯一放光同时顿照尽空世界但为言不并彰说有前后随机心现节节各见则如来光明节节而照金色文殊节节而至乃至法界各见亦尔在佛文殊节节皆遍如月普照百川各见若法界机顿见前来诸类所见信会既尔住行等会同遍亦然(随机心现下次通难难云既一时顿照何以有二十六节等耶释云随机见故在佛文殊下三拣滥云何滥耶上释妨中文有三节一机节节见二光节节照三文殊节节至如第一百亿内机则非百世界中机百世界中机则非千世界中机则应第一节中文殊如来非第二节中文殊如来故今释云唯第一机节节互非下二节节皆遍如第一三千佛光即是第二乃至遍法界光文殊亦尔正遍第一节文殊即遍法界而节节见者但由机感故云百川各见机复有差若未入法界节节不同已入法界皆如文殊诸节顿见)十段之中文各有二皆长行佛以身光照现事境令众目睹偈颂文殊智光赞述事理令众悟入十段依答文三初五答菩提即分为五初一总显菩提超情二通显菩提因果三显八相菩提四显菩提体性五显菩提之因今初长行中二先照本界染净二如此处下现自法会普遍之相前中三初总标分齐二百亿阎浮下别显所照三其中下类结明显。

　　今初言三千大千者俱舍云四大洲日月苏迷卢欲天梵世各一千名一小千界此小千千倍说名一中千此千倍大千皆同一成坏梵世谓即初禅故云同一成坏以三度积故曰三千略去小中举其末后故云大千(俱舍论者此文易了总以喻显一小千界如一千钱一中千界如千贯钱大千世界如千个千贯而但取于初禅为数已上不说若举二禅已上则不同一成坏火灾所坏唯初禅故故正理三十一云少光等天非小千摄积小千为中千积中千为大千亦不摄彼)长阿含十八杂阿含十六正理三十一及瑜伽智论杂集显扬亦不殊此有云然显扬第一明三千世界三灾所坏故知初禅小千二禅中千三禅大千若金光明直至非想皆云百亿意在遍诸天故此经文中但至色顶约无色无处故今依二经(长阿含下二例同余文下引二经四论并同俱舍俱舍是十一瑜伽第二智论第十一杂集第六显扬第一有云显扬者即刊定记意上即论文故彼论释三千意云如是三千三灾所坏谓水火风故知初禅已下即刊定取意解释谓火灾坏初禅水灾坏二禅风灾坏三禅明知说小千但数初禅若数中千即数二禅以二禅量等中千故若数大千即数三禅三禅量等大千故是知有百亿初禅有百万二禅一千三禅唯一四禅然若语量即如向说所引文证义则不成以言三千皆许三灾坏故若中千数于二禅二禅即火灾不坏等思之正义如前引俱舍正理已释若金光明者经云是诸人王手擎香炉供养经时其香遍布于一念顷遍至三千大千世界百亿日月乃至百亿非非想天今依二经者即金光明及此经文约有所处但至色顶约该地法遍于四空四空无处随处得果如在欲界得无色定即于欲界而受果报故无别处摄在二界然皆通于二十八天若尔与诸经论云何会释意云且如二禅直语其量等千初禅以小千初禅向上取之则有千二禅如是百亿初禅向上取之则有百亿四禅譬如夏云普覆九洲若以洲取则有九云若以郡取则四百余云若以县取千数未多或言一云普覆万国或言万国各有夏云思之可见)。

　　百亿阎浮提百亿弗婆提百亿瞿耶尼百亿郁单越百亿大海百亿轮围山。

　　二别显所照中初现人中二现八相三现诸天初中阎浮提者新云赡部俱舍云阿耨达池岸有树名赡部因以名洲提者此云洲也东弗婆提者此云胜身身胜余洲故西衢耶尼此云牛货以牛货易故北郁单越此云胜生以定寿千岁衣食自然故大海者即外咸海也(俱舍云者即第十一论释无热池意云于此池侧有赡部林其形高大其果甘美依此林故名赡部洲或依此果以立洲号论更不释有云以此洲南狭北阔树叶头大后小似此洲故未见有释若立世阿毗昙云树在此洲之南西瞿耶尼亦云瞿陀尼瞿即牛也陀尼货也北洲新云俱卢余文可知)百亿轮围者一四天下一小铁围故中者有千大者唯一皆云百亿者此方黄帝算法数有三等谓上中下下等数法十十变之中等百百变之上等倍倍变之今此三千若以小数计有万亿今约中数从千已上百百变之则有百亿(若以小数者小数即下等十十变也谓十小千为万百小千为亿千小千为中千已有十亿更千中千为一大千一千中千即为千个十亿故为万亿今约中数者谓从千已上方百百变之谓百小千方为一万千个小千为中千方是十万十个中千始为百万方是一亿既十中千为一亿今有千个中千故有百亿)故唐三藏译为百亿俱胝测公深密记第六云俱胝相传释有三种一者十万二者百万三者千万由此三千以俱胝数或至百数或至千数或至百千唐三藏译是千万也故至百数(故唐三藏下二引证既译百亿为百俱胝俱胝存其梵言亿是此语故二义同也次引测公三种俱胝证百亿为百俱胝或至百数者即三千有百亿是也以千万为俱胝故或至千数者以百万为俱胝谓小数数之中千有百万个小千方是一亿今大千有千中千故为千亿或至百千者即以十万为一俱胝故中千已有百俱胝千个中千方为大千大千则有百千俱胝也故䟽云唐三藏译是千万为俱胝故三千有百俱胝俱胝即亿)。

　　又依俱舍译洛叉为亿此译俱胝为亿故下光照一亿十亿等梵本皆云俱胝总由俱胝之数不同故也(又依俱舍下三会释俱胝不同言俱舍译洛叉为亿者亦是十一论释水轮云次上水轮深十一亿二万下八洛叉水余凝结成金初以唐言十一亿二万由旬下句梵语云下八洛叉水则八亿由旬为水三亿二万由旬为金故知洛叉为亿也阿僧祗品云一百洛叉为一俱胝则俱胝义当于兆良以俱胝有三等故则俱舍洛叉云亿当十万之亿下云一百洛叉为一俱胝则当千万之亿也)。

　　百亿菩萨受生百亿菩萨出家百亿如来成正觉百亿如来转法轮百亿如来入涅槃。

　　二现八相中文有五相受生含三佛成道后始放光明却现初生及后涅槃者约微细门融三世故亦非能照是报所照是化以放光身在摩竭故此经报化融故大菩萨等化处见报下位之机报处见化二不并故能照所照唯是一佛显佛自在超思议故(约微细门者一中顿具一切诸法炳然齐现名微细门故说一相之中具余七相如在母胎即具余七今在成正觉相中具余七也言融三世亦即十世隔法异成门受生是过去涅槃是未来故亦非能照者拣滥释也二不并者报处见化见化不见报非谓报化并现故也)。

　　百亿须弥山王百亿四天王众天百亿三十三天百亿夜摩天百亿兜率天百亿化乐天百亿他化自在天百亿梵众天百亿光音天百亿遍净天百亿广果天百亿色究竟天其中所有悉皆明现。

　　三百亿须弥下现诸天中举须弥者二天所依故。

　　如此处见佛世尊坐莲华藏师子之座十佛刹微尘数菩萨所共围绕其百亿阎浮提中百亿如来亦如是坐。

　　二现自法会中二先现本会此是一会遍一切处非是多处各别有会乃至法界亦如是遍此圆融法非思之境(非是多处者亦是拣滥恐人误解若多处有会似如十人为会十会在一室中一灯照了令人顿见十会百人今不尔也一会遍一切处者如于一室悬百面镜中有十人共为一会则百镜中有百会也)。

　　悉以佛神力故十方各有一大菩萨一一各与十佛刹微尘数诸菩萨俱来诣佛所其名曰文殊师利菩萨觉首菩萨财首菩萨宝首菩萨功德首菩萨目首菩萨精进首菩萨法首菩萨智首菩萨贤首菩萨是诸菩萨所从来国所谓金色世界妙色世界莲华色世界薝卜华色世界优钵罗华色世界金色世界宝色世界金刚色世界玻璃色世界平等色世界此诸菩萨各于佛所净修梵行所谓不动智佛无碍智佛解脱智佛威仪智佛明相智佛究竟智佛最胜智佛自在智佛梵智佛观察智佛。

　　二悉以佛神力下现新集众言佛神力者亦即是前各随其类现神通也文有四段谓总显列名刹号佛名皆同名号品中但增百亿为异耳。

　　尔时一切处文殊师利菩萨各于佛所同时发声说此颂言。

　　偈文分二先彰说人后显偈辞今初言一切处文殊者略申三义一约当节如初节中百亿佛前有百亿文殊为一切也各各皆说当节之偈故文皆云各于佛所(一切处文殊略申三义者第一义约文即是以应就机令百川中一时见月各各皆说当节之偈者如百亿内同说若有见正觉偈第二节内同说众生无智慧偈然有四句一一切处文殊同说一偈是一切即一二但一文殊十节说偈是一即一切三各于佛所即一唯是一四诸处文殊各偈不同即是一切中一切)二一文殊从一处东来即从一切处东来至一法会即至一切法会故虽东来而即一切处以是法界即体之用身故(二一文殊下第二释约义复语其实德如前溪之月即是后溪及千江百川之月全入前溪所以尔者一切处月不离本月故本月落溪则千处俱落)三约表法文殊乃是不动智之妙用触境斯了六根三业尽是文殊实相体周万像森罗无非般若何有一处非文殊哉下九节中皆有二段仿此可知(三约表者文殊主般若门若约观照般若智了万境无非般若若白日丽天无物不照若实相般若无法非实相故无非般若犹水遍波无波非水大般若云般若波罗蜜多清净故色清净色清净故一切智智清净何以故若般若波罗蜜多清净若色清净若一切智智清净无二无二分无别无断故通于观照及实相也)。

　　若有见正觉解脱离诸漏不着一切世彼非证道眼。

　　二正显偈辞然释此偈有通有别通者此明菩提超情别谓显前光中所见之事于中又二一约境谓融前所照显理法故二约观谓令大众泯绝诸见于所照事不生执取然观资理成理由观显故通而释之即明菩提超情大分为二初一反显余九顺释今初反显违理之失谓菩提体德超绝一切佛地论明佛非漏非无漏亦应于世非着非无著今乃见佛内离诸漏外不着世则有漏可离有世不着取舍未亡此见违理故非道眼证道眼者无分别故(然观资理成者以贤首有上二意各别科文初约境显理中十偈为三初一法超情表次八会事归理后一事如理融成前一会即一切会等事无障碍也二约心令泯绝诸见依此释经十偈为六初之二颂颂于放光佛令离见次一颂会前光所照处以明离见三有三颂会前所现本法会等以明离见四有二颂别会诸菩萨大众以明离见五有一颂会前所照众生六末后一颂明前法会周遍所由今䟽意明不为两般合成一释显理离见二义相成故总出所以云观资理成若不见理不成观照理由观显者不得观照安能会理理无废兴弘之由人故观成契理诸见自亡故合为一释皆带显理破见之义一一具于通别二意故初偈反显明违理起见为过失生后九顺明会理则理显而见息也)。

　　若有知如来体相无所有修习得明了此人疾作佛。

　　余偈顺显见理之益皆上三句观相下句观益于中九偈各是一义且分为四初六观佛次一趣求次一观生后一了法初中初偈正显佛菩提性本来自空称此而知则无上失体谓真性相谓德相并性无所有竟何所离本无有着谁为无著如是知者名为正解修习明了斯为正行下句观益言疾作佛者约文殊门情尽理现即名作佛约普贤门信终圆收约行布说则不见此理成佛未期他皆仿此(本无有著者如黐胶粘人则有着不着之者虚空不粘谁为不着空中胶者情尽理现即名作佛者此顺禅宗即事理无碍门也约普贤门正是华严即事事无碍门也约行布说此为千里之初步也)。

　　能见此世界其心不摇动于佛身亦然当成胜智者。

　　次一偈依正等观佛菩提性依正无二故亦显光所照处以明离见谓上半于前所见世界令离妄动知真法界不应动故次句例前八相佛身亦同平等不动而了故成胜智(亦显光明等者上约通明今约别说令离妄动即是破见知真法界不应动故即是显理此句全是大般若㬅殊室利分经云若菩萨不动法界知真法界不应动摇不可思议不可戏论如是能入一切相也不动而了故成胜智者此句观益诸偈虽同皆是佛果差别之德而皆与观相相顺故蹑不动而知以释当成胜智)。

　　若于佛及法其心了平等二念不现前当践难思位。

　　次偈佛法等观了同体故二念岂生一亦不存得难思果。

　　若见佛及身平等而安住无住无所入当成难遇者。

　　次偈生佛等观言身即众生以梵本中云佛及我故我即行人之身称理普周云平等住平等则无能所故曰无住我即法性更不证入法性无性复何所入如是知者旷世难逢(我即法性下释上平等即无能所故曰无住然有二意一上二句明一性不分故无能所犹如一指不能自触二法性无性下明性空故无能所入亦如虚空不住虚空此亦大般若㬅殊室利分意彼经云佛告文殊汝于佛法岂不趣求文殊言世尊我今不见有法非佛法者何以趣求释曰此即一性意也次佛问云汝于佛法已成就耶文殊答言我都不见法可名佛法何所成就释曰即性空意也次佛又言汝岂不得无著性耶文殊答云我即无著岂无著性复得无著释曰即今䟽云我即法性更不证入故)般若文殊分云若知我性即知无法若知无法即无境界若无境界即无所依若无所依即无所住也又本会即住无所住新集则入无所入(般若下引证前即闇用二意今即显证无住是彼次后经文)问若皆平等云何分别有三宝耶智论答云平等即是三宝谓平等即法宝法宝即是佛以未得法不名佛故得平等法分别有须菩提等(智论答云者即八十五论亦是经文须菩提问佛若无差别云何有三宝佛答即今䟽文)。

　　色受无有数想行识亦然若能如是知当作大牟尼。

　　次偈会通平等谓上来主伴依正不离五蕴五蕴性空即是平等有相差别总名为数即同无为故非数法离数超世成寂静果。

　　世及出世见一切皆超越而能善知法当成大光耀。

　　次偈拂上出世谓真出世者超越入出不碍照知故成光耀又上第三偈佛即是法第四偈法即是众第五偈是三宝皆无为相此偈与虚空等(又上第三偈下收上四偈成一不二法门即净名经寂根菩萨曰佛法众为二佛即是法法即是众是三宝皆无为相与虚空等一切法亦尔能随此行者是为入不二法门)。

　　若于一切智发生回向心见心无所生当获大名称。

　　二有一偈趣求者以上虽离见而知犹恐滞寂故上半劝求次句又观性离谓了回向心本自不生是离相回向也离相求佛得名称果。

　　众生无有生若得如是智亦复无有坏当成无上道。

　　三次一偈所见众生亦皆称真故无生坏知无众生是无上道故下经云无上摩诃萨远离众生想(故下经云无上摩诃萨远离众生想者即第十六经无上慧菩萨偈下半云无有能过者故号为无上今无生可坏即离众生想)。

　　一中解无量无量中解一了彼互生起当成无所畏。

　　末后一偈知法即成前法会周遍所由上半标门即十玄门中一多相容不同门也次一句释所由即十种所由中缘起相由门也并如义分齐中谓一与多互相生起且一依多起则一是所起而无力也多是能起故有力也以多有力能摄一以一无力入于多是故此一恒在多中多依一起准上知之是则此多恒在一中也以俱有力及俱无力各不并故无彼不相在也以一有力一无力不相违故有此恒相在也缘起法界理数常尔称斯而见何所畏哉由此缘起成前平等由前平等成此缘起文理昭然不许事事无碍恐未着深思(谓一与多下上标举二门今正将缘起相由所以释一多相容之门此中大意凡所知所起即无有力若能知能起即是有力广如玄文由此缘起下结破静法彼云此偈了一多平等谓解多由一起解一由多生无一不成多无多亦无一了彼一多相由生起一多之念息一多相平等此会差别归平等性理事无碍非事事无碍应审思其文勿谬解也释曰今䟽即贤首意此公破师言是谬解故今结示即符昔大义中之一也此公意云是理事无碍者以例前诸偈多约会事归理一切平等拂诸见以不合是事事无碍故今先出此偈本意言由此缘起成前平等者上文本会则住无所住新集则入无所入等皆平等义何以得此皆平等耶特由缘起互相由故且如本会与彼十方新集之会共成缘起由因本会有十方故十是所起所起无体即是本会由因十方说本会故本是所起所起无力故入十方故由缘起成前一切皆悉平等言由前平等成此缘起者谓一有定性不由于多多有定性不由于一今由一无定性假多而起多无定性由一而生故由无性平等之义方成缘起若有一可一此是自性一若有多可多此是定性多多若是定性多多不因于一一若是定性一一不因于多今由多故一此一不自一今由一故多此多不自多多不自多此多则无力此一不自一此一则无力无力随有力一多互相收故随一佛会即一切佛会法界一切会即是一法会故此一法会不动而常遍不分而常多前后互相成如何不信故贤首云缘起法界理数常尔应细深思自当见耳观此䟽文似此弟子当听之时早已不受特令深思故䟽结云不信事事无碍恐未着深思也)。

　　尔时光明过此世界遍照东方十佛国土南西北方四维上下亦复如是彼一一世界中皆有百亿阎浮提乃至百亿色究竟天其中所有悉皆明现如此处见佛世尊坐莲华藏师子之座十佛刹微尘数菩萨所共围绕彼一一世界中各有百亿阎浮提百亿如来亦如是坐悉以佛神力故十方各有一大菩萨一一各与十佛刹微尘数诸菩萨俱来诣佛所其大菩萨谓文殊师利等所从来国谓金色世界等本所事佛谓不动智如来等。

　　第二重光照十方各十佛土者是娑婆邻次之十刹也。

　　尔时一切处文殊师利菩萨各于佛所同时发声说此颂言。

　　众生无智慧爱刺所伤毒为彼求菩提诸佛法如是。

　　十偈通显菩提因果分三初偈菩提之因次五菩提果用后四令物思齐今初上半所为谓无明造业爱能润业故生死无穷如泥中刺不觉其伤如疮中刺为其所毒下半能为即从痴有爱菩萨悲生非大菩提莫之能拔无此悲智非佛法故(如泥中者爱欲所覆犹如溺泥不知其伤言如疮中刺者即是肉刺故涅槃中名为息肉彼十三经云深观此爱凡有九种一如债有余二如罗刹妇女三如妙莲华茎下有毒蛇四如恶食性所不便而强食之五如淫女六如摩楼迦子七如疮中息肉八如暴风九如彗星初一即声闻缘觉余习二生子便食后食其夫爱食善子后食众生令入三恶道三五欲华下有爱毒蛇令其命终四强食患下堕三恶道五与爱交通夺其善法故被驱逐堕三恶道六缠绕凡夫善法令死七如人久患疮中生息肉其人要当勤心疗治莫生舍心若生舍心息肉增长虫疽复生以是因缘即便命终凡夫愚人五阴疮痍亦复如是爱于其中而为息肉应当勤心治爱息肉若不治者命终即堕二恶道中唯除菩萨是名疮中息肉八暴风能偃山夷岳拔树深根爱于父母所而生恶心拔菩提根九爱之彗星能断一切善根令凡夫人孤穷饥馑今正用疮中息肉一义耳)。

　　普见于诸法二边皆舍离道成永不退转此无等轮。

　　次五菩提果用中初偈悲智双满智见诸法悲以转授普见通于性相故离二边谓真故无有俗故无无真故无有则虽无而有俗故无无则虽有而无虽有而无则不累于有虽无而有则不滞于无不滞于无则断灭见息不存于有则常着冰消俱不俱等何由而有诸边都寂故云皆离(普见通于性相者此上总释一偈此下别解上半上半云普见于诸法二边皆舍离今应问云普见诸法如何即能离得二边故今答云通性相故唯见相者即是有边唯见性者即堕无边性相无碍故离二边中论云虽空而不断虽有而不常即由空有相即离二边也谓真故下引影公中论序以释之真即是性俗即是相依二谛融故离二边然二谛之义玄中已明欲释此䟽略申四义谓或说妄空真有如涅槃云空者所谓生死不空者所谓大般涅槃二者妄有真空即是今文三俱空相待无性故四俱有性相不坏故于谛常自二故今此正当第二俗有真空义而有四对初对定有无所在我约真谛上说空是无性空不同无物空也我就俗谛明有此是缘有非定性之有也二真故无有则虽无而有下一对彰有无体相是不坏有之无不碍无之有故成中道三虽有而无则不累于有下彰有无之德若是定性之有此有则唯是有不得即无若是定性之无此无则唯是无不得即有今二互相即故不偏滞四不滞于无下一对彰有无离过滞空则断累有则常既不滞不累故无断常又释初对双离有无故云无有无无此成空观第二对不坏有无故云虽有而无虽无而有此成假观第三对明二谛相即故不偏滞有无故不为有边所动无边所寂成中道观肇公亦云涉有未始迷虚故常处有而不染此不累有也不厌有而观空故观空而不证此不滞于无也第四离过准前有释初对中初句云真故无有无彼定性之有是真空义下句俗故无无无彼断灭之无故是妙有义第二对亦有亦无义第三对非有非无义第四对离过则成具德四句也又初对双离二过一离有二离无第二对离非有非无第三对离亦有亦无第四对总明离过故起信云真如非有相非无相非非有相非非无相非有无俱相即斯义也是以结云俱不俱等何由而有谓第四对正离断常第三对不偏滞故离于俱句第二对不坏二故离于双非故俱寂也又若有二可得名俱今有即无故则有外无无可与有俱今无即有故则无外无有可与无俱故亦有亦无相违不立言不俱不立者若定有有无遮彼有无有俱非句今有即无何有非无今无即有何有非有故双非亦寂既无有无亦无一异断常来去靡不皆如故云都寂是以经言二边皆舍离皆舍离者一切二边非局有无又言离者性自离故不取着故了真性故非有诸边可舍离也)。

　　不可思议劫精进修诸行为度诸众生此是大仙力。

　　次一美往因行。

　　导师降众魔勇健无能胜光中演妙义慈悲故如是。

　　次一慈力降魔(次一慈力者大乘力便经说波旬兵众满三十六由旬围菩提树欲作留难菩萨住慈悲智慧以手指地八万四千八部大众皆发大菩提心故云慈力降魔经云导师降众魔慈悲故如是观佛三昧海经第二说观白毫功德中说慈悲降魔今取意引波旬召诸八部及旷野鬼神十八地狱阎罗王神其阿鼻等诸大地狱全至佛所及有无边诸怖畏事一时逼迫菩萨菩萨尔时徐举右臂申眉间毫下向用拟阿鼻地狱令诸罪人见白毫中流出众水㴻如车轴火灭苦息心得清凉狱卒见铁叉头如白银山龛室千万有白师子蟠身为坐于其座上生白莲华有妙菩萨入胜意慈心三昧狱主发心众多罪人诸苦休息称南无佛皆得解脱无边恶事无由近佛魔王憔悴懊恼却卧床上有三魔女又怀惑乱菩萨亦以白毫拟之诸女皆见三十六物九孔不净背负老母抱死小儿皆九孔流溢匍匐而去魔王奋剑向前世尊又以白毫拟之令魔眷属身心安乐如得三禅饿鬼见白毫端皆有百千万亿诸大菩萨入胜意慈心三昧皆是慈力降魔经云光中演妙义者即眉间光谓时魔波旬既不能坏佛忽然还宫白毫随从直至六天于其中间无数天子天女见白毫孔筒中皆空团圆可爱如梵王幢于其空间有百千万恒河沙微尘数诸宝莲华一一莲华无量无边诸妙白毫以为其台台上有化佛菩萨放于白毫大人相光亦复如是诸菩萨顶有妙莲华其华金色过去七佛在于华上是诸化佛自说名字与修多罗等无差别即光中演妙义也然是慈心三昧之力是故总云慈力降魔)。

　　以彼智慧心破诸烦恼障一念见一切此是佛神力。

　　次一智断致用(次一智断者初句智次句断此即精义入神故能一念顿现一切是致用也易系辞云尺蠖之屈以求信也龙蛇之蛰以存身也精义入神以致用也注云精义物理之微者也神寂然不动感而遂通者也故能乘天下之微会通其用也今借此言以智断𡨋契为精义入神耳)。

　　击于正法鼓觉悟十方刹咸令向菩提自在力能尔。

　　后一法鼓警机文相并显。

　　不坏无边境而游诸亿刹于有无所著彼自在如佛。

　　后四令物思齐者斯即佛因能如是行得诸佛道四偈显四种行一游刹无著谓不坏其相故能普游了刹性空故于有无著。

　　诸佛如虚空究竟常清净忆念生欢喜彼诸愿具足。

　　二念佛生喜上半所念法身显故如空永常解脱累亡如空清净下半能念忆持明记故喜生愿足。

　　一一地狱中经于无量劫为度众生故而能忍是苦。

　　三亡苦济物。

　　不惜于身命常护诸佛法无我心调柔能得如来道。

　　四护法轻身文并可知。

　　大方广佛华严经疏钞会本第十三之一

　　音释

　　溺

　　(刀历切没也)。

　　疽

　　(正作蛆七余切虫也)。

　　痍

　　(音夷疮也)。

　　肇

　　(直绍切)。

　　澍

　　(朱戍切与注同)。

　　匍匐

　　(匍音蒲匐蒲墨切匍匐以手行也)。

　　奋

　　(方问切)。

　　尺蠖

　　(蠖乌郭切尺蠖屈伸虫也)。

　　求信

　　(信升人切与伸同)。

　　黐

　　(抽知切)。

　　彗

　　(徐醉切妖星也)。

　　大方广佛华严经䟽钞会本第十三之二　途三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时光明过十世界遍照东方百世界南西北方四维上下亦复如是彼诸世界中皆有百亿阎浮提乃至百亿色究竟天其中所有悉皆明现彼一一阎浮提中悉见如来坐莲华藏师子之座十佛刹微尘数菩萨所共围绕悉以佛神力故十方各有一大菩萨一一各与十佛刹微尘数诸菩萨俱来诣佛所其大菩萨谓文殊师利等所从来国谓金色世界等本所事佛谓不动智如来等。

　　第三重光照百界。

　　尔时一切处文殊师利菩萨各于佛所同时发声说此颂言。

　　佛了法如幻通达无障碍心净离众着调伏诸群生。

　　偈中显佛八相菩提十偈分二初偈标德充满后九别广调生。

　　今初谓了俗即真故如幻本虚真不碍俗故达诸法相性相无碍是真通达无二碍着则转依心净大悲同体故调伏众生则三德备矣故能摄化(性相无碍者䟽释通达无碍有其二义一所达之法性相无碍二能了之智无有二碍二碍即二障了相故无智障了性故无惑障故次句云无二碍着则转依心净者谓转无常杂染之依唯以功德依常法身故云心净通达是智无碍是断调生是思云三德备)。

　　或有见初生妙色如金山住是最后身永作人中月。

　　后九中即悲愿自在调伏普周虽数越尘沙略论其九皆言或见者然有多义一或多机异处各感见二或同处各见三或异时别见四或同时异见五或同时异处见六或同处异时见七或异时异处见八或同时同处见九或一人于同异交互时处见多人所见十或一人于同异俱时处见一切人所见以是普眼机故然佛不分身无思普现也(皆言或见者此九别中有九或见在义易了而人尚迷今寄清凉五台求见文殊以况法界见佛差别总有十义一或多机异处各感见者如有五人名为多机各在一台名为异处一人南台见菩萨一人西台见师子一人中台见万圣一人东台见化佛一人北台见圣僧是各感见也二或同处各见者五人同在中台故云同处一见菩萨一见师子等故云各见三或异时别见者一人朝见菩萨暮见化佛等四或同时异见者上异时别见不局一人多人今此要是多人谓二人同于晨朝一见化佛一见菩萨五或同时异处见者亦约多人同于晨且一于东台见一于北台见所见之境或同或异或见菩萨亦是同时异处见或则一见菩萨一见化佛亦同时异处六或同处异时见同于中台朝见暮亦见而能见亦通一人多人所见亦通一境异境但取处同时异耳七或异时异处见时则朝暮不同处则东西台别而能见亦通一人多人谓或一人朝于中台见菩萨暮于北台见菩萨异人可知然多约一人其所见境亦通同异同见菩萨如上已明或一人朝于中台见菩萨暮于北台见师子然多分且约一境八或同时同处见亦约多人同在中台同于中时见菩萨所见亦通同异且约同说九或一人于同异交互时处见多人所见者言同异交互时处者谓同时异处异时同处名交互时处然同时异处即是第五而要是多人异时同处即是第六通一人多人今唯一人顿见前多人所见此机亦是不思议人能于同时异处见故谓有一人于晨朝时在于中台见中台多人所见亦在西台见多人所见又于中台于朝于暮皆见多人所见也十或一人于同异俱时处见一切人所见者谓同时同处异时异处名同异俱时处既是一人时该多时处遍诸处见通诸境故是普眼机也然佛不分身下不分而遍无思普现顿应前十也)一初生时身如夜月皎镜可观智犹满月清凉照物故云永作。

　　或见经行时具无量功德念慧皆善巧丈夫师子步。

　　二行七步时显其具德。

　　或见绀青目观察于十方有时现戏笑为顺众生欲。

　　三顾眄时观方现笑。

　　或见师子吼殊胜无比身示现最后生所说无非实。

　　四师子吼时说我独尊。

　　或有见出家解脱一切缚修治诸佛行常乐观寂灭。

　　五出家时解缚修寂。

　　或见坐道场觉知一切法到功德彼岸痴暗烦恼尽。

　　六坐道场时障尽德圆。

　　或见胜丈夫具足大悲心转于妙法轮度无量众生。

　　七转法轮时因悲度物。

　　或见师子吼威光最殊特超一切世间神通力无等。

　　八显神通时调彼难调。

　　或见心寂静如世灯永灭种种现神通十力能如是。

　　九示入涅槃不妨神用又下二句亦总结前九皆是神通并有深意如第八会(如第八会者即五十九经各有十意说者应引)。

　　尔时光明过百世界遍照东方千世界南西北方四维上下亦复如是彼一一世界中皆有百亿阎浮提乃至百亿色究竟天其中所有悉皆明现彼一一阎浮提中悉见如来坐莲华藏师子之座十佛刹微尘数菩萨所共围绕悉以佛神力故十方各有一大菩萨一一各与十佛刹微尘数诸菩萨俱来诣佛所其大菩萨谓文殊师利等所从来国谓金色世界等本所事佛谓不动智如来等。

　　第四重光照千界。

　　尔时一切处文殊师利菩萨各于佛所同时发声说此颂言。

　　佛于甚深法通达无与等众生不能了次第为开示。

　　颂中显菩提体性十颂分三初偈双具悲智为菩提体次四三德内圆后五即体悲用。

　　今初上半智深下半悲济。

　　我性未曾有我所亦空寂云何诸如来而得有其身。

　　次四偈中一叹菩提永绝二我德谓二我之见必因于身今观于身若我即阴我即生灭若我异阴以何相知故但妄情曾未暂有既无有我谁是我所我我所空身从何有无身之身显法身德(今观于身者即中论法品中意论云若我即五阴我即为生灭若我异五阴则非五阴相若无有我者何得有我所内外我我所𥁞灭无有故诸受即为灭受灭则身灭业烦恼灭故名之为解脱业烦恼非实入空戏论灭释曰上中论意正观于身五阴之法而如来品五蕴上求如来亦就于我及我所说则如自观身实相观佛亦然若了二我本自空寂则见法身湛然常住䟽中初二句即论初两句明即阴无我阴是有为生灭之法我即是阴故同生灭次两句是论第二两句异阴无我而论主但云则非五阴相今云以何相知者是长行释语谓凡一切法皆以相知有离阴有我则不以五阴为相为用何相知有我耶故但妄情结成论意妄情计有我性实无故云我性未曾有既无有我下以我破所释经我所亦空寂即论云若无有我者何得有我所我我所空下无我遣身释经下半云何诸如来而得有其身即论内外我我所下一偈半文无身之身下结归䟽意三德内圆法身为一耳故经云佛以法为身清净如虚空)。

　　解脱明行者无数无等伦世间诸因量求过不可得。

　　二显解脱般若德涅槃二十五云贪瞋痴心永断灭故心善解脱于一切法知无障碍故慧善解脱涅槃略有一百八句以显深广(二显解脱般若者即三德之二也先释解脱德引于涅槃略有二种即二十五经高贵德王菩萨品第八功德中一义经云云何菩萨心善解脱贪瞋痴心永断灭故是名菩萨心善解脱若瑜伽八十五云由三种相当知心善解脱一于诸行遍了知故二于彼相应烦恼断德作证故三烦恼断已于一切处离爱住故经云云何菩萨慧善解脱菩萨摩诃萨于一切法知无障碍是名菩萨慧善解脱因慧解脱昔所不闻而今得闻昔所不见而今得见昔所不至而今得至释曰心善解脱即灭定障慧善解脱即脱智障二障既除翛然无系故名解脱涅槃下经重复问起以显前义谓心定有贪等则不可脱定无贪等即不须脱欲明相有性无此二无碍方名解脱涅槃略有一百八句者即第五经广释三德解脱之德迦叶问言世尊何等名为涅槃善男子夫涅槃者名为解脱先示其体亦色非色下迦叶重请明解脱相尔时迦叶菩萨复白佛言世尊唯愿哀愍重垂广说大般涅槃解脱之义佛赞迦叶善哉善哉善男子真解脱者名曰远离一切系缚若真解脱离诸系缚则无有生亦无和合譬如父母和合生子真解脱者则不如是是故解脱名曰不生迦叶譬如醍醐其性清净如来亦尔非因父母和合而生其性清净所以示现有父母者为欲化度诸众生故真解脱者即是如来如来解脱无二无别譬如春月下诸种子得暖润气寻便出生真解脱者则不如是此是一句余如彼经然依远公云以义相从有九十四句随别细分有一百九句第二十二无逼切中别有七句第二十三无动义中有四句第二十四希有义中有其二句第二十五虚寂义中亦有两句第四十甚深义中有其二句第五十一平等义中亦有两句第六十七无窄狭中有其三句余各有一是故分为一百九句今言一百八者即于二十二无逼切中但有六句以远公见七喻故分为七而第三句云云何逼切不逼切耶譬如凡夫我慢自高而捉蛇虎毒虫是名逼切不逼切者如转轮王所有神珠能伏毒虫名不逼切六句皆是无逼切义唯此一句兼明逼切以显无逼看似两句实是一句表除百八烦恼亦同楞伽百八句问)言明行者即般若德若作明行足释即禅慧德瑜加三十八云明谓三明行谓止观二品涅槃十六又云明者三明一菩萨明二佛明三无明明菩萨明者即是般若波罗蜜佛明者即是佛眼无明明者即毕竟空然皆般若因果理智异耳足有二义一脚足义约因二圆足义约果此文略无(言明行者即般若德朗照万法故称明行者即如来具三德人若作明行足释者重释明行二字即十号之一先引瑜伽由有止观云禅慧德彼后更有释极善圆满以释足义得满足义无脚足义故䟽不引涅槃十六下此经十八先释明复释行前中先引经彼有四释今当第四就行修证入释明即证入之体后然皆下是䟽释经菩萨明者因中证智佛明者果中证智上二皆智无明明者是所证理智即观照理即实相智度论云说智及智处俱名为般若即斯义也足有二义者即释行字此中略无足字行字所摄然经四释不出二义第一释云明者名得无量善果行名脚足善果者名无上菩提脚足者名为戒慧乘戒慧足得大菩提名明行足释曰此则据果寻因释以明为果以行为足行即足脚足义也行足不分是今经意二者经云又复明者名咒行者名吉足者名果善男子是名世间义咒者名为解脱吉者名无上菩提果者名大涅槃释曰此偏就果德释然以世间况于出世此以涅槃为足是满足义亦智断总别耳三者经云又复明者名光行者名业足者名果善男子是名世间义光者名不放逸业者名六波罗蜜果者名无上菩提释曰此即从因趣果释谓明行皆因以足为果前释三皆是果此独菩提是果今䟽所引即当第四但引释明彼释行足云行者于无量劫为众生故修诸善业足者明见佛性释曰此亦满足释足以足为果以行为因行足义开今经无足故取初释行足合义不引此文)无数下显其离过非有为故无数超下位故无等岂是因明能求其过因明立量依世俗分别定有定无故曰世间今体绝有无故彼莫能过也如说佛声非定有故不同外道立常从法性生离造作故不同菩萨所立无常三科皆尔岂将佛德判属无常诸因量者谓诸因诸量及自他共等三种比量比量虽有三支五分因是量主故曰因量(无数下显其离过即下三句于中有四一总明二因明立量下释世间义三如说佛声下指事以明求过不得定有则常今非定有不同外常因缘造作即是无常今从法性故离造作不同无常何可求过四诸因量下随难牒释言诸因者谓生因了因言诸量者谓现量比量及圣言量所言因者所由所以顺益待籍之义相也为由有此所由所以顺益待籍宗果方明故说此等名为因也此即要是宗之所由亦是宗之所以等由此即显与所立宗一向一味能建立宗故名因也又因有三相一遍是宗法性二同品定有性三异品遍无性如立声是无常瓶等为同品虚空等为异品于同品定有异品遍无是无常等因同喻异喻皆名喻也及自他共下因明第二䟽中广说今略示之如萨婆多立无表色自立量云我无表色定是实色许色性故如许色声等此即自比量谓自立义令他解了二他比量者于他立中出宗因过如大乘破萨婆多云汝无表色非定实色许无对故如心心所三共比量者于他立中出比量过因为量主者此即彼中三支有阙妨问夫论立量三支圆满果明不举独唱因明答有二解一云对敌申量即能立三支具足敌者起智所由并得称因所生敌智即号为明理智合举故说因明二云就比量中有许未许为成未许必有能成即能成是因所成是宗宗由因显义得分明此即因果双彰理无违妨上之二义正以后义因为量主又经中云世间诸因量者亦可世间相违求过不得也)。

　　佛非世间蕴界处生死法数法不能成故号人师子。

　　三一偈叹佛超绝三科德蕴者聚义谓是有为生死果相界者种族义谓是爱着生死因相处者生门义谓诸识内外缘相然不离色心俱舍论云愚根乐三故说蕴处界三蕴等有二一者有漏是世数法佛非此成二是无漏则佛非无因灭无常色等获常色等故如来妙色常安隐故(蕴者聚义等者俱舍界品云彼论问云蕴处界等别义云何颂曰聚生门种族是蕴处界义释曰初句释义次句结成聚谓积聚即是蕴义诸有为色若过去若未来若现在若内若外若粗若细若劣若胜若近若远如是一切略为一聚说名色蕴言粗细者可见有对为粗余二为细又不可见有对望上为细望不可见无对为粗三唯是细染污名劣不染污名胜现在名近过未名远余蕴例然但粗细一门有异谓意识相应四蕴为细五识相应五蕴为粗依五根故或约九地下地为粗上地为细言生门者处义谓六根六境是心心所生长门处言种族者界义论有两释一族者谓种族也是生本义谓十八界为同类因各生自类等流果故是法生本二族类义十八种法种类自性各别不同也俱舍论下此之半偈论明教起不同谓愚有三一愚心所为我二愚色三双愚心色如次配三言根有三者谓上根闻略得悟故说五蕴中根闻中说十二处下根闻广方了说十八界言乐三者谓乐略说蕴乐中说处乐广说界因灭无常色即涅槃三十八如下当引如来妙色常安隐故但要此句具有一偈云妙色湛然常安隐不为时节劫[婁*殳]迁大圣旷劫行慈悲获得金刚不坏体)。

　　其性本空寂内外俱解脱离一切妄念无等法如是。

　　四叹佛超离根境德境智双寂契彼性空根尘两亡内外解脱亦常照内外脱于无知空尚不存妄从何起(四叹佛者即是初句其性本空寂何法不寂独叹如来故䟽答云境智双寂契彼性空故为佛德所以无心于物境则未亡摄境归心心又未寂今佛寂照方契性空此以第二句成上第一句次言根尘两亡内外解脱即上句释下句由契性空故亡根尘心所知法一切皆空故亡尘也能知之心亦不可得故亡根也由内亡故根不能系由外亡故境岂能牵真解脱也斯乃解脱惑障次云亦常照者此智障解脱上寂此照寂照无二真佛心也空上不存者举况释第三句空为所契尚不当心妄念空华岂当佛意)又上四偈初一法身故常二无过故乐三数不能成故自在称我四解脱故净。

　　体性常不动无我无来去而能悟世间无边悉调伏。

　　后五即体悲用中初偈不动普应德上半不动下半普应二我永亡称性不动智周法界何有去来。

　　常乐观寂灭一相无有二其心不增减现无量神力。

　　次偈动寂无二德三句入寂一句起用一相是表所谓无相无二是遮体不可分又无二者非对有说无也观无始终故心不增减三轮之化云无量神力。

　　不作诸众生业报因缘行而能了无碍善逝法如是。

　　次偈无染了机。

　　种种诸众生流转于十方如来不分别度脱无边类。

　　次偈度心平等。

　　诸佛真金色非有遍诸有随众生心乐为说寂灭法。

　　后偈无生现生智契非有悲心遍生随机引之令归常寂。

　　尔时光明过千世界遍照东方十千世界南西北方四维上下亦复如是彼一一世界中皆有百亿阎浮提乃至百亿色究竟天其中所有悉皆明现彼一一阎浮提中悉见如来坐莲华藏师子之座十佛刹微尘数菩萨所共围绕悉以佛神力故十方各有一大菩萨一一各与十佛刹微尘数诸菩萨俱来诣佛所其大菩萨谓文殊师利等所从来国谓金色世界等本所事佛谓不动智如来等。

　　第五重光照十千界。

　　尔时一切处文殊师利菩萨各于佛所同时发声说此颂言。

　　发起大悲心救护诸众生永出人天众如是业应作。

　　颂中明等菩提因行文有十行皆三句辨相一句劝修虽皆作业而展转深细略分为五初一大悲下救业不求自利故云永出人天。

　　意常信乐佛其心不退转亲近诸如来如是业应作。

　　次四修智上攀业一信二乐三念四学又初一长时修常信不转故(次四修智下䟽有二意前意各别一行后意通修诸行文虽局一义乃兼通如长时修谓长时信长时乐长时念长时学下三亦然若约所信念等皆佛功德)。

　　志乐佛功德其心永不退住于清凉慧如是业应作。

　　次一殷重修志乐不退故清凉慧者无惑热故。

　　一切威仪中常念佛功德昼夜无暂断如是业应作。

　　次偈无间修不暂断故。

　　观无边三世学彼佛功德常无厌倦心如是业应作。

　　后偈无余修常遍学故。

　　观身如实相一切皆寂灭离我无我着如是业应作。

　　三有一偈内照业观身实相者如净名观佛前际不来等又如法华不颠倒等(如净名者即见阿閦佛品佛问维摩诘汝欲见如来为以何等观如来乎维摩诘言如自观身实相观佛亦然我观如来前际不来后际不去今则不住不观色不观色如不观色性不观受想行识不观受想行识如不观受想行识性非四大起同于虚空六入无积眼耳鼻舌身心已过不在三界三垢已离顺三脱门三明与无明等不一相不异相不自相不他相非无相非取相不此岸不彼岸不中流而化众生观于寂灭而不未灭等彼以观身实相用观如来今但自观为小异耳真实观同又如法华者即安乐行品第二亲近处经云文殊师利又菩萨摩诃萨观一切法空如实相不颠倒不动不退不转如虚空无所有性一切语言道断不生不出不起无名无相实无所有无量无边无碍无障但以因缘有从颠倒生故说常乐观如是法相是名菩萨摩诃萨第二亲近处释曰上经皆观实相即理实相也云皆寂灭)中论法品云诸法实相者心行言语断无生亦无灭寂灭如涅槃即上半也又云诸佛或说我或说于无我诸法实相中无我无非我即下半也(中论法品下引论全释一偈然顺今经引论乃倒今先具引论文然后释义论云诸佛或说我或说于无我诸法实相中无我无非我诸法实相者心行言语断无生亦无灭寂灭如涅槃一切实非实亦实亦非实非实非非实是名诸佛法自知不随他寂灭无戏论无异无分别是则名实相若法从缘生不即不异因是故名实相不断亦不常不一亦不异不常亦不断是名诸世尊教化甘露味释曰此有六偈大分为四初三明实相之体次一智契实相三有一偈明实相之由四有一偈明实相之教初三中初一明实相双非次一明其深寂后一语其体圆又三是横广二是竖深初一非深非广又初一对我说实相二约性显实相三该通性相明实相以实是性非实是相故略知大旨今之所用但用二偈初以竖深释经上半以心绝动摇言亡四句故云心行言语断理圆言偏理兴言绝故云言语道断以欲言其有无状无形欲言其无圣以之灵故口欲辩而辞丧心以取相为行实相无相故绝心行之处是则心将缘而虑息以起心动念不会理故故体无生既法本不生今何有灭无生无灭即是寂灭言如涅槃者举喻以显然实相之体即性净涅槃而人知涅槃寂灭不生不知实相寂灭故以涅槃为喻若了实相即是涅槃涅槃之相亦叵得也次以双非实相释经下半离我无我着实相无我不可着我亦无无我亦不着无我若着二无我理未免于着)又离我者超凡夫离无我者超二乘故能悲济(又离我者下上来直就体明此下对人以显不着无我则不趣证故能悲济)然我无我通有四句一唯有我二唯无我三者双辨即生死无我涅槃有我四双非上二互形夺故(然我无我下复以四句会融释此四句略有三意一对人以显成前对人谓唯我即凡夫无我即二乘双辩对小说大涅槃云无我者所谓生死我者谓大涅槃二乘之人但见无我不见于我双非即泯绝大小二者直就大乘性相说亦有此四初句唯一真我迥然独立次句对病显实我法皆空双辩句真妄双观不坏性相双非句性相融即故互夺两亡三者但约观照第一句知诸众生妄执有我二称理而观离于二我三亦双照性相四即真妄形夺与第二释异者此初句有我此是妄我第二初我乃无我法中有真我耳)。

　　等观众生心不起诸分别入于真实境如是业应作。

　　四一偈等观业大悲同体所以等观见真息妄不起分别妄尽契如名入真实。

　　悉举无边界普饮一切海神通大智力如是业应作思惟诸国土色与非色相一切悉能知如是业应作十方国土尘一尘为一佛悉能知其数如是业应作。

　　五后三偈大用业初偈神足通后二法智通于中初一知土法性土为非色余皆为色此二融即皆悉委知后一知佛又十展转者初悲欲救生当云何救信乐近佛乐其何法乐佛功德佛以功德成其身故空乐何益当念念修学学他不如自观自观不及物我齐致入真滞寂当起大用用何所为当拟穷十方界入诸佛海。

　　尔时光明过十千世界遍照东方百千世界南西北方四维上下亦复如是彼一一世界中皆有百亿阎浮提乃至百亿色究竟天其中所有悉皆明现彼一一阎浮提中悉见如来坐莲华藏师子之座十佛刹微尘数菩萨所共围绕悉以佛神力故十方各有一大菩萨一一各与十佛刹微尘数诸菩萨俱来诣佛所其大菩萨谓文殊师利等所从来国谓金色世界等本所事佛谓不动智如来等。

　　第六重照百千界即第二答佛威德问威德约身故。

　　尔时一切处文殊师利菩萨各于佛所同时发声说此颂言。

　　若以威德色种族而见人中调御师是为病眼颠倒见彼不能知最胜法。

　　前五法身后五智身前中分二初一拣迷谓以威德则自在炽盛色相则端严吉祥种族则名称尊贵虽是薄伽而见从外来取相乖于最胜故为倒见犹眼有病故见外空华执内为外谓空为有(初一拣迷以初句下五字为三节摄佛地论叹佛偈云自在炽盛与端严名称吉祥及尊贵如是六种义差别应知总名薄伽梵今文具用翻此六义以显真佛最胜之法初以自在炽盛二德释其威德论云自在者永不系属诸烦恼故炽盛者猛焰智光所烧炼故此内威德由内具此智断二德外摄群魔制诸外道二以端严吉祥释于色字色即色相论云端严者三十二相所庄严故吉祥者一切世间亲近供养咸称叹故三以名称尊贵释种族字论云名称者一切殊胜功德圆满无不知故尊贵者具一切德常起方便利益世间安乐一切无懈废故此上二德前是功德后是大悲悲智功德为佛种族谓佛以功德为种性故佛以大悲为根本故为出生故即内种族故能悲现刹帝利种虽是薄伽下释后半蹑上而释谓上六义号为薄伽依此而取未免颠倒见从外来即不了唯心是起信文云见从外来取色分齐取相二字向上成心外取相若就当句设取心佛亦为取相不了真佛无相相故言颠倒者颠者顶也顶合在上向下即倒如是合无为有合内为外皆名颠倒故举空华喻通二义)。

　　如来色形诸相等一切世间莫能测亿那由劫共思量色相威德转无边。

　　后四示悟显最胜法初偈明如来色相无边故超情莫测无边有二一深故随一一相称真无边二广故谓具十莲华藏尘数之相。

　　如来非以相为体但是无相寂灭法身相威仪悉具足世间随乐皆得见。

　　次偈释上二义前半释深相即无相故后半释广无相之相故广复有二一无限因成二应机普现谓色无定色若金刚之合朱紫形无定形犹光影之任修短相无定相似明镜之对妍媸故随乐皆见(一无限因成者此中无文舍在随乐见中上普兴云幢主水神偈云清净慈门刹尘[婁*殳]共生如来一妙相一一诸相莫不然是故见者无猒足此一慈门已无量矣况于诸门出现宝光主海神云不可思议大劫海供养一切诸如来普以功德施群生是故端严最无比即施门无量也普𤼵迅流主河神云如来往昔为众生修治法海无边行即无限因也如是等或一切因共成一相或一切因成一切相等故云无限二应机普现者下举三喻别喻色形诸相三法)。

　　佛法微妙难可量一切言说莫能及非是和合非不合体性寂灭无诸相。

　　三一偈明所证超情以成前义前半正显谓欲言其有体相寂灭欲言其无色相无边故止言显妙唯智方契故心虑叵量理圆言偏故言说莫及后半重释谓应缘非不合住体非和合又缘起修成非不合契真相尽非和合又缘即非缘故非和合非缘即缘故非不合合相离故无诸相非合亦离体寂灭也(后半重释者前半云难可量则心行处灭言说莫及则言语道断今重释者何以寂灭诸相心言罔及耶释意云寂灭是不和合义随乐皆见是和合义今亦不可作合与不合而知而说故重释之于中寄三身说初约法身住体遍应释则前无相寂灭即是住体随乐皆见即是遍应故今以二义相夺故非合不合其住体遍应犹如虚空随其窍隙方圆大小又缘起修成下约报身修成契实说如铸金成像像全同金亦互夺叵说又缘即非缘下约化身应缘说犹如影像有而即虚亦二相夺不可得说已释上句从合相离故下释下句)。

　　佛身无生超戏论非是蕴聚差别法得自在力决定见所行无畏离言道。

　　四有一偈明能证超绝结归佛身上来体性寂灭遣有身相具足遣无非合不合遣俱有无而复谓佛是非有非无还成戏论中论云戏论破慧眼是皆不见佛故次遣之谓妄惑不生故非蕴聚起心则生便成戏论(中论云者即如来品此前更有一偈云如是性空中思惟不可得如来灭度后分别于有无青目释云诸法实相性空故不应于如来灭后思惟若有若无若有无俱如来从本已来毕竟空何说灭后释曰此偈总遣三句次偈云如来过戏论而人生戏论戏论破慧眼是皆不见佛此偈二意一者仍前破第三此破第四非有非无戏论谤句即今䟽文二者总遣四句百非谓起心动念皆成戏论非局第四故次䟽云妄惑不生故非蕴聚起心则生便成戏论彼青目释云戏论名忆念取相分别此彼言佛灭不灭等是人为戏论覆慧眼故不能见如来法身)决定见者不随境相名自在力有无不能累其神故无畏也非言行处为绝言道(决定见下释下半谓决定见者则见法身如来法身其相云何论云如来所有性即是世间性如来无有性世间亦无性真妄无性即佛法身如是见者不随相转若随相转则不自在不随相转即决定见见同无性能所双寂何有有无能累其神则不畏有无等也)。

　　身心悉平等内外皆解脱永劫住正念无著无所系。

　　后五智身中初知解脱智谓外身非业系内心无取着为皆解脱常契等理故云正念又内脱二障外用无羁此明自在(初一知解脱智此偈第四句结叹䟽总不别释四句交络相合而释谓初句身字合次句外字初句心字合次句内字云外身内心平等二字是身心理解脱二字通上身心内外而解脱不同外身脱业系苦相即以解脱上取外身下取第四句中无所系字内心脱执取等相即以解脱字上取内心下取第四句中无著二字心无取着即为能证契上平等名为正念是第三句四句圆矣又内脱二障更为异解上解脱字别配身心皆离障解脱今释内解脱者离障解脱外解脱者作用解脱如净名有解脱名不可思议等)。

　　意净光明者所行无染着智眼靡不周广大利众生一身为无量无量复为一了知诸世间现形遍一切此身无所从亦无所积聚众生分别故见佛种种身心分别世间是心无所有如来知此法如是见佛身。

　　下四大用自在展转相释初一以寂照智利生意净寂也光明照也净故无著明故智周故能大作佛事次一云何利生谓变化智自在上半一多无碍下半随器普现次偈明一多所从以无生智随物而感谓一身多身但由众生分别心起故无积无从其犹并安千器数步而千月不同一道澄江万里而一月孤映情隔则法身成异心通而玄旨必均云云自他于佛何预后偈复拂前迹谓即前分别之器亦无所有妄见之身岂当可得此法是佛所知当依此理见佛此后二句兼通结上(谓即前等者上云月之一多由器有异佛之一多由感不同今云心分别世间是心无所有则分别之器亦忘也其犹梦中见器中之月岂唯月之不实实亦器本自无能现之器即无所现之月安有约法可思此法是佛下释下半依此见佛则如佛见)。

　　大方广佛华严经䟽钞会本第十三之二

　　音释

　　绀青

　　(绀古暗切青赤色也)。

　　眄

　　(弥箭切邪视也)。

　　翛

　　(思邀切翛然飞羽貌)。

　　窄

　　(侧格切狭隘也)。

　　妍媸

　　(妍倪坚切好也媸充之切丑也)。

　　羁

　　(居宜切絷也)。

　　阿閦

　　(梵语也此云无动閦初六切)。

　　隙

　　(岂逆切)。

　　大方广佛华严经疏钞会本第十三之三　途四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时光明过百千世界遍照东方百万世界南西北方四维上下亦复如是彼一一世界中皆有百亿阎浮提乃至百亿色究竟天其中所有悉皆明现彼一一阎浮提中悉见如来坐莲华藏师子之座十佛刹微尘数菩萨所共围绕悉以佛神力故十方各有一大菩萨一一各与十佛刹微尘数诸菩萨俱来诣佛所其大菩萨谓文殊师利等所从来国谓金色世界等本所事佛谓不动智如来等。

　　第七重光照十方百万世界此下四假答法性问佛以功德为法性故即分为四初一总显内外包摄德二方便干能德三大悲救摄德四因果圆遍德今初假。

　　尔时一切处文殊师利菩萨各于佛所同时发声说此颂言。

　　如来最自在超世无所依具一切功德度脱于诸有无染无所著无想无依止体性不可量见者咸称叹光明遍清净尘累悉蠲涤不动离二边此是如来智。

　　偈中分二前五叹佛法难思后五示入方便今初分三初三直就佛明次一对机以辨后一约法以明今初初一句所缘及一切种智清净于所缘所知中无碍智自在转故次句所依清净烦恼习气永无余故三一切种心清净一切善根皆积集故四具大悲故(初句所缘者契经诸论皆说如来一百四十不共功德今依瑜伽四十九说论云依如来住及依如来到究竟地诸佛世尊有百四十不共佛法谓诸如来三十二大人相八十种随形好四一切种清净十力四无所畏三念住三不护大悲无忘失法永害习气及一切种妙智今经略具初三句中具四一切种清净言四种者一一切种所依清净谓烦恼粗重并诸习气于自所依无余永灭故又于自体如自所欲取住舍中自在而转二一切种所缘清净谓于种种若化若变若所显现一切所缘皆自在转故三一切种心清净谓如前说一切心粗重永灭离故又于心中一切种善根皆积集故四一切种智清净谓如前所说一切无明品粗重永灭离故又遍一切所知境中知无障碍智自在转故上四中除第二皆有二释今䟽之中皆具四净而文少略取顺经耳初如来最自在句有二清净所缘是第二一切种智是第四于所缘中无碍转释第二所缘清净于所知中无碍智自在转即是第四一切智清净彼论二释今取后释此二皆是最自在义次句所依清净者即经超世无所依是第一净可知三一切种心清净者即经具一切功德是第三心清净亦二释中后对论易知)五无忧喜之离染安住舍故故无所著六恶想都绝不依止名闻利养故七八二句体虽叵量具相好故称叹(五无忧喜者即无染无所著是三念住谓一者一心听法不忧二者一心听法不喜三者常住舍心谓有忧喜即染不住舍即着今无染无著故具三念住六恶想下即经无想无依止是三不护一恶想都绝二不依止名闻三不依止利养今无想成初一无依止成后二)九智光遍觉离倒名净身光可知十永害习气故十一住正念故离边常明记故不动亦是成上智光所观故结云佛智又此一偈即四无所畏光明即正觉清净即出苦涤累漏尽及与障道无畏不动即无畏之义外难不能倾故不堕胜负二边故是无畏智(九智光遍觉即一切种妙智十可知十一即无忘失法故常明记又此一偈者谓光明遍清净属无畏无畏有四一一切智无畏二漏尽无畏三出障道无畏四出苦道无畏至十藏品当释唯十力智在第三约法以显中则百四十功德具矣)。

　　若有见如来身心离分别则于一切法永出诸疑滞。

　　二一偈对机以辨中身心离分别者含于二意一约佛以三业随智慧行等故二约机即知上功德而能身心无分别者得无疑益。

　　一切世间中处处转法轮无性无所转导师方便说。

　　三有一偈约法以显虽法界遍转无性寂灭故无所转假以言宣云方便说其能转智即十力智。

　　于法无疑惑永绝诸戏论不生分别心是念佛菩提。

　　后五示入方便者上来说佛不离功德菩提上所说法不离教义次第令入初偈令念菩提初句善决性相次二句契理绝想以生分别想即戏论故具斯二义为念菩提故大般若云觉法自性离诸分别同菩提故又心绝动摇言亡戏论又瑜伽九十五有六种戏论故名为诸(故大般若下即文殊分中如前已引又心绝动摇亦是此经次后那伽室利分那伽云龙即龙吉祥菩萨妙吉祥菩萨欲入城乞食龙吉祥问云我欲入城为有情故巡行乞食妙吉祥云随汝意往然于行时勿得举足勿得下足勿屈勿伸勿起于心勿兴戏论勿生路想城邑想大小男女想所以者何菩提远离诸所有想无高无下无卷无舒心绝动摇言忘戏论无有[婁*殳]量今此唯用后一对耳又瑜伽者一颠倒戏论二唐捐戏论三诤竞戏论四于他分别胜劣戏论五分别工巧养命戏论六耽着世间财食戏论动摇尚无斯六岂有)。

　　了知差别法不著于言说无有一与多是名随佛教。

　　次偈随教上二句了法亡言次句得旨方名随顺。

　　多中无一性一亦无有多如是二俱舍普入佛功德。

　　次偈入佛功德上二句双存一多相别故次句双泯相形夺故一因于多有多中应有一多因于一有一中应有多今多中无一一无从矣一中无多多无从矣故二俱舍也而性相融通入一即是入多名普入也(次偈入佛等者文有三段初略释经文)然一多相依互为本末通有四义一相成义则一多俱立以互相持有力俱存也即初二句二相害义形夺两亡以相依故各无性也即二俱舍是三互存义以此持彼不坏彼而在此彼持此亦尔故上文云一中解无量等是四互泯义以此持彼彼相尽而唯此以彼持此此相尽而唯彼故下文云知一即多多复即一是也诸文各据一义故不相违矣(二然一多下束成四义以顺经文)复总收之以为十义一孤标独立二双现同时三两相俱亡四自在无碍五去来不动六无力相持七彼此无知八力用交彻九自性非有十究竟离言(三复总[(冰-水+〡)*ㄆ]下融成十门一孤标独立者即前多中无一性一亦无有多二法互无故得独立亦一即多而唯多多即一而唯一废己同他故云独立二双现同时者即下经云知以一故众知以众故一无一即无多无多即无一故二双现更无前后如牛二角三两相俱忘者两即前二俱舍也四自在无碍者欲一即一不坏相故欲多即多一即多故一既如此多亦准之常一常多常即不即故云自在五去来不动者一入多而一在多入一而多存若两镜相入而不动本相相即亦然六无力相持者因一有多多无力而持一因多有一一无力而持多七彼此无知者二互相依皆无体用故不相知故觉首云诸法无作用亦无有体性是故彼一切各各不相知八力用交彻者即前一中解无量无量中解一九自性无有者互为因起举体性空十究竟离言者不可言一不可言非一不可言亦一亦非一不可言非一非非一不可言相即以相入故不可言相入以相即故不可言即入不坏相故不可言不即不入互交彻故口欲辩而辞丧心将缘而虑亡唯证方知同果海故一多既尔染净等法无不皆然)。

　　众生及国土一切皆寂灭无依无分别能入佛菩提。

　　次偈入佛菩提依正皆寂故无所依智契于斯故无分别。

　　众生及国土一异不可得如是善观察名知佛法义。

　　后偈知法义上明生土皆寂不可言异依正两殊不可云一。

　　尔时光明过百万世界遍照东方一亿世界南西北方四维上下亦复如是彼一一世界中皆有百亿阎浮提乃至百亿色究竟天其中所有悉皆明现彼一一阎浮提中各见如来坐莲华藏师子之座十佛刹微尘数菩萨所共围绕悉以佛神力故十方各有一大菩萨一一各与十佛刹微尘数诸菩萨俱来诣佛所其大菩萨谓文殊师利等所从来国谓金色世界等本所事佛谓不动智如来等。

　　第八重光照一亿界前云百万今十倍于前即千万为一亿也。

　　尔时一切处文殊师利菩萨各于佛所同时发声说此颂言。

　　十偈叹佛权实双行方便干能然方便之言略有三意一以因中十种加行方便之力修成佛果自在之德二但是差别之用皆名方便其无碍慧无若干故三即实之权起用自在故名方便今文具三皆三句辨相一句结名(今文具三者具上三方便也然其十偈皆具此三取其相显八九两偈但有第二故下䟽云上之二偈但了差别即是方便余之八偈皆是即实之权约其因修总是加行方便之力如第四偈善巧通达一切法差别用也正念勤修涅槃道加行方便也上二皆权乐于解脱离不平即是称实对上故为即实之权也余可意得)。

　　智慧无等法无边超诸有海到彼岸寿量光明悉无比此功德者方便力。

　　初偈即体起用为方便然有六义一智超下位二证法无边三解脱有海四具上三义到涅槃岸五寿兼真应六身光无涯皆佛功德。

　　所有佛法皆明了常观三世无厌倦虽缘境界不分别此难思者方便力。

　　二叹寂照方便初句横照次句竖穷次句即寂照而无思故难思也。

　　乐观众生无生想普见诸趣无趣想恒住禅寂不系心此无碍慧方便力。

　　三叹佛事理无碍方便初二句有无无碍次一句定散无碍(初二句者无即是理有即是事次句定散无碍者恒住禅寂定也由契心性理也禅不系心不碍散也即涉事也)。

　　善巧通达一切法正念勤修涅槃道乐于解脱离不平此寂灭人方便力。

　　四叹佛修无修方便初句善穷性相次句无念勤修乐于解脱释修涅槃离不平者释前正念以不见生死为杂染涅槃为清净此二无差为真寂灭。

　　有能劝向佛菩提趣如法界一切智善化众生入于谛此住佛心方便力。

　　五叹回向方便初二句趣如法界是回向实际余皆回向菩提次句回向众生住如化物故为方便(初二句者二句之中唯取四字是向实际初句及一切智皆回向菩提)。

　　佛所说法皆随入广大智慧无所碍一切虚行悉已臻此自在修方便力。

　　六证知方便初句随顺证入次句知而无障次句知遍趣行即利生法即知即证为自在修也。

　　恒住涅槃如虚空随心化现靡不周此依无相而为相到难到者方便力。

　　七寂用方便初句寂次句用次句寂用无碍为无住涅槃凡小难到。

　　昼夜日月及年劫世界始终成坏相如是忆念悉了知此时数智方便力。

　　八时数方便可知。

　　一切众生有生灭色与非色想非想所有名字悉了知此住难思方便力。

　　九难思方便初句了生灭刹那一期皆悉了知次十一字了相即众生体不出三界九地下二界是色无色界非色二界八地皆名为想无想天为非想有顶非想非非想悉了知者能了兼了其性即是无生此是无边之境故难思也上二偈但了差别即是方便(二界八地者以欲色二界有五地皆全有想其无想天在第四禅不摄一地全故八地有想其有顶天是第九地不属于想及与无想故今无色一界四地不全属有无故云二界其无色界下之三地由是有想故举八地而以摄之)。

　　过去现在未来世所有言说皆能了而知三世悉平等此无比解方便力。

　　十无比方便初二句知相上句竖穷下句横摄次句知性此二不二故无比即为方便也。

　　尔时光明过一亿世界遍照东方十亿世界南西北方四维上下亦复如是彼一一世界中皆有百亿阎浮提乃至百亿色究竟天其中所有悉皆明现彼一一阎浮提中悉见如来坐莲华藏师子之座十佛刹微尘数菩萨所共围绕悉以佛神力故十方各有一大菩萨一一各与十佛刹微尘数诸菩萨俱来诣佛所其大菩萨谓文殊师利等所从来国谓金色世界等本所事佛谓不动智如来等。

　　第九重光照十亿界叹佛大悲救生德。

　　尔时一切处文殊师利菩萨各于佛所同时发声说此颂言。

　　广大苦行皆修习日夜精勤无厌怠已度难度师子吼普化众生是其行。

　　十偈多以第四句为结于中分三初偈总标行海已圆而能普化次八别显化类不同后一总结悲智周遍初中初句无余修广谓遍受大谓极苦次句长时无间次句功行已圆极恶难度已能度故云何能度谓师子吼师子吼者名决定说定说一切众生皆有佛性度一阐提定说无我度诸外道定说欲苦不净以度波旬定说如来常乐我净度诸声闻定说大悲以度缘觉定说如来无碍大智以度菩萨故云普化众生(初句无余修者此有四修一无余修以皆修故次句有二修一长时修二无间修日夜不息即是长时精勤无怠故无有间难度能度勇猛修也此偈是总示度相谓师子吼者名决定说即涅槃二十七师子吼品下说法度类略有六亦摄下偈文有四节初偈即说佛性度一阐提阐提佛性无明所覆迷真起妄如堕大河二有一偈无我化外三有六偈皆说欲苦度于波旬波旬为主诸类皆摄故四有一偈济度三乘声闻法执不了性空缘觉无悲不随六道故悲智双流普教群生即化菩萨)。

　　众生流转爱欲海无明网覆大忧迫至仁勇猛悉断除誓亦当然是其行。

　　次八别中云何普化初化痴爱众生前半所救如人堕海五事难出一水深二波迅三迷闇四虫执五忧迫失力众生欲海流转亦尔此中爱有二义一已得无厌深广如海二于未得处无足如流痴亦二义一迷不见过二妄见有德结网自缠五由前痴爱招大忧苦次句举古佛已行亡身为物故曰至人后句立誓当作(五事难出一水深即爱欲海二即流转三即无明四即网覆义兼虫执罗不得出五即大忧迫次众生下约法释五而四释虫执云妄见有德结网自缠)。

　　世间放逸着五欲不实分别受众苦奉行佛教常摄心誓度于斯是其行。

　　二度着欲众生上半所救放逸者着欲缘也着五欲欲事也不实分别欲因也受众苦欲果也未得已失皆受大苦正得亦苦横生乐想况当受三涂故云众苦次句受教自修后句立誓转化。

　　众生着我入生死求其边际不可得普事如来获妙法为彼宣说是其行。

　　三救着我众生前半所救着我为因受生死果未证无我浩无边际次句救方说二无我唯佛有之。

　　众生无怙病所缠常沦恶趣起三毒大火猛焰恒烧热净心度彼是其行。

　　四救恶趣众生三句所救谓无善可恃显唯恶业及惑病因招三恶趣展转复起三毒之过因果俱烧末句救方但净其心因亡果丧。

　　众生迷惑失正道常行邪径入暗宅为彼大然正法灯永作照明是其行。

　　五救邪见众生前半所救上句明因迷四真谛惑现境故次句起见邪见翳理即为闇宅后半能救之方。

　　众生漂溺诸有海忧难无涯不可处为彼兴造大法船皆令得度是其行。

　　六救著有众生前半所救三有深广总喻于海漂至人天还溺恶趣未遇如来多成难处希求不已故名为忧未有对治故无涯畔具上诸失故不可处后半能救可知。

　　众生无知不见本迷惑痴狂险难中佛哀愍彼建法桥正念令升是其行。

　　七救无明众生前半所救由本住无明故不见无住之本迷理惑事狂走于生死之中后半能救佛既授法正念即升也。

　　见诸众生在险道老病死苦常逼迫修诸方便无限量誓当悉度是其行。

　　八救险道众生前半所救人天报危临堕恶趣名为险道能救可知。

　　闻法信解无疑惑了性空寂不惊怖随形六道遍十方普救群迷是其行。

　　后一偈总结者前半结有教证之智能导无缘之悲次句结有同体之悲能遍十方六道后句结于所救不越群迷。

　　尔时光明过十亿世界遍照东方百亿世界千亿世界百千亿世界那由他亿世界百那由他亿世界千那由他亿世界百千那由他亿世界如是无数无量无边无等不可数不可称不可思不可量不可说尽法界虚空界所有世界南西北方四维上下亦复如是彼一一世界中皆有百亿阎浮提乃至百亿色究竟天。

　　第十重光照十方总结无尽长行分二先明世界数量略有十七渐穷法界。

　　其中所有悉皆明现彼一一阎浮提中悉见如来坐莲华藏师子之座十佛刹微尘数菩萨所共围绕悉以佛神力故十方各有一大菩萨一一各与十佛刹微尘数诸菩萨俱来诣佛所其大菩萨谓文殊师利等所从来国谓金色世界等本所事佛谓不动智如来等。

　　后明彼诸世界所有皆现。

　　尔时一切处文殊师利菩萨各于佛所同时发声说此颂言。

　　一念普观无量劫无去无来亦无住如是了知三世事超诸方便成十力。

　　十颂明因果圆遍德于中分二前四示佛因果遍说后六劝物顺行今初初一偈因圆果满彰有说因初三句三达因圆后句十力果满(初三句者三达即达三世于中初句了相无量劫言通过及未次句了性过去心不可得故云无去未来心不可得故云无来现在心不可得故云无住净名云若过去过去心已灭若未来未来心未至若现在现在心无住现在是住亦生即灭故云无住第三句结知佛如是知云何如是非唯知无去等亦知其相又性相无碍又一念能知为如是了)。

　　十方无比善名称永离诸难常欢喜普诣一切国土中广为宣扬如是法。

　　次一偈大用外彰正明说法周遍可知。

　　为利众生供养佛如其意获相似果于一切法悉顺知遍十方中现神力。

　　从初供佛意柔忍入深禅定观法性普劝众生发道心以此速成无上果。

　　后二对因辨果初一偈遍因初句为因三句皆果法供养佛故于法顺知普为众生故能遍用斯即等流名相似果晋经云正心供养明是法供养也后一偈深因故能速证初二句六度自利谓供佛是檀意柔兼戒从初至末是进䇿也次句利他兼方便等二行既圆则佛果朝夕故云速成(无方便者劝物涉有故是方便劝生𤼵心即是大愿众生无边誓愿度佛道无上誓愿成故即修习力为智决断佛果朝夕者此有二意一明果速匪朝即夕故一念相应功圆旷劫此为正意结云速成二朝夕是海文选云挹朝夕之池者无以测其浅深谓此是佛果大海以深广故与此相应亦得速成)。

　　十方求法情无异为修功德令满足有无二相悉灭除此人于佛为真见。

　　后六偈劝物顺行佛昔如是行今得说法果令物行之亦得斯果初一偈求法行二说法行三听法行四有三偈破相行今初初句离过胜他名利名为异情次二句显德一句满福一句圆智又无异者于一切法都无所求若此之求则见真法身(于一切者即净名经身子念座因有此示)。

　　普往十方诸国土广说妙法兴义利住于实际不动摇此人功德同于佛。

　　二说法行前半说法益物义利者令众生得离恶摄善故此世他世益故世出世益故福德智慧益故上四对皆先义后利后半若无说无示同佛说也(上四对者即佛地论若无说下亦净名目连章经云夫说法者无说无示其听法者无闻无得说约教道示约证道无闻则不如言取故为真闻无得则心无所得方真证得无闻无得即后偈听法行中今此说法但无说示亦同宝积叹佛偈云善能分别诸法相于第一义而不动故言同佛)。

　　如来所转妙法轮一切皆是菩提分若能闻已悟法性如是之人常见佛。

　　三听法行兼显法轮之体初句教法次句即教成行无有一文一法非菩提因岂止三十七品次句悟理拣去随文后句理无废兴故常见佛果也(次句悟理者不随文故无闻悟理故无得)。

　　不见十力空如幻虽见非见如盲睹分别取相不见佛毕竟离着乃能见。

　　众生随业种种别十方内外难尽见佛身无碍遍十方不可尽见亦如是。

　　譬如空中无量刹无来无去遍十方生成灭坏无所依佛遍虚空亦如是。

　　后三破相行初一正明后二转释今初初三句反显金容焕目而非形安可以相取后句正显法性超乎视听唯可虚己而求后二转释云何不见前偈以妄喻真众生妄惑尚不可穷诸佛契真如何见尽后偈复转释云虽遍十方不可定取如刹遍空有其四义一多刹满空二体无来去三不妨成坏四无别所依佛身遍空亦具四义一顿遍多刹二恒不去来三应有出没四体用无依是故佛身亦不可以遍空而取耳上来三品答初十句所依果问竟。

　　大方广佛华严经疏钞会本第十三之三

　　音释

　　蠲涤

　　(蠲古玄切洁也涤音狄净也)。

　　滞

　　(直例切凝滞也)。

　　臻

　　(侧诜切至也)。

　　一阐提

　　(阐齿善切梵语一阐提此云信不具)。

　　漂溺

　　(漂音飘浮也溺奴历切没也)。

　　大方广佛华严经疏钞会本第十三之四　途五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　菩萨问明品第十

　　释此一品亦有四门初来意中有通有别通谓上来三品已答十句生解所依此下正答生解因果故次来也生解因中先答十住住揽信成将答所成先辨能成又正答十信故下三品来也后别者三品明信有解行德解为二本此品先来(通谓下明尽一分来意直尽第七会来生解因中下唯明下三品来意初依古德信住合明又正答下䟽意别明答信以第二会初十问中脱十信问故今三品答之不答住也然贤首意始教别开信位如梁论云如须陀洹见道前四位谓燸顶忍世第一菩萨道前四位亦尔谓十信十住十行十回向又彼论及佛性论皆云地前修四种行谓十信修信乐大乘行十解修般若行十行修三昧行十回向修大悲行如其次第即是四位故又为除四类障正使故即此四住谓初除阐提不信障二除外道我执障三除声闻畏苦障四除独觉舍大悲障又信成净德因种解成我德因种行成乐德因种回向成常德因种又仁王经寄四轮王谓铁铜银金以上教义故知十信亦成位也若终教十信但是十住方便自无别位谓仁王释三贤云十信十止十坚心十信即住故今䟽不论成位不成位皆以三品别答信问别一会答合有问故已如前说)二释名者菩萨是人问明是法遮果表因故云菩萨问即是难明即是答然问有二种一泛尔相问梵云必理车二者难问谓以理征诘梵云钵罗室囊即今品意也答亦有二一但依问酬答报曰答二若俱为解释旁兼异义美言赞述令理显焕曰明即今品意也明亦破闇能除问者之疑闇故今文殊九首互为明难递作砧椎研核教理以悟群生故以名也又长行明起于问偈颂明解于问故曰问明不云答者欲以明兼于问故问有二义故得称明一问中征责诘难理尽使答者亡言此至明之问也二以问中进退诘理令现使答者易释故以为明又明即法明以十菩萨问出十种法明故曰问明虽诸义不同皆菩萨之问明依主释也(然问有二下约论通问即是难明即是答今对彼难问故答称明此明局在答者而有二义一显理为明此明属自明亦已下二破闇为明此约答他令他明故又长行下二约宾主问唯属问明通问答使答者亡言者如缘起甚深中问云心性是一何以种种若云缘令种种何以复不相知逆遮其救使其亡言使答者易释者谓问意言既是一性何以种种欲言种种复不相知故答云由不相知能成种种种种无性即不相知故不乖一性即答者易释也又明即法下三约理法释亦是约教义说谓问即是教释有往复故明即法明是义所摄谓十甚深为十种法明就此法明又约心境法即是境明即是心以智慧明照二谛法故云法明)。

　　三宗趣者亦先通后别通复二义一通分宗二通会宗并如会初二别明此品有其二义一望当品以十甚深为宗依成观解为趣二望后二品则以甚深观解为宗成后行德为趣。

　　四释文此下至菩萨住处明生解之因配十句问如前问中依文次第且分为六初此下三品明未信令信二第三会已信令解三第四会已解令行四第五会已行令起愿五第六会已起愿令证入六十定品至住处品已证入令等佛今初三品即为三别此品明正解理观次品明随缘愿行贤首品明德用该收就初分二先问答显理后示相结通前中以十菩萨各主一门显十甚深即为十段一缘起甚深二教化甚深三业果甚深四说法甚深五福田甚深六正教甚深七正行甚深八正助甚深九一道甚深十佛境甚深此十甚深次第云何缘起深理总该诸法观解之要故首明之众生迷此故须教化违化顺化有善恶业欲知此业由说法成然说法成善唯佛福田既说顺田须持圣教教在勤行行须助道助必有正殊涂同归得一道者当趣佛境故为此次又此十种亦可配于十信但不次耳文殊佛境即当信心文殊主信故佛境即所信故约发心次第信居其初约所信终极最居其后亦明十心不必次故勤首即进心财首为念心明四念故德首定心心性无念为上定故智首则慧心慧为上首兼己庄严故有十度法首即不退心如说修行得不退故宝首即戒心三聚无缺如宝珠故业果甚深戒所招故觉首即护法心缘起甚深是所护故目首即愿心福田等一由愿异故目能将身如愿导行故贤首即回向心以归一道即回向真如一身一智等即是佛果文云如本趣菩提所有回向心等以是圆融十法故各兼多义又亦摄十信之十德恐繁不叙(前中以十菩萨下先列十名然十甚深即迁禅师所立今古同遵缘起深理者若染若净染净交彻无不摄故摄论云菩萨初学应先观诸法如实因缘以成正信及正解故又此十种下先正配释然十信心谓一信二进三念四定五慧六不退七戒八护法九愿十回向配文可知以是圆融下后通妨难谓有难云信进等相释处易知今十甚深文义兼广何得而是十信等耶故为此答又亦摄者信有十德一亲近善友二供养诸佛三修习善根四志求胜法五心常柔和六遭苦能忍七慈悲深厚八身心平等九爱乐大乘十求佛智慧配十甚深者一即正教甚深近佛善友闻教法故二即福田甚深法即业果四即缘起五即正行六即助道七即教化八即一道九即说法十即佛境通说佛智为所信故既有多含故文义兼广)。

　　尔时文殊师利菩萨问觉首菩萨言。

　　且为十甚深解然有二义一约行二约法言约行者文殊发问九菩萨答明妙慧通于众行九菩萨问文殊为答明众行成于妙慧言约法者初九显差别义后一显差别同归佛境此二不二成信中之观解(妙慧通于众行者文殊为妙慧九首为众行各主一门故而问为能成答为所成故妙慧众行互为能所此二不二者融上二也谓行与法不二了法成行行契法故又衍法师云一人问多表一中解无量故多人问一表无量中解一故又文殊是主余九是伴故文殊是总余九是别不是全要故略不出)文中十段皆先问后答又先起明问后解问明今初缘起中二初问分二初尔时下彰问答之主问觉首者彼得此门故缘起深义不觉则流转故二正显问端略启五门初问所为者有二义故最初问之一拂异见二显深理拂见有三一令诸菩萨知法从缘异外道见二知从心现舍二乘见三但心性起不同权教二显深理者令诸菩萨于此实义发深信解起行证真始终皆实故问斯义起信论云有法能起摩诃衍信根是故应说所言法者谓众生心依一心法有真如门及生灭门彼论依此生净信故(二显深理者䟽文分二先正明令始涉者便悟心性超乎大方故云始终皆实起信论云下第二引证于中有四初至应说是论初标文二所言法者谓众生心即立义分论云次说立义分摩诃衍者总说有二种一者法二者义所言法者谓众生心是心即摄一切世间出世间法依于此心显示摩诃衍义何以故是心真如相即是摩诃衍体故是心生灭因缘相能示摩诃衍自体相用故释曰法通执持亦能显下义故称为法该于染净大位在因故言谓众生心为染净依故摄世出世何以故下出摄所以以有三大故三大即义大位在果今取通为缘起之本故但引法以证真心随缘三从依一心法有真如门及生灭门即义引解释分显示正义中文以释前法论云显示正义者依一心法有二种门一者心真如门二者心生灭门是二种门皆各总摄一切法尽是义云何以是二门不相离故心真如门者即是一法界大总相法门体所谓心性不生不灭等次下释心生灭云心生灭者依如来藏有生灭心所谓不生不灭与生灭和合非一非异名阿赖耶识等广如彼释今以真如证心性一随缘生灭而成种种为此深理故四从彼论依此生净信故即结示为实马鸣依此造论令物生信何不信耶)二述问意者谓明心性是一云何见有报类种种若性随事异则失真谛若事随性一则坏俗谛设彼救言报类差别自由业等熏识变现不关心性故无相违者为遮此救故重难云业不知心等谓心业互依各无自性自性尚无何能相知而生诸法既离真性各无自立明此皆依心性而起心性既一事应不多事法既多性应非一此是本末相违难亦是理事相违亦一异相违亦真妄相违(各无自立者起信论云若得无念者则知心相生住异灭以无念等故而实无有始觉之异以四相俱时而有皆无自立本来平等同一觉故心性既一下二正结先以本难末事法既多下后以末难本故初结云本末相违此结有四一本末约能所生二事理直语体性三一异唯语其相然一有事一有理一今是理一四真妄唯语其体然真亦通事如佛真智等今亦约理为真以含义不同故有四结大同小异)三拣定所问者准此问意离如来藏不许八识能所熏等别有自体能生诸法唯如来藏是所依生亦不可言八识无二类故名心性一以能生种种非相违故亦非第八而为性一熏成种种非相违故心性之言非第八故答中既言法性本无生示现而有生法性即是真如异名正与报事相违故成难耳文殊欲显实教之理故以心性而为难本欲令觉首以法性示生决定而答海会同证楞伽密严皆广说故(三拣定所问者意云此是假名法相师问欲显法性义非是法性师问显成法相义故云拣定亦不可言下二遮救也即法相师救云此法性师难法相义心性是一者八识心王同是心故名为性一破云生于种种即眼耳鼻舌等故非相违亦非第八下遮转救云若八识非一第八赖耶此是一义故今破云第八正是所熏心体含多种子熏成种种亦非相违心性之言下以理正折第八但是心相生灭非唯识性答中既云法性示生不言第八无生示生明是真如随缘义耳)四会相违者问若尔瑜伽等中异熟赖耶从业惑种辨体而生非如来藏随缘所成如何会释答瑜伽等中对于凡小约就权教随相假说楞伽密严对大菩萨依于实教尽理而说既机有大小法有浅深教有权实故不相违故密严云佛说如来藏以为阿赖耶恶慧不能知藏即赖耶识此明守权拒实诃为恶慧又彼经云如来清净藏世间阿赖耶如金与指环展转无差别楞伽中真识现识如泥团与微尘非异非不异金庄严具亦复如是皆此义也又彼经云如来藏为无始恶习所熏名为藏识又入楞伽云如来藏名阿赖耶识而与无明七识共俱又起信论云不生不灭与生灭和合非一非异名阿赖耶识又如达磨经颂云无始时来界为诸法等依摄论等就初教释云界者因义即种子识宝性论翻此颂云此性无始时等彼论就实教释云性者谓如来藏性如圣者胜鬘经说依如来藏故有生死依如来藏故有涅槃以此等文故知两宗不同浅深可见又唯识等亦说真如是识实性但后释者定言不变失于随缘过归后辈耳(四会相违者此门蹑前而起谓若依上如来藏随缘成立则违瑜伽等文故会之先叙所违玄谈已释后答下会通先相宗意后楞伽下申性宗意故蜜严下引证初引密严自有二文俱是第三卷微蜜品两颂相续中间有释故着又言此前更有一偈云如来清净藏亦名无垢智常住无始终离四句言说次即云佛说如来藏等彼䟽释云上半定赖耶体谓是如来藏与妄染合名赖耶更无别体此是教说故引佛说下半明会权教谓守权者不能了如来藏作赖耶者当知恶慧之言诃守权者令归实说次颂即如来清净藏等彼䟽释云此颂释成前义上半法说牒举下约喻释成谓如金作指环环相虚无金体露现故云无差别如来藏作赖耶赖耶相虚藏性理现亦可迷成赖耶悟成如来藏体无有二故云无差楞伽中真识现识如泥团等者若具彼文亦尔下云大慧若泥团微尘异者非彼所成而实彼成是故不异若不异者泥团微尘应无差别如是转识藏识真相若异者藏识非因若不异者转识灭藏识应灭而自真相实不可灭是故非自真相灭贤首解云此中真相是如来藏转识是七识藏识是梨耶此解甚当但喻有二而合有三意少难见此即第一经初先明识三相次明三识初云诸识有三种相谓转相业相真相释曰此三种相通于八识谓起心名转八俱起故皆有生灭故名转相动则是业如三细初业相八识皆动尽名业相八之真性𥁞名真相经云诸识有三种相则知三相通八识次经辨三识云大慧略说有三种识广说有八种相何等为三谓真识现识分别事识释曰约不与妄合如来藏心为真现即第八下经云譬如明镜现众色像现识处现亦复如是明是第八余七皆名分别事识是则三识别为三类现唯第八分别唯前七真相约佛是八出缠约凡在第八中亦兼余七然泥团经文含前二假意明三识而参三相之名转识即转相之名意是分别事识故唯识中名七转识藏识即现识此则可知真相即真识上二取识类别故牒识名真相但取通八之真故牒相名经文言若异者藏识非因者谓三若异藏识则应不同真相及转识为因既以转识熏故真识随缘而成藏识则知不异非以藏识为二识因故下重案定云非自真相灭但业相灭斯则三事备矣谓喻中有三一尘二水三泥以水和尘泥团方立以业熏真相藏识便生业以合水但水灭而尘在故业亡而真存若自真相灭者藏识即灭者反显藏识以真妄和合而成但其妄灭而真体不无故下以水喻如来藏波喻七识合成动海即为藏识但波相灭湿性不坏即斯义也不异之义易知言皆此义者皆是如来藏随缘成识义也然云自真相者十卷但云自相晓公释云本觉之心不藉妄缘性自神解名自真相约不一义说又随无明风作生灭时神解之性与本不异亦名自真相是依不异义说又彼经云等者上辨与七和合为藏识今明无始无明为因故论下文中无明为因生三细境界为缘生六粗此中正取无明为因生于三细三细既属赖耶已成识藏即第四经文具云大慧如来藏是善不善因能遍兴造一切趣生譬如伎儿变现诸趣离我我所不觉彼故三缘和合方便而生外道不觉计著作者为无始虚伪恶习所熏名为识藏生无明住地与七识俱如海浪生常生不断离无常生过离于我论等又入楞伽下前引楞伽与七识俱次引楞伽为恶习熏今则双具故复引之大意无异言而与无明七识共俱者与无明俱即前第二意与七识俱即第一意又起信下引于三论初正引起信即二门之中生灭门初具云心生灭者依如来藏故有生灭心所谓不生不灭与生灭和合非一非异名阿赖耶识释曰初二句标所谓不生不灭下辩相不生不灭者是上如来藏自性清净心因无明风动举体随缘作生灭心不相舍离故云和合非谓别有生灭来与真合此心所以生灭者因无明生此生灭心原从本觉而起故有二义而无二体故下论云如大海水因风波动水相风相不相舍离乃至广说此中名动为风水之动是风相动之湿是水相以水举体动故水不离于风相无动而非湿故动不离于水相心亦如是不生灭心举体动故心不离生灭相生灭之相无非真故生灭不离于心相如是名为和合此是不生灭心与生灭合以是随缘门故非是生灭与不生灭合以此不是向本真如门故言非一非异者真如全体动故心与生灭非异而恒不变真性故与生灭不一此约三细以为生灭则第八中已含动静若楞伽经云七识染法为生灭以如来藏净法为不生灭以此二和合为阿赖耶识以和合故非一非异非一异者就粗显说然非一非异广义如十忍品如幻忍明又如来藏名初品已释言不生灭等者且公云性该始终体非起尽体遍迷悟性非解惑故云不生不灭若不觉知能令生死不断名生始觉能灭生死故名为灭又如达磨经颂下先举经偈而云达磨经颂者摄论第二释所知依中云此中最初且说所知依即阿赖耶也世尊何处说阿赖耶识名阿赖耶谓薄伽梵于阿毗达磨大乘经中说释曰此乃通指大乘经为对法经耳文中但举上半下半云由此有诸趣及涅槃证得摄论等下初即法相宗等者等取瑜伽杂集彼释云无始者初际无故界者因义即种子也是识因种谓一切法此唯杂染非是清净彼一切法等所依者能任持故非因性义所依能依性各异故若不尔者界声已了无假依言故第三论云此中闻熏习为是阿赖耶识自性为非阿赖耶自性下论答云此闻熏习随在一种所依转处寄在异熟识中与彼和合俱转犹如水乳然非阿赖耶自性是彼赖耶对治无分别智种子性故下二句易了明知赖耶但是生灭非真性成宝性论翻下即法性宗䟽中一句但是义引彼论具云无始时来性作诸法依止依性有诸道及证涅槃果即第四论彼论释云此偈明何义无始时来性者如经说言诸佛如来依如来藏说诸众生无始本际不可得知故所言性者如圣者胜鬘经言世尊如来说如来藏者是法界藏出世间法身藏出世间上上藏自性清净法身藏自性清净如来藏故作诸法依止者如圣者胜鬘经言是故如来藏是依是持是住持是建立等次论云依性有诸道者如圣者胜鬘经言世尊生死者依如来藏世尊有如来藏故说生死是名善说故及证涅槃果者如圣者胜鬘经言世尊依如来藏故有生死依如来藏故证涅槃世尊若无如来藏者不得猒苦果求涅槃不欲涅槃不愿涅槃故此明何义明如来藏究竟如来法身不差别真如体相毕竟云佛性体于一切时一切众生身中皆无余尽应知以此等文下先正结以上诸教皆如来藏而为识体故知心性即如来藏此外无法故为深也又唯识下引唯识文结同法性故论云此诸法胜义亦即是真如常如其性故即唯识实性释曰既用真如为识实性明知天亲亦用如来藏而成识体但后释论之人唯立不变故云过归后辈况世亲造佛性论广用胜鬘)。

　　佛子心性是一。

　　五释文分三初佛子下立宗案定谓心之性故是如来藏也又心即性故是自性清净心也又妄心之性无性之性空如来藏也真心之性实性之性不空如来藏也皆平等无二故云一也(又妄心之性等者此下一对成上二义然有二意一如次成上谓妄心之性成心之性以性相不同故真心之性成上即性真心即性故二者通成谓此之二性别名二藏前之二性皆具二藏但为妄覆名如来藏直语藏体即自性心故此自性清净真心不与妄合名为空藏具恒沙德名不空藏前明即离此明空有故重出也皆平等无二者上二即离不同由心之性故不即由心即性故不离不即不离为心之性后二即空之实为不空即实之空为空藏空有不二为心之性然空有无二之性即是不即不离之性故但云一)。

　　云何见有种种差别。

　　三设难相违难分二初云何下总显相违谓心性既一云何而有五趣诸根总别殊报故云种种(五趣等者如持五戒招得人身是总报业由于因中有瞋忍等于人总报而有妍蚩名别报业唯识亦名为引满业能招第八引异熟果故名引业能招第六满异熟果名为满业俱舍亦云一业引一生多业能圆满犹如缋像先圆形状后填众彩等然其引业能造之思要是第六意识所起若其满业能造之思从五识起)。

　　所谓往善趣恶趣诸根满缺受生同异端正丑陋苦乐不同。

　　二所谓下别示相违十事五对约总报明趣有善恶善谓人天恶谓三涂下四对皆约别报诸根下于前善恶趣中各根有满缺谓眼等内根受生下于前满缺中各生有同异谓四生不同胜劣处异端正下于上同异生处各貌有妍媸苦乐下于上妍媸各受有苦乐上之五对前前皆具后后后后必带前前展转异同成多差别故云种种不同心性是一其义安在(展转异同等者都有六十二句谓初对是善恶为二第二对开二成四兼前二成六第三对开四成八配前六成十四第四对开八成十六兼前十四成三十第五对开十六成三十二配前三十成六十二此约以后添前故成六十三克实而言但有三十二以后开前前更无体故如开善恶趣各成满缺但有四耳谓一善趣根满二善趣根缺三恶趣根满四恶趣根缺此四之外更无有别善恶趣故又若二二开之唯成三十二若更展其四生则复成多句谓第三对先以四生乘上四句四四成十六句更有胜劣乘十六已有三十二配六已成三十八后后开之句数更多第四对开成六十四第五对开成一百二十八若从初善恶开为六趣则句数更多并可思准故云后后必带前前展转异同成多差别)。

　　业不知心心不知业受不知报报不知受心不知受受不知心因不知缘缘不知因智不知境境不知智。

　　第三结成前难此文意稍难见略为二解一依古德作遮救重难如前第二问意中辨二直结成前难且依此释文自有三意由前难意亦有三故一直问所以故今结云非但本性是一我细推现事各不相知既有种种何缘不相知既不相知谁教种种若谓业令种种业不知心若谓心令种种心不知业一一观察未知种种之所由也二怀疑重难故结云既不相知为是一性为是种种三作相违难结云一性随于种种即失真谛种种随于一性即失俗谛今见种种又不相知此二互乖云何并立二正释本文亦有十事五对略为二解一通二别初通谓总观前来总别二报业不下就先业因约能所依以难然有二意一约本识谓业是能依心是所依离所无能故云业不知心离能无所故云心不知业以各无体用不能相成既各不相知谁生种种下并准之二约第六识业是所造心是能造并皆速灭起时不言我起灭时不言我灭何能有体而得相生成种种耶(一约本识者业是心所故依于心心是第八为根本依离所无能下释不相知义以相待门释言谁所无能者既无所依心王亦无能依之业今依心有业业从缘生故无自性不能知心离能无所者离能依业则心非所依今由业成所依所依无性故不能知业以各下结谓各从缘成性空无体相依无力故云无用觉首亦云无体用故故不相知二约第六识者即以第六识名心从于积集通相说故谓第六识人执无明迷真实义异熟理故以善不善相应思造罪等三行熏阿赖耶能感五趣爱非爱等种种报相但云六者谓五识无执不能𤼵润故非迷理无推度故不能造业虽造满业亦非自能但由意引方能作故并皆速灭者明不相知通相而言皆约无体用故别相而言用门不同此用二门一无常门故言并皆速灭净名弟子品云优波离一切法如幻如电诸法不相待乃至一念不住诸法皆妄见故心业皆空下经云众报随业生如梦不真实念念无灭坏如前后亦尔故由无常不能相知起时不言我起下即无我门约法无我明不相知故净名问疾品云又此病起皆由着我是故于我不应生着既知病本即除我想及众生想当起法想应作是念但以众法合成此身起唯法起灭唯法灭释曰一以法遣我次经云又此法者各不相知起时不言我起灭时不言我灭释曰此总显我空明不相知次经又云彼有疾菩萨为灭法想当作是念此法想者亦是颠倒颠倒者即是大患我应离之云何为离谓离我我所云何离我我所谓离二法云何离二法谓不念内外诸法行于平等云何平等谓我等涅槃等所以者何我及涅槃此二皆空以何为空但以名字故空如此二法无决定性释曰此破法显空今但取我法不相知义故略用二句次下经云得是平等无有余病唯有空病空病亦空释曰此以空空破空非今所要因便引来成一假义毕耳)受不下约得报果时难能所受谓受是报因即名言种为业所引受所受报离报无受故云受不知报离受无报故云报不知受以并无体故准前应知(第二对者此释受不知报报不知受受是能受之回报是所受之报此上总明谓受是报因下别释即名言种者唯识第八云覆次生死相续由诸习气然诸习气总有二种一名言习气二我执习气三有支习气名言习气者谓有为法各别亲种名言有二一表义名言即能诠义音声差别二显境名言即能了境心心所法随二名言所熏成种作有为法各别因缘释曰言各别亲种者三性种异故能诠义声者拣无诠声彼非名故名是声上屈曲唯无记性不能熏成色心等种然因名起种名名言种显境名言即七识见分等心非相分心相分心者不能显境故此见分等实非名言如言说名显所诠义此心心所法能显所了境如似彼名能诠义故随二名言皆熏成种二我执习气三有支习气并如六地有支即是今文为业所引能引之业故唯识云三有支习气谓招三界异熟业种有支有二一有漏善即能招可爱果业二诸不善即能招非爱果业随二有支所熏成种令异熟果善恶趣别故论颂云由诸业习气二取习气俱前异熟既尽复生余异熟此能引业即诸业习气此名言种即二取习气言为业所引者即彼俱义亲办果体即由名言若无业种不招苦乐如种无田终不生芽故此名言由业引起方受当来异熟之果苦乐之报故六地云业为田识为种离报无受下释不相知亦约相待空故)心不下约名言因就能所依难谓前能受报因依心无体故无相知余义同前(三约名言等者标也即将第二对中能受名言之因对第一对中所依本识前以业依识难今以种依现行难谓前能受报因下释不相知但释受不知心不解心不知受故结云余义同前若具应云所依心体若离能依亦无所依无所依故不能相知)因不下约因缘亲疏相假难谓所引名言为因能引业为缘相待相夺各无自性如不自生等准之(四约因缘等者取前第二对中所引名言及能引业相对以明此即标也谓所引下出体相待相夺下释不相知言相待者业无识种不亲办体识无业种不招苦乐既互相待即各无自性言相夺者以业夺因唯由业招故因如虚空以因夺缘即唯心为体故业如虚空互夺独立亦不能相知互夺两亡无可相知如不自生等者引例以释以缘夺因故不自生以因夺缘故不他生因缘合辨相待无性故不共生互夺双亡无因岂生以此不生类于不知居然易了即以因为自以缘为他合此为共离此为无因互有尚不相知互无岂能相知)智不下约境智相对相见虚无难谓境是心变境不知心心托境生心不知境以无境外心能取心外境是故心境虚妄不相知也(五约境智等者相即相分见即见分诸心心所略有二分广说有四如下当辨谓境是心变下明不相知义先约唯识能所变释后以无境外下约当经互融以说故下经云无有智外如为智所入亦无如外智能证于如无有少法与法同住以举心摄境则无心外之境举境摄心则无境外之心以性无二相即性故相随性融随一皆摄上约真心后心境虚妄下约其妄心真即互融妄俱无体故下答中云能缘所缘力种种法出生速灭不暂停念念悉如是即显妄无性故不相知也然上五对初及第四唯约因中第二一对因果对辨第三一对心含因果第五一对义通因果修因二取即名言等故唯识论释二取二中总有四义一者相见二者名色三者王所四者本末末即六识异熟本即第八异熟四种二取皆能熏发亲能生彼本识上功能名二取习气所变心境即通果也又能变之心是因所变之境是果心托境生俱通因果)二别观者以初二对结趣善恶趣善恶者正由业熏受总报故(第二别观者上云通观五对之中一一通前善恶趣等五对本难今即以斯五对别对前五而前后钩锁但有四重细寻可见以初二对结趣善恶者标也趣善恶者正田业熏是第一对业不知心心不知业此对为因次云受总报故即第二对受不知报报不知受初对为因受第二对报总报即是趣善恶故)二复以第二及第三对结受生同异初对以名言种对所生处次对以名言种对能依本识(二复以第二等者钩取前二对中第二对即重明受不知报报不知受受即名言种故云初对以名言种对所生处谓亦由识种往所生处故初地云于三界田中复生苦芽次对以名言等者即心不知受受不知心受即名言种心即能依本识者依名言种招现行识故识为能依则此心言通因及果上约因中本识故为所依今约果中故为能依)三复以第三及第四对结苦乐不同及端正丑陋初对观现受时次对观苦乐因及彼妍媸皆由缘令异谓损益因成苦乐果以瞋忍因成妍媸果(三复以第三等者即通以此二对双结前二对初对观现受时者即心不知受受不知心谓亦由受因受苦乐体及妍[媏-而+虫]故若无识种本识此二亦无所依次对观苦乐因等者即因不知缘缘不知因谓损益下别示二对之相由损他业感于苦报由益他业感于乐报以嗔恚业感于丑陋由忍辱业感于端正此中言因名缘为因此中言果是别报果)四复以第四及第五对结诸根满缺亦由满业因缘有损他益他之异故成内六处满缺之果又由内根有满缺故于分别位了境不同并皆无性各不相知既不相知谁令种种(四复以第四等者此上总明亦由满业下别说其相满业即第四对因不知缘缘不知因缘即是业唯取满业由损他眼耳成盲聋等由益他六根等成六处满足又由内根等者即第五对智不知境境不知智谓智于境有信进念定慧之满足则受果中亦具五根明利胜上若智于境信等随阙或非深厚则得果时五根随缺或成下品并皆无性下上别释中但出能对所对二种法体今则聪明不相知义在文易了意云并各相依从缘无性何有能所熏等而能相知既不相知者此但约第一直问意结亦应带疑云为是种种为是一性结成难云一性随于种种则失真谛种种随于一性则失俗谛一性即不相知亦应结云种种随于不相知则失俗谛不相知随于种种则失真谛)。

　　大方广佛华严经疏钞会本第十三之四

　　音释

　　递

　　(大计切更易也)。

　　砧椎

　　(砧知林切椎传追切)。

　　研核

　　(研倪坚切究也核下革切考也)。

　　环

　　(胡关切)。

　　鬘

　　(莫班切)。

　　配

　　(滂佩切匹也)。

　　轨

　　(古委切法也)。

　　缋

　　(胡对切画也)。

　　填

　　(亭年切)。

　　大方广佛华严经䟽钞会本第十三之五　途六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　时觉首菩萨以颂答曰。

　　仁今问是义为晓悟群蒙我如其性答惟仁应谛听。

　　二答中分二初时觉首下赞问许说上半赞问谓文殊自究深旨一向为他仁心弘益也次句许说分齐称性说故也后句劝听言同意别也故令谛受。

　　诸法无作用亦无有体性是故彼一切各各不相知。

　　二正答答势纵横具答前来三重问意分为二前五答前结成之中以何因缘而不相知用此释成答前难故首而明之后五正答前难今初分二先一法说后四喻况今初意云特由从缘种种故不相知也。

　　即此偈上半出因下半结归本宗后四即为同喻量云眼等是有法定不相知故是宗法因云从缘无体用故同喻云如河中水河水无体用河水不相知眼等无体用眼等不相知若以缘起相由门释者初句因缘相假互皆无力次句果法含虚故无体性至下喻中别当释之是故虚妄缘起略有三义一由互相依各无体用故不相知二由依此无知无性方有缘起三由此妄法各无所有故令无性真理恒常显现现文但有初后二意(初因明立量悬指后四以为同喻则此偈中但有宗因二缘起相由然缘起相由具力无力及有体无体今显不相知理但明无力无体又因中亦有无体义今取义便因缘相假但明无力谓因假缘故因无力缘假因故缘无力果上亦有无力义今取义显但明无体谓全揽因成缘成无性故云含虚无体下四喻中皆有无体用义故指下明三结示缘起深旨然此正结缘起相由门兼结上因明立量以立量中亦说不相知为宗故即三义中初义现文但有初后二意者全取一偈即是初意唯取不相知言即是后意其第二意至后五偈答本难中方用斯义)言诸法者非唯举前十事五对亦该一切有为法也果从因生果无体性因由果立因无体性因无体性何有感果之用果无体性岂有酬因之能又互相待故无力也以他为自故无体也下半结中是故者是前体用俱无故故彼一切法各各不相知也(果从因生等者上取义便但因无力说果无体今欲尽理故具举之则上句诸法通于因果先以因缘门明因果俱无体因无体性下以上无体释成因果无用体尚不立用安得存又互相待下以相待门明无体用先明因果无用故云无力以他为自下明因果无体既全揽他故无自体)。

　　譬如河中水湍流竞奔逝各各不相知诸法亦如是。

　　第二喻况略有二意一以此四喻通释诸法不相知言二别对前文诸不相知兼通前设难今初以四大为喻然各上三句喻况下句法合然此四喻各显一义一依水有流注二依火焰起灭三依风有动作四依地有任持法中四者一依真妄相续二依真妄起灭三妄用依真起四妄为真所持然此法喻一一各有三义一唯就能依二依所依三唯所依今初喻中唯就能依者流也然此流注有十义不相知而成流注一前流不自流由后流排故流则前流无自性故不知后二后流虽排前而不到于前流故亦不相知三后流不自流由前流引故流则后流无自性故不能知前四前流虽引后而不至后故亦不相知五能排与所引无二故不相知六能引与所排无二故不相知七能排与所排亦无二故不相知八能引与所引亦无二故不相知九能排与能引不得俱故不相知十所排与所引亦不得俱故不相知是则前后互不相至各无自性只由如此无知无性方有流注则不流而流也肇公云江河竞注而不流即其义也然上云前后者通于二义一生灭前后谓前灭后生互相引排二此彼前后即前波后波小乘亦说当处生灭无容从此转至余方而不知无性缘起之义耳(然此流注下二别示不相知谓欲显不相知理故寄前后流异成其十门若不说前后之流将何不相知耶一河之水不出前后则千里九曲皆悉无性不相知矣然虽十义本唯二流成两重能所前流望引为能望非为所后流望排为能望引为所以斯四义相集成十初及第三以为所故无性无知二四两门约不相到五六二门约无二体以后流是能排即所引故前流所排即能引故七八约缘成故无二谓七中能排是后所排是前亦无二者要有所排方有能排此二相成故亦无二八约能引亦然九十约不俱故无知者然其能排是后能引是前不得俱者后为能排前须为所排不得即此名为能引义门别故名为不俱第十例此前流为所排时后流须为能排不得为所引故云不俱肇公下四引他证成即物不迁论然其相连总有四句论云既无往返之微眹有何物而可动乎然则旋岚偃岳而常静江河竞注而不流野马飘鼓而不动日月历天而不周复何怪哉今四喻中但用水风彼无火地然上云下五别释前后二字一生灭前后者此即竖说如壮与老谓此流水刹那生灭前刹那灭后刹那生二此彼前后者犹如二人同行狭径后人排前前人引后此即横说分分之水皆有前后乃至毫滴亦有前毫后毫故聚众多皆成流注则无性矣小乘亦说下六拣定不相知理先举小乘而不知下举大异小小乘即俱舍论业品中释身表许别形非行动为体以诸有为法有刹那尽故论文初句论主标有宗义下三句破正量部以正量部谓以动身为身表体故论破之然正量部心心所法则有刹那此之动色无有刹那今论主明有为法皆有刹那何以知有后有尽故既后有尽知前有灭故论云若此处生即此处灭无容从此转至余方释曰此生此灭不至余方同不迁义而有法体是生是灭故非大乘大乘之法缘生无性生即不生灭即不灭故迁则不迁则其理悬隔然肇公论则含二意显文所明多同前义故云伤夫人情之惑久矣目对真而莫觉既知往物之不来而谓今物而可往往物既不来今物何可往何则求向物于向于向未尝无责向物于今于今未尝有于今未尝有以明物不来于向未尝无亦明物不去覆而求今今亦不往是谓昔物自在昔不从今以至昔今物自在今不从昔以至今故仲尼曰回也见新交臂非故如此则物不相往来明矣既无往返之微眹有何物而可动乎即云然则旋岚等下文又云若古不至今今亦不至古事各性住何物而可去来释曰观肇公意既以物各性住而为不迁则滥小乘无容从此转至余方下论云故谈真有不迁之称导物有流动之说则以真谛为不迁而不显真谛之相若但用于物各性住为真谛相宁非性空无可迁也不真空义方显性空义约俗谛为不迁耳)二依所依者谓前流后流各皆依水悉无自体不能相知然不坏流相故说水流。

　　三唯所依者流既总无但唯是水前水后水无二性故无可相知是则本无有流而说流也。

　　二法中三义者一流喻能依妄法二妄依真立三妄尽唯真初中妄缘起法似互相藉各不能相到悉无自性故无相知是则有而非有也二依所依者谓此妄法各各自虚含真方立何有体用能相知相成即由此无知无成含真故有是则非有而为有也三唯所依者谓能依妄法迥无体用唯有真心挺然显现既无彼此何有相知正由此义妄法有即非有以非有为有复说真性隐即非隐以非隐为隐(妄法有即非有是初义隐即非隐是第二义以正为事隐之时而有所依故以非隐为隐即第三义理当现故)此上三意即三种答答上三种问思之(思之者以易见故若具说者第一妄法有而非有答前直问既有种种何缘不相知谓种种是妄有体即非有故不相知二答怀疑为是种种为不相知故今答云能依妄法依所依真妄常种种真常无知故三答结成难者即妄即真故种种不乖不相知也)何故以水喻真心者以水有十义同真性故一水体澄清喻自性清净心二得泥成浊喻净心不染而染三虽浊不失净性喻净心染而不染四若澄泥净现喻真心惑尽性现五遇冷成冰而有硬用喻如来藏与无明合成本识用六虽成硬用而不失软性喻即事恒真七暖融成软喻本识还净八随风波动不改静性喻如来藏随无明风波浪起灭而不变自不生灭性九随地高下排引流注而不动自性喻真心随缘流注而性常湛然十随器方圆而不失自性喻真如性普遍诸有为法而不失自性略辨十义少分似真故多以水为喻此义见文虽似不具而大通众经。

　　亦如大火聚猛焰同时𤼵各各不相知诸法亦如是。

　　第二依火焰起灭喻中三义同前初唯焰者谓焰起灭有其二义一前焰谢灭引起后焰后焰无体而不能知前焰前焰已灭复无所知是故各各皆不相知二前焰若未灭亦依前引无体故无能知后焰未生故无所知是故彼亦各不相知妄法亦尔刹那生灭不能自立谓已灭未生无物可知生已则灭无体可知是故皆无所有也斯则流金烁石而不热也(第二依火等者下之三喻文势稍略随其三义便以法合今初唯焰喻中二义一明后不知前二明前不知后二合先总谓已灭下别然法喻俱用生灭门释而有小异喻中用前念灭后念生释今法合中亦用前灭后生正合前𦦨后焰兼三时门今初已灭者前念也未生者后念也故此二念一向无物生已即灭者前后二念皆即生即灭并皆缘生故言无体体无实故言兼三时门者谓一念之上即有三时已灭为已生未生为未生生已即灭是生时故净名云若过去生过去生已灭若未来生未来生未至若现在生现在生无住经云比丘汝今即时亦生亦老亦灭故三时无体无可相知也斯则流金者即庄子意说于至人大水稽天而不溺大旱金石流火山燋而不热然其本意非是水不能溺火不能烧意云乘时处顺不以水火而为患也亦不横为所烧溺也正同今意烧而不烧但彼约顺时此约无性理悬隔矣)二依所依者谓彼火焰即由于此无体无用不相知故而有起灭虚妄之相是则揽非有而为有也妄法亦尔依此无所依之真理方是妄法是亦非有为有也(二依所依者亦先喻后合然与水喻释有影略水喻以水为所依今以焰无体用而为所依若倒前流依于水者应以火为所依火是热性身所触故焰是色动有形显故若依此释应云前焰后焰皆依于火以无自性故无相知是则依水依火明二空所显不空真理以为所依若无体用为所依者则显依他无性即是圆成二空真理以为所依显义无方故有影略下唯所依亦准斯释又若例后风喻风依物动则火依薪有薪为可然火是能然故以然因可然则然无体可然因然则可然无体则以无性可然而为所依)三唯所依者推起灭之焰体用俱无无焰之理挺然显现是则无妄法之有有妄法之无湛然显现遂令缘起之相相无不尽无性之理理无不现(是则无妄下二结上三义也然有无有二一定性有无二真空妙有今无妄法之有则无定性之有非断无矣有妄法之无是真空之无便为妙有是故若举妄取真则妄有真空如三论说若真妄对辨则妄空真有如涅槃明遂令缘起下覆成上义上句成无妄法之有下句成有妄法之无相无不尽是初门理无不现是第三门合上二句为第二门)上三义中亦如次喻答前三问也下二喻准知(上三义中下对问会通唯焰无性故不相知答直问也能依种种所依无二答怀疑也即事同真故不相违答设难也在义易了故云准知若贤首意问者㨿其初义答者用其后二亦是一理是则初义两家共用下当重明)。

　　又如长风起遇物咸鼓扇各各不相知诸法亦如是。

　　第三依风有动作喻妄用依真起三义同前(三依风有动作喻有标释结而无对问即以水𣗳等而为所依余大同前)一唯动者离所动之物风之动相了不可得无可相知妄法亦尔离所依真体不可得故无相知斯则旋岚偃岳而常静也(斯则旋岚偃岳而常静者即肇公言亦云随岚即兴云之风北方风也亦是劫坏时风)二依所依者谓风不能自动要依物现动动无自体可以知物物不自动随风无体不能知风法中能依妄法要依真立无体知真真随妄隐无相知妄。

　　三唯所依者谓风鼓于物动唯物动风相皆尽无可相知妄法作用自本性空唯所依真挺然显现。

　　是故妄法全尽而不灭真性全隐而恒露能所熏等法本自尔思之可见(是故妄法下结文有两对具上三门妄法全尽而不灭者单取妄法全尽是初门将上而不灭对下真性全隐为第二门以不灭为能依全隐为所依故下句中而恒露即第三门)。

　　又如众地界展转因依住各各不相知诸法亦如是。

　　第四依地有任持者喻妄为真所持三义同前。

　　初地界因依有二种义一约自类二约异类前中从金刚际上至地面皆上依下下持上展转因依而得安住然上能依皆离所无体而能知下然下能持皆亦离所无体可令知上又上上能依彻至于下无下可相知下下能持彻至于上无上可相知是故若依若持相无不尽所现妄法当知亦尔必粗依细谓苦报依于业业依无明造无明依所造展转无体无物可相知斯则厚载万物而不仁也肇公亦曰乾坤倒覆无谓不静也(初唯能依此中立名与前小异前云一唯流唯焰唯动今初云地界因依则喻势小异一约自类者犹如累墼余并可知斯则厚载者不恃仁德也老子云天地不仁以万物为刍狗经云譬如大地荷四重任而无疲猒也次肇公下亦不迁论末总结云然则乾坤倒覆无谓不静洪水滔天无谓其动苟能契神于即物斯不远而可知矣坤即是地故得引之)二约异类者如下文地轮依水轮水轮依风轮风轮依虚空虚空无所依准此妄境依妄心妄心依本识本识依如来藏如来藏无所依是故若离如来藏余诸妄法各互相依无体能相知是则妄法无不皆尽(二约异类者即出现品四轮相依喻然其合文与此不同今但借其四轮用耳)二依所依者地界正由各无自性而得存立向若有体则不相依不相依故不得有法是故揽此无性以成彼法法合可知。

　　三唯所依者谓揽无性成彼法者是则彼法无不皆尽而未曾不灭唯无性理而独现前。

　　余义同前上通答释成前难竟(余义同前者第三总结然余义有二一者结前三门应云一妄无不尽是初门理无不现是第三合二为第二全在第三唯所依中故云余义二者对上三门以为余义)第二别对诸不相知及通前难者初水流转喻前二对不相知答趣善恶难以善恶趣流转体故(第二别对等者上之四喻通喻五对不相知义今则别对言及通前难者即往善趣等五对难也初水流转者即业不知心心不知业受不知报报不知受答趣善恶者上云心性是一云何见往善趣恶趣答云善趣恶趣即是总报由业熏心受所受报如水漂流言流转体者体即赖耶故唯识云恒转如瀑流释论云如瀑流水非断非常相续长时有所漂溺此识亦尔从无始来刹那刹那果生因灭果生故非断因灭故非常漂溺有情令不出离亦如起信云如大海水因风波动楞伽云藏识海常住境界风所动等二地经云一切众生为大瀑水波浪所没)二大火喻第二三对不相知答前诸根受生如火依薪有生灭故(二大火喻者此亦钩锁第二对前已用竟今复喻之谓受不知报报不知受及心不知受受不知心答前诸根受生者答前二难由前问云心性是一何以见有诸根满缺及受生同异故今答云诸根满缺受生同异皆由识种受所受报亦依于心如火依薪故)次以长风喻前因缘答前好丑遇物鼓扇现诸相故(此以长风者唯喻一对谓因不知缘缘不知因答前好丑者谓前问云心性是一云何见有端正丑陋故今答云今所受报有妍媸者由业缘异令报好丑如风东西令物偃仰相各不同)次以地界亦喻因缘答前苦乐展转因依似轻重故又喻前境智答前诸根随种所生根等异故(答前苦乐者喻不相知则同于风答前苦乐则不同风谓上问言心性是一云何见有受苦受乐故今答云善因乐果恶业苦报苦乐多种如地轻重又喻前境智者前以风地二喻同喻因缘一不相知今一地喻喻二不相知答前诸根者以诸根有二义一约眼等诸根则火喻已答二信等今地喻以答地虽是一随种生芽心性虽一随根成异故信进等各各不同)。

　　二来总别并答释成中以何因缘各不相知竟。

　　第二五偈答前设难文分为三初三偈正答前难次一偈释成前义第三一偈拂迹入玄今初先明大意次正释文今初前问有三重今此三偈一一具答上之三问谓第一直耳问云既有种种何缘得不相知前五偈答竟既不相知何缘种种答有四因一妄分别故二诸识熏习故三由无性不相知故四真如随缘故初偈具二三余二各一义然此四因但是一致谓由妄分别为缘令真如不守自性随缘成有诸识熏习展转无穷若达妄源成净缘起诸宗各取并不离象受一非余斯为偏见(第二五偈答前设难今初前问有三下即先明大意于中有二第一总彰偈文之意二初正明然此四因下二融会言诸宗者上四因中初一通性相二宗二即法相宗三即无相宗四即法性宗㨿其实义四因不缺方成缘起甚深之趣随情执见则乖圣旨如盲摸象不全见象然不离象盲不识乳则一向夺之今盲摸象则是分夺取其不离并顺圣教此喻即涅槃第三十二南经三十答师子吼众生若有佛性不须修道自得菩提答意云众生有者定当得故后举此喻云善男子譬如有王告一大臣汝牵一象以示盲者尔时大臣受王来已多集象盲以象示之时彼众盲各以手触大臣即还而白王言臣已示竟尔时大王即呼众盲各各问言汝见象耶众盲各言我已得见王言象为何类其触牙者即言象形如芦菔根其触耳者言象如箕其触头者言象如石其触鼻者言象如杵其触脚者言象如木臼其触脊者言象如床其触腹者言象如瓮其触尾者言象如蛇善男子彼众盲者不说象体亦非不说若是众相悉非象者离是之外更无有象善男子王喻如来应正遍知臣喻方等大涅槃经象喻佛性盲喻一切无明众生是诸众生闻佛说已或作是言色是佛性等释曰彼经喻意明一切众生虽有佛性见不明了互执不同然非全离所执之法皆佛性故而非全见今借此喻以圣教深旨总喻于象诸宗异见如盲所触并合圣理故云不离然非圆了故云非是说象故肠尊者云依之修行无不获益言受一非余斯为偏见者言象如箕不信如臼斯为大迷但信诸识不信无性真如随缘故为偏见离世间品云受一非余魔所摄持)上第二疑云为是种种为是一性今答云常种种常一性第三难云一性随于种种则失真谛种种随于一性则坏俗谛今答云此二互相成立岂当相乖性非事外曾何乖乎种种种种性空曾何乖乎一性由无方有一性能成种种缘生故空种种能成一性(由无方有下上辩不相乖今明相成然事理相望略有三义一相违义二不相碍义三相作义今用后二其第一义是问家所用)是以缘起之法总有四义一缘生故有即妄心分别有及诸识熏习是也二缘生故空即上云诸法无作用亦无有体性是故彼一切各各不相知是也三无性故有论云以有空义故一切法得成经云从无住本立一切法即上随缘是也四无性故空即一切空无性是也(是以缘起之法下就四义中二义是空有之义谓缘生故有是有义无性故空是空义二义是空有所以谓无性故有是有所以缘生故空是空所以所以即是因缘谓何以无性得成空义释云由从缘生所以无性是故缘生是无性空之所以也何以缘生得为有义释云特由无定性故方始从缘而成幻有是故无性是有所以故中论四谛品云若人不知空不知空因缘及不知空义是故自生恼如不善咒术不善捉毒蛇若将四句总望空有则皆名所以故云缘生故名有缘生故名空无性故名有无性故名空良以诸法起必从缘从缘有故必无自性由无性故所以从缘缘有性无更无二法而约幻有万类差殊故各俗谛无性一味故名真谛又所以四句唯第三句引证成者无性故有理难显故若具证者一缘生故有者法华云但以因缘有从颠倒生故说净名云以因缘故诸法生中论云未曾有一法不从因缘生等皆因缘故有义也二缘生故空者经云因缘所生无有生论云若法从缘生是则无自性若无自性者云何有是法三中言以有空义故一切法得成者亦四谛品由前诸品以空遣有小乘便为菩萨立过云若一切法空无生无灭者如是则无有四圣谛之法菩萨反答云若一切不空无生无灭者如是则无有四圣谛之法谓小乘以空故无四谛菩萨以不空故则无四谛若有空义四谛方成故有偈云以有空义故一切法得成若无空义者一切则不成即无性故有也经云从无住本立一切法者前已引竟今当重引即净名第二推善不善之本故经云善不善孰为本答曰身为本又问身孰为本答曰欲贪为本又问欲贪孰为本答曰虚妄分别为本又问虚妄分别孰为本答曰颠倒想为本又问颠倒想孰为本答曰无住为本又问无住孰为本答曰无住则无本文殊师利从无住本立一切法𠮉公释公无住即实相异名实相即性空异名故从无性有一切法余如别说四中应引净名云以何为空但以名字故空如是二法无决定性经云法性本空寂无取亦无见又云一切法无性是则佛真体八地云无性为性中论始末皆明无性以显真空)是以无性缘生故空则非无见断见之空为真空也无性缘生故有则非常见有见之有是幻有也幻有即是不有有真空即是不空空不空空故名不真空不有有故名非实有非空非有是中道义(是以无性缘生故空下第二会中道意明此中空有皆是中道文中有三初拣非显是无性缘生故空者双牒前四句中两种空也此二种空并离断见谓定有则着常定无则着断今缘生故空非是定无无性故空亦非定无定无者一向无物如龟毛兔角今但从缘无性故非定无此上拣非为真空也二显是言无性缘生故有者亦双牒前之二有并非常见之有常见之有是定性有今从缘有非定性有况由无性有岂定有耶亦是上拣非是幻有也显是幻有者从缘无性如幻化人非无幻化人幻化非真故云幻有亦名妙有以非有为有故名妙有然断常见既由有无则有无见即断常见䟽何重牒此有深意断常二见多是邪宗即五利使边见所摄其有无见通涉正法但取空有相未有契理为有无见此有无见究竟远离唯大菩萨故净名云说法不有亦不无以因缘故诸法生有无二边无复余习下经善友历事诸佛已证法门尚云犹于诸法中无而计为有等幻有即是不有有下第二立中道义此中有三中道一幻有上自为中道谓有与不有此二无碍故为中道故云有是不有有言不有者举体全空无所有故重言有者亦名非不有谓不待破差别相故故大品云诸法无所有如是有故非有非不有名为中道是幻有义二言真空是不空空者即真空上以明中道谓不空与空无障碍故言不空者以空无空相故重言空者亦名非不空谓余一切相无不尽故是故非空非不空名为中道是真空义经云空不空不可说名为真空中论云无性法亦无一切法空故重言不空空故名不真空不有有故名非实有者傍会异义意不殊前即通会肇公不真空论康公云万法不真故空不得肇意远公云不迁当俗俗则不生不真为真真但名说却得肇意此中真空非是前文对妙有之真空此中真空是所破病人谓真谛一向无物为真空义是故肇公以不不之云不一向是无物故云不真空谓即万有之无性名为真谛何曾一向是空故云不真空也此不真空即前真空不有有故名非实有者对上不真空故为此拣真空实有并是二边不真非实即为正理非空非有下三结成中道然其正意合前真空二义总名非空合前幻有二义皆名非有空有不二故为中道又以幻有为非空以真空为非有皆中道义实则上空有之上有二中道兼此为三下融合中更当广说)又开此空有各有二义一真空必尽幻有以若不尽幻有非真空故二真空必成幻有以若碍幻有非真空故(又开此空有下二开义有二先正明一真空必尽幻有是相害义亦法界观中真理夺事门以事揽理成遂令事相无不皆尽唯一真理平等显现以离真理外无有少事可得故如水夺波波无不尽般若中云是故空中无色无受想行识等二真空必成幻有者是相作义及无碍义亦法界观中依理成事门谓事无别体要因真理而得成立以诸缘起皆无自性由无性理事方成故如波揽水而成立故亦是依如来藏得有诸法故大品云若诸法不空则无道无果又中论云以有空义故一切法得成)二幻有二义者一幻有必覆真空以空隐有现故二幻有必不碍真空以幻有必自尽令真空彻现故(一幻有必覆真空者即相违义亦法界观中事能隐理门谓真理随缘能成事法然此事法既违于理遂令事显理不现也以离事外无有理故如波夺水水无不隐是则色中无空相也二幻有必不碍真空是不相碍义亦相作义亦法界观中事能显理门谓由事揽理故则事虚而理实以事虚故全事之理挺然露现如由波相虚令水露现故论云若法从缘生是则无自性然上真空二义第二义中以相作摄无碍义今幻有第二义中乃以不相碍摄于相作其故何耶理实空有第二义中皆含相作及无碍义而影略者事依理成故前有相作理非事造故今无相作而上三义中言空有相作者但约事法能显理故名作理耳然此四义亦即是前缘生故空等四义也一真空必尽幻有是无性故空义二必成幻有是无性故有义三幻有必覆真空是缘生故有义四必不碍真空是缘生故空义前四总明空有所以今四正说空有之相)文殊各以初义致难觉首各以后义而答以初二义空有异故以后二义空有相成故然此二不二谓有非有无二为一幻有空非空无二为一真空又非空与有无二为一幻有空与非有无二为一真空又幻有与真空无二为一味法界即中道义离相离性无障无碍无分别法门思以准之(然此二下二下三融合于中二先正明即合前四义须知四义两处各异上真空必尽幻有是真空上空义二必成幻有是真空上不空义三幻有必覆真空是幻有上有义四必不碍真空是幻有上非有义又须知有非有空非空各有二义一有上二义者一是不坏有相义二是遮断灭义则名有为非不有二非有上二义者一离有相义二即是空义三空上二义者一不坏性义二遮定有义故名空为非不空四非空上二义者一离空相义二即是有义已知名义今䟽融合乃有五重为五种中道一云谓有非有无二为一幻有者此是有上二义自合然取有上不坏相义非有上离有相义故合为一幻有是俗谛中道空非空无二为一真空者即空上二义自合然取空上不坏性义非空上离空相义故合为一真空为真谛中道前一为即相无相之中道此一为即性无性之中道亦存泯无二义又非空与有无二为一幻有者上一对空有自合此下一对空有四义交络而合今此第三即取真空上非空义及幻有上有义二义相顺明其不二然是非空上取即是有义有上取遮断灭义故得共成幻有为非空非不有存泯无碍之中道空与非有无二为一真空者即第四取真空上空义幻有上非有义二义相顺明其不二然是空上遮定有义非有上即是空义故二相顺得成真空为非有非不空存泯无碍之中道三是存俗泯真此是存真泯俗又三是空彻于有今是有彻于空皆二谛交彻又幻有与真空无二为一味法界者即第五总合前四令其不二然上各合交彻并不出于真空幻有故今合之为一味法界为二谛俱融之中道然三四虽融二谛而空有别融今此即空有无碍即是非空非有无碍举一全[(冰-水+〡)*ㄆ]若以真同俗唯一幻有融俗同真唯一真空空有无二为双照之中道非空非有无二为双遮之中道遮照一时存泯无碍故第二结欢云离相离性无障无碍无分别法门以幻有为相真空为性又空有皆相非空非有为性又别显为相总融为性今互夺双融并皆离也无分别法但约智说唯无分别智方究其源矣无障无碍通于境智谓上之五重多约境说心智契合即为五观五境既融五观亦融以俱融之智契无碍之境则心境无碍心中有无尽之境境上有无碍之心故要亡言方合斯理总为缘起甚深之相余义如玄中已明)复次性有二义一者有义二者空义复有二义一者不变二者随缘以有义故说二空所显即法性本无生也以空义故说依他无性即是圆成即各不相知以有义故说于不变以空义故说于随缘此二不二随缘即是不变不变故能随缘(复次性有二义下第四别释性义于中有四一顺释二反成三结归中道四结劝修学今初文有四节一双标二门二以有义故说二空所显下释空有义三以有义故说于不变下即将初门释变不变四此二不二下双融不变随缘二门就第三释变不变中云何有义说于不变既以二空所显真如则湛然常存体无变易云何以空义故说于随缘由依他无性即是空义要在缘中方显空理故知随缘四中上来且随一义以[(冰-水+〡)*ㄆ]二宗以法相宗唯不变故无相宗中唯性空故故须第四双融二门具足无碍方顺圆融法性宗意二义既即空有亦即随缘即是不变故空性即是有性不变故能随缘则有性即是空性若非实有将何随缘而成诸法如本无水将何随风而成波浪)若唯不变性何预于法若但随缘岂称真性故随其流处有种种异而其本味停留雪山又若性离于法则成断灭法离于性则本无今有又法若即性性常应常性若即法法灭应灭(若唯不变下第二反成唯不变性何预法者则性如虚空法如星象虚空不为星象之性真如何得为诸法性则性与法异何相干耶苦但随缘岂称真性者缘有生灭则非真故随其流处下借涅槃经以成二义随流有异是随缘义本味停留是不变义即第七经南经第八如来性品答迦叶问显性是常经云复次善男子譬如雪山有一味药名曰药味其味极甜在深丛下人无能见有人闻香即知其地当有是药过去世中有转轮王于彼雪山为此药故在在处处造作木筒以接是药是药熟时从地流出集木筒中其味真正王既没已其后是药或酢或咸或甜或苦或辛或淡如是一味随其流处有种种异是药真味停留在山犹如满月凡人薄福虽以掘凿加功苦至而不能得复有圣王出现于世以福因缘即得是药真正之味善男子如来秘藏其味亦尔为诸烦恼丛林所覆无明众生不能得见一味药者譬如佛性以烦恼故出种种味所谓地狱畜生饿鬼天人男女非男非女刹利婆罗门毗舍首陀佛性雄猛难可毁坏是故无有能杀害者若有杀者则断佛性如是佛性终不可断若可断者无有是处如我性者即是如来秘密之藏如是秘藏一切无能毁坏烧灭虽不可坏然不可见若得成就阿耨多罗三藐三菩提尔乃证知以是因缘无能杀者释曰以法对喻文亦易见然彼如来秘藏佛性以合一味即是此中如来藏性不变随缘二义分明但雪山喻经其过去王喻过去佛复有圣王即是合中若得菩提余并可知又若性离于法下覆成上义上云性何预法即是离义即成断灭者性离于法非即法空故性成断言法离于性本无今有者性出自古此为本有法既离性故本无今有本无今有有何过耶则虚空中本无众生常出众生若尔法即于性应非本无今有何以论云从无之有曰生自有还无称灭释曰缘会事显则是本无今有无始众生不可得言本无今有况涅槃云本有今无本无今有三世有法无有是处上半约相下半约性既相与性不得相离则本无之法非全本无今有之法非全新有是故下云三世有法无有是处此偈广义已见初品又法若即性等者然常无常非即非离此以不即难其全即性若即法者谓水若即波波灭水灭今但波灭而水不灭则法若灭时而性不灭则非全即也故大品中佛问须菩提心若生时为即性不答言即性此心灭不答云生法必灭佛言真性灭不答云不灭佛言此处可思议不答云不可思议即斯义矣)故二相成非常非断此二相夺故说非有非空为中道义(故二相成下三结归中道略有三重上非即非离为中道由此故成非断非常非有非无亦应言非变非不变也)苟得其会不惑百家异说愿诸学者虚己求宗(苟得其会下四结劝修学使无偏执上已明大意)。

　　大方广佛华严经䟽钞会本第十三之五

　　音释

　　竞

　　(具映切争也)。

　　墼

　　(讫逆切砖坏)。

　　瀑

　　(蒲报切疾流)。

　　摸

　　(末各切扪也)。

　　湍

　　(池端切急濑也)。

　　肇

　　(直绍切)。

　　𠮉

　　(于芮切)。

　　挺

　　(徒鼎切超㧞也)。

　　詺

　　(眉病切辩别物名也)。

　　络

　　(历各切联络也)。

　　酢

　　(仓故切酸也)。

　　掘

　　(其月切穿也)。

　　大方广佛华严经䟽钞会本第十三之六　途七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　眼耳鼻舌身心意诸情根以此常流转而无能转者。

　　次正释文且第一偈答三问者初答何因种种此具二意(先答何因下摽也谓此一偈具四因中第二八识熏习第三由无定性)一以八识熏习而成故初句五识次句心是本识集起义故意通六七七谓审思量故六谓意之识故了别义故偈文窄故不立识言亦诸情摄此从别义通则八识皆得心意识名诸情根者通于八种类非一故五依色根六依第七七八互依又第七识为染污根第八又为诸识通依云诸情根言以此者以上八识为能所熏展转为因而常流转无别我人故云无能转者又识外无法亦为无者(次句心是本识者成唯识第五云云何应知此第七八识离眼等识别有体耶述曰以小乘谓此但是第六入过去故故为此问论云圣教正理为定量故谓薄伽梵处处经中说心意识三种别集起名心思量名意了别名识是三别义述曰此上总解谓小乘谓未来名心过去名意现在是识种种分别然无别体今显经证论如是三义虽通八识而随胜显第八名心集诸法种起诸法故第七名意缘藏识等恒审思量为我等故余六名识于六别境粗动间断了别转故释曰谓为一切现行所熏是集诸法种现法为依种子为因能生一切故云起诸法言缘藏识等者因中有漏唯缘我境因中无漏缘于第八及缘真如果上许缘一切法故论云等也言粗动者易了名粗转易名动不续名问各有所缘故得别名论如入楞伽第九伽陀中说藏识说名心思量性名意能了诸境相是说名为识此从别义下显通别之义瑜伽六十三亦但有别名大同唯识已下更无别释通则八识下通出八识皆得三名之相说者应云若以集起以解心第八独名心若积集以解心八识皆名心若思量以解意第七独名意若以等无间以解意八识皆名意若以了别别境以解识前六独名识谓了差别六尘境故若以了别以解识八识皆名识即别识之义唯识第一䟽云了别别境及粗显境唯前六故对此六尘说六识故即斯义也通别之名居然易了诸情根者通于八识皆有根义已成非一况就八中复有二类前五依色后三依心三依心中复有单双互依之异若具说者复有多少不同故唯识第四云诸心心所皆有三依一因缘依谓自种子诸有为法皆托此依离自因缘必不生故二增上依谓内六处诸心心所皆托此依离俱有根必不转故三等无间依谓缘前灭意诸心心所皆托此依离开导根必不起故释曰根识同时名俱有也前灭识等犹能开避导引后生名开导也然此三依言生转起别相云何生约依种办体而生转约随顺与力令转起约由前开路令后得起然其八识说俱有依四师不同今用第四护法护法广破前义结云由此五识俱有所依定有四种谓五色根六七八识随闻一种必不转故同境分别染净根本所依别故释曰同境即五色根根识共同缘一境故分别是第六分别差别故染净是第七依此能起染污识等故根本是第八若离第八余不立故论曰圣教唯说依五根者以不共故又必同境近相顺故释曰此会违也谓对法第一但言眼识依色根会云不共者眼根但为眼识依故非余识依余四亦然六七八识通余识依又必同境者根必与识同缘境故又近相顺者六七等识即是远故是故五识定有四依论曰第六意识俱有所依唯有二种谓七八识随阙一种必不转故虽五识俱取境明了而不定有故非所依圣教唯说依第七者染净依故同转识摄近相顺故释曰论中有三初正明次虽五识下通外间谓有问云意识得五缘境明了何不亦用五识为依故答云不定有故意识不得五识之时能独缘故第七下会通余教亦是对法通亦有三初明是彼染净根故二者六七同是转识故三多引意识起染污执故名相顺论第七意识俱有所依但有一种谓第八识藏识若无定不转故如伽陀说阿赖耶为依故有末那转依止心及意余转识得生阿赖耶识俱有所依亦唯一种谓第七识彼识若无定不转故论说藏识恒与末那俱时转故又说藏识恒依染污此即末那释曰上引伽陀即楞伽经上引论即瑜伽论然上所引唯识说识差别不同故今䟽云种类非一而顺诸圣教从多而说故于五中取不共依六取染污故各举其一余义含在类非一中及次䟽文重明七八二识中摄既七为染污根即与前六为染净依八为通依即与前七为根本依矣言染污根者第四论云此意任运恒缘藏识与四根本烦恼相应其四者何谓我痴我见我慢我爱是名四种我痴者谓即无明愚于我相迷无我理故名我痴我见者谓我执于非我法妄计为我故名我见我慢者谓踞傲恃所执我令心高举故名我慢我爱者谓我贪于所执我深生耽着故名我爱并表慢爱有见慢俱遮余部师不相应义彼䟽释云余部即萨婆多见慢爱三不得俱起故论云此四常起扰浊内心令外转识恒成杂染有情由此生死轮回不能出离故名烦恼释曰由此四惑常俱等故名染污根下论文中往往皆名为染污意第八又诸识通依者即根本依也言诸识者不唯第七识心所等法皆依此故直就第七名染污根若为大依则通染净故名为染净依以上八识等者释第三句前七为能熏第八为所熏故通云八识为能所熏七熏八种七是八因八含七种八是七因故云展转又依种起现现复熏种故展转无穷然此能熏所熏通性相宗先依法相宗说唯识第二广显其义论云依何等义立熏习名（同也）所熏能熏各有四义令种生长故名熏习（此总答也）何等名为所熏四义（别从）一坚住性若法始终一类相续能持习气乃是所熏此遮转识及风声等性不坚住故非所熏释曰转识谓七转识兼含心所若许七识能持种者初地已破四惑应失一切有漏种子已转七识成平等性犹有有漏种者明是八识能持言风声等者此拣根尘以间断相显故偏语之理实等字等取根尘及法处所摄色等一切皆拣至无色界即无色故入灭定等心亦无故名不坚住论云二无记性若法平等无所违逆能容习气乃是所熏此遮善染势力强盛无所容纳故非所熏由此如来第八净识唯带旧种非新受熏释曰善染如沉麝韭蒜等故不受熏无记如素帛故能受熏佛第八识以极善故亦非所熏唯于因中曾所熏故带彼旧种论曰三可熏性若法自在性非坚密能受习气乃是所熏此遮心所及无为法依他坚密故非所熏释曰第八心王得自在故可是所熏第八同时五种心所体非自在故非所熏无为之法体又坚密如金石等故非所熏论曰四与能熏共和合性若与能熏同时同处不即不离乃是所熏此遮他身刹那前后无和合义故非所熏释曰他身即上同处无有以他身识为我所熏故刹那前后即上同时拣于经部前念之识熏后念故论曰唯异熟识具斯四义可是所熏非心所等释曰此总结也非心所者即第八同时心所等取所余如上所拣论曰何等名为能熏四义释曰征也论曰一有生灭若法非常能有作用生长习气乃是能熏此遮无为前后不变无生长用故非能熏二有胜用若有生灭势力增盛能引习气乃是能熏此遮异熟心心所等势力赢劣故非能熏释曰胜用有二一能缘胜用即拣诸色为相分熏非能缘熏二强盛胜用谓不任运起即拣别类异熟心等有缘虑用无强盛用为相分熏非能缘熏由斯色等有强盛用无能缘用异熟心等有能缘用无强盛用诸不相应法二用俱无皆非能熏论曰三有增减若有胜用可增可减摄植习气乃是能熏此遮佛果圆满善法无增无减故非能熏彼若能熏便非圆满前后佛果应有胜劣释曰有增减者第七末那至无漏位亦有增减唯除佛果言有胜劣者前佛应胜以熏无漏种子多故论曰四与所熏和合而转若与所熏同时同处不即不离乃是能熏此遮他身刹那前后无和合义故非能熏释曰此第四义大同所熏上二皆云共和合者和合即是相应异名论曰唯七转识及彼心所有胜势用而有增减者具此四义可是能熏释曰上结能熏论云如是能熏与所熏识俱生俱灭熏习义成令所熏中种子生长如熏苣蕂容名熏习上来皆是法相宗意下经数数有熏习义莫猒文繁第二法性宗者上法相宗所熏第三能熏第一正拣真如受熏之义今法性宗亦七识等而为能熏八为所熏其第八中以如来藏随缘成立含有生灭不生灭义故熏第八即熏真如故起信云复次有四种法熏习义故染法净法起不断绝云何为四一者净法名为真如二者一切染因名为无明三者妄心名为业识四者妄境界所谓六尘熏习义者如世衣服实无于香若人以香而熏习故则有香气此亦如是真如净法实无于染但以无明而熏习故则有染相无明染法实无净业但以真如而熏习故则有净用云何熏习起染法不断所谓以依真如法故有于无明以有无明染法因故即熏习真如以熏习故则有妄心以有妄心故则熏习无明不了真如法故不觉念起现妄境界以有妄境界染法缘故即熏习妄心令其念着造种种业受于一切身心等苦广如彼论是则真如亦为能熏亦能受熏故楞伽云不思议熏不思议变是现识因谓不可熏而熏故名不思议熏真如不变而随缘成立名不思议变亦即不染而染也贤首云妄心通业识及事识今据其本言业识耳言熏习故有染相者真如本无相随熏现相又显妄法无体故但云相此释经中如来藏为恶习所熏等上即生灭门中真如言有净用者此是生灭门中本觉真如故有熏义真如门中则无此义由此本觉内熏不觉令成猒求反流顺真故云用也此释经中由如来藏故能猒生死苦乐求涅槃也涅槃经云阐提之人佛性力故还生善根彼言佛性力者即此本觉内熏之力良以一识含此二义更互相熏遍生染净此中佛者是觉性者是本故名本觉余如彼说无别我下释第四句然有二意一破我执者即人也二又识外下破于法执即此言者通一切法)。

　　二明由不相知方成种种上半出种种以此者以前不相知故举体性空方成流转即此八识各无体性故无实我法而为其主向若有性不可熏变安得流转(二明不相知方成种种者即第二假明前四因中第三因也但由偈中以此二字取义不同故一偈文通于二义取文全别前熏习义则以此二字全指上半为流转因今显无性即上半偈为流转果上半出种种即以此二字指前五偈法喻所明不相知义为流转因即此八识下释第四句既所流无性何有能转者耶其主者通于人法向若有性下上来顺释此下反释由如金石各有坚性不可令易今此无性犹如于水遇冷成冰逢火便燸故中论云集若有定性先来所不断于今云何断道若有定性先来所不修于今云何修等故知若有定性一切诸法皆悉不成若无定性一切皆成故中论云以有空义故一切法得成若无空义者一切即不成无性即空义也)次遣疑者以虚妄中有二义故一虚转二无转故常种种常一性也(次遣疑下释第二番怀疑问也由前问云为是一性为是种种故今答云常一常多一虚转者无性故有也二无转者无性故空也虚转故常种种无转故常一性勿滞二途也)次答难者虚转故俗不异真而俗相立无转故真不异俗而真体存故互不相违也(后答难下即答第三番没难也谓前难云一性随于种种则失真谛种种随于一性则失俗谛故今意明不相违也虚转等者转故是俗虚故不异真既言虚转则俗相立无转等者无转即真也以即转言无故不异俗即转是空故真体存俗法离真而无别体故云相立真不可见但云体存上句俗不违真下句真不违俗故䟽结云互不相违)。

　　法性本无生示现而有生是中无能现亦无所现物。

　　第二偈亦答三问初明真如随缘故成种种者答所以也初句印上心性是一是不变义次句答上云何见有种种是随缘义唯心变现全揽真性生非实生故云示现下二句印上业不知心等者以是随缘不失自性义故是以诸趣种种了不可得生即无生无能现者性不动故无所现者妄法虚故(唯心变现着正释真如随缘之义谓即依前诸识熏习之缘所熏真如随缘成法故云全揽真成以离如来藏无有实体为能所熏故云全揽真成正拣法相真如之外有能所熏真性即如来藏性如来藏性即生灭门中真如生非实生正释示现字亦仍上起谓既揽真生生相即虚故云示现以是随缘者如水遇风缘而成波浪湿性不失如来藏性虽成种种而不失于自清净性此中随缘即是前经见有种种此中不失自性即前业不知心等对上问中故云诸趣种种了不可得对今经文故云生即无生生即诸趣无生即不相知蹑上示生之句经云此中即下八字是不失自性无能现者真如随缘成一切法如即能现不失自性名性不动何有能现妄揽真成故自虚无体)次遣疑者常生常无生上半即无生之生业果宛然故胜鬘云不染而染难可了知下半生即无生真性湛然故胜鬘云染而不染难可了知又法性本无生不空如来藏也此中无能现空如来藏也(上半即无生之生者由上疑云为是种种为是一性故今答云无生之生即常种种生即无生故云一性本未染净既相交彻安可凡情而了知耶又法性本无生者上约不变随缘今约二空即以能随缘者为不空藏故有种种即上半也随缘不失自性名为空藏以妄法不染故即是下半又约二藏体即是一性不碍随缘故有种种不空即是一性空藏即不相知)答第三难者此中无能现性非性也亦无所现物相非相也又示现而有生性不违相亦无所现物相不违性无二为二二即无二无碍圆融岂有乖耶(答第三难者谓上难云一性随于种种则失真谛种种随于一性则失俗谛亦性相相违今答意明性相无违然䟽有二意一明性相双绝故无可相违即下半意又示现下第二明性相相成故不相违即是上半即无生之性不违示生之相言亦无所现物者虽牒第四句连取第一句正示现生即无所现故不违性无二为二者结也一体而分能现所现云无二而二性相无违为二即无二故云圆融岂得种种乖于一心心性乖于种种)言法性者法谓差别依正等法性谓彼法所依体性即法之性故名为法性又性以不变为义即此可轨亦名为法此则性即法故名为法性此二义并约不变释也又即一切法各无性故名为法性即随缘之性法即性也(言法性下随难别释先解法性后解本字今初有三前之二义虽有依主持业不同然皆与法不得相即以不变之性非妄法故第三随缘与法不离不即不离方为真性)本有二义一约不变本谓源本本来不生随缘故生二约随缘有此法来本不自生非待灭无即示现生时本不生故故下云无能现也(本有二义者释本无生由于法性有其不变随缘义故今本亦二本即是性末即是相前不变本与未不即后随缘本与末不离不即不离融无障碍为真本也)。

　　眼耳鼻舌身心意诸情根一切空无性妄心分别有。

　　第三偈答三问者初答所以者上三句种种即一心性亦印前文殊不相知等下句出因由妄分别故有种种正答前问此复二意一上二句依他起也次句圆成实也后句遍计性也由遍计故能起依他依他无性即圆成实故唯识云依他起自性分别缘所生圆成实于彼常远离前性故此与依他非异非不异(此复二意下上来总明此下别释会性相宗初三性释通于二宗䟽文有三初直属经文是法性意依他无性为圆成故由遍计下二正释偈意由妄分别有上眼等既从缘生故体即空空即圆成故唯识下三引文证成二宗三性已见玄文今此略引依圆二性初之二句是依他性故彼释云妄分别缘即是遍计然妄分别是能遍计眼等依他是所遍计计为实故成遍计性由此能生染分依他故此遍计能起依他是彼依故圆成实下释圆成性一偈分二上半正释下半明与依他起性非一异义彼论释云谓圆满成就诸法实性显此常遍体非虚谬拣自共相虚空我等此即于彼依他起上常远离前遍计所执二空所显真如为性说于彼言显圆成实与依他起不即不离常远离言显妄所执能所取性理恒非有前言为显不空依他性显二空非圆成实真如离有离无义故释曰玄文已释但释论意分前性字二义不同远离前言已空遍计故是离有而言性者自属真如故能离无是以结云真如离有离无相故若依此释则空无性妄分别有皆是遍计前偈法性方是圆成今顺法性依他无性即是圆成故一偈中三性具足设顺彼宗离有离无远离前性离遍计有又此偈云此诸法胜义亦即是真如常如其性故即唯识实性此则离无未失彼宗何须伤巧离前性字若会二宗依他起上无遍计性即是圆成此无性理是真如故已离有无故八地云无性为性故此与依他下释非一异谓由圆成于依他起遮前性故成非一异故云故此彼论释云由前理故此圆成实与彼依他非异不异异应真如非彼所依不异此性应是无常彼此俱应净非净境则本后智用应无别释曰圆成唯净智境依他通净非净岂得全同)。

　　二者上二句因缘所生法也次句我说即是空也后句亦为是假名此二不二是中道义(二者上二句下别会法性宗三观欲显包含取文小异中论偈云因缘所生法我说即是空亦为是假名亦是中道义配经可知然中道言经文所无但含下半空有为中若取别显亦在前偈法性无生即前偈中亦具三观初句中道次句假名下半即空由前已配真如随缘故不显耳又真如随缘亦不殊三观上别出二宗取文小异若以义会二宗无违因缘所生法即总举三性所依之法我说即是空遍计性也亦为是假名依他起也亦是中道义圆成实也但三性迢然即法相宗今皆言即是法性宗但即不即小有不同便成天隔然法相宗亦非即离多成不即法性宗中亦非即离多成非异法相由不即空遍计是空但是空无法性则明由无遍计令依他空便成天隔后人随计二互相乖虚己而求大旨无别显经包摄备举二文又经旨无差二宗随取)又妄心分别有者情计谓有然有即不有故云一切空无性常有常空是即万物之自虚岂待宰割以求通哉(又妄心下二答怀疑问谓上问言为是一性为是种种故今答云常空故常一性常有故常种种也是即万物下肇公不真空论意也意云万物自虚即常一常多矣故彼论云寻夫不有不无者岂曰涤除万物杜塞视听寂寥虚豁然后为真谛者乎诚以即物顺通故物莫之逆即伪而真故性莫之易性莫之易故虽无而有物莫之逆故虽有而无虽有而无所谓非有虽无而有所谓非无如此则非无物也物非真也物非真故于何而物故经云色性自空非色败空以明圣人之于物也即万物之自虚岂待宰割以求通哉释曰此明体法即空非析法明空也)又前偈从本起末末不异本此偈摄末归本本不碍末岂相乖耶(又前偈下释第三重结成难谓前偈法性为本示生为末此偈以空无性为本眼等为末摄末归本种种不乖一性非本无末一性岂乖种种欲显起末摄末逆顺具足故引前偈非独此偈不能答难若独此偈答者谓眼耳等即无性故种种不乖一性无性要依眼等故一性不乖种种又从本起末即不动真际建立诸法摄末归本即不坏假名而说实相义理无妨)。

　　如理而观察一切皆无性法眼不思议此见非颠倒。

　　第二一偈释成前义然有二义一者云何得知无性以法眼观称性非倒成净缘起当知此理甚为决定二者前偈诃其见有种种是妄分别此不应依此偈印前观察无性各不相知斯为法眼固应依止即依智不依识也。

　　若实若不实若妄若非妄世间出世间但有假言说。

　　第三一偈拂迹入玄者谓前法性无生一切皆空实也示现有生眼等差别非实也妄心分别有妄也如理观察非妄也以妄为缘生世间流转以如理观成出世间非倒法眼皆是名言而无真实何者如言取故(第三一偈拂迹入玄先正释偈文然实不实约事理说妄非妄者约情智说上即如如及相下即妄想正智并属于名五法具矣而其䟽文双牒前二偈文细寻可知初略标亦约智说故晓公云如言而取所说皆非得意而谈所说皆是十地论云如言取义有五过失若不取着实非实等并皆契理故中论云一切法真实一切法非实亦实亦非实非实非非实是名诸佛法则真妄等一一例然无非当也)又欲言其实而复示生欲言不实体性即空欲言是妄妄不可得欲言非妄能令流转欲言世间即涅槃相欲言出世无世可出则染净两亡是以物不即名以就实名不即物而履真然则实理独静于言教之外岂文言之能辨哉故但假说是以什公云唯忘言者可与道合虚怀者可与理通冥心者可与真一遗智者可与圣同耳(又欲言其实下二别释亦约理释以理圆言偏言不及故以实非实等相即相夺一一圆融理致包含故是以物下三结成于中二初正结即肇公不真空论意也然此言因破汰公本无论后结成言也彼论具云本无者情尚于无多触言而宾无故非有有即无也非无无即无也寻夫立言之本旨直以非有非真有非无非真无何必非有无此有非无无彼无此直好无之谈岂谓顺通事实即物之情哉夫以物物于物则所物而可物以物物非物故虽物而非物是以物不即名以就实名不即物而履真然则真谛独静于教名之外岂文言之能辩哉今但引其结文两对耳言物不即名以就实者物体虚无无当名之实也名不即物而履真者名但假立无得物之功也若名即物召火即应烧口若物即名见物即应知名今不尔者明俱非实故不相得也是以什公下第二引证即悟玄序其前文云夫玄道不可以设功得圣智不可以有心知真谛不可以存我会至功不可以管事为今䟽即次下之言此上二对反显难思䟽文所引即顺明难思忘言者舍筌蹄也虚坏者离取着也𡨋心者不已见也遗智者泯能证也道理真圣大同小异然上三即法后一约人道者虚通即前玄道理拣于事即前至功所契真拣于俗即前真谛圣拣于凡即前圣智故有心不契遗智方知若有契合复应拂迹故彼次云虽云道合无心于合合者合焉虽云圣同不求于同同者同焉无心于合即无合无散不求于同即无同无异超非于百非之外非所不能非焉忘是于万是之内是所不能是焉非所不能非则无非矣是所不能是则无是矣无异无同故怨亲无二无是无非则毁誉常一夫然则几于道矣今略引二对足令得意)又后三偈亦如次明三无性观(又后三偈下第二摄叠重释上之十偈从后渐收于中有二先[(冰-水+〡)*ㄆ]中自有三重第一[(冰-水+〡)*ㄆ]后三偈为三无性观者唯识论云即依此三性立彼三无性初则相无性次无自然性后由远离前所执我法性释曰谓依遍计所执性说相无自性性由彼体相毕竟非有犹如虚空花绳上蛇故故今偈云一切空无性妄心分别有次依依他起性立生无自性性此如幻事托众缘生无始妄执自然性故故今偈云如理而观察一切皆无性后依圆成实性立胜义无自性性谓即胜义由远离前遍计所执我法性故故今偈云若实若非实若妄若非妄皆是假说实即圆成非妄即契圆成之智成于出世并是假名实尚不实何况非实举况总结故云非实妄及世间一时总遣)又此五偈合前四喻初以流转合水漂流次颂合火火本无生随缘生故次颂合风风即空无因见物动妄谓有故次颂合地法眼见理无分别故后一总显令亡言故(又此五偈下二合前四喻由依此义十偈正答亦可分四初诸法无体性一偈法说宗因次二偈举四同喻三有四偈别合前喻四者末偈结成前义则五分具矣)又前五偈是印成答次四出所以答后一夺令亡言。

　　文殊一问以含多意觉首纵答体势无方逆顺研穷以显深致幸诸学者不咎文繁(文殊一问下第二结叹以缘起深理幽玄该博故问答包含今释竭愚𤼵扬玄旨勿以经少责䟽繁文)。

　　大方广佛华严经䟽钞会本第十三之六

　　音释

　　麝

　　(神夜切兽名)。

　　蒜

　　(苏贯切荤菜也)。

　　豁

　　(呼括切䟽通也)。

　　大方广佛华严经疏钞会本第十三之七　途八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时文殊师利菩萨问财首菩萨言。

　　第二教化甚深先问中二初标告告财首者彼得此法财益生门故。

　　佛子一切众生非众生。

　　二正问中二初立宗众生即非众生彼此同许亦可蹑前觉首八识皆空。

　　云何如来随其时随其命随其身随其行随其解随其言论随其心乐随其方便随其思惟随其观察。

　　二云何下设难谓众生既空佛云何化若佛不见生空则无大智便成谤佛若见空而化岂不违空空有相违进退何据于中先明十随辨所化差别后明三轮显能化不同今初一随根生熟时如是时中堪如是化又此句为总谓随何寿命时等下九为别各有二义谓随其寿命修短而化又以无命者法而教化之身二义者谓随其所受何等类身而受化故又宜以观身空寂等而得度者以彼化故余准此知故下答中多说后意行谓三业善恶解谓识解差别言论者国俗教诲此六多约未发心前(余准比知者上三各显二义下七不欲繁文故令例知若具说者行二义者一随修何行时二以何行化之其能化行与所行行未必全同如行施行时或以施行化或以禅慧行化故解二义者一随有深浅之解二说诸佛菩萨之解化故言论二者一随何国俗言说二宜用何等言辞化故)后四多约发趣已去心乐者有所欣求方便者随所进趣思惟者依法求义观察者如说修学(心乐二者一随希求何法二称根为说诸愿乐故方便二者一随何进趣时二随用何善巧等化故思惟二者一随思求何义二说云何思化故观察二者一如修学时二称宜为说观察相故)。

　　于如是诸众生中为现其身教化调伏。

　　二于如是下能化差别先牒十随后现三业教化调伏通于语意为以十随化故众生非空耶为以众生空故十随虚设耶。

　　时财首菩萨以颂答曰。

　　第二财首答中准诸深经及此偈文略有四意一佛见众生本来自空非断空故不碍随化偈云诸法空无我众报随业生故二佛知众生不能自知真空故悲以随化偈云随解取众相颠倒不如实故三随化即空不异众生空故二不相乖偈云寂灭多闻之境故四融上诸义良以揽空为众生生与非生唯一味故不增不减经云即此法身流转五道名曰众生法身即众生众生即法身法身众生义一名异以斯义故佛见众生举体自尽本是法身不须更化大智现前见于法身随缘即众生故大悲摄化今以寂灭非无之众生恒不异真而成立故是不动真际无化而化以随缘非有之法身恒不异事而显现故不坏假名化即无化所化既空有不二能化亦悲智不殊(一佛见下初一空不碍化答二佛知下智不碍悲答三随化下化不违空答四融上等者即总摄上三共为一致也然前三中初后即性相交彻中一乃悲智双运故今融成悲智性相皆无障碍就文更三初明所化性相无碍即前第一意以斯义下二蹑前初意以辩能化即前第二意悲智无碍悲对前事智对前理今以寂灭下三更融前能所兼具前第三意方成一味初融所化性相无碍以成能化无化而化即前第一意以随缘下二融其能化成前第三化不失空所化既空下对于所化成前第二能化悲智无碍之义)不碍有而观空方能入理不动真而随化方能究竟化他众生不知此理故流转无穷今令众生悟如斯法是则真实随化非直十随不违空理亦由此十方契真空故净名云当为众生说如斯法是即真实慈也(不碍有而观空下第二结释于中有五一既云不碍有而观空方能入理结成问意则前以空难随化非得意也二既云不动真而随化结成答意三众生下结成化意四非直下正结无违非但无违兼能相成五故净名下引证但证为众生说如斯法即观众生品维摩诘问文殊师利云云何观于众生文殊答言我观众生如第五大如第六阴如第七情如十三入等意明毕竟空故次净名问云若尔云何行慈答曰当为众生说如斯法是即名为真实慈也然上云寂灭非无之众生者体虽寂灭不无众生之相由寂灭故恒不异真由非无故而恒成立是故不动真际等者即智论意谓不动真际而建立诸法不坏假名而说实相)。

　　此是乐寂灭多闻者境界我为仁宣说仁今应谛受。

　　十颂分二初一举法劝听上半以人显法已含答意上句体深下句用广即闻之寂则闻无所闻故无众生大经亦云若知如来常不说法是名具足多闻即寂多闻则善解药病不碍随化下二句许说劝听(大经亦云下即二十六经教体中已辩)。

　　分别观内身此中谁是我若能如是解彼达我有无。

　　分别后九颂别答前问文势多含略为二释一者一一别答谓初三答随身次一随命三一颂答随观察四一颂答随行及方便五一颂答随心乐及解六一颂答随言论七一颂答随思惟时通此九二谓依前五随答后四随亦时通于九今依此消文文分为六初三颂教依随何身时随其心乐修其方便思惟观察此四遍于五段二有一颂依命时三二颂依行时四一颂依解时五一颂依言论时六一颂教离二取通结上文今初三颂若着我时作界分别观分别观身皆无我故若爱染身时作念处观观于内身及心法故总相而言即二空观初一我空次一法空后一类通一切(总相而言者谓界分别及四念处皆明二空故便以二空科判经文我空下即界分别观谓十八界等中求我不得故)今初上半即寻思观观于内身四大五蕴若即若离寻求主者不可得故下半观益如实知于假我则有计实我无(上半寻思观者斯为方便即显下半是如实观)。

　　此身假安立住处无方所谛了是身者于中无所著。

　　次偈观身实相法无我观上半谛了身空谓揽缘假立来无所从故本无住处缘尽谢灭去无所至无停积处虚假似立实无所住下半观益(谓揽缘假立者此释初句来无所从下释次句虚假似立下双结二句)。

　　于身善观察一切皆明见知法皆虚妄不起心分别。

　　后偈类通以身观身既明见自身二我皆空则知万法皆是虚妄此观亦寂故不起心(以身观身者即借老子之言彼云以身观身以家观家以国观国以天下观天下此观亦寂者此释不起心分别言此句有二意一既物我皆虚故不分别物我皆异此意则浅故略不出今明知空之心即是此观二我既寂观何由生若观不忘非是空矣则空病亦空能所双寂矣)若作念处释者内身拣于外器及他身故念处有二一通二别通则身等皆无我等别则观法无我今是通也复有二种一小二大此中是大观身性相同虚空故空无二我谁是我言已兼二我次偈观受不在内外中间故无方所后偈观心及法不得善法及不善法故云知法虚妄心如幻故不起分别(内身下然四地中有于三身智论瑜伽各有解释今即瑜伽意一以自身为内身二以外器瓶衣车乘等为外身三以外有情妻子男女等为内外身故今拣于后二念处有一下释此中谁是我句谓有问言准念处观观身不净观受是苦观心无常观法无我今何观身为无我耶故今答云有通有别上以别难今约通说故于观身得作无我及苦无常不净之观今但举无我耳后有二种下通释一偈以为通妨谓有问言下既别观受及心法法应无我何无不净苦等观耶故今答云约大说故然大乘中具有二观谓约世谛先观身等为不净等约第一义别观身等同虚空等今约大小对辩则不净等唯属小乘观身性相同虚空等唯属于大谁是我下上约界分别观释谁是我但遣人我次第二偈方遣法我今约大乘念处故兼二我谓于四大五蕴求其主宰了不可得但蕴等合则人无我观蕴等相缘成故空则法无我)又别则身受不同通则受等皆身是故三偈皆致身言(久别母身受不同下此亦通妨谓有问言大小二观皆观身受心法今何三偈皆有身言故此通以身受心法但合五蕴五蕴皆身亦犹净名方便品云是身如聚沫不可撮摩是身如泡不得久立是身如焰从渴爱生是身如芭蕉中无有坚是身如幻从颠倒起此则如次喻于五蕴皆名为身若别说者应言色知聚沫受如水上泡想如热时焰诸行如芭蕉诸识犹如幻今皆言身明知四处皆得称身故云通则受等皆身)前问意云众生既空云何如来随其身化今释意云以彼不知身本空寂教如是观故说如来随众生身而教化也下皆准之。

　　寿命因谁起复因谁退灭犹如旋火轮初后不可知。

　　二一颂令于寿命思惟观察命谓命根能令色心连持故名为命寿谓寿限即命根体实谓由业种力引一期报众同分体住时分限假立寿命(命谓下先释寿命二字先依小乘即俱舍根品偈云可根体即寿能持燸及识论引对法云云何命根谓三界寿谓有别法能持燸识说名命根此有三法寿为能持故名为体䟽云色心色即是燸燸必依色实谓由下约大乘释印唯识第一广破小乘离色心外别有命根竟示正义云然依亲生此识种子由业所引功能差别住时决定假立命根而䟽云引众同分体者通大小乘不乘是假小乘是实故俱舍云依同分及命令心等相续又云同分有情等同谓身形等同互相似故分者因义谓由此分能令有情身形等同言有情者同分所依拣非情也等者拣于不等正显能依同分义也论云别有实物名为同分彼言众同分者众多同分故唯识广破竟示正义云然依有情身心相似分位差别假立同分即大乘义具如䟽文)从业缘起起即无起业尽便灭灭无所灭本无主者况刹那生灭实无自性(从业缘起下二通显上半先以因缘门释后况刹那下以生灭门释)喻以火轮谓旋火速转不见始终生灭遄流宁知本际又薪火不续识钝谓轮命实迁流妄谓相续又轮资火有命假心明待他而成固无自体(喻以火轮下释偈下半䟽有三意初二皆喻上生灭门而初就所知二就能知第二意喻上因缘门然上法说因果对明今合喻中能所对说命为能依心为所依依心假立故是因缘故生公云如杖薪之火旋之成轮轮必资火而成照有情亦如之必资心而成用也以彼情依于心类此命依于心)。

　　智者能观察一切有无常诸法空无我永离一切相。

　　三二偈令依行时思惟观察成四种观一无常观二空观三无我观四无相观于中初偈略标其四一切有者二有也亦一切有为然无常等经论异说今且依辨中边论以三性释之初约遍计名无性无常以性常无故约依他起名生灭无常有起尽故约圆成实名垢净无常位转变故空亦有三一无性空性非有故二异性空与妄所执自性异故三自性空二空所显为自性故无我亦三一无相无我我相无故二异相无我与妄所执我相异故三自相无我无我所显为自相故无相亦三一相都无故二相无实故三无妄相故(然无常者净名诸经皆说下第三住当广示之今依中边盖是一义即第二论彼论具有无常苦空无我论云无常三者一无性无常谓遍计所执此常无故二生灭无常谓依他起有起尽故三垢净无常谓圆成实位转变故苦三种者一所取苦谓遍计所执是补特伽罗我执所取故二事相苦谓依他起三苦相故三和合苦谓圆成实苦相合故空有三者一无性空谓遍计所执此无理趣可说为有由此非有说为空故二异性空谓依他起以妄所执不如实有非一切种性今无故三自性空谓圆成实二空所显为自性故无我三者一无相无我谓遍计所执此相本无故名无相即此无相说为无我二异相无我谓依他起此相虽有而不如彼遍计所执故名异相即此异相说为无我三自相无我谓圆成实无我所显以为自相即此自相说为无我彼论结云如是所说无常苦空无我四种如其次第依根本真实各分三种释曰根本真实者上论云谓三自性所以名真实者偈云许于三自性唯一常非有一有而非真一有无真实释曰彼论具释如其次第一常非有即是遍计一有非真即是依他一有无真实即是圆成释此句云唯圆成实亦有非有唯有非有于此性中许为真实释曰论意云具有具无有此非有故为真实其无字属上非是无真实也意明二性皆依于此真实上立今经无苦而有无相䟽依三无我开三无相故彼论释无我之中皆有无相又亦依此三种无相对于三苦以论对䟽广略可知)然皆融摄则此宗意而偈正意多约前二性辨。

　　众报随业生如梦不真实念念常灭坏如前后亦尔。

　　后一偈略显二观上半明空观报从业生如梦从思起不实故空下半明无常观由上不实故念念无常前即过去已灭事显例后现未当灭不殊。

　　世间所见法但以心为主随解取众相颠倒不如实。

　　四一偈依解令入唯识量观境即心变故心为主然此唯识略有二分一相二见今随其见分之解取其相分之相心外取故为颠倒也(然此唯识者以唯识第二四师不同谓安慧唯立一自证分难陀立二谓相见二分陈那立三加自证分变法立四于前三上加证自证分依彼论宗即以四分而为正义故今䟽云略有二分以诸经论及彼论文多说二故谓离二取等而论文有三初明立二二明立三三明立四而安慧一分于二分中破之傍出初立二分论云然有漏识自体生时皆似所缘能缘相现彼相应法应知亦尔似所缘相说名相分似能缘相说名见分释曰谓依他二分似遍计所执二分又以小乘相分名行相能取所缘故见分名事是心心所自体相故今似心外之境名似所缘是心外法此中无故所变相分为所缘耳若明相分未是颠倒向心外取方为倒耳又言见者是能缘境义通心心所非推求义推求义者唯慧能故次破安慧唯立自证分论云若心心所无所缘相应不能缘自所缘境释曰谓缘色之心应不能缘色论云或应一一能缘一切释曰谓随一识等能缘一切境以眼识无所缘而能缘于色余识无色缘亦应能缘色既余不能缘一切明知无所缘者是义不然此中正义缘自境时心上必有带境之相如镜上面似面相生次破无能缘论云若心心所无能缘相应不能缘如虚空等释曰同于虚空不能缘故论云或虚空等亦是能缘释曰此反难也谓心心所法无能缘而能缘所缘此虚空等无能缘亦应缘所缘论云故心心所必有二相如契经说一切唯有觉所觉义皆无能觉所觉分各自然而转释曰此即厚严经上半明无外境下半明有见相二分各各自从因缘所生名自然而转下结正义论云达无离识所缘境者则所变相分是所缘见分名自行相相见所依自体名事即目证分释曰此中虽是立二分家义已有三故次论云若无此者应不自忆心心所法如不曾更境必不能忆故释曰此明有自证分意云相离于见无别自体但二功能故应别有一所依体若无自证应不自忆心心所法如不曾更境必不能忆谓如见分不更相分之境则不能忆要曾更之方能忆之若无自证已灭心所则不能忆以曾不为自证缘故则如见分不曾更境今能忆之明先有自证已曾缘故如于见分忆曾更境故次下立三分论云然心心所一一生时以理推微各有三分所量能量量果别故相见必有所依体故释曰所量是相分能量是见分量果是自证分自证分与相见为所依故如集量论伽陀中说似境相所量一能取相二自证三即能量及果此三体无别释曰所量如绢能量如尺量果如解数智果是何义成满因义言无别体者同一识故则离心无境次立四分论云又心心所若细分别应有四分三分如前第四证自证分若无此者谁证第三心分既同应皆证故释曰见分是心分须有自证分自证是心分应有第四证论云又自证分应无有果诸能量者皆有果故释曰见分是能量须有自证果自证量见分须有第四果恐彼救云却用见分为第三果故次论云不应见分是第三果见分或时非量摄故由此见分不证第三证自体者必现量故释曰意明见分通于三量三量者谓现量比量非量即明见缘相时或量非量不可非量法为现量果或见缘相是于比量及缘自证复是现量故自证是心体得与比量非量而为果见分非心体不得与自证而为其量果故不得见分证于第三证自体者必现量故第三四分既是现量故得相证无无穷失矣意云若以见分为能量但用三分亦得足矣若以见分为所量必须第四为其量果若通作喻者绢如所量尺如能量智为量果即自证分若尺为所使智为能使何物用智即是于人如证自证分人能用智智能使人故能更证亦如明镜镜像为相镜明为见镜面如自证镜背如证自证面依于背背复依面故得互证亦可以铜为证自证镜依于铜铜依于镜此上四分即护法之后方有此义论如是四分或摄为三第四摄入自证分故果体一故论或摄为二后三俱是能缘性故摄论为二亦摄入见故论或摄为一体无别故如入楞伽伽陀中说由自心执着心似外境转彼所见非有是故说唯心如是处处说唯一心此一心言亦摄心所故识行相即是了别了别即是识之见分释曰此上论文释偈了字虽开合不同今但略举相见二分故彼论初便立二分处处多说相及见故若了相分唯心所变此非颠倒谓相为外心外取故是名颠倒故上释云依他二分似于遍计相见二分今约遍计故成颠倒上之四分文则似横法相之要故略引耳)。

　　世间所言论一切是分别未曾有一法得入于法性。

　　五一偈依言论时令寻伺名等入如实观谓了名等唯意言分别无别名等意即意识分别言即名言名言既唯意之分别名下之义亦无别体故所言论以兼名义(令寻伺名等者此借唯识加行位中四寻伺观四如实观以解经文四寻伺者一名二义三自性四差别今云名等等取下三谓了名等下即以意言释寻伺观于中有三今初总释意即意识下即引摄论第七释意之相论云意谓意识觉观思惟但缘名言分别无别有义可缘又必依名分别诸法故云意言分别三名言下会论释经显四寻伺相名诠自性句诠差别名句皆名自性差别皆义故但云名义)既随分别则妄计意流尚未了唯心安入法性(既随分别下二释下半未曾有一法得入于法性此句牒上摄论及经一切是分别言故云既随分别妄计意流者即引楞伽释成彼经第三因说破外道所说皆是世论未后婆罗门问言痴爱业因故有三有耶为无因耶我时报言此二亦是是世论彼复问言一切法皆入自相共相耶我复报言此二亦是世论婆罗门乃至意流妄计外尘皆是世论故云妄计意流尚未了唯心者上蹑前分别之义为不入法性之由此下举况释不入义然其要观略有二种一唯心识观二真如实观唯心观浅尚未能了真如观妙彼安能入法性即是真如异名)若能如是自觉通达是入唯识之方便也即复此心无相可得妄想不生便入法性(若能如是下上来顺释经文不入之义今此反显能入之义即如实观于中先入唯心识观言自觉者对上楞伽楞伽云彼婆罗门又问颇有非世论不佛答云有外道不能知以于外性不实妄想虚伪计着故谓妄想不生觉了有无自心现量妄想不生不受外尘妄想永息是名非世论此是我法非汝有也今言自觉略其大意令觉自心耳其通达之言即摄论意通达唯是意言分别无有实法即为入唯识方便不取外相即入唯心即复此心下引起信论成真如实观故彼论云心若驰散即当摄来令住正念其正念者当知唯心无外境界释曰此即唯心识观次云即复此心亦无自相念念不可得释曰此即真如实观妄想不生亦楞伽经已如前引便入法性结成上义)上约心乖体非不即又不入者妄想体虚无可入故(上约心乖等者通难重释谓有难言如净名等一切皆如文字性离即是解脱下经亦云一切法皆如诸佛境亦然三毒四倒皆亦清净如何言说不入法性今通有二一约修人心不入理非约法体不即法性二约所观亦无可入故下文云如来深境界其量等虚空一切众生入而实无所入)。

　　能缘所缘力种种法出生速灭不暂停念念悉如是。

　　六一偈通结亦近结次前二偈能缘所缘即见相也又观一切法唯是意言未能除遣此境亦为能所也以此为方便得入唯心种种法出生者此相见二分由无始数习有种种法相似生谓能缘心生则种种境生所缘境起则种种心起起法必灭安得暂停(六有一偈通结五假令离能所亦可近结前二偈者能所相显初明前偈又观一切下明结后偈以意言观纵成如实亦有能所云未除遣加行偈云现前立少物谓是唯识性以有所得故非实住唯识故但为方便得通达位方入唯心此相见二分等者即唯识意而言似者显其无真但似二相若执有实便成遍计起法必灭下释下半然蹑上半起上既心境相藉则皆从缘生生法必灭一向绝故刹那不住故云安得暂停)若了相无相生无有生名了种种则了唯心若了无性心境两亡则住无分别自觉智境不动法界名入法性(若了相下正显偈意上顺释偈文明二取之失今令了之则令离二取是经之意是则反释经文而顺经意则了唯心成唯心识观若了无性下成真如实观心境两亡则住无分别如上所引通达位偈云若时于所缘智都无所得尔时住唯识离二取相故自觉智境即楞伽意不动法界即大般若意文殊室利分云系缘法界一念法界不动法界知真法界不应动摇谓若言我入法界已动法界能所两亡入相斯寂故不动法界是入法性)故末后偈结上诸观令亡观相也(故末后下总出此偈意通明结前)佛如是化应如是知幻人化幻皆无化化也(佛如是化下总显答意)。

　　大方广佛华严经疏钞会本第十三之七

　　音释

　　诘

　　(欺吉切)。

　　暂

　　(昨滥切不久也)。

　　燸

　　(乃菅切)。

　　遄

　　(纯圆切歠平声)。

　　大方广佛华严经疏钞会本第十三之八　途九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时文殊师利菩萨问宝首菩萨言。

　　第三业果甚深问中亦二初标能所问人以事中显理是可贵故问宝首也。

　　佛子一切众生等有四大无我无我所。

　　二佛子一切下正显问端中三初举法按定谓诸众生身但四大假名四大无主身亦无我安有我所彼此同许以为按定(四大无主等者即净名第二云四大合故假名为身四大无主身亦无我又此病起皆由着我是故于我不应生着今取彼文以释今经)。

　　云何而有受苦受乐端正丑陋内好外好少受多受或受现报或受后报。

　　二云何下正设疑难能造能受是谓为我所造所受即是我所以无我故无能造受谁令苦乐无我所故无所造受(能造能受者我在因中即为能造业为所造我在果中即为能受报为所受此中且顺我我所言故净名云无我无造无受者若僧伽师能造但是𡨋性我是受者而非造者若卫世师我为能造亦为能受)何以现见而有苦等十事五对一苦乐者约粗相说三涂为苦人天为乐二就苦中各有妍媸三于其乐中有内身外境四通于苦乐受中若时若事皆有多少此上皆约生报前生作故五现作现受名现报隔一生去受名为后报。

　　然法界中无美无恶。

　　三然法界下结难谓二无我理即真法界中定无善恶未知苦乐从何而生此问所以也为无我故无我所耶为有所受亦有我耶此致疑也以圣言量及正理量违于现量如何可通结成难也(此问所以者此中取前缘起甚深三重问意以释今文)第二答意云达体业亡迷真业起报因业起何须我耶业报揽缘虚无自体故无我所(业报揽缘下上以业遣我此下以缘遣于我所)由法无我非断灭故业果不亡斯乃正理圣教所明不违现事(由法无我下上明二我事空止下明不坏业果之知空自无碍二谛双存是正理量圣教所明即圣言量故净名云说法不有亦不无以因缘故诸法生无我无造无受者善恶之业亦不亡中论云难空而不断虽有而不常罪福亦不失是名佛所说言不违现事者即是现量以现见苦乐等报举体即空不坏事也)法若定有不可造受便违正理(法若定有下反以释成故中论云若无空义者一切则不成)。

　　时宝首菩萨以颂答曰。

　　随其所行业如是果报生作者无所有诸佛之所说。

　　在文分二初一法说余九喻况今初上半约俗谛缘生即业报相属答前现见次句胜义即空印其按定此二不二故不相违无所有言该上业果则亦无我所后句是圣教量智论第二云有业亦有果无作业果者此第一甚深是诸佛所说(无所有者案文但云作者无所有以偈文窄故实乃作者所作皆无所有)。

　　譬如净明镜随其所对质现像各不同业性亦如是。

　　下九喻显通相而明喻于业果从缘无性不坏事相别彰喻意喻各不同初三颂喻业报无性不坏虚相次一偈喻无造受者三一偈喻性一相殊后四喻体无来处初中初偈双喻业果皆真心现虽无实体而相不同次偈喻能生因缘相虚后偈喻所生业果无实。

　　今初若法相宗唯以本识为镜今依法性宗亦以如来藏性而为明镜(亦以藏性为镜者初辨定镜体言亦以者非拣本识识亦喻镜故楞伽云譬如明镜现众色像现识处现亦复如是但法相宗不用如来藏为镜今双用一义故致亦言言如来藏为镜者起信论释本觉内体相合明中云复次觉体相者有四种大义与虚空等犹如净镜云何为四一者如实空镜远离一切心境界相无法可现非觉照义故二者因熏习镜谓如实不空一切世间境界悉于中现不出不入不失不坏常住一心以一切法即真实性又一切染法所不能染智体不动其足无漏熏众生故三者法出离镜谓不空法出烦恼碍智碍离和合相淳净明故四者缘熏习镜谓依法出离故遍照众生之心令修善根随念示现故释曰四镜之名者一空镜谓离一切外物之体二不空镜谓体不无能现万像故三净镜谓已磨治离尘垢故四受用镜置之高台须者受用四中前二自性净后二离垢净又初二就因隐时说后二就果显时说又前二约空不空为二后二约体用为二又前二体后二相故云觉体相者今约众生即前二镜合而用之以第二为能现以第一显本净故后之二镜既在果位约佛为镜故于福田甚深中用)然有二义一随境界质现业缘影故合云业性亦如是二随业缘质现果影像故前偈云随其所行业如是果报生二文影略共显业果似有无体(然有二义下第二显喻相喻有三事一镜二本质三影像以喻就法镜则无二质影各二谓一是因影境界为质故合云业性二是果影业缘为质故法说云果报生也净名云是身如影从业缘现是故结云二文影略下引中论重化之义正显因果俱从缘空)合云业者谓善恶等三性者通性及相谓此业体以无性之法而为其性不失业果之相而为其性(合云业者下第三出业体等取无记及等不动各成三类言不失业果者上是理性此即事性如大热性等)由无性故能成业果由不坏相方显真空故中论云虽空亦不断虽有而不常业果亦不失是名佛所说不失业果方显中道又如镜现秽像非直不污镜净亦乃由此显镜喻净如来藏现生死业果亦然非直不损真性平等亦乃由此知如来藏自性恒净也此有四位一能现位复有二义一由真净故现染二由真净故不为污二所现位亦有二义一由相虚故不能污二由虚故虚相现三相对位亦有二义一由分明现染方显性净二由性本恒净令染妄现四真净虚染镕融一味无碍圆融思之此约染净门以但有所现即为染故(由无性故下第二显义于中有二先显中道即融上理事二性交彻无碍以成中道又如镜现秽像下第二约染净初略明上及此假俱证由不坏相方显真空此假亦中道义此有四位下广释亦二先正显染净然但知以镜喻如来藏影喻生死业果则法喻昭然一由真净故能现者即四镜中第二镜义由真净故不为污即第一镜义亦前即不染而染二即染而不染又前即能随缘二即体不变然二皆是能现之德如玉之性虽染不污若第三相对方显正在泥中染而不染二所现二义者一依他无性义二无性缘成义三相对二义者一即真如随缘能成万法方是真如二即真如不变方能现染若变性净不能现染若不现染无随缘德四真净等者以如来藏举体成生死如来藏外无生死故生死即空是如来藏离生死外无如来藏如波与水一味无差此约染净下结成上义谓真如现他时设有净分亦名为染如镜现像不拣净秽皆非镜体故唯能现得名为净所现皆染)更约喻中以一异门释谓一镜是定一门二所现染净妍媸等殊是定异门染净虽虚不能相摄故是异也镜现染处不异现净故是一也三像不异镜是非异义镜外无像故镜不异像是非一义正现像时去像亦失镜故上二即非一非异门四像虽即镜而不坏像镜虽即像而不碍镜是亦一亦异门也(更约喻中下二约一异门释言镜是定一者谓如来藏唯一味故所现定异者生死缘差故染净虽虚下通难释成先通异难谓有问言染净皆虚岂非一耶此约喻难生死涅槃二俱虚寂岂非一耶此约法难故此释云不相摄故此通法喻如所现像男不摄女故生死不能摄涅槃以相就性故说生死及与涅槃二俱空寂一际无差以性就相有染有净以有诤故说于生死以无诤故说于涅槃有烦恼时非无烦恼故就虚相而说异耳欲令一者要如来藏而以统之是第三义镜现染处下二通一难谓有问言镜中既能现染现净岂非异耶如来藏能成生死能成涅槃岂非异耶故今答云现染净处无异体故生死涅槃一性现故三像不异镜者谓像本是异镜本是一今像同镜故非异也故次释云镜外无像故同镜一异相便无生死本异如来藏本一今生死即如来藏故生死非异以如来藏外无生死镜不异像者镜本是一像本非一今镜同像故非一也正现像时去像亦失镜者释成上义谓去像失镜明镜同像言同像者同像非一非约镜与像一也如来藏性本来是一生死非一今如来藏全体为生死故同生死之万差正成生死时若去生死即无如来藏此明如来藏同生死之差非约与生死一故是非一义也四亦一亦异门者但约不坏性相则一异历然四门一揆则一异无碍染净相融方为事事无碍之镜像也)。

　　亦如田种子各各不相知自然能出生业性亦如是。

　　二田种生芽喻能生者田喻业缘也种子喻于识种因也此二相待无性故不相知由不相知方能生于后有苦芽故云自然能出生也亦本识为田名言为种(田喻业缘者即六地经云业为田识为种无明所覆爱水为润见纲增长我慢溉灌生名色芽谓若不造业识不成种如谷不入田终不生故亦本识为田者上约因缘合辨故以业为田今约本识含于种子能起现行故以本识为田若初地中亦云于三界田中复生苦芽则约当果生处亦得名田显义无方也成不相知类前可解)。

　　又如巧幻师在彼四衢道示现众色相业性亦如是。

　　三幻师现幻喻喻所生者若幻色喻报则幻师喻业若幻色喻业则幻师喻业因以业亦缘生同报无体而幻相不亡故中论内以化复现化喻业果俱空若幻唯喻报业则不空四衢以喻四识住造业处故(幻师现幻者所生通因果若幻色喻报下别释先明果为所生后若幻色喻业下辨业为所生业亦缘生者如受五戒为人业必假戒师言教三业之具方成业故业亦缘生故中论下义引论文证业果俱空彼论偈云譬如幻化人复作幻化人如初幻化人是则名为业幻化人所作则名为业果既业果皆幻故知并空若幻喻报下反成上义四衢喻四识住者瑜伽八十四云谓色受想行此之四蕴是识蕴所住)。

　　如机关木人能出种种声彼无我非我业性亦如是。

　　二机关出声喻无造受者机关缘造体虚无人喻业从缘故无造者从机出声尤更非实喻报因业起安有受人夫无我者因对我无既无有我何有非我着无我者亦是倒故。

　　亦如众鸟类从[穀-(一/禾)+(夕*ㄗ)]而得出音声各不同业性亦如是。

　　三出[穀-(一/禾)+(夕*ㄗ)]音别喻性一相殊者如鸟在[穀-(一/禾)+(夕*ㄗ)]含声未吐喻业同一性出[穀-(一/禾)+(夕*ㄗ)]声别犹感报无差然鸡子之中终无凤响业虽无性善恶[宴-女+六]熏(如鸟在壳者壳为鸟卵为母所附者含声未吐者𢈔信云团团竹上禽白五裹黄金里有思晨鸟含声未吐音借其言用)。

　　譬如胎脏中诸根悉成就体相无来处业性亦如是。

　　四有四偈喻体无来处皆从缘来即无来故然亦不同初一喻因含于果故无来处。

　　又如在地狱种种诸苦事彼悉无所从业性亦如是。

　　次偈果酬于因故无所从此二喻内异熟业果也。

　　譬如转轮王成就胜七宝来处不可得业性亦如是。

　　次偈转轮王七宝喻外增上业果也(轮王七宝者非在身内故言无来处者轮王登位从空忽来言七宝者一轮宝大如一由旬或云四俱卢舍三轮各灭一俱卢舍二珠宝其状八楞大如人䏶三象宝即金胁山八千象中之最下者四马宝即帝释既中者五兵宝即是夜叉六主藏臣宝即是地神七女宝上者帝释赐下者人间或乾闼婆女轮即北方天王令四夜叉持之归则在门之上一由旬住帝释所赐若依此说若有才处多是约教有殊故小乘中说轮王殁后[(冰-水+〡)*ㄆ]在铁围山间又有相似七宝谓一剑宝二皮宝三殿宝四床宝五林宝六衣宝七履宝如智论及萨遮尼干经第三说)。

　　又如诸世界大火所烧然此火无来处业性亦如是。

　　后偈喻无漏业果无漏智火焚荡有漏智因漏发故亦无来业果寂然方依幻住。

　　尔时文殊师利菩萨问德首菩萨言。

　　第四说法甚深亦可名应现甚深问及答中通三业故以说法化胜故从此立名先问中初总标告问德首者显佛德故。

　　佛子如来所悟唯是一法。

　　二正显问端中三初举法按定谓佛证一味法界彼此共许。

　　云何乃说无量诸法现无量刹化无量众演无量音示无量身知无量心现无量神通普能震动无量世界示现无量殊胜庄严显示无边种种境界。

　　一云何下正设疑难谓证悟既一说现乃多为一耶多耶(究定一耶下若二重问意此上亦直问所以)偏取互妨(二云偏取互妨者是第二带疑问由滞一多二途不知何据)并立相违就法即体用相违约佛是证教相违(三云并立相违者即第三成难问也证一乖于说多说多违于证一)下辨十种相违前九是别后一总结。

　　而法性中此差别相皆不可得。

　　三而法性下释成前难谓非唯佛悟于一我观法界亦不有多能证所证既并不殊以何因缘而现多种将无如来乖法界耶(能证所证等者能证即前案定所证即释成中法性)答有二意一云所证虽一随机现多多在物情佛常无念二者所悟一法即无碍法界即事之理全在多中所现乃即理之事全居一内以即多之一是所悟即一之多是所说既无障碍何有相违(二者所悟等者上之一意以法就机许其有一有多出多所以是答直耳问意也此下唯就法体常一常多遣其第二怀疑及第三难上疑意云为是一耶为是多耶今云亦一亦多上第三难云并立相违今云相即故不相违又不坏相故有一多)岂唯不违亦由得一方能广现由多现故方令悟一(岂唯不违下重成第三答难之意尚能相成岂相违耶)。

　　时德首菩萨以颂答曰。

　　佛子所问义甚深难可了智者能知此常乐佛功德。

　　偈中分二初一叹问利益上半叹深但言一理深而非甚今即多是一故曰甚深即一之多尤更难了不可但以一多知故下半知益知此甚深方知爱乐。

　　后九喻答皆三句喻况下句法合喻中皆上二句即体之用二三两句即用之寂又初二句以一成多次句不碍常一故不相违然此九喻别答九种无量总显境界无量(然此九喻等下上总显偈意此下别释偈文古但直释今将配问总答境界古下之九事皆佛分齐之境故境界为总句故)。

　　譬如地性一众生各别住地无一异念诸佛法如是。

　　初地一持多喻答现无量刹依住胜劣地无异故。

　　亦如火性一能烧一切物火焰无分别诸佛法如是。

　　二火一烧多答化无量众物从火化不择薪故。

　　亦如大海一波涛千万异水无种种殊诸佛法如是。

　　三海一波异答说无量法义海波涛无穷尽故。

　　亦如风性一能吹一切物风无一异念诸佛法如是。

　　四风一吹异答震无量界随物轻重动有异故。

　　亦如大云雷普雨一切地雨滴无差别诸佛法如是。

　　五云雷普雨答无量音圆音普震法雨无差故。

　　亦如地界一能生种种芽非地有殊异诸佛法如是。

　　六地一芽异答无量庄严芽茎华实为藻饰故。

　　如日无云曀普照于十方光明无异性诸佛法如是。

　　七廓日普照答知无量心无私普照穷皂白故。

　　亦如空中月世间靡不见非月往其处诸佛法如是。

　　八净月遍见答无量神通不往而至随器现故。

　　譬如大梵王应现满三千其身无别异诸佛法如是。

　　九梵王普应答现无量身不分而遍弥法界故(不分而遍等者即出现品意彼身业中云譬如梵王住自宫普现三千诸梵处一切天人成得见实不分身向于彼诸佛现身亦如是一切十方无不遍其身无数不可称亦不分身不分别略引一文余可例取故将颂文别对前问文理分明)。

　　尔时文殊师利菩萨问目首菩萨言。

　　第五福田甚深问中初标告以福田是照导引生又施为诸度之前导故问目首也。

　　佛子如来福田等一无异。

　　二显问端分三初举法按定佛为生福之田名为福田田德无二名为等一此理共许。

　　云何而见众生布施果报不同所谓种种色种种形种种家种种根种种财种种主种种眷属种种官位种种功德种种智慧。

　　云何下正显疑难谓田既是一植福应齐施报有差由何而起前等此异即缘果相违别显十事文并可知。

　　而佛于彼其心平等无异思惟。

　　三释成前难云田虽齐等心有高下容可有殊既心无异思报云何异。

　　答有数意一约众生由器有大小心有轻重故得报有差非如来咎(一约众生等者然俱舍等说由主财田异故施果差别前难约田今答约财主然第一意正约主异含于财异谓多财重心少财轻心等故然器约观解浅深心之轻重复通深浅)二约佛遍称差别之机方称平等即一之多差不乖等即多之一等不碍差由心平等无私方能随现多果终令解脱一味曾何异哉(约佛可知)。

　　时目首菩萨以颂答曰。

　　譬如大地一随种各生芽于彼无怨亲佛福田亦然。

　　十颂举十喻喻上诸义初一总喻印成后九别显所以前中初句等是缘等彼此共许次句异乃因异答别之由次句无异思惟诚如所见下句总合。

　　又如水一味因器有差别佛福田亦然众生心故异。

　　后九别中皆上半喻下半合一水喻器有大小方圆任器故。

　　亦如巧幻师能令众欢喜佛福田如是令众生敬悦。

　　二幻喻体外方便贵且悦心(体外方便者无而假设如无三说三等)。

　　如有才智王能令大众喜佛福田如是令众悉安乐。

　　三王喻体内方便终得实乐上二喻佛巧称物机(体内方便者即佛权智鉴事差别即体上大用为体内方便)。

　　譬如净明镜随色而现像佛福田如是随心获众报。

　　四镜喻约众生谓随妍媸而影殊心高下而报别与前镜喻因缘不同余义无异后五皆约佛明(与前镜喻者前业果中喻如来藏约其自心故是因也今将喻佛是喻缘故起信论云真如内熏为因善友外熏为缘约四镜中即后二镜已出缠故正取缘熏习镜义兼法出离镜以法出离是缘熏习镜之体故义如前引余义无别者亦有一异染净等义则以佛为净以生为染自他相望而论一异谓心佛众生三无差别)。

　　如阿揭陁药能疗一切毒佛福田如是灭诸烦恼患。

　　五药喻即多之一具百味故普去一切烦恼毒故(普去一切者阿伽陀此云普去故)。

　　亦如日出时照耀于世间佛福田如是灭除诸黑暗。

　　六日喻即一之多无幽不烛大小之闇并除。

　　亦如净满月普照于大地佛福田亦然一切处平等。

　　七月光普照喻佛平等拂上诸迹虽随机现要且无私。

　　譬如毗蓝风普震于大地佛福田如是动三有众生。

　　八大风普震喻遍动群机。

　　譬如大火起能烧一切物佛福田如是烧一切有为。

　　九大火普烧喻终归寂灭又此五喻喻灭惑智二障至平等智地普动诸有皆证无为前四即善巧随机此五则终令造极岂不等耶(又此五喻下覆蹑重释于中有二先正释五偈阿伽陀喻喻灭惑障日破闇喻喻灭智障月光普照喻喻至平等智地平等智地即法华意故彼经云究竟至于一切智地风喻普动诸有火喻皆证无为至于智地即是菩提是灭智障果证无为是证涅槃是灭惑障果二因无碍二果亦融普动诸有者即所化生普令众生灭二障之病证菩提涅槃之果是此意也前四已下总彰答意)。

　　尔时文殊师利菩萨问勤首菩萨言。

　　第六正教甚深问中初标问人以破懈怠故问勤首。

　　佛子佛教是一。

　　二正显问端中四初佛教是一者举法按定一有二义一谓断烦恼集证出离灭此义不殊彼此共许二谓多人同见所见不异。

　　众生得见云何不即悉断一切诸烦恼缚而得出离。

　　二众生下正设疑难难亦有二一对初义见教之后何以久而不脱故云云何不即断惑出离(一对初义者谓约一人竖论教能断惑亦见即合断惑何以久而不断)二对后义多人同见何以有脱不脱故言云何不悉断惑而出(二对后义约多人横说同见断惑之教何以一断一不断耶悉者俱合断故)。

　　然其色蕴受蕴想蕴行蕴识蕴欲界色界无色界无明贪爱无有差别。

　　三然其下释成前难正释后义多人苦集皆不殊故五蕴是正三界通依此苦果也痴爱发润为集因也兼显初义前后苦集亦不殊故。

　　是则佛教于诸众生或有利益或无利益。

　　四是则下结成相违出者有益不出无益佛教是一其义安在。

　　○答意云修有勤惰障有深浅机有生熟缘有具阙智有明昧功有厚薄故成有迟速答初难也修与不修故见同益答后难也上之别义不出勤惰二门故(修有勤惰等者先答初意总有六对略收下喻勤惰是总意障有浅深是樵湿喻机有生熟亦是上喻及钻火喻未热数息是机生故缘有具阙即阙缘求火下三喻功有厚薄即毛滴下三喻修与不修下对后难意虽多人同见不修不益修则有益)。

　　时勤首菩萨以颂答曰。

　　佛子善谛听我今如实答或有速解脱或有难出离。

　　十颂分二初一开章许说谓上半许称实而说下半开二章门。

　　若欲求除灭无量诸过恶当于佛法中勇猛常精进。

　　余九别释初一释速解脱后八释难出离今初上半牒疑下半为释勤则通䇿万行离身心相故能速出然有五相一有势力由被甲精进故谓于佛法中发大誓愿二勇捍谓于广大法中无怯劣精进故三坚猛由寒热蚊䖟等所不能动精进故四常不舍善轭由于无下劣无喜足精进故五精进由加行精进故由斯五相发勤精进速证通慧灭障解脱下八以喻释难出障总相翻前皆名懈怠(然有五相等者即瑜伽论八十五说彼云又有五相𤼵勤精进速证通慧谓有势力者由被甲精进故有精进者由加行精进故有勇捍者由广大法中无怯劣精进故有坚猛者由寒热蚊䖟等所不能动精进故有不舍善轭者由于无下劣无喜足精进故今但次不同耳)。

　　譬如微少火樵湿速令灭于佛教法中懈怠者亦然。

　　一火微樵湿喻喻善根生及三障重暂闻教才少修行而业惑内侵令所闻速失所行速废故成懈怠难出离也。

　　如钻燧求火未出而数息火势随止灭懈怠者亦然。

　　二钻火数息喻喻修有懈退然此下喻多通三慧以辨懈怠此喻约闻即听习数息明解不生约思即决择数息真智不生约修即定慧数息圣道不生圣道如火能烧惑薪暖顶已前皆名未热已热而息火尚不生未热数息虽经年劫终无得理故遗教对此明小水长流则能穿石(圣道如火者二约修消经即俱舍论文谓圣道如火能烧惑薪道火前相故名为燸燸顶已前者谓七方便中前三方便即五停心观别相念观总相念观也以燸法为热故燸顶忍世第一法此四方便为四善根是加行位然大小乘释小有不同大乘之义至初地广释言已热而息者谓燸必至涅槃顶终不断善忍不堕恶趣第一入离生至于燸位犹尚断善故云已热而息未入见道为火向不生未热数息即三方便更加懈怠何由造证故遗教等者即是彼经八大人觉中释精进相经云汝等比丘若勤精进则事无难者是故汝等当勤精进譬如小水常流即能穿石若行者之心数数懈废譬如钻火未热而息虽欲得火火难可得是名精进释曰彼以钻火数息以况懈怠小水长流以比精进故云对此名小水长流)禅宗六祖共传斯喻愿诸学者铭心书绅(禅宗六祖下三结劝初引内教结劝自达磨教可即用此喻展转相承但云六者后分南北多纷竞故愿诸学者引外典结劝言铭心者犹如刻铭长记不灭言书绅者即论语第十七子张问行子曰言忠信行笃敬虽蛮貊之邦行矣言不忠信行不笃敬虽州里行乎哉立则见其参于前也在与则见其𠋣于衡也夫然后行子张书诸绅注曰绅大带也)若直就修行以释当以智慧钻注于一境以方便绳善巧回转心智无住四仪无间则圣道可生瞥尔起心暂时亡照皆名息也(若直就下四示不息相以智慧钻注于一境等者心一境性名之为定一境之言通于事理故遗教经云制之一处无事不办下经云禅定持心常一缘等如了法无生名为般若无生即境此理一境了即智慧无住住故名注一境则能入理言方便绳者带空涉有照事照理喻之以绳有动用故善巧回转者若了无生而入理者或观生法求生不得或忘能了入无念门或起大悲方能入理如是种种若事若理名巧回转言心智无住者亦通事理且约理者若以心知如是心住境若以智了心是智住心若内若外皆名为住若住无住亦名为住故经云若心有住则为非住应无所住而生其心谓生无所住心则非有无住可生不生于心则无住心生即此契理亦名方便故大品云以无所得而为方便若不住事理生死涅槃则事理无碍之方便也四仪无间者设尔有断亦须知断若不断时亦知无断常无念知则无间矣瞥然起心即失止也又违北宗暂时忘照即失观也亦违南宗寂照双流即无斯过)。

　　如人持日珠不以物承影火终不可得懈怠者亦然。

　　三阙缘求火喻物者艾等也教诠圣道等彼火珠要持向智日以行承之则圣道火生空持文字不能决择心行乖越道何由生。

　　譬如赫日照孩稚闭其目怪言何不睹懈怠者亦然。

　　四闭目求见喻智微识劣喻彼孩稚约闻慧者虽对明师不肯咨决约思修者虽对教日心眼不开贵圣道之不生何其惑矣。

　　如人无手足欲以芒草箭遍射破大地懈怠者亦然。

　　五阙缘心广喻喻愚人无净信手以持定弓复无戒足以拒惑地以劣闻慧箭欲遍射破业惑厚地空欲难遂。

　　如以一毛端而取大海水欲令尽干竭懈怠者亦然。

　　六毛滴大海喻谓以少闻思欲测法海妄生希欲懈怠尤深。

　　又如劫火起欲以少水灭于佛教法中懈怠者亦然。

　　七少水灭火喻劫火遍炽喻触境惑增少分三慧安能都灭。

　　如有见虚空端居不摇动而言普腾蹑懈怠者亦然。

　　八不动遍空喻喻虽知性空智未游履而言遍证亦增上慢人也。

　　尔时文殊师利菩萨问法首菩萨言。

　　第七正行甚深问法首者以行法故。

　　佛子如佛所说若有众生受持正法悉能除断一切烦恼。

　　二显问端中三初出圣教受谓心领义理持谓忆而不忘。

　　何故复有受持正法而不断者随贪瞋痴随慢随覆随忿随恨随嫉随悭随诳随谄势力所转无有离心。

　　二何故下申其所疑佛言能断今有不断即教行相违先标相违随贪已下出所不断势力已下结成不断谓有持法非唯不灭旧惑亦乃随解新增十一种惑势力所转前四根本后七随惑皆言随者杂集第七说诸烦恼皆随烦恼有随烦恼而非烦恼由此即显根本烦恼亦得名随随他生故通释贪等如九地中今约依法新起者说即贪求名利瞋所不解迷其自行恃法自高覆藏己短论难生忿结恨拟酬疾彼胜己悭自所知不解言解废法逐情(杂集第七等者解妨既分根本随惑何皆名随故为此通故彼论云随烦恼者谓所有诸烦恼皆是随烦恼有随烦恼非是烦恼释曰非烦恼者所谓忿等但随大惑名随烦恼而非根本名非烦恼而贪嗔痴名随烦恼者心法由此随烦恼故随恼于心令不离染令不解脱令不断障故名随烦恼如世尊说汝等长夜为贪嗔痴随所恼乱心恒染污释曰论意云一切烦恼根本随惑随逐众生令心心所随顺染污故皆名随是以䟽云随他生故他即众生由惑随生故生随惑正是经意谓诸行人心随贪等通释贪者指广在余然九地中释其别相若随名释如唯识第六云云何为贪于有有具染着为性能障无贪生苦为业谓由爱力取蕴生故释曰有谓后有三有异熟之果有具谓彼惑业中有及器世间论云云何为嗔于苦苦具增恚为性能障无嗔不安隐行所依为业谓嗔必令身心热恼起诸恶业不善性故释曰苦谓三苦苦具谓一切有漏无漏但能生苦者谓邪见等谤无漏故亦能生苦论云云何为痴于诸理事迷暗为性能障无痴一切杂染所依为业谓由无明起疑邪定贪等烦恼随烦恼业能招后生杂染法故释曰独头无明多迷谛理相应无明亦迷事相谓于谛等生犹豫故论云云何为慢恃己于他高举为性能障不慢生苦为业谓若有慢于彼有德心不护下由此生死轮转无穷受诸苦故然根本有六疑及恶见此中不说者以解教人多无于疑及恶见故后七随惑中然唯识随惑总有二十颂云随烦恼谓忿恨覆恼嫉悭诳谄与害憍无惭及无愧掉举与昏沉不信并懈怠放逸及失念散乱不正知此二十中有其三品谓初忿等十各别起故名为小随烦恼无惭等二遍不善故名为中随烦恼掉举等八遍染心故名大随烦恼今唯小随为成十故但举其七略无恼害及憍三事亦憍属慢摄恼害嗔收故而言覆者谓于自作罪恐失利誉隐藏为性能障不覆悔恼为业谓覆罪者后必悔恼不安隐故忿谓依对现前不饶益境愤𤼵为性能障不忿执取为业谓怀忿者多𤼵暴恶身表业故恨谓由忿为先怀恶不舍结怨为性能障不恨热恼为业谓结恨者不能含忍恒热恼故嫉谓徇自名利不耐他荣妒忌为性能障不嫉忧戚为业谓嫉妒者闻见他荣深怀忧感不安隐故悭谓耽着财法不能惠舍秘吝为性能障不悭鄙畜为业谓悭吝者心多鄙涩畜积财法不能舍故诳谓为获利誉矫现有德诡诈为性能障不诳邪命为业谓矫诳者心怀异谋多现不实邪命事故谄谓为网冒他故矫设异仪险曲为性能障不谄教诲为业谓谄曲者或网冒他曲顺时宜矫设方便为取他意或藏已失不任师友正教诲故然谄诳并以贪痴一分为体悭唯贪一分嫉恨忿三以嗔一分覆以贪痴一分为体恐失利誉是贪不惧当苦是痴余可例知)。

　　能受持法何故复于心行之内起诸烦恼。

　　三能受持下结成难也佛言受法能断烦恼今受还起其故何耶答意云法是法药要在服行服与不服有断不断非医咎也故十行品云如说能行如行能说智论云能行说为正不行何所说若说不能行不名为智者故如说行方得佛法不以口言而可清净(法是法药等者净名云应病与药令得服行服与不服等者即遗教经八大人觉后云汝等比丘于诸功德常当一心舍诸放逸如离怨贼大悲世尊所说利益皆已究竟汝等但当勤而行之若于山间若空泽中若在𣗳下闲处静室念所受法勿令忘失常当自勉精进修之无为空死后致有悔我如良医知病说药服与不服非医咎也又如善导导人善道闻之不行非导过也此皆劝行智论云能行说为正等者即第六论文故如说修行等者即第三地经)。

　　时法首菩萨以颂答曰。

　　佛子善谛听所问如实义非但以多闻能入如来法。

　　十颂分二初一劝赞略说初句劝听远离贡高轻慢怯弱三种杂染方名善听求悟解故专一趣心聆音属耳扫涤其心摄一切心方名谛听次句赞问显行称理故名如实下半略说(远离贡高等者即瑜伽论三十八云听法由六种相远离贡高杂染由四种相远离轻慢杂染由一相远离怯弱杂染言六相者一应时听二殷重听三恭敬听四不为损害五不为随顺六不求过失言四相者一恭敬正法二恭敬说人三不轻正法四不轻说人言一相者不自轻蔑具上诸义方名善听求悟解者论云由五相故无散乱心一求悟解心二专一趣心三聆音嘱耳四扫涤其心五摄一切心䟽文具足具此五心得名审谛)言非但者要兼修行独用多闻不能证入故下诸偈皆云于法不修行多闻亦如是此名不行之失非毁多闻若无多闻行无依故是以不行为失如调达善星行之为得如阿难身子故自利利他之行并须明达誓穷法海为种智因但应善义勿着言说(言非但等下此下牒经广释一句显一章大意此明不行等下以人多言此章毁于多闻令人守愚不习教理故为此拣初正拣非毁多闻但责闻而不行不令行而不闻次若无多闻者返立无闻无解依何而行后是以不行为失下三结成上义多闻不行调达等是是经所诃多闻而行身子等是经所不贵善星是佛之子调达是佛之弟并解十二部经不依修行生身陷入阿鼻地狱阿难身子多闻行故亲得授记故自利下结要多闻但应下通伏难谓有难言一切经论皆说无言商主天子经云无有不毁语言而得道者涅槃二十六云若知如来常不说法是名具足多闻者又涅槃二十六云宁愿少闻多解义理不愿多闻于义不了故为此通涅槃但令解义不毁多闻商主等经但令莫着岂当不许众生闻教)婆沙四十二云多闻能知法多闻能离罪多闻舍无义多闻得涅槃净名云多闻增智慧以为自觉音下经推度生之方便乃至不离善巧多闻(婆沙四十二下第二引证总引二论三经先引一论二经证须多闻净名即第二答普现色身菩萨之偈下经即第三地经前文已引)上单显闻涅槃四事为近因缘即双美闻行故智论云多闻广智美言语巧说诸法转人心行法心正无所依如大云雷霔洪雨如是教理无量无边恐繁且止(上单显闻下二双引闻行先引涅槃即第二十五高贵德王菩萨品第七功德云善男子菩萨摩诃萨修大涅槃微妙经典作是思惟何法能为大般涅槃而作近因菩萨即知有四种法为大涅槃而作近因若言勤修一切苦行是大涅槃近因缘者是义不然所以者何若离四法得涅槃者无有是处何等为四一者亲近善友二者专心听法三者系念思惟四者如法修行善男子譬如有人身遇众病若冷若热虚劳下疟众邪鬼毒到良医所良医即为随病说药是人至心善受医教随教合药如法服之服已病愈身得安乐有病之人喻诸菩萨大良医者喻善知识良医所说喻方等经善受医教喻善思惟方等经义随教合药喻如法修行三十七助道之法病除愈者喻灭烦恼得安乐者喻得涅槃常乐我净故云涅槃四事双美闻行故智论者然彼论第六总有四偈此第一偈次偈云多闻辩慧巧言语美说诸法转人心自不如法行不正譬如云雷而不雨博学多闻有智慧讷口拙言无巧便不能显𤼵法宝藏譬如有云无雷雨不广学问无智慧不能说法无好行是弊法师无惭愧譬如不云无雷雨此上以行为雨以辩为雷以闻智为云合是以辨为雷初偈总具故今引之次一阙行次偈阙辨行后偈三俱阙故云弊法师恐繁且止者即智论次前云有智无多闻是不知实相譬如暗夜中有目无所见多闻无智慧亦不知实相譬如大明中有灯而无目多闻利智慧是所说应受无闻无智慧是名人中牛及余诸经其文甚广)。

　　如人水所漂惧溺而渴死于法不修行多闻亦如是。

　　九颂喻明皆上半喻况下半法合初惧溺渴死喻喻贪随文义失谓义门波涛漂荡其心虑溺溺他无暇修行自绝慧命故名渴死。

　　如人设美膳自饿而不食于法不修行多闻亦如是。

　　二设食自饿喻喻随说废思失说法施人多求名利不思法味损减法身。

　　如人善方药自疾不能救于法不修行多闻亦如是。

　　三医不自救喻喻善知对治而不自治。

　　如人数他宝自无半钱分于法不修行多闻亦如是。

　　四贫数他宝喻喻说佛菩萨功德不能求诸身心故无分也。

　　如有生王宫而受馁与寒于法不修行多闻亦如是。

　　五王子饥寒喻谓王子违王法教于内起过故受饥寒学人亦尔生在法王教法宫中行违佛教起恶惑业故无惭愧忍辱之衣宁餐法喜禅悦之味故饥寒也。

　　如聋奏音乐悦彼不自闻于法不修行多闻亦如是。

　　六聋乐悦彼喻喻不解自说失谓夫真说闻者必忘说闻逐语而说为自不闻。

　　如盲缋众像示彼不自见于法不修行多闻亦如是。

　　七盲昼示彼喻喻不见自义失。

　　譬如海船师而于海中死于法不修行多闻亦如是。

　　八船师溺海喻谓将导众人游佛法海𠋣自所解不慎身行为法所沦。

　　如在四衢道广说众好事内自无实德不行亦如是。

　　九巧言无德喻谓亦说修行或谈己德内无实德但有虚言独此一偈三句是喻合文但云不行亦如是弥显不毁多闻又此九偈亦可别对随贪等义如理应思(又此九偈者一溺水喻随贪爱水故二喻随悭不自食故三喻随嫉是内病故四喻随谄数他德故五喻随嗔及忿违王之法受饥寒故六喻随覆若掩耳偷铃欲人不闻故七喻随痴盲无见故八喻随慢恃己惯故九喻随诳无德说德故)。

　　大方广佛华严经䟽钞会本第十三之八

　　音释

　　㲉

　　(苦角切鸟𡖉也)。

　　曀

　　(于计切阴翳也)。

　　懈怠

　　(懈古隘切懒也怠徒耐切惰也)。

　　钻燧

　　(钻祖官切燧徐醉切钻燧谓钻木取火也)。

　　孩稚

　　(孩户来切始生小儿也稚直利切㓜小也)。

　　蹑

　　(尼辄切蹈也)。

　　数

　　(所举切计也)。

　　馁

　　(奴罪切饥也)。

　　缋

　　(胡对切画也)。

　　镕

　　(以中切销也)。

　　溉

　　(居大切浇也)。

　　壳

　　(乞约切皮甲也)。

　　厩

　　(居又切马舍)。

　　轭

　　(乙革切)。

　　貊

　　(莫白切北方国豸种)。

　　大方广佛华严经疏钞会本第十三之九　途十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时文殊师利菩萨问智首菩萨言。

　　第八助道甚深问智首者以显智为正道之体统其助故。

　　佛子于佛法中智为上首。

　　二正显问端中三初举法按定谓断惑证理导行得果唯是大智彼此同许(谓断惑等者谓以智慧剑杀烦恼贼故无分别智方证如故言导行者智论云五度如盲人般若为有目故能明见夷途开导万行御心中道至一切智城故余行得智皆成彼岸般若究竟成菩提果)。

　　如来何故或为众生赞叹布施或赞持戒或赞堪忍或赞精进或赞禅定或赞智慧或复赞叹慈悲喜舍。

　　二如来下正设疑难谓既智为上首应唯赞智那亦赞余此是正助相违难。

　　而终无有唯以一法而得出离成阿耨多罗三藐三菩提者。

　　三而终下结成前难前难云智为上首已应不合赞余况非以一法成佛固当不合偏赞(结成前难者此下亦有三重问意初言前难云智为上首及今非唯一法成佛不合偏赞今有偏赞其故何耶此直问所以也)为要假多为唯用智为随一行皆得佛耶(二为要假多下带疑问也)若随一得成亦违智为上首进退皆妨(三若随一得成者结成相违难也)下答意中印其初后释其中间谓智为上首诚如所言智如明王众之御故大品云般若如目五度如盲故印后义云终无唯以一法实如来叹三世诸佛皆具说故以余万行资于智故释其中间别赞乃有多意谓随心令喜故随时生善故所治蔽殊故入门不同故众生不能尽受故下当属文又智论云般若必具一切行是故赞一即是赞余赞余即是赞智(释其中间下释中间总有五意前四即四随后一统摄今初随心令喜即下随乐亦世界悉檀二随时生善即下随宜亦为人悉檀三所治蔽殊故即下随治亦名对治悉檀四入门不同即下随义亦名第一义悉檀悉檀此云义宗即智论中意诸佛说法不离此四故又智论下即第五意般若统摄诸行今赞一般若即是赞余余是般若中余故但赞余已赞般若)。

　　时智首菩萨以颂答曰。

　　佛子甚希有能知众生心如仁所问义谛听我今说。

　　十颂分二初一叹问许说。

　　过去未来世现在诸导师无有说一法而得于道者。

　　余九正答所难略分为二先二颂开二章门后七双释二章今初初偈标众行成果章谓正助相假必万行齐修故诸佛同说言无有说一者必具说也。

　　佛知众生心性分各不同随其所应受如是而说法。

　　后偈标随机别赞章文具禅经四随谓初句即随乐也将护彼意称悦其心故性不同者即随宜也附先世习令易受行习以成性故分不同者即随治也观病轻重设药多少谓贪分多者教不净等随其所应度者即随义也道机时熟闻即悟故(称悦其心者谓前人乐行布施即劝布施乐行持戒即劝持戒等随顺世界顺意乐故附先世习者心未必乐但夙世曾作劝则易成如昔曾坐禅今劝坐禅则易得定乐约现欲宜约有根亦犹锻金之子宜令数息等随治可知随义谓随以何法得入第一义故有人因禅悟道有人因慧悟道六度万行皆为入理之门户故)。

　　悭者为赞施毁禁者赞戒多瞋为赞忍好懈赞精进乱意赞禅定愚痴赞智慧不仁赞慈愍怒害赞大悲忧戚为赞喜曲心赞叹舍。

　　下别释中二初三释随器别赞章后四释众行成果章前中二初两偈半别释随治后两句结前生后今初然六度成其行四等旷其心四等多约利他六度多明自利六度如初会四等如下说然并通四随略举一治耳涅槃云悭者之前不赞布施者即随乐意也(然并通四随者会经文也摽章具四释但有一者盖是略耳故引涅槃以证有四之义谓如一布施有乐施者劝之即随乐也昔曾修行能生度善即随宜也因施见理解财如梦心事俱舍即随义也涅槃云悭者等即三十四经迦叶菩萨品佛告迦叶我于余经中说五种众生不应还为说五种法为不信者不赞正信为毁禁者不赞持戒为悭贪者不赞布施为懈怠者不赞多闻为愚痴者不赞智慧何以故智者若为是五种人说是五事当知说者不得名为具足知诸根力不得名为怜愍众生何以故是五种人闻是事已生不信心恶心嗔心以是因缘于无量劫受苦果报今䟽引之以成今文应具四义言是随乐者彼不乐故亦是不宜赞故)。

　　如是次第修渐具诸佛法。

　　二结前生后中上句结前下句生后。

　　后四偈释众行成果中各上半喻下半合然有二意一仍前渐具之义便得释成智为上首二正明所用不同故须兼具然摄论第九明立六度通有三意一为除惑故二为生起佛法故三为成熟众生故前段具初意此段通具三谓二二合者对治别故先基后室等即渐具故皆为利他即成熟故(一仍前等者即前如是次第修渐具诸佛法由仍此言显智得为上首二正明等者行本防护与乐别故故须兼具前意释印初义此意释印后义然摄论下引论成经通于前后)。

　　如先立基堵而后造宫室施戒亦复然菩萨众行本。

　　文中初偈二度为治不发行因故合云行本谓着财不发施着家不发戒故基堵有二义一基即是堵即施为进善之首戒为防恶之初并称基也二堵为环墙即檀为万行首基也戒防未非堵也宫室者解脱。

　　譬如建城郭为护诸人众忍进亦如是防护诸菩萨。

　　次偈二度已发修行心为治退弱心因故谓不能忍生死苦事长时修助善品有疲怠故今忍城防外恼之敌进郭长内行之众通说则此二皆能防外养内(通说则此二皆能防外养内者谛察法理养内德也进防懈怠众魔不入防外敌也)。

　　譬如大力王率土咸戴仰定慧亦如是菩萨所依赖。

　　次偈二度治坏失心因故谓散乱坏静虑邪智坏正解故今菩萨定静惑乱慧鉴万法动寂自在故菩萨依之以发通慧赖之以证理果其由有力之王澄清四海明鉴万机故率土戴恩天下仰则(澄清四海喻上定也明鉴万机喻上慧也戴恩仰则喻依赖也)。

　　亦如转轮王能与一切乐四等亦如是与诸菩萨乐。

　　后一偈四等为因自他安乐招果无尽故(招果无尽如慈一定得十五果三地当明)。

　　尔时文殊师利菩萨问贤首菩萨言。

　　第九一道甚深亦名一乘问中标问贤首者至道柔顺故又贤犹直善佛佛皆同一直道故。

　　佛子诸佛世尊唯以一道而得出离。

　　二正显问端中三初标宗按定谓佛佛所乘同观心性万行齐修自始至终更无异径故云一道此理共许(同观心性者即正道之一是唯一之一法性不并真故万行齐修者义兼正助千佛同辙今古不易之一道也则明流类相同为一非一二三四数之一也)。

　　云何今见一切佛土所有众事种种不同。

　　二云何下正设疑难先总后别前中谓因道既一果应不别云何现见佛刹等殊为果异故因非一耶为因一故无异果耶若双存者即因果相违(谓因道既一等者䟽中有二先释文初释总句亦有三重问意一直问所以故云云何现见二为果故下带疑三若双存下辨相违)。

　　所谓世界众生界说法调伏寿量光明神通众会教仪法住各有差别。

　　下别辨十事(所谓下经文在文易见今当略示异相)一界有染净等殊(一染净等者略有十义等字等于余九二大小三所依四形状五体性六庄严七清净八佛出九劫住十劫转变此即世界成就品十门中八不取起具因缘以将因同难果异故不等无差别门今难差别门也为欲满十故加染净及与大小大小即分量故亦形状开出染净即对清净开出通余八门如娑婆为染安乐为净等小如娑婆一三千界大如法华富楼那国如一恒河沙三千界量等下之九门多如世界成就品)二居人善恶等异(二居人者等取或唯地上或唯地前或通此二或三乘一乘等也)三诸乘等别广略等殊(三诸乘等别或有国土说一乘或二或三或四五如是乃至无有量或广略者如释迦如来广制戒学迦叶即略乃至有佛梦中说法)四或三学调伏或强软折伏(四或三学调摄即用前乘教等调摄众生或戒调练或定以柔伏或慧以摄御言强软者即胜鬘意已如上引净名亦云此土众生刚强难化故佛为说刚强之语以调伏之言是地狱是畜生是饿鬼是愚人行是身邪行是身邪行报等譬如象马𢤱戾不调加诸楚毒乃至彻骨然后调伏)五寿有修短(五或寿有修短者如佛名经第七说梵声佛寿十亿岁月面佛寿一日一夜智度论说须扇多佛朝见暮寂阿弥陀佛寿命无量无边阿僧祇劫释迦寿命不满百年等)六光明或色相不同或常放具阙或照有远近(六光明或色相不同者如十定品或见如来放黄金色光或见如来放白银色光等言或常放具阙者释迦则具谓常光一寻放眉间光照万八千等若普明佛常放光明无别常光故)七随染净土居人异故现通亦殊(七随染净等者谓随见胜劣多少不同故如普现如来国土其中众生皆悉成就自然神足等则佛为彼现必异此方)八众会异者此有三种一多少二会数三凡圣大小(一多少者或菩萨多声闻少或反此或俱多俱少故世界成就品明佛出云或化多众生或调伏少众生等佛名经说弥留胜玉佛初会声闻八十亿百千那由他等斯即多也二会数者如佛名经第七云弥留胜王佛四会说法华胜佛一会说法声德佛三会说法放焰佛十会说法或一经多会说如华严般若或一会说多经如无量义法华弥勒世尊龙华三会七佛说法会数不同三凡圣大小或集声闻等或唯菩萨或三乘同会等)九教仪者如此土以音声为教香积以众香教化等(九教仪如教体中而言等者有二一瞪视等二化仪前后或先小后大先大后小或显密不同顿渐等异并如教摄中说)十法住者有久近故各有差别者通上十位(十法住久近者如法华说华光佛正法住世三十二小劫像法住世亦三十二小劫若光明佛正像各二十小劫山海慧自在通王佛寿无量千万亿阿僧祇劫正法住世亦倍寿命像法住世复倍正法则正法二无量千万亿阿僧祗劫像法亦尔)然若约一佛十事各不同者德首已明今问诸佛十事互望不同耳(然若约一佛下二拣滥也恐人误谓一佛一门西有多果故为此拣明此是多佛同修一因何以见果种种差别一佛证一而果异者如前已明谓文殊问德首云如来所悟唯是一法云何乃说无量诸法现无量刹化无量众等故云德首已明)。

　　无有不具一切佛法而成阿耨多罗三藐三菩提者。

　　第三无有下结成前难谓若诸佛于因行法有具不具可有刹等不同今皆同具刹等那别同具即是一道。

　　第二答中意云非唯因同果德亦同而见异者随机感耳非佛自位而有差别何者诸佛因果具同异故谓同满行海是同因也将此同因随所调伏种种回向应机之果是异因也由此异因感差别果由上同因同感真应身土等果(第二答中下䟽文有二先略叙答意印其因同释其果异异自在物同是佛同何者诸佛下二广征释于中有二初征文殊向以因同难于果异今明果亦有同何以不知因亦有异故互为不说故云俱有同异是则以佛就机因果俱异废机说佛因果俱同然果同因异相隐因同果异相显故文殊以显难其所隐使物齐明成乎一道谓同满行海下二释有四初通释四义一同满行海者二利行也二将此同因下辨异因相亦用上来二利行也然法相宗自受用身及受用土自利行成若他受用变化身土利他行招然则利他亦能随机而取异果诸佛皆尔亦得言同若法性宗二利皆成同因异因利他不圆安得真报自利不足岂能利他故随二行并成自果俱能利他但随所宜化类差别故取异果)是则约佛即同能随异约机同处而见异以生就佛虽异而常同以佛就生虽同而见异以佛望佛能异之必同其犹锦窠常同常异(是则约佛下第二结成同异上直指因果同异之相今此融通会释然有五句此句唯约佛既将同因回成异因故即同果能为异果二约机者唯约生说心自异故三以生就佛者犹如四心同观一境一境不差成本同义四以佛就生者如虽一境令四心见殊成能异义五以佛望佛者佛佛皆能随机见异即是同义结云犹如锦窠常同常异者融上五句不离同异无碍)瑜伽三十八诸佛平等唯除四法一寿量二名号三族姓四身相意明随机故除此四事余皆等也(瑜伽三十八下三引证同异除意明随机故一句是䟽释论余皆论文)就果同中自性身土一向体同自受用者平等无二相似名同余二身土亦相似名同而随机见异故成唯识云自性身土一切如来同所证故体无差别自受用身及所依土虽一切佛各变不同而皆无边不相障碍余二身土随诸如来所化有情有共不共所化共者同处同时诸佛各变为身为土形状相似不相障碍展转相杂为增上缘令所化生自识变现谓于一土有一佛身为现神通说法饶益于不共者唯一佛变诸有情类属佛异故(故成唯识下引证即第十论于中四种身土分之为三初释自性身土既同所证明是体同如一室之空二自受用如千灯光同照室内三余二身土即他受用及变化者正证于前亦相似名同而随机见异有共不共者共为异故名共非是同义不共随化别故上二皆异然共不共亦相似名同今其各见共不共差即随机见异所化共者下第二释也于中三初释共义佛各变者如今释迦化身若一类众生昔与隔閦弥陀药师宝集皆悉有缘应受其化所化之者身不可分在贤劫时阎浮之处则阿閦如来化一佛身为释迦文阿弥陀佛亦化一身为释迦文药师琉璃光亦化一身为释迦文宝集如来亦化一身为释迦文同在迦毗菩提树下一时成佛令诸众生但谓是一释迦文佛如五盏灯同照一物共发一影实有多光各发一影而相杂故谓之为一如其一人属于五佛如上所明若百千人同属五佛亦如是见五佛为一于不共者二释不共设见十方百千化佛亦是一佛化现诸身耳诸有情类者第三双结释成就上来共不共义上来皆是论文唯属佛异故一句是义引彼论具云诸有情类无始时来种性法尔更相系属或多属一或一属多故所化生有共不共不尔多佛久住世间各事劬劳实为无益一佛能益一切生故释曰不尔已下即彼论文弹余师义然应更有或多属多或一属一文无者略又彼论云无始时来种性法尔今虽取彼共不共义但约结缘不必法尔然摄论中有三师义一云共一一皆度一切等故二云不共以类本来相属别故如慈氏释迦同事底沙佛佛见释迦所化先熟为之入定令其七日忘下一足一偈赞佛超于弥勒九劫先成岂非别耶三云有共不共若一向共何用多佛若一向不共不应历事多佛愿度一切不应以己所化众生付嘱后佛今唯识论即第三正义略弹共家不弹不共)。

　　时贤首菩萨以颂答曰。

　　文殊法常尔法王唯一法一切无碍人一道出生死一切诸佛身唯是一法身一心一智慧力无畏亦然。

　　偈中义理多含故文势非一且分为二初二偈印其立宗明真身无二余偈答其疑难辨应有异同今初初句总印先标文殊者警其听受法常尔者明因果无异法尔常䂓余显一相略明四一初句法一以法常故诸佛亦常次句人一次句因一后偈果一略举其五一者身一此有二义谓若约所证法界为身则体同为一若兼能证无𦊱碍智为身即相似名一下既别明心智则正当初意然体同义异二心一八识心王俱不可知故三智慧一四智三智二智一智皆无别故四十力一五无畏一此五亦略摄诸德(略明四一者上以因一难于果异今此且明因果一相然体同义异者通妨恐有难云既取初义体同为一则一佛证时一切皆证若约出现实如所难佛见众生皆以证竟今约现事故为此通以体就能有证未证千灯一室所照同空以灯就空空体无二以空就灯有照未照随灯各取各属本灯佛义亦尔八识心王等者以非佛无心但深妙玄奥难知相耳故出现品云如来心意识俱不可得但以智无量故知如来心既云知如来心则非无心矣彼有十相一一皆云是为如来心第一相等诸菩萨摩诃萨应如是知今取佛佛之心皆不可知故名一耳)。

　　如本趣菩提所有回向心得如是刹土众会及说法。

　　二答疑难中分二初二偈总明随机见异于中前偈约佛后偈约机前中即随本异因为物回向各得差别故云如是如是即差别之义也略举十中三事耳即随所化众生而取佛土(即随本等者如众生宜以直心土化菩萨即将直心因取直心土等即随诸众生应以何国起菩萨根而取佛土等故云得如是佛土谓染净等土相不一故)。

　　一切诸佛刹庄严悉圆满随众生行异如是见不同。

　　后偈约机者约佛则刹等皆圆约机随行见别如直心为行则见不谄之国故众生之类是菩萨佛土。

　　佛刹与佛身众会及言说如是诸佛法众生莫能见。

　　余六偈展转释疑分四初一偈有疑云若皆圆满何以不见答意云众生不见岂得云无然有三义一约他受用则地前凡小众生不见二约自受用则等觉众生亦皆不见若约即应同真权教菩萨不见(答意云众生不见者即同净名经云尔时舍利弗承佛威神作是念若菩萨心净则佛土净者我世尊本行菩萨道时意岂不净而是佛土不净若是佛知其意即告舍利弗日月岂不净耶而盲者不见对曰不也世尊是盲者过非日月咎舍利弗众生罪故不见如来佛国严净非如来咎舍利弗我此土净而汝不见即其义也)。

　　其心已清净诸愿皆具足如是明达人于此乃能睹。

　　次偈有疑云若皆不见何以知有释云有见者故亦有三义初则净意乐地已去由愿自在力故见他受用二净无尘习普贤愿满方见自受用三圆解之人则名心净即应见真意在初后义兼中间(亦有三义初则净意乐地者此中三义对前三义由初他受用身地前不见此辨登地则见下二例知)。

　　随众生心乐及以业果力如是见差别此佛威神故。

　　三有一偈疑云若应由物见何名佛土释云佛威神故则知生佛共成既揽同成异亦称体成益(既揽同成异等者既是如来将其同因以取异果故令圆机即应见真故云称体成益)。

　　佛刹无分别无憎无有爱但随众生心如是见有殊。

　　四有三偈释疑云上云众生不见净刹又云佛神力令异为刹体处别佛有分别耶故释云刹实同处佛亦无心物自见异耳于中初半显实云刹无分别佛无憎爱分别即差别义故𣈆经云佛刹无异相如来无憎爱若顺今经亦可此二通佛及刹次半偈明异自在物(若顺今经者上取𣈆经意无分别是无差别故但属刹无憎爱约心故但属佛今直案文佛具无分别无憎爱以无分别智心平等故刹亦无分别无憎爱以境但无心即无分别何有憎爱是则佛字两用佛无分别佛刹无分别等)。

　　以是于世界所见各差别非一切如来大仙之过咎。

　　次半偈明正见刹异次半偈彰非佛咎(次半偈等者此明见异之因因心及业故下半正明见异)。

　　一切诸世界所应受化者常见人中雄诸佛法如是。

　　次三句释佛无憎爱有感便现非佛有爱无感不见非佛有憎末后一句总结一切诸佛法皆如是随机隐显真体常存亦通结一段。

　　尔时诸菩萨谓文殊师利菩萨言。

　　第十佛境界甚深十信观圆便造佛境于中亦先问后答问中分二初标能所问人大众同问者摄别归总故总别无碍六相圆融问文殊者佛境甚深除般若妙德无能达故始信终智皆托佛境故无按定结难者表尊敬故若人若法难致诘故(十信观圆等者此明来意亦辨在后之义始信终智等者文殊主二法门一主信故善财初见便𤼵信心二主智故善财后见便见普贤始入之信亦信佛境能度之智亦证佛境故文殊说)。

　　佛子我等所解各自说已唯愿仁者以妙辩才演畅如来所有境界。

　　二佛子我等下正申请问又分为二初结前标后如赞妙辩者敬上首故。

　　何等是佛境界何等是佛境界因何等是佛境界度何等是佛境界入何等是佛境界智何等是佛境界法何等是佛境界说何等是佛境界知何等是佛境界证何等是佛境界现何等是佛境界广。

　　二何等下别显问端句有十一初总余别初境界有二一分齐境界谓从十地因后果位之法是佛所有二所缘境界谓佛所知之境并非余测总为佛境二请问佛境以何为因三请佛境度生仪式四应机普入世间五能知之智六所知之法七圆音起说八明知体相九内证平等十显现何法十一量之大小并非因位作用所及亦非下位能知故云佛境若约能知能度等即是分齐约所知等名曰所缘能所双融异即非异言思道断是佛境也(并非因位等者结也此结分齐境亦非下位所知者通结二境)。

　　时文殊师利菩萨以颂答曰。

　　答中十颂次第而答唯广一义独在于初与总合辨欲显分量遍于总故即深而广故。

　　如来深境界其量等虚空一切众生入而实无所入。

　　初句总标体深次句分量广大故佛地论引经释云诸佛境界唯除虚空无能为喻次句释上广后句释上深然有三义一约一切众生即如来藏更何所入翻迷之悟故云证入二约理非即非异故云入无所入三约心境心冥真境故说为入若有所入境智未亡岂得称入实无所入方名真入即广之深本超言念即深之广安测其涯(然有三义者五释第四句而实无所入言仍取第三句释之故皆有证入之言此三别者初一以理对悟说二以理对事说谓生是事与理非即故有入言与理非异故无所入三正约心境契合说谓正冥境时不作入解故即广之深下总结一偈意)。

　　如来深境界所有胜妙因亿劫常宣说亦复不能尽。

　　二答因问谓此因无限略示三义一殊胜以行超绝无等等故二微妙以证理深玄尽法源故三广大以多劫说少亦不尽故(一殊胜等者三义并在偈中)。

　　随其心智慧诱进咸令益如是度众生诸佛之境界。

　　三答度问谓随其心器意乐不同随其智力解悟差别诱引进修令各获益以遍法界委悉无谬差别难知故云佛境。

　　世间诸国土一切皆随入智身无有色非彼所能见。

　　四答入问谓世间即是众生世间国土即器世间一切者遍法界故入有二义一以智身潜入密益众生故二以色身现入显益众生智身难知文中偏显。

　　诸佛智自在三世无所碍如是慧境界平等如虚空。

　　五答智问上半权智横无不知故云自在竖达三际故无所碍下半实智故云慧境平等如空无若干也虚空之言亦兼喻上无𦊱碍也权实无碍方为佛境(无若干者即净名第三其无碍慧无若干也)。

　　法界众生界究竟无差别一切悉了知此是如来境。

　　六答法问法界是理生界是事揽理成事理彻事表故云无别是故事则不待坏而恒真理则不待隐而恒俗非直广大无限亦乃甚深无际究尽了知故称佛境(答法问䟽有二释前释但融二境后释境智双融前中揽理成事者是依理成事门理彻事表者是真理即事门但用此二即显无别此影略明耳亦应云理依事显即事能显理门事彻理源即事法即理门是故事则不待坏者成上二句此成前句以事全揽理非色灭空色性自空故下句成下理彻事表故不待隐而恒俗也非直广大下结谓生生称真则一一广大理非事外是谓甚深又理遍于生故云广大即生即理故曰甚深此则结归初总偈中深广义也)又法界是所证生界是所化了知是能证能化究寻其本亦无差别是难知之佛境也(又法界下第二释融境智也则究竟无差别有其两向向上融二界通向下融能所了故云究寻其本亦无差别即能所契合同法界也)。

　　一切世界中所有诸音声佛智皆随了亦无有分别。

　　七答说问一切言音随性随相皆悉了知未曾起念故无分别以一切差别言音即是如来法轮声摄故以斯答说音声实相即法轮故(以一切下通妨谓有问云上问说法今答智了岂得同耶故今答云所了之声是佛法轮声摄故随其类音为说法故出现品云音声实相即法轮故贤首品亦云能令三界所有声闻者皆是如来音故上䟽云随性随相皆悉了知了相差别随宜之用了性体融一摄一切)。

　　非识所能识亦非心境界其性本清净开示诸群生。

　　八答知即心体(知即心体者此句摽示上智即对所证之法明能证之智今直语灵知真心异乎木石者通能所证也)了别即非真知故非识所识(了别下双会南北宗禅以通经意此句即遣南宗病也谓识以了别为义了见心性亦非真知净名云依智不依识谓分别名识无分别名智今有了别之识故非真知真知唯无念方见)瞥起亦非真知故非心境界(瞥起亦非者此释第二句遣北宗之病北宗以不起心为玄妙故以集起名心起心看心是即妄想故非真知是以真知必忘心遗照言思道断故胜天王般若问云云何菩萨修学甚深般若通达法界佛告胜天王言大王即是如实世尊云何如实大王即不变异世尊云何不变异大王所谓如如世尊云何如如大王此可智知非言能说离相无相远离思量过觉观境是谓菩萨修行甚深般若了达甚深法界释曰但以无念心称此而知即同佛知见经云如实即无念是用无念心见闻觉知一切事法心常寂静即如来藏)心体离念即非有念可无故云性本清净(心体离念者双会二宗释第三句以北宗宗于离念南宗破云离念则有念可离无念则本自无之离念如拂镜无念如本净今为会之起信既云心体离念亦本自离非有念可离亦同无念可无即性净也非看竟方净若无看之看亦犹无念念者则念真如)众生等有或翳不知故佛开示皆令悟入(众生等有下释第四句即用法华开示悟入佛知见意谓开除惑障显示真理令悟体空证入心体也大意然矣此有多释已如前引今更略举禅门释之北宗云智用是知慧用是见见心不起名智智能知五根不动名慧慧能见是佛知见心不动是开开者开方便门色不动是示示者示真实相悟即妄念不生入即万境常寂南宗云众生佛智妄隔不见但得无念即本来自性寂静为开寂静体上自有本智以本智能见本来自性寂静名示既得指示即见本性佛与众生本来无异为悟悟后于一切有为无为有佛无佛常见本性自知妄想无性自觉圣智故是菩萨前圣所知转相传授即是入义上二各是一理前之略释是䟽本意余如别说)即体之用故问之以知即用之体故答以性净知之一字众妙之门若能虚己而会便契佛境(即体之用下会违谓前问问知今答性净都无知言何以会通故为此会故水南知识云即体之用名知即用之体为寂如即灯之时即是光即光之时即是灯灯为体光为用无二而二也知之一字众妙之门亦是水南之言若能虚已下劝修即可以神会矣难以事求也能如是会非唯空识而已于我有分也)。

　　非业非烦恼无物无住处无照无所行平等行世间。

　　九答证问即证大涅槃三德圆也非业系故解脱也非烦恼者转烦恼即菩提是般若也无物者虚相尽故法身显也(非业系下释相于中有三初经中七字示三德体)无住处者成上法身无所在也无照者成上般若能证相寂也无所行者成上解脱无业行之用也(二无住处下八字拂三德相三以第四句辩三德功能)由无用故用弥法界由无照故无所不知由无在故无所不在故结句云平等行世间也(由无用下释第四句合上体相不二故功用普同也)是谓三德秘藏佛之境也(是谓三德下结三德广义已见玄中下出现品复重解释此但撮略对文耳)。

　　一切众生心普在三世中如来于一念一切悉明达。

　　十答现分上半所现初句横尽十方次句竖穷三际下半能现并于如来圆镜智中无念顿现故出现品云菩萨普现诸心行即斯义也。

　　上来辨十甚深即问答竟。

　　尔时此娑婆世界中一切众生所有法差别业差别世间差别身差别根差别受生差别持戒果差别犯戒果差别国土果差别以佛神力悉皆明现。

　　自下第二现事结通于中二先现事后结通今初因何而现上来十首法光开晓众生身心故佛力暂现示相而答令其自验而欣厌故(因何而现下䟽文有三初来意可知二所现有十下释文)所现有十第一法即所行之法谓三学等殊二业谓正行漏无漏等三集因苦果四身类不同五根机差别六四生非一七持戒则人天胜劣八犯戒则三涂重轻九国土则依处染净十说法则近报净居聪明利智速具佛法此经文阙𣈆本具之(七持戒者如第二地中说法者皆智论文论第十三引育王经云育王常供养众僧有一比丘口内馨香育王怀疑试而验之方知本有问其所因比丘答云迦叶佛时说法之果复闻说法果唯尔耶答此是华报问云果报云何因说偈云大名闻端正得乐及恭敬威光如日月为一切所爱辩才有大名能尽一切结苦灭得涅槃如是名为十)又此亦可配十甚深以是示相答故一法首正教甚深二宝首业果三勤首懈怠难出四财首观内身等五德首佛法一味随根异说等六觉首往善恶趣七智首六度顺行通为持戒之果八目首佛田平等但犯戒布施得果差别九贤首随心世界有差别等十𣈆经既有说法即是说佛境界法也(又此亦可者重会前文不为此释则现事无由理必合耳但文影略故致亦可之言)。

　　如是东方百千亿那由他无数无量无边无等不可数不可称不可思不可量不可说尽法界虚空界一切世界中所有众生法差别乃至国土果差别悉以佛神力故分明显现。

　　第二如是下结通广遍于中二初结东方。

　　南西北方四维上下亦复如是。

　　后南西下类余九方亦现十事以此处说法则现事通于十方余处说法亦应类此总为一法界大会思之问明品辨信中解竟。

　　大方广佛华严经䟽钞会本第十三之九

　　音释

　　𢤱戾

　　(𢤱力董切音陇戾力霁切音例𢤱戾不调也)。

　　瞪

　　(除庚切直视貌)。

　　窠

　　(苦禾切)。

　　谄

　　(丑剡切谀也)。

　　瞥

　　(匹蔑切过目暂见也)。
乾隆藏第 130 册 No. 1557 大方广佛华严经疏钞会本(第1卷-第17卷)


　　大方广佛华严经䟽钞会本第十四之一　灭一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　净行品第十一

　　释此一品五门分别初来意者夫欲阶妙位必资胜行有解无行虚费多闻故前品明解此品辨行又前明入理观行今辨随事所行又前行此愿并义次第故次来也(来意有三初通对前后辨来谓欲成妙位是后十住故前品明解即是对前二又前明入理下此及第三俱是对前二即以行对行但理事不同三即以愿对行则二品全别故前品具解行二义此品具行愿二义)次释名者梵云具折啰此云所行波利此云皆也遍也戍轮律提云清净也谓三业随事缘历名为所行巧愿防非离过成德名为清净又悲智双运名为所行行越凡小故称清净以二乘无漏不能兼利非真净故得斯意者举足下足尽文殊心见闻觉知皆普贤行文殊心故心无浊乱是曰清净普贤行故是佛往修诸佛菩萨同所行也所行即净持业释也(文殊心下覆成上二然即贤首品初生起之意寻文可知)三宗趣者以随事巧愿防心不散增长菩萨悲智大行为宗成就普贤实德为趣。

　　四解妨者问文中但辨一百余愿何有行耶答文中辨行略有数重谓就所历事中始自出家终于卧觉皆是行也触境不迷善达事理智行也以愿导智不滞自利大悲行也上二不二悲智无碍行也遇违顺境心不驰散止行也智不沉没观行也即止观双运行也又对于事境善了邪正当愿众生皆假观也知身空寂心无染着空观也见如实理中观也或先空后中或先假后空或一或二或一念顿具斯为妙达三谛观之行也又所造成行皆施众生不起二乘之心安忍强软两境或增善品心不异缘妙达性空善巧回转皆愿利物同趣菩提二乘天魔所不能动善知药病决断无差即十度齐修之行也又皆愿利生皆成佛德见恶必令其断见善必令其具即四弘誓愿之行也故智首总标诸德以求其因文殊令善用心顿获众果但言惟愿岂不惑哉(答文中下初列六中前三谷有三义如初事理三者一事行二理行二事理无碍行以愿导智下第二对中含于三行一大悲行二触境不迷善达事理是一行三双达事理为事理无碍行遇违顺下三对悲行总为智行故一智二悲三悲智双运又对于事下四中有五别明空假中为三四三观次第为一行五三观一心为一行并文处可知三观如前后说)复有问言夫妙行者统唯无念今见善见恶愿离愿成疲役身心岂当为道答若斯见者离念求于无念尚未得于真无念也况念无念之无碍耶又无念但是行之一也岂成一念顿圆如上所明也行学之者愿善留心。

　　尔时智首菩萨问文殊师利菩萨言。

　　第五释文中二先智首问举德征因后文殊答标德显因今初亦先标问答之人后陈所疑之问今初此二菩萨为显圆修历事巧愿必智为导故事近旨远唯圆行故文殊则般若观空智首则沤和涉事涉事不迷于理故虽愿而无取观空不遗于事故虽空而不证是为权实双游假兹问答(沤和涉事者梵语俱舍罗此云方便善巧即肇公宗本论文论云沤和般若者大慈之称也诸法实相谓之般若能不形证沤和功也适化众生谓之沤和不染尘累般若力也然则般若之门观空沤和之门涉有涉有未始迷虚故常处有而不染不猒有而观空故观空而不证是为一念之力权慧具矣一念之力权慧具矣好思历然可解)二陈所问中有二十云何总十一段段各十句成一百一十种德第一段明三业离过成德二得堪传法器三成就众慧四具道因缘五于法善巧六修涅槃因七满菩萨行八得十力智九十王敬护十能为饶益十一超胜尊贵意业此十一中若就相显二四与六此三唯因八及十一此二唯果余通因果或摄为四对因果初二十句问福因福果先因后果次二十句问慧因慧果先果后因三二十句问巧解因观行果四有五段问修行因成德果初一为因余四为果或分为二初十云何问净行体是问因义后十云何问行所成是问果义以善修七觉等亦是净行之能故皆言云何得者为修何行而得之耶初十望后故说为因望历缘巧愿成净行体即是于果未是圆果而是分果故上总云举果征因(以善修七觉下解妨谓有问云其初意中二四与六此三明因如何今十皆得名果故为此通以约相显望菩提涅槃此三为因是初十成故得称果皆言下释云何得言从初十望后下重通复难问初十既因何以前科云智首举德征因答意可知则智首总问因果之德文殊总举历缘巧愿则皆成矣)。

　　佛子菩萨云何得无过失身语意业云何得不害身语意业云何得不可毁身语意业云何得不可坏身语意业云何得不退转身语意业云何得不可动身语意业云何得殊胜身语意业云何得清净身语意业云何得无染身语意业云何得智为先导身语意业。

　　今分为二初之一段总问其果后十别明今初十句得此十种三业成下十果由无过三业故超胜尊贵由不恚害故常为饶益由无余惑不可讥毁故十王敬护由恶缘不可坏得佛十力由修行不退转满菩萨行由远离诸相如如不动成涅槃因由德行殊胜故于法善巧由体清净如虚空故成具道缘由涉境无染故德堪传法器由智先导故成就众慧(总问其果䟽文分三初依总别科释则十一段皆是所成之果兼含料拣中第三意初十为能成下十为所成从后倒牒十果案次释文谓第一无过失三业得第十一超胜尊贵果第二不害三业得第十能为饶益果三成第九四成第八五成第七六成第六七成第五八成第四九成第二十成第三唯后二前却耳亦可如次犹涉境无染故成众慧智为先导成就法器其中加字已当释文如云无恚害以恚释害以涉境释于无染约体释于清净等细寻历然)又由后十能成就此十以十三业永无失等唯佛不共分分无失亦通于因又此十句初一总显无过次八别显无过后一总出其因若以智慧为先导身语意业常无失故又于中八前二离过后六成德(又由后十下二先果后因释以初十句为果后之十段百句为因故云永无失等唯佛不共永无失等者等下九句不害业等言不共者即十八不共法谓一身业无误失二无卒暴音三无种种想四无不定心五无忘失念六无不择舍七欲无退八念无退九精进无退十定无减十一智慧无减十二解脱无减十三身业智为先导随智而转十四语业智为先导随智而转十五意业智为先导随智而转十六知过去无著无碍十七知未来无著无碍十八知现在无著无碍广如别章今以十句通摄十八谓初二即初三一由三业无过害故次二即次三由有念定慧故不可毁坏故三皆云无五六即七八九七即定慧解脱三种无减故称殊胜八九即后三三世无著无碍故云清净无染十即十三十四十五智为先导随智而转故䟽云永无失等唯佛不共今约分分故为后因)又后九中不随于瞋故不害不随于慢故不可毁不随恶见故不坏败不随于疑故不退动恒修胜行不随于贪故清净无染不随于痴故智为先导所作称真如是等业云何而得(三当句对惑释以破六根本惑成斯十句疑摄二句贪摄于二余四各一故六摄九)。

　　云何得生处具足种族具足家具足色具足相具足念具足慧具足行具足无畏具足觉悟具足。

　　后十段别明中初一异熟果次四士用果次二离系果次一增上果后二等流果今初即修道之器以菩萨起修行时要具此十方成二利之行(初一异熟果者俱舍显相颂云异熟无记法有情有记生等流似自因离系由慧尽若因彼力生是果名士用除前有为法有为增上果释曰初二句异熟果相但是无覆无记不通非情从善恶感名有记生次句等流果相似于同类遍行自因次句离系果相由慧尽者慧即择也尽即灭也谓此择灭离系所显故将择灭释离系果次二句士用果相若法因彼势力所生如因下地加行心力上地有漏无漏定生及因清净静虑心力生得变化无记心等离系名为不生士用为因道力证得亦得士用果名后二句增上果相有为法生余法不障是增上果故唯有为除前已生有为之法谓果望因或俱或后必无前果后因故云除也除此前外余诸有为为之增上果论云增上之果问士用增上二果何殊答士用果名唯对作者增上果称通对所余如匠所成对能成匠俱得士用增上果名对余非匠唯增上果非匠不造故非士用瑜伽三十八云习不善故乐住不善等为等流果或似先业后果随转释曰此有二义释于等流后义果似于因即俱舍意如杀生因等得短寿果前义即于后果之上行因似因如前世杀生今亦好杀等瑜伽又云以道灭惑名离系果四人工等事由此成办稼穑财利等果为士用果若眼识等是眼根等增上果身分不坏是命根增上果二十二根各起自增上果当知一切名增上果余例可知然上所引俱舍即是根品彼论以六种因成斯五果非今所要)瑜伽具释一常生中国有佛法处二种族尊贵非下贱等三生信向三宝修善之家非外道等家四形色端严非丑陋等五具丈天相诸根不缺六正念不忘亦宿念现前七慧悟高明善解世法八柔和调善离过修行九志力坚强故无怯弱十性自开觉不染世法(瑜伽第六回向初当广释之即有八种异熟今开成十句今生处具足总明义常财位果二即种族果三亦财位四即大色果五人种性果非不男等六信言果意由念具故七名誉果八义当寿命离过修行无天逝故九大力果十亦大力智力觉悟故)又无畏者依智度论菩萨有四种无畏一总持无畏于法记持不惧忘失二知根无畏知根受法不惧差失三决疑无畏随问能答不惧不堪四答难无畏有难皆通不惧疑滞今并皆得故云具足(无畏下随难重释)又此十事若约法者生在佛家是生处具足等思之又具足者唯佛一人云云(又此十事下约法生在佛家者菩提心家故等于余句谓二种族即具佛种性谓自性住性习所成等三明家即真如为家亦四家故四家如七地四明见佛性如见色故涅槃云佛性有二一色二非色如来所见为色故五相谓有悲智等为菩萨相故余之五句经自约法可知又具足下重释具足之言上约横具为具足今约竖说之)。

　　云何得胜慧第一慧最上慧最胜慧无量慧无数慧不思议慧无与等慧不可量慧不可说慧。

　　第二十慧下四段明士用果中一慧为拣择二力谓修习三善巧谓智四道品助修悉以三业而得成就今初言慧者即道之体十中一胜世间故二过二乘故三拣权教故四佛果超因故上四拣劣余六当体一无分量二无若干三超言念四无等匹五难比校六唯证相应欲言其有无相无形欲言其无圣以之灵欲言俱者慧无二体欲言双非非无诠显故不可说。

　　云何得因力欲力方便力缘力所缘力根力观察力奢摩他力毗钵舍那力思惟力。

　　第三力者即具道因缘皆言力者此十各有资道之能故一因力者即是种性谓已有习种无倒闻熏与性种合故名为因梁摄论云多闻熏习与阿赖耶识中解性和合一切圣人以此为因无性摄论云此闻熏习虽是有漏而是出世心种子性(即是种性者谓种性位由于习种合于性种方名种性也性种即自性住性为正因性即是涅槃第一义空性也习即新熏修成之性决为佛因称为种性引证可知言无性摄论者即第八论释因缘云诸菩萨因缘即有言闻熏习是无分别智及如理作意释论中云因即能作因缘义有言者大乘言音闻谓听闻由此引功能差别说名熏习以此为因所生意言顺理清净名如理作意)二欲力者有胜欲乐希大菩提及起行故三方便者谓造修力依六方便成悲智故一慈悲顾恋二了知诸行三欣佛妙智四不舍生死五轮回不染六炽然精进摄论广说(摄论广说即第七论瑜伽四十五明内外各有六方便此即内六)四缘力谓善友劝发五所缘力即所观察悲智之境六根谓信等七观察者谓于自他事理药病善拣择故八奢摩他此云止也九毗钵舍那此云观也瑜伽起信等论深密涅槃等经广辨其相具如别章今略显其相以为十门一心行称理摄散名止二止不滞寂不碍观事三由理事交彻而必俱遂使止观无碍而双运四理事形夺而俱尽故止观两亡而绝寄五绝理事无碍之境与泯止观无碍之心二而不二故不碍心境而一味不二而二故不坏一味而心境两殊六由即理之事收一切法故即止之观亦见一切七由此事即是彼事故令止观见此心即是彼心八由前中六则一多相入而非一七则一多相是而非异此二不二同一法界止观无二之智顿见即入二门同一法界而无散动九由事则重重无尽止观亦普眼齐照十即此普门之智为主故顿照普门法界时必摄一切为伴无尽无尽是此华严所求止观(瑜伽等者前第一经䟽中已引起信今略引瑜伽即菩萨地品中彼论亦引深密慈氏问世尊如来说四种所缘境事一有分别影像所缘境事二无分别影像所缘境事三事边际所缘境事四所作成办所缘境事几奢摩他所缘境事几毗钵舍那所缘境事世尊答云初一毗钵舍那所缘境事次一奢摩他所缘境事后二是俱所缘境事释曰初一即事二即是理故无分别智缘三四通事理故用二为能缘则是以事对观义也故前第一经䟽中出意但不顺无分别智证如中义耳广如彼说今取一义故不言是非以明十重从粗至细自浅暨深故初二止观别行一即瑜伽奢摩他品二即毗钵舍那品下八皆双运品而三正是双运对第四双遮此为双照若取别义双照皆观双遮皆止上四以理事为能成止观为所成五融于心境即合前三四二门以初二事理即三四所融故绝事理即第四门中境无碍即第三门中境泯止观即第四门止观无碍止观即第三门止观合上二重止观与二重之境明非一异不坏二相故二体无异故不二虽融心境方是事理无碍之门但言相融不说何者是止是观者此通三意一但融上二重止观即是此门止观二者照斯二而不二不二而二即是于观不取诸相即名为止三者不碍心境而一味成即观之止不坏一味而心境成即止之观后五即事事无碍门中止观六是一多相容不同门七是诸法相即自在门八即合前即入义当同时具足门九即因陀罗网境界门十即主伴圆明具德门欲显后后深于前前故合即入耳余可思准此亦一处明示止观兼广演玄言耳)十思惟者筹量应作不应作故。

　　云何得蕴善巧界善巧处善巧缘起善巧欲界善巧色界善巧无色界善巧过去善巧未来善巧现在善巧。

　　第四于法善巧皆约流转以明前四流转之体三界流转之处三世流转之时三科之义略如前释广如别章缘起六地广明三界三世如前后释皆言善巧者一善知彼法空无所有二善知不坏假名分别法相三加能摄无尽弥善巧也(皆约流转者由善巧义通还灭故总释善巧乃有三义一知理二知事三加能摄无尽止是事事无碍兼于事理无碍故大品云一切法趣色色尚不可得云何当得有趣非趣一切同归于空诸法之空不异色空故即事理无碍意今取一摄一切即事事无碍善巧开此为二便有四义瑜伽五十六七广说三科善巧多约相说即第二义)。

　　云何善修习念觉分择法觉分精进觉分喜觉分猗觉分定觉分舍觉分空无相无愿。

　　第五修涅槃因七觉三空十地品广说。

　　云何得圆满檀波罗蜜尸波罗蜜羼提波罗蜜毗黎耶波罗蜜禅那波罗蜜般若波罗蜜及以圆满慈悲喜舍。

　　第六满菩萨行此下二种明离系果初六度四等修即士用满即离系治诸蔽故。

　　云何得处非处智力过未现在业报智力根胜劣智力种种界智力种种解智力一切至处道智力禅解脱三昧染净智力宿住念智力无障碍天眼智力断诸习智力。

　　第七具足十力并见上文。

　　云何常得天王龙王夜叉王乾闼婆王阿修罗王迦楼罗王紧那罗王摩睺罗伽王人王梵王之所守护恭敬供养。

　　第八十王敬护是增上果(十王敬护等者即有力增上由己具德令彼护故)。

　　云何得与一切众生为依为救为归为趣为炬为明为照为导为胜导为普导。

　　第九云何得与一切众生为依下二段明等流果由本愿力为依救等由本行力为第一等今初能为饶益依等十句如回向初(由本愿下即瑜伽前意行以昔修故由本行力为第一等者即第二意果似昔因既为第一故是行果)。

　　云何于一切众生中为第一为大为胜为最胜为妙为极妙为上为无上为无等为无等等。

　　第十为第一下超胜尊贵十地论释今就佛果略释其相谓如来功德海满更无所少故称第一此亦总句大者体包法界故胜者自利圆满故最胜者利他究竟故妙者烦恼障尽故极妙者所知障尽故上者望下无及故无上者望上更无故无等者望下无俦故无等等者望俦皆是无等者故所以广举诸德者欲显行之胜故。

　　上来问竟。

　　尔时文殊师利菩萨告智首菩萨言善哉佛子汝今为欲多所饶益多所安隐哀愍世间利乐天人问如是义。

　　第二文殊答中文分为二第一叹问成益饶益者利益也安隐者安乐也利乐者即上二也佛地论第七有五重释利乐之义已见光明觉品(佛地论第七有五重者一修善因得乐果故二离恶摄善故三此世他世益故四世出世益故五福德智慧益故上之五重各先义后利)。

　　佛子若诸菩萨善用其心。

　　第二佛子下正酬其问于中二先标因成德酬其举德后指事显因酬其征因今初先标其因谓善用其心心者神明之奥心正则万德攸归言善用者即后历缘巧愿触境入玄如上所辨。

　　则获一切胜妙功德。

　　二则获下显所成德初总后别总谓一切胜妙功德皆因用心一百一十门德何足难就可谓一言蔽诸胜谓独尊妙谓离相又德无不备云胜障无不尽名妙此之总句亦即酬上十种三业之总句也(可谓一言蔽诸者即论语云诗三百一言以蔽诸曰思无邪包曰蔽犹当也谓归于止)。

　　于诸佛法心无所碍住去来今诸佛之道随众生住恒不舍离如诸法相悉能通达断一切恶具足众善当如普贤色像第一一切行愿皆得具足于一切法无不自在而为众生第二导师。

　　余九别显句虽有九义亦有十如次酬上十段之德一于诸佛法心无所碍者即初第一堪传法器德念慧觉悟皆具足故二住去来今诸佛之道即上成就众慧三世诸佛唯以佛慧为所乘故三随众生住恒不舍离即上具道因缘成就种性欲乐方便常以众生为所缘故四如诸法相悉能通达即十善巧义无惑也五断一切恶即七觉二空拣择弃恶无越此故六具足众善即六度四等七当如普贤色像第一由此故得十王敬护八一切行愿皆得具足即是前文成就十力得佛果位方具足故故晋经无此一句而有成就如来一切种智斯为十种智力定无惑也唯此一段望前不次以内具种智外具色相此二同在果圆前后无在或译者不回九于一切法无不自在故能与物为依为救为炬为明十而为众生第二导师即是上文于众超胜上求第一唯佛一人今才发心则道亚至尊故云第二然旧经中亦云而为众生第一尊导故知第二译者意也。

　　佛子云何用心能获一切胜妙功德。

　　第二佛子云何不指事显因于中三初总征次别显后总结成益。

　　二别显中五门分别一总明大意文中总有一百四十一愿菩萨大愿深广如海应如回向非止尔也此盖示于体式余皆仿此又非无表一百者十信圆融一一具十也四十一者即四十一位也明此诸位所有惑障由此能净所有胜行由此能行故(即四十一位者此约行修有障等四十二即妙觉位是所求故无障非行故)二通显文旨然此诸愿句虽有四事但有三义开为六言三事者谓初句愿所依事次句愿所为境后二句是愿境成益开为六者初事有二一者内谓菩萨自身根识等经云菩萨等故二者外谓他身或依正资具等经云在家等故次事亦一种一能发愿者二所愿众生经云当愿众生故后事亦二一者自益由此诸愿成前诸德故二者益他由此发愿愿众生故此后二句或前句是因后句是果如云所行无逆成一切智等或二俱是因如云巧事师长习行善法等或二俱佛果如云永离烦恼究竟寂灭等或俱通因果如云以法自娱了妓非实等或三四二句共成一句如云演说种种无乖诤法等亦可后二句中初句所入法如云知家性空等后句所成益免逼迫等以不必具故合为一。

　　三别开义类然上三事中愿所依事虽有多类不出善恶依正内外随义准之二愿所为境其一一愿尽该法界一切有情不同权小谈有藏无故又愿即是行成回向故一一皆成所行清净善业行故如云知家性空则菩萨之心必诣空矣三愿所为境成利益中由愿于他成种种德自获如前所说功德然有二义一通二别通则随一一愿成上诸德斯为正意二别显者如愿于他得坚固身心无所屈则自必成十种三业离过成德之德也二愿于他具足成满一切善法则自成就堪传法器三愿于他深入经藏智慧如海则自成众慧四愿于他具诸方便得最胜法则自成就具道因缘五愿于他语业满足巧能演说则自成就十善巧德六愿于他得善意欲洗除惑垢则自成七觉三空七愿于他所作皆办具诸佛法则自成满菩萨行德八愿于他舍众聚法成一切智则自成就如来十种智力九愿于他皆如普贤端正严好则自成就十王敬护十愿于他统理大众一切无碍则自成饶益为依救德十一愿他得第一位入不动法则自成就超胜第一德以斯十一配上答中总别十一假文并可知通别交络应成四句谓一切愿成一德一切愿成一切德等以因愿一多相即故成德亦一多镕融(不同权小等者小乘谓唯佛一人有大觉性权即五性谈其有者藏其无者在有佛性中故又云通别类异通即皆有别则有有佛性有无佛性)四对辨成例谓若以初后二事相对辨例略有十例一会事同理例如菩萨在家事也性空理也二处染翻染例如若得五欲染也拔除欲箭翻染也三相似类同例如若有施令一切能舍等四世同出世例如上升楼阁愿升正法楼等五以因同果例如正出家时愿同佛出家等六舍伪归真例如着璎珞愿到真实处等七以人同法例如见病人愿离乖诤等八以境成行例如见涌泉愿善根无尽等九以妄归真例如见婆罗门愿离恶等十以近同远例如受和尚教愿到无依处等。

　　五正释经文长分为十初有十一愿明在家时愿二有十五愿出家受戒时愿三有七愿就坐禅观时愿四有六愿明将行披挂时愿五有七愿澡漱盥洗时愿六有五十五愿明乞食道行时愿七有二十二愿明到城乞食时愿八有五愿明还归洗浴时愿九有十愿明习诵旋礼时愿十有三愿明寤寐安息时愿。

　　大方广佛华严经䟽钞会本第十四之一

　　音释

　　猗觉

　　(猗于宜切觉讫岳切)。

　　羼提

　　(梵语也此云忍辱羼初眼切)。

　　澡漱

　　(澡子晧切洗涤也漱先奏切荡口也)。

　　寤寐

　　(寤五故切寐觉也寐明袐切睡也)。

　　盥

　　(古玩切澡手也)。

　　大方广佛华严经䟽钞会本第十四之二　灭二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子。

菩萨在家　当愿众生　知家性空　免其逼迫
孝事父母　当愿众生　善事于佛　护养一切
妻子集会　当愿众生　冤亲平等　永离贪着
若得五欲　当愿众生　㧞除欲箭　究竟安隐
妓乐聚会　当愿众生　以法自娱　了妓非实
若在宫室　当愿众生　入于圣地　永除秽欲
着璎珞时　当愿众生　舍诸伪饰　到真实处
上升楼阁　当愿众生　升正法楼　彻见一切
若有所施　当愿众生　一切能舍　心无爱着
众会聚集　当愿众生　舍众聚法　成一切智
若在厄难　当愿众生　随意自在　所行无碍

　　今初在家有十一愿初一总举在家以家是贪爱系缚所故若了性空则虽处居家家不能迫次一在家行孝愿以是至德行本故首而明之大集经云世若无佛善事父母事父母者即是事佛父母于我为先觉故今翻令事佛者生长法身故护养一切者一切众生皆我子故护之一切男女皆我父母故养之生生无不从之受身故平等敬之法身佛故(以是至德等者即外典意故孝经夫子语曾子曰先王有至德要道民用和睦上下无怨汝知之乎注云至德者孝悌也要道者礼乐也故上至天子下至庶人皆当行孝无始终也言行本者俗典以孝为百行之本下引佛教证菩萨戒亦云孝养师僧父母孝名为戒亦名制止)次四受家室等愿然五欲射心犹如箭中王侯有宫余皆名室次五在家所作事业等愿在颈曰璎在身曰珞珞以持衣璎以系冠一切悉舍亦舍心也了聚无性成佛智也。

舍居家时　当愿众生　出家无碍　心得解脱
入僧伽蓝　当愿众生　演说种种　无乖诤法
诣大小师　当愿众生　巧事师长　习行善法
求请出家　当愿众生　得不退法　心无障碍
脱去俗服　当愿众生　勤修善根　舍诸罪轭
剃除须发　当愿众生　永离烦恼　究竟寂灭
着袈裟衣　当愿众生　心无所染　具大仙道
正出家时　当愿众生　同佛出家　救护一切
自归于佛　当愿众生　绍隆佛种　发无上意
自归于法　当愿众生　深入经藏　智慧如海
自归于僧　当愿众生　统理大众　一切无碍
受学戒时　当愿众生　善学于戒　不作众恶
受阇梨教　当愿众生　具足威仪　所行真实
受和尚教　当愿众生　入无生智　到无依处
受具足戒　当愿众生　具诸方便　得最胜法

　　第二舍居家下出家受戒时有十五愿初一正舍俗家次三出家方便僧伽蓝者此云众园众有六和法则事理一味故无诤也大师谓佛众所宗故小谓和尚亲所教故若约末世三师为大七证为小靡不有初鲜克有终故希不退次四正落𩭄出家袈裟者不正色依也亦云染色表心染于法要无所染方曰染也然二乘之染亦非真染必心染大乘故云具大仙道为于正法除其结使方为究竟寂灭落𩭄披衣之后为正出家(然二乘等者即涅槃第二南经哀叹品佛诃三修比丘云汝诸比丘勿以下心而生知足汝等今者虽得出家于此大乘不生贪慕汝诸比丘身虽得服袈裟染衣心犹未染大乘净法汝诸比丘虽行乞食经历多处初未曾求大乘法食汝诸比丘虽除须发未为正法除诸结使汝诸比丘今当真实教来汝等我今现在大众和合如来法性真实不倒是故汝等应当精进摄心勇猛摧诸结使释曰此以小乘方大尚未能除所知无明染法空法常住妙法故云尔也)余七受学戒时初三自归佛在之日则五受之一佛灭之后受五八戒必依三归归要三者翻彼外道邪师邪教及邪众故犹如良医良药及看病人烦恼病愈故为与众生为缘念故三宝之义至下当释受学戒者即十戒也亦通五戒优婆塞戒经云欲受菩萨戒先应遍受五戒十戒二百五十戒若尼则受六事及五百戒受谓受戒学即随戒愿中即止作二持阇梨者此云正行轨范教授故云具足威仪和尚此云亲教亦云力生道力自彼生故故翻云入无生智依之得戒故翻无依具足戒言义含二种一则大比丘戒二则菩萨戒亦制意地方为具足(则五受之一者一善来二上法三三归四八敬五羯磨多释不同多依此五归要三者前归敬序中已广说竟言至下当释者即明法品前是抄广故此指下和尚等者此是昔时梵语即龟兹以来梵言正云邬波陀耶此云亲教具足戒等者依比丘戒则五八十皆为方便五众之最为最胜法若菩萨戒为具足则比丘戒亦为方便超二乘上为最胜法愿所成者明是佛果)。

若入堂宇　当愿众生　升无上堂　安住不动
若敷床座　当愿众生　开敷善法　见真实相
正身端坐　当愿众生　坐菩提座　心无所著
结跏趺坐　当愿众生　善根坚固　得不动地
修行于定　当愿众生　以定伏心　究竟无余
若修于观　当愿众生　见如实理　永无乖诤
舍跏趺坐　当愿众生　观诸行法　悉归散灭

　　第三若入堂下七愿明就坐禅观时愿初四为修方便次二正修止观后一修行事讫。

下足住时　当愿众生　心得解脱　安住不动
若举于足　当愿众生　出生死海　具众善法
着下裙时　当愿众生　服诸善根　具足惭愧
整衣束带　当愿众生　检束善根　不令散失
若着上衣　当愿众生　获胜善根　至法彼岸
着僧伽梨　当愿众生　入第一位　得不动法

　　第四下足住时下明将行披挂时六愿下衣盖丑故愿得惭愧上衣即衫袄之辈前已辨袈裟故此直云僧伽梨僧伽梨者义云和合新者二重故者四重要以重成故云和合即是三衣中第一衣故。

手执杨枝　当愿众生　皆得妙法　究竟清净
嚼杨枝时　当愿众生　其心调净　噬诸烦恼
大小便时　当愿众生　弃贪瞋痴　蠲除罪法
事讫就水　当愿众生　出世法中　速疾而往
洗涤形秽　当愿众生　清净调柔　毕竟无垢
以水盥掌　当愿众生　得清净手　受持佛法
以水洗面　当愿众生　得净法门　永无垢染

　　第五手执杨枝下澡漱盥洗时有七愿杨枝五利是曰妙法去秽为净西域皆朝中嚼杨枝净秽不相杂此为常规凡欲习诵别须用之盥者澡也(杨枝五利者一明目二除痰三除口气四辨味五消食新经有十义朝中嚼杨枝净秽不相杂此两句语全是无行禅师于西域寄归之书南海寄归传亦广说之)。

手执锡杖　当愿众生　设大施会　示如实道
执持应器　当愿众生　成就法器　受天人供
发趾向道　当愿众生　趣佛所行　入无依处
若在于道　当愿众生　能行佛道　向无余法
涉路而去　当愿众生　履净法界　心无障碍
见升高路　当愿众生　永出三界　心无怯弱
见趣下路　当愿众生　其心谦下　长佛善根
见斜曲路　当愿众生　舍不正道　永除恶见
若见直路　当愿众生　其心正直　无谄无诳
见路多尘　当愿众生　远离尘坌　获清净法
见路无尘　当愿众生　常行大悲　其心润泽
若见险道　当愿众生　住正法界　离诸罪难

　　第六手执锡杖下乞食道行时总有五十五愿更分为三初十二愿游涉道路次见众会下十九愿所睹事境后见严饰下二十四愿所遇人物今初锡者轻也明也执此杖者轻烦恼故明佛法故更有多义具如经辨今略明二用一执为行道之仪二振以乞食故发相似之愿无依之道是真道也向无余法真涅槃也真净法界心所履也险道有二一多贼鬼毒兽二狭径阻绝初惑业罪苦凡夫之险道也后自调滞寂二乘之险道也皆为难处不断生死而入涅槃正法界也。

若见众会　当愿众生　说甚深法　一切和合

　　二睹事境愿初睹众会谓众聚多谈无义故愿说深法众心易乖故令和合。

若见大柱　当愿众生　离我诤心　无有忿恨

　　二大柱者旧经云大树梵云萨担婆(去声轻呼)此云树也萨担婆(入声重呼)此云柱也由兹二物呼声相滥古今译殊柱有荷重之能一舍由之而立翻此愿离我能之诤忿恨何由而生。

若见丛林　当愿众生　诸天及人　所应敬礼

　　三德犹丛林森耸可敬。

若见高山　当愿众生　善根超出　无能至顶
见𣗥刺树　当愿众生　疾得翦除　三毒之刺
见树叶茂　当愿众生　以定解脱　而为荫映
若见华开　当愿众生　神通等法　如华开敷
若见树华　当愿众生　众相如华　具三十二
若见果实　当愿众生　获最胜法　证菩提道
若见大河　当愿众生　得预法流　入佛智海
若见陂泽　当愿众生　疾悟诸佛　一味之法

　　十一陂泽者畜水曰陂不集诸流故愿一味。

若见池沼　当愿众生　语业满足　巧能演说

　　十二说文曰穿地通水曰池沼即池也取其盈满引法流故亦可巧思穿凿能有说故。

若见汲井　当愿众生　具足辩才　演一切法

　　十三汲者取也辩才演法犹绠汲水。

若见涌泉　当愿众生　方便增长　善根无尽
若见桥道　当愿众生　广度一切　犹如桥梁
若见流水　当愿众生　得善意欲　洗除惑垢
见修园圃　当愿众生　五欲圃中　耘除爱草
见无忧林　当愿众生　永离贪爱　不生忧怖
若见园苑　当愿众生　勤修诸行　趣佛菩提

　　无忧林者处之忘忧故。

见严饰人　当愿众生　三十二相　以为严好

　　三见严饰下二十四愿所遇人物。

见无严饰　当愿众生　舍诸饰好　具头陀行
见乐着人　当愿众生　以法自娱　欢爱不舍
见无乐着　当愿众生　有为事中　心无所乐
见欢乐人　当愿众生　常得安乐　乐供养佛
见苦恼人　当愿众生　获根本智　灭除众苦

　　六云获根本智灭众苦者若得见道无分别根本智则断恶道业无明故三涂苦灭则三苦八苦亦皆随灭死及取蕴直至金刚后根本智则能永断(三苦八苦等者由三涂苦灭故生老病苦亦灭由断此惑不造十恶业故无怨憎会苦由断分别欲贪故无求不得苦及爱别离苦从此唯有死及取蕴至金刚无间道根本智断彼二苦虽有漏善法此时犹在行苦所随由被胜智照同法性于解脱道不待择灭任运弃舍功归无间上约法相说取正体无分别智名为根本以望加行得名虽通诸位而见道金刚二处最显故略举之又有约法性以本觉为根本智以与始觉为根本故此唯约解脱道证理时与根本[宴-女+六]合乃名获得本觉根本从此永无死及取蕴虽断惑证理立二道名然同一刹那获智亦尔是故无间道断见修二障种时即是解脱道时断也)。

见无病人　当愿众生　入真实慧　永无病恼

　　七愿入真实慧永无病恼者此有二种一约入真见道之慧断身病之苦恼及烦恼病谓一切恶趣诸烦恼品所有粗重是分别起亦为身病远因至欢喜地真见道中一刹那断顿证三界四谛真如身病及惑永不复有二约金刚心慧顿断一切诸烦恼病及习气随眠证极圆满真实胜义诸惑永亡依上解者真实慧者即根本智但约所灭惑苦不同耳(一约入真见道者亦有二义例同断苦断身病之苦牒前所断及烦恼病是此所断谓一切下出所断体粗重即是种子分别拣于俱生亦为身病远因者非近因故如房色过度是身病近因由贪故前即为远因一刹那断者至初地中广释顿证三界四谛真如至十回向中释二约金刚心等者即俱生也此上所转舍依上解下结成前二也)。

见疾病人　当愿众生　知身空寂　离乖诤法

　　八四大乖违成病知空则永无所乖。

见端正人　当愿众生　于佛菩萨　常生净信
见丑陋人　当愿众生　于不善事　不生乐着
见报恩人　当愿众生　于佛菩萨　能知恩德
见背恩人　当愿众生　于有恶人　不加其报

　　于佛菩萨能知恩德者诸佛菩萨始自发心普缘众生难行苦行不顾自身垂形六道随逐众生见其造恶如割支体迄成正觉隐其胜德以贫所乐法诱摄拯救见其憍恣示迹涅槃留余福教以济危苦故自顶至足从生至死皆佛之荫斯之恩德何可报耶得人小恩常怀大报不知恩者多遭横死故经云假使顶戴经尘劫身为床座遍三千若不传法利众生毕竟无能报恩者故唯自利利人如说修行为报佛恩耳(诸佛菩萨下文中有三初列十恩一𤼵心普彼思二难行苦行恩犹如慈母咽苦吐甘舍头目髓脑国城妻子剜身千灯投形饿虎香城粉骨雪岭亡躯如是等事皆为众生三不顾自身者一向为他思曾无一念自为于己犹如慈母但令子乐自杀不辞经云菩萨所修功德行不为自己及他人但以最上智慧心利益众生故回向四垂形六道思谓已证灭道应受无为寂灭之乐而垂形六道遍八三涂长劫救物人于地狱以身救赎一切众生五随逐众生恩上辩横遍六道今约长劫不舍如子见父视父而已无出离心如来随之如犊逐母备将万行随逐救摄如须弥音遍净天王得随诸众生永流转生死海解脱门六见其造恶如割支体即大悲深重恩故善财童子谓无忧德神云圣者譬如有人唯有一子爱念情至忽见被人割截支体其心痛切不能自安菩萨摩诃萨亦复如是见诸众生造烦恼业堕三恶趣受种种苦心大忧恼若见众生起身语意三种善业生人天趣受身心乐菩萨尔时生大欢喜今略举悲深喜亦深故七迄成正觉隐其胜德者即隐胜彰劣恩十莲华藏尘[婁*殳]相海滴难称无尽之德并隐不彰但云百劫修成三十二相三十四心断见修惑五分法身觉树初圆如老比丘同五罗汉故法华中脱珍御服着弊垢衣执除粪器往到子所八以贫所乐法诱摄拯救即隐实施权恩圆顿一乘隐而不说乃以三乘人天小法教化众生此上二句即净名经第三香积品中彼诸菩萨问维摩诘今世尊释迦牟尼以何说法维摩诘言此土众生刚强难化故佛为说刚强之语以调伏之言是地狱是畜生是饿鬼是诸难处是愚人行是身邪行是身邪行报等乃云如是刚强难化众生故以一切苦切之言乃可入律彼诸菩萨闻说是已皆曰未曾有也如世尊释迦牟尼佛隐其无量自在之力乃以贫所乐法度脱众生斯诸菩萨亦能劳谦以无量大悲生是佛土九见其憍恣示迹涅槃者示灭生善恩故法华经云若佛久住于世薄福之人不种善根贫穷下贱贪着五欲入于忆想妄见网中若见如来常住不灭便起憍恣而怀猒怠不能生难遭之想恭敬之心是故如来以方便说比丘当知诸佛出世难可值遇乃至云斯众生等闻如是语必当生于难遭之想心怀恋慕渴仰于佛便种善根四十七经有涅槃佛事与此大同十留余福教以济危苦者即悲念无尽恩谓世尊同人中寿应寿百年留二十年福以庇未法弟子大集月藏分第十卷云悲愍众生故舍寿第三分令我法海满洗浴诸天人假使毁禁戒悉住不退地若有挝打彼即为打我身若有骂辱者则为毁辱我又云留白毫之福以覆弟子言留教者即三藏八藏广益众生依之修行皆得成佛形像塔庙乃至舍利一兴供养千返生天等故自顶至足下结成恩重得人下引经证成共引三经初即涅槃第二十八二不知恩者即此经四十八随好品故经云下三引他经先一偈具足经文唯自利下取意引彼亦一偈云唯有传持正法藏宣扬教理施群生修习一念契真如即是真报如来者会意可知)。

若见沙门　当愿众生　调柔寂静　毕竟第一

　　沙门此云止息毕竟止息唯大涅槃。

见婆罗门　当愿众生　永持梵行　离一切恶
见苦行人　当愿众生　依于苦行　至究竟处
见操行人　当愿众生　坚持志行　不舍佛道
见着甲胄　当愿众生　常服善铠　趣无师法

　　世之甲胄随于师旅进忍甲胄趣于无师。

见无铠仗　当愿众生　永离一切　不善之业
见论议人　当愿众生　于诸异论　悉能摧伏
见正命人　当愿众生　得清净命　不矫威仪

　　能离五邪方为正命谓一诈现奇特二自说功德三占相吉凶四高声现威令他敬畏五为他说法行此五事若为利养皆邪命也第三句通愿离五第四句但离初一(能难五邪者即智论二十二其第五名称说计得供养以动人心前四全同)。

若见于王　当愿众生　得为法王　恒转正法
若见王子　当愿众生　从法化生　而为佛子
若见长者　当愿众生　善能明断　不行恶法
若见大臣　当愿众生　恒守正念　习行众善

　　明断方称长者守王正法始曰大臣。

若见城郭　当愿众生　得坚固身　心无所屈
若见王都　当愿众生　功德共聚　心恒喜乐
见处林薮　当愿众生　应为天人　之所叹仰

　　第七若见城郭下二十二愿到城乞食时愿初三总处王都则贤达辐辏林薮则众德攸归。

入里乞食　当愿众生　入深法界　心无障碍
到人门户　当愿众生　入于一切　佛法之门
入其家已　当愿众生　得入佛乘　三世平等

　　次三入家未入则诸家差别入已唯一无多如入佛乘无二三也。

见不舍人　当愿众生　常不舍离　胜功德法
见能舍人　当愿众生　永得舍离　三恶道苦
若见空钵　当愿众生　其心清净　空无烦恼
若见满钵　当愿众生　具足成满　一切善法
若得恭敬　当愿众生　恭敬修行　一切佛法
不得恭敬　当愿众生　不行一切　不善之法
见惭耻人　当愿众生　具惭耻行　藏护诸根
见无惭耻　当愿众生　舍离无惭　住大慈道

　　次八乞食得不。

若得羙食　当愿众生　满足其愿　心无羡欲
得不羙食　当愿众生　莫不获得　诸三昧味
得柔软食　当愿众生　大悲所熏　心意柔软
得粗涩食　当愿众生　心无染着　绝世贪爱
若饭食时　当愿众生　禅悦为食　法喜充满
若受味时　当愿众生　得佛上味　甘露满足
饭食已讫　当愿众生　所作皆办　具诸佛法

　　次七得食正食。

若说法时　当愿众生　得无尽辩　广宣法要

　　后一食讫说法亦为报施主之恩也其中云藏获诸根者瑜伽名善守根门净名云所见色与盲等乃至云知诸法如幻相是也(瑜伽名善守根门者即第二十三论云云何根律仪谓如有一能善安住密护根门防守正念乃至广说云何名为密护根门谓防守正念常委正念乃至防护意根及正修行意根律仪等净名云所见色等者即迦叶章令迦叶以空聚想入于聚落所见色于盲等所闻声于响等所嗅香与风等所食味不分别受诸触如智证知诸法如幻相无自性无他性本自不然今则无灭等是故藏护诸根则不犯尘境成六自在王岂为六贼所劫夺耶)。

从舍出时　当愿众生　深入佛智　永出三界
若入水时　当愿众生　入一切智　知三世等
洗浴身体　当愿众生　身心无垢　内外光洁
盛暑炎毒　当愿众生　舍离众恼　一切皆尽
暑退凉初　当愿众生　证无上法　究竟清凉

　　第八从舍出下还归洗浴时节炎凉五愿可知。

讽诵经时　当愿众生　顺佛所说　总持不忘
若得见佛　当愿众生　得无碍眼　见一切佛
谛观佛时　当愿众生　皆如普贤　端正严好
见佛塔时　当愿众生　尊重如塔　受天人供
敬心观塔　当愿众生　诸天及人　所共瞻仰
顶礼于塔　当愿众生　一切天人　无能见顶
右绕于塔　当愿众生　所行无逆　成一切佛
绕塔三匝　当愿众生　勤求佛道　心无懈歇
赞佛功德　当愿众生　众德悉具　称叹无尽
赞佛相好　当愿众生　成就佛身　证无相法

　　第九讽诵下习诵旋礼时有十愿右者顺义故普耀经第二亦云菩萨降神趣右胁者所行无逆故佛功德者谓如来十力等。

若洗足时　当愿众生　具神足力　所行无碍
以时寝息　当愿众生　身得安隐　心无动乱
睡眠始寤　当愿众生　一切智觉　周顾十方

　　第十若洗足下寤寐安息时三愿一切智觉者非唯三世齐明抑亦十方洞晓一日始终既尔余时类然。

　　佛子若诸菩萨如是用心则获一切胜妙功德一切世间诸天魔梵沙门婆罗门乾闼婆阿修罗等及以一切声闻缘觉所不能动。

　　第三佛子若诸菩萨下结叹因所成益若能如上为善用心若此用心则内德齐圆外不能动心游大智故人天不能动心冠大悲故二乘不能动不动有二一修行时此等不能惑乱故二不希彼故。

　　大方广佛华严经䟽钞会本第十四之二

　　音释

　　盥

　　(古玩切澡手也)。

　　坌

　　(蒲闷切尘塕也)。

　　陂

　　(彼为切泽也)。

　　薮

　　(音叟)。

　　铠

　　(苦改切甲也)。

　　矫

　　(居夭切诈也)。

　　涩

　　(色立切)。

　　寝

　　(七稔切卧也)。

　　寤

　　(五故切寐觉也)。

　　绠

　　(古杏切井索也)。

　　辐辏

　　(辐方六切辏千候切)。

　　䰂

　　(此宰切䰂髻也)。

　　大方广佛华严经䟽钞会本第十四之三　灭三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　贤首品第十二

　　初来意者夫行不虚设必有其德既解行圆妙必胜德难思收前行愿成信德用故次来也又前智首举果征因文殊广显其因略标其果云获一切胜妙功德故问贤首今广斯言是以偈初蹑前起后(夫行不虚设者此有二来意初对前行以成今德后又前智首下广前所成之德故次来也)二释名者谓体性至顺调善曰贤吉祥胜德超绝名首即以此名菩萨演说此法贤即是首贤首之品以当贤位之初摄诸德故偏举贤名。

　　三宗趣者于信门中成普贤行德而自在庄严无方大用建立众生通贯始终该摄诸位以为其宗令起圆融信行成位德用而为意趣(令起圆融等者天台智者依此一品立圆顿止观止观第一云此菩萨闻圆法起圆信直圆行住圆位以圆功德而自庄严以圆力用建立众生今宗即圆法意趣有五一信即起圆信二行三位四德五用皆以上圆融贯之彼释闻法云谓闻生死即法身烦恼即般若结业即解脱虽有三名而无三体虽是一体而立三名是三即一相其实无有异法身究竟般若解脱亦究竟般若清净余亦清净解脱自在余亦自在闻一切法亦复如是是名闻圆法云何起圆信信一切法即空即假即中无一二三而一二三无一二三是遮一二三而一二三是照一二三无遮无照直入中道皆究竟清净自在闻深不怖闻广不疑闻非深非广意而有勇是名圆信云何行圆行一向专求无上菩提不余趣向三谛圆修不为无边所寂不为有边所动不动不寂直入中道是名圆行其位德用之圆全引今经若自取当经闻圆即闻上同时具足等十种玄门及依正无碍等依此起信即是圆信其圆行等并广如前说今此一品多广圆德用耳)。

　　尔时文殊师利菩萨说无浊乱清净行大功德已欲显示菩提心功德故以偈问贤首菩萨曰。

　　四释文者文有三分初文殊发起次贤首广说三十方现证今初分二初经家叙述二正明发起二段各有结前生后今初先结前已说顺违皆顺客尘不能浊其心悲智双游万境不能乱其虑是曰清净行矣大功德者即前所成之果后欲显示下生后文含始终约终则显示信满菩提心殊胜功德广具五位因行尽故约始但于生死誓证菩提万德攸依故今显示。

　　我今已为诸菩萨说佛性修清净行仁亦当于此会中演畅修行胜功德。

　　二偈正发起中前半结前偈文窄故略无所成之德后半劝说令说修行之德则与长行文有影略(则与长行等者长行起后但起𤼵心偈中起后但起修行故二处起后互为影略就结前中长行有大功德无佛往修偈有往修复阙功德亦是影略)。

　　尔时贤首菩萨以偈答曰。

　　第二时贤首下贤首广说于中先总标举以偈答者此略有二一少言摄多义故二美词赞说令净信故以始德该终散说难尽故显此胜妙之功德故。

　　善哉仁者应谛听彼诸功德不可量我今随力说少分犹如大海一滴水。

　　第二正显偈词有三百五十九颂半大为三分初四颂谦赞许说分次三百四十六偈半正说胜德分三九偈校量劝持分初中分二初偈总明前半赞问劝𦗟后半谦己少说海喻次下当明。

　　若有菩萨初发心誓求当证佛菩提彼之功德无边际不可称量无与等。

　　何况无量无边劫具修地度诸功德十方一切诸如来悉共称扬不能尽。

　　如是无边大功德我今于中说少分譬如鸟足所履空亦如大地一微尘。

　　后三开章以发心之德况出修行巧显深广于中初偈举发心章次偈况出修行章初心祈于当证德已叵量况长时入位遍修故多佛不能尽说后偈许说分齐前半法说如是者双指发心修行下文具显故前文双问故后半喻明然有二意一显喻少分谓发心行德如太空大地所说者狭如足履一尘二密喻不异谓鸟足之空不异太空微细之尘不殊大地故比略说义无不周若广若略皆无边故出现品云如鸟飞虚空经于百年已经过处未经过处皆不可量何以故虚空无边际故等彼就果行此就因德然普贤行德似同佛果是故皆以虚空为量上下文中皆同此说(后三开章下此段有二先正释经文)此初发心与下文十住初发心住及发心功德品各何别耶此中发心该于初后取其成德乃是信终取其为本乃在初发虽如轻毛功归初篑故十住初发即是此终成彼初发此终能为发彼是所发此正是发起之发义兼开发彼是开发之发义兼发起其发心品正显十住初心之功德耳以斯甄别非无有异故璎珞云发心住者是人始从具缚未识三宝乃至值佛菩萨教法中起一念信便发菩提心既云始从凡夫最初发心明知此中发心该于初后(以斯甄别者此中异下二处之文故缨络云下证成𤼵心通始义也彼经第二初释经义云佛子𤼵心住者是人始从具缚凡夫未识三宝圣人未识好恶因之与果一切不识不解不知佛子从不知始于凡夫地值佛菩萨教法之中起一念信便𤼵菩提心是人尔时住前名信相菩萨亦名假名字菩萨其人略行十心所谓信心进心念心定心慧心戒心回向心护法心舍心愿心又云佛子𤼵心住是上进分善根人若一劫二劫乃至一恒二恒佛所行十信心信三宝常住等明知此中𤼵心该于初后者具缚未识初𤼵为始而一劫二劫修行方得初住住前但名信相菩萨居然通始终也)问此既是初何得乃具后诸行位及普贤德耶古德释此略有二门一行布次第门谓从微至着从浅至深次第相乘以阶彼岸如璎珞仁王起信瑜伽等说二圆融通摄门谓一位即具一切位等如此经所说亦如大品等中一行具一切行此中有二门一缘起相由门二法界融摄门前中普揽一切始终诸位无边行海同一缘起为普贤行德良以诸缘相望略有二义一约用由相待故有有力无力义是故得相收及相入也二约体由相作故有有体无体义是故得相即及相入是也此经之中依斯义故行位相收总有四说一或始具终如此门中具一切行位普贤德海者是也二或终具始并在十地位后如下文十定十通等说三或诸位齐收并在十住等一一位中各收一切悉至究竟如下文十住十行等说四或诸位皆泯行德显然如离世间品说二法界融摄门者谓此诸位及所修行皆不离普贤无尽法界然此法界圆融无限随在一位即具一切今在信门收无不尽下诸位中皆具一切者并准此释(如下文十定十通等说者定通二品义该始终故等者等取十忍下经十忍之中有音声顺忍等谓约五忍明义七八九地得于无生已过信顺况于等觉今明等觉有音声等故是摄初十住十行等说者谓位位满处皆成佛故一住若不[(冰-水+〡)*ㄆ]诸住云何说得位满成佛故十住后有灌顶住海幢灌顶之后便说佛故如离世间品说者离世间品具二千行法如次配于住行而不存其位名但有与位相应之行故)问下发心功德品亦说初心具无边德与此何别答此据行首信门所具彼约行本菩提心具问约法相收是则可尔约人修行岂十千劫修信才满即得如此无边德海答以法是圆融具德法故若诸菩萨行此法行是彼所收或无量劫或无定限十千劫言非此所说如下善财童子及兜率天子等所行所得并是其人不同行布次第教中之所说也又十千劫乃是一经璎珞但言一劫二劫此经纵有行布亦皆圆融(又十千劫乃是一经是即仁王经此经纵有行布下三通伏难谓有难言如上所说既有行布此与诸经复云何异故今答云行布乃是圆融之行布耳)亦有引此下文证成此信乃是舍异生性成就圣性出无明地生如来家以有则获灌顶而升位等非是信故若尔初地岂得灌顶升位等耶若云展转进入佛地何以不得始自于信展转入耶若许从信展转入者何以要判此乃舍凡入圣下文自有十地之会此中尚隔住行向等判为入地乃孟浪之谈下发心品亦判为初地发心义同此会(亦有引此下第二傍序异说即安国法师于中有三初正立意明此中𤼵心是初地证𤼵心非信成就𤼵心以其作用殊胜非地前故以有则获灌顶而升位等下引文证成而言等者彼有十义以证此中非信成就谓一以说断除疑网出爱流便得坚固不坏心故以若未入圣何以度疑若是凡夫何能不坏入见谛者乃能度疑信不坏故二若未入地不应得有常持戒故三不应云生如来家故四凡夫不得身语意业常无失故五不应则获功德法性身故六不应云则获十地十自在故七不应则获灌顶而升位故八不应云则身充遍于虚空故九何以菩萨具智慧故十信大乘者犹为易能信此法倍更难故岂有凡法难于圣法故知此品正教舍凡展转乃至进入佛地今䟽文中略引彼证故致等言是其一意若尔已下辨非文有五段初正以其所引难其所立但难其一余九例知谓既十地中方得灌顶纵是初地岂得灌顶若云展转下二顺设彼救反以成立若许从信下三假纵彼救结破彼立下文自有下四广引文证显彼立非孟浪者出庄子已见华藏品下𤼵心品下五例破后文所立非理以彼下文亦判彼品为初地𤼵心故此既不立彼居然非)问下云无量亿劫勤修学得是无上菩提智斯则非一生也亦非十千以为无量通斯难者应有二义一此约行布展转义故二约圆融展促无碍故如上所辨故善财见仙人执手一一佛所经无量劫故修短难思特由于此故贤首菩萨云信大乘者犹为易能信此法倍更难以初心即具一切功德故难信也(问下云下第三引妨会宗于中有二先问即此品文安国坚执属证𤼵心经多劫故非是初心一生故也亦非十千以为无量遮救自义况有救云无量即十千故)。

　　菩萨发意求菩提非是无因无有缘于佛法僧生净信以是而生广大心。

　　第二菩萨发意下正明发心修行胜德文分为五初五颂发心行相二信为道元下略示胜能三若常信奉下所具行位四或有刹土下无方大用五一切如来下喻况玄旨然此五段初一显正发心后四发心之德第三亦兼修行此及后二皆修行之德(第三亦兼修行者以所具行位行即修行故位即亦是修行之德故云此及后二皆修行之德)今初发心行相中初偈总标余文别显瑜伽菩萨地明发心有五种相一自性二行相三所缘四功德五最胜今文五偈具之谓发意即是正愿为发心自性也希求菩提及下作有情义利即行相也菩提三宝有情皆有所缘能摄一切菩提分法为其功德不求五欲等反显菩萨所求最胜(瑜伽等者䟽文有二先释科文行相之言便引瑜伽明具五义而行相为总故为科目)言因缘者谓亲能发起求大菩提曰因假之助发为缘因即自性住性内熏之力缘即习所成性又上二皆因善友及境外熏为缘瑜伽云由有四因四缘四力菩萨发心四因者一种性具足二赖佛菩萨善友摄受三多起悲心四长时猛利难行苦行无所怯畏四缘者一见闻佛神变威力二闻法微妙三见法欲灭四见生受惑业苦四力者一自力二他力三因力以宿习故四加行力谓于现法亲善闻法修善加行故若具上因缘及初三二力当知不退若因二四力心不坚固今经即初及三也又起信论智印经有七因缘如彼应知下别显中以三因四缘摄上诸义三因者谓信悲智四缘者三宝众生(初中因缘之外更加四力缘谓见闻境界因谓内心𤼵起力谓有所干能然即前四因正望𤼵心以明力用自力即从种性因𤼵他力即是善友所摄因力即是多起悲心加行力即长时苦行又四力成就即名为因亲能𤼵故今经即初及三者文中无人劝故不言因加行故又起信下论云信成就𤼵心者依何等人修何等行得信成就堪能𤼵心所谓依不定聚众生有熏习善根力故信业果报能起十善猒生死苦欲求无上菩提得值诸佛亲承供养修行信心经一万劫信心成就故诸佛菩萨教令𤼵心或大悲故能自𤼵心或因正法欲灭以护法因缘故能自𤼵心如是信心成就得𤼵心者入正定聚毕竟不退名住如来种中正因相应若有众生善根微少等未经万劫于中遇缘亦有𤼵心所谓或见佛色相而𤼵其心一或因供养众僧而𤼵其心（二）或因二乘之人教令𤼵心（三）或学他𤼵心（四）如是等𤼵心者悉皆不定遇恶因缘或便退失堕二乘地智印经中亦同此)今文中后半总以信智因缘三宝境信谓于实德能深忍乐欲心净为性故云净信然实谓一切事理德谓三宝净德能谓世出世善有其力能今法宝中已摄初后亦三宝中皆具此三体实具德大用救生故大者智心求大菩提广者悲心广济含识翻彼二乘小狭心也(信谓于实德等者唯识第六云云何为信于实德能深忍乐欲心净为性对治不信乐善为业（此总明界）然信差别略有三种一信有实谓于诸法实事理中深信忍故二信有德谓于三宝真净德中深信乐故三信有能谓于一切世出世善深信有力能得能成起希望故释曰实德能三即信依处忍乐欲三如次配之言能得能成者信己及他今得后成又无为得有为成故论云由斯对治彼不信心爱乐证修世出世善释曰上释信业下欲拣别故又问答论云忍谓胜解此即信因乐欲谓欲即是信果确陈此信自相是何（问也）岂不𨗁言心净为性此犹未了彼心净言若净即心应非心所若令心净惭等何别心俱净法为难亦然释曰此中三难初持业释次依主释后邻近释言为难亦然者同前惭等何别亦是心王俱时法故论曰此性澄清能净心等以心胜故立心净名如水清珠能清浊水惭等虽善非净为相此净为相无滥彼失又诸染法各别有相唯有不信自相浑浊复能混浊余心心所如极秽物自秽秽他信正翻彼故净为相也（正义竟）有说信者爱乐为相应通三性体应即欲又应苦集非信所缘（此破小乘上座郭也）有执信者随顺为相应通三性即胜解欲若印顺者即胜解故若乐顺者即是欲故离彼二体无顺相故（此破大乘𤼵师）由此应知心净是信（结也）然今䟽文略引标释义已周备今法宝下以论配经复有二意一者别配谓法有事理即是初实也法有理行即出世善等故是后能故云今法宝中已摄初后亦三宝中皆具此三者义以前三通于三宝如文可知次大者下释下句也)。

　　不求五欲及王位富饶自乐大名称。

　　别中初半偈拣去偏伪谓摄眷属过所不能染故文中不求五事求即过故一若求人天五欲此能长贪多是鬼因二求王位长瞋多地狱因三求富饶长痴是畜生因实通三涂各从多说四求自乐是二乘因五求大名称若胜负心是修罗因若我慢心是外道因又以理求乐是人天因为王摄属是魔罗因有二乘心目之为偏有余心者名之为伪(初半偈拣去偏偈者即天台止观中意然有二文一当第五卷明十法成乘中有真正𤼵菩提心故云拣去偏偈故下䟽云有二乘心者目之为偏等二者第一卷中明有五略谓𤼵大心修大行感大果裂大网归大处今即第一𤼵大心中文然彼复分为三初方言次拣非后显是方言易了今将不求一行当彼拣非也余文即当显是今初彼文云道亦有通有别今亦拣之略为其十若心念念专贪嗔痴摄之不还㧞之不出日增月甚起上品十恶如五扇提罗者此𤼵地狱心行火途道（一）若其心念念欲多眷属知海吞流如火焚薪起中谛十恶如调达诱众者此𤼵畜生心行血涂道（二）若其心念念欲得名闻四远八方称扬叹咏内无实德虚比贤圣起下品十恶如摩揵提者此𤼵鬼心行刀涂道（三）若其心念念欲胜于彼不耐下人轻他珍己如鸱高飞下视人物而外扬仁义礼智信起下品善心行阿修罗道（四）若其心念念欣世间乐安其臭身悦其痴心此起中品善心行于人道（五）若其心念念知三恶苦多人间苦乐相间天上纯乐为天上乐闭六根不出六尘不入此起上品善心行于天道（六）若其心念念欲大威势身口意业才有所作一切弭从此发欲界主心行磨罗道（七）若其心念念欲得利智辩聪高才勇哲鉴达六合十方颙颙此𤼵胜智心行尼揵道（八）若其心念念五尘六欲外乐盖微三禅之乐由如石泉其乐内熏此𤼵梵心行色无色道（九）若其心念念知善恶轮环凡夫耽湎贤圣所诃破恶由净慧净慧由净禅净禅由净戒尚此三法如饥如渴此𤼵无漏心行二乘道（十）若心若道其非甚多略举十耳（结）今䟽欲具此十非故于经文委曲而取耳䟽文中分二先总明即瑜伽意后文中不求五事下正释经文配成十非然不必全尔故致多言以随一烦恼有三涂因故又但取意略明但寻上引䟽文居然易了但人天因含其三界一人二欲天三上二界余文可知有二乘下结成即前九为伪后一为偏也)。

　　但为永灭众生苦利益世间而发心常欲利乐诸众生庄严国土供养佛。

　　受持正法修诸智证菩提故而发心深心信解常清净恭敬尊重一切佛于法及僧亦如是至诚供养而发心。

　　深信于佛及佛法亦信佛子所行道及信无上大菩提菩萨以是初发心。

　　后三偈半直显真正别释因缘于中初偈悲因下救严土供佛亦为调生故灭苦是悲利乐是慈次一偈半大智上供上二不二为真正发心后偈总结成信兼信因行其中对上四因四缘可以意得(其中对上等者深心信解及深信诸佛及佛法即第一种性具足因恭敬尊重一切佛即第二赖佛菩萨摄受因以恭敬故但为永灭众生苦即第三多起悲心也常欲利乐诸众生庄严国土供养佛即第四长时猛利难行苦行也四因具矣言四缘者恭敬尊重一切佛者以见闻神变威力故即第一缘受持正法修诸智者以闻法微妙故即第二缘又受持正法者见法欲灭故即第三缘但为永灭众生苦者即见生受惑业苦是第四缘见苦即缘长悲即因故虽一文因缘具足此中四力不具故不会之)又上从不求五欲下即显信心之德故璎珞经云修十信心须具十德今文并具但不次耳一遭苦能忍即前反显二正显中初二句即慈悲深厚三次句及庄严国土即修习善根谓利他善及净土因故四有三字即供养诸佛五受持一句志求胜法六证菩提故即求佛智慧七一句即深心平等八次二句即亲近善友九次二句即心常柔和谓至诚供养柔和善顺于佛法故十有二句即爱乐大乘十德备矣(又上从不求五欲下重解经文以上来所释参古德意此下一向新意不千旧解文自有五（一）约信德经文五偈应分为二初一偈标信发心后四偈彰信之德今文并具等者彼经次云一亲近善友二供养诸佛三修习善根四者志求胜法五心常柔和六遭苦能忍七慈悲深厚八深心平等九爱乐大乘十求佛智慧四有三字者以供养佛字全同故)又此十德即求菩提之意下经休舍云欲教化调伏一切众生尽无余故发菩提心等(又此十德下二明菩提意而云𤼵菩提心等者彼广有文略举十四广结无边今但举一以等十三谓二欲承事供养一切诸佛悉无余故𤼵菩提心其悉无余下八字一一皆有三欲严净一切诸佛国土四欲护持一切诸佛正教五欲成满一切如来誓愿六欲往一切诸佛国土七欲入一切诸佛众会八欲知一切诸佛世界中诸劫次第九欲知一切众生心海十欲知一切众生根海十一欲知一切众生业海十二欲知一切众生行海十三欲灭一切众生烦恼海十四欲㧞一切众生烦恼习气海悉无余故𤼵菩提心善男子以要言之菩萨以如是等百万阿僧祗方便行故𤼵菩提心善男子菩萨行普入一切法皆证得故普入一切刹悉严净故是故善男子严净一切世界尽我愿乃尽㧞一切众生烦恼习气尽我愿乃满释曰上皆菩提心所为也对今经文可以意得)又末后偈初句即自性住佛性以信心佛众生无差别故方是真法可谓深信次句即引出佛性后句即至得果性(又末后下三约佛性即随难重显种性具足三佛性义即佛性论第二卷第三显体分三因品论云复次佛性体有三种三性所摄义应知三种者所谓三因三种佛性三因者一应得因二加行因三圆满因初即二空所显真如由此应得菩提心乃至道后法身故二加行因者谓菩提心由此心故得三十七品十度十地乃至道后法身三圆满因者即加行因由此故得一切圆满三种佛性者应得因中具有三性一住自性性二引出性三至得果性释曰住自性者谓道前凡夫位引出性者从𤼵心已上穷有学圣位至得果性者无学圣位)又文有四弘可以意得(又文有四弘等者四约四弘也文中不求五欲等即显烦恼无边誓愿断但为永灭众生苦即众生无边誓愿度受持正法修诸智即法门无尽誓愿学证菩提故即佛道无上誓愿成)又上云深心信解常清净者与理相应方曰深心若昔染今净净则有始始即必终非常净也信烦恼即菩提方为常净由称本性而发心故本来是佛更无所进如在虚空退至何所慨众生之迷此起同体大悲悼昔不知誓期当证有悲故不为无边所寂有智故不为有边所动不动不寂直入中道是谓真正发菩提心(又上云等下五结归真正先显真正菩提心体有其三意初约三心菩提二约三观三约四弘今初明大智心次慨众生迷此下大悲心后悼昔不知下大愿心即菩提心灯大悲为油大愿为炷大智为光光照法界故上如次即直心大悲心深心也二约三观者悲愿为假观前大智心中直明本性清净即是空观烦恼即菩提本来是佛即中道观三约四弘者初通立理以是圆教四弘故称性明之次信烦恼即菩提下别显四弘初即烦恼无边誓愿断二由称本性而𤼵心故下即佛道无上誓愿成三慨众生迷此下众生无边誓愿度四悼昔不知下法门无尽誓愿学此明四弘即指上四弘上但指文今将深心之言会通此四令圆妙耳有悲故下二正结归谓上虽多义不出悲智故今结之即结上䟽文及经耳故止观第五明十法成乘中第二真正𤼵菩提心云既深识不思议境一苦一切苦自悲昔苦起惑耽湎乃至云思惟彼我鲠痛自他即起大悲兴两誓愿众生无边誓愿度烦恼无边誓愿断众生虽如虚空誓度如空之众生虽知烦恼无所有誓断无所由之烦恼（上二空观）虽知众生甚多而度多多之众生虽知烦恼无边底而断无边底之烦恼（暇称）虽知众生如佛而度如佛之众生虽知烦恼如实相而断如实相之烦恼（中观）何者若但㧞苦因㧞苦果此誓杂毒故须观空若偏观空则不见众生可度是名著空者诸佛所不化若偏见众生可度即堕爱见大悲非解脱道今则非毒非伪故名为真非空边非有边故名为正如鸟飞空终不住空虽不住空迹不可寻虽空而度虽度而空是故誓与虚空共斗故名真正𤼵菩提心释曰此上释须三观所以又云又识不思议心一乐心一切乐心我及众生昔虽求乐不知乐因如执瓦砾谓如意珠妄指萤光呼为日月今方始解故起大悲兴两誓愿谓法门无尽誓愿知无上佛道誓愿成虽知法门永寂如空誓愿修行永寂虽知菩提无所有无所有中吾故求之（上即空观）虽知法门如空无所有而有誓愿画绘庄严虚空虽知佛道非成所成如空中种𣗳使得华果（名假观也）虽知法门及佛果非修非不修非证得非不证得以无所证而证而得（中观）是名非伪非毒名之为真非空非爱见名之为正如是慈悲誓愿与不思议境智非前非后同时俱起慈悲即智慧智慧即慈悲无缘无念普覆一切任运㧞苦自然与乐不同毒害不同但空不同爱见是名真正𤼵菩提心释曰但观上所引之文䟽文居然易了即撮其大意而为此䟽显经深玄然此经上下菩提心义文理渊博见其撮略故取而用之引而证之)。

　　信为道元功德母长养一切诸善法断除疑网出爱流开示涅槃无上道。

　　第二信为道元下七颂略示胜能于中初一颂总标次五颂别释后一颂总结今初初句又标道有二义一果所谓菩提涅槃二因谓三贤十圣乘一直道元亦二义一本义菩提本故其犹滔滔之水始于滥觞二首义元者善之长也即一因之初功德二义通因及果母有二义生长养育下三句共释初句长养即母二义亦道元义一切善法及第二句即因功德第三一句即果功德无上道者即大菩提由信长善得此菩提由信断疑出爱成涅槃证不信身心如来知见岂能开示菩提涅槃(一本义等者意以本义为果德元首义为因德元耳言元者善之长也即周易乾卦文言释乾元亨利贞四德云元者善之长也亨若嘉之会也利者义之和也贞者事之干也君子体仁足以长仁嘉会足以合礼利物足以和义贞固足以干事君子行此四德者故曰乾元亨利贞今但用其一字义耳不信身心下反成上义知见相为菩提知见性为涅槃故法华论释开佛知见为无上义谓双开菩提涅槃)。

　　信无垢浊心清净灭除憍慢恭敬本亦为法藏第一财为清净手受众行。

　　信能惠施心无吝信能欢喜入佛法信能增长智功德信能必到如来地。

　　信令诸根净明利信力坚固无能坏信能永灭烦恼本信能专向佛功德。

　　信于境界无所著远离诸难得无难信能超出众魔路示现无上解脱道。

　　信为功德不坏种信能生长菩提树信能增益最胜智信能示现一切佛。

　　次信无垢浊下别显中有二十句一句辨一胜能一心净为性故能翻不信浊二信理普敬故翻憍慢三十藏之内信即是藏七圣财中信为第一四信手受取奉行五信财如梦故无所吝六智论云佛法大海信为能入七增福智因八到二严果九十五根五力各在初故十一信本无惑方断惑根十二若向余德不名净信十三信境本空故无所著十四正信之人不生八难十五非不正信十六正信解脱十七成不坏本十八为菩提根十九增佛胜智二十究竟见佛谓信自己心自佛出现信外诸佛诸佛现前故下经云一切诸佛从信心起。

　　是故依行说次第信乐最胜甚难得譬如一切世间中而有随意妙宝珠。

　　三是故下一偈总结胜能前法后喻信乐者信三宝性已于方便诸度求欲修行信乐二字是菩萨正意由此二故于诸行有能故名最胜非佛不信故云难得喻如意珠略有五义一胜义法宝中王故二希义非佛轮王余无有故三净义能清不信浊故四贵义出位行宝等不可尽故五蕴义蕴众德物无障碍故(喻如意珠等者取与信相应义耳若准宝性论宝有六义颂云真实一世希有（二）明净（三）及势力（四）能庄严世间（五）最上不变等（六）今此胜义摄真实最上二义余四则同四即势力五即庄严或无庄严加此蕴义然䟽五义皆言含法喻思之可知)。

　　若常信奉于诸佛则能持戒修学处若常持戒修学处则能具足诸功德。

　　戒能开发菩提本学是勤修功德地于戒及学常顺行一切如来所称美。

　　若常信奉于诸佛则能兴集大供养若能兴集大供养彼人信佛不思议。

　　第三若常信奉下五十颂半广明信中所具行位然有二意一行布二圆融古约圆融故名信中所具于中三初明所具行次辨所具位三结叹功德今初八颂半分二先五颂明信三宝以成诸行后三颂半明信展转以成诸行前中初三颂信佛成行初二句标章持戒恶止也修学处善行也瑜伽云既发心已应于七处修学故名学处谓一自利处二利他处三真实义处四威力处五成熟有情处六成熟自佛法处七无上正等菩提处次一偈半双显二德若不持戒尚不能得疥癞野干之身况于菩提戒止妄非则性净菩提开发因果功德皆依学处而生故云地也(尚不能得等者即萨遮尼揵子经第四)后一偈别明成供养行谓财法供养故云大也。

　　若常信奉于尊法则闻佛法无厌足若闻佛法无厌足彼人信法不思议。

　　次一信法。

　　若常信奉清净僧则得信心不退转若得信心不退转彼人信力无能动。

　　后一偈信僧文并可知。

　　若得信力无能动则得诸根净明利若得诸根净明利则能远离恶知识。

　　若能远离恶知识则得亲近善知识若得亲近善知识则能修习广大善。

　　若能修习广大善彼人成就大因力若人成就大因力则得殊胜决定解若得殊胜决定解则为诸佛所护念。

　　二有三颂半成展转行展转依前功归于信。

　　若为诸佛所护念则能发起菩提心若能发起菩提心则能勤修佛功德。

　　若能勤修佛功德则得生在如来家若得生在如来家则善修行巧方便。

　　若善修行巧方便则得信乐心清净若得信乐心清净则得增上最胜心。

　　二若为诸佛下三十九颂明所具诸位于中成后四位即为四假初三颂明十住位有六句初句发心住次句治地修行二住次句生贵住次句方便具足住次句正心住后句增上是不退住最胜心是后三住准下释之(初明十住者下明诸位皆含义理并如本品后句增上等者由前正心但闻赞毁不动今闻无有利害更深而心不退故为增上余当下文寻之然皆隐位名存其中行或合或开或略或广不全次第者意明圆融信门即顿具故亦犹离世间品六位顿成为二千行位位顿修故若一向次第但得行布一分义耳)。

　　若得增上最胜心则常修习波罗蜜。

　　若常修习波罗蜜则能具足摩诃衍若能具足摩诃衍则能如法供养佛若能如法供养佛则能念佛心不动若能念佛心不动则常睹见无量佛。

　　二若得增上下二颂半明十行位波罗蜜是十行总名摩诃衍是异二乘行初二行收如法供养是顺理行次二行摄念佛心不动及常见佛并是定慧行故属后六行释相可知。

　　若常睹见无量佛则见如来体常住若见如来体常住则能知法永不灭。

　　若能知法永不灭则得辩才无障碍若得辩才无障碍则能开演无边法。

　　若能开演无边法则能慈愍度众生若能慈愍度众生则得坚固大悲心。

　　三若常睹见下三颂明十回向位通显三种回向佛体常住是向菩提法永不灭是向实际余向众生。

　　若得坚固大悲心则能爱乐甚深法。

　　四若得坚固下三十颂半明十地位初半颂是初地谓深法是所证真如爱乐是极喜异名。

　　若能爱乐甚深法则能舍离有为过。

　　二半颂是离垢地以离犯戒有为过故。

　　若能舍离有为过则离憍慢及放逸若离憍慢及放逸则能兼利一切众。

　　三一颂离慢等是三四二地以三地于禅不着故无慢又以求法不懈亦名离慢第四地得出世间道品故云无放逸然不舍摄生故云兼利。

　　若能兼利一切众则处生死无疲厌若处生死无疲厌则能勇健无能胜。

　　四有一颂明五地谓虽得出世而还处生死故无厌真俗互违难合能合余地不过故云勇健无能胜此是难胜之名也。

　　若能勇健无能胜则能发起大神通若能发起大神通则知一切众生行。

　　五有一颂明第六地悲智不住般若现前谓神通摄物是大悲行知众生行是十二缘生是大智行。

　　若知一切众生行则能成就诸群生若能成就诸群生则得善摄众生智。

　　若得善摄众生智则能成就四摄法若能成就四摄法则与众生无限利若与众生无限利则具最胜智方便。

　　六二颂半明七地谓初一明有中殊胜行后一颂半明空中方便智准释可知。

　　大方广佛华严经䟽钞会本第十四之三

　　音释

　　篑

　　(求位切土笼也)。

　　甄

　　(稽延切明也)。

　　兜率

　　(兜当侯切梵语兜率此云知足)。

　　慨

　　(口溉切感慨也)。

　　悼

　　(大号切伤也)。

　　滥

　　(卢瞰切滥觞泛觞也)。

　　疥癞

　　(疥居拜切癞落盖切)。

　　憍慢

　　(憍举乔切恣也慢莫安切倨也)。

　　鸱

　　(抽知切鸢属)。

　　鲠

　　(古杏切咽也)。

　　大方广佛华严经䟽钞会本第十四之四　灭四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　若具最胜智方便则住勇猛无上道若住勇猛无上道则能摧殄诸魔力。

　　若能摧殄诸魔力则能超出四魔境若能超出四魔境则得至于不退地。

　　若得至于不退地则得无生深法忍若得无生深法忍则为诸佛所授记。

　　七若具最胜下三颂明第八地略辨六义一道胜谓无功用道故云勇猛无上二力胜谓智力摧魔三用胜谓超四魔境舍分假故无蕴魔无舍命故无死魔惑不现行故超烦恼魔觉佛十力故超天魔四位胜不动地故云不退也五行胜谓得无生忍六因胜谓此位中当大授记位也。

　　若为诸佛所授记则一切佛现其前若一切佛现其前则了神通深密用。

　　若了神通深密用则为诸佛所忆念若为诸佛所忆念则以佛德自庄严。

　　八二颂明第九地作大法师略辨四义一诸佛加持名佛现前二解了诸佛深密之法三佛忆念增其慧力四佛德自严为众说法。

　　若以佛德自庄严则获妙福端严身若获妙福端严身则身晃耀如金山。

　　若身晃耀如金山则相庄严三十二若相庄严三十二则具随好为严饰。

　　若具随好为严饰则身光明无限量若身光明无限量则不思议光庄严。

　　九若以佛德下十九颂明第十地位分五初八颂三业殊胜德初五身业于中前三颂明身体德殊胜。

　　若不思议光庄严其光则出诸莲华其光若出诸莲华则无量佛坐华上。

　　示现十方靡不遍悉能调伏诸众生若能如是调众生则现无量神通力。

　　后二颂明身业大用。

　　若现无量神通力则住不可思议土演说不可思议法令不思议众欢喜。

　　次演说一颂语业胜说法益生。

　　若说不可思议法令不思议众欢喜则以智慧辩才力随众生心而化诱。

　　若以智慧辩才力随众生心而化诱则以智慧为先导身语意业恒无失。

　　后二颂意业胜智先导故。

　　若以智慧为先导身语意业恒无失则其愿力得自在普随诸趣而现身。

　　若其愿力得自在普随诸趣而现身则能为众说法时音声随类难思议。

　　若能为众说法时音声随类难思议则于一切众生心一念悉知无有余。

　　若于一切众生心一念悉知无有余则知烦恼无所起永不没溺于生死。

　　二若以智慧为先下四颂明三业广大功三轮摄生德初一颂身业次一语业后二意业。

　　若知烦恼无所起永不没溺于生死则获功德法性身以法威力现世间。

　　若获功德法性身以法威力现世间则获十地十自在修行诸度胜解脱。

　　三若知烦恼下二颂辨得法结位。

　　若得十地十自在修行诸度胜解脱则获灌顶大神通住于最胜诸三昧。

　　若获灌顶大神通住于最胜诸三昧则于十方诸佛所应受灌顶而升位。

　　若于十方诸佛所应受灌顶而升位则蒙十方一切佛手以甘露灌其顶。

　　四若得十地下三颂明三昧分大尽分受位分并显可知。

　　若蒙十方一切佛手以甘露灌其顶则身充遍如虚空安住不动满十方。

　　若身充遍如虚空安住不动满十方则彼所行无与等诸天世人莫能知。

　　五若蒙下二颂明大用难测亦是释名分事也谓以法智云含众德水能蔽如空粗重故又若蒙下二颂亦是进入佛地也。

　　菩萨勤修大悲行愿度一切无不果见闻听受若供养靡不皆令获安乐。

　　彼诸大士威神力法眼常全无缺减十善妙行等诸道无上胜宝皆令现。

　　第三菩萨勤修下三颂结叹其德初二法说后一喻况前中贤首云初二句悲愿内满谓菩萨勤修等者结前若字下义无不果者结前则字下义以若有彼则有此非是前后钩锁相因唯是本位信中有此则有彼同时具有而说有前后是故信门具足一切行位之相然行虽无量皆以悲愿为首故就此结之次二句明此悲愿益物不空次一颂结前所具行位初句举人标法威神即信为能具之由次句结能证智眼证如如永常故次句结所证道十善举二地行等取余地及余位余道谓教证等胜宝皆现(以若有彼等者拣滥明此是圆融义才得一位即得诸位如十味香才烧一丸如小芥子十气齐𤼵若有闻香十味齐闻若得沉气时则得檀气若得酥合则得龙脑等十味丸药服者齐得亦准此知非如钩锁由得于前方能得后非如涉路若行一里则得二里若行二里则进三里故此位中不存位名或开或合正在于此思之思之)。

　　譬如大海金刚聚以彼威力生众宝无减无增亦无尽菩萨功德聚亦然。

　　后一颂喻况唯喻后偈初句及威力喻前初句信体坚固以喻金刚并居智海之内以信威力能生所生众宝即喻前第三句行位第三句喻前法眼常全。

　　或有刹土无有佛于彼示现成正觉或有国土不知法于彼为说妙法藏。

　　无有分别无功用于一念顷遍十方如月光影靡不周无量方便化群生。

　　于彼十方世界中念念示现成佛道转正法轮入寂灭乃至舍利广分布。

　　第四或有刹土下二百三颂明无方大用分彼能无边大用者由普贤德遍一切时处法界无限故略辨十门三昧业用一圆明海印三昧门二华严妙行三昧门三因陁罗网三昧门四手出广供三昧门五现诸法门三昧门六四摄摄生三昧门七俯同世间三昧门八毛光照益三昧门九主伴严丽三昧门十寂用无涯三昧门以无不定心故皆云三昧作用不同略辨十种又初门依体起用末后明用不异体中间并显妙用自在又十三昧皆具此三(略朝十门等者然还源观立一体二用三遍四德五止六观亦不出此言一体者即自性清净圆明体即通为十定之体言二用者一海印森罗常什用即此第一三昧二法界圆明自在用即华严三昧言三遍者一一尘普周法界遍二一尘出生无尽遍三一尘含容空有遍此三并是因陀罗网三昧门言四德者一随缘妙用无方德二威仪住持有则德三柔和质直摄生德四普代众生受苦德即次下第六三昧门言五止者一照法清虚离缘止二观人寂怕绝欲止三性起繁兴法尔止四锭光显现无念止五事理玄通非相止言六观者一摄境归心真空观二从心现境妙有观三心境秘密圆融观四智身影现众缘观五多身入一镜像观六主伴互现帝网观上之止观并是寂用无涯三昧门故此十门无不收矣广释一体六观等具如还源观辨)今初六颂明海印三昧文分为二前五别明业用周遍后一总结大用所依前中三初三佛事次一三乘后一类余总显十法界之化也前中初一总明现佛说法次一体用自在初句拣非二义一念无分别二动无功用下三句显正二义谓无念之念一念遍于十方无功之功多门摄于群品月喻四义准法可知。

　　或现声闻独觉道或现成佛普庄严如是开阐三乘教广度众生无量劫。

　　二一颂辩三乘。

　　或现童男童女形天龙及以阿修罗乃至摩睺罗伽等随其所乐悉令见。

　　三有一颂类余。

　　众生形相各不同行业音声亦无量如是一切皆能现海印三昧威神力。

　　后一结用所依海印之义昔虽略解未尽其源今以十义释之以表无尽之用下经云如净水中四兵像乃至莫不皆于水中现又云海有希奇殊特法能为一切平等印众生宝物及川流普悉包容无所拒故大集十四云如阎浮提一切众生身及余外色如是等色海中皆有印像以是故名大海为印菩萨亦尔得大海印三昧已能分别见一切众生心行于一切法门皆得慧明是为菩萨得海印三昧见一切众生心行所趣然此经文多同出现但出现现于四天下像又约佛菩提大集唯阎浮约菩萨所得然皆见心所趣等了根器也此文所现形类应根器也二文互举皆是所现菩萨定心以为能现(下经云下第二总明即引当经及于他经以示能现所现海印之相言乃至莫不皆于水中现者其中间云各各别异无交杂剑㦸弧矢类甚多铠胄车舆非一种随其所有相差别莫不皆于水中现而水本自无分别菩萨三昧亦如是即第十五经又云海有希奇等者即此卷中下合云无尽禅定解脱者为平等印亦如是福德智慧诸妙行一切普修无猒足大集十四下䟽文分二先正引后解释前中即虚空藏菩萨品头有一善男子言此中亦尔彼云亦复如是余皆全同然此经文下解释此即此上大集也出现四天下像等者文云佛子譬如大海普能印现四天下中一切众生色相形像是故共说以为大海诸佛菩提亦复如是普现一切众生心念根性欲乐而无所现是故说名诸佛菩提下偈文云如海印现众生心以此说名为大海菩提普印诸心行是故说名为正觉)。

　　言十义者一无心能现义经云无有功用无分别故二现无所现义经云如光影故出现品云普现一切众生心念根性欲乐而无所现故三能现与所现非一义四非异义经云大海能现能所异故非一水外求像不可得故非异显此定心与所现法即性之相能所宛然即相之性物我无二五无去来义水不上取物不下就而能显现三昧之心亦尔现万法于自心彼亦不来罗身云于法界未曾暂去上之五义与镜喻大同六广大义经云遍十方故普悉包容无所拒故明三昧心周于法界则众生色心皆定心中物用周法界亦不离此心七普现义经云一切皆能现故出现云菩提普印诸心行故此与广大异者此约所现不拣巨细彼约能现其量普周又此约所现无类不现彼约能现无行不修八顿现义经云一念现故谓无前后如印顿成九常现义非如明镜有现不现时十非现现义非如明镜对至方现经云现于四天下像故四兵罗空对而可现四天之像不对而现故云非现现也以不待对是故常现该三际也具上十义故称海印诸佛穷究菩萨相似(经云遍十方者即是今经于一念顷遍十方也普悉包含无所拒者即指上引十义所引皆上总中所引之经及出现品文多易了但第十云以不待对是故常现者此以第十释成第九即为拣异由十成九故云释成而九竖论十是横说故为拣也)问仁王三贤都无八相之文初地方云方生百三千一时成正觉此之八相岂在信门答即上所引大集亦云灌顶住菩萨得佛神力若菩萨成就如是等法能于无佛世界示现八相乃至广说彼说住终若占察经渐次作佛略有四种何等谓四一者信满法故作佛所谓依种性地决定信诸法不生不灭清净平等无可愿求故二解满作佛三证满作佛谓净心地四一切功德行满作佛依究竟菩萨地起信依此说信成就发心能八相作佛文据昭然况圆融门中不依位次寄终教说信满即能因果无碍以因门取常是菩萨以果门取即恒是佛或双存俱泯自在难思又此化现非唯一位依一类界而能具摄一切地位遍于时处故云念念遍十方也(问仁王三贤下问也即上卷菩萨教化品经云若菩萨住百佛国土中作阎浮提王王四天下修百法明门二谛平等心化一切众生下偈云善觉菩萨四天下双照二谛平等道权化众生游百国始登一乘无相道释曰此前更无成佛之文答即上所引下第二答中有三初指前引答谓上引大集灌顶即第十住故云住终则初贤已得八相何得偏引仁王三贤无文若占察经下次引别文答谓占察经作佛有四初是信满正与今文相当余三因便故来耳二解满作佛即同前大集灌顶受位三证满者初证名证满故云净心地即初地故四究竟菩萨地即第十地后故起信云菩萨地尽觉心初起心无初相以远离微细念故得见心性心即常住名究竟觉是也起信依此下上正引经此方引论用信成就𤼵心即第一信满位论云菩萨𤼵是心故则得少分见于法身以见法身故随其愿力能现八种利益众生所谓从兜率天退入胎住胎出胎出家成道转法轮入涅槃即八相之文也况圆融门等者三况出圆义也则上所引尚是行布以四位成佛深浅不同故今初即具后故是圆融今约信满犹寄终教说耳因果无碍下通伏难谓有难云若初即后应坏因果故故为此通明其无碍正在因时即有果果中有因随门不同名因名果体无前后故得圆融双存则亦因亦果俱泯则果海离言又此化现非唯等者重拣前文以圆融非唯一位则显具一切地位非依一类界则显遍于时处也)。

　　第一海印三昧竟。

　　严净不可思议刹供养一切诸如来放大光明无有边度脱众生亦无限。

　　智慧自在不思议说法言辞无有碍施戒忍进及禅定智慧方便神通等。

　　如是一切皆自在以佛华严三昧力。

　　第二严净下华严三昧文有十句略辨七行前六句各一行七八是十度行九结上自在十总结所依万行如华严法身故余如别说(万行等者遗忘集说略有十观一摄相归真观二相尽证实观三相实无碍观四随相摄生观五缘起相𠬧观六微细容摄观七一多相即观八帝网重重观九主伴圆融观十果海平等观然此十观融四法界初二理法界始终不异三即事理无碍法界四即事法界次五即事事无碍法界五即一多相容不同门六即微细相容安立门七即诸法相即自在门八即因陀罗网境界门九即主伴圆融具德门其第十观果海绝言通为前四之极则四法界十种玄门皆约因分然此十观略[(冰-水+〡)*ㄆ]万类不异玄中故指在余又释题中广显华严义竟又还源观释云广修万行称实成德普周法界而证菩提如华有结实之用行有感果之能今则托事表彰所以举华为喻严者行成克果契理称真性相两亡能所俱绝显焕炳着故名严也良以非真流之行无以契真何有饰真之行不从真起斯则真该妄末行无不修妄彻真源相无不寂故曰法界自在圆明无碍用为华严三昧也若更总释总以万行严于法界成于法身为华严也行有行布圆融成佛亦有十身总别别如普眼长者以十波罗蜜严成十身融如八地一念之中十度圆修成佛之时十身无碍故曰华严余如题中)。

　　第二华严三昧竟。

　　一微尘中入三昧成就一切微尘定而彼微尘亦不增于一普现难思刹。

　　彼一尘内众多刹或有有佛或无佛或有杂染或清净或有广大或狭小。

　　或复有成或有坏或有正住或傍住或如旷野热时焰或如天上因陀网。

　　如一尘中所示现一切微尘悉亦然此大名称诸圣人三昧解脱神通力。

　　第三一微尘中下四颂明因陁罗网三昧门于中初二句标定心境然有二意一由一多相即故入一定能成多定由成多定令一尘内有一切尘一一尘中现一切刹二但令一尘现刹一切亦尔故云成就一切微尘定次二句明不坏相而普现故云不增次二颂明一尘中所现刹相无碍如焰重现如帝网次半颂举一例余亦有二意一例上一尘之内所具之尘二例如一尘入定示现余尘入定示现亦然(次半颂者前意对前第一意既一尘之中有多尘向来方说一尘摄刹今方说尘内所具余尘摄刹后意对前第二意此所例尘非前尘内是前尘外遍法界中尘也)后二句结用所因略辨三门一三昧力此同标中二不思议解脱力如不思议品云于一尘中现三世佛刹等三神通力谓幻通自在并如下说。

　　三因陀罗网三昧门竟。

　　若欲供养一切佛入于三昧起神变能以一手遍三千普供一切诸如来。

　　十方所有胜妙华涂香末香无价宝如是皆从手中出供养道树诸最胜。

　　无价宝衣杂妙香宝幢幡盖皆严好真金为华宝为帐莫不皆从掌中雨。

　　十方所有诸妙物应可奉献无上尊掌中悉雨无不备菩提树前持供佛。

　　十方一切诸妓乐钟鼓琴瑟非一类悉奏和雅妙音声靡不从于掌中出。

　　十方所有诸赞颂称叹如来实功德如是种种妙言辞皆从掌内而开演。

　　菩萨右手放净光光中香水从空雨普洒十方诸佛土供养一切照世灯。

　　又放光明妙庄严出生无量宝莲华其华色相皆殊妙以此供养于诸佛。

　　又放光明华庄严种种妙华集为帐普散十方诸国土供养一切大德尊。

　　又放光明香庄严种种妙香集为帐普散十方诸国土供养一切大德尊。

　　又放光明末香严种种末香聚为帐普散十方诸国土供养一切大德尊。

　　又放光明衣庄严种种名衣集为帐普散十方诸国土供养一切大德尊。

　　又放光明宝庄严种种妙宝集为帐普散十方诸国土供养一切大德尊。

　　又放光明莲庄严种种莲华集为帐普散十方诸国土供养一切大德尊。

　　又放光明璎庄严种种妙璎集为帐普散十方诸国土供养一切大德尊。

　　又放光明幢庄严其幢绚焕备众色种种无量皆殊好以此庄严诸佛土。

　　种种杂宝庄严盖众妙缯幡共垂饰摩尼宝铎演佛音执持供养诸如来。

　　手出供具难思议如是供养一导师一切佛所皆如是大士三昧神通力。

　　第四若欲下十八颂明手出广供三昧门初一总标后一通结中间别显欲显胜妙略举一手为供所依由于昔时以手持供供佛施人称周法界故令真流供具等诸佛之难思(由于昔时等者此出因也供佛施人约其施行称周法界约其施心入深观故故令真流等者显今果也真流供具显出供时心以称法界乎出供具故等诸佛之难思者称因境也因虽尊胜心不称境非真供养由称真之因感称真之果能供真佛之境)。

　　四手出广供三昧门竟。

　　菩萨住在三昧中种种自在摄众生悉以所行功德法无量方便而开诱。

　　第五菩萨住下八颂明现诸法门三昧门分四初一总标多门。

　　或以供养如来门或以难思布施门或以头陀持戒门或以不动堪忍门。

　　或以苦行精进门或以寂静禅定门或以决了智慧门或以所行方便门。

　　或以梵住神通门或以四摄利益门或以福智庄严门或以因缘解脱门。

　　或以根力正道门或以声闻解脱门或以独觉清净门或以大乘自在门。

　　或以无常众苦门或以无我寿者门或以不净离欲门或以灭尽三昧门。

　　二有五颂别显二十种门供等即门通入佛果故。

　　随诸众生病不同悉以法药而对治随诸众生心所乐悉以方便而满足。

　　随诸众生行差别悉以善巧而成就。

　　三一颂半结多所因由四悉檀故初半对治次半世界随行差别即当为人而成就言谓第一义(初半对治者对治文显随心所乐为世界者顺心令喜故随行差别即当为人者心行不同生善异故如云心寂静应教禅定若心明利为说智慧悉以善巧而成就文则连上属于为人谓第一义者谓要见理见理方得名成就耳又成就言通于上三前三悉檀皆为见理故)。

　　如是三昧神通相一切天人莫能测。

　　四半颂结用难测。

　　五现诸法门三昧门竟。

　　有妙三昧名随乐菩萨住此普观察随宜示现度众生悉使欢心从法化。

　　第六有妙下十七颂明四摄摄生三昧门文分为二初一偈总标名用。

　　劫中饥馑灾难时悉与世间诸乐具随其所欲皆令满普为众生作饶益。

　　或以饮食上好味宝衣严具众妙物乃至王位皆能舍令好施者悉从化。

　　或以相好庄严身上妙衣服宝璎珞华鬘为饰香涂体威仪具足度众生。

　　一切世间所好尚色相颜容及衣服随应普现惬其心俾乐色者皆从道。

　　余颂别显于中分四初四颂布施摄初一偈半求受用者恣其所须次半偈求自在者施以王位又此施位即难行施以是可爱着故次偈身行法施后偈妙色悦心是无畏施又后二偈初身行法仪后服世妙饰贵悦物心随求即与(布施摄中前二偈有两重释先约财施所须王位皆属外财故王位兼于身命亦属内财又此施位下第二重释次半偈可爱着物即三种难行之一次法及无畏兼前财三为一切施又将后二属于遂求然准瑜伽六度四摄各有九门颂云自性一切难一切门善士一切种遂求二世乐清净自性皆一一切或二或三难行皆三一切门皆四善士皆五一切种皆六遂求皆七皆八二世乐皆九清净皆十四摄即当三十三卷至十行品更说其相今䟽言即难行者以难行有三一物少自在施二可爱着物施三极大艰难获财施今当第二难也又后二偈者是遂求施遂求有八一匮乏饮食而求乞者施以饮食二匮乏车乘而求乞者施以车乘三乏衣服四严具五资生什物六种种涂饰香鬘七舍宅八光明皆如初二句会文可知)。

　　迦陵频伽美妙音俱枳罗等妙音声种种梵音皆具足随其心乐为说法。

　　八万四千诸法门诸佛以此度众生彼亦如其差别法随世所宜而化度。

　　次二颂爱语摄一切爱语谓慰喻庆悦胜益之言(一切爱语等者下所列即三爱语一慰喻爱语二庆悦爱语三胜益爱语)言种种梵音者即八种梵音一最好声其音清雅如迦陵鸟二易了声言辞辨了三和调四柔软五不误六不女七尊慧八深远言俱枳罗者亦云都吒迦此云众音合和微妙最胜皆爱语之具随心说法应在后偈随世所宜应在前偈以瑜伽一切爱语略有二种一随世仪轨语二顺正法教语今开示佛说八万法门即顺正教也(言种种梵音者文中具列初二䟽释后六但摽若释应云三调和谓大小得中四柔软者言无粗犷五不误者言无错误六不女者其声雄朗七尊慧者言无战惧八深远者脐轮𤼵声随心等者以后偈说八万法门是顺正法教语故应合云随心为说前偈种种梵音故是随世仪轨合言随世所宜而化诱)。

　　众生苦乐利衰等一切世间所作法悉能应现同其事以此普度诸众生。

　　一切世间众苦患深广无涯如大海与彼同事悉能忍令其利益得安乐。

　　三有二颂明同事摄物见菩萨俯同其事知有义利而修行故于中初颂一切同事八风等事皆悉同故后偈难行同事忍于诸苦而同事故(初颂一切同事者瑜伽同事不举别相但同上利行即名同事故利行居先则示同利衰等为一切也等取毁誉称机苦乐忍于诸苦等者难行有三亦无别相即同三利行为三难行同事谓一诸未行胜善根因诸有情所行利行二现在耽着广大财位众具圆满诸有情所行利行三余外道本异邪见邪行所行利行同事例耳今于上三同事皆须忍苦)。

　　若有不识出离法不求解脱离諠愦菩萨为现舍国财常乐出家心寂静。

　　家是贪爱系缚所欲使众生悉免离故示出家得解脱于诸欲乐无所爱。

　　四有八颂明利行摄谓说趣义利之行以益有情于中初二偈一切利行此有三种一于现法利劝导利行谓令以德业招守财位以益近故经文略无二于后法利行谓劝舍财位清净出家即当初偈三于现法后法利行谓劝离欲即后偈也又初一偈即难行利行此自有三一不识出离即外道异执二不求解脱即未种善因三现舍国财诱耽财位于此利行是谓难行。

　　菩萨示行十种行亦行一切大人法诸仙行等悉无余为欲利益众生故。

　　次一偈初句即摄二利行一即十种清净利行也二令离十恶即此世他世乐利行次三句即善士利行慈心劝导等故(一即十种等者谓一依外清净有五二依内清净有五依外五者一无罪利行二不转利行三渐次四遍行五如应论广释其相依内五者一谓诸菩萨于诸有情起广大悲意乐现前而行利行二诸菩萨于诸有情所作义利虽受一切大苦劬劳而心无倦深心欢喜为诸有情而行利行三安处最胜第一财位而自谦下如子如仆及离憍慢而行利行四心无爱染无有虚伪真实哀愍而行利行五起毕竟无复退转慈愍之心而行利行次三句即善士利行者善士有五一于真实义劝导有情二于应时劝导三于能行摄胜妙义劝导四于有情柔软劝导五于有情慈心劝导此之五相皆是大人之法慈心劝导举后等初)。

　　若有众生寿无量烦恼微细乐具足菩萨于中得自在示受老病死众患。

　　或有贪欲瞋恚痴烦恼猛火常炽然菩萨为现老病死令彼众生悉调伏。

　　次二偈即遂求利行谓众生为八缠所绕开解令离故名遂求初偈即化无愧缠以恃寿长不知进修不知此身但淫欲生终竟败坏具诸烦恼故后偈开解无惭缠众生余略不具(初为八缠者论云此略有八谓诸菩萨见诸有情于应惭处为无惭缠之所缠绕方便开解令离彼缠如无惭缠二无愧三昏沉四睡眠五掉举六恶作七嫉八悭皆如无惭缠说)。

　　如来十力无所畏及以十八不共法所有无量诸功德悉以示现度众生。

　　记心教诫及神足悉是如来自在用彼诸大士皆示现能使众生尽调伏。

　　次二偈即一切种利行初偈即应摄受者而摄受之后偈即应调伏者而调伏等(即一切种利行者彼说或六或七总有十三六者一应摄受者正摄受之二应调伏者正调伏之三憎背圣教者除其恚恼四处中住者令入圣教五于三乘中令其成熟六已成熟者令得解脱云何七种谓诸菩萨安处一分所化有情于善资粮守护长养所谓一依下乘出离二依大乘出离三于远离四于心一境性五于清净诸障六于二乘而正安处七于无上正等菩提而得安处)。

　　菩萨种种方便门随顺世法度众生譬如莲华不着水如是在世令深信。

　　后一偈即一切门利行谓不信令信故亦总结诸利行也(后一偈即一切门等者此略有四一不信令信二犯戒有情令戒圆满三恶慧有情令慧圆满四悭吝有情于舍圆满今䟽文中略举其一)瑜伽广说利行居先略明同事居后此则先略明同事者以利行中若以行劝修与爱语相近若自示行即同事相近同事即是利行利行未必同事此二相近广略互影耳又次下三昧亦同事故影。

　　六四摄摄生三昧门竟。

　　雅思渊才文中王歌舞谈说众所欣一切世间众技术譬如幻师无不现。

　　或为长者邑中主或为贾客商人导或为国王及大臣或作良医善众论。

　　或于旷野作大树或为良药众宝藏或作宝珠随所求或以正道示众生。

　　若见世界始成立众生未有资身具是时菩萨为工匠为之示现种种业。

　　不作逼恼众生物但说利益世间事咒术药草等众论如是所有皆能说。

　　一切仙人殊胜行人天等类同信仰如是难行苦行法菩萨随应悉能作。

　　第七雅思下十七颂俯同世间三昧门于中三初六身同世间利益众生若依若正无不示为。

　　或作外道出家人或在山林自勤苦或露形体无衣服而于彼众作师长。

　　或现邪命种种行习行非法以为胜或现梵志诸威仪于彼众中为上首。

　　或受五热随日转或持牛狗及鹿戒或着坏衣奉事火为化是等作导师。

　　或有示谒诸天庙或复示入恒河水食根果等悉示行于彼常思己胜法。

　　或现蹲踞或翘足或卧草𣗥及灰上或复卧杵求出离而于彼众作师首。

　　如是等类诸外道观其意解与同事所示苦行世靡堪令彼见已皆调伏。

　　次六示同外道救彼邪党初五别辨后一总结义如别说。

　　众生迷惑禀邪教住于恶见受众苦为其方便说妙法悉令得解真实谛。

　　三众生迷惑下五颂明语业大用初一总明次三别显后一总结。

　　或边咒语说四谛或善密语说四谛或人直语说四谛或天密语说四谛。

　　分别文字说四谛决定义理说四谛善破于他说四谛非外所动说四谛。

　　或八部语说四谛或一切语说四谛随彼所解语言音为说四谛令解脱。

　　次别中云或边咒语者梵云达逻鼻茶曼达逻钵底鞞言达逻鼻茶者是南印度中边国名也此云消融曼达逻者咒也钵底鞞者句也谓其国人禀性纯质凡所出言皆成神咒若邻国侵害不用兵仗但以言破之彼自丧灭故曰消融咒句也或云唯童男童女方得言成咒句余不得也又天密语等者婆沙七十九说世尊有时为四天王以圣语说四谛二王领解二不能解世尊怜愍故以南印度边国俗语说四谛二天王中一解一不解世尊怜愍故复以一种篾戾车语说四圣谛时四天王皆得领解(婆沙七十九者彼云毗奈耶说世尊有时为四天王以南印度边国俗语说四圣谛谓医泥迷泥瑜部达县剌篾戾车语说四圣谛谓摩奢都奢僧摄摩萨缚怛啰毗剌达论引净名圆音为难下释有七一云有作是说佛以圣语说四圣谛能令一切所化有情皆得领解何以作此等语说答为满彼意故彼天欲闻故下并取意引之二复次世尊欲显于诸言音皆能善解故谓有疑佛不能余语等三复次有所化者依佛不变形言而得受化有所化者依佛转变形言而受化者四复有说者佛以一音说四圣谛不能令一切所化有情皆得领解世尊虽有自在神力而于境界不能改越如不能令耳见诸色等通圆音云答不须通非三识故诸赞佛颂言名过实如常在定不睡眠等皆过实也五复次如来言音遍诸声境随所欲语皆能作之故复伽陀作如是说六复次佛语轻利速疾转故故云佛以一音演说法众生各各随所解七复次如来言音虽有多种而同有益故说一音释曰然上七解前三可通后四浅近即彼小乘三藏说故篾戾车者三藏云恶中恶亦云奴中奴皆义翻耳)善破于他者以因明比量等真能破故非外所动者真能立故不为他破。

　　所有一切诸佛法皆如是说无不尽知语境界不思议是名说法三昧力。

　　后一偈类结非唯说四谛六度万行等皆然一心说法得语实性能起随类之用名三昧力。

　　七俯同世间三昧门竟。

　　大方广佛华严经䟽钞会本第十四之四

　　音释

　　掉

　　(杜吊切音迢去声)。

　　摧殄

　　(殄徒典切绝也)。

　　绚焕

　　(绚许远切焕音唤绚焕文彩光明貌)。

　　缯

　　(疾陵切帛也)。

　　饥馑

　　(饥居依切谷不熟也馑渠遴切菜不熟也)。

　　鬘

　　(莫班切)。

　　惬

　　(苦协切快也)。

　　諠愦

　　(諠兄袁切愦古对切諠愦谓諠哗愦乱也)。

　　蹲踞

　　(蹲音存踞音据)。

　　翘足

　　(翘渠遥切举足也)。

　　吒

　　(陟嫁切)。

　　逻

　　(郎果切)。

　　鞞

　　(骈迷切)。

　　篾戾车

　　(篾莫结切梵语篾戾车此云边地)。

　　犍

　　(渠焉切)。

　　铠

　　(可亥切甲也)。

　　[甲*(棄-ㄊ)]

　　(文甲切)。
乾隆藏第 130 册 No. 1557 大方广佛华严经疏钞会本(第1卷-第17卷)


　　大方广佛华严经䟽钞会本第十五之一　灭五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　有胜三昧名安乐能普救度诸群生放大光明不思议令其见者悉调伏。

　　第八有胜三昧下八十九颂半明毛光照益三昧门智契解脱之门慈熏身语意业故得身同法界大用无涯毛光触物为益万品遍于时处缘者会之是谓菩萨圆建立众生也文分为五初一颂标门总辨二所放光明下别明一毛光明业用三如一毛下类显一切毛光业用四如其本行下释成分齐五若有闻下闻信光益今初就所益说故名安乐(智契等者总出光明之因具悲智故先此上一句约智亦约表释谓毛孔表解脱门光明表智慧故二正明智慧故云智契解脱之门慈熏等者约悲智释以菩萨旷劫慈悲熏修三业故)。

　　所放光明名善现若有众生遇此光必令获益不唐捐因是得成无上智。

　　彼先示现于诸佛示法示僧示正道亦示佛塔及形像是故得成此光明。

　　就第二段中二初略辨四十四门光用后如是等下结略显广就四十四光中皆有四义一标光名二辨光用三出光因四结光果类例相从分为十段五对初有二光显示三宝二有四光令发大心上二即三宝四弘对三有二光总圆福智四有二光入理持法上即二严二持对五有六光六度行圆六有七光四等救摄即六度四等对七有一光总彰三学八有八光杂彰万行供养为先为三学万行对九有六光令六根内净动与理会十有六光明六尘外净触境皆道即根清境净对今初二光中前一显现于中初句标名以近初标但云所放不言又放次三句辨用后偈辨因中示三宝令其正归示正道令其正向上通一体及别相三宝亦示佛塔令其正信义兼住持。

　　又放光明名照曜映蔽一切诸天光所有暗障靡不除普为众生作饶益。

　　此光觉悟一切众令执灯明供养佛以灯供养诸佛故得成世中无上灯。

　　然诸油灯及酥灯亦然种种诸明炬众香妙药上宝烛以是供佛获此光。

　　后一光照耀用有七句一偈辨因并显可知。

　　又放光明名济度此光能觉一切众令其普发大誓心度脱欲海诸群生。

　　若能普发大誓心度脱欲海诸群生则能越度四瀑流示导无忧解脱城。

　　于诸行路大水处造立桥梁及船筏毁訾有为赞寂静是故得成此光明。

　　第二四光令发大心中即四弘愿也初一令众生无边誓愿度因中兴有为而毁有为。

　　又放光明名灭爱此光能觉一切众令其舍离于五欲专思解脱妙法味。

　　若能舍离于五欲专思解脱妙法味则能以佛甘露雨普灭世间诸渴爱。

　　惠施池井及泉流专求无上菩提道毁訾五欲赞禅定是故得成此光明。

　　二一光令烦恼无边誓愿断因中兴有为而赞禅定上二皆事理兼修。

　　又放光明名欢喜此光能觉一切众令其爱慕佛菩提发心愿证无师道。

　　造立如来大悲像众相庄严坐华座恒叹最胜诸功德是故得成此光明。

　　三上欣佛果。

　　又放光明名爱乐此光能觉一切众令其心乐于诸佛及以乐法乐众僧。

　　若常心乐于诸佛及以乐法乐众僧则在如来众会中逮成无上深法忍。

　　开悟众生无有量普使念佛法僧宝及示发心功德行是故得成此光明。

　　四爱乐三宝穷尽法门因中四弘之终故总云及示发心功德。

　　又放光明名福聚此光能觉一切众令行种种无量施以此愿求无上道。

　　设大施会无遮限有来求者皆满足不令其心有所乏是故得成此光明。

　　又放光明名具智此光能觉一切众令于一法一念中悉解无量诸法门。

　　为诸众生分别法及以决了真实义善说法义无亏减是故得成此光明。

　　第三有二光总圆福智智因中分别法相决了真理无亏理事不减佛法故得一念悉解多门。

　　又放光明名慧灯此光能觉一切众令知众生性空寂一切诸法无所有。

　　演说诸法空无主如幻如焰水中月乃至犹如梦影像是故得成此光明。

　　又放光名法自在此光能觉一切众令得无尽陀罗尼悉持一切诸佛法。

　　恭敬供养持法者给侍守护诸贤圣以种种法施众生是故得成此光明。

　　第四二光入理持法初一慧入二空即义持也后一具四总持于法自在(后一具四总持者一法持二义持三咒持四无生忍持七地广说四持并具何不自在)。

　　又放光明名能舍此光觉悟悭众生令知财宝悉非常恒乐惠施心无著。

　　悭心难调而能调解财如梦如浮云增长惠施清净心是故得成此光明。

　　又放光明名除热此光能觉毁禁者普使受持清净戒发心愿证无师道。

　　劝引众生受持戒十善业道悉清净又令发向菩提心是故得成此光明。

　　又放光明名忍严此光觉悟瞋恚者令彼除瞋离我慢常乐忍辱柔和法。

　　众生暴恶难可忍为菩提故心不动常乐称扬忍功德是故得成此光明。

　　又放光明名勇猛此光觉悟懒惰者令彼常于三宝中恭敬供养无疲厌。

　　若彼常于三宝中恭敬供养无疲厌则能超出四魔境速成无上佛菩提。

　　劝化众生令进䇿常勤供养于三宝法欲灭时专守护是故得成此光明。

　　又放光明名寂静此光能觉乱意者令其远离贪恚痴心不动摇而正定。

　　舍离一切恶知识无义谈说杂染行赞叹禅定阿兰若是故得成此光明。

　　又放光明名慧严此光觉悟愚迷者令其证谛解缘起诸根智慧悉通达。

　　若能证谛解缘起诸根智慧悉通达则得日灯三昧法智慧光明成佛果。

　　国财及己皆能舍为菩提故求正法闻已专勤为众说是故得成此光明。

　　第五六度光中戒因中云发大心者谓若发二乘心则破净戒大心导善不在人天勤䇿万行慧为上首各加一偈余可思之。

　　又放光明名佛慧此光觉悟诸含识令见无量无边佛各各坐宝莲华上。

　　赞佛威德及解脱说佛自在无有量显示佛力及神通是故得成此光明。

　　第六有七光四等救摄中初一慈光与佛慧真乐见无量佛此有二义一见事佛真乐因故二见心佛一一心华有觉性故。

　　又放光明名无畏此光照触恐怖者非人所持诸毒害一切皆令疾除灭。

　　能于众生施无畏遇有恼害皆劝止拯济厄难孤穷者以是得成此光明。

　　次三悲光拔苦初一厄难苦。

　　又放光明名安隐此光能照疾病者令除一切诸苦痛悉得正定三昧乐。

　　施以良药救众患妙宝延命香涂体酥油乳蜜充饮食以是得成此光明。

　　次一疾病苦。

　　又放光明名见佛此光觉悟将殁者令随忆念见如来命终得生其净国。

　　见有临终劝念佛又示尊像令瞻敬俾于佛所深归仰是故得成此光明。

　　后一死苦令见佛者一舍命不恐二恶道不畏又要临终劝者智论二十八云临终少时能胜终身行力以猛利故如火如毒依西域法有欲舍命者令面向西于前安一立像亦面向西以幡头挂像手指令病人手捉幡脚口称佛名作随佛往生净土之意兼与烧香鸣磬助称佛名若能行此非直亡者得生佛前抑亦终成见佛光也若神游大方去留无碍者置之言外不尔勉旃斯行。

　　又放光明名乐法此光能觉一切众令于正法常欣乐听闻演说及书写。

　　法欲尽时能演说令求法者意充满于法爱乐勤修行是故得成此光明。

　　又放光明名妙音此光开悟诸菩萨能令三界所有声闻者皆是如来音。

　　以大音声称赞佛及施铃铎诸音乐普使世间闻佛音是故得成此光明。

　　次二光令生法喜初则欣法听说法喜已充终则触境无非佛法成喜之极。

　　又放光名施甘露此光开悟一切众令舍一切放逸行具足修习诸功德。

　　说有为法非安隐无量苦恼悉充遍恒乐称扬寂灭乐是故得成此光明。

　　后一令成大舍舍除放逸众惑之根。

　　又放光明名最胜此光开悟一切众令于佛所普听闻戒定智慧增上法。

　　常乐称扬一切佛胜戒胜定殊胜慧如是为求无上道是故得成此光明。

　　第七一光总彰万行三学摄尽故曰普闻。

　　又放光明名宝严此光能觉一切众令得宝藏无穷尽以此供养诸如来。

　　以诸种种上妙宝奉施于佛及佛塔亦令惠施诸贫乏是故得成此光明。

　　又放光明名香严此光能觉一切众令其闻者悦可意决定当成佛功德。

　　人天妙香以涂地供养一切最胜王亦以造塔及佛像是故得成此光明。

　　又放光名杂庄严宝幢幡盖无央数焚香散华奏众乐城邑内外皆充满。

　　本以微妙妓乐音众香妙华幢盖等种种庄严供养佛是故得成此光明。

　　又放光明名严洁令地平坦犹如掌庄严佛塔及其处是故得成此光明。

　　又放光明名大云能起香云雨香水以水熏塔及庭院是故得成此光云。

　　第八八光杂明诸行供养为先前五供敬田。

　　又放光明名严具令裸形者得上服严身妙物而为施是故得成此光明。

　　又放光明名上味能令饥者获美食种种珍馔而为施是故得成此光明。

　　又放光明名大财令贫乏者获宝藏以无尽物施三宝是故得成此光明。

　　后三施悲田。

　　又放光名眼清净能令盲者见众色以灯施佛及佛塔是故得成此光明。

　　又放光名耳清净能令聋者悉善听鼓乐娱佛及佛塔是故得成此光明。

　　又放光名鼻清净昔未闻香皆得闻以香施佛及佛塔是故得成此光明。

　　又放光名舌清净能以美音称赞佛永除粗恶不善语是故得成此光明。

　　又放光名身清净诸根缺者令具足以身礼佛及佛塔是故得成此光明。

　　又放光名意清净令失心者得正念修行三昧悉自在是故得成此光明。

　　第九六光内净六根。

　　又放光名色清净令见难思诸佛色以众妙色庄严塔是故得成此光明。

　　又放光名声清净令知声性本空寂观声缘起如谷响是故得成此光明。

　　又放光名香清净令诸臭秽悉香洁香水洗塔菩提树是故得成此光明。

　　又放光名味清净能除一切味中毒恒供佛僧及父母是故得成此光明。

　　又放光名触清净能令恶触皆柔软戈鋋剑㦸从空雨皆令变作妙华鬘。

　　以昔曾于道路中涂香散华布衣服迎送如来令蹈上是故今获光如是。

　　又放光名法清净能令一切诸毛孔悉演妙法不思议众生听者咸欣悟。

　　因缘所生无有生诸佛法身非是身法性常住如虚空以说其义光如是。

　　第十六光外清六境文并可知戈者平头㦸也鋋者小矛也。

　　如是等比光明门如恒河沙无限数悉从大仙毛孔出一一作业各差别。

　　第二如是等比下结略显广一毛之用光有尘沙。

　　如一毛孔所放光无量无数如恒沙一切毛孔悉亦然此是大仙三昧力。

　　第三如一毛下类显一切毛光业用及结用所依谓三昧力。

　　如其本行所得光随彼宿缘同行者今放光明故如是此是大仙智自在。

　　第四如其下释成分齐如是等光今何不见谓有缘者见如目睹光无缘不觉盲瞽常闇于中分二初偈总明如其本行牒前往因所得光者牒前果用若有宿缘及曾同行者则随其所见如是差别。

　　往昔同修于福业及有爱乐能随喜见其所作亦复然彼于此光咸得见。

　　若有自修众福业供养诸佛无央数于佛功德常愿求是此光明所开觉。

　　后六偈别显于中初二法说后四喻说前中初偈宿缘宿有四缘一昔同业二爱其行三能随喜四但见所作后偈现因不必有缘但功行内着光明爰烛有三种因一修广福二供多佛三求佛果即福智二严也上之七类皆蒙光照。

　　譬如生盲不见日非为无日出世间诸有目者悉明见各随所务修其业。

　　大士光明亦如是有智慧者皆悉见凡夫邪信劣解人于此光明莫能睹。

　　二喻说中双明见与不见二喻皆有法合初日喻喻光为益因合中谓法日常明有智慧者心不住法如人有目则能得见有三类人则不能见一者凡愚二邪信外道三劣解二乘皆无因缘如人无目。

　　摩尼宫殿及辇乘妙宝灵香以涂蓥有福德者自然[備-用+冉]非无德者所能处。

　　大士光明亦如是有深智者咸照触邪信劣解凡愚人无有能见此光明。

　　后宝严喻喻光正益明法宝常存由福无福有处不处。

　　若有闻此光差别能生清净深信解永断一切诸疑网速成无上功德幢。

　　第五若有下一颂明闻信光益谓信仰解了不生疑惑则成佛果不以不见疑菩萨之无光不以极苦莫救谓光明之无益亦不高推果用谓菩萨不能故云永断诸疑(不以不见等者此下别释绝疑之义绝于三疑一以不见疑无光明二不救剧苦谓光明无益经文以如盲不见日等双释二疑三亦不高惟果用下又遣一疑谓此作用是佛果用非十信故)。

　　八毛光照益三昧门竟。

　　有胜三昧能出现眷属庄严皆自在一切十方诸国土佛子众会无伦匹。

　　第九有胜三昧下六颂主伴严丽三昧门亦是出现三昧文分三别初一标门显意。

　　有妙莲华光庄严量等三千大千界其身端坐悉充满是此三昧神通力。

　　复有十刹微尘数妙好莲华所围绕诸佛子众于中坐住此三昧威神力。

　　宿世成就善因缘具足修行佛功德此等众生绕菩萨悉共合掌观无厌。

　　譬如明月在星中菩萨处众亦复然大士所行法如是入此三昧威神力。

　　次四明一方业用于中前三法说后一喻合既言量等三千则不坏次第劣于十地及等觉也(既言量等者此亦遮其不信十信八相成道谓十地方能故云不坏次第谓十地菩萨受职有大莲华量等百万三千大千世界十定品辨等觉菩萨有一莲华量周法界周法界唯大百万亿中但言三千故劣后一)。

　　如于一方所示现诸佛子众共围绕一切方中悉如是住此三昧威神力。

　　三一颂类显十方。

　　九主伴严丽三昧门竟。

　　有胜三昧名方网菩萨住此广开示一切方中普现身或现入定或从出。

　　第十有胜三昧下三十四颂半明寂用无涯三昧门约处名为方网约相是谓寂用亦总显上来动寂无二故文分为三初一标名总辨十方交络出入纵横故名为网。

　　或于东方入正定而于西方从定出或于西方入正定而于东方从定出。

　　或于余方入正定而于余方从定出如是入出遍十方是名菩萨三昧力。

　　尽于东方诸国土所有如来无数量悉现其前普亲近住于三昧寂不动。

　　而于西方诸世界一切诸佛如来所皆现从于三昧起广修无量诸供养。

　　尽于西方诸国土所有如来无数量悉现其前普亲近住于三昧寂不动。

　　而于东方诸世界一切诸佛如来所皆现从于三昧起广修无量诸供养。

　　如是十方诸世界菩萨悉入无有余或现三昧寂不动或现恭敬供养佛。

　　二或于下三十二颂半正显业用三是名下一颂总结难思就业用中分三初二颂于十方处交络出入明于器世间自在二有五颂十方佛所入出无碍明于智正觉世间自在三于眼根下二十五颂半通显三世间自在菩萨于三世间自在略有二义一以自身作三世间故得自在二菩萨于三世间处示现自在今此三段初二约后义后一通二义文或𦂶互理实皆具初二世间略有四重无碍一约处谓东处即是西处是故菩萨常在东恒在西也二约佛谓东佛即西佛是故在东佛恒在西佛三约菩萨身不分谓在东之身即是西身四约定谓入定即是出定所以尔者略显二因一以所观之法事随理融相即在故二能观之心亦寂用无碍故然此文中为显菩萨秘密隐显自在德故但说后二若辨前二则似菩萨无力。

　　大方广佛华严经䟽钞会本第十五之一

　　音释

　　唐捐

　　(捐以专切唐捐徒弃也)。

　　瀑

　　(蒲报切急也)。

　　筏

　　(音伐木𥱼也)。

　　拯济

　　(拯之庱切拯济救济也)。

　　酥

　　(音苏)。

　　裸

　　(郎果切赤体也)。

　　珍馔

　　(馔雏恋切具食也)。

　　鋋

　　(音延短矛也)。

　　㦸

　　(讫逆切枝兵也)。

　　蹈

　　(音导践也)。

　　辇

　　(力展切车辇也)。

　　蓥

　　(乌定切饰也)。

　　矛

　　(迷浮切)。

　　瞽

　　(果五切目但有联也)。

　　剧

　　(竭㦸切甚也)。

　　大方广佛华严经䟽钞会本第十五之二　灭六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　于眼根中入正定于色尘中从定出示现色性不思议一切天人莫能知。

　　于色尘中入正定于眼起定心不乱说眼无生无有起性空寂灭无所作。

　　于耳根中入正定于声尘中从定出分别一切语言音诸天世人莫能知。

　　于声尘中入正定于耳起定心不乱说耳无生无有起性空寂灭无所作。

　　于鼻根中入正定于香尘中从定出普得一切上妙香诸天世人莫能知。

　　于香尘中入正定于鼻起定心不乱说鼻无生无有起性空寂灭无所作。

　　于舌根中入正定于味尘中从定出普得一切诸上味诸天世人莫能知。

　　于味尘中入正定于舌起定心不乱说舌无生无有起性空寂灭无所作。

　　于身根中入正定于触尘中从定出善能分别一切触诸天世人莫能知。

　　于触尘中入正定于身起定心不乱说身无生无有起性空寂灭无所作。

　　于意根中入正定于法尘中从定出分别一切诸法相诸天世人莫能知。

　　于法尘中入正定从意起定心不乱说意无生无有起性空寂灭无所作。

　　三于眼下通显于三世间自在文分为四一明根境相对以辨自在二童子下明于他身自在三鬼神下微细自在四一切尘下器界事中以辨自在今初十二颂六对一一对中有十义五对无碍之相欲辨无碍先须明识定慧此中云三昧起者观也入正受者定也定慧虽多不出二种一事二理制之一处无事不办事定门也能观心性契理不动理定门也明达法相事观也善了无生理观也诸经论中或单说事定或但明理定二观亦然或敌体事理止观相对或以事观对于理定如起信论止一切相乃至心不可得为止而观因缘生灭为观或以理观对于事定下经云一心不动入诸禅了境无生名般若是也或俱通二如下云禅定持心常一缘智慧了境同三昧是也或二俱泯非定非散或即观之定但名为定如观心性名上定是也或即定之观但名为观如以无分别智观名般若是也或说双运谓即寂之照是也所以局见之者随瞩一文互相非拨偏修之者随入一门皆有克证然非圆畅今此经文巧显无碍(制之一处者即遗教经文然亦可通以其先后类例多约事故即是彼经八大人觉中第二明精进初云汝等比丘已能住戒当制五根勿令放逸乃至云此五根者心为其主是故汝等当好制心心之可畏甚于毒蛇恶兽怨贼大火越逸未足喻也喻如有人手执蜜器动转轻躁但观于蜜不见深坑譬如狂象无钩猿猴得树腾跃跳掷难可禁制当急挫之无令放逸纵此心者丧人善事制之一处无事不办是故比丘当勤精进折伏汝心能观心性等者上句即涅槃经意彼第二十七师子吼品云以彼立三品定故经云善男子一切众生具三种定谓上中下上者谓佛性也以是故言一切众生悉有佛性中者一切众生具足初禅等下者十大地中心数定也今但义引耳从契理不动即义说也观其心性即是观门而云定者心性是理观即契理与理相应湛然不动故名为定明达法相事观者如起信等善了无生者即七地经云了法无生名般若是也如起信者论云云何修行止观门所言止者谓止一切境界之相随顺奢摩他观义也所言观者谓分别因缘生灭之相随顺毗钵舍那观义故云何随顺以此二义渐渐修习不相舍离双现前故次论云若行若住若卧若起皆应止观俱行所谓虽念诸法自性不生而复即念因缘和合善恶之业苦乐等报不失不坏虽念因缘善恶业报而亦即念性不可得释曰此中先止不碍观后观不碍止皆止约入理观约观事第一经中已广引文兼辩大意以䟽对论文相可知或以理观者即七地偈文然今经云于道不动即修禅忍受无生名般若盖其义引小有不同禅定持心者即第二十三经彼具明十度云如其回向行布施亦复坚持于禁戒精进长时无退怯忍辱柔和心不动禅定下同今此但取定慧文耳)言五对者第一对根境无碍谓观根入定应从根出而从境出者为显根境唯是一心缘起无二理性融通是故根入境出耳境入根出亦然(言五对者即为五别然其五对皆约经文取文不同第一对取根境如初偈将上于眼根中对下于色尘中作义于中有三初明根入境出为显下二出所以所以无碍者略有三义一唯心现故二缘起相由故三法性融通故广如玄中以是最初故具出所以下多总略二境入下即例释后偈)第二对理事二定无碍谓分别事相应入事定而入理定欲观性空应入理定而入事定以契即事之理而不动故入理即是入事制心即理之事而一缘故入事即是入理而经文但云入正定不言理事及乎出观境中即云分别色相斯事观也根中即云性空寂者即理观也亦合将根事对于境理以辨无碍(第二对者即于入正定中作义于中文四一正明分别事相等者缘从色尘中出明知眼根中入是其理定欲亲性空等者缘于眼起等是理起明知于色尘中入是事入以契即事之理下一明所以唯约事理无碍明所以于中又二先成上分别事相应入事定而入理定后制心即理之事下二成上欲观性空应入理定而入事定而经文下三出二定得名所以显上入正定所对之文由对观故亦合将根事者四结例谓合有偈云于眼根中入正定于色起定心不乱了色无生无有起性空寂灭无所作于色尘中入正定于眼根中三昧起分别眼性不思议诸天世人莫能知)第三对事理二观无碍谓欲分别事相应从事观起而反从理观起者以所观之境既真俗双融法界不二故分别事智即是无生之智二观唯是一心故亦应将境事理对根事理以辨无碍(第三对者即约经文从定起对于后半以作义䟽文有三初正明中䟽文但作初偈不作后偈若具应云欲了真理应从理观起而及从事观起谓前偈示现色性是事则色尘中三昧起义当理观也后偈说眼无生无有起是理性则前眼根起定心不乱义当事观也亦应将境者三反例此意稍隐先应问言上辨二定但云亦合将根事对于境理今何双言将境事理对根理事故应答言以上二定不能自别要因起观方知事理如眼入定未知何定以见尘上了色差别是其事观欲令无碍故说根定是其理定境入根起既了根性空故说境中入于事定则经文中已辨根理对于境事故但合例以将根事定对于境理今此二观不应定别根上境上各有二观谓根入定即于境上从理观起而分别事于色入定即于根上从事观起分别于理经文已有此二未于境上从事观起分别于理及与根上从理观起分别于事若作偈者应云于眼根中入正定于色尘中事观起说色无生无有起性空寂灭无所作及于色尘中入正定于眼根中理观起分别一切上妙眼诸天世人莫能知斯则境上事起观理以对根上理起观事故云亦应以境事理对根理事以辨无碍也)。

　　第四对出入无碍以起定即是入定故起定而心不乱若以事理相望应成四句谓事入事起事入理起等若以根境相望又成四句谓根事入境事起等一一思之皆有所由(第四对者即于经入正定对从定起言及起定不乱作义若以事理相望下句数料拣事理四句但出其二等取余二谓三理入事起四理入理起上且单说有其四句若单复相望应成九句于前四上更加五句谓事入事理起理入事理起事理入事起事理入理起事理入事理起故为九句又成四句者即根境出入成四但举其一若具应云二境事入根事起三根理入境理起四境理入根理起若更交络乃成十句谓根事入境理起境事入根理起根理入境事起境理入根事起根事理入境事理起境事理入根事理起以其事理相望属前事理四句故但云四耳)第五对二利体用无碍谓于眼根起定心不乱是体也自利也而不碍现于广境是用也人天不能知利他也良以体用无二故自利即是利他(第五对者此有两重无碍一体用无碍二二利无碍下双牒释言心不乱是体者全用根起三句以对境起中后二句作义则根起三句为体亦为自利谓于眼起定心不乱说眼无生无有起性空寂灭无所作而言不碍现于广境者即取前示现色性不思议诸天世人莫能知为广境亦全用此二句为利他良以下以体用无碍释二利无碍然上䟽但约眼色根境以为体例后五根境可知)此上十义同为一聚法界缘起相即自在菩萨善达作用无碍思之思之又经且约根境相对亦应境境相对谓色尘入正受声香三昧起等此如下童子身中入正定等中明复应根根相对谓眼根入正受耳根三昧起等一尘入正受多根三昧起等并略不说(又经且约根境下例显若境境相对即下于自他身自在中摄故此不明根根相对等但略无耳例亦合有若具说者应云于眼根中入正定于耳根中从定起示现耳性不思议诸天世人莫能知于耳根中入正定从眼起定心不乱说眼无生无有起性空寂灭无所作等成六根互用一尘入正受等者亦略无耳若具应云于色尘中入正定于六根中从定起示现六根不思议诸天世人莫能知于六根中入正定于色起定心不乱说色无生无有起性空寂灭无所作等复应有一根入多尘起故云等也等字等于两重一等多根入一尘起二等一根入多尘起若具应云于眼根中入正定于六尘中三昧起分别六境不思议诸天世人真能知于六境中入正定于眼根起心不乱说眼无生无有起性空寂灭无所作余根对尘亦然故云并略不说)上来无碍深妙难思始学之流如何趣入今当总结但能知事理无碍根境一如念虑不生自当趣入(上来无碍下第四总示入门先问后今当下正示知事理无碍根境亦如总观也念虑不生总止也即禅门大意)又向云色性难思等即色等总持是色陀罗尼自在佛等亦应云分别眼性难思有眼陀罗尼自在佛等又眼中云性空寂灭即眼之度门眼等本净亦应云色等度门色等本净不唯取相为染无心为净而已也又有智论三观束之分别色相等是假名观也性空寂灭是空观也此二不二色性难思中道观也三无前后皆是一心对此三观应辨三止谓方便随缘止体真止离二边分别止既止观双运亦名一心三止也即一而三即三而一双照三一双遮三一是无碍也一一释文准思可见(又向云下第五彰其含摄于中又二先收总持等会佛名经然十二入约其含摄并称总持约其性空究竟并称波罗蜜约其性本清净皆解脱门约其觉性圆明并得称佛故佛名经云眼陀罗尼自在佛乃至意陀罗尼自在佛色陀罗尼自在佛乃至法陀罗尼自在佛等不唯取相为染等者结弹北宗禅门但得一分之义谓彼云眼见色意同知染法界意不同知净法界不同知即眼陀罗尼自在佛眼总持度门等今谓亦是一义但得不起心之一义耳不同上来十重五对无碍自在等又有智论下第二以三观会智论于中有三初明三观先明次第三观后三无前后即一心三观言此二不二色性难思中道观也此有二种中道一但合上二以为中道此之中道大乘初门二色性难思即佛性中道斯为圆妙欲辨包含故双出耳对此三观下辨三止一方便随缘止即假观家止谓方便涉有随一一缘住一境故二体真止即空观家止体达真理与理冥故三离二边分别止即中道家止不取有无等二相也以上对经文之次故以假观为初今对上观亦以方便居首若准智论先空次假后中义如前辨既止观双运下双结上二于中又二先结止观诸处多明一心三观既有双运则亦合言一心三止若具亦可言一心三止观也即一而三下二结三一通于止观即一而三体随相用故即三而一相用即体故双照三一体用显然双遮三一互夺双泯谓即体同用故非一即用同体故非三一一释者今将三观以对经文二止遮照等亦然谓色相难思是假观眼定即是随缘止性空寂灭是空观色定即是体真止色性难思是中观眼根即是离二边分别止以色性有二义若以变碍为性即设观摄若以真实难思为性即中道摄二观皆用双运即是根境对辨二俱宛然即是双照二俱无碍互夺双亡即是双遮)此是菩萨圆融功德而自庄严触目对境常所行用希心玄趣幸愿留神。

　　童子身中入正定壮年身中从定出壮年身中入正定老年身中从定出。

　　老年身中入正定善女身中从定出善女身中入正定善男身中从定出。

　　善男身中入正定比丘尼身从定出比丘尼身入正定比丘身中从定出。

　　比丘身中入正定学无学身从定出学无学身入正定辟支佛身从定出。

　　辟支佛身入正定现如来身从定出于如来身入正定诸天身中从定出。

　　诸天身中入正定大龙身中从定出大龙身中入正定夜叉身中从定出夜叉身中入正定鬼神身中从定出。

　　二童子下六颂半于他身得自在此有三义一如前眼根入等但约见境为出入耳二菩萨化现彼身作此转变速疾也三菩萨以众生身作自身如下十身相作等是故于彼身入此身出而彼不觉知唯应度者知得度也。

　　鬼神身中入正定一毛孔中从定出一毛孔中入正定一切毛孔从定出。

　　一切毛孔入正定一毛端头从定出一毛端头入正定一微尘中从定出一微尘中入正定一切尘中从定出。

　　三鬼神下二颂半微细自在谓毛孔约正报即佛及众生毛头约空处微尘是色相多约器界并身在中入定出定为显三昧纯熟隐显自在故亦通观彼入出定等即于境无碍也若唯约身在彼下十定中亦云无生法中入起安有处耶。

　　一切尘中入正定金刚地中从定出金刚地中入正定摩尼树上从定出。

　　摩尼树上入正定佛光明中从定出佛光明中入正定于河海中从定出。

　　于河海中入正定于火大中从定出于火大中入正定于风起定心不乱。

　　于风大中入正定于地大中从定出于地大中入正定于天宫殿从定出于天宫殿入正定于空起定心不乱。

　　四一切尘下四颂半器界事中周遍入出然菩萨身普遍略有四位一普遍一切十方刹海二遍彼刹内树等物中三遍一切尘毛等中皆圆遍非分遍是故皆全身显现四以是法界身故不异不分恒在此常在彼无有前后。

　　是名无量功德者三昧自在难思议十方一切诸如来于无量劫说不尽。

　　第三是名下一颂总结初句以德命人次句依人显德后半明说不尽近结第十定用无尽远结前十定用无尽以是无尽之法门故。

　　十寂用无涯三昧门竟。

　　一切如来咸共说众生业报难思议诸龙变化佛自在菩萨神力亦难思。

　　欲以譬喻而显示终无有喻能喻此。

　　第五一切下喻况玄旨分亦名举劣显胜分以上所说普贤行德穷于佛境盖是信满之位既越常规乖于视听滞情封教取信无由故举斯近事以镜玄趣令开悟也七十九颂分为三段初二总标喻意二七十六颂别显喻相三一颂结说显德今初先一偈半明非喻能喻后半偈借喻通玄今初举四难思意在菩萨神力瑜伽决择分有六种不可思议谓一者我二有情三世间四有情业果五诸修静虑者静虑境界六诸佛世尊诸佛境界今众生含其前三加龙变化所以有四菩萨神力即静虑者境界旧经梵本皆云禅定力用故然众生业报四因难思谓处所差别故事差别故因差别故异熟果差别故诸龙变化不起心念六天四洲云雨不同等故难思也佛自在者有五难思谓真如甚深故自在转故无漏界证得故无障碍故成立有情所作事故菩萨神力由三种相除佛后二以今经文分同佛五以皆超言念故无可同喻(今众生等者以业报二字是第四故则初一含四菩萨神力等者以无障碍约二障尽故成立有情未周遍故)。

　　然诸智慧聪达人因于譬故解其义。

　　后半中然取分喻以小喻大令闻喻者㤀象领意故褒以智者(然取分喻者由上云无可同喻今何喻耶故云分喻无可喻者下经云三界有无一切法不能与佛为譬喻言分喻者喻有八种一顺二逆三现四非五先六后七者先后八者遍喻如涅槃说前文已引则有遍喻今对遍喻但取少分如言佛面犹如满月但取圆满无缺义故今喻亦然以小喻大者若易中射隼于高墉以况天下等其事甚多今闻喻等者易略例云夫象者出意者也言者明象者也尽意莫若象尽象莫若言言生于象故可寻言以观象象生于意故可寻象以观意意以象尽象以言着言者所以明象得象而忘言象者所以存意得意而忘象犹罤者所以在兔得兔而忘罤筌者所以在鱼得鱼而忘筌也然则言者象之第也象者意之筌也是故存言者非得象者也存象者非得意者也象生于意而存象焉则所存者乃非其象也言生于象而存言焉则所存者乃非其言也然则忘象者乃得意者也忘言者乃得象者也得意在忘象得象在忘言故立象以尽意而象可忘也重画以尽情而画可忘也是故触类可为其象合义可为其征今䟽用此文故令忘象领意谓如水现四兵是喻是象但知菩萨无心顿现则水印可忘矣诸喻皆然若能忘象得意斯为智者执象失意乃成愚滞故法华云诸有智者以譬喻得解)。

　　声闻心住八解脱所有变现皆自在能以一身现多身复以多身为一身。

　　于虚空中入火定行住坐卧悉在空身上出水身下火身上出火身下水。

　　如是皆于一念中种种自在无边量彼不具足大慈悲不为众生求佛道尚能现此难思事况大饶益自在力。

　　二声闻下别辨中略显二十种大喻以况菩萨之德初有三颂半明声闻现通喻况菩萨自在益生德先明喻末偈举劣显胜不为众生无大悲也不求菩提无大智也大饶益者具悲智也。

　　譬如日月游虚空影像普遍于十方泉池陂泽器中水众宝河海靡不现。

　　菩萨色像亦复然十方普现不思议此皆三昧自在法唯有如来能证了。

　　二有二偈日月现影喻况菩萨普应群机德。

　　如净水中四兵像各各别异无交杂剑㦸弧矢类甚多铠胄车舆非一种。

　　随其所有相差别莫不皆于水中现而水本自无分别菩萨三昧亦如是。

　　三有二颂水现四兵喻喻菩萨海印现像德。

　　海中有神名善音其音普顺海众生所有语言皆辩了令彼一切悉欢悦。

　　彼神具有贪恚痴犹能善解一切音况复总持自在力而不能令众欢喜。

　　四有二颂善音巧辨喻喻菩萨总持巧说德。

　　有一妇人名辩才父母求天而得生若有离恶乐真实入彼身中生妙辩。

　　彼有贪欲瞋恚痴犹能随行与辩才何况菩萨具智慧而不能与众生益。

　　五二颂女授辩才喻喻授法益生德。

　　譬如幻师知幻法能现种种无量事须㬰示作日月岁城邑丰饶大安乐。

　　幻师具有贪恚痴犹能幻力悦世间况复禅定解脱力而不能令众欢喜。

　　六譬如幻师下二颂幻师巧术喻喻不思议解脱德。

　　天阿修罗𩰖战时修罗败衄而退走兵仗车舆及徒旅一时窜匿莫得见。

　　彼有贪欲瞋恚痴尚能变化不思议况住神通无畏法云何不能现自在。

　　七二颂修罗隐形喻喻胜通隐显德。

　　释提桓因有象王彼知天主欲行时自化作头三十二一一六牙皆具足。

　　一一牙上七池水清净香洁湛然满一一清净池水中各七莲华妙严饰。

　　彼诸严饰莲华上各各有七天玉女悉善技艺奏众乐而与帝释相娱乐。

　　彼象或复舍本形自化其身同诸天威仪进止悉齐等有此变现神通力。

　　彼有贪欲瞋恚痴尚能现此诸神通何况具足方便智而于诸定不自在。

　　八五颂象王随变喻喻定用自在德。

　　如阿修罗变化身蹈金刚际海中立海水至深仅其半首共须弥正齐等。

　　彼有贪欲瞋恚痴尚能现此大神通况伏魔怨照世灯而无自在威神力。

　　九二颂修罗大身喻喻法界身云德同于上文主伴严丽。

　　天阿修罗共战时帝释神力难思议随阿修罗军众数现身等彼而与敌。

　　诸阿修罗𤼵是念释提桓因来向我必取我身五种缚由是彼众悉忧悴。

　　帝释现身有千眼手持金刚出火焰被甲持仗极威严修罗望见咸退伏。

　　彼以微小福德力犹能摧破大怨敌何况救度一切者具足功德不自在。

　　十有四颂帝释破怨喻喻降伏众魔德。

　　忉利天中有天鼓从天业报而生得知诸天众放逸时空中自然出此音。

　　一切五欲悉无常如水聚沫性虚伪诸有如梦如阳焰亦如浮云水中月。

　　放逸为怨为苦恼非甘露道生死径若有作诸放逸行入于死灭大鱼口。

　　世间所有众苦本一切圣人皆厌患五欲功德灭坏性汝应爱乐真实法。

　　三十三天闻此音悉共来升善法堂帝释为说微妙法咸令顺寂除贪爱。

　　彼音无形不可见犹能利益诸天众况随心乐现色身而不济度诸群生。

　　十一忉利天下六颂天鼓说法喻况菩萨以无功用现身说法德。

　　天阿修罗共𩰖时诸天福德殊胜力天鼓出音告其众汝等宜应勿忧怖。

　　诸天闻此所告音悉除忧畏增益力时阿修罗心震惧所将兵众咸退走。

　　甘露妙定如天鼓恒出降魔寂静音大悲哀愍救一切普使众生灭烦恼。

　　十二有三颂天鼓安慰喻况菩萨慈音除恼德。

　　帝释普应诸天女九十有二那由他令彼各各心自谓天王独与我娱乐。

　　如天女中身普应善法堂内亦如是能于一念现神通悉至其前为说法。

　　帝释具有贪恚痴能令眷属悉欢喜况大方便神通力而不能令一切悦。

　　十三有三颂天王普应喻喻普应悦机德。

　　他化自在六天王于欲界中得自在以业惑苦为𦊰网系缚一切诸凡夫。

　　彼有贪欲瞋恚痴犹于众生得自在况具十种自在力而不能令众同行。

　　十四二颂魔系愚夫喻喻摄生同行德。

　　三千世界大梵王一切梵天所住处悉能现身于彼坐演畅微妙梵音声。

　　彼住世间梵道中禅定神通尚如意况出世间无有上于禅解脱不自在。

　　十五二颂梵王殊现喻况菩萨解脱自在德。

　　摩醯首罗智自在大海龙王降雨时悉能分别数其滴于一念中皆辩了。

　　无量亿劫勤修学得是无上菩提智云何不于一念中普知一切众生心。

　　十六魔醯下二颂自在数滴喻况菩萨一念普知德。

　　众生业报不思议以大风力起世间巨海诸山天宫殿众宝光明万物种。

　　亦能兴云降大雨亦能散灭诸云气亦能成熟一切谷亦能安乐诸群生。

　　风不能学波罗蜜亦不学佛诸功德犹成不可思议事何况具足诸愿者。

　　十七三颂大风成事喻喻大愿宿成德。

　　男子女人种种声一切鸟兽诸音声大海川流雷震声皆能称悦众生意。

　　况复知声性如响逮得无碍妙辩才普应众生而说法而不能令世间喜。

　　十八二颂众声悦意喻喻四辩悦机德。

　　海有希奇殊特法能为一切平等印众生宝物及川流普悉包容无所拒。

　　无尽禅定解脱者为平等印亦如是福德智慧诸妙行一切普修无厌足。

　　十九二颂大海包含喻喻禅慧普修德。

　　大海龙王游戏时普于诸处得自在。

　　二十大海龙王下二十四颂半龙王游戏喻喻菩萨游戏神变德文分为二初二十二颂半明龙王大用不同后二颂正明举劣显胜前中初半偈总标。

　　兴云充遍四天下其云种种庄严色。

　　第六他化自在天于彼云色如真金化乐天上赤珠色兜率陀天霜雪色。

　　夜摩天上琉璃色三十三天码瑙色四王天上玻璃色大海水上金刚色。

　　紧那罗中妙香色诸龙住处莲华色夜叉住处白鹅色阿修罗中山石色。

　　郁单越处金焰色阎浮提中青宝色余二天下杂庄严随众所乐而应之。

　　余颂别显于中四初四偈半云色不同喻菩萨身云各异。

　　又复他化自在天云中电曜如日光化乐天上如月光兜率天上阎浮金。

　　夜摩天上珂雪色三十三天金焰色四王天上众宝色大海之中赤珠色。

　　紧那罗界琉璃色龙王住处宝藏色夜叉所住玻璃色阿修罗中码瑙色。

　　郁单越境火珠色阎浮提中帝青色余二天下杂庄严如云色相电亦然。

　　次有四颂电光差别喻菩萨光明等殊第三偈云宝藏色者梵云室利揭娑此云胜藏胜藏即宝名也阎浮提中帝青色者梵云天帝火焰摩尼色亦珠宝名也。

　　他化雷震如梵音化乐天中大鼓音兜率天上歌唱音夜摩天上天女音。

　　于彼三十三天上如紧那罗种种音护世四王诸天所如乾闼婆所出音。

　　海中两山相击声紧那罗中箫笛声诸龙城中频伽声夜叉住处龙女声。

　　阿修罗中天鼓声于人道中海潮声。

　　三有三颂半雷声不等喻菩萨三昧多种。

　　他化自在雨妙香种种杂华为庄严化乐天雨多罗华曼陀罗华及泽香。

　　兜率天上雨摩尼具足种种宝庄严髻中宝珠如月光上妙衣服真金色。

　　夜摩中雨幢幡盖华鬘涂香妙严具赤真珠色上妙衣及以种种众妓乐。

　　三十三天如意珠坚黑沉水栴檀香郁金鸡罗多摩等妙华香水相杂雨。

　　护世城中雨美膳色香味具增长力亦雨难思众妙宝悉是龙王之所作。

　　又复于彼大海中霔雨不断如车轴复雨无尽大宝藏亦雨种种庄严宝。

　　紧那罗界雨璎珞众色莲华衣及宝婆利师迦末利香种种乐音皆具足。

　　诸龙城中雨赤珠夜叉城内光摩尼阿修罗中雨兵仗摧伏一切诸怨敌。

　　郁单越中雨璎珞亦雨无量上妙华弗婆瞿耶二天下悉雨种种庄严具。

　　阎浮提雨清净水微细悦泽常应时长养众华及果药成熟一切诸苗稼。

　　四有十颂所雨不一喻菩萨说法多门言曼陀罗者此云悦意泽香即涂香也鸡罗多摩者鸡罗此云华蕊多摩此云天上华谓此香是天华蕊所作故也婆利师迦者此云雨时生华末利香即华名其色犹黄金。

　　如是无量妙庄严种种云电及雷雨龙王自在悉能作而身不动无分别。

　　彼于世界海中住尚能现此难思力况入法海具功德而不能为大神变。

　　第二如是无量下二颂正举劣显胜谓娑竭罗龙于六欲天等总十五处现斯作用而身不动摇心无分别但由业报之力现斯自在菩萨亦尔住无功用不动不思于十方界应现多种亦以菩萨功德之力随机现殊此就喻意显胜可知。

　　彼诸菩萨解脱门一切譬喻无能显我今以此诸譬喻略说于其自在力。

　　第三彼诸一颂结说难思前半非喻能喻后半结上略说引诸喻者略有二意一显菩萨自在不同二贵令众生起信且江南之人不信千人毡帐河北之者多疑万斛之舟皆耳目不暨故耳所以或举目击或据具缚之人自在若斯菩萨之用固当无惑今犹疑者岂不伤哉(且江南之人者即颜之推家训归心篇中之语也)。

　　第一智慧广大慧真实智慧无边慧胜慧及以殊胜慧如是法门今已说。

　　大文第三第一智慧下九颂校量劝持分此广大用人皆有分见而不习诚为自欺故中人可劝而进也于中分二初一颂结前所说略就六慧结之第一者上无加故二广大者语其分量超二乘故三真实者明其体性内证无虚故四无边者有二义一量智普知故二离种种二边故即中道慧也五胜者超地位故六殊胜者同普贤故。

　　此法希有甚奇特若人闻已能忍可能信能受能赞说如是所作甚为难。

　　二此法下八颂明信受难得于中初一总显余七别明前中希有者佛出悬远已难可遇唯初成顿说故希有也奇谓初能具后特谓迥出诸乘此句赞也下文劝耳闻谓遇经忍可谓信因信则心净受谓领文领义赞乃通言通笔说唯约言上皆所作总说皆难。

　　世间一切诸凡夫信是法者甚难得若有勤修清净福以昔因力乃能信。

　　后别明中三初二偈半明难信次半偈况出余行后四偈举事校量前中初一偈明人天之器信为甚难若尔今或能信何耶由二力故一现修净福称所求故二昔因闻熏今𤼵种故今不信者愿少听闻为毒涂鼓终成坚种(为毒涂鼓者即涅槃第九如来性品云复次善男子譬如有人以杂毒药用涂大鼓于众人中击之𤼵声虽无心欲闻闻之皆死唯除一人不横死者鼓合涅槃死喻灭惑不横死者喻一阐提终成坚种者即出现品如上频引)。

　　一切世界诸群生少有欲求声闻乘求独觉者转复少趣大乘者甚难遇。

　　趣大乘者犹为易能信此法倍更难。

　　后一偈半举三乘之信展转难得况于一乘明文昭然权实有据。

　　况复持诵为人说如法修行真实解。

　　第二半偈况出余行中信忍尚难况具余行难中之难也真实解者亦有说行而不信圆融之旨非真实解也愿诸学者善择知见。

　　有以三千大千界顶戴一劫身不动彼之所作未为难信是法者乃为难。

　　有以手擎十佛刹尽于一劫空中住彼之所作未为难能信此法乃为难。

　　十刹尘数众生所悉施乐具经一劫彼之福德未为胜信此法者为最胜。

　　第三四颂举事校量初三校量难信初二举二难以况信难后一举福胜以彰信胜。

　　十刹尘数如来所悉皆承事尽一劫若于此品能诵持其福最胜过于彼。

　　后一校量余行之难唯明诵持余略不说亦显修行真解非可校量也此之四事后后过于前前巧辩深胜。

　　时贤首菩萨说此偈已十方世界六反震动魔宫隐蔽恶道休息十方诸佛普现其前各以右手而摩其顶同声赞言善哉善哉快说此法我等一切悉皆随喜。

　　大段第三时贤首下显实证成分于中有四一动世界大机𤼵故二蔽魔宫唯佛境故三息恶道利乐深故四佛现证契佛心故于中摩顶赞善随喜即三业皆证劝物信行第二会竟。

　　大方广佛华严经䟽钞会本第十五之二

　　音释

　　瞩

　　(朱欲切视之甚也)。

　　弧

　　(音胡弓也)。

　　衄

　　(女六切败北也)。

　　窜匿

　　(窜取乱切匿昵力切窜匿谓藏窜隐匿也)。

　　仅

　　(渠遴切才也)。

　　悴

　　(秦醉切憔悴也)。

　　𦊰

　　(古县切网也)。

　　霔

　　(之成切霖霔也)。

　　躁

　　(则到切轻疾也)。

　　挫

　　(祖卧切摧也)。

　　褒

　　(博毛切扬美也)。

　　毡

　　(诸廷切捻毛席也)。

　　暨

　　(巨至切及也)。

　　隼

　　(耸允切辛上声鹞属)。

　　墉

　　(以中切音容城也)。
乾隆藏第 130 册 No. 1557 大方广佛华严经疏钞会本(第1卷-第17卷)


　　大方广佛华严经䟽钞会本第十六之一　灭七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　升须弥山顶品第十三

　　初来意者先辨会来前信此解义次第故又答十住问总有二段前信是住之方便此明正位故次来也二品来前品说信究竟此品趣后说住故次来也(前信此解者即䟽本意以信会答第二会初所脱信问故次住有二假即古德意)二释名亦先辨会名约处名忉利天会约人名法慧菩萨会约法名十住会皆依主释二品名须弥正云苏迷卢此云妙高如来以自在力不起觉𣗳应机现彼故云升也。

　　表位渐增不处人间显位清净故居天也若天表净何独妙高妙有十义如于法故一者体妙谓四宝所成二者相妙谓八方四级三者色妙谓四正色北金东银南吠琉璃西颇胝迦一切草木鸟兽等物随所至处则同其色自常不变四者德妙谓八方猛风不能令动五眷属妙谓七金山七重围绕及七香海海印旋流六依持妙唯天依住得通者居七作业妙不离本处而镇四洲映蔽日月而成昼夜八生果妙谓波利质多能益天众九为首妙于四洲地最在先成十坚固妙于轮围中最在后坏高者高八万四千由旬入水亦尔下据金刚上邻空界顶上纵广量亦如之独出九山故称高也(谓七金山者俱含世间品偈云苏迷卢处中苏即妙也迷卢高也次逾健达罗此云持双以山顶有二道春山能持此故以为名也伊沙䭾罗山此云持轴山峰上耸犹如车轴山顶持故竭地洛迦山俱舍䟽云此即西方𣗳名大䟽但依状翻不出其名颂䟽云此方亦有名檐木山山上宝𣗳形似彼故苏达梨舍那此云善见见者称善頞湿缚羯拿此云马耳山形似彼故毗那怛迦山此云象鼻山形似故尼民达罗山俱舍䟽云鱼名其鱼觜尖山形似故华严音义释云此云持边山于大洲等外有铁轮围山前七金所成苏迷卢四宝入水皆八万妙高出亦然余八半半减广皆等高量释曰上来所引正证七金余因便来下䟽方要及七香海者俱舍颂云山间有八海前七名为内最初广八万四边各三倍余六半半狭第八名为外三洛叉二万二千逾[跳-兆+善]那释曰前七名内七金内故第八名外七金外故外在铁围之内亦名山间最初八万即持双之内海也七金内海皆八功德水故云香水旋流外海铁围因便故来唯天依住者俱舍颂云妙高层有四相去各十千傍出十六千八四二千量坚手及持鬘恒憍天王众如次居四级亦住余七山释曰谓始从水际𥁞第一层相去十千傍出十六千上三层级向上相去数同傍出渐减一半第二层八千三即四千四即二千向上渐狭此四层级直上方𥁞妙高下半四万逾[跳-兆+善]那第一级有药叉神名为坚首乃至第四是四天王余皆四王管故云唯天依住妙高顶八方复三十三天居故皆天住谓波利者波利此云遍也亦曰周匝质多罗此云间错庄严谓此𣗳众杂色华周匝庄严或云圆妙庄严即俱舍园生𣗳也故俱舍云东北园生𣗳西南善法堂论释云其园生𣗳槃根深广五十逾[跳-兆+善]那耸干上升枝条傍布高广量等百逾[跳-兆+善]那挺叶开华妙香芬馥顺风熏满百逾[跳-兆+善]那若逆风熏犹遍五十是诸大众游乐之所余文可知)十住之行亦复如是闻思修解而为妙体四德八圣以为妙相四辩为色令物解同虽同众音自智不变八法不动而为妙德七支奉戒金山围绕七识流转而为海印第一义天依持而住可以神会非情能升不离本处遍应十方映蔽佛日及菩萨月而成涅槃生死昼夜生教行果而为妙𣗳世界初成菩萨先出为众生现种种资具世界将坏菩萨后没为说上定令免三灾高者具成八万四千诸度法门自在障外为众生故入生死海亦具八万四千诸度法门据金刚性邻胜义空又智入佛慧必穷其底德超方便迥出群峰。

　　为显十住功德妙高是故须升妙高山顶四王处半旁而非正表住不退异信轻毛故越彼天居妙高顶善财童子于妙峰山顶见德云者亦表斯位弥显有由(四王处半下通伏难谓有难言若以妙高为表四王亦处妙高复为次第何不处此故为此通)然上所释皆圆教意故下发心品云应知此人即与三世诸佛同等与三世佛功德平等得如来一身无量身才发心时即为十方一切诸佛共所称叹不可同于方便教说若约观心妙高者谓三昧须弥寂然不动无思无心不[(冰-水+〡)*ㄆ]不摄任性而定称本心地入佛智海湛然不迁是妙法乐触境自在合本性净是四德宝而自庄严斯则本觉如来升法须弥之顶。

　　三宗趣者先约会以十住行德为宗摄位德果为趣二品以严处请佛赴感为宗根缘契合说法为趣。

　　尔时如来威神力故十方一切世界一一四天下阎浮提中悉见如来坐于𣗳下各有菩萨承佛神力而演说法靡不自谓恒对于佛。

　　四释文者此会六品分为二分初二品方便发起后四品当会正说前中初之一品唯是由致偈赞一品义有两兼一是方便谓前品化主赴机后品助化赞佛主伴圆备方演法故二是所依谓三天说法各有偈赞欲显三贤皆依佛智有差别故离如来智无自体故独为方便甚抑赞词行向二会同此科判(偈赞一品者前是古意后是新意可知)今初一品长分十段一本会齐现二不离齐升三各见佛来四各严殿座五皆来请佛六俱时入殿七乐音并止八各念昔因九同赞如来十殿皆广博严净也(十假科中皆有皆俱齐等言者以约结通周法界故)言尔时者即前二会时主伴齐遍演前二会之法也今此明遍即十重说处中第一重也何须举此欲明前会不散成后会故后必带前合成法界无碍会故一一诸会无休息故后后诸会皆同时故若散前会即无后故所以唯约觉𣗳会者此为本故得佛处故理实第二亦同此遍若同时遍何有九会前后若有前后何名同时应云即用之体同时顿遍即体之用不坏前后犹如印文(今此明遍者即第一䟽说经缘中初此阎浮是也所以唯约觉𣗳下通妨难此通二难一有难云既不散前应举二会何以唯言不起觉𣗳故此通云初会为本又第二会近初会故二若同时下复通一妨文中先难后应云下通释可知)。

　　尔时世尊不离一切菩提𣗳下而上升须弥向帝释殿。

　　第二尔时下明不离觉𣗳各升释天问动静相违去住悬隔既云不离何得言升古有多释一云本释迦身不起道𣗳别起应化以升天上一云不起是报升天是化一云不起是化身升天是化用并非文意以此文中俱是毗卢遮那十身云故(古有多释下次序昔顺遣昔有五义而文三节初并序三师二序第四三序第五以初三师并约三身义类大同欲并破故先序于昔并非文意下二辨违通有二违一违现文去住皆是遮那佛故二违经宗十身非三身故彼即是后二会此即今文也)一云以去即非去故名不起非去即去是以升天如不来相而来等若尔但是升相离故非是𣗳下别有不起之身故不可也(一云以去者二序第四师以不分三身但就一身论性相故即是事理无碍宗中之意不违本体不顺今文如不来相下即是古人引例证成此是净名经问疾品中净名之言经云时维摩诘谓文殊师利言善来文殊师利不来相而来不见相而见文殊师利言如是居士若来已更不来若去已更不去所以者何来者无所从来去者无所至所可见者更不可见今但引净名之言余略不引𠮉公释云文殊心栖实相形贯法身内外𡨋寂都无来相都无来相能以之来此明心𡨋至理体绝去来应物随缘不坏来去而下文殊答者即得意相领印成其言则以三时门领其不来相而来以合不合门成其不见相而见前中三时略举其一以相显故言三时者即中论去来品偈云已去无有去未去亦无去去时亦无去翻此则云已来无有来未来亦无来来时亦无来谓已来已灭不可言来未来未有何得言来来时不住已未分之故亦无来无去亦然故下经云若过去生过去生已灭若未来生未来生未至若现在生现在生无住而净名所见文殊自庵园而来庵园众会谓文殊为去故文殊言非唯居士见我不来而来从庵园见我为去我亦不去而去也所以者何下文殊自征释上义谓若先有法从彼而来既非先有缘会而来故于三时无有来矣无去亦然来必有从去必有至故三句释别又有来去不出三时今三时无来故无所从三时无去故无所至言所可见者更不可见者即以合不合门成上不见相而见谓见必有三谓能见所见及以见者方成于见所见因于二成故无所见所见无故余二宁有故中论云见及所见者是三各异方如是三法异终无有合时异法不可合非异无可合又论云见不能有见非见亦不见若已破于见则为破见者故正见时即无见矣若尔但是下二辨违但是升即非升似去即非去何有𣗳下不动之身若庵园有文殊毗耶更见妙德可以证此彼此义异何得援引)有云此佛神通同体业用即住是去去即是住住是体遍去是用应应是体应虽升后而不离前体是应体虽不离前而升后若尔何殊第三师不起是法又以住释于不起而言住是体遍何得独住菩提𣗳耶升天何得非体遍耶菩提𣗳下宁非用耶(有云此佛神通者三别序第五师即刊定记主以体遍为不动以用应而为升若尔何殊等者第二辨违也此有二破一指同前义破前义不立此义自破二又以住下直就所立破唯住觉𣗳非有体遍遍于去处何得去非体遍然觉𣗳亦用独言是体升天有体但言是用故有所遣非责本立同体业用故下正义亦是即体业用)今显正义然佛得菩提智无不周体无不在无依无住无去无来然以自在即体之应应随体遍缘感前后有住有升阎浮有感见在道𣗳天宫有感见升天上非移觉𣗳之佛而升天宫故云不离觉𣗳而升释殿法慧偈云佛子汝应观如来自在力一切阎浮提皆言佛在中此不离也我等今见佛住于须弥顶此而升也文理有据更以喻显譬犹朗月流影遍应且澄江一月三舟共观一舟停住二舟南北南者见月千里随南北者见月千里随北停舟之者见月不移是为此月不离中流而往南北设百千共观八方各去则百千月各随其去诸有识者晓斯旨焉古德释此略有十义一约处相入门以一处中有一切处故是故此天宫等本在𣗳下故不须起然是用彼故说升也二亦约相入门以一处入一切处故𣗳遍天中亦不须起欲用天宫表法升进故云升也三由一切即一故天在𣗳下四由一即一切𣗳在天上不起等准前五约佛身谓此𣗳下身即满法界遍一切处则本来在彼不待起也机熟令见故云升也是故如来以法界身常在此即是在彼六约佛自在不思议解脱谓坐即是行住等在此即在彼皆非下位测量故也七约缘起相由门八约法性融通门九约表示显法门十约成法界大会门然此十解前五玄门次四所以后一总意欲成十义相参而立虽似杂乱不违经宗并可用也(然此十解下文含二意初即总明)。

　　然此中相望有四对法相即无碍一此处彼处二此身彼身三若去若住四若一若多约处此处彼处相即无碍应如十中前四约身相即无碍应如五六及前正显又十中后四通于身处约处唯有此彼约身更加去住谓此身即是彼身去身即是住身若身若处俱通一多上来诸法同在一时无前后也一多相望应成四句一不离一切𣗳下升一天宫即如今文二不离一𣗳升一切天三不离一切𣗳而升一切天经云十方世界悉如是故四不离一𣗳而升一天经中欲显一多相即故举初句升释天既尔升余天亦然如后二会升天既尔往余处亦然复应𣗳𣗳相望而成二句谓不离一𣗳下常在一切𣗳不离一切𣗳而常在一𣗳复应以不起余处类不起𣗳下展转相望皆悉周遍不坏前后自在难思又既一处有一切处亦有微细义所用不同有隐显义若加前时后时有十世义唯见说住及于余法有纯杂义后后带于前前有帝网义此天望余成主伴义十玄具矣(然此中下正明义类经中欲显等者显经中不尽之由若云不离一𣗳而升一天难思之相不显若言不起一𣗳而升一切忉利天者则不能显本会圆遍若言不离一切𣗳而升一切天则无一多无碍之相故唯出初句下法慧例云十方悉亦然方有升一切句即俱多句又既一处下例释十玄以古德玄文与意相参但有四玄前五但二九为托事十为同时故今加六十玄具矣)问带前起后事理应齐何故三贤独有斯旨答显异义故谓初二会相邻接故不假带前此三人天隔越故须连带又此三会同诠贤位六已入证不假带前第七即位中普贤居然不假第八顿彰五位体用已融第九唯明证入体用一味故并皆不假。

　　时天帝释在妙胜殿前遥见佛来。

　　第三时天帝下明各见佛来约佛则用从体起约机则境从心现邻而未即故云遥见。

　　即以神力庄严此殿置普光明藏师子之座其座悉以妙宝所成十千层级迥极庄严十千金网弥覆其上十千种帐十千种盖周回间列十千缯𦂶以为垂带十千珠璎周遍交络十千衣服敷布座上十千天子十千梵王前后围绕十千光明而为照曜。

　　第四即以下各严殿座表严根欲之殿为法器故置师子座表十住之法门故文有十句初总余别总云普光明藏者此是解位智照法空含众德故从信始入故有置言别中初句约体余并显严皆云十千者万行因感故言层级者万行熏成故金网防护慈悲帐盖以育以覆四摄缯𦂶以为周垂圆融行愿交络万善柔忍惭愧以覆法空第一义天清净梵行绕斯法体一一智照故日光明于生死中遣长夜闇举斯果德令物行因下行向中约位渐增表法无异。

　　尔时帝释奉为如来敷置座已曲躬合掌恭敬向佛而作是言善来世尊善来善逝善来如来应正等觉唯愿哀愍处此宫殿。

　　第五尔时帝释下请佛居殿于中三业崇敬以为请仪言善来者应机来故不来相而来故带法界会来故三称善者喜之至故举三号者略叹德故愿哀处者希仗胜田生大福故。

　　尔时世尊即受其请入妙胜殿十方一切诸世界中悉亦如是。

　　第六尔时下俱时入殿谓根缘契合成益不虚十方如是通上六段入殿事讫故一结通下四段文殿中之事。

　　尔时帝释以佛神力诸宫殿中所有乐音自然止息。

　　第七尔时下乐音止息谓摄散归静得定益故。

　　即自忆念过去佛所种诸善根而说颂言。

　　第八即自下各念昔因获智益也散缘既止胜德现前寂然无思发宿住智种善根者即下十佛曾入此殿闻法供养故亦表见自心性同昔佛故。

　　迦叶如来具大悲诸吉祥中最无上彼佛曾来入此殿是故此处最吉祥。

　　第九迦叶下同赞如来然三世诸佛皆于此处说十住法独赞十者表说十住及无尽故所以赞者义乃有四一十佛曾处则殿胜可居二互举一德例赞本师三叙昔善根庆遇堪受四昔佛同说表法常恒文中先明此界后辨结通今初十颂各上半标名赞德上句别下句通下半以人结处唯初一句诸佛不同然佛别名多因德立赞者取德以释上名初迦叶者此云饮光若从姓立示生彼族若就佛德一者身光蔽余光故二者悲光饮蔽邪光故(九同赞如来者此中䟽以别德释其别名于中数佛当若䟽家以文就义观下二会义更昭然)。

　　拘那牟尼见无碍诸吉祥中最无上彼佛曾来入此殿是故此处最吉祥。

　　拘那牟尼旧曰金仙亦云金寂寂故无碍金故明见。

　　迦罗鸠䭾如金山诸吉祥中最无上彼佛曾来入此殿是故此处最吉祥。

　　迦罗鸠䭾者具云迦罗鸠村䭾此云所应断已断如金已净如山不动亦可见无碍者是此佛德如金山者是前佛德。

　　毗舍浮佛无三垢诸吉祥中最无上彼佛曾来入此殿是故此处最吉祥。

　　毗舍浮者亦云毗湿婆部毗湿婆者此云遍一切也部者自在也亦云遍胜无三垢故无不自在而超胜也三垢者现种及习。

　　尸弃如来离分别诸吉祥中最无上彼佛曾来入此殿是故此处最吉祥。

　　尸弃亦云式弃那此云持髻亦云有髻无分别智最为尊上处心顶也又髻中明珠即无分别也。

　　毗婆尸佛如满月诸吉祥中最无上彼佛曾来入此殿是故此处最吉祥。

　　毗婆尸者此翻有四谓净观胜观胜见遍见如月圆智满是遍见也魄尽惑亡是净观也既圆且净是胜观胜见也。

　　弗沙明达第一义诸吉祥中最无上彼佛曾来入此殿是故此处最吉祥。

　　弗沙亦云勃沙此云增盛明达胜义是增盛也。

　　提舍如来辩无碍诸吉祥中最无上彼佛曾来入此殿是故此处最吉祥。

　　提舍亦云底沙西域训字底逻那此云度也沙是皤沙此云说也谓说法度人或但云说辩才无碍者即能说也。

　　波头摩佛净无垢诸吉祥中最无上彼佛曾来入此殿是故此处最吉祥。

　　波头摩者此云赤莲华身心如莲华净无尘垢。

　　然灯如来大光明诸吉祥中最无上彼佛曾来入此殿是故此处最吉祥。

　　然灯者智论云此佛从初现生乃至成佛举身常光如然灯故身智光明普周称大然十中后七乃过去劫佛如何贤劫曾入殿耶古释有二一约时劫相即入故二约其处有粗细故粗随劫坏细者常存如法华天人见烧我土不毁又梵王见净身子见秽今此天帝是大菩萨同梵王见亦沸加故。

　　如此世界中忉利天王以如来神力故偈赞十佛所有功德十方世界诸释天王悉亦如是赞佛功德。

　　二如此下结通十方。

　　尔时世尊入妙胜殿结跏趺坐此殿忽然广博宽容如其天众诸所住处十方世界悉亦如是。

　　第十尔时世尊下殿皆广博即示如意相广殿同处以遣局情亦表廓大慈悲等众生界又如来入殿即觉智现前忽然广博则身心无际十方已下结通无尽唯结后四前已结故。

　　大方广佛华严经䟽钞会本第十六之一

　　音释

　　颇胝迦

　　(颇滂禾切胝旨而切梵语颇胝迦此云永生)。

　　湿

　　(失入切)。

　　拏

　　(女加切)。

　　大方广佛华严经疏钞会本第十六之二　灭八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　须弥顶上偈赞品第十四

　　初来意者既明化主赴感今辨助化赞扬将演住门先陈体性性即佛智先赞如来故品来也(先陈体性者即第二来意如前品明)。

　　二释名者须弥约处赞称佛德依处有赞故立此名亦顶上之赞拣余处也。

　　三宗趣者以集众放光偈赞为宗为成正说为趣又显佛德为宗令知住体为趣。

　　尔时佛神力故。

　　第四释文总为三分第一集众分第二放光分第三偈赞分今初文有十同义兼三异谓五六七一集因同皆佛力故亦同前会时。

　　十方各有一大菩萨。

　　二十方下主首同。

　　一各与佛刹微尘数菩萨俱。

　　三一一各下眷属数同。

　　从百佛刹微尘数国土外诸世界中而来集会。

　　四从百佛下来处量同前十此百位已增故。

　　其名曰法慧菩萨一切慧菩萨胜慧菩萨功德慧菩萨精进慧菩萨善慧菩萨智慧菩萨真实慧菩萨无上慧菩萨坚固慧菩萨。

　　五其名下表法名同慧即十解能见法故菩萨名异至偈释之。

　　所从来土所谓因陀罗华世界波头摩华世界宝华世界优钵罗华世界金刚华世界妙香华世界悦意华世界阿卢那华世界那罗陀华世界虚空华世界。

　　六所从来下世界名同同名华者位相创开无著感果故别即次第配于十住一发心主导世间故二净治心地如莲开故三修行圆净故四水生之贵故五方便坚誓故六正心无相如香气故七不退意悦故八阿卢那者此云日出时红赤之相童真明净故九那罗陀者此云人持以华香妙人皆佩故王子佩持法王轨度故十智遍如空故亦可别明十住胜进十法思之可知(别即次第者下之所释闇引经文如以主导世间释因陀罗者因陀罗此云帝也主也即下𤼵心住劝学十法中云所谓勤供养佛乐住生死主导世间令除恶业乃至为苦众生作归依处皆为主义从二已下但取名上之义不引经文亦可别明者初之一住已引经文余九思者二以治地胜进云习诵多闻虚闲寂静近善知识了达于义等皆如莲华开敷义故三谓观察众生法界等谓智宝故四为了知三世佛法等为最胜故五知众生无边无量无数不思议等为大乘如金刚誓愿心故六学一切法无相无体不可修等如香气故七说一即多说多即一文随于义义随文等可悦意故八知刹持刹观刹诣刹领受佛法为明净故九善学法王善巧轨度等为可持故十学十种智如空遍故)。

　　各于佛所净修梵行所谓殊特月佛无尽月佛不动月佛风月佛水月佛解脱月佛无上月佛星宿月佛清净月佛明了月佛。

　　七各于下所事佛同同名月者表位中佛果智明闇息恩益清凉应器周故别名即十住自分十法之果(智明闇息等者月有四德合佛三法明是智德闇息断德清凉思德应器周故亦是恩德又具上三德故能遍应别名即十住者前刹配胜进故此配自分具如下文)一以十难得法可谓殊特二发十大心不可穷尽三观于空等不可倾动四了知业行生死涅槃如风不住五饶益安乐一切众生如水普润六闻十种法心定不动故得解脱七闻十不退可谓无上八三业无失如星明净随意受生灿然满空神足自在若依空运转九善知烦恼现起习气故得清净十观察无数众生根欲智慧心境余不能知唯自明了以此十因成兹十佛上且随要相属以为此释委明其相如十住文。

　　是诸菩萨至佛所已顶礼佛足。

　　八是诸已下申礼敬同。

　　随所来方各化作毗卢遮那藏师子之座于其座上结跏趺坐。

　　九随所来下威仪住同。

　　如此世界中须弥顶上菩萨来集一切世界悉亦如是彼诸菩萨所有名字世界佛号悉等无别。

　　十如此下结十方同又上十方从东次第如名号品问准此结通即于十方尽空世界皆有菩萨而来集会者且如东方过百刹尘土外亦有众集未知彼因陀罗华世界为在何处余界亦尔答如名号品(如名号品者不欲繁文故令寻彼但远近小异义理全同若刹若人皆遍法界重重无𥁞)。

　　尔时世尊从两足指放百千亿妙色光明普照十方一切世界须弥顶上帝释宫中佛及大众靡不皆现。

　　第二尔时下如来放光分文义有六一时二主三处四数五相六业处谓两足指足指拒地得住有力成位不退而行有恒数位过前加于千也相表解显故云妙色普照十方显佛众会一光照于一切则一切亦尔重叠无碍无不互见为一法界圆明大会。

　　尔时法慧菩萨承佛威神普观十方而说颂曰。

　　佛放净光明普见世导师须弥山王顶妙胜殿中住。

　　第三尔时法慧下偈赞分中十菩萨说即为十假初一是总余九为别以法慧是说法主故总叙此会本末事义总显佛德余九叹佛差别之德总别共显如来无碍之会此十菩萨名亦表十住其所说法表位胜进胜进有二一趣后位二趣佛果今约佛果今初东方法慧总了佛法故胜进中云欲令菩萨于佛法中心转增广文中观佛现用及与往修皆周遍故十颂分三初五叙因佛光见多盛事初一叙此品放光。

　　一切释天王请佛入宫殿悉以十妙颂称赞诸如来。

　　次一叙前品请赞。

　　彼诸大会中所有菩萨众皆从十方至化座而安坐彼会诸菩萨皆同我等名所从诸世界名字亦如是本国诸世尊名号悉亦同各于其佛所净修无上行。

　　余三重叙此品。

　　佛子汝应观如来自在力一切阎浮提皆言佛在中我等今见佛住于须弥顶十方悉亦然如来自在力。

　　次二劝观佛力更发胜心即前品不起而升(二颂劝观下前品成于四句亦从此生谓前一偈半即指上文是不起一切处而升一处后十方悉亦然单取十方须弥顶亦然即是不离一切处而升一切处取上一阎浮提对此则是不离一处而升一切处取上一阎浮对我等今见佛生于须弥顶即不离一处而升一处如来自在力通于四句)。

　　一一世界中发心求佛道依于如是愿修习菩提行佛以种种身游行遍世间法界无所碍无能测量者慧光恒普照世暗悉除灭一切无等伦云何可测知。

　　后三举因结果初一举因后二结果由因中行愿刹刹齐修故果位身智遍应遍断。

　　尔时一切慧菩萨承佛威力普观十方而说颂言。

　　假使百千劫常见于如来不依真实义而观救世者是人取诸相增长痴惑网系缚生死狱盲冥不见佛。

　　第二南方一切慧者了一切法真实之性净心地故颂意为显于诸众生增长大悲以称实而观救世者故(了一切法者约偈文释言净心地者约表治地住释颂意等者约彼位中胜进行释以称实等者约当偈释)十颂分六初二违理观佛非见佛次四了法真性真见佛三有一偈迷性取法不见佛四一偈佛即同法为真佛五一偈引己了法为见佛六一偈推功有本了真佛初中前偈出其妄观假设长时以况暂见后偈明其有损由上不依真实则取相乖真但见集网系于苦狱盲无慧眼[宴-女+六]然不见佛之法身然此遮取相故假设长时无有多劫全不了义以见如来增智慧故。

　　观察于诸法自性无所有如其生灭相但是假名说一切法无生一切法无灭若能如是解诸佛常现前法性本空寂无取亦无见性空即是佛不可得思量若知一切法体性皆如是斯人则不为烦恼所染着。

　　第二四偈了法真性真见佛于中二前二真观后二真止前中初二句空观缘生无性故次二句假观随俗假名故次二句中观由前生灭一切诸法即无性故相体即是不生灭也后二句观益诸法如即是佛如无生灭佛体本常观称于如则佛常现况三观一心则佛之体用无不现矣(初二句空观等者约三观释皆初牒经标观后句取经意释成中观䟽释成中有二义释一云由观前生灭一切诸法即无性故者一切法故非无即无性故非有由前但观无性是空但观假名是假今二相即故非空非假是中道义此约即缘生法以明中道二云相体即是不生灭也者约三性义以辨中道然无生多义略有二种一事无生缘生之相即无生故二理无生圆成实体本不生故今既经言该一切法不拣相性则相体皆无生矣则遍计无生是空观缘生假有是假观缘生无生及圆成无生皆中道观则性相二宗三观皆具然此二偈亦可但为性空观则初二句正辨性空故言自性无所有次假观二句通妨谓有难言现见生灭那言无生故释云随世假说次二句中观正示不生之理依此释者极顺常解三论中意而未得于龙树玄旨故䟽取论三观释之)后二真止中以观观法能所纷动故须寂之初句牒前法性次句泯其能所法性本空非观之使空故无所取何有能见次二句心[宴-女+六]性佛故止绝思求(法性本空者此以性空门显无所取次云何有能见者即以相待门遣其能见此中语略合云若有所取则有能取既无所取故无能取能因于所而得立故亦曰相因门然取与见皆通能所令所取中则存于取略无能取于能见中略无所见所见即所取故)又上来空以遣有假以遣空如则双遣空假形夺两亡(又上来者此别为一释不分止观四偈相蹑总为遣病则四偈中初二句以空遣有次二句以假遣空次二句以如不生灭双遣空假次二句且结观益第三偈即遣双非)若谓双非还成戏论故辨起心皆妄绝念方真念本自无斯绝亦灭故中论云如来寂灭相分别有亦非如是性空中思惟亦不可用斯文也(若谓双非下正释第三偈以上来䟽重举前文生此偈故故此正释于中初举所破次故辨起心皆妄下以偈正破起心皆妄绝念方真释其上半念本自无斯绝亦灭释其下半以性空无念亦不可思故故中论云下引证即如来品初广破有如来竟末后结云若于一异中如来不可得五种求亦无云何受中有又所受五阴不从自性有若无有自性云何有他性以如是义故受空受者空云何当以空而说空如来次破于空四句皆拂颂云空则不可说非空不可说共不共叵说但以假名说何以故寂灭相中无常无常等四寂灭相中无边无边等四次问云若如是破应无如来次偈答云邪见深厚者则说无如来如来寂灭相分别有亦非如是性空中思惟亦不可如来灭度后分别于有无次总拂偈云如来过戏论而人生戏论戏论破慧眼是皆不见佛长行释云戏论名忆念分别有此彼又云此如来品初中后思惟如来定性不可得故偈说如来所有性即是世间性如来无有性世间亦无性此上诸偈文义相连䟽家但引同今经偈用此文者明是龙𣗳取此经意而为论偈)后一显观益心[宴-女+六]体性惑何由生亦含三止意也(亦含三止者上云心[宴-女+六]性佛即停止止心安正理故止绝思求即止息止今偈䟽文即心[宴-女+六]体性停止止也惑何由生止息止也直就经文体性皆如即是对不止止也谓法性非止非不止而詺性为止故云对不止止)又亦通结止观称上而观见惑性空即同佛性何能染哉(又亦通结者即以第四偈结七三偈而止已先明故此䟽文但结上)。

　　凡夫见诸法但随于相转不了法无相以是不见佛。

　　第三一偈迷性中上半取法次句迷性末句结过。

　　牟尼离三世诸相悉具足住于无所住普遍而不动。

　　第四一偈佛即同法如谓同空法故离三世同假法故相具足同双遣故无住无著同如体故遍不动摇。

　　我观一切法皆悉得明了今见于如来决定无有疑。

　　第五一偈引己中此亲自证希众无惑。

　　法慧先已说如来真实性我从彼了知菩提难思议。

　　第六一偈推功有本者非师心也亦谦己推人异乎凡情令法钩锁殊涂同致下八准之(第六偈推功下此有四意一明义意相承有本二亦谦己下拣异凡情三令法下辨法相承四殊途下彰法体连合次八菩萨例有此四)。

　　尔时胜慧菩萨承佛威力普观十方而说颂言。

　　如来大智慧希有无等伦一切诸世间思惟莫能及。

　　第三西方胜慧以解佛胜智随空心净故以为名颂意为显欲令菩萨智慧明了即大智了如及佛性故十颂分四初一赞智为迷悟本次四正显迷悟次四喻前得失后一推功有在今初由难思故迷难则容有思者故有悟(约此偈明随空心净即表位中义故彼文云所谓观一切法无常一切法苦一切法空等故云随空心静下七菩萨初释名中皆有二意细寻准此)。

　　凡夫妄观察取相不如理佛离一切相非彼所能见迷惑无知者妄取五蕴相不了彼真性是人不见佛。

　　次四迷悟中初二迷后二悟迷中初一心外取境生想违理故不能见无相之佛后偈取内蕴相不了蕴性故不见心佛亦是愚法小乘故名无知者。

　　了知一切法自性无所有如是解法性则见卢舍那因前五蕴故后蕴相续起于此性了知见佛难思议。

　　后二悟中前明倒想内外俱妄今有了因内外皆悟初偈翻前外取谓了一切法即心自性性亦非性情破理现则见舍那称于法性无内外也(谓了一切法等者即心自性此是表诠由一切法无性故即我心之实性言性亦非性者此是遮诠即上真性以无性为性也即心自性如圆成性性亦非性如胜义无自性性以偈但云一切法自性无所有故故复遣性)后偈翻前内取了蕴性相则见自心之佛与卢舍那非一非异故难思议。

　　然此一偈文含多意一但是蕴缚无有我人则破前凡夫取我相也二前后因依相续无性则破凡小取法相也(一但是蕴缚等者即涅槃二十九师子吼难云如佛所说一切法有二种因一者正因二者缘因以是二因应无缚解是五阴者念念生灭如其生灭谁缚谁解世尊因此五阴生后五阴此阴自灭不至彼阴虽不至彼能生彼阴如子生芽子不至芽而能生芽众生亦尔云何缚解下佛牒以为答引蜡印印泥印坏文成喻意云生时诸根有具不具具者见色则生于贪生于贪故则名为爱狂故生贪是名无明贪爱无明一因缘故所见境界皆悉颠倒无常见常无我见我无乐见乐无净见净以四倒故作善恶行烦恼作业业作烦恼是名系缚以是义故名五阴生此中意云虽复生灭不妨系缚故今用云但是蕴缚无有我人)此性即第一义空第一义空即是佛性(此性即是下会通佛性然案显文但辨二空理已玄矣观其法喻包涅槃经佛性深义故复显之此中文势连环先总示佛性即师子品初如前玄中已广引竟)又上性无所有正因性也前解此了皆了因性(又上性下别示诸因先指经以明性无所有者即前偈自性无所有内外虽异皆是第一义空故指前偈亦即此偈于此性也既以第一义空为正因佛性故性无所有即正因也前解此了者前偈云如是解法性故云前解此偈云于此性了知故云此了并是了因明知一切众生虽有第一义空智慧之性若无般若等为了因者终不成佛上通二偈以出正了)此蕴相续即是正因亦名生因言正因者是中道义中道即是佛性谓现在阴灭中阴阴生是现在阴终不变为中阴五阴故现阴非常如种生牙种不至牙虽不至牙而能生牙此现在阴虽不至后而能生后则现阴非断而中阴五阴亦非自生不从余来因现五阴生中阴阴斯则后阴非无因故后阴非常既能续前故后阴非断非断非常是中道义正因性也能生佛果故曰生因众生佛性有二种因一者正因二者缘因正因者谓诸众生是故五阴即正因也缘因者谓六波罗蜜非蕴相生名缘因也今以了因了彼正因故曰于此性了知了即般若亦缘因也(言正因下即双释也然欲解诸因先须知彼经又二十八云善男子因有二种一者生因二者了因能生法者是名生因灯能照物名为了因烦恼诸结是名生因众生父母名为了因谷子名生水土名了六度阿耨多罗三藐三菩提名为生因佛性阿耨多罗三藐三菩提名为了因复有了因谓六波罗蜜佛性复有生因谓首楞严三昧阿耨多罗三藐三菩提复有了因谓八正阿耨多罗三藐三菩提复有生因谓信心六度又云善男子因有二种一者正因二者缘因正因者如乳生酪缘因者如酵暖等又云正因者名为佛性缘因者𤼵菩提心又云正因者谓诸众生善男子僧名和合和合者名十二因缘十二因缘中亦有佛性十二因缘常佛性亦常是故我说僧有佛性故下䟽云然复生必对了正必对缘已引经文次当释䟽言正因者是中道义中道即是佛性者总示其体故二十七云佛性即是无上菩提中道种子谓现在阴灭下出中道相即今因前五阴故偈是中道义其下所用涅槃经文即前二十九答师子吼阴缚难文上引难文则具引答则略今当具引佛答之文经云善男子谛听谛听我当为汝分别解说善男子如人舍命受大苦时宗亲围绕号哭懊恼其人惶怖莫知依救虽有五情无所知觉肢节战动不能自持身体虚冷暖气欲尽见先所修善恶报相善男子如日垂没山陵捶阜影现东移理无西逝众生业报亦复如是此阴灭时彼阴续生如灯生闇灭灯灭闇生善男子如蜡印印泥即与泥合印灭文成而是蜡印不变在泥文非泥出不余处来以印因缘而生是文现在阴灭中阴阴生是现在阴终不变为中阴五阴中阴五阴亦非自生不从余来因现阴故生中阴中如印印泥印坏文成名虽无差而时节各异是故我说中阴五阴非肉眼见天眼所见释曰此上具引今䟽用经便以义间但观经文自分主客然百论唯识皆说因缘相生续故不断灭故不常不断约果续不常约因灭今䟽以中论中义于因果中各有断常现阴为因先明灭故不常后虽不至芽而能生芽此现在下以有功能照现阴不断而中阴下约后阴明非断常先明非无因常以中论明无因则堕常过如外道立时方微尘等故既能续前下明续故不断能生佛果者上释正因今释生因前有六对生了二因前二对以因为生因缘为了因皆就能生后二对以因望果以论生了今是前意如乳是生因酵等为了因故乳等即喻众生望于佛果而为因也)。

　　譬如暗中宝无灯不可见佛法无人说虽慧莫能了亦如目有医不见净妙色如是不净心不见诸佛法又如明净日瞽者莫能见无有智慧心终不见诸佛若能除眼医舍离于色想不见于诸法则得见如来。

　　第三四偈喻前得失者前三喻失后一喻得前中二初二喻内取失于中初一显无缘了不见正因闇中宝者正因性也圆满可贵所以称宝居于无明五阴室内如在闇中灯喻缘了之因下半法合无人说者阙于缘因虽慧莫了义含二意一慧即正因合上宝也阙于缘因故不能了二佛法即宝以阙缘因虽内有慧不成了因不见真性(初止释本文中下半法合下释合然有二解解虽慧莫能了前义但有二法成见谓实与灯以成正因缘因后义则三法成见应须加眼以喻于慧此中法喻应各四句谓一有眼无灯不见二无眼有灯不见三无眼无灯不见四有眼有灯则见则眼为因灯为缘因缘合故方得见宝因缘随缺则不成见以喻善友为缘如灯有慧为因如眼因缘具故方见亦有四句一者有慧无友不见二无慧过友不见三无慧无友不见四有慧有友则见其第四句则是得人因缘和合方成了因今喻前失故无此句三句失中唯合初一其无眼有灯影在后喻瞽者不见明净日中则明因缘互缺不见况全缺耶故不明于无眼无灯)然则缘因即是了因了因未必是于缘因有亲疏故善友是于缘因而必是了佛性名为了因未必是缘此约智慧性故若以第一义空为佛性者唯是正因而非了因但为了因所了而非生因所生若以智慧为佛性者即是了因若以五蕴为佛性者名为正因亦名生因然复生必对了正必对缘(然即缘因下第二拣定二因于中有二先标二别因有亲疏者总示别义疏者是了亦是缘因亲者是了非是缘因善友是于下出其二相善友是疏亦缘亦了如酵暖等是酪了因亦是缘因佛性名为下显上了因未必是缘以是亲因故言智慧性故者亦是了相以无漏智性本自具足本有真实识知遍照法界义故当体名了又约行性居然是了又上所引生了二因中云六度阿耨多罗三藐三菩提是名生因佛性阿耨多罗三藐三菩提是名了因六度能生菩提故为菩提生因佛性能了菩提明知佛性之体即是了因若以第一义空等者拣异智慧性也然涅槃云佛性者名第一义空第一义空名为智慧此二不二以为佛性然第一义空是佛性性名为智慧即佛性相第一义空不在智慧但名法性由在智慧故名佛性以性从相则唯众生得有佛性有智慧故墙壁瓦砾无有智慧故无佛性若以相从性第一义空无所不在则墙壁等皆是第一义空云何非性故下经云知一切法即心自性论云以色性即智性故色体无形说名智身以智性即色性故说名法身遍一切处明体本均今分性相故分二义若以智慧者结成上义生下五蕴是正是生不得名了五蕴名生者能生诸法故名生因今因五蕴能得菩提岂非生因如乳生酪如谷生芽皆生因故然复生必对了者以䟽参用为顺今经依涅槃明义有二对并如上引)今灯一喻双喻缘了闇中之宝双喻正了义意包含具如涅槃二十六七所辨又上灯喻既是正义何以涅槃师子吼立佛不许耶故师子吼言一切众生有佛性性如乳中酪以有性故要须缘因何以故欲明见故缘因者即是了因譬如闇中先有诸物为欲见故以灯照了若本无者灯何所照故佛难言若使乳中定有酪性即是了因若是了因复何须了又善男子一切众生有佛性者何须修习无量功德若言修习是了因者已同酪坏结正义云乳有酪者以定得故佛性亦尔众生有者以当见故(今灯一喻下第三结示喻旨兼指理源涅槃二十六七者此是南经北经即当二十八九又上灯喻下初师子吼立然䟽引文随要略引若经具云师子吼菩萨言世尊一切众生有佛性性如乳中酪性若乳无酪性云何佛说有二种因一者正因二者缘因缘因者一酵二暖虚空无性故无缘因佛言善男子若使乳中定有性者何须缘因师子吼菩萨言世尊以有性故故须缘因何以故欲明见故缘因者即是了因世尊譬如暗中先有诸物为欲见故以灯照了若本无者灯何所照如土中有瓶故须人工水轮绳杖等而为了因如尼拘陀子须地水粪而作了因乳中酵暖亦复如是须作了因是故虽先有性要假了因然后得见以是义故定知乳中先有酪性善男子若使乳中定有酪性者即是了因若是了因复何须了善男子若是了因性自了者常应自了若自不了何能了他若言了因有二种性一者自了二者了他是义不然何以故了因一法云何有二若有二者乳亦应二若使乳中无有二相者云何了因而独有二师子吼言世尊如世人言我共八人了因亦尔自了了他佛言善男子了因若尔则非了因何以故数者能数自色他色故得言八而此色性自无了相无了相故要须智性乃数自他是故了因不能自了亦不了他又善男子一切众生有佛性者何故修习无量功德若言修习是了因者已同酪坏若言因中定有果者戒定智慧则无增长我见世人本无禁戒禅定智慧从师受已渐渐增益若言师教是了因者当师教时受者未有戒定智慧若是了因应了未有云何乃了戒定智慧令得增长师子吼言世尊若了因无者云何得名有乳有酪善男子世间答难凡有三种一者转答如先所说何故名戒以不悔故乃至为得大涅槃故二者嘿然答如有梵志来问我言我是常耶我时嘿然三者疑答如此经中若了因有二乳中何故不得有二善男子我今转答如世人言乳有酪性佛性亦尔有众生有佛性以当见故释曰此上所引对今䟽文则知广略但要须了义然泽州释云自下第五师子以其缘正二因证性本有如来对破佛破有三一就喻二就法三双就法喻初就喻中云若使乳中有酪性即是了因者乳中既得有其酪性性由了有明知乳中即有性了破性了中文别有四一若是了因复何须了者以内征外二乳中先自有其了因何须乳外酵暖为了因此即以外破内今䟽云又善男子一切众生有佛性者下即彼就法破言已同酪坏者难破须了师子吼立意性体虽有须修了因了之令现故举破之前破喻中若有酪性应有性了若有性了何须外缘以为了因破此同彼名同酪坏喻既已破法全同喻何得不破䟽结正义云下指彼最后结文并如上引但观上来所引经䟽则此中䟽居然可了)然上诸义总有二意一灯了于宝为正义者约因性故师子吼立佛不许者约果性故二者灯喻正者约其体性与有不异佛不许者约其现惑与无不殊故知若言定有名为执着若言定无是则妄语应言众生佛性亦有亦无然众生智慧是佛性因菩提涅槃是佛性果然则佛性非因非果(然上诸义者第二决择经意然有二意前义即泽州意后意即䟽正意所以更加后意者若但用前意犹招来难次下当明约其体者如矿有金性波有湿性约其现惑与无不殊者不得其用如水成冰无水之软若言定有名为执著者暗引经证即涅槃三十五云善男子是故如来于是经中说如是言一切众生定有佛性是名执着若无佛性是名虚妄智者应说众生佛性亦有亦无三十六又云善男子若有说言一切众生定有佛性常乐我净不作不生烦恼因缘故不可见当知是人谤佛法僧若有说言一切众生都无佛性犹如兔角从方便生本无今有已有还无当知是人谤佛法僧若有说言众生佛性非有如虚空非无如兔角何以故虚空常故兔角无故是故得言亦有亦无有破兔角无破虚空如是说者不谤三宝善男子夫佛性者不名一法不名十法不名百法不名千法不名万法未得阿耨多罗三藐三菩提一切善不善无记尽名佛性如来或时因中说果果中说因是名如来随自意语随自意语故名为如来随自意语名阿罗诃随自意语名三藐三佛陀然众生者此下第二遮于外救即前意家救然䟽虽双存二义以后意为正故假以前师设难救前救云汝意加后者岂不以前义为未造玄因果二性皆有明文如何不许故经云佛性有因有因因有果有果果因者即十二因缘因因者名为智慧果者谓大菩提果果者谓大涅槃既有四种前二本有后二当有文理昭然如何不信因果二性更别说理故为此通欲通此义光应反难前师云向引四性是一处文谓有处说是因非果名为佛性是果非因如大涅槃是因是果如十二因缘所生之法非因非果名为佛性此复云何设尔通云是因非果是初性是果非因是第四性是因是果为第三者理亦可通非因非果名为佛性如何可通明知直语佛性之体体非因果因中取之名为因性果中取之名为果性非是佛性分成因果如瓶取空是瓶中空世界取空是界中空空岂有异故言众生智性是佛性因菩提涅槃是佛性果非是佛性分成因果故结示云然则佛性非因非果)今此经宗宗于法性故以法性而为佛性则非内非外随物迷悟强说升沉佛性要义不可不知广如别章及涅槃师子吼品等说(今此经宗下结示正宗于中有二先结正义宗于法性者以无障碍法界为宗则法性即佛性知一切法即心自性若以心性为佛性者无法非心性则不隔内外而体非内外内外属相性不同相何有内外然迷一性而变成外外既唯心何有非佛所变无实故说墙壁言无佛性以性该相无非性矣如烟因火烟即是火而烟郁火依性起相相翳于性而相即性如水成波波即是水境因心变境不异心心若有性境宁非有况心与境皆即真性真性不二心境岂乖若以性从相不妨内外若以外境而例于心令有觉知修行作佛即是邪见外道之法故须常照不即不离不一不异无所惑矣故云即非内非外随物迷悟强说升沉)后偈目有翳者此喻了因与惑俱故见不清净以不净故不见佛法佛法即是佛性故涅槃云佛性二种一者是色二者非色色者诸佛菩萨非色者一切众生色者名为眼见非色者名为闻见佛性者非内非外虽非内外然非失坏故名众生悉有佛性(此喻了因者翳喻于惑眼喻了因但见有垢非全不见然见空华无而谓有不见于无即不见法故涅槃下引证即二十八经但初云善男子佛性复有二种一者是色下䟽全是经直至然非失坏一假终毕然有二意一以非内非外然不失坏证强说升沉二证可见谓佛菩萨见之了了如眼见色言非色者以未证如闻他说故故云闻见若二十七经云善男子佛性亦色非色非色非非色及历相非相常非常等下释云色者金刚身故非色者十八不共等故非色非非色者无定相故释曰此约佛性之体名色非色以如来身智等皆果性故非今所用)二一偈喻上外取之失瞽谓全无于目如鼓皮故则全不见佛无垢障为明净目取相是识非智慧眼故不见也。

　　三一偈喻前悟中抉去取相之翳舍于空华之像绝见契如则见如佛。

　　一切慧先说诸佛菩提法我从于彼闻得见卢舍那。

　　第四一偈推功有在准上可知。

　　大方广佛华严经䟽钞会本第十六之二

　　音释

　　级

　　(居立切阶级也)。

　　𦂶

　　(去𠋣切文缯也)。

　　翳

　　(于计切目病也)。

　　瞽

　　(音古目有联而无明也)。

　　泥

　　(音泥涂也)。

　　酵

　　(古孝切)。

　　大方广佛华严经䟽钞会本第十六之三　灭九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时功德慧菩萨承佛威力普观十方而说颂言。

　　诸法无真实妄取真实相是故诸凡夫轮回生死狱。

　　第四北方功德慧者生在佛家善解佛德故此颂意显于三世中心得平等了知自心穷法空故十颂分四初四明凡小妄觉次四示其真觉三有一偈佛觉双圆后一偈推功有本今初分二初一偈说凡迷缘起之无性执著相而轮回。

　　言词所说法小智妄分别是故生障碍不了于自心不能了自心云何知正道彼由颠倒慧增长一切恶不见诸法空恒受生死苦斯人未能有清净法眼故。

　　后三颂通凡小初一辨迷执随言作解可谓小智心外取法为妄分别余二偈明过失初二句曲径趣寂迷一直道次半有常等倒长世间恶有无常等长无明恶次半不见二空受二死苦后半无实谛观何有法眼三乘纵有亦不名谛(初二句等者迷一直道凡小俱迷曲径趣寂唯是小乘若超卓大方不历二乘速成正觉名为直道若先证二乘后方入大名为曲径曲径谓其迂回趣寂明其沉滞入无余依权教不回若实教中终竟𤼵意但动经八万明三昧酒故次半有常等者以上言通凡小故此说凡恶下说小乘之恶三来纵有者二乘不见法空居然不净权教大乘谓事理不融亦未为净)。

　　我昔受众苦由我不见佛故当净法眼观其所应见若得见于佛其心无所取此人则能见如佛所知法若见佛真法则名大智者斯人有净眼能观察世间无见即是见能见一切法于法若有见此则无所见。

　　次四示其真觉中初偈引己之损劝物成益次偈教其真见谓见佛无取即是见如如即佛所知也次偈教其了俗上半蹑前证真下半方能了俗后偈拂前二见以成真见谓上半取真俗之见忘方见真俗之正理下半反释谓有真俗之可见不能见真俗之真源。

　　故智论云若人见般若是则为被缚下半意也若不见般若是则得解脱上半意也(故智论云下引论通释印第二十论彼论偈云若人见般若是则为被缚若不见般若是亦为被缚若人见般若是则得解脱若不见般若是亦得解脱脱之与缚俱通见不见今䟽随经之次便以论偈随义解释初言下半意者谓下半真俗之见不忘此是取着之见故被缚也言上半意者是论第三句是忘见之见同无分别智故得解脱)若人见般若是则为解脱即第六七偈意也若不见般若是则为被缚即第四偈意也唯忘言者可究斯旨(即第六七等者以第六偈见佛无取即无取而见是见般若得解脱义第七偈证真了俗亦真见般若故得解脱即第四偈者第四不见诸法空是无真见故不见般若岂不缚耶唯忘言等者见与不见俱通缚解岂得随于见不见言须领见等下意若言见而被缚即知是取着之见苦言见得解脱即须知是无分别见故什公云唯忘言者可与道合虚怀者可与理通𡨋心者可与真一遗智者可与圣同矣)。

　　一切诸法性无生亦无灭奇哉大导师自觉能觉他。

　　第三一偈显佛二觉双圆不可觉中而自觉故是曰奇哉知无众生而能觉他大导师也。

　　胜慧先已说如来所悟法我等从彼闻能知佛真性。

　　第四可知。

　　尔时精进慧菩萨承佛威力观察十方而说颂言。

　　若住于分别则坏清净眼愚痴邪见增永不见诸佛。

　　第五东北方精进慧以勤观真理集无量善俱无住故颂意为显欲令其心转复精进无所染著文中由离分别如实见故十颂分二前九观法后一推功前中三初三所执无相观于中初一举分别过(初三所执无相观者然此中明于三性上修三无性观言三性者一遍计所执性二依他起性三圆成实性三无性者一相无自性性二生无自性性三胜义无自性性三性之义已见上文今䟽科文名中一一含二今言所执无相观者所执即遍计所执无相即相无自性性观次三缘起无生者缘起即依他起性古经论中亦名缘起性今䟽文从简故云缘起言无生者即生无自性性观后三圆成无性者圆成即圆成实性言无性者即胜义无自性性偏言无性者向真性上说无性故亦是古名并从简耳又皆双明者以其三性即三无性故故唯识云即依此三性说彼二无性初则相无性次无自然性后由远离前所执我法性故二种三性不相去离然法相宗三性即有性三无性则无性有无义殊故彼偈云故佛密意说一切法无性意云既言密意说三无性则不碍于三有性也若法性宗此二三性有无无碍互夺双亡皆悉自在初举分别过者分别即遍计所执也古谓为分别性今䟽从简亦欲辨起心动念皆成分别故并成过故云以心分别一切法邪不以心分别一切法正故信心铭云大道无难唯嫌拣择但不憎爱洞然明白)。

　　若能了邪法如实不颠倒知妄本自真见佛则清净有见则为垢此则未为见远离于诸见如是乃见佛。

　　后二显无相观一离所取上半知于情有下半知于理无如迷木见鬼知鬼是迷有名如实知鬼知鬼本无举体是木名为见木(二显无相观者正修三无性中初无性也一离所取者谓一偈中初一偈所取即遍计所执也上半知于情有者即遍计中二义谓情有理无今知情有即是理无则知此性即无相也如迷木者举喻以明如人夜行云月朦胧见一杌木以无月光情怀怖畏而生鬼想众生亦尔行生死夜妄想浮云蔽于慧月睹缘生法不了性空谓有定性如生鬼想鬼喻遍计木喻依圆若了知鬼是因迷有则知所执定性之法皆由妄情是人名为妄识所执故名悟人如实知鬼此释上半知鬼本无者释下半也约法云知妄所执理本是无但是依圆为举体是木则见依圆故名见木故知妄本自真则鬼是木见佛则清净名为见木)二离能取以所取空故上半举失如若见鬼即不见木下半显得离于鬼见方为见木(如若见鬼者有妄执之见如若见鬼故则为垢不见依圆名不见木执有定性不见依圆之实名未为见下半离于鬼见者谓离于定性执见则见圆成之实方名为见木)。

　　世间言语法众生妄分别知世皆无生乃是见世间。

　　次三明缘起无生观一遣所缘然依他二义一者幻有从分别生即是上半二者无性即是下半(然依他二义者三性各二义依他二者一幻有二无性从分别生释依他义依他因缘而得有故分别即他故唯识云依他起自性分别缘所生今言世间语言法即所起之法众生妄分别即是能生且顺三性义释亦可诸世间法各无定性但是众生妄心分别谓有实耳二者无性者知世皆无生无生即无性也)。

　　若见见世间见则世间相如实等无异此名真见者。

　　二泯能缘上半牒前生过有无生见同世非实下半见等无生名真见者(有无生见者由上云知世皆无生今牒此言云若见见世间谓见世无生既有此见见即是生故同世间非真实也故古人云无生终不住万象徒流布若作无生解还被无生顾即其义也下半见等者以经文言若见等无异谓见等所见同无生故能所两忘名真见者)。

　　若见等无异于物不分别是见离诸惑无漏得自在。

　　三辨观益。

　　诸佛所开示一切分别法是悉不可得彼性清净故。

　　后三明圆成无性观一牒前二无谓能所分别皆不可得者即圆成性净故。

　　法性本清净如空无有相一切无能说智者如是观。

　　一正显真性初句体有次句相无此二融即故无能说(初句体有者圆成有二义一体有二相无法性本清净故是体有如空无相故是相无体有即是相无相无即是体有本自相融何能说之欲言其有即相无故欲言其无即性有故)。

　　远离于法想不乐一切法此亦无所修能见大牟尼。

　　三观成利益。

　　如德慧所说此名见佛者所有一切行体性皆寂灭。

　　第二推功文并可知。

　　尔时善慧菩萨承佛威力普观十方而说颂言。

　　希有大勇健无量诸如来离垢心解脱自度能度彼我见世间灯如实不颠倒如于无量劫积智者所见。

　　第六东南方善慧菩萨成就般若慧鉴不动可谓善矣此颂为显欲令其心转复增进得不退转无生法忍文中离垢解脱无体性故十颂分四初二见佛次三见法次三观成利益后二推见有依今初前偈赞所见上半标赞下半释成智离所知心脱烦恼兼二利故二障难除众生难度自强不息为希有勇健(智离所知者下半初句明离二障言离垢者离所知障是慧解脱故言智离所知言心解脱者是离烦恼障是心解脱故云心脱烦恼解脱之义通二解脱言兼二利者即第四句自度能度彼以自度二障亦令他人脱二障故则俱度苦海也二障难除下总举下半释成初句二障难除则难断能断今难度能度为自强不息是希有勇健义也然自强不息即周易乾卦大象象曰天行健君子以自强不息谓乾者刚健之象君子当法天刚健故自强进德而不休息今借用之明佛勇猛自励䇿修练磨其心得成正觉为勇健耳)后偈中能见谓我如实见如大菩萨见(如大菩萨见者大菩萨即于无量劫积智之者)。

　　一切凡夫行莫不速归尽其性如虚空故说无有尽智者说无尽此亦无所说自性无尽故得有难思尽所说无尽中无众生可得知众生性尔则见大名称。

　　次三见法中约众生说初偈正显尽即有为诸行无常速起灭故有为之性湛若虚空便是无为体常遍故(尽即有为者净名第三香积世界诸菩萨欲还本土以求少法当念如来佛告诸菩萨有尽无尽法门汝等当学何谓有尽谓有为法何谓无尽谓无为法如菩萨者不尽有为不住无为何谓不尽有为谓不离大慈不舍大悲等何谓不住无为谓修学空不以空为证修学无相无作不以无相无作为证等诸行无常者释成尽是有为之义故涅槃云诸行无常是生灭法速起灭者刹那不住故有为之性者释其性如虚空故说无有尽其性即上有为性故其性之言略有二义一但约无性之性以有为法缘生性空缘生性空即同无为竖穷三际曰常横无不周曰遍故是无为则上净名但明不尽有为不住无为二相犹别未能显为即无为矣今明即性之相是名有为即相之性便是无为故是玄矣二者其性如虚空即如来藏性体离断常故如虚空故胜鬘云边见者凡夫于五受阴我见妄想计着生二见是名边见所谓常见断见见诸行无常是断见非正见见涅槃常是常见非正见妄想见故作如是见于身诸根分别思惟现法见坏于有相续不见起于断见妄想见故于心相续愚暗不解不知刹那间意识境界起于常见妄想见故又云死者诸根坏生者诸根起非如来藏有生有死如来藏离有为相如来藏常住不变是故如来藏是依是持是建立释曰据上经文以尽即无尽是故双非常无常见故次文云智者说无尽此亦无所说)次二偈拂迹入玄上半拂前无为谓既如虚空何有无为之相次四句拂前有为谓既约自性论无尽则不坏于尽故曰难思尽即无尽故无众生也后二句观成利益见法身也(谓既如虚空者体无可尽故如虚空非谓有于一物若高山之出云用之无尽也故云智者说无尽此亦无所说由尽即无尽即非尽非无常矣无尽既如虚空则非无尽非是常矣是为双非常无常双离尽不尽亦双非为无为故中论云若有有为法则有无为法既无有为法何得有无为则不坏于尽者此有二意一者拂上有为二者上来双遣今则双存自性无尽则有无尽有难思尽则有尽矣以泯不碍存故存亡无二方曰难思而向言拂上有为者谓尽则无尽故非尽矣上来尽即无尽意虽暗拂而以其性如空别示无为故今方说拂有为耳)。

　　无见说为见无生说众生若见若众生了知无体性能见及所见见者悉除遣不坏于真法此人了知佛若人了知佛及佛所说法则能照世间如佛卢舍那。

　　次三观成中初偈显法空由下半了能所见缘成无性故上半能所之见自亡次二句显我空能所之法尚空谁为能见之者后二句显实但除上病不除真法二空之体及所显圆成即真佛也(但除上病者即侧用净名第二但除其病而不除法二空之体者以法性宗一空即真如及所显圆成者以法相宗二空非真如二空所显为真如故真如即是圆成然空有无碍故变存两宗)二一偈双结知佛法益文显可知。

　　正觉善开示一法清净道精进慧大士演说无量法若有若无有彼想皆除灭如是能见佛安住于实际。

　　四有二偈推见有依者谓佛说一道清净故能遣有进慧演无量门复能遣无想灭理现方知如来乃住无有无之际也又智论云法性为实证实为际凡夫有实未能证也。

　　尔时智慧菩萨承佛威力普观十方而说颂言。

　　我闻最胜教即生智慧光普照十方界悉见一切佛。

　　第七西南方智慧者决断不动所以名智颂意为显于一切法皆能出离文中生死涅槃皆善离故十颂分二初一引己励众。

　　此中无少物但有假名字若计有我人则为入险道。

　　余偈希众同己于中亦二前六示迷后三启悟前中亦二初一人执理实无人横计成险。

　　诸取着凡夫计身为实有如来非所取彼终不得见此人无慧眼不能得见佛于无量劫中流转生死海。

　　余皆法执于中初二执世法后三双执世出世今初初二句明执谓计蕴为实不能观身实相余皆明过初二句执实乖理不见佛次二句无慧不见佛后二句但益流转。

　　有诤说生死无诤即涅槃生死及涅槃二俱不可得若逐假名字取着此二法此人不如实不知圣妙道。

　　后三双执中亦分为二初二执法后一执佛前中亦二一立理二起执初中上半假立谓待前流转生死以立涅槃烦恼名诤触动善品损害自他故名为诤此有漏法诤随增故名为有诤有彼诤故故生死者有漏为体无彼烦恼故称涅槃下半双非谓生死涅槃俱因烦恼假立其名何有真实又二互相待故俱空二互相夺故皆寂(烦恼名诤者即俱舍界品颂云有漏名取蕴亦说为有诤及苦集世间见处三有等今用第二句从烦恼名诤下至有彼诤故全是彼文从故生死者有漏为体即是前假后义彼䟽后云犹如前说有彼漏故名为有漏释曰此证成有彼诤故下文结云如是等类是有漏法差别众名故今结云故生死者有漏为体所以论初名有漏无漏法也又二互相等者谓上约因缘因他立称故无真实不融二体今明双融此有三意一相待二相即三相夺今初相待俱空即相待门谓因涅槃方说生死要因生死方说涅槃若高下相形若无有高则无有下若离涅槃则生死不存若离生死则涅槃不立故俱空也次言二互相夺故皆寂者此有二意一者相即门生死实性即是涅槃则涅槃之相假说生死如波与水举一全[(冰-水+〡)*ㄆ]故生死即涅槃涅槃即生死二由相即故便互相夺生死即涅槃即无生死涅槃即生死则无涅槃故涅槃非寂静生死亦无喧故皆寂也)后偈起执上半执下半损。

　　若生如是想此佛此最胜颠倒非实义不能见正觉。

　　后一执佛中亦上半执下半损执有三义一佛佛相望二三身等相望三心佛相望(一佛佛相望者如云阿弥陀佛有四十八愿能摄众生余则不能礼于此佛灭罪则多礼于余佛灭罪即少不知诸佛行愿功德无不平等随根随缘说有优劣故为颠倒二三身等相望者谓念化身功德则少乃至法身功德则胜等而言三身等者等取四身五身十身无量身故以不知三身体融十身无碍谓有优劣故为颠倒三心佛相望者谓佛已成道功德难思我心妄惑则名为劣虽无叨滥不了真源心佛众生三无差别故为颠倒)。

　　能知此实体寂灭真如相则见正觉尊超出语言道言语说诸法不能显实相平等乃能见如法佛亦然。

　　后三启悟中亦二初二顺理之得后一举佛释成前中亦二半偈明顺理而知余显顺知之益益中亦二半偈标一偈释云何超言若取知能知寂未免于言有所缘故知自知知亦非无缘故须能所平等等不失照故无知之知不同木石故云能见(若取知能知寂者此即用于禅宗知识之偈偈中具云若以知知寂此非无缘知如手执如意非无如意手若以自知知亦非无缘知如手自作拳非是不拳手亦不知知寂亦不自知知不可谓无知自性了然故不同于木石手不执如意亦不自作拳不可谓无手以手安然故不同于木石斯为禅宗之妙故今用之而复小异以彼但显无缘真智以为高道若夺之者但显本心不随妄心未有智慧照了心源故云故须能所平等等不失照为无知之知此知知于空寂无生如来藏性方为妙耳)。

　　正觉过去世永断分别根未来及现在是故说名佛。

　　后偈举佛释者上云佛然佛云何然释云觉于三世离分别故种习斯亡为断根也又亦无心舍于分别名为断根。

　　尔时真实慧菩萨承佛威力普观十方而说颂言。

　　宁受地狱苦得闻诸佛名不受无量乐而不闻佛名所以于往昔无数劫受苦流转生死中不闻佛名故。

　　第八西北方真实慧菩萨心不颠倒是真实慧颂意为显欲令增进于一切法皆得善巧文言于法不颠倒如实觉了是善巧义十颂分二前二明依实立名名能益物后八显名下之实辨益所由今初前颂明损益受苦闻名速解脱故受乐不闻反沉沦故后颂叙昔以成今说(后颂叙昔等者偈中但是叙昔偈意乃成今说既执我受苦明昔说无我为正说也)。

　　于法不颠倒如实而现证离诸和合相是名无上觉现在非和合去来亦复然一切法无相是则佛真体若能如是观诸法甚深义则见一切佛法身真实相。

　　后八中分三初三觉妄证实是觉察义次一双觉二谛是觉照义后四非觉而觉是妙觉义(初觉妄等者显其三觉一觉察者如睡梦觉亦如人觉贼贼无能为妄即贼也二觉照者即照理事也亦如莲华开照见自心一真法界恒沙性德如其胜义觉诸法故三妙觉者即上二觉离觉所觉故为妙耳非更别觉故楞伽云一切无涅槃无有涅槃佛无有佛涅槃远离觉所觉若有若无有故为妙觉故起信云又心起者无有初相可知而言知初相者即谓无念此明非觉而觉也)今初也初偈证实立名初句拣似比量无常计常常计无常等是颠倒法名似比量次句证真现量如眼见故次句拣似现量显真现量谓男女天地等见一合相名似现量一合相相不可得故故名为离非唯所觉离合亦无如外之智与如合也下句结名(初句拣似比量者然准因明总有八义今此有四故论云能立与能破及似唯悟他现量与此量及似唯自悟谓能立能破现量比量此之四义各有真似故成八耳言八义者一对敌申量三分圆明开晓于宾故名能立二斥量非圆弹支有谬示悟于主故名能破三对敌申量三支缺谬非晓于敌故名似立四妄斥非圆弹支有谬不悟于主故名似破五于色等义有正智生自相处转故名现量六谓籍众相而观于义相应智起故名比量七有分别智于义异转了瓶衣等名似现量八以似因智于似所比相违解起名似比量广如彼说今䟽云无常计常即是第八如色是无常知从缘生刹那灭故故是无常此籍因缘相应智起是真比量今以相续覆故即似因智起订之为常即相违解起名似比量故为颜倒今云于法不颠倒故是拣似比量谓男女天地此即第七一合相者众缘和合故如揽众微以成于色合五阴等以成于人名一合相如是见者是有分别智于义异转故名似现一合相下显真现量不可得者即金刚经云如来说一合相即非一合相以从缘合即无性故无性之性是所证理如是知者是正智生是自相处转名真现量上来离于所觉和合之相已为现量非唯已下又拂能所证迹为真现量谓若有如外之智与如合者犹有所得非真实证能所两亡方为真现故唯识云若时于所缘智都无所得尔时住唯识离二取相故故下经云无有智外如为智所入亦无如外智能证于如如是方为真现量也是故经云离诸和合相)次偈例去来后偈成现观(后偈成现观者即前真现量也现观有六十地当释今通前三)。

　　于实见真实非实见不实如是究竟解是故名为佛。

　　次一觉照者真谛名实无和合故俗谛非实假和合故互融无杂名究竟解夫实见者尚不见实何况非实见非实者知其即实故中论云一切法真实一切法非实亦实亦非实非实非非实是名诸佛法(夫实见者即净名经入不二法门品乐实菩萨曰实不实为二见实者尚不见实何况非实所以者何非肉眼所见慧眼乃能见而此慧眼无见无不见是为入不二法门此明实者真实之理非实者缘生假合今尚不得所证之如岂况如外假有之法见非实者即诸经意云若见非实即真名见非实下引中论即是法品前光明觉品已广引竟然实有二意且就一相理实为实事相非实即真俗二谛俗则一切皆俗佛亦随俗立名真则一切皆真知妄本自真故双照为俱存互夺即双寂)。

　　佛法不可觉了此名觉法诸佛如是修一法不可得。

　　后四非觉而觉者初偈正显如智相离名不可觉寂无遗照故名了此要不可得方是真修。

　　知以一故众知以众故一诸法无所依但从和合起无能作所作唯从业想生云何知如是异此无有故。

　　次二偈展转释成初偈释无一之义上半相待而有通同异体下半缘生故空则一多相尽矣后偈上半释前偈下半无能所作故无所依从业想生故是和合下半释成上半云何知无能所异业想外无我所故。

　　一切法无住定处不可得诸佛住于此究竟不动摇。

　　后有一偈结成妙义上半所住下半能住由无住故无所不住谓不住有以即空故故能住有契有实故亦不住无无即有故不住俱有无无二体故不住双非不坏二相故(由无住者即般若中意彼前更反释云若有所住则有所不住谓不住有下䟽释上文由无住故无不住义)能住例知既以无住为住则心绝动摇方契本觉湛然常住(能住例知者上办四句唯住有句具住不住义下三皆略若具住无应云亦不住无无即有故故能住无契无实故俱句云故能住有无契二实故俱非句云故能住非有无契非有无实故既以无住下释第四毕竟不动摇句即大般若曼殊室利分亦前已引从方契以下是䟽释义结归诸佛住于此义)。

　　尔时无上慧菩萨承佛威力普观十方而说颂言。

　　无上摩诃萨远离众生想无有能过者故号为无上。

　　第九下方无上慧名如初颂又从法王教生当绍佛位故名无上颂意为显欲令增进心无障碍文云无著无念不住法故十颂分三初一释己名义次八显佛胜德后一推功结益。

　　诸佛所得处无作无分别粗者无所有微细亦复然。

　　次八中分二前六内证德后二外化德前中亦二前偈正明证入后五照境显理今初即菩提涅槃以无所得得菩提故处即涅槃本觉自然故非造作悟亦[宴-女+六]符则智无分别三细已尽六粗居然又不可以识识故无粗者不可以智知故无细者又有能所证名之为粗无能所证目之为细皆言语道断故并无之菩提涅槃绝心行故(本觉自然者即将第二句无作字释初句处字悟亦𡨋符下将第二句无分别字嘱初句所得字三细已下释三四二句即起信论然由无明为因生三细境界为缘生六粗故彼论云复次依不觉故生三种相与彼本觉相应不离云何为三一者无明业相以依不觉故心动说名为业觉则不动动则有苦果不离因故二能见相以依动故能见不动则无见三者境界相以依能见故境界妄现离见则无境界以有境界缘故复生六种粗相云何为六一者智相依于境界心起分别爱与不爱故二者相续相依于智故生其苦乐不觉起念相续不断故三者执取相依于相续缘念境界住持苦乐心起着故四者计名字相依于妄执分别虚假名言相故五者起业相依于名字寻名取着造种种业故六者业系苦相依业受果不自在故当知无明能生一切染法以一切染法皆是不觉相故释曰据此则六粗远亦从无明生就显著说境界耳故楞伽云境界风所动起信亦云因无明风动又不可以识识等者即取净名见阿閦佛品释此粗细又有能所下此中三重释此粗细此当第三初约迷真起妄说后二约反本还源说而二约识智对论三者理智对辨)。

　　诸佛所行境于中无有数正觉远离数此是佛真法。

　　后五中初偈正明照境境即俗境有能所故即俗而真故云无数心同无为故云远离是佛真法双结能所。

　　如来光普照灭除众暗冥是光非有照亦复非无照。

　　后四遣相显理皆蹑迹遣滞初偈双非显中照理灭障菩提涅槃离有无故。

　　于法无所著无念亦无染无住无处所不坏于法性此中无有二亦复无有一大智善见者如理巧安住。

　　次二偈释前双非一偈半释非照义初句是总次句能照无著故云无念亦不染此无念次句所照无著以无处所为所住故次句不坏能所次二句双遣性相次二句释非无照称理照故(次二句双遣性相者二即是相相差别故一即是性性不并真故今云无二即遣相也亦复无一即遣性也)。

　　无中无有二无二亦复无三界一切空是则诸佛见。

　　后偈拂前无二之迹言无二者但言无有二非谓有无二若存无二之见则还成二以无二必对二故遣之又遣之以至于无遣故云三界一切空空谓第一义空诸佛同见(三拂前无二者即无中无有二偈初句牒前无二之迹次句遣之言无二者牒初句也非谓有无二下正释第二句而是反释若谓有无二即执药成病若存无二下出谓有无二之过遣之又遣之下拂迹若不得意于重遣之未免于二何者谓有人闻无二亦复无谓无无二为是亦有所著故中论云诸佛说空法为离诸有见若复见有空诸佛所不化以楔出楔以贼逐贼无有已时心无所著当法即绝故故至于无遣若以无遣为是亦有着矣此亦借老子损之又损之以至于无为之言)。

　　凡夫无觉解佛令住正法诸法无所住悟此见自身非身而说身非起而现起无身亦无见是佛无上身。

　　后二外化德中前偈正显令住无住之觉后偈释成身即非身故无可悟悟身见起此见如身身见两亡真法身也观身实相观佛亦然故就佛结(悟身见起者前释非身而说身此释非起而现起由悟非身又生非身之见此见若有执复随生身既非身见亦非见故云此见如身身见两亡下释下半身见两亡则法界一相为真法身也观身实相下通妨妨云向来观身是菩萨观那言是佛无一身耶通意可知即是净名阿閦佛品)。

　　如是实慧说诸佛妙法性若闻此法者当得清净眼。

　　推功可知。

　　尔时坚固慧菩萨承佛威力普观十方而说颂言。

　　伟哉大光明勇健无上士为利群迷故而兴于世间。

　　第十上方坚固慧者智力成就不可坏故颂意为显欲令增长一切种智文云得净慧眼了佛境故十颂分四初偈总叹为物兴世智光遍照大悲勇健(第十菩萨智力成就者智力成就即十住中第十住智慧增故得佛十种智故不可坏即成今文坚固之名颂意已下即彼胜进经文文云已下即今偈意)。

　　佛以大悲心普观诸众生见在三有中轮回受众苦唯除正等觉具德遵导师一切诸天人无能救护者若佛菩萨等不出于世间无有一众生而能得安乐如来等正觉及诸贤圣众出现于世间能与众生乐。

　　次四别示悲相初偈观机次二反以释成后一正明兼显僧宝。

　　若见如来者为得大善利闻佛名生信则是世间塔我等见世尊为得大利益闻如是妙法悉当成佛道诸菩萨过去以佛威神力得清净慧眼了诸佛境界今见卢舍那重增清净信。

　　次三颂半见闻利益。

　　佛智无边际演说不可尽胜慧等菩萨及我坚固慧无数亿劫中说亦不能尽。

　　后一颂半结德无尽此为终极故总举前十。

　　大方广佛华严经䟽钞会本第十六之三

　　音释

　　名称

　　(称昌孕切)。

　　远离

　　(并去声)。

　　伟哉

　　(伟羽鬼切大也)。

　　大方广佛华严经䟽钞会本第十六之四　灭十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　十住品第十五

　　初来意者上由致既彰正宗宜显故次来也又前辨所依佛德今辨能依十住故次来也(又前辨所依下上即通明此下别显上是古意此下是今意如前已明)。

　　二释名者慧住于理得位不退故名为住本业下卷云始入空界住空性位故名为住然住义多种寄圆说十总言十住带数释也下诸品有十准此可知(二释名然住有二义一约能所合释故言慧住于理则理是所住慧是能住二唯约慧释信未终极慧未安住得入正位位不动摇故云得位不退然位不退复有二义一约三乘至第七住位方不退二约终教入初住位即云不退异轻毛故今依后义则通十住位皆不退从初受名本业云始入空界即证初义住空性位即证后义)三宗趣者以十住行法为宗摄位得果为趣。

　　四释文者四品分二前三当位行德后一胜进趣后前会无胜进者但是趣位方便未成位故回向是位无进趣者三贤位满总为趣地之方便故亦显趣无分别离趣相故(前会无胜进下上正科经文此下对前辨异回向是位下通其外难先牒难也三贤位满下通通有二意一明有胜进总摄前三故不别立二亦显下明无胜进则后无方便欲证无分别智故)。

　　尔时法慧菩萨承佛威力入菩萨无量方便三昧。

　　今初分三初品辨位次品辨行后品明德初亦名解文分七分一三昧分二加分三起分四本分五说分六证成分七重颂分今初何故入定略辨六意一此三昧是法体故二非证不说故三显此法非思量境故四观机审法故五为受佛加故六成轨仪故余如玄说(略辨六意者前三取下论势然其三意大同小异异相云何一是所证法体欲说此法要须心冥比体二非证不说者拣异未证之人亦许心合法故三非思量境者绝思方说亦通未证故四观机则识病所宜审法则知药功力不观人根不应说法不审而说理事或乖应病与药令得服行矣五散心不堪诸佛加故六菩萨常定但为物执菩萨将说尚须入定况凡夫耶)文有三别一入定人法慧入者是众首故余入则乱不调伏故显十住法慧能说故二入定依谓承佛力推功化主表无慢故三入定名为拣果定故云菩萨任性能知观解善巧故名方便十住各摄各门善巧故云无量心诣于法故云入也又一切三昧皆有三相谓入住出五识对境意从门出远境护根意识却入此通权小今即照之寂故名为入即寂之照故名为出入已未起故名为住余三昧等并如前释(是众首者此有二意一约教相云是众首言余入则乱者此即论意谓有问言岂此海会无如法慧故应答云众虽德齐众人争入众则乱故次应问曰何不乱入答云众调伏故故今䟽云乱起则不调伏显十住下二约表法说任性能知下释方便言此有二意一以绝分别心名为方便如下文云以无所得而为方便初池经中无分别智名大方便二约善巧事理无碍故如常所明)。

　　以三昧力。

　　二以三昧下加分于中三初总辨因缘二明加所为三别显加相今初又三一标加所因二加缘显现三赞说因缘今初谓以三昧力故论云所以偏加金刚藏者得此定故前由佛力能入今由定力佛现互为增上力相云何谓无作三昧显自觉智寂不失照𡨋同佛心故感佛现三业加也(互为增上者前则佛力为入定缘今则入定为佛现缘)。

　　十方各千佛刹微尘数世界之外有千佛刹微尘数诸佛皆同一号名曰法慧普现其前。

　　二十方下加缘显现来处佛数皆云千者望行犹劣故多佛加者显于法及法师增敬心故又显诸佛同说故加佛同名法慧者得法不异故论云此菩萨闻同己名增踊跃故但诸佛于此住门中现皆名法慧以法力故法应尔故普现其前者不来而至故(言望行犹劣者行一万故行向有前望前辨过今前未有故望后言劣余义多同十地虽贤圣位殊仪范相似又圆教十住似十地故)。

　　告法慧菩萨言善哉善哉善男子汝能入是菩萨无量方便三昧善男子十方各千佛刹微尘数诸佛悉以神力共加于汝又是毗卢遮那如来往昔愿力威神之力及汝所修善根力故入此三昧令汝说法。

　　三告法慧下赞说因缘于中二一赞有加因能入定故言汝能者希越之辞此定难得汝今乃能入故举定名者向来默入众未知名故举叹之令众仰故二善男子十方下双说加定因缘于中先别显四因一伴佛神力诸佛自说者令众敬仰故二主佛宿愿三主佛现威四法慧善根略无大众机感后入此三昧令汝说法二句结因所属谓由上四事前三为缘第四是因因缘合故入此三昧故前四定因令汝说法即是加因故论云何故加为说此法故故十行十向之中皆云令汝入是三昧而演说法故又此令汝说法亦是后文之总(令汝说法者意明加因亦有其四故下正释后三复为加因更添说法即是四因然为说法即是入定故下引诸会合说法与定为一入定本为说法入定既为加因则说法即是加因故初标云一赞有加因诸佛遮那皆由愿力故二愿皆为加因)然十地论释诸佛遮那皆由先愿故加则此四段俱是加因以彼经中诸佛但云加汝威神遮那则云本愿力故加古人便将诸佛之加为得定因下之三缘转为加因便令得定无后三因则又字何用既结云令汝入是三昧何得后三不为定因非唯违经文理亦乃乖论所释(言四段者即上四因谓诸佛为一遮那为二威神为三自善为四而论但有二因今以遮那之愿是加因例于后二亦是加因以彼经下初出昔解之源然具论经云诸佛皆同一号加汝威神此是卢舍那佛本愿力故加古人下二正申昔解昔人见上诸佛威神加而得定下云此是卢舍那佛本愿力故加加因分明故分二因亦例此经后二皆加因而言转为加因者不连上因是得定因故云转为亦展转义得定由诸佛加诸佛加由主佛本愿力故云展转便令下二辨有违违相云何正由得定无三因故无之何过违文理故何名违文举其二文一违又字夫言又者复重之义下之所列同是定因则得言又又是此因故既上是定因下是加因何用又字二违结文既列二因竟云入此三昧令汝说法明知此三皆定因也然此经文令汝二字在三昧下今䟽乃安三昧上者有二义故一以义回既云善根力故入此三昧则知令汝义合在上二以行向二品为例十行亦先列四因竟即云今汝入是三昧而演说法十回向亦是列四缘后即云令汝入是三昧以此故知理必后三通定因也非唯违经下结破言违理者自无善根主佛不加何能入定亦乖论者论释同号佛加云何故同号金刚藏加如来愿力故何故如来作是愿显示多佛故又此三昧是法体故汝今既以愿属遮那彼显愿因云此三昧是法体明知为三昧故发愿而加则显愿为三昧因矣下䟽正释更出其相)如实义者此之四因通于二义一由此四为得定因如上所辨二由后三复是加因诸佛即以愿力而为加因论主为显斯旨故云彼佛先作是愿今复自加(如实义下三申今正义则初一唯得定因后三通二诸佛即以下通妨难也谓有问云前言此四皆是加因今何加因但取后三故今释云初因有二一约现文此是十方诸佛共加于汝即是加相只得以加为得定因不应以加自为加因若依论云诸佛昔愿故加则诸佛亦为加因是故前云四皆加因下引论文证成愿为加因之义盖通论意而其䟽意加因亦四自以入定为其一耳如上所明)问加之与定何先后耶若先定后加则不应云汝能入此三昧此是十方诸佛共加于汝乃至云及汝善根力故入此三昧若先加后定则不应在三昧分后方说加分又十地论云何故加为说此法故不言为入三昧故又云唯加金刚藏不加余者以是菩萨得此定故既俱文证如何会通古人答云加定同时谓若未定而加则散心不能胜受若未加而定则自力不堪入此深定是故同时此解亦违教理现言入三昧竟诸佛方现身称赞得定及说加所为竟方与三业之加而云同时岂不违文若言同时为因不成斯则违理亦不应引俱有因证以此二事容相离故若正释者加有二种若约内外善根威神愿力𡨋资令其得定则在定前若约与智赞述摩顶劝说三业显加则居定后二文昭著何其惑哉(后亦不应下遮救恐彼救云俱舍论云俱有互为果如大相所相心于心随转释曰俱有者俱时而有也互为果者释俱有因义论云若法更互为士用果彼法更互为俱有因下二句指法体此有三类一如大者谓四大种互相假藉生所造色故互相望为俱有因二相所相者即生等四大相也此四大相与所相法更互为果谓此能相相所相故复由所相能相转故故互为果三心于心随转者谓心王心所随转法亦更互为果释曰谓彼救云俱有因果既得互为云何不可故今遮云彼三类法皆不相离如相所相所相无相不成有为能相无所无有依止今或有加而不入定或时入定不必须加二许相离云何成例)。

　　为增长佛智故深入法界故善了众生界故所入无碍故所行无障故得无等方便故入一切智性故觉一切法故知一切根故能持说一切法故所谓发起诸菩萨十种住。

　　第二为增长下辨加所为且对加因名加所为然加所为正在说法此十亦即说法所为展转相成(言展转相成者举佛愿等为得加故所以加者为说法故若更进释则有四重一诸佛愿等为入三昧故二入三昧者为得加故三所以加者为说法故四说法为何为令菩萨增长佛智等故)文分二别初十句别明后一结说前中文含二意望加所为即是别说望于说法即说法之意谓加为说法说法为何为增佛智等然说法所为即加所为于十句中初总余别总谓说十住法令信解诸菩萨修行增长性习二性生菩提智故又此因智即同佛智亦得言增增智何用深入法界等故九句五对初二证真了俗对谓入无入相故云深入了相了性故云善了次二无障无碍对由入法界离烦恼碍由了众生离所知障次二圆因趣果对谓巧安真俗无等故因圆入萨婆若故云果满次二识法知根对后一句虽非文对而是义对谓内持诸法外说利他所谓下总结所说谓若说十住则前所为皆得成就。

　　善男子汝当承佛威神之力而演此法。

　　第三善男子下正辨加相分三先口加劝说以增辨二意加冥被以益智三身加摩顶以增威今初可知(初口加者此中有三一口加标名二劝说是加相三增辨是加意亦加益下二业例此)。

　　是时诸佛即与法慧菩萨无碍智无著智无断智无痴智无异智无失智无量智无胜智无懈智无夺智何以故此三昧力法如是故。

　　二是时下意加中先加后释前中与十种智初总谓四无碍解智是说法所依故余皆乐说无碍一无著者论名不着辨才于所说法无住着故即七辨中㨗辨须言即言故无著也二无断智即无断辨谓相续连环终无竭故三无痴者即是迅辨明于事理心无痴闇言则迅疾如悬河故四无异者即应辨也应时应根无差异故五无失者即无错谬辨凡说契理无差失故六无量者即丰义味辨名数事理皆无量故七无胜者即一切世间最上妙辨此有五德一甚深如雷二清彻远闻三其声哀雅如迦陵频伽四能令众生入心敬爱五其有闻者欢喜无猒具斯五义故云无胜上即七辨八无懈者通䇿前七无疲倦故九无夺者具前总别无能制伏令退屈故(论名不著者所为小异与辨等大同故得引论以释今经广有义相如十地䟽)何以故下征释先征意云诸佛有力能与有慈能普何故十智唯与法慧下释云法慧得此三昧法尔如是得诸佛加。

　　是时诸佛各伸右手摩法慧菩萨顶。

　　三是时下身加一令增威二令起故然三加同时随义为次承前说便故先语加为令起定身最居后准地论经有诸佛不离本处则去住无碍手又不延则延促无碍同时触顶一多无碍故是奇特要摩顶者楞伽云若有不为如来二种神力之所建立而能说法无有是处一者身面言说神力即前语加二者灌顶神力即智灌心顶手摩身顶顶受摩者上禀尊力故右手者法慧所说顺理机故诸佛随顺法慧说故(然三加同时下上释文此下辨次楞伽云下引证彼经第二云复次大慧如来以二种神力建立菩萨摩诃萨顶礼诸佛听受问义云何二种神力建立谓三昧正受为现一切身面言说神力及手摩顶神力大慧菩萨摩诃萨初地菩萨住佛神力所谓入菩萨大乘照明三昧入是三昧十方世界一切诸佛以神通力为现一切身面言说如金刚藏菩萨摩顶及余如是相功德成就菩萨摩诃萨下又云大慧若菩萨摩诃萨离佛神力能辨说者一切凡夫亦应能说释曰今䟽义引正引后反释之文兼取前列二相)。

　　法慧菩萨即从定起。

　　第三法慧菩萨下起分略由四意一三昧事讫故二已得胜力故三说时至故四定无言说故此四后后以释前前(此四后后者亦展转通难谓有难云云何事讫入定为受佛加今已得胜力故为事讫复应问曰虽得胜力何不且定答云说法时至故次又问云何不定中说答云定无言说故)。

　　告诸菩萨言佛子菩萨住处广大与法界虚空等佛子菩萨住三世诸佛家。

　　第四告诸下本分文分为三初总显体相次标以许说后别陈其名今初然十住体略有三种一约所依即前三昧依此说于十住法故论云三昧即法体故二者约本即下所辨三克性体若约所缘即真俗二境若约能缘即悲智二行二境既融悲智不别境智𡨋契同一法界也(然十住体者若立章门十住略以五门分别一释名二出体三辨相四定位五诸门分别今经䟽皆具一名中有总有别总如品初别名如本分出体即今文辨相即经文定位次下当说诸门分别含在前后文中今此出体略有三重)今约本体若直观经文则住处二字总示其体广大已下略显其相住三世佛家结示住处今依地论类例以解则住处为总余皆是别总即示体此云住处十行名行业十向名愿十地名愿善决定皆当位体也而得名不同者何耶然三贤十圣皆以菩提心而为其体菩提心有三一者直心正念真如法故二者深心乐修一切诸善行故三者大悲心救护一切苦众生故所念真如亦即本智本觉智故后二显是恒沙性德然此三心有一必兼余二而二贤互有增微十住直心增故故名为解解为行愿本故首而明之十行深心增故名为行依于前解以起行故十向大悲增故名为愿回前解行愿诸众生离苦得乐故十地三心等证故名决定而大悲为首故举其愿是以论云愿善决定者如初地中发菩提心即此本分中愿十信通信此三等觉此三等佛故知菩提心是诸位通依今此住位名住处者若从增胜则以深般若住于真如即复由此而为行愿之所住处若从通说俱住上三菩提心家故住处梵本名为俱罗此云家也家即家族是以旧译名为种性即四种性中习种性也良以此家菩萨所居故翻名住处下文还就佛家以结(直心增名解者正念真如是智解故三心等证名善决定者证理无差故而大悲为首下通妨妨云若总三心何以地体名愿善决定通意可知大悲为首即下经文)别中句乃有二义乃有三一广大与法界等是胜住处然地经总句是于决定不应学彼此中广大即是胜义其法界言含于四义一正念真如同理法界深无际限胜诸凡夫亦胜二乘偏真理故二普该菩萨无边行相大悲深心同事法界无有边量胜二乘故三者三心无碍同无碍法界事理融故四同圆融法界一一尘中无不具故此与第三胜权菩萨(别中句乃有二下第二释别句于初句中分成二义谓与法界等与虚空等是胜住处者下论释云大胜高广一体异名故彼经云广大如法界然地经下弹古古人亦取下论立其三义而云一胜善决定二因善决定三不怯弱善决定故今破云彼中总句是决定故别句为六决定今经总句是住处即合别句为三住处但取类例如何一向学彼则好学太过也此三义理应寻下十地经)二虚空等者是因住处因有二种一无常爱果因是因如虚空依是生色色不𥁞故二常果因今是地前故阙此也古德又云一一位中如空包含无边行海又如空周遍非至非不至又如空无碍故(今是地前者且依行布未证真如故无常果因尽未来际如空包含者此三义中一事次理三即无障碍法界然类六决定而但有三者余三证如方得有故谓一观相善云无杂二真实善云不可见三大善云普能救护一切众生皆未证如故无此三矣)三住三世诸佛家准论此名不怯弱住处谓菩萨所住即佛所住故名佛家进住佛家是不怯弱若直释经文即结示也谓向言住处何所住耶谓住佛家佛家即是大菩提心诸佛住此生菩萨故真如悲愿究竟唯佛方能住故言三世者是赞胜也。

　　彼菩萨住我今当说。

　　二彼菩萨下牒以许说可知。

　　诸佛子菩萨住有十种过去未来现在诸佛已说当说今说。

　　三诸佛子菩萨住有十种下别陈其名文有三别初标数引证二依数列名三总结显胜今初谓三世佛果无不由此十住因成如大王路法尔常䂓故同说也。

　　何者为十所谓初发心住治地住修行住生贵住具足方便住正心住不退住童真住法王子住灌顶住。

　　一何者下依数列名初发心住者璎珞云是上进分善根人若一劫二劫一恒二恒佛所行十信心信三宝常住八万四千般若波罗蜜修一切行一切法门乃至始入空界住空性位故名为住依仁王起信即十千劫来修信行满入位不退创起大心发心即住名发心住三种发心中即信成就发心也二治地者谓常随空心净八万四千法门清净洁白故为练治心地使悲智增明名治地住三巧观空有增修正行故四生佛法家种姓尊贵故五带真随俗习无量善巧化无住故六成就般若故闻赞毁真正其心念不动故七入于无生毕竟空性心心常行空无相愿止观双运缘不能坏故八心不生倒不起邪魔破菩提心故九从法王教生解当绍佛位故十从上九住观空得无生心最为上故诸佛法水灌心顶故(乃至始入者乃至二字中间则有所越皆信受行常起信心不生邪见十重五逆四倒八倒不生难处常值佛法广多闻慧多求方便始入空界住空性位故名为住此后复云空理智心习故佛法一切功德不自造心生一切功德故不名为地但名为住释曰学他非自有故名住不名地余可知十皆彼经二中谓练治下䟽释三中经但云长一切行四中云生在佛家种性清净五中云多习无量善六中成就第六般若七中止观下䟽意八九全同十中诸佛下䟽取经意)。

　　然此十住得名有三谓四八九十从喻为名第七离过受称余约功德从其所喻皆持业释若从能喻或依士释(然此十住下谓于释名门中有总名别名各有得名释名今皆具足从其所喻下即是释名会六释故谓发心即住为持业释若从能喻等者喻劣法故此一即依主释中开出然六释义上下多有今当略出谓西方释名有其六种一依主二持业三有财四相违五带数六邻近以此六种一一具二若单一字名即非六释以不得成离合相故初依主者谓所依为主如说眼识识依眼起即眼之识故名眼识举眼之主以表于识亦名依士释此即分取他名如名色识如子取父名名为依主父取子名即名依士所依劣故言离合相者离谓眼者是根识者了别合谓此二合名眼识余五离合准此应知言持业者如说藏识识者是体藏是业用用能显体体能持业藏即识故名为藏识故言持业亦名同依释藏取含藏用识取了别用此二同一所依故云同依也言有财者谓从所有以得其名一如佛陀此云觉者即有觉之者名为觉者此即分取他名二如俱舍对法藏对法藏者是本论名为依根本对法藏造故此亦名对法藏论此全取他名亦名有财释言相违者如说眼及耳等各别所诠皆自为主不相随顺故曰相违为有及与二言非前二释义通带数有财言带数者以数显义通于三释如五蕴二谛等五即是蕴二即是谛此用自为名即持业带数如眼等六识取自他为名即依主带数如说五逆为五无间无间是果即因谈果此全取他名即有财带数言邻近者从近为名如四念住以慧为体以慧近念故名念住既是邻近不同自为名无持业义通余二释一依主邻近如有人近长安住有人问言为何处住答云长安住此人非长安以近长安故云长安住以分取他名复是依主邻近二有财邻近如问何处人答云长安以全取他处以摽人名即是有财以近长安复名邻近颂曰用自及用他自他用俱非通二通三种如是六种释然下诸品多用本名但云依主持业等可以意得)。

　　是名菩萨十住去来现在诸佛所说。

　　三是名下总结可知。

　　若定位者略有十义一依唯识等五位之中即当初位言五位者一资粮位即是三贤从初发心积习福智为道资粮为众生故修解脱分善二加行位顺解脱分既圆满已为入见道复修加行亦名顺决择分三通达位即是见道谓初入地二种见道四修习位始从初地第二住心乃至金刚无间心位名为修道五究竟位金刚心后解脱道中𥁞未来际皆此位摄(若定位者一依唯识五位即论第九第十总有五颂位各一颂一资粮二加行三通达四修习五究竟位初资粮偈云乃至未起识求住唯识性于二取随眠犹未能伏灭论曰从发深因大菩提心乃至未起顺决择识未住唯识真胜义性齐此皆是资粮位摄为趣无上正等菩提修习种种福智资粮故为诸有情勤求解脱由此亦名顺解脱分释曰谓修福智二事资粮益己身之粮用故涅槃名为解脱行行行不违故名为顺分者因义支义是解脱因之一分故二加行颂云现前立少物谓是唯识性以有所得故非实住唯识论曰菩萨先于初无数劫善备福德智慧资粮顺解脱分既圆满已为入见道住唯识性复起加行伏除二取三通达位颂云若时于所缘智都无所得尔时住唯识离二取相故下论文云加行无间此智生时体会真如名通达位初照理故立见道名四修习位颂曰无得不思议是出世间智舍二粗重故便证得转依释曰从初入地二见道后住心已去名修习位论曰菩萨从前见道起已为断余障证得转依复数修习无分别智五究竟位颂曰此即无漏界不思议善常安乐解脱身大牟尼名法此后四位至十地品当广分别今是三贤之初即初位之初名初位摄则知第四五会亦初位摄十地即是二三四摄第七一会是修习余乃第五摄具等妙觉故下之九义虽但释住则以例释差别因果准思可知)二依摄论第六说有四位即当初位之初言四位者一胜解行位始从十信终于地前余三见修究竟同五中后三(二依摄论等者即彼论入所知相分中论云何处能入谓即于彼有见似法似义意者大乘法相等所生处胜解行地见道修道究竟道中于一切法唯有识性随闻胜解故如理通达故治一切障故离一切障故无性释云何处能入者问所入境及能入位谓即于彼有见等者谓于大乘法相等是所生决定行相似法似义意言能入于此境界能入是用所入境界是入是持于此意言或能入在胜解行地于一切法唯识性中但随听闻生胜解故或有能入在见道中如理通达此意言故或能入在修道中由此修习对治烦恼所知障故或有能入在究竟道中最极清净离诸障故如是四种是能入位释前本论中有四节一明所入二意言为能入三胜解行地下明能入位四位能入四于一切法唯有识下出四入之相上释论中已摘破配竟)三依瑜伽四十七说十二住当其第二之初言十二者一种性住谓彼菩萨性自仁贤性自成就菩萨功德任持一切佛法种子性离粗垢不能现起上烦恼缠二胜解行住谓从初发心乃至未得清净意乐所有一切菩萨行是三极喜住四增上戒住五增上心住六七八三名增上慧分成三种谓六觉分相应增上慧住七诸谛相应增上慧住八缘起流转止息相应增上慧住九无相有功用住十无相无功用住十一无碍解住十二最上菩萨住十三最上如来住言十二住就菩萨说加后如来为十三住第二即是三贤第三已去如次十地(三依瑜伽等者论云云何十二住等嗢陀南云种性胜解行极喜增上戒增上心三慧无相有功用无相无功用及以无碍解最上菩萨住最极如来住长行释云谓菩萨种性等具列其名而无次第今䟽依下释加于次第便引释文已略释竟然彼广释中皆先问后答今初先有问云云何菩萨种性住（此问位体）云何菩萨住种性位（此问能住人）今䟽引答具答二问文有三段初答后能住人间谓由性仁贤性能成菩萨行德不由思择制约有所防护故即善行人任持等者二答前位体问也此言犹略具足论云若诸菩萨种性任持一切佛法种子于自体中于所依中具足有一切佛法一切种子释曰阿赖耶识名为自体相续之身名为所依未发心前彼自体中佛法种子为此住体种性即住持业释也以其宗中立有五性此即菩萨种性人也性离粗垢下三约烦恼轻微重释能住人也此言亦略具足论云又诸菩萨种性住性离粗垢不能现起上烦恼缠由此故无造无业或断善根二胜解行住者释文具足论也彼䟽释云即以此住有漏种现及无漏种诸善为体而犹未证真寂之理但印持决定而起诸行故名胜解行三极喜住者即以所得无为有为无漏善等而为其体下诸位体皆同此体但约初得以受别名广如地品三即初地从四至十二配二地至十地易故不释)四亦依瑜伽及显扬第七于十三住建立七地一种性地二胜解行地三净胜意乐地即前三住四行正行地谓从第四乃至第九住五决定地即第十住六决定行地即第十一住七以后二住为到究竟地前六唯菩萨第七菩萨如来杂立为地(四亦瑜伽下即四十九论复以类例大同束为七地一约种性二约贤位三初入圣故三住即为三地四从二地至七依圣道修功用行满故束为一名行正行地五以八地无功任运增进故名决定六以九地依无功用起利他行故名决定行七因圆果满名到究竟地也)五依仁王下卷说十三法师各住一位即当第一言十三者一习种性二性种性三道种性四善觉摩诃衍五德慧六明慧七尔焰八胜达九常现真实十玄达十一等觉即八地十二慧光神变即当九地十三观佛菩萨义当十地及等觉而佛非十三之数(五依仁王等者即奉持品若新经如次牒十住行向十地之名今依旧经名异义同经云大牟尼言有修行十三观门诸善男子为大法王从习忍至金刚顶皆为法师依持建立汝等大众应如佛供养而供养之应持百亿天华天香而以奉上下经便牒便释其文繁广亦不列次今略列其名加以次第今初言一习种性者此即十住经云善男子其法师者是习种性菩萨若在家婆差优婆差若出家比丘比丘尼修行十善自观己身地水火风空识分分不净复观十四根所谓五情五受男女意命等有无量罪过故即发无上菩提心常修三界一切念念皆不净故得不净忍观门住在佛家修六和敬所谓三业同戒同见同学行八万四千波罗蜜道等下皆广释今但释难言善觉者即欢喜地初证真如得无分别智故二地戒德清净入修慧故三地闻持发慧光故故旧为明地四地是焰慧故亦云尔焰亦云所知烧于所知慧焰增故五地入真达俗为难胜故六地般若寔智常现前故七地依空涉有为玄达故八地得一切法如寔觉故九地善慧具四十辩普应多会使情非情皆说法故十三菩萨地尽能入佛境故言义当十地等觉者仁王不立等觉故云义当)六依仁王上卷五忍之中此当伏忍之下言五忍者谓伏忍信忍顺忍无生忍寂灭忍各有上中下如次配三贤十地等觉妙觉(六依仁王等者即教化品新经即菩萨行品十忍品广明今当略示言如次配三贤者伏忍下品当十住中品当十行上品当十回向故彼经云佛言大王五忍是菩萨法谓伏忍上中下信忍上中下（初二三地）顺忍上中下（四五六地）无生忍上中下（七八九地）寂灭忍上中下名为诸菩萨修般若波罗蜜今以璎珞亦有五忍寂灭亦分三品中品即当等觉)七亦依仁王五十二位当其第二(七亦仁王等者亦即上品五忍以文云善男子初发相心信恒河沙众生修行伏忍于三宝中生习种性十心信心精进心念心慧心定心施心戒心护心愿心回向心是为菩萨能少分化众生已超过二乘一切善地一切诸佛菩萨长养十心为圣胎释曰此之十心是习种性中为十住因开因异果故加此十克实唯五十一开等觉故亦通诸经有五十二)八依璎珞四十二贤圣位当于下贤十住以不立十信十信摄在十住中故(八依璎珞等者但除十信信未成位故故彼经云佛告敬首菩萨汝言义相云何者所谓十住十行十回向十地无垢地妙觉地我今当说)九依璎珞六种性亦当第一言六性者一习种性二性种性三道种性四圣种性五等觉性六妙觉性若依楞伽等无复地位(九依璎珞等者即总收大位为四后二因圆果满为二并如十忍品释依楞伽等者此非立位不别为门而欲成五教故此附出以十门中前四是始教次五终教此楞伽当顿教十即圆教小非大位故略不论)十依此经说四十二位无别资粮加行等名然所说位依法性立行布圆融二俱无碍如玄文辨十信开合已见贤首品(十依此经者虽言四十二以具圆融行布则融前九一经通明若取差别即第二会终第七会十信开合者指前开成五十二合唯四十二开合无碍此经必具故十门收之)。

　　佛子云何为菩萨发心住。

　　第五佛子云何为下说分即是行相释此十住即为十段一一段中皆先征复释释中皆先明自分后明胜进又前是住位后是起行今初发心住先征可知。

　　此菩萨见佛世尊形貌端严色相圆满人所乐见难可值遇有大威力或见神足或闻记别或听教诫或见众生受诸剧苦或闻如来广大佛法发菩提心求一切智。

　　释自分中二先明发心之缘后正明缘境发心今初文列十缘义含四因谓信悲智及种性也见佛世尊是初总相发菩提下结前生后中间十句别显不同一形貌容仪二显色大相三具随好故人所乐见上三观外相也四时乃一出出便利益故为难遇此通内外五十力无畏降魔制外此明内德六神变难思即神足轮此唯外用于上六中随见一事发生净信欣心上求此若可修我定当取七闻授记含于二义一闻授记作佛希预其数二闻记当事希得此知皆记心轮八听教诫知恶可断善可进修即教诫轮上皆信智为因九见受苦起悲未必闻教以种性内具法尔慈恕即悲因也十闻广大法谓佛功德义兼法灭或传或护因通悲智种性之因义通前十此之十缘与贤首品所引瑜伽四缘但开合之异耳谓前六见佛缘次二闻法缘次一见生受苦缘后即见法灭也后结前生后者唯证菩提方成前事结前也求一切智生后缘难得法而发心也。

　　此菩萨缘十种难得法而发于心何者为十所谓是处非处智善恶业报智诸根胜劣智种种解差别智种种界差别智一切至处道智诸禅解脱三昧智宿命无碍智天眼无碍智三世漏普尽智是为十。

　　第二此菩萨下正明缘境发心前言求一切智十种智力即一切智文有标征列名结数而义见初品大同初地为得十力故等又此十力于一实智而开为十化生事足义含悲智故略举之非不缘佛余之功德(大同初地者即彼住分中当为何义彼有十句总云为得佛智故为得十力故为得大无畏故等十力乃是别中一句虽广略有异然皆求佛果故云大同又此十力下通妨妨云若言大同那唯一别句耶答意云既言大同何妨多异显于初贤劣初地故又以十力摄义宽长故略举此一如十力章故非不缘余盖文略是以下偈广斯十力及余诸义皆发初心)。

　　佛子此菩萨应劝学十法何者为十所谓勤供养佛乐住生死主导世间令除恶业以胜妙法常行教诲叹无上法学佛功德生诸佛前恒蒙摄受方便演说寂静三昧赞叹远离生死轮回为苦众生作归依处。

　　第二胜进文分为三初总标次征列后征释今初谓欲求胜位应自劝励亦劝他学列中有十不出悲智供佛为总通财及法下九为别行下九事真供养故一乐住生死大悲为首故智了其空无所惧故二住为主道除恶三即能导理教之法四示果令欣即教之所至五学佛德行以为能至六成德依缘故生佛前七寂前上求下化之纷动八寂必远离生死轮回九不失悲故常为物依亦是总结前义诸所施为皆为众生大悲增上故。

　　问八远离生死初令乐住此云何通略有三意一劝物远离自处无猒二要自无缚方能摄物三即智之悲故乐住生死即悲之智远离轮回故瑜伽云菩萨猒离生死过于二乘百千万倍非不猒也斯则不断生死而入涅槃不动真际常随流转成不住道(略有三意初约二利说二约利他三约悲智悲明利他智约自利如实义者自他皆具如悲济九类智了无生而可度者即一向利他有悲无智即墯爱见有智无悲即滞二乘无智不能观空无悲不能起行多约自利故与初别然前释乐住生死具悲智二意今为对远离义故但举悲故瑜伽下引文证显引瑜伽证猒离义恐有误解谓唯二乘有猒离故闇引二经双证二义一即净名舍利弗章已如前引二不动真际即大品意及智论文成不住道者上释是俱住义由俱不住故能双住由不住生死故能住涅槃由不住涅槃故能住生死等前已广说)又初既乐住生死六复云何生诸佛前亦有三义一为诱物故二求摄物之方故三悲智无碍故又十藏约实智契舍闻诸佛土不愿往生此约权不坏事故生诸佛土(又初下更有一问答亦具三意一自不要生为引众生令修净土因故二如人不善于水见子墯水若便入者自他俱没应求船筏而济度之三悲故乐住智故往生下通十藏难约权实智说)。

　　何以故欲令菩萨于佛法中心转增广有所闻法即自开解不由他教故。

　　三何以下征释何须学此令得通别二种益故别谓增胜广大此之别益皆希后位准下颂文亦令不退有所闻下诸位通益以解从内法故不由他他有三种一他人二者心外三者性外自解亦三一者熏习成性故能自解二了唯心三了唯性故下云知一切法即心自性若尔云何复言有所闻耶谓泛尔闻故或自披寻闻乃约法开悟约义必不假人委曲指授故不由他究竟则是佛无师智下诸位中并同此释有云从自种生云不由他但是初意何足可尚又引下文虽知诸法悟不由师然求善知识无有猒足亦非此意彼据双行此约自悟故(自解亦三者次第对上谓一由内性成故不随他人二了唯心故不心外取法三由了性故如性外一法亦无)。

　　佛子云何为菩萨治地住。

　　第二治地住中亦二先征可知。

　　此菩萨于诸众生发十种心何者为十所谓利益心大悲心安乐心安住心怜愍心摄受心守护心同己心师心导师心是为十。

　　二释中自分内文有四别一标二征三列四结下诸自分皆仿此知列中十心有其二义一于一一众生各起十心二为辨差别对八种众生一于怨众生非直不念加报亦乃授与利益二于贫苦众生欲令远离故起悲心三于危惧无乐众生令得乐具不𥁞四于恶行众生令安住善行五于得乐众生以矜愍心不令放逸六于外道未发心者摄令正信发心七已发心同行者守令不退八于一切摄菩提愿众生取如己身于此开二谓于乘大道集进趣者推之如师集具足功德者敬之如佛此十大同第二地集义中释以斯十心治自心地。

　　佛子此菩萨应劝学十法何者为十所谓诵习多闻虚闲寂静近善知识发言和悦语必知时心无怯怖了达于义如法修行远离愚迷安住不动。

　　二胜进亦三列中十法有通有别通相可知别依展转一总求多闻为二利行依二闻已闲静思修三闻必依友四于友求请言必和悦五问不非时六不怖深法而不能受不怯行法而不能行七以思慧力解达深义非但多闻于义不了八如说修行涅槃经说亲近善知识听闻正法系念思惟如说修行是大涅槃近因缘故今展为十九成行伏惑故离愚迷十观智照理决定究竟故安住不动(非但多闻者即涅槃经高贵德王品云宁愿少闻多解义理不愿多闻于义不了)。

　　何以故欲令菩萨于诸众生增长大悲有所闻法即自开解不由他教故。

　　三征释所以修者上十多约智以智导悲令转增也通益可知。

　　大方广佛华严经䟽钞会本第十六之四

　　音释

　　髻

　　(吉诣切)。

　　灿

　　(仓晏切明也)。

　　错谬

　　(错七各切谬靡㓜切错谬舛误也)。

　　剧

　　(竭吉切甚也)。

　　大方广佛华严经䟽钞会本第十六之五　虢一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子云何为菩萨修行住。

　　第三修行住。

　　此菩萨以十种行观一切法何等为十所谓观一切法无常一切法苦一切法空一切法无我一切法无作一切法无味一切法不如名一切法无处所一切法离分别一切法无坚实是为十。

　　释中先明自分是护烦恼行后明胜进是护小乘行前中然此十无常大同三地彼论具释引中边释己见问明既文义包含略举一两论云命行不住总名无常此总句也然复有二一者念念无常二者一期无常于何无常依五盛阴逼迫相故苦也瑜伽三十四云由无常行作意为先趣入苦行由苦无所得行趣入空行空故不自在由不自在趣入无我此四即苦下四行相也五无作者但缘有故由念念无常故无造作由皆苦故无有乐味但于下苦中横生乐想即一切世间不可乐想以彼空故万法无体物无当名之实以无我故无有处所非在色中乃至识中无分别者观能取也无坚实者观所取也(论云下命行即无常体不住即无常义经无作下四句从上四句次第而生由无常成无作由苦成无味由空成无体由无我成无处后三句双结离二取也即一切下即智论第二十六十想之一也言十想者一无常二苦三无我四食不净五一切世间不可乐六死七不净八斩九离十尽想)问涅槃比丘作无常想佛呵倒惑云何入住作无常观答彼但得名不得其义以无常等该涅槃故故佛呵之今但说生死故无有失(问涅槃下第二依涅槃常无常对解于中有二先问答生起哀叹品中三修比丘赞无常等想中文也比丘白佛言世尊快说无常苦空无我世尊一切众迹中象迹为上是无常想亦复如是于诸想中最为第一若有精勤修习之者能除一切欲界欲爱等又如秋耕为胜等又说无我佛便赞其善修无我比丘答言我等不但修无我想亦更修习其余诸想谓苦想无常想无我想略不说空故云三修又引醉人喻下取意引譬如醉人见日月转众生亦尔无常计常佛言句引醉人但知其文未知其义谓醉人见日月转日月实不曾转涅槃真常而谓无常等涅槃等实不无常等谓依如来法门次第初因外道横计邪常故说无常诸观中最二乘不晓漫该佛地双林极唱则常等区分)又无常者未会法身故苦者未得涅槃故空者无善有故无我者未得八自在故则前四句自说生死次无作等四自说涅槃常故无作乐故无味我故不如名净故无处所然二理不偏照与之符犹悬镜高堂万像斯鉴(又无常下二依经正解蹑前问答故致又言上以无常该于涅槃今以未会涅槃则不该矣由生死中有无常等则显法身是常涅槃是乐善有不空自在有我八自在我者一能作小二能作大三能作轻四能作自在五能作主六能远到七者动地八随意所欲尽能作得广如大论及涅槃说然以法身性出自古体无变异偏语其常涅槃寂灭故为真乐然空亦不净是有为故故涅槃云净者诸佛菩萨正法名为善有如来者即是我义然别说则尔若如实言涅槃即具四德故二十七经云所言空者不见空与不空智者见空及与不空常与无常苦之与乐我与无我空者一切生死不空者谓大涅槃乃至无我者所谓生死我者谓大涅槃释曰其乃至字中间越二若具说云无常者所谓生死常者谓大涅槃苦者所谓生死乐者谓大涅槃故一经中广说生死无常乐我净涅槃有常乐我净则知涅槃必具四德则前四句下分判经文上第一释十句皆无常今第二释具常无常常故无作者造作是无常因以有所作为故名有为有为是无常无所作为故名无为无为即是常也有味皆苦三界之乐于下苦中横生乐想故无味为寂灭乐也如于名字则不自在谓小如小名不即成大安名自在若有处所则非清净净无净相十真净故然二理下结叹前八谓常无常等总为二理皆不遍也明常无常我无我等皆不相离此为所证照与之符即是能证然其此上本即生公常住义中彼云夫泥洹本有不可为无三界本无今有已有还无故不可为有泥洹以不生灭为实谛三界以生灭为真谛二理不偏名中道义彼有问云常与无常二理相反云何而为中道不偏之理耶答二理虽殊理自相资何者因乖常故有三界无常因解无常之实性故成常智所以经引二鸟义旨在此二理不偏照与之符犹悬镜高堂万像斯鉴矣释曰悬镜高堂即无心虚照万像斯鉴则不拣妍[媏-而+虫]故以绝常无常之净心照常无常之圆理若依此释则一切法言前四自属有为故涅槃云一切法者名为生死非一切法者谓佛法僧及正解脱又云我观诸行悉皆无常云何知耶以因缘故若一切法从缘生者则知无常是诸外道无有一法不从缘生是故无常如来虚空佛性不从因缘是故为常今后四句亦云一切法者性净涅槃不离一切为无为故既有区分则翻八倒成八行矣)又初四句则因缘生灭是无常义等次四则不生不灭是无常义故云无作五受阴洞达空无所起是苦义因起有苦起即无起故无味也诸法毕竟无所有是空义人法二空空亦空故故不如名于我无我而不二是无我义诸佛或说我或说于无我诸法实相中无我无非我故无处所(又初四句等者第三傍净名经约生灭无生灭释唯就无常明义于中有二先正解初四即因缘生灭等者等取逼迫为苦义不净为空义不自在为无我义次四句者此之一句言含总别总则该后四句别则初句无作是无常义既无造作则无生灭此即净名迦旃延章迦旃延白佛言忆念昔者世尊为诸比丘略说法要我即于后敷演其义谓无常义苦义空义无我义寂灭义时维摩诘来谓我言唯迦旃延无以生灭心行说实相法迦旃延诸法毕竟不生不灭是无常义五受阴洞达空无所起是苦义诸法毕竟无所有是空义于我无我而不二是无我义法本不生今则无灭是寂灭义释曰今䟽文中全已用之但观所引自分主客生公释诸法毕竟不生不灭是无常义云无常者以事灭验之终苟有灭始无然乎始若果然则生非定矣生不定生灭孰定哉生灭既其不定真体复何在哉推无在之为理是诸法实义实以不生不灭为义岂非无常之所存乎故云不生不灭是无常义此则正就生灭推之即无生灭耳又无常者乃明常之为无则所以无无常也故不生灭是无常义五受阴者受者取也谓烦恼业因能招此阴故名受阴因起有苦下释䟽就经谓从缘起故起则无起故生公云夫苦之为事会所成也会所成者岂得有哉是以言五受阴空是苦义五受阴苦之宗也无常推生及灭事不在一又通在有漏无漏故言诸法苦即体是无义起于内又得无漏者不以失受致苦故唯受阴而已也洞达者无常以据终验之云毕竟耳苦以空为其体故洞达也无所起者无常明无本之变理在于生苦言假会之法所以配起也今经云一切者各少分一切又含余义故云一切诸法毕竟者经也人法二空空亦复空故不如名者䟽会就经也生公云惑者皆以诸法为我之有也理既为苦则事不从己已苟不从则非我所保保之非我彼必非有也有是有矣而曰非有无则无也岂可有哉此为无有无无究竟都尽乃所以为空义也中论云诸佛说空法为离诸有见若复见有空诸佛所不化故毕竟空耳于我无我者生公云既理不从我为空岂有我能制之哉则无我矣无我本无生死中我非不有佛性我也解曰此即无我法中有真我故不二也诸佛下引中论则二双非也实相之中二义俱寂非有无我与我二也实相之中岂有处所)故庵提遮经说不生不灭是无常义生灭却是常义等(故庵提遮经下则生灭不生灭交络而释故彼经中文殊师利言若知诸法毕竟生灭变易无定如幻相而能随其所宜有所说者是为常义以诸法生不自得生灭而不自得灭故云何无常谓若知诸法毕竟不生不灭随如是相而能随其所宜而有所说是无常义以诸法自在变易无定明不自得随如是知者说为无常义也释曰此意正显性相交彻二义相成生灭相尽无常即常故不生不灭是无常义随缘变易常即无常即生灭是常义也又性即相故不生不灭是无常义相即性故生灭是常义互夺则双非互成则双立双𣗳中间入涅槃者即斯意矣双非之义次下当释)瑜伽四十六云云何菩萨观一切行皆是无常谓观一切行言说自性于一切时常无所有如是诸行常不可得若得斯意则入中道(瑜伽四十六下引大论证前不生不灭是无常义正顺前经亦即是生公常之为无乃所以无无常故即不生不灭矣即诸行而不可得故入中道非常非无常也)若依中边论约三性说则初后二性不生不灭是无常义依他起性则生灭是无常义等(若依辨中边论下则双证前生灭不生灭皆无常义而各有所嘱可知远公释净名多用中边论意意取圆成实性释不生灭是无常义故云实相理穷名为毕竟体寂无为名不生不灭此不生不灭是彼无常真实性故名无常义余例此知则初后者遍计无可生灭故圆成体常湛然故)又无作者非常非无常故无味者非苦非乐故不如名者非空非不空言不及故无处所者非我非无我不在生死及涅槃故无分别者念想无故无坚实者实与不实相待有故(又无作下第四取涅槃双非释也亦有二意一者实相之中二边斯寂如向所引中论云诸法实相中无我无非我亦应云诸法实相中无常无无常诸法实相中无苦无乐无净不净无空不空以破常故说于无常非谓有无常破无常故说常非谓有于常也二者非常者性彻相故非无常者相彻性故等思之无分别下上来四重但解前八此下二句通遣能所历上四重皆用此二如第一重不分别无常无常无坚实也第二重不分别常无常常与无常俱无坚实常无坚者离常相故第三重不分别无生无常生灭常义无实例知第四重亦不作双非分别未免戏论故既离四句双非亦无坚实亦同净名法本不生今则无灭是寂灭义上对四句且引前四今具五矣上来所说无常之义并已具足特由此义常所闻故更引古来一两师释肇公云毕竟者决定之辞小乘观法以生灭为无常义大乘之士以不生灭为无常义无常名同而幽致殊绝其道虚彻故非常情之所能测妙得其旨其唯净名乎遣常故言无常非谓有无常无常常无故云毕竟不生不灭是无常义释曰斯则美丽理但一重前已含有大乘法师云小乘以生灭为无常谓不生灭为常故今折彼汝见有不生灭为常者此常还是无常故云不生不灭是无常义释曰此则破其见常之心而有二失一者彼但说无常曾不说常何得以无常折彼常耶二者彼未知常何得言不生不灭是常义耶故非经意下四句大例同此然䟽上四重解释理无所遗尚通实教若华严宗一切法趣无常无常摄法无遗义理无尽方真无常总[(冰-水+〡)*ㄆ]诸义以为一致皆是此宗一义所[(冰-水+〡)*ㄆ]无常既尔余句例然)。

　　佛子此菩萨应劝学十法何者为十所谓观察众生界法界世界观察地界水界火界风界观察欲界色界无色界。

　　后胜进中是护小乘行小乘不求种智不欲广知故十中初三是作佛事处众生是所度法界是能度世界是度处(胜进者此皆十地论立下当广释大意云观无常等烦恼不生名护烦恼行不同凡夫观察诸界破邪显正不堕小乘名护小乘行)次四界是起见处外道计大为诸法本小乘计大为诸色因又成身之体(次四界者总摽也外道计大为诸法本者外道有计地为物本依地生故或事于水水能净故或事于火火能熟故或事于风风成坏故广如别说小乘计者地水火风即是能造色香味触以为所造色香非一己名为诸况若形若显五境五根诸色非一皆大所造也如萨婆多宗此说总造若楞伽第二大慧说四大种云何造色谓津润妄想大种生内外水界堪能妄想大种生内外火界飘动妄想大种生内外风界断截色妄想大种生内外地界色及虚空俱计着邪谛五阴集四大造色生彼䟽解云谓见有津润妄想大种熏成种子从此种子而生内外水界余三例然但加经见有字耳然火能成熟故曰堪能地有形假及体坚住而可断截故云断截䟽言又成身之体者净名云四大合故假名为身四大无主身亦无我等)后三界是系缚处云何观耶一观其相委细而知二观其性甚深平等。

　　何以故欲令菩萨智慧明了有所闻法即自开解不由他教故。

　　三征意云但总观无常何用广知释意云观空不碍广有知见性相兼了法智增明故。

　　佛子云何为菩萨生贵住此菩萨从圣教中生成就十法。

　　第四生贵住自分中有五谓释名标征列结也从圣教生者谓多闻熏习等流无漏教法生其智故又下偈云佛子于法如是观从佛亲生名佛子此约能说人也又偈云了达诸有无所有超过彼法生法界此约理也上三义皆能生后一义兼显所生之处又能说所说能诠所诠成此三异从此三生并可尊贵(从圣教生者此牒经即释名也谓从多闻下䟽引论释即摄论第六云多闻熏习者谓于大乘而起多闻闻法义已熏心心法相续所依其少闻者无容得入此现观故等流无漏者即是能熏此是如来所流从胜流真如流此教法故名无漏教似智故名为等流生其智故者智是所生即第四住菩萨之智由生此智故名生贵住唯识等论大意皆同次引下文复出二能生从上三义下结其通局能生为局兼所生处即名为通依能生智还住此故又能说下辨三名所以三事成于两重能所佛为能说教及法界皆是所说教为能诠法界所诠要具此三生义方足故前后互出从此三生下结成生贵之名)。

　　何者为十所谓永不退转于诸佛所深生净信善观察法了知众生国土世界业行果报生死涅槃是为十。

　　列中十事同四地十种法智但有开合耳既从圣教生成就四智教化众生一自住处智不退转故亦所生也二同敬智于佛净信故亦能生也三真如智善观察法故亦所生处也法即法界四分别所说智即余七句谓了众生空有佛土权实世界染净行业善恶果报苦乐二种生死四种涅槃具如常释(列中十事者然三贤如次似于十地就中十住相似最多以入初贤如地修故初住似初地二住似二地乃至十住似十地故䟽多引地文释住但有开合者初二不开彼经初句云深心不退故此句自分云自住处二云于三宝中生净信毕竟不坏故即是胜进上二约德行差别今云亦能生者以上云从佛亲生故下之二智约智解差别三真如智即是证智四即教智其真如智彼经两句一云观诸行生灭故二观诸行自性无生故上句生空真如下句法空真如故此合为一句善观察法具上二观故名为善亦所生处者以上三义释名中法界为所生处即真如故第四智中彼但有六此有七句开也句虽有七义乃略彼彼六句中一云观世界成坏即今世界二观因业有生即今业行果报二句三观生死涅槃即今六七二句四观众生国土业故即此初二亦此合也五观前际后际故六观无所有尽故此之二句今文略无摄在果报生死之中故全同也今䟽中观众生牒经空有即观相佛土即牒经言权实者即是观相下五例知二种生死四种涅槃下当广说)。

　　佛子此菩萨应劝学十法何者为十所谓了知过去未来现在一切佛法修习过去未来现在一切佛法圆满过去未来现在一切佛法了知一切诸佛平等。

　　后十胜进初三解了通于教理行果次三修集行法次三誓当满果后一别了理法。

　　何以故欲令增进于三世中心得平等有所闻法即自开解不由他教故。

　　后征释意欲进后位真俗平等故遍观三世不殊方知平等故。

　　佛子云何为菩萨具足方便住此菩萨所修善根皆为救护一切众生饶益一切众生安乐一切众生哀愍一切众生度脱一切众生令一切众生离诸灾难令一切众生出生死苦令一切众生发生净信令一切众生悉得调伏令一切众生咸证涅槃。

　　第五具足方便住者自分十心亦是方便也胜进十心亦具足也今自分中即第二住发起此心今以所修善根正向所为例前解释文并可见今别为一势谓初是总句救苦护善故云何护善一授与乐因如经饶益故二令得乐果谓安乐故三哀愍妄乐不令着故四云何救苦度一切苦得解脱故何者是苦苦有二种一三灾八难二二种生死云何能离一教生净信二由净信故授以三学令诸根烦恼皆得调伏云何得乐谓咸证涅槃究竟灭苦是真常乐初句九字流至于此(初句九字等者谓句句皆有此菩萨所修善根皆为字)。

　　佛子此菩萨应劝学十法何者为十所谓知众生无边知众生无量知众生无数知众生不思议知众生无量色知众生不可量知众生空知众生无所作知众生无所有知众生无自性。

　　后胜进中前六义含深广后四唯显甚深云何广耶一无涯畔二无分限三离算数四言思莫俦五色类非一六非称量尽所言深者无边谓非有非无非断非常故无量者常一刹那无长短故无数者非一非异不堕数故不思议者即妄即真言语道断心行处灭故无量色者顿现身器故不可量者出二量故后四中七为总句人法空故此云何空八约能成非是自他共所作故九约所成内外推寻无所有故十无自性释成上义无性故空无性故谁能作无性故无所有非断无也又七八九是三脱门(顿现身器者前约广释直语色类之多故云非一今约深释藏识顿变根身器世间故为甚深出二量者现量比量不能量故又过量无量故非是自他者中论苦品云自作及他作共作无因作如是说诸苦于果则不然自他等义下当广说)。

　　何以故欲令其心转复增胜无所染著有所闻法即自开解不由他教故。

　　三征释意云双明深广性相交彻则转复增胜形夺两亡皆无染着成般若故。

　　佛子云何为菩萨正心住此菩萨闻十种法心定不动何者为十所谓闻赞佛毁佛于佛法中心定不动闻赞法毁法于佛法中心定不动闻赞菩萨毁菩萨于佛法中心定不动闻赞菩萨毁菩萨所行法于佛法中心定不动闻说众生有量无量于佛法中心定不动闻说众生有垢无垢于佛法中心定不动闻说众生易度难度于佛法中心定不动闻说法界有量无量于佛法中心定不动闻说法界有成有坏于佛法中心定不动闻说法界若有若无于佛法中心定不动是为十。

　　第六正心住初自分内由成就般若了法性相故皆不动名为正心初四约所敬三宝由了法平等声如谷响故于赞毁不生欣戚又在执应毁就理应赞故故商主天子经云无有不毁语言而能至其解脱中故(又在执应毁者上约不取声相而毁为非今明合毁毁却顺理商主天子经者彼经云又复问文殊师利言若复有人毁汝所说彼将何去答言当向涅槃又问何缘作如是说答言一切无有不毁语言而能得至圣解脱中者所以者何其圣道中无有名字章句语言可说可示若不信者彼等当不解脱又问何缘作如是说答言不可已得解脱复得解脱也故言在执应毁因言通理言语性空即是解脱故云就理应赞也)次三约所愍众生有量无量是断常边菩萨不堕有垢无垢是增减边菩萨远离易度难度是苦乐边菩萨不住又有垢者难无垢者易又亦反此以不发心不知垢故名之为无(有量无量者有量无量略有二义一约竖论众生当尽不有众生故名为断若常为众生即堕于常二者横论众生无边即堕于常定有着常故若傍有边涯即堕于断傍更无故定无则断有垢则众生界增无垢则众生界减难度则菩萨勤苦易度即生安乐又难度常受苦易度得安乐也以不发心者是不知垢者难度则显已发心者则知有垢故易度也如暗室中尘若有隙光则知有尘无光之处不见于尘)后三约所知法界有量无量亦是断常余二增减已得正心故皆不动(法界有量者有量故断无量故常有成即增有坏即减苦有即增若无即减)又约众生大悲大愿无限量故了法界性超量非量故知法界相缘成世界说有成坏非成坏故体有相无体无相有皆自在故况并音声性离何足动哉(又约众生者上量无量等皆悉是过但以般若正知不动今明有量无量等各有所以故皆不动悲愿无限成其无量耳了法界性双成上二故下经云法界非有量亦复非无量牟尼悉超越有量及无量既能超越故心不动知法界相下释有成坏缘成故有成缘离故有坏缘成故无成缘坏故无坏体有相无下释若有若无体有是圆成之有相无是缘成之无体无相有则缘成之体无自性故缘成之相不坏相故则二体不同实体则有妄体则无若约真俗二义别说体有相无是真如上二义体无相有是缘成上二义又体有体无皆真如上义相有相无皆缘起上二义思之可知上皆出所以故不动况并下约观心故不动)。

　　佛子此菩萨应劝学十法何者为十所谓一切法无相一切法无体一切法不可修一切法无所有一切法无真实一切法空一切法无性一切法如幻一切法如梦一切法无分别。

　　后十胜进中然劝学者通闻思修偈云听闻乃一义尔(偈云听闻者恐人引下文为难下文云一切诸法皆无相无体性空无实如幻如梦离分别常乐听闻如是义故云听闻是一义耳理实应须思修无相无体等法耳)列中一自性之相不可得故二缘起想成故三圆成性净故四能成非有五所成无实六自性本空七空性亦离八喻上缘现九喻上想生十总离取舍出没想故此与六地取染净法分别慢对治文多相似(此与六地者彼经初二句全同但彼皆云平等耳经云一切法无相故平等无体故平等想成即体三即无生故平等谓诸入苦果虚妄分别为本故无有生如知妄本真即圆成性今经云不可修也四即无成故平等然成则非有五即本来清净故平等所成果法无有真实即是实性故清净也上二三句即无染分四五二句即遣净分六即无戏论故平等无戏论故即空七即寂静故平等故今云无性无性故寂静八九二喻即当彼我非有相彼有八喻今但有二而成二义然前六以无遣有此二以有遣无云我非有但无法我不坏于事如幻事等非无幻化幻化非真耳总离等者即今经无有分别彼经云有无不二故平等即双遣有无故无分别而上䟽云总离取舍出没想故者取舍即论经别句第六无取舍故平等云出没即是论释论云六遣出没故释曰出没取舍皆分别故今既遣之故无分别然彼句当寂静之后前来未用留此说之即与论经前后不同唯一句耳亦由有此故云多同言染净者由彼五地观苦集是染灭遏是净今深般若故能治之)。

　　何以故欲令其心转复增进得不退转无生法忍有所闻法即自开解不由他教故。

　　三征释云此如顺忍欲进后位不退忍故(此如顺忍者十地配五忍四五六地配于顺忍七八九地配无生忍无生忍者即不退忍故次䟽云然此位中已入无生)。

　　佛子云何为菩萨不退住此菩萨闻十种法坚固不退何者为十所谓闻有佛无佛于佛法中心不退转闻有法无法于佛法中心不退转闻有菩萨无菩萨于佛法中心不退转闻有菩萨行无菩萨行于佛法中心不退转闻有菩萨修行出离修行不出离于佛法中心不退转闻过去有佛过去无佛于佛法中心不退转闻未来有佛未来无佛于佛法中心不退转闻现在有佛现在无佛于佛法中心不退转闻佛智有尽佛智无尽于佛法中心不退转闻三世一相三世非一相于佛法中心不退转是为十。

　　第七不退住自分十中初三三宝次二别显前法次三别明初佛后二约佛境智通佛法也而十皆言不退转者大同前位然此位中已入无生知所闻法毕竟空故又前位会事入理令心不动今此事理双现而心不退后位从理向事唯随事行转纯熟故是故前位于三宝等但闻赞毁忍之尚易今闻有无利害转深成忍则难故过前位又前言不动但能正心今云不退有进趣义又权实方便皆悉通达有无等言皆有在故佛则色相虚无应机为有法则离相离性不坏相性菩萨同佛(今云不退者不退有二一已得不退即前心定不动二未得不退即今此位念念进入则是不退又权实下此中通有四义对前正心以释不退上三义对前了法平等声如谷响故此下一义对前在执应毁就理应赞故云有无等言皆有在故佛则色相下出有在之相)。

　　次二中约事行为有入理行为无出离有二一约自行义同前文有垢无垢亦约事理二就化他悲故不出由智故出(出离有二者即前正心住中众生有垢无垢上有二义有垢则难度等亦约事理者事则有出理则无出)次下三句亦论有无何异初句初句邪见为无正信言有此三亦非正见虽许有佛不遍三世或言过去入灭是故非有未来未成安得为有现在生界未尽佛愿未满今有佛者皆应现耳俱有可知今知其谬说为无正说为有(虽许有佛者䟽中先并出三世无后俱有可知者即并举三世有既言不遍三世则诸计不同或言过现有未来无或言过现无未来有等故云不遍现在生界下辨现在无佛义此师计云一切如来因地发愿度尽众生生界不尽不取正觉现见众生沉沦九有故知诸佛未合有成成则违誓也今有佛者下通妨难难云若尔今十方世界诸佛出现何得言无答云皆是菩萨应成佛耳此师之计最为孟浪谤无诸佛理实难容若尔云何通于违誓之义古有多释一云本拟度生未期成佛积行淳着行催自成如拨火杖本欲烧草不欲烧杖拨草既多任运烧尽故三论师詺为不自在佛不欲成佛而自成故有云成佛若不化生可违本誓成竟亦化岂违本誓难云化生之义虽许得存尽竟方成其义何在岂得不违如实义者诸佛皆有慧智二门以大悲故穷未来际无成佛时故菩萨阐提不成佛也以大智故念念速成又欲化尽诸众生界自须速成方能广化不惧违誓尽竟成言又了众生之本如故化而无化是则常成亦常不成亦常化生而常无化悲智自在何局执耶此乃傍来亦是人情好难问故今许三世皆悉有佛故下结云谬说为无正说为有)后二句中初智后境佛智有尽等者一竖约智体以尽智故名为有尽穷未来故名为无尽又若入永灭则名为尽不永灭度是为无尽约从修生则名为尽即同无为故名无尽二横就所知谓法无尽故智亦无尽以无尽智称无尽法则名为尽故法华云唯佛与佛乃能究尽诸法实相智度论云如函大盖亦大还将无尽之智知无尽法是故如来名一切智今菩萨穷究知依竖义半了半不了知依横义二俱是了(佛智有尽下此亦常人之所好难就竖约智体中自有三义初约体相说言尽智者诸惑都亡诸相皆寂故名尽智智体湛然尽未来际体不可亡故名无尽二约权实说三约修生本有说含两宗义修生名尽约刹那尽即法相宗若无尽者即无刹那属法性宗并如玄中二横就所知者一称理无尽二无法不穷故名为尽下引法华第一智论第三论释佛是一切智人彼先难云所知处无量故无一切智人答云智亦无量如函大盖亦大是一切智人函喻所知盖喻能知今菩萨下结成邪正言知依竖义下总相而言尽皆不了无尽皆了若别说者三释之中初一皆了二中言永尽灭是邪是机言不永灭是正是实三中依权宗实则尽为不了不尽为了若约当宗随宜之说二俱是了)又相待说有尽无尽就理而言并非二相后一就境约性一相约相非一知其随说皆非遍知。

　　佛子此菩萨应劝学十种广大法何者为十所谓说一即多说多即一文随于义义随于文非有即有有即非有无相即相相即无相无性即性性即无性。

　　后胜进中十事五对此大同地中乐无作行对治发起十种殊胜行由此知其事理无碍至地则得权实双行(此大同地者即是七地由六地般若常乐无作今起十行以为能治法之有本不得不知全引彼文恐成繁长要自寻检)初一多对总含三义一约权实于一佛乘说无量故虽有众多皆佛因故二约事理理能成事说一即多事能显理说多即一三约事事无碍有同体异体义如上说(于一佛乘说无量故此对即法华第一中意故经云诸佛以方便力于一佛乘分别说三又云吾从成佛已来种种因缘种种譬喻无量方便引导众生即从本流末虽有众多者即摄末归本故从经中三世诸佛皆云以无量无数方便演说诸法是法皆为一佛乘故第三云汝等所行是菩萨道又云究竟至于一切种智故皆佛因是知依实开权说一即多会权归实说多即一)二文义对文随于义转变密意故即如初句一言随于多义义随于文显了直说故即下三对但显事理一无碍义若望下偈云如是一切展转成则文义亦通事事无碍(转变密意者即文同义异也如一名四实九义瞿声如一无常之言小乘即以生灭为义大乘即以不生不灭而为其义在遍计性则无可常在依他性即说生灭在圆成性则以转变染净为义故云转变言密意者则如前引摄论之中以异言词说异法等言即如初句下即指初句为文随于义一多言同而有三义故义随于文下释后句也显了对上密意直说对上转变即下三对者明下三对唯是义随于文但得释为事理无碍不得通于事事无碍及约权实如初句故若望下偈云下重会前义前中文随于义但约所诠有事事无碍未明文望于义相望无碍由文成义则文有力全摄于义由义成文则义有力全摄于文等故成事事无碍也以下偈云知一即多多即一文随于义义随文于是一切展观成此不退人应为说即其文也)三遍计理无情有无二四依他幻相性空无二五圆成性空与不空二如不异(三遍计者䟽有两重第一别约三性以明事理若法相宗遍计依他所明二义唯约于事圆成二义方是于理今法性宗遍计理无依他无性即是于理非有即有是理彻于事有即非有即事彻于理等其圆成二义即就理上自论无碍第三无性对于圆成亦然拣非事事无碍及权实等故上三对但显事理无碍)又上三中皆以三性三无性相即准思(又上三下第二重释则初二对以遍计依他为事二无性为理事理交彻非有即有者相无自性性即遍计所执有即非有者遍计所执即相无性次对例知三如前释)。

　　大方广佛华严经䟽钞会本第十六之五

　　音释

　　逼迫

　　(逼必历切驱也迫博陌切窘也)。

　　涯畔

　　(涯宜皆切畔薄半切边际也)。

　　拨

　　(北末切般入声捩开又转之也)。

　　大方广佛华严经䟽钞会本第十六之六　虢二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　何以故欲令增进于一切法善能出离有所闻法即自开解不由他教故。

　　二征释中善能出离者不沉没于事理成后位自在也。

　　佛子云何为菩萨童真住此菩萨住十种业何者为十所谓身行无失语行无失意行无失随意受生知众生种种欲知众生种种解知众生种种界知众生种种业知世界成坏神足自在所行无碍是为十。

　　第八童真住自分中初三三业无失永离习气唯佛得之任运无功在于八地此中多同八地能行无漏故得无失无十不善失亦无错谬失此三自行亦为化体余皆利他初一能化身顿悟菩萨随愿受生贵在利人不拣净秽渐悟地前许受变易意生身故次四以能化智知所化境即十力智之四智也次一化处后一化法正化(永离习气者即十八不共中之三也如浮行品无下不善失者此是过失之失下错谬者误失之失顿悟菩萨者此法性宗若法相宗顿悟八地方受变易渐悟初地许受变易意生身者如回向说即十力者解与乐欲本是一故开即为二)。

　　佛子此菩萨应劝学十种法何者为十所谓知一切佛刹动一切佛刹持一切佛刹观一切佛刹诣一切佛刹游行无数世界领受无数佛法现变化自在身出广大遍满音一刹那中承事供养无数诸佛。

　　后明胜进是不动行初六于刹自在后四三业自在此同八地若色若土皆自在故初一总知分齐次二作用持兼愿力四十眼智观五有佛便诣六游以化生后四中一意二身三语四通三业(此同八地者八地得色自在一身多身等十自在有净土分)。

　　何以故欲令增进于一切法能得善巧有所闻法即自开解不由他教故。

　　下征释意为得善巧入于后位辩才自在故。

　　佛子云何为菩萨法王子住此菩萨善知十种法何者为十所谓善知诸众生受生善知诸烦恼现起善知习气相续善知所行方便善知无量法善解诸威仪善知世界差别善知前际后际事善知演说世谛善知演说第一义谛是为十。

　　第九王子住初自分十中一知六趣四生受报差别又知九种命终心受生差别故(又知九种者即俱舍第三三界命终各起三界心故如欲界命终三者一还起欲界心二起色界心三起无色界心余二界命终起三类耳)二知现行烦恼三知种等相续非如现行有间断故习气有四如九地说(习气有四者一因习气二果习气三道习气四余残习气)四知诸乘作业所入法门及善巧故上四多同九地十种稠林彼据入地尤多细密故名稠林此但云知(上四多同者初一摄二谓一众生字即第一众生心稠林二受生字即第九受生稠林二烦恼现起即彼第二烦恼稠林三习气相续摄二稠林一习气即是种子即当第八随眠稠林二即第十习气稠林四所行方便摄六稠林一摄第三业二摄第四根三摄第五解四摄第六性五摄第七乐欲六摄第十一三聚差别以三聚林依机解性乐欲说故释中略已含具谓诸乘即根解性欲作业即业所入法门亦即三聚及善巧故者即此经方便所摄六林皆是涉事为方便故)五知法药是智成就义(知法药者即彼经云佛子菩萨摩诃萨住此善慧地如实知善不善无记法行有漏无漏法行世间出世间法行思议不思议法行定不定法行声闻独觉法行菩萨法行如来地法行有为无为法行故今云无量法也)六知法师轨仪(知法师者即口业成就中具说之德故经云为大法师具法师行论说二十法师是知化处即法师自在成就中说成就经云处于法座为演说法于大千界满中众生随其心乐差别为说是也)七知所化处八知化时随根生熟不差失故(知化时者亦即说成就亦最初经云住此地已了知众生诸行差别教化调伏令得解脱等是)后二依二谛说皆说成就也(后二依二谛者即口业得四十无碍辩才不出二谛故彼文云词无碍智以世智差别说乐说无碍智以第一义智善巧说等中论云诸佛依二谛为众生说法)。

　　佛子此菩萨应劝学十种法何者为十所谓法王处善巧法王处轨度法王处宫殿法王处趣入法王处观察法王灌顶法王力持法王无畏法王宴寝法王赞叹。

　　后胜进十法皆言法王者既言王子仿佛之仪合子法度而言处者即是位也如世王子之于父王今对辩之一善巧者言辞安立及诸伎艺悦可王心今此菩萨学佛法王说法言辞安立权实善巧方便以悦佛心二轨度轨谓坐立动中规矩容止可观度谓升降出入往来进退可度此明无亏戒行住佛威仪也三宫殿者父王在宫即行子礼父王处殿即行臣礼若处涅槃正殿即令万行归宗若处慈悲宫室则子爱含识四趣入者趣者就也谓泽及万人入者[(冰-水+〡)*ㄆ]也谓庭来万国菩萨则无机不就无德不[(冰-水+〡)*ㄆ]五观察者入则观父王察其声色出则观群臣知其贤愚菩萨入则观佛教理出则审机可否(菩萨入下佛合上父教合前声色合前理显然可见故可化曰贤不可化如愚)六灌顶者一地有文出现法喻双辨。

　　七力持者聚人则以财为力慎危则以戒为力降怨则以忍为力广业则以勤为力定乱则以静为力谋安则以智为力固众则以仁为力制敌则以众为力菩萨六度四等万行总持皆力义也持财以俭持众以信持安以不憍持力以不奢余可类取皆能持也(菩萨六度者次第合上施合聚人以财尸罗合慎危以戒乃至般若合智四等合仁愍伤不杀以为仁故万行总持合上制敌以众持财以俭者上来释力以下释持略举其四俭则财不散故不可贪也无信于物人皆远之故信及㹠鱼况于人乎大车无挽小车无軏其何以行之哉故可去食去兵不可去信持安以不憍者在上不憍高而不危则长守富贵斯则安矣故百姓者水圣人者舟水能载舟亦能覆舟是故不可不慎危也若人奢侈则力竭也)八无畏者为上无亢则无忧悔之畏节俭财色则无病畏居上不憍则无亡畏为下不乱则无刑畏在丑不争则无兵畏三不备者永无死畏菩萨修行离老病死五种怖畏得十无畏(为上勿亢者易乾卦云上九亢龙有悔亢极则忧悔至焉桀纣是也在丑而诤则兵丑者背也类也)九宴寝者昼无故不内宴夜无故不外寝宴于侧室寝于正处菩萨入定同佛不过明以耽其味不昏沉以滞于境无幽不得其味正定不易其心(菩萨入定者合上昼无故不内宴昼宴则耽其味明合上昼过明者慧增定少也言不昏沉以滞于境者合上夜无故不外寝昏沉合夜滞境合外寝无幽不得其味合宴于侧室正定不易其心合寝于正处)十赞叹者乐则歌赞苦则哀叹赞音宜和乐叹音宜哀思其情切其辞文菩萨应仰赞佛德哀叹众生情诣于理使令欣猒(情诣于理下合赞音宜和乐叹音宜哀思合哀即哀合乐即乐是诣理也使其欣猒有二义一成上猒其哀欣其乐猒生死苦欣涅槃乐二者合上其情切其辞文文故可欣切故可猒)。

　　何以故欲令增进心无障碍有所闻法即自开解不由他教故。

　　二征释云欲令增进得于后位无碍智故。

　　佛子云何为菩萨灌顶住此菩萨得成就十种智何者为十所谓震动无数世界照曜无数世界住持无数世界往诣无数世界严净无数世界开示无数众生观察无数众生知无数众生根令无数众生趣入令无数众生调伏是为十。

　　第十灌顶住文亦分二先征后释释中亦二先自分后胜进前中二初有十句所成德用后有十句赞胜难测以位终故加此一段前中前五了世界无碍智后五成就众生无碍智以智度满故多同大尽分智成就说(多同大尽分者大尽分则第十地八分之中第四分此分有五种大一智大二解脱大三三昧大四陀罗尼大五神通大今经前五即神通兼解脱大即作用解脱故后五摄余三大多同智大故智成就说)。

　　佛子此菩萨身及身业神通变现过去智未来智现在智成就佛土心境界智境界皆不可知乃至法王子菩萨亦不能知。

　　后十赞胜及后胜进皆是神通有上无上分中义(皆是神通者即第六分其胜进十法即彼经云佛子此菩萨摩诃萨已能安住如是智慧诸佛世尊复更为说三世法界差别智遍一切世界智照一切世界智慈念一切众生智举要言之乃至为说得一切智智)今赞胜中前四即业自在不可知一身二身用三十通四通用后六心智自在不可知初三即三达圆明智四知器世间自在智五定心所现之境六大智所知之境并深广故下位不知。

　　佛子此菩萨应劝学诸佛十种智。

　　后胜进中三初标即学佛一切智一切种智以当位满灌顶成佛以摄诸位皆此中具故如法界品海幢处说玄中广明。

　　何者为十所谓三世智佛法智法界无碍智法界无边智充满一切世界智普照一切世界智住持一切世界智知一切众生智知一切法智知无边诸佛智。

　　二征列中一学佛三达智此是总句二佛法智者觉法自性善出现仪三事理无碍四事法横广五大用周遍六身智光照七神力持令不坏法力持令进善八穷尽所化九知化法十了化主。

　　何以故欲令增长一切种智有所闻法即自开解不由他教故。

　　三征释成十胜智复更学者为欲成佛种智位故然上所释大依十地。

　　尔时佛神力故十方各一万佛刹微尘数世界六种震动所谓动遍动等遍动起遍起等遍起踊遍踊等遍踊震遍震等遍震吼遍吼等遍吼击遍击等遍击雨天妙华天末香天华鬘天杂香天宝衣天宝云天庄严具天诸音乐不鼓自鸣放天光明及妙音声如此四天下须弥山顶帝释殿上说十住法现诸神变十方所有一切世界悉亦如是。

　　第六显实证成分中二先现瑞显实后菩萨证成前中先世界有动地雨供一万佛刹犹劣行故后如此下结通。

　　又以佛神力故十方各过一万佛刹微尘数世界有十佛刹微尘数菩萨来诣于此充满十方。

　　二又以下菩萨证成于中二初能证现前。

　　作如是言善哉善哉佛子善说此法。

　　二作如是下发言赞述于中四一赞其所说。

　　我等诸人同名法慧所从来国同名法云彼土如来皆名妙法我等佛所亦说十住众会眷属文句义理悉亦如是无有增减。

　　二我等下举同显证此有四同一能说人二所说处三者会主四所说法初后与此同中二但彼同者法慧表解不可不同法若不同岂名为证中二异此者表人异道同处殊法一方表通方之说成证义也若亦同此将谓余异名界佛不同说也若尔何故同名法云妙法不多举耶为有表故谓所说法该于十地故非粗浅故就所说中众会约人眷属兼法文句义理主伴皆同也。

　　佛子我等承佛神力来入此会为汝作证。

　　三佛子下举因结成。

　　如于此会十方所有一切世界悉亦如是。

　　四如于此下结通广遍谓非唯来此为汝作证于余处证亦同证此弥显所说是通方也此是彼菩萨结通不俟经家结通也问此经何要十方同说答引摄之教随机不一诸方有殊圆实之教法尔常规故十方同说十方如来同一道故三贤十圣无异路故(问此经下料拣于中有三初问法同何要此彼同说十住那不或有国土说一乘或有国土说二三等)问说此经处何要遍于十方答能诠如所诠故所诠义理无不周故表位优劣证有多少据其所说无处不该(问说此经下第二问处遍上约所说之法同此明所说之处遍又前明彼此同说今明一说即遍)有云此上瑞应证成应在偈后有四因故一未说偈经犹未了不应先瑞先证二瑞证本为证经既不证偈则偈应非经三证辞不应云文句无有增减四若许瑞证合在颂前颂中应颂二分假使梵本如此译者即合回文此乃静法佳判今为一救理或可通为欲表说证同时故然文不累书编之作次若全居末则似说竟方证若更居初未说复何所证故置于散说偈文之际深有以焉诸会文同皆仿此释(有云此上下三辩文次即刊定难经)。

　　尔时法慧菩萨承佛威力观察十方暨于法界而说颂曰。

　　见最胜智微妙身相好端严皆具足如是尊重甚难遇菩萨勇猛初发心。

　　见无等比大神通闻说记心及教诫诸趣众生无量苦菩萨以此初发心。

　　闻诸如来普胜尊一切功德皆成就譬如虚空不分别菩萨以此初发心。

　　第七重颂分中总有一百颂分二初九十一颂正显前法后如是十住下九颂结叹劝修前中十住即为十段初住中有四十六颂文分为四初三颂颂发心缘次三十二颂缘境发心次十颂胜进所学后一总结今初尊重即前众生乐见第三偈即广大法。

　　三世因果名为处我等自性为非处欲悉了知真实义菩萨以此初发心。

　　过去未来现在世所有一切善恶业欲悉了知无不尽菩萨以此初发心。

　　诸禅解脱及三昧杂染清净无量种欲悉了知入住出菩萨以此初发心。

　　随诸众生根利钝如是种种精进力欲悉了达分别知菩萨以此初发心。

　　一切众生种种解心所好乐各差别如是无量欲悉知菩萨以此初发心。

　　众生诸界各差别一切世间无有量欲悉了知其体性菩萨以此初发心。

　　一切有为诸行道一一皆有所至处悉欲了知其实性菩萨以此初发心。

　　一切世界诸众生随业漂流无暂息欲得天眼皆明见菩萨以此初发心。

　　过去世中曾所有如是体性如是相欲悉了知其宿住菩萨以此初发心。

　　一切众生诸结惑相续现起及习气欲悉了知究竟尽菩萨以此初发心。

　　二中分二初十颂缘十力发心一颂一力初中谓以因感果斯为是处从我心冥性等生无有是处余文可见。

　　随诸众生所安立种种谈论语言道如其世谛悉欲知菩萨以此初发心。

　　二二十二颂别显所求长行结前生后云求一切智今偈略显一切智相此二十二颂一颂一智或有阙智了等言者盖文略耳今以类例相从摄为十智初一俗谛智。

　　一切诸法离言说性空寂灭无所作欲悉明达此真义菩萨以此初发心。

　　次一真谛智。

　　欲悉震动十方国倾覆一切诸大海具足诸佛大神通菩萨以此初发心。

　　三一偈神通智。

　　欲一毛孔放光明普照十方无量土一一光中觉一切菩萨以此初发心。

　　欲以难思诸佛刹悉置掌中而不动了知一切如幻化菩萨以此初发心。

　　欲以无量刹众生置一毛端不迫隘悉知无人无有我菩萨以此初发心。

　　欲以一毛滴海水一切大海悉令竭而悉分别知其数菩萨以此初发心。

　　不可思议诸国土尽抹为尘无遗者欲悉分别知其数菩萨以此初发心。

　　四五颂解脱智。

　　过去未来无量劫一切世间成坏相欲悉了达穷其际菩萨以此初发心。

　　五过去下一颂劫刹智。

　　三世所有诸如来一切独觉及声闻欲知其法尽无余菩萨以此初发心。

　　六一颂三乘智。

　　无量无边诸世界欲以一毛悉称举如其体相悉了知菩萨以此初发心。

　　无量无数轮围山欲令悉入毛孔中如其大小皆得知菩萨以此初发心。

　　七有七颂三密智谓二颂身密。

　　欲以寂静一妙音普应十方随类演如是皆令净明了菩萨以此初发心。

　　一切众生语言法一言演说无不尽悉欲了知其自性菩萨以此初发心。

　　世间言音靡不作悉令其解证寂灭欲得如是妙舌根菩萨以此初发心。

　　三颂语密。

　　欲使十方诸世界有成坏相皆得见而悉知从分别生菩萨以此初发心。

　　一切十方诸世界无量如来悉充满欲悉了知彼佛法菩萨以此初发心。

　　二颂意密。

　　种种变化无量身一切世界微尘等欲悉了达从心起菩萨以此初发心。

　　八一颂唯心智。

　　过去未来现在世无量无数诸如来欲于一念悉了知菩萨以此初发心。

　　欲具演说一句法阿僧祇劫无有尽而令文义各不同菩萨以此初发心。

　　十方一切诸众生随其流转生灭相欲于一念皆明达菩萨以此初发心。

　　九过去下三颂一多无碍智。

　　欲以身语及意业普诣十方无所碍了知三世皆空寂菩萨以此初发心。

　　十有一颂权实双行智。

　　菩萨如是发心已应令往诣十方国恭敬供养诸如来以此使其无退转。

　　菩萨勇猛求佛道住于生死不疲厌为彼称叹使顺行如是令其无退转。

　　十方世界无量刹悉在其中作尊主为诸菩萨如是说以此令其无退转。

　　最胜最上最第一甚深微妙清净法劝诸菩萨说与人如是教令离烦恼。

　　一切世间无与等不可倾动摧伏处为彼菩萨常称赞如是教令不退转。

　　佛是世间大力主具足一切诸功德令诸菩萨住是中以此教为胜丈夫。

　　无量无边诸佛所悉得往诣而亲近常为诸佛所摄受如是教令不退转。

　　所有寂静诸三昧悉皆演畅无有余为彼菩萨如是说以此令其不退转。

　　摧灭诸有生死轮转于清净妙法轮一切世间无所着为诸菩萨如是说。

　　一切众生随恶道无量重苦所缠迫与作救护归依处为诸菩萨如是说。

　　三菩萨如是下十颂颂胜进十法一颂一法皆言令其不退转者显劝学之意也不退有三一位不退七住已上二证不退初地已上三念不退八地已去今此近希位不退故(偈中一位不退者初一不退为二乘二已得不退三未得不退)若约圆教当位从信入住得位不退初发心时成正觉故。

　　此是菩萨发心住一向志求无上道如我所说教诲法一切诸佛亦如是。

　　四一颂总结亦是引证。

　　第二治地住菩萨应当发起如是心十方一切诸众生愿使悉顺如来教。

　　利益大悲安乐心安住怜愍摄受心守护众生同己心师心及以导师心。

　　第二住五颂初二颂自分。

　　已住如是胜妙心次令诵习求多闻常乐寂静正思惟亲近一切善知识。

　　发言和悦离粗犷言必知时无所畏了达于义如法行远离愚迷心不动。

　　次二颂胜进。

　　此是初学菩提行能行此行真佛子我今说彼所应行如是佛子应勤学。

　　后一颂结说。

　　第三菩萨修行住当依佛教勤观察诸法无常苦及空无有我人无动作。

　　一切诸法不可乐无如名字无处所无所分别无真实如是观者名菩萨。

　　第三住五颂前二颂自分。

　　次令观察众生界及以劝观于法界世界差别尽无余于彼咸应劝观察。

　　十方世界及虚空所有地水与火风欲界色界无色界悉劝观察咸令尽。

　　观察彼界各差别及其体性咸究竟得如是教勤修行此则名为真佛子。

　　后三颂胜进。

　　第四生贵住菩萨从诸圣教而出生了达诸有无所有超过彼法生法界。

　　信佛坚固不可坏观法寂灭心安住随诸众生悉了知体性虚妄无真实。

　　世间刹土业及报生死涅槃悉如是佛子于法如是观从佛亲生名佛子。

　　第四住六颂初三自分。

　　过去未来现在世其中所有诸佛法了知积集及圆满如是修学令究竟。

　　三世一切诸如来能随观察悉平等种种差别不可得如是观者达三世。

　　次二胜进。

　　如我称扬赞叹者此是四住诸功德若能依法勤修行速成无上佛菩提。

　　后一结叹。

　　从此第五诸菩萨说名具足方便住深入无量巧方便发生究竟功德业。

　　菩萨所修众福德皆为救护诸群生专心利益与安乐一向哀愍令度脱。

　　为一切世除众难引出诸有令欢喜一一调伏无所遗皆令具德向涅槃。

　　第五住五颂初三颂自分。

　　一切众生无有边无量无数不思议及以不可称量等听受如来如是法。

　　次一颂胜进。

　　此第五住真佛子成就方便度众生一切功德大智尊以如是法而开示。

　　后一结叹。

　　第六正心圆满住于法自性无迷惑正念思惟离分别一切天人莫能动。

　　闻赞毁佛与佛法菩萨及以所行行众生有量若无量有垢无垢难易度。

　　法界大小及成坏若有若无心不动过去未来今现在谛念思惟恒决定。

　　第六住四颂初三自分于中后半颂是显不动之意。

　　一切诸法皆无相无体无性空无实如幻如梦离分别常乐听闻如是义。

　　二一颂胜进。

　　第七不退转菩萨于佛及法菩萨行若有若无出不出虽闻是说无退动。

　　过去未来现在世一切诸佛有以无佛智有尽或无尽三世一相种种相。

　　第七住四颂初二自分。

　　一即是多多即一文随于义义随文如是一切展转成此不退人应为说。

　　若法有相及无相若法有性及无性种种差别互相属此人闻已得究竟。

　　后二胜进。

　　第八菩萨童真住身语意行皆具足一切清净无诸失随意受生得自在。

　　知诸众生心所乐种种意解各差别及其所有一切法十方国土成坏相。

　　逮得速疾妙神通一切处中随念往于诸佛所听闻法赞叹修行无懈倦。

　　第八住五颂初三自分。

　　了知一切诸佛国震动加持亦观察超过佛土不可量游行世界无边数。

　　阿僧祇法悉咨问所欲受身皆自在言音善巧靡不充诸佛无数咸承事。

　　后二胜进。

　　第九菩萨王子住能见众生受生别烦恼现习靡不知所行方便皆善了。

　　诸法各异威仪别世界不同前后际如其世俗第一义悉善了知无有余。

　　第九住五颂初二自分。

　　法王善巧安立处随其处所所有法法王宫殿若趣入及以于中所观见。

　　法王所有灌顶法神力加持无怯畏宴寝宫室及叹誉以此教诏法王子。

　　如是为说靡不尽而令其心无所著于此了知修正念一切诸佛现其前。

　　后三胜进。

　　第十灌顶真佛子成满最上第一法十方无数诸世界悉能震动光普照。

　　住持往诣亦无余清净庄严皆具足开示众生无有数观察知根悉能尽。

　　发心调伏亦无边咸令趣向大菩提一切法界咸观察十方国土皆往诣。

　　第十住六颂初四自分于中三颂颂所成德用。

　　其中身及身所作神通变现难可测三世佛土诸境界乃至王子无能了。

　　一颂颂赞胜难测。

　　一切见者三世智于诸佛法明了智法界无碍无边智充满一切世界智。

　　照曜世界住持智了知众生诸法智及知正觉无边智如来为说咸令尽。

　　后二颂胜进。

　　如是十住诸菩萨皆从如来法化生随其所有功德行一切天人莫能测。

　　第二大段结叹劝修九颂分三初一颂总叹十住。

　　过去未来现在世发心求佛无有边十方国土皆充满莫不当成一切智。

　　一切国土无边际世界众生法亦然惑业心乐各差别依彼而发菩提意。

　　始求佛道一念心世间众生及二乘斯等尚亦不能知何况所余功德行。

　　十方所有诸世界能以一毛悉称举彼人能知此佛子趣向如来智慧行。

　　十方所有诸大海悉以毛端滴令尽彼人能知此佛子一念所修功德行。

　　一切世界抹为尘悉能分别知其数如是之人乃能见此诸菩萨所行道。

　　次六别叹发心住。

　　去来现在十方佛一切独觉及声闻悉以种种妙辩才开示初发菩提心。

　　发心功德不可量充满一切众生界众智共说无能尽何况所余诸妙行。

　　后二结叹初心况出修行十住位竟。

　　大方广佛华严经䟽钞会本第十六之六

　　音释

　　逮

　　(度耐切音代及也)。

　　暨于

　　(暨其冀切及也)。

　　迫隘

　　(迫博陌切狭也隘乌廨切陋也)。

　　咨

　　(即夷切访问也)。

　　誉

　　(羊茹切称美也)。
乾隆藏第 130 册 No. 1557 大方广佛华严经疏钞会本(第1卷-第17卷)


　　大方广佛华严经疏钞会本第十七之一　虢三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　梵行品第十六

　　四门之中初来意有六一前是正位今辨位中之行故次来也(一前是正位者初一行位相对前虽有行意在位故)二前明诸位别行今辨诸位通行(二通别相对如前初住自分但明缘境发心胜进但明勤供养佛乐住生死等二住自分但于众生起利益大悲等十心胜进但明诵习多闻虚闲寂静等则十住所修一一不同今此梵行十住通修故)三前通道俗今别显出家所行(三道俗相对以文云一切世界诸菩萨众依如来教染衣出家答中广明受随戒等前之十住不拣道俗也)四前明随相差别今显会缘入实(四随相实相对言随相者即如前别行行既不同即是随相今此观意于身无所取于修无所著乃至受无相法观无相法知一切法即心自性等故)五为显入住之因谓自他二种梵行净故则入初住也(五即因果相对以问云云何而得梵行清净从菩萨位远于无上菩提之道初菩萨位即十住位也以说位竟恐物寻因故令修此如先知灭后示道故)六别显初住成佛则类前诸位位位成佛不由他悟之相也具上诸意有此品来(六标释相对即总释前义谓前一一位末皆云欲令菩萨有所闻法即自开解不由他教此但总标故今释云与此观行相应即得初心成佛知一切法即心自性成就慧身不由他悟)二释名者梵是西域之音具云勃嚂摩此翻为净拣上净行立梵行名离染中极故名为梵即梵为行故名梵行持业释也亦有云真境为梵智契为行或涅槃为梵修因为行此二依主释(二释名者若译就此方应名净行为拣前故此存梵音二真境为梵约因中释三涅槃为梵约因果对释并可知也)梵行以何为体体略有三一者即戒戒能防非故得称梵二者四等三者是慧涅槃五行中梵行即四无量亦七善知今此品中具含三义(言涅槃五行者即涅槃十一圣行品谓一圣行二梵行三天行四婴儿行五病行即四无量等者经具此二古德出体亦用此二其梵行品在十五经四无量义次下自明亦七善知者经云善男子云何为菩萨摩诃萨梵行善男子菩萨摩诃萨住于大乘大般涅槃住七善法得具梵行何等为七一者知法二者知义三知时四知足五知自六知众七知尊卑彼文广释今当略示知法谓知十二部经知义谓一切文字语言善知其义知时谓如是时中堪修静虑如是时中堪修精进等知足谓饮食衣服药等知自者谓我有如是信戒等知众谓刹利婆罗门等知尊卑云善男子有二种人一者信二者不信菩萨当知信者是善不信者不名为善信复二种一者往诣僧坊二者不往往诣者善不往诣者不名为善如是礼拜听法志心思义如说修行求声闻乘回向大乘展转皆同初二故后结云回向大乘最上最善不出尊卑之名意云善者为尊不善者为卑则后后尊于前前耳)然此三各二戒有二者一随相二离相今文即相无相依如来教染衣出家乞食正命是随相也于修无所著则戒相如虚空即离相也四等二者一有缘二无缘生缘法缘皆名为有今即缘无缘观察众生而不舍离是有缘也了知境界如幻如梦即无缘也慧有二者一有分别二无分别今即分别是无分别谓于十法一一推征是分别也观无相法了知平等离念契玄即无分别也上三中二义各初义通凡小后义唯大乘此二不二为实教梵行若一行具一切佛法方是华严之梵行也。

　　梵即是净但以性净故即行净行净故则智慧净智慧净故则心净心净故一切功德净乃至成佛功归于行故云净行(梵即是净下第三结成本名此用净名经势会通异释皆为总意前释名中有其三释今云梵即是净者是前总释持业受名但以性下会取上二性净即前真境为梵真境既是净行之因不得行外说净净即行矣又云行净即智慧净者行净即是智慧之因不可独以智为行也智净即心净者亦不但以真境而为净也心净即一切功德净者会前涅槃为净修因为行因亦净矣乃至成佛功归于行者归净行矣既涅槃果由净行成何得偏言涅槃为净是知行即净矣言以净名势者彼经云是故宝积随其直心则能发行乃至云随说法净则智慧净随智慧净则其心净随其心净则一切功德净即其文也文势已知何以性净则得行净等谓称理起行行成智立由智立故见心本净心为其主何德不成故相由矣)然前信中之净随事造修悲智兼导至此纯熟了心自性悲智无二故小有不同。

　　三宗趣者即以悲智无二事理双修观行为宗疾满一切佛法为趣。

　　尔时正念天子白法慧菩萨言。

　　第四释文文分为二先问后答今初亦二先叙问答之人正念天子问者天净也表所问事理染相绝故梵依天行而得成故念与无念二而不二为正念也法慧答者表巧慧穷法(梵依大行者涅槃天行经文不释指在华严古人出体亦有一义一指八禅二即净天净天即第一义天见第一义梵行成矣故依天行得成)。

　　佛子一切世界诸菩萨众依如来教染衣出家云何而得梵行清净从菩萨位逮于无上菩提之道。

　　后佛子下正显问端于中先举所问境次云何下述所问相问相有二一问行净所因谓随相持戒之梵行云何得离相之清净故不应言净劣梵也二从菩萨下问因所得果(故不应言下此拣异释异释云净行品劣故名净行十住明梵明知胜也故今弹云云何而得梵行清净梵行是其所净何得胜于净耶)。

　　法慧菩萨言佛子菩萨摩诃萨修梵行时应以十法而为所缘作意观察所谓身身业语语业意意业佛法僧戒应如是观为身是梵行耶乃至戒是梵行耶。

　　第二法慧下答答前二问即为二别先答行净所因后若诸菩萨下答因所成果斯即观成利益也今初分二先明自行清净即离相之戒成后复应修习下明利他之行净即无缘之四等二种智慧通在两文为能净故前中分四一总示所应二所谓下列名略释三若身是下广陈修相四如是观已下显观成相今初作意者不堕无记故观察者以慧推求故二中初列十法即列上所缘之境后应如是观下释上作意观察所以唯令观十法者一为成圆数二梵行缘体不离此十谓身口意三是行所依处三业行因三宝行缘戒为行体问以善三业归于三宝得受随戒何要观耶答若不观察取相坚持同权小故见戒从缘起心持戒为迷倒故云何观耶广在下文今略释之意云十中随一若是余九即非明假众缘以显无性况十中各十一一推征相尽理现名真梵行。

　　若身是梵行者当知梵行则为非善则为非法则为浑浊则为臭恶则为不净则为可厌则为违逆则为杂染则为死尸则为虫聚。

　　第三广陈修相即寻伺观也所观十法即为十段前六通染是故但约染净相违名非梵行亦不析破彼法自体后四唯净顺于梵行故分析体空何有梵行十中各先总牒观境后以十事征显其非今初身具中一非善者身通不善体非顺理梵行善性体能顺理二法既殊明身非梵行梵行何在他皆仿此当知梵行之言贯通诸句二体是无记非可轨法三饮食资成四自相臭恶五自性不净六种子住处等皆悉可猒七四蛇违反八业惑所依故九是身无知又要当死究竟不净故十八万户虫户有九亿全以虫聚成其身故(身通不善者五阴成身行阴广摄言体非顺理者顺理生心名为善故二体是无记者色是报色故为无记四自相臭恶者此中示五不净即智论云行者依净戒住一心行精进观五种不净相一种子不净谓揽父母精血业因识种以成身分故二住处不净于母胎中生藏之下熟藏之上故三自体不净谓三十六物以成身故四自相不净亦名外相不净谓九孔常流眼出眵泪耳出结聍鼻中流涕口出涎唾大小便道常出不净五究竟不净气绝已后[月*逄]胀臭烂甚成可恶今䟽已闇配种子住处等者然五不净皆悉可厌以上配自性自相下配究竟故牒此二等取余三言皆可猒者智论五皆有偈结之一种子偈云是身种不净非余妙宝物不由白净生但从秽道出二住处偈云是身为臭秽不从华间生亦不从瞻卜又不出宝山三自性偈云地水火风质能变成不净倾海洗此身不能令香洁四外相偈云种种不净物充满于身中常流出不止如漏囊盛物五究竟偈云审谛观此身必归于死处难御无反复背恩如小儿结云行人修此观成破净倒想故知五种皆可猒也八万户虫者诸经多说下十藏品自有明文观佛三昧海经观相品云云何菩萨降魔时白毫相光乃至云魔有三女至菩萨所白菩萨言我是天女盛美无比今以微身奉上太子供给左右可备扫洒太子寂然身心不动以白毫拟之令三天女自见身内脓囊涕唾九孔筋脉一切根本大肠小肠生藏熟藏于其中间回伏宛转踊生诸虫其数满足有八万户户有九亿诸小虫等游戏之时走入小肠皆有四口张口向上大虫游戏入大肠中从肠中出复入胃中复生四虫如四蛇合上下同时唼食诸藏滓画汁出入眼为泪入鼻为涕聚口成唾放口成涎薄皮厚皮筋髓诸脉悉生诸虫细于秋毫众数甚多不可具说其女见此即便呕吐从口而出无有穷𥁞全以虫成者即大婆沙中说人身内并是虫聚虫头在内食人所食虫尾在外辩作人皮故)今此梵行体是可轨性能澄净芬馨清洁贤圣所欣顺法顺教体无杂染与智相应众善集成彼岂当是于十事求梵行叵得当知梵行离相离性下九准之(今此梵行等者总明上身十事非梵行义一一别配体是可轨对上非法澄净对上浑浊余又可知)。

　　若身业是梵行者梵行则是行住坐卧左右顾视屈伸俯仰。

　　二身业者身之作用名为身业语意亦然十中四仪无记余六通善恶故非梵行(身之作用下俱舍业品颂云世别由业生思及思所作思即是意业所作谓身语广如九地说)。

　　若语是梵行者梵行则是音声风息唇舌喉吻吐纳抑纵高低清浊。

　　三语具十事初一语体次五语缘谓风触七处而出于声此略无齐轮牙齿后吐纳等四是辨语相十事望业皆是语体此唯无记故非梵行(谓风触七处者即智论第七云如人欲语时口中有风名优陀那还入至脐即有响出响出之时触七处过名生语言如有偈说风名优陀那触脐而上去是风七处触项及断齿唇舌咽及以胸是中言语生愚人不解此惑着起嗔痴然楞伽第二第三皆有其文第二云佛告大慧头胸喉鼻唇舌断齿和合出声释曰此有八处加鼻一种鼻塞语虽小拥而亦得语故论略无第三中说但有七事经言云何语谓言字妄想和合语依咽喉唇舌齿断颊辅因彼我言说妄想习气是名为语释曰于前八中略无头胸鼻而加颊辅言字妄想者显言空故次经即云大慧云何为离一切妄想言说相大慧菩萨于如是义独一静处闻思修慧缘自觉了向涅槃城习气身转变已自觉境界观地地中间胜进义相是名菩萨摩诃萨善义释曰此即下观破意)。

　　若语业是梵行者梵行则是起居问讯略说广说喻说直说赞说毁说安立说随俗说显了说。

　　四语业十事通善恶故亦非梵行安立说者谓假施设随俗说者随世名言余可思准。

　　若意是梵行者梵行则应是觉是观是分别是种种分别是忆念是种种忆念是思惟是种种思惟是幻术是眠梦。

　　第五观意十事觉是寻求观是伺察觉粗观细是不定法(五观意者然此意具即是意根有说即第七识唯缘内门不得有梦等若金光明经意根分别一切诸法即许外缘故海东晓公立外缘义又蜜严经云如蛇有二头各别为其业故或云即第六识无间灭意今正当此随转理门就他宗说觉是寻求观是伺察者旧名觉观新译为寻伺䟽用俱舍等释寻伺言以解觉观唯识论云寻谓寻求令心匆遽于意言境粗转为性伺谓伺察令心匆遽于意言境细转为性皆以思慧而为其性唯识论云并用思慧一分为体于意言境不深推度及深推度义类别故若离思慧寻伺二种体类差别不可得故此二俱以安不安住身心分位所依为业彼䟽释云身心若安寻伺二种徐缓为业身心不安忍遽为业又云或思名安徐而细故思量性故慧名不安急而粗故拣择性故身心前后有安不安皆依寻伺故名所依是不定法者出总体相唯识论云不定谓悔眠寻伺二各二释相如前)言分别者以慧拣择三分别中是自性分别七分别中任运分别种种分别者三中随念计度故七中余六谓有相无相寻求伺察染污不染污故(三分别者即杂集第二云有三分别谓自性分别随念分别计度分别其种种分别以配余二言自性分别者谓于现在所受诸行自相行分别随念分别者谓于昔曾所受诸行追念行分别计度分别者谓于去来今不现见事思择行分别七分别者论云复有七种分别谓于所缘任运分别有相分别无相分别寻求分别伺察分别染污分别不染污分别初分别者谓五识身如所缘相无异分别于自境界任运转故有相分别者谓自性随念二种分别取过现境种种相故无相分别者谓希求未来境行分别所余分别皆用计度分别以为自性所以者何以思度故或时寻求或时伺察或时染污或则不染污种种分别故瑜伽云寻求分别者谓于诸法观察寻求所起分别伺察分别者谓于己所寻求己所观察伺察安立起分别故染污分别者谓于过去顾恋俱行于未来希下俱行于现在执着俱行所有分别若欲分别若恚分别若害分别或随与一烦恼随烦恼相应所起分别不染污分别者若善无记谓出离分别无恚分别不害分别或随与一信等善法相应或威仪路功巧处诸变化所有分别释曰杂集后四相隐故引瑜伽释之今但云分别即是初一种种分别即是余六对䟽可知)忆念者追忆曾习唯缘过去思惟者以慧筹度通去来今并有一多各成二种上六皆别境摄(上六皆别境摄者别境有五一欲二胜解三念四定五慧下当频释)种种忆念义兼恶作幻术通思通念眠是不定意识亦行但取境昧略轻眠有梦亦通善恶觉之势故(种种忆念者即上引唯识偈云不定谓悔眠寻伺二各二是释曰初二字标位总名论云悔眠寻伺于善染等皆不定故非如触等定遍心故非如欲等定遍地故立不定名次五字分别名字悔谓恶作悔所作故追悔为性障止为业此即于果假立因名先恶所作业后方追悔故悔先所作亦恶作摄如追悔言我先不作如是事业是名恶作释曰此有二意一悔先作恶二悔先不作善既追善恶即种种忆念摄二各二之三字释不定义下长行释云应言二者显二种二一谓悔眠二谓寻伺此二二种种类各别故一二言显二二种眠是不定者即上论长行云眠谓睡眠令身不自在昧略为性障观为业谓睡眠位身不自在心极暗劣一门转故昧拣在定略别悟时今显睡眠非无体用有无心位假立此名如余盖缠心相应故释曰谓睡眠位下释上不自在言谓令身不自在坐亦睡眠故他摇动时亦不觉等故此令心极暗昧轻略为性不能明利沉审故也意识亦行即是论中一门转故显五识不行定心一境略而不昧故云昧拣在定悟广缘境不得称略故云略别悟时故眠有二显有别体必依于心而五无心一熟眠者假立为眠非实眠者眠必与心而相应故如余盖等言轻眠有梦者拣异熟眠得显此眠是不定摄通善恶故梦有善恶故)此十是心所不离心故同名意也征破准前(此十是心所下谓既释于意意是心王而说所者所不离王故又五蕴中除其色声意业摄故)。

　　若意业是梵行者当知梵行则是思想寒热饥渴苦乐忧喜。

　　第六观意业十事皆意之用故名为业约遍行五征之一思二想次四是触后四是受作意一种总遍十段故前云作意观察即上四段亦各一蕴(约遍行者唯识第五云谓触作意受想思一切心中定可得故名为遍行又具四一切故谓遍一切三性二遍九地三遍一切有心时四遍一切位谓随何位心所故言触和合胜论列在初瑜伽等作意在初作意者谓能警心为性于所缘境引心为业谓此警觉应起心种引令趣境故名作意虽此亦能引起心所心是主故但说引心作即是意持业释也或作俱时意邻近为胜云何为触触谓三和分别变异令心心所触境为性受想思等所依为业谓根境识互相随顺故名三和触依彼生令彼和合故说为彼三和合位皆有顺生心所功能说名变异触似彼起故名分别根变异力引触起时缘彼识境故集论等但说分别根之变异和合一切心及心所令同触境是触之性既似顺起心所功能故以受等所依为业云何为受受谓领纳顺违俱非境相为性起爱为业能起合离非二欲故云何为想想谓于境取像为性施设种种名言为业谓要安立境分齐相方能随起种种名言云何为思思谓令心造作为性于善品等役心为业谓能取境正因等相驱役自心令造善等此后四种并无六释释曰以名多同于遍行故作意观察遍于十段顺论先释即上四段亦各是一蕴者即向遍行五也约经而言思即行蕴想即想蕴寒热饥渴是十一触属于色蕴苦等受蕴作意亦行然触通身心上约寒等必与心俱故属遍行今约身触故属于色若尔身触在五识地今何在意答有三义故一由相应义谓意识与五有同缘境故二由意识用强有彼同分缘故三由意识于极乐地有乐触故于极苦趣有意苦故上寒热准知上三义中前二约触后一兼明于受寒是冷触热即火大能造触也俱舍亦说此之四触亦是心所论云食欲名饥暖欲名冷饮欲名渴彼䟽释云冷饥渴三是触家果而非是触今言触者从果为名故论云此皆因立果称释曰暖欲名冷者热准于冷冷热相翻义亦有欲故此四种皆为意业后四是受者即苦乐忧喜然圣教说受开合不同或总名受即遍行数或分为三谓苦乐舍唯识论云领顺境相适悦身心名为乐受领违境相逼迫身心说名苦受领中容境相于身于心非遍非悦名不苦不乐受或分为五谓苦乐忧喜舍唯识论云诸适悦受五识相应但名为乐意识相应若在欲界初二静虑近分名喜但悦心故若在初二静虑根本名乐名喜悦身心故若在第三静虑近分根本名乐安静尤重无分别故诸逼迫受五识相应但名为苦意识俱者有义唯忧逼迫心故有义通二人天中者但名为忧非尤重故傍生鬼趣名忧名苦杂受纯受有轻有重故捺落迦中唯名为苦纯受尤重无分别故三中苦乐各分二者论云适悦身心相各异故由无分别有分别故尤重轻微有差别故四不苦不乐不分二者论云非逼非悦相无异故)此中思等与意何别但思等心所有二义故一扶持心王属前所摄二依心起用属此位收故多从受境以辨若欲破者既约遍行通于三性故非梵行余准前知(此中思等下问答拣滥先问以前意中有觉观思惟此中亦有思想等故但思等下答答意云思等有二一约体则扶心王同为业具二约用与王相应同作业故言故多从受境以辨者释此为业之由谓业中十句想即取境寒等触境苦等受境皆约境也则此中思即审虑决定前虽有觉观思惟多直语心故意业十中思即意业能造业故想是意之加行令意成业根本故次四触数识合根境由业引故后四受数亦由业引故此上皆业眷属成唯识云业之眷属亦立业名即其义也若欲破可知)。

　　若佛是梵行者为色是佛耶受是佛耶想是佛耶行是佛耶识是佛耶为相是佛耶好是佛耶神通是佛耶业行是佛耶果报是佛耶。

　　第七观佛十事观于三身若依小乘初五法身以无漏戒等及眷属无漏五蕴为法身故次二报身以三祇百劫所修万行感相等故次一化身神通化现故业行通为三身之因果报通语三身之果若依大乘前八皆是化身后一报身业行通语二身之因涅槃是果离系果故菩提是报报本愿故(以无漏戒等者等取定慧解脱解脱知见此从己转受名广如十藏品言及眷属无漏五蕴者即色受等前无漏戒虽转五成而各取一以为其主故今辨定慧等同时心心所为眷属五蕴以三祇等者三祗修成法身百劫修成三十二相八十种好次一神通化现即是化身义兼万类之化若依大乘唯说二身法身即是征破所显故)今一一推征若一是佛余者应非一一皆佛则有多佛和合成佛则无自性(今一一推征者䟽文有四一正破以一异门破后和合成下因缘门破)故中论云非阴不离阴此彼不相在如来不有阴何处有如来阴合为如来则无有自性进退推求佛体寂灭(故中论下二引证其证二义先证一异初会已释今䟽文有当重略释言非阴者即阴不是如来阴生灭故不离阴者离阴亦无如来无相知故此彼不相在者三如来不在阴中四阴不在如来中此二皆由不异故五阴属如来谓阴如童仆故云如来不有阴何处有如来结破也阴合下证上因缘门谓若缘合方生即无自性故进退推求者离阴别求为退即阴合求为进并皆不可故知体寂)尚非是有岂当是无邪见深厚者则说无如来诸法性空中思惟亦不可(尚非是有者第三遮难难云若尔应无如来便堕断见故今遮云邪见有二谓有为浅谓无为深破汝浅邪何堕深壑皆中论文并如上引)是知真佛既超心境依斯成行行岂相耶(是知真佛下第四结成法身显矣)。

　　大方广佛华严经䟽钞会本第十七之一

　　音释

　　嚂

　　(呼览切)。

　　臭

　　(尺救切恶气也)。

　　龂

　　(鱼斤切齿根肉也)。

　　蛇

　　(音蛇毒䖝也)。

　　喉吻

　　(喉音侯咽喉也吻武粉切口吻也)。

　　眵

　　(抽知切音痴目汁凝也)。

　　矃

　　(乃挺切音𩕳耳垢又平音宁)。

　　膀胀

　　(上披江切音滂下知亮切音障胀满)。

　　唼

　　(作答切音匝又音歃凫㕍聚食)。

　　辫

　　(婢免切音辩交也缪也)。
