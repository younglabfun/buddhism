乾隆藏第 164 册 No. 1668 御录宗镜大纲


　　御录宗镜大纲序　　　　　　　　两一

　　宗镜录者永明寿禅师约举佛祖大意经论圆诠刊落余文单标至要俾觉王所授之旨大德相传之心到眼分明指掌斯在语其少则不立一字语其多则该遍恒沙无一点一画而非佛心无一言一句而异佛口不二圆通之旨与难思教海历历相应大千方便之门皆无际真心重重交照举一心以立宗要若天母之乳千儿摄万法以归镜中如瞳人之印来物五千华藏一字中王不减不增无欠无剩未来大士句下自契灵源博地凡夫开卷多闻妙法即使未得未证亦不离正位之中如其顿圆顿成将永断纤毫之惑挽天河以注甘露信口可尝开龙藏以施宝珠任人探取绝思绝议罕比罕俦利自利他无边无量诚为绍祖佛之真子破魔外之将军救众生之慈父教百世之宗师也朕读兹书良深嘉悦是以付诸剞劂散在香林兰若之中复为述其指归弁诸卍字灵文之首欲宣朕谆切期望之意普劝后贤特再颁丁宁训谕之文昭示来学矣兹念古佛篡集教文目为宗镜其间曾宣金口深表本怀谓一为好略之人撮其枢要精通的旨免览繁文二为执总之人不明别理微细开演性相圆通截二我生死之根蹑一味菩提之道仰群经之大旨直了自心遵诸圣之微言顿开觉藏去彼依通之见破其邪执之情深信正宗方知月不在指回光返照便见性不徇文此古佛悲含同体慈起无缘以虚空中之风吹莲华上之水灭大海里之焰苏无根树之苗者也然而此书行世千有余年肉眼昏蒙不知宝贵固缘末世缁流多愚少慧亦以篇章浩瀚意怠情烦虽缩教海为一盂而饮者腹犹易懑虽开义天于一线而观者目尚未周今为好略者俯徇机宜如实垂示为执总者明条要目直截区分拣天龙女如意之珠更取如意中之如意握金刚王无双之剑更求无双内之无双万几余暇乙夜翻披亲御铅圆录其纲骨刊十存二举一蔽诸此乃过去法王助朕不住于相之布施所冀当来佛子同朕永弘斯道之深心用述所怀明诏学者爰为颁布安乐有情昔之本录百卷比此非繁而今摘录如干较彼非简犹夫五千教典入宗镜而无余宗镜百篇括教典而无剩然古佛述兹宗镜非令人置教典而不观则朕今刊此要文又岂令人置宗镜而不阅作宗镜者正为窥教典之梯航则删宗镜者即为入宗镜之向导矣惟愿尽未来际遍法界中上上根人一闻千悟中下之侣依正修行庶几不立纤尘同游斯镜凡有心者皆入此宗无一缘轻福薄而不得妙闻之人无一业重障深而不生圆信之者慧日高腾于觉海破长夜之昏衢德云飞驾于性天弃小乘之仄径同来广济于含识用以仰报夫佛恩则此法利之普沾长与虚空而无尽古佛与朕所同愿欤是为序。

　　雍正十二年甲寅十二月初一日

　　御录宗镜大纲卷一

　　慧日永明妙圆正修智觉禅师宗镜录序

　　伏以真源湛寂觉海澄清绝名相之端无能所之迹最初不觉忽起动心成业识之由为觉明之咎因明起照见分俄兴随照立尘相分安布如镜现像顿起根身次则随想而世界成差后则因智而憎爱不等从此遗真失性执相徇名积滞着之情尘结相续之识浪锁真觉于梦夜沉迷三界之中瞽智眼于昏衢匍匐九居之内遂乃縻业系之苦丧解脱之门于无身中受身向无趣中立趣约依处则分二十五有论正报则具十二类生皆从情想根由遂致依正差别向不迁境上虚受轮回于无脱法中自生系缚如春蚕作茧似秋蛾赴灯以二见妄想之[糸*系]缠苦聚之业质用无明贪爱之翼扑生死之火轮用谷响言音论四生妍丑以妄想心镜现三有形仪然后违顺想风动摇觉海贪痴爱水资润苦芽一向徇尘罔知反本发狂乱之知见翳于自心立幻化之色声认为他法从此一微涉境渐成戛汉之高峰滴水兴波终起吞舟之巨浪尔后将欲反初复本约根利钝不同于一真如界中开三乘五性或见空而证果或了缘而入真或三祇熏炼渐具行门或一念圆修顿成佛道斯则克证有异一性非殊因成凡圣之名似分真俗之相若欲穷微洞本究旨通宗则根本性离毕竟寂灭绝升沉之异无缚脱之殊既无在世之人亦无灭度之者二际平等一道清虚识智俱空名体咸寂迥无所有唯一真心达之名见道之人昧之号生死之始复有邪根外种小智权机不了生死之病原罔知人我之见本唯欲厌喧斥动破相析尘虽云味静冥空不知埋真拒觉如不辨眼中之赤眚但灭灯上之重光罔穷识内之幻身空避日中之虚影斯则劳形役思丧力捐功不异足水助冰投薪益火岂知重光在眚虚影随身除病眼而重光自消息幻质而虚影当灭若能回光就己反境观心佛眼明而业影空法身现而尘迹绝以自觉之智刃剖开缠内之心珠用一念之慧𨦟斩断尘中之见网此穷心之旨达识之诠言约义丰文质理诣揭疑关于正智之户剃妄草于真觉之原愈入髓之沉痾截盘根之固执则物我遇智火之焰融唯心之炉名相临慧日之光释一真之海斯乃内证之法岂在文诠知解莫穷见闻不及今为未见者演无见之妙见未闻者入不闻之圆闻未知者说无知之真知未解者成无解之大解所冀因指见月得兔忘罤抱一冥宗舍诠检理了万物由我明妙觉在身可谓搜抉玄根磨砻理窟剔禅宗之骨髓标教网之纪纲余惑微瑕应手圆净玄宗妙旨举意全彰能摧七慢之山永塞六衰之路尘劳外道尽赴指呼生死魔军全消影响现自在力阐大威光示真实珠利用无尽倾秘密藏周济何穷可谓香中爇其牛头宝中探其骊颔华中采其灵瑞照中耀其神光食中啜其乳糜水中饮其甘露药中服其九转主中遇其圣王故得法性山高顿落群峰之峻醍醐海阔横吞众派之波似夕魄之腾辉夺小乘之星宿如朝阳之孕彩破外道之昏蒙犹贫法财之人值大宝聚若渴甘露之者遇清凉池为众生所敬之天作菩萨真慈之父抱膏肓之疾逢善见之药王迷险难之途偶明达之良导久居闇室倏临宝炬之光明常处裸形忽受天衣之妙服不求而自得无功而顿成故知无量国中难闻名字尘沙劫内罕遇传持以如上之因缘目为心镜现一道而清虚可鉴辟群邪而毫发不容妙体无私圆光匪外无边义海咸归顾盻之中万像形容尽入照临之内斯乃曹溪一味之旨诸祖同传鹄林不二之宗群经共述可谓万善之渊府众哲之玄源一字之宝王群灵之元祖遂使离心之境文理俱虚即识之尘诠量有据一心之海印楷定圆宗八识之智灯照开邪闇实谓含生灵府万法义宗转变无方卷舒自在应缘现迹任物成名诸佛体之号三菩提菩萨修之称六度行海慧变之为水龙女献之为珠天女散之为无著华善友求之为如意宝缘觉悟之为十二缘起声闻证之为四谛人空外道取之为邪见河异生执之作生死海论体则妙符至理约事则深契正缘然虽标法界之总门须辩一乘之别旨种种性相之义在大觉以圆通重重即入之门唯种智而妙达但以根羸靡鉴学寡难周不知性相二门是自心之体用若具用而失恒常之体如无水有波若得体而阙妙用之门似无波有水且未有无波之水曾无不湿之波以波彻水源水穷波末如性穷相表相达性源须知体用相成性相互显今乃细明总别广辩异问研一法之根元搜诸缘之本末则可称宗镜以鉴幽微无一法以逃形斯千差而普会遂尔编罗广义撮略要文铺舒于百卷之中卷摄在一心之内能使难思教海指掌而念念圆明无尽真宗目睹而心心契合若神珠在乎永息驰求犹觉树垂阴全消影迹获真宝于春池之内拾砾浑非得本头于古镜之前狂心顿歇可以深挑见刺永截疑根不运微毫之功全开宝藏匪用刹那之力顿获玄珠名为一乘大寂灭扬真阿兰若正修行处此是如来自到境界诸佛本住法门是以普劝后贤细垂详览遂得智穷性海学洞真源此识此心唯尊唯胜此识者十方诸佛之所证此心者一代时教之所诠唯尊者教理行果之所归唯胜者信解证入之所趣诸贤依之而解释论起千章众圣体之以弘宣谈成四辩所以掇奇提异研精洞微独举宏纲大张正纲捞捷五乘机地升腾第一义天广证此宗利益无尽遂得正法久住摧外道之邪林能令广济含生塞小乘之乱辙则无邪不正有伪皆空由自利故发智德之原由利他故立恩德之事成智德故则慈起无缘之化成恩德故则悲含同体之心以同体故则心起无心以无缘故则化成大化心起无心故则何乐而不与化成大化故则何苦而不收何乐而不与则利钝齐观何苦而不收则怨亲普救遂使三草二木咸归一地之荣邪种焦芽同沾一雨之润斯乃尽善尽美无比无俦可谓括尽因门搜穷果海故得创发菩提之士初求般若之人了知成佛之端由顿圆无滞明识归家之道路直进何疑或离此别修随他妄解如𤚲角取乳缘木求鱼徒历三祇终无一得若依此旨信受弘持如快舸随流无诸阻滞更遇便风之势复加橹棹之功则疾届宝城忽登觉岸可谓资粮易办道果先成披迦叶上行之衣坐释迦法空之座登弥勒毗卢之阁入普贤法界之身能令客作贱人全领长者之家业忽使沈空小果顿受如来之记名未有一门匪通斯道必无一法不契此宗过去觉王因兹成佛未来大士仗此证真则何一法门而不开何一义理而不现无一色非三摩钵地无一声非陀罗尼门尝一味而尽变醍醐闻一香而皆入法界风柯月渚并可传心烟岛云林咸提妙旨步步踏金色之界念念嗅薝卜之香掬沧海而已得百川到须弥而皆同一色焕兮开观象之目尽复自宗寂尔导求珠之心俱还本法遂使邪山落仞苦海[(冰-水+〡)*ㄆ]波智楫以之安流妙峰以之高出今详祖佛大意经论正宗削去繁文唯搜要旨假申问答广引证明举一心为宗照万法如镜编联古制之深义撮略宝藏之圆诠同此显扬称之曰录分为百卷大约三章先立正宗以为归趣次申问答用去疑情后引真诠成其圆信以兹妙善普施含灵同报佛恩共传斯旨耳。

　　标宗章第一

　　详夫祖标禅理传默契之正宗佛演教门立诠下之大旨则前贤所禀后学有归是以先列标宗章为有疑故问以决疑故答谓此圆宗难信难解是第一之说若不假立言诠无以荡其情执因指得月不无方便之门次立问答章欲坚信力须假证明广引祖佛之诚言密契圆常之大道遍采经论之要旨圆成决定之真心后陈引证章以此三章通为一观搜罗该括备尽于兹矣问先德云若教我立宗定旨如龟上觅毛兔边求角楞伽经偈云一切法不生不应立是宗何故标此章名答斯言遣滞若无宗之宗则宗说兼畅古佛皆垂方便门切不可执方便而迷大旨设有一解一悟皆是落后之事属第二头。

　　是故西天释迦文佛云佛语心为宗无门为法门此土初祖达摩大师云以心传心不立文字则佛佛手授授斯旨祖祖相传传此心。

　　终不率自胸襟违于佛语凡有释疑去伪显性明宗无不一一广引经文备彰佛意所以永传后嗣不坠家风若不然者又焉得至今绍继昌盛法力如是证验非虚又若欲研究佛乘披寻宝藏一一须消归自己言言使冥合真心但莫执义上之文随语生见直须探诠下之旨契会本宗则无师之智现前天真之道不昧如华严经云知一切法即心自性成就慧身不由他悟故知教有助道之力初心安可暂忘细详法利无边是乃搜扬纂集且凡论宗旨唯逗顿机如日出照高山駃马见鞭影。

　　故首楞严经云圆明了知不因心念扬眉动目早是周遮。

　　今为乐佛乘人实未荐者假以宗镜助显真心虽挂文言妙旨斯在俯收中下尽被群机但任当人各资己利于四门入处虽殊在一真见时无别。

　　岂同劣解凡情而生局见我此无碍广大法门如虚空非相不拒诸相发挥似法性无身匪碍诸身顿现须以六相义该摄(总相别相同相异相成相坏相)断常之见方消用十玄门融通(一同时具足相应门如海之一滴具百川味二广狭自在无碍门如一尺之镜见千里影三一多相容不同门如一室千灯光光涉入四诸法相即自在门如金与金色不相舍离五秘密隐显俱成门如秋空片月晦明相并六微细相容安立门如琉璃之瓶盛多芥子七因陀罗网境界门如两镜互明传耀相写八托事显法生解门如擎拳竖臂触目皆道九十世隔法异成门如一夕之梦翱翔百年十主伴圆明具德门如北辰所居众星皆拱此十玄门一一皆具十法同时具足一教义二理事三境智四行位五因果六依正七体用八人法九逆顺十感应)去取之情始绝又若实得一闻千悟获大总持即胡假言诠无劳解释船筏为渡迷津之者导师因引失路之人凡关一切言诠于圆宗所示皆为未了文字性离即是解脱迷一切诸法真实之性向心外取法而起文字见者今还将文字对治示其真实若悟诸法本源即不见有文字及[糸*系]毫发现方知一切诸法即心自性则境智融通色空俱泯当此亲证圆明之际入斯一法平等之时又有何法是教而可离何法是祖而可重何法是顿而可取何法是渐而可非则知皆是识心横生分别。

　　故先德云一翳在目千华乱空一妄在心恒沙生灭翳除华尽妄灭证真病差药除冰融水在神丹九转点铁成金至理一言点凡成圣狂心不歇歇即菩提镜净心明本来是佛。

　　问答章第二

　　问如上所标已知大意何用向下更广开释答上根利智宿习生知才看题目宗之一字已全入佛智海中永断纤疑顿明大旨则一言无不略尽摄之无有遗余若直览至一百卷终乃至恒沙义趣龙宫宝藏鹫岭金文则殊说更无异途舒之遍周法界以前略后广唯是一心本卷末舒皆同一际终无异旨有隔前宗都谓迷情妄兴取舍唯见纸墨文字嫌卷轴多但执寂默无言欣为省要皆是迷心徇境背觉合尘不穷动静之本原靡达一多之起处偏生局见唯惧多闻如小乘之怖法空似波旬之难众善以不达诸法真实性故随诸相转堕落有无如大涅槃经云若人闻说大涅槃一字一句不作字相不作句相不作闻相不作佛相不作说相如是义者名无相相释曰若云即文字无相是常见若云离文字无相是断见又若执有相相亦是常见若执无相相亦是断见但亡即离断常四句百非一切诸见其旨自现当亲现入宗镜之时何文言识智之能诠述乎。

　　若明宗达性之者虽广披寻尚不见一字之相终不作言诠之解以迷心作物者生斯纸墨之见耳故信心铭云六尘不恶还同正觉智者无为愚人自缚如斯达者则六尘皆是真宗万法无非妙理何局于管见而迷于大旨耶。

　　斯乃无尽妙旨非浅智所知性起法门何劣解能览燕雀焉测鸿鹄之志井蛙宁识沧海之渊如师子大哮吼狸不能为如香象所负担驴不能胜如毗沙门宝贫不能等如金翅鸟飞乌不能及唯依情而起见但逐物而意移或说有而不涉空或言空而不该有或谈略为多外之一或立广为一外之多或离默而执言或离言而求默或据事外之理或着理外之事殊不能悟此自在圆宗演广非多此是一中之多标略非一此是多中之一谈空不断斯乃即有之空论有不常斯乃即空之有或有说亦得此即默中说或无说亦得此即说中默或理事相即亦得此理是成事之理此事是显理之事或理理相即亦得以一如无二如真性常融会或事事相即亦得此全理之事一一无碍或理事不即亦得以全事之理非事所依非能依不隐真谛故以全理之事非理能依非所依不坏俗谛故斯则存泯一际隐显同时如阐普眼之法门皆是理中之义似舒大千之经卷非标心外之文故经云一法能生无量义非声闻缘觉之所知。

　　华严经云自深入无自性真实法亦令他入无自性真实法心得安隐以兹妙达方入此宗。

　　但祖教并施定慧双照自利利他则无过矣设有坚执己解不信佛言起自障心绝他学路今有十问以定纪纲还得了了见性如昼观色似文殊否还逢缘对境见色闻声举足下足开眼合眼悉得明宗与道相应否还览一代时教及从上祖师言句闻深不怖皆得谛了无疑否还因差别问难种种征诘能具四辩尽决他疑否还于一切时一切处智照无滞念念圆通不见一法能为障碍未曾一刹那中暂令间断否还于一切逆顺好恶境界现前之时不为间隔尽识得破否还于百法明门心境之内一一得见微细体性根原起处不为生死根尘之所惑乱否还向四威仪中行住坐卧钦承祗对着衣吃饭执作施为之时一一辩得真实否还闻说有佛无佛有众生无众生或赞或毁或是或非得一心不动否还闻差别之智皆能明达性相俱通理事无滞无有一法不鉴其原乃至千圣出世得不疑否若实未得如是切不可起过头欺诳之心生自许知足之意直须广披至教博问先知彻祖佛自性之原到绝学无疑之地此时方可歇学灰息游心或自办则禅观相应或为他则方便开示设不能遍参法界广究群经但细看宗镜之中自然得入此是诸法之要趣道之门。

　　所以志公歌云六贼和光同尘无力大难推托内发解空无相大乘力能翻却唯在玄览得旨之时可验斯文究竟真实。

　　问诸佛境寂众生界空有何因缘而兴教迹答一实谛中虽无起尽方便门内有大因缘故法华经偈云诸法常无性佛种从缘起以万法常无性无不性空时法尔能随缘随缘不失性。

　　如诸大菩萨所集唯识论等大意有其二种一为达万法之正宗破二空之邪执二为断烦恼所知之障证解脱菩提之门斯则自证法原本觉真地不在文字句义敷扬今为后学慕道之人方便纂集又自有二意用表本怀一为好略之人撮其枢要精通的旨免览繁文二为执总之人不明别理微细开演性相圆通截二我生死之根蹑一味菩提之道仰群经之大旨直了自心遵诸圣之微言顿开觉藏去彼依通之见破其邪执之情深信正宗令知月不在指回光返照使见性不徇文唯证相应斯为本意不可横生知解没溺见河于无得观中怀趣向之意就真空理上与取舍之心率自胸襟疑误后学须亲见性方晓斯宗问既虑执指徇文又何烦集教答为背己合尘齐文作解者恐封教滞情故有此说若随诠了旨即教明心者则有何取舍所以藏法师云自有众生寻教得真会理教无碍常观理而不碍持教恒诵习而不碍观空则理教俱融合成一观方为究竟传通耳斯乃教观一如诠旨同原矣问诸大经论自成片段科节伦序句义分明何假撮录广文成其要略答但以教海弘深穷之罔知其际义天高广仰之不得其边今则以管窥天将螺酌海如掬沧溟之涓滴似撮太华之一尘本为义广难周情存厌怠亦为不依一乘教之正理唯徇不了义之因缘罕穷横竖之门莫知起尽之处所以删繁简异采妙探玄虽文不足而大义全缘不备而正理显搜尽一乘之旨抉开万法之原为般若之玄枢作菩提之要路则资粮易办速至大乘证入无疑免迂小径。

　　今斯录者虽无广大制造之功微有一期述成之事亦知钞录前后文势不全所冀直取要诠且明宗旨如从石辨玉似披沙拣金于群药中但取阿陀之妙向众宝内唯探如意之珠举一蔽诸以本摄末则一言无不略尽殊说更无异途所望后贤勿垂嗤诮所希断疑生信但以见道为怀非徇虚名以邀世誉愿尽未来之际遍穷法界之中历劫逾生常弘斯道凡有心者皆入此宗去执除疑见闻获益承三宝力加被护持誓报佛恩广济含识虚空可尽兹愿匪移法界可穷斯文不坠问了义大乘广略周备解一义具圆通之见闻一偈有成佛之功何假述成仍烦解释答上上根人一闻千悟性相双辩理事俱圆若中下之徒须假开演庄严之道赞饰之门格量其功不可为喻所以法华经偈云譬如优昙华一切皆爱乐天人所希有时时乃一出闻法欢喜赞乃至发一言则为已供养一切三世佛是人甚希有过于优昙华般若颂云般若无坏相过一切言语适无所依止谁能赞其德般若虽叵赞我今能得赞虽未脱死地则为已得出又古圣云若菩萨造论者名庄严经如莲华未开见虽生喜不如已剖香气芬馥如金未用见虽生喜不如用之为庄严具故知弘教一念之善能报十方诸佛之恩论希有则如华擅优昙之名说光扬则似金作庄严之具。

　　大涅槃经云佛言善男子除一阐提其余众生闻是经已悉皆能作菩提因缘法声光明入毛孔者必定当得阿耨多罗三藐三菩提何以故若有人能供养恭敬无量诸佛方乃得闻大涅槃经薄福之人则不得闻故知得闻宗镜所录一心实相常住法门皆是曩结深因曾亲佛会甚为大事非属小缘若未闻熏曷由值遇又大涅槃经云佛告迦叶菩萨诸善男子善女人常当系心修此二字佛是常住迦叶若有善男子善女人修此二字当知是人随我所行至我至处是以信此法人即凡即圣修持契会住佛所住之中进止威仪行佛所行之迹释摩诃衍论云若有众生闻此摩诃衍之甚深极妙广大法门已即其心中亦不疑畏亦不怯弱亦不轻贱亦不诽谤发决定心发坚固心发尊重心发爱信心当知是人真实佛子不断法种不断僧种不断佛种常恒相续转转增长尽于未来亦为诸佛亲所授记亦为一切无量菩萨之所护念故论云假使有人能化三千大千世界满中众生令行十善不如有人于一食顷正思此法过前功德不可为喻所以者何法身真如之功德等虚空界无边际故。

　　故知信此心宗成摩诃衍同三世诸佛之所证义理何穷等十方菩萨之所乘功德无尽偶斯玄化庆幸逾深顺佛旨而报佛恩无先弘法阐佛日而开佛眼只在明心此宗镜中若得一句入神历劫为种况正言深奥总一群经此一乃无量中一若染此法即是圆顿之种可谓甘露入顶醍醐灌心耀不二之慧灯破情根之闇惑注一味之智水洗意地之妄尘能令厚障深遮若暴风之卷危叶繁疑积滞犹赫日之烁轻冰。

　　大智度论云三世诸佛皆以诸法实相为师祖师云一切明中心明为上。

　　故先德云剖微尘之经卷则念念果成尽众生之愿门则尘尘行满未悟宗镜焉信斯文所以昔人云遇斯教者应须自庆其犹溺巨海而遇芳[向-口+┴]坠长空而乘灵鹤矣。

　　问诸佛方便教门皆依众生根起根性不等法乃尘沙云何惟立一心以为宗镜答此一心法理事圆备为凡圣根本作迷悟元由诸门竞入众德攸归如起信论云复次真实自体相者一切凡夫声闻缘觉菩萨诸佛无有增减非前际生非后际灭常恒究竟从无始来本性具足一切功德谓大智慧光明义遍照法界义如实了知义本性清净心义常乐我净义寂静不变自在义如是等过恒沙数非同非异不思议佛法无有断绝依此义故名如来藏亦名法身问真如离一切相云何今说具足一切功德答虽实具有一切功德然无差别相彼一切法皆同一味一真离分别相无二性故以依业识等生灭相而立彼一切差别之相此云何立以一切法本来唯心实无分别以不觉故分别心起见有境界名为无明心性本净无明不起即于真如立大智慧光明义若心生见境则有不见之相心性无见则无不见即于真如立遍照法界义若心有动则非真了知非本性清净非常乐我净非寂静是变异不自在由是具起过于恒沙虚妄杂染以心性无动故即立真实了知义乃至过于恒沙清净功德相义若心有起见有余境可分别求则于内法有所不足以无边功德即一心自性不见有余法而更可求是故满足过于恒沙非一非异不可思议诸佛之法无有断绝故说真如名如来藏亦复名为如来法身然此一心非同凡夫妄认缘虑能推之心决定执在色身之内今遍十方世界皆是妙明真心如入法界品云华藏世界海中无问若山若河大地虚空草木丛林尘毛等处无不咸是一真法界具无边德故先德云心也者冲虚妙粹炳焕灵明无去无来冥通三际非中非外朗彻十方不灭不生岂四山之可害离性离相奚五色之能盲处生死流骊珠独耀于沧海踞涅槃岸桂轮孤朗于碧天大矣哉万法资始也万法虚伪缘会而生生法本无一切唯识识如幻梦但是一心心寂而知目之圆觉弥满清净中不容他故德用无边皆同一性性起为相境智历然相得性融身心廓尔方之海印越彼太虚恢恢焉晃晃焉迥出思议之表也。

　　若论一心性起功德无尽无边岂以有量之心赞无为之德。

　　问教明一切万法至理虚玄非有无之证绝自他之性若无一法自体云何立宗答若不立宗学何归趣若论自他有无皆是众生识心分别是对治门从相待有法身自体中实理心岂同幻有不随幻无楞伽经云佛言大慧譬如非牛马性牛马性其实非有非无彼非无自相古释云马体上不得说牛性是有是无然非无马自体以譬法身上不得说阴界入性是有是无然非无法身自相此法空之理超过有无即法身之性然有趣有向智背天真无得无归情生断灭但有之不用求真规宛尔无之自然足妙旨焕然则寂尔有归恬然无间顿超能所不在有无可谓真归能通至道矣问以心为宗如何是宗通之相答内证自心第一义理住自觉地入圣智门以此相应名宗通相此是行时非是解时因解成行行成解绝则言说道断心行处灭如楞伽经云佛告大慧宗通者谓缘自得胜进相远离言说文字妄想趣无漏界自觉地自相远离一切虚妄觉想降伏一切外道众魔缘自觉趣光明辉发是名宗通相所以悟心成祖先圣相传故达摩大师云明佛心宗了无差误行解相应名之曰祖。

　　问悟道明宗如人饮水冷暖自知云何说其行相答前已云诸佛方便不断今时只为因疑故问因问故答此是本师于楞伽会上为十方诸大菩萨来求法者亲说此二通一宗通二说通宗通为菩萨说通为童蒙祖佛俯为初机童蒙少垂开示此约说通只为从他觅法随语生解恐执方便为真实迷于宗通是以分开二通之义。

　　当具眼人前若更说示则不得称知时名为大法师实见月人终不观指亲到家者自息问程唯证相应不俟言说终不执指为月亦不离指见月如大涅槃经云善男子如彼众盲不说象体亦非不说若是众相悉非象者离是之外更无别象善男子或作是言色是佛性何以故如来色者常不断故是说色名为佛性譬如真金质虽迁变色常不异或时作钏作盘然其黄色初无改易众生佛性亦复如是质虽无常而色是常以是故说色为佛性乃至说受想行识等为佛性又有说言离阴有我我是佛性如彼盲人各各说象虽不得实非不说象说佛性者亦复如是非即六法不离六法善男子是故我说众生佛性非色不离色乃至非我不离我善男子有诸外道虽说有我而实无我众生我者即是五阴离阴之外更无别我善男子譬如茎叶须台合为莲华离是之外更无别华又佛言善男子是诸外道痴如小儿无慧方便不能了达常与无常苦与乐净不净我无我寿命非寿命众生非众生实非实有非有于佛法中取少许分虚妄计有常乐我净而实不知常乐我净如生盲人不知乳色。

　　善男子以是义故我佛法中有真实谛非于外道夫真实谛者宗镜所归未闻悟时不信解者所有说法及自修行皆成生灭折伏之门不入无生究竟之道如庵提遮女经云若不见生性虽因调伏少得安处其不安之相常为对治若能见生性者虽在不安之处而安相常现前若不如是知者虽有种种胜辩谈说甚深典籍而即是生灭心说彼实相密要之言如盲辩色因他语故说得青黄赤白黑而不能自见色之正相当知大德空者亦不自得空故说有空义也故知能了万法无生之性是为得道。

　　是以不了唯心之旨未入宗镜之人向无生中起贪痴之垢于真空内着境界之缘以为对治成其轮转若能返照心境俱寂如诸法无行经云若菩萨见贪欲际即是真际见瞋恚际即是真际见愚痴际即是真际则能毕灭业障之罪。

　　不思议佛境界经云尔时世尊复语文殊师利菩萨言童子汝能了知如来所住平等法否文殊师利菩萨言世尊我已了知佛言童子何者是如来所住平等法文殊师利菩萨言世尊一切凡夫起贪瞋痴处是如来所住平等法佛言童子云何一切凡夫起贪瞋痴处是如来所住平等法文殊师利菩萨言世尊一切凡夫于空无相无愿法中起贪瞋痴是故一切凡夫起贪瞋痴处即是如来所住平等法佛言童子空岂是有法而言于中有贪瞋痴文殊师利菩萨言世尊空是有是故贪瞋痴亦是有佛言童子空云何有贪瞋痴复云何有文殊师利菩萨言世尊空以言说故有贪瞋痴亦以言说故有如佛说比丘有无生无起无作无为非诸行法此无生无起无作无为非诸行法非不有若不有者则于生起作为诸行之法应无出离以有故言出离耳此亦如是若无有空则于贪瞋痴无有出离以有故说离贪等诸烦恼耳中观论偈云从法不生法亦不生非法从非法不生法及于非法直释偈意法即是有如色心等非法是无如兔角等若从法生法如母生子法生非法如人生石女儿从非法生法如兔角生人从非法生非法如龟毛生兔角故般若假名论云复有念言若如来但证无所得者佛法即一非是无边是故经言如来说一切法皆是佛法佛法谓何即无所得未曾一法有可得性是故一切无非佛法云何一切皆无所得经云一切法者即非一切法云何非耶无生性故若无生即无性云何名一切法于无性中假言说故一切法无有性者即是众生如来藏性故知诸法从意成形千途因心有像一念澄寂万境旷然元同不二之门尽入无生之旨。

　　又无生有二如通心论云一法性无生妙理言法至虚言性本来自尔名曰无生二缘起无生夫境由心现故不从他生心藉境起故不自生心境各异故不共生相因而有故不无因生亦云一理无生圆成实性本不生故二事无生缘生之相即无生故止观云虽诸法不住以无住法住般若中即是入空以无住法住世谛即是入假以无住法住实相即是入中此无住慧即是金刚三昧能破盘石沙砾彻至本际又如释迦牟尼入大寂定金刚三昧天亲无著论开善广解讵出无生无住之意若得此意千经万论豁矣无疑此是学观之初章思议之根本释异之妙慧入道之指归故知一切诸法皆从无生性空而有有而非有不离俗而常真非有而有不离真而恒俗则幻有立而无生显空有历然两相泯而双事存真俗宛尔斯则无生而无不生不住二边矣如古德颂云无生终不住万像徒流布若作无生解还被无生固若能知心无住则无有心既无有心亦无无心有无总无身心俱尽故泯齐万境万境无相合本一冥冥然玄照照无不寂以寂为体体无不虚虚寂无穷同通法界法界缘起无不自然来无所从去无所至又法无定相真妄由心起尽同原更无别旨正同宗镜隐则一心无相显则万法标形不坏前后而同时常居一际而前后若依此一心无碍之观念念即是华严法界念念即是毗卢遮那法界经云若与如是观行相应于诸法中不生二解。

　　御录宗镜大纲卷一

　　音释

　　懑

　　(莫本切门上声烦懑)。

　　駃

　　(居月切音厥)。

　　眚

　　(生上声目病生翳)。

　　罤

　　(音题兔网)。

　　剞劂

　　(刻镂刀)。

　　楫

　　(音集桡名)。

　　嗤

　　(音䲭笑也)。

　　叵

　　(音颇不可也)。
乾隆藏第 164 册 No. 1668 御录宗镜大纲


　　御录宗镜大纲卷二　　　　　　　两二

　　问以心为宗理须究竟约有情界真妄似分不可雷同有滥圆觉未审以何心为宗答诚如所问须细识心此妙难知唯佛能辩只为三乘慕道见有差殊错指妄心以为真实认妄贼而为真子劫尽家珍收鱼目以作骊珠空迷智眼所以首楞严经云佛告阿难一切众生从无始来种种颠倒业种自然如恶义聚诸修行人不能得成无上菩提乃至别成声闻缘觉及成外道诸天魔王及魔眷属皆由不知二种根本错乱修习犹如煮沙欲成嘉馔纵经尘劫终不能得云何二种阿难一者无始生死根本则汝今者与诸众生用攀缘心为自性者二者无始菩提涅槃元清净体则汝今者识精元明能生诸缘缘所遗者由诸众生遗此本明虽终日行而不自觉枉入诸趣又云一切众生从无始来生死相续皆由不知常住真心性净明体用诸妄想此想不真故有轮转以不了不动真心而随轮回妄识此识无体不离真心元于无相真原转作有情妄想如风起澄潭之浪浪虽动而常居不动之源似翳生空界之华华虽现而匪离虚空之性翳消空净浪息潭清唯一真心周遍法界又此心不从前际生不居中际住不向后际灭升降不动性相一如则从上禀受以此真心为宗离此修行尽萦魔罥别有所得悉陷邪林如经云阿难言如来现今征心所在而我以心推穷寻逐即能推者我将为心佛言咄阿难此非汝心阿难矍然避座合掌起立白佛此非我心当名何等佛告阿难此是前尘虚妄相想惑汝真性由汝无始至于今生认贼为子失汝元常故受轮转阿难白佛言世尊若此发明不是心者我乃无心同诸土木离此觉知更无所有云何如来说此非心我实惊怖唯垂大悲开示未悟尔时世尊摩阿难顶而告之言如来常说诸法所生唯心所现一切因果世界微尘因心成体阿难若诸世界一切所有其中乃至草叶缕结诘其根元咸有体性纵令虚空亦有名貌何况清净妙净明心性一切心而自无体若汝执吝分别觉观所了知性必为心者此心即应离诸一切色香味触诸尘事业别有全性如汝今者承听我法此则因声而有分别纵灭一切见闻觉知内守幽闲犹为法尘分别影事我非敕汝执为非心但汝于心微细揣摩若离前尘有分别性即真汝心若分别性离尘无体斯则前尘分别影事尘非常住若变灭时此心则同龟毛兔角则汝法身同于断灭其谁修证无生法忍古释云能推者即是妄心皆有缘虑之用亦得名心然不是真心妄心是真心上之影像故云汝身汝心皆是妙明真精妙心中所现物若执此影像为真影像灭时此心即断故云若执缘尘即同断灭故知诸佛境智遍界遍空凡夫身心如影如像若执末为本以妄为真生死现时方验不实。

　　又此能推之心若无因缘即不生起但从缘生缘生之法皆是无常如镜里之形无体而全因外境似水中之月不实而虚现空轮认此为真愚之甚矣所以庆喜执而无据七处茫然二祖了而不生一言契道则二祖求此缘虑不安之心不得即知真心遍一切处悟此为宗遂乃最初绍于祖位阿难因如来推破妄心乃至于五阴六入十二处十八界七大性一一微细穷诘彻底唯空皆无自性既非因缘自他和合而有又非自然无因而生悉是意言识想分别因兹豁悟妙明真心广大含容遍一切处即与大众俱达此心同声赞佛故经云尔时阿难及诸大众蒙佛如来微妙闲示身心荡然得无𦊱碍是诸大众各各自知心遍十方见十方空如观手中所持叶物一切世间诸所有物皆即菩提妙明元心心精遍圆含裹十方反观父母所生之身犹彼十方虚空之中吹一微尘若存若亡如湛巨海流一浮沤起灭无从了然自知获本妙心常住不灭礼佛合掌得未曾有于如来前说偈赞佛妙湛总持不动尊首楞严王世希有消我亿劫颠倒想不历僧祇获法身即同初祖直指人心见性成佛。

　　如上依教所说真妄二心约义似分归宗匪别何者真心约理体妄心据相用今以理恒是心不得心相心恒是理不动心相如水即波不得波相波即是水不坏波相是以动静无际性相一原当凡心而是佛心观世谛而成真谛所以华严经云菩萨摩诃萨观一切法皆以心为自性如是而住若摄境为心是世俗胜义心之自性即是真如是胜义胜义如是而住以无所得而为方便双照真俗无住住故。

　　问若随分别立真妄心约此二心总有几种答大智论云有二种道一毕竟空道二分别好恶道若毕竟空道尚不得一何况说多若分别好恶道理从义利事乃恒沙且约一心古释有四一纥利陀耶此云肉团心二缘虑心通指八识三质多耶此云集起心唯第八识积集种子生起现行四干栗陀耶此云坚实心亦云贞实心此是真心也然第八识无别自体但是真心以不觉故与诸妄想有和合不和合义和合义者能含染净自为藏识不和合者体常不变目为真如都是如来藏。

　　经云隐为如来藏显为法身故知四种心本同一体但从迷悟分多经偈云佛说如来藏以为阿赖耶恶慧不能知藏即赖耶识佛说如来藏者即法身在缠之名以为阿赖耶即是藏识恶慧不能知藏即赖耶识有执真如与赖耶体别者是恶慧也然虽四心同体真妄义别本末亦殊前三是相后一是性性相无碍都是一心即第四真心以为宗旨。

　　楞伽经云如来藏名阿赖耶识而与无明七识共俱如大海波常不断绝又云如来藏者为无始虚伪恶习所熏名为识藏若此一心推末归本者谓证第一义则得解脱第一义是缘之性若见缘性则脱缘缚华严经云皆一心作论云但是一心者一切三界唯心转故诸教同引证成唯心云何一心而作三界以真如性毕竟无尽故如漩洑颂云若人欲识真空理身内真如还遍外情与非情共一体处处皆同真法界不离幻色即见空此即真如含一切一念照入于多劫一一念劫收一切于一境内一切智于一智中诸境界只用一念观一境一切诸境同时会时处帝网现重重一切智通无𦊱碍。

　　又偈云真如净法界一泯未尝有随于染净缘遂成十法界随染缘成六凡法界随净缘成四圣法界。

　　众生于真性上以情想自异则六趣升沉诸圣于无为法中以智行为差则四圣高下然凡圣迹虽升降缚脱似殊于一真法界之中初无移动又依华严宗一心随理事立四种法界一理法界者界是性义无尽事法同一性故二事法界者界是分义一一义别有分剂故三理事无碍法界者具性分义圆融无碍四事事无碍法界者一切分剂事法一一如性融通重重无尽故以此十法界因理事四法界性相即入真俗融通遰出无穷成重重无尽法界然是全一心之法界全法界之一心随有力无力而立一立多因相资相摄而或隐或显如一空遍森罗之物像似一水收万叠之波澜入宗镜中坦然显现。

　　问心分四名义开多种识之名义约有几何答若约同门自相不可分别若约异门共相随义似分名约性相有九义包内外具五名有九者一眼识二耳识三鼻识四舌识五身识六意识七末那识八阿赖耶识九净识义具五者一识自相谓识自证分二识所变故一切境界从心现起三识相应故同时受想等心法四识分位故识上四相等五识实相故谓二空真如是识实性自上诸法皆不离识总名唯识故知若相若性若境若心乃至差别分位皆是唯识卷舒匪离总别同时犹云雾之依空若波澜之涌海。

　　性相境智教理行果等皆唯是识无有一法而非所标故称群经了义中王诸圣所依之父若有遇者顿息希望无一法而可求无一事而不足全获如来无上之珍宝宁同荆岫璞中已探教海秘密之灵珠岂比骊龙颔下遂得尽众生之苦际断烦恼之病原一念功全千途自正。

　　故知唯此真实万法皆空以此标宗更无等等如观法经云彼有菩萨名曰上首作一乞士入城乞食时有比丘名曰恒伽谓乞士言汝从何来答曰我从真实中来又问何谓真实答曰寂灭故名为真实又问寂灭相中有所求无所求耶答曰无所求又问无所求者何用求耶答曰无所求中吾故求之又问无所求中何用求耶答曰有所求者一切皆空得者亦空著者亦空实者亦空来者亦空语者亦空问者亦空寂灭涅槃一切虚空分界亦复皆空吾为如是次第空法而求真实故知若能于法法上求空则于门门中解脱若人法问答言语往来如宗镜中像若般若智照寂灭涅槃如宗镜中明所以若像若明一切皆空唯有镜体恒常披露遍一切处未尝出没故云吾为如是次第空法而求真实即知一切法皆真实故无所求中吾故求之矣亦是夫求法者于一切法应无所求故融大师云若有一法可得即是非时求也所以净名经云空当于何求答曰当于六十二见中求又问六十二见当于何求答曰当于诸佛解脱中求又问诸佛解脱当于何求答曰当于一切众生心行中求。

　　又经云愿求诸佛慧亦不着愿求求佛慧尚不令贪着何况其余善法又菩萨以离愿求但众生不知求佛道菩萨故发愿只云我愿求佛道众生因此方知发心而求佛道得意自知无所求也如上所解则念念与实相相应更无余念也所以楞伽经云一一相相应远离诸见过是知若于诸相常与实相相应自然远离诸过会第一义清净真心朗然明彻而无念着即事即如唯心直进即佛之所许自觉之境矣故论偈云自知不随他寂灭无戏论无异无分别是则名实相问此唯识大约有几种答略有二种一具分二不具分且具分唯识者以无性理故成真如随缘义则不生灭与生灭和合非一非异名阿赖耶识即是具分若不全依真心事不依理故唯约生灭便非具分又若决定信入此唯识正理速至菩提如登车而立至遐方犹乘舟而坐升彼岸如成唯识宝生论云谓依大乘成立三界但唯是识。

　　若知但是自心所作无边资粮易为积集不待多时如少用功能成大事善游行处犹若掌中由斯理故所有愿求当能圆满随意而转。

　　问真心靡易妙性无生凡圣同伦云何说妄答本心湛寂绝相离言性虽自尔以不守性故随缘染净且如一水若珠入则清尘杂则浊又如一空若云遮则昏月现则净故大智度论云譬如清净池水狂象入中令其浑浊若清水珠入水即清净不得言水外无象无珠心亦如是烦恼入故能令心浊诸慈悲等善法入心令心清净然垢净不定真妄从缘若味之则念念轮回遗失真性若照之则心心寂灭圆证涅槃故知真妄无因空有言说约真无说约说无真幻影才消智光息焰。

　　故远法师云但内一不生则无诸有欲塞烦恼之窟穴截生死之根株但能内观一念无生则空华三界如风卷烟幻影六尘犹汤沃雪廓然无际唯一真心矣进趣大乘方便经云佛言一实境界者谓众生心体从本已来不生不灭乃至一切众生心一切二乘心一切菩萨心一切诸佛心皆同不生不灭真如相故乃至尽于十方虚空一切世界求心形状无一区分而可得者但以众生无明痴闇熏习因缘现妄境界令生念着所谓此心不能自知妄自谓有起觉知想计我我所而实无有觉知之相以此妄心毕竟无体不可见故若无觉知能分别者则无十方三世一切境界差别之相以一切法皆不能自有恒依妄心分别故有所谓一切境界各各不自念为有知此为自知彼为他是故一切法不能自有则无别异唯依妄心不了不知内自无故谓有前外所知境界妄生种种法想谓有谓无谓好谓恶谓是谓非谓得谓失乃至生于无量无边法想当如是知一切诸法皆从妄想生依妄心为本然此妄心无自相故亦依境界而有所谓缘念觉知前境界故说名为心又此妄心与前境界虽俱相依起无前后而此妄心能为一切境界原主所以者何谓依妄心不了法界一相故说心有无明依无明力因故现妄境界亦依无明灭故一切境界灭非依一切境界自不了故说境界有无明亦非依境界故生于无明以一切诸佛于一切境界不生无明故又复不依境界灭故无明心灭以一切境界从本已来体性自灭未曾有故因如此义是故但说一切诸法依心为本当知一切诸法悉名为心以义体不异为心所摄故又一切诸法从心所起与心作相和合而有共生共灭同无有住以一切境界但随心所缘念念相续故而得住持暂时而有如上广引佛言委曲周细只为成后学之信明我自心宝藏论云古镜照精其精自形古教照心其心自明当知一心遍一切心无尘可异一切性含一性有法皆同无形而廓彻虚空谁分彼此搜迹而任穷法界莫得纤毫何故众生界中即今显现斯则皆因妄念积集熏成如镜上之尘似遮光影若空中之雾暂混清虚但有一法现前皆是自心分别设当一念才起尽因幻境牵生起灭同时更无前后若知能所无体顿悟人空法空忽了物我无依始信境寂心寂是以有心缘想万境摐然无念意持纤尘不现终无心外法能与心为缘但是自心生还与心为相是知若不于宗镜正义之中所有知解皆是邪道宗党设形言说悉堕恶见论议此宗镜法义可以凭准正理无差可以依行现前得力万邪莫回其致千圣不改其仪遂能洗惑尘消滞虑湛幽抱豁神襟独妙绝伦故无等等问若言有真有妄是法相宗若言无真无妄是破相宗今论法性宗云何立真立妄又说非真非妄答今宗镜所论非是法相立有亦非破相归空但约性宗圆教以明正理即以真如不变不碍随缘是其圆义若法相宗一向说有真有妄若破相宗一向说非真非妄此二门各着一边俱可思议今此圆宗前空有二门俱存又不违碍此乃不可思议若定说有无二门皆可思议今以不染而染则不变随缘染而不染则随缘不变实不可以有无思亦不可为真妄惑斯乃不思议之宗趣非情识之所知今假设文义对治只为破其邪执若情虚则智绝病差则药消能穷始末之由方洞圆常之旨。

　　唯七言绝想可会斯玄于随缘门初即迷真起妄后乃悟妄即真于迷悟中似分终始约不变门妄自本空谁论前后真俗无性凡圣但名譬如迷绳作蛇疑杌为鬼真谛非有世谛非无二谛相成不堕邪见是以俗谛不得不有有常自空真谛不得不空空恒彻有今时学者多迷空有二门尽成偏见唯尚一切不立拂迹归空于相违差别义中全无智眼既不辩惑何以释疑故云涅槃心易得差别智难明若能空有门中双遮双照真俗谛内不即不离方可弘法为人绍隆觉位。

　　问真妄二心行相各异如何融会得入法性之圆宗答但了妄念无生即是真心不动此不动之外更无毫厘法可得。

　　所以古师广释真妄交彻之义云夫真妄者若约三性圆成是真遍计为妄依他起性通真通妄净分同真染分为妄约遍计为妄者情有即是理无妄彻真也理无即是情有真彻妄也若染分依他为妄者缘生无性妄彻真也无性缘成真彻妄也若约随俗说真妄者真妄本虚则居然交彻真妄皆真则本来一味故知真妄常交彻亦不坏真妄之相则该妄之真真非真而湛寂彻真之妄妄非妄而云兴如水该波而非水湿性凝停波彻水而非波洪涛淘涌则不存不泯性相历然一一融通重重交彻无障无阂体用相收入宗镜中自然法尔故先德云然其真妄所以交彻者不离一心故禅原集云谓一切凡圣根本悉是一法界心性觉宝光各各圆满本不名诸佛亦不名众生祗以此心灵妙自在不守自性随迷悟之缘成凡圣之事又虽随缘而不失自性常非虚妄常无变异不可破坏唯是一心遂名真如故此一心常具二门未曾暂阙祗随缘门中凡圣无定谓本来未曾觉悟故说烦恼无始若修证即烦恼断尽故说有终然实无别始觉亦无不觉毕竟平等。

　　大智度论云菩萨云何观心念处菩萨观内外心是内心有三相生住灭作是念是心无所从来灭亦无所至但从内外因缘和合生是心无有定实相亦无实生住灭亦不过去未来现在世中是心不在内不在外不在中间是心亦无性无相亦无生者无使生者外有种种种杂六尘因缘内有颠倒心想生灭相续故强名为心如是心中实心相不可得是心性不生不灭常是净相客烦恼相着故名为不净心心不自知何以故是心心相空故是心本末无有实法是心与诸法无合无散亦无前际后际中际无色无形无对但颠倒虚诳生是心空无我无我所无常无实是名随顺心观知心相无生入无生法中何以故是心无生无性无相智者能知智者虽观是心生灭相亦不得实生灭法不分别垢净而得心清净以是心清净故不为客尘烦恼所染如是等观内心观外心观内外心亦如是故知法本不有因心故生离忆想而无法可成除分别而无尘可现又反观忆想分别毕竟无生从三际求求之不见向十方觅觅之无踪既无能起之心亦无所灭之迹起灭俱离所离亦空心境豁然名为见道于见道中相待之真妄自融对治之能所皆绝能所尽处自然成佛如华严论云此经云以少方便疾得菩提不同权教菩萨同有为故立能证所证也一念之间无有能所能所尽处名为正觉亦不同小乘灭能所也了能所本无动故此乃任法性故动寂皆平为本智非动寂故妄谓为动愚夫不了弃动而求寂为大苦也故维摩经云五受阴洞达空为苦义为小乘有忻厌故即苦生。

　　问如上所说真妄二心但是文理会归何方便门得亲见性答妄息心空真知自现若作计校转益妄心但妙悟之时诸缘自绝如古佛悟道颂云因星见悟悟罢非星不逐于物不是无情又宝藏论云非有非空万物之宗非空非有万物之母出之无方入之无所包含万有而不为事应化万端而不为主道性如是岂可度量见性之时自然披露所以古偈云妄息寂则生寂生知则现知生寂已舍了了唯真见。

　　如学人问黄檗和尚祗如目前虚空可不是境岂无指境见心答甚么心向境上见设尔得见元来祗是照境心如人以镜照面纵得眉目分明元来祗是影像何关汝事问若不因照如何得见答若涉因常须假物有甚么了时汝不见道撒手似君无一物徒劳谩说数千般问他若识了照时亦无物师答若是无物更何处得照汝莫开眼寱语复云百种多知不如无求乃第一道人。

　　夫宗镜本怀但论其道设备陈文义为广被群机同此指南终无别旨切不可依文失其宗趣若悟其道则可以承绍可以传衣。

　　又古人云此事似空不空似有不有隐隐常见只是求其处所不可得是以若定空则归断见若实有则落常情若有处所则成其境故知此事非心所测非智所知故先圣悟道颂云有无去来心永息内外中间都总无欲见如来真佛处但看石羊生得驹如此妙达之后道尚不存岂可更论知解会不会之妄想乎如古德偈云劝君学道莫贪求万事无心道合头无心始体无心道体得无心道也休。

　　问觉体不迁假名有异凡圣既等众生何不觉知若言不迷教中云何说有迷悟答只为因本觉真心而起不觉因不觉故成始觉如因地而倒因方故迷又因地而起因方故悟则觉时虽悟悟处常空不觉似迷迷时本寂是以迷悟一际情想自分为有虚妄之心还施虚妄之药经云佛言我说三乘十二分教如空拳诳小儿是事不知号曰无明祖师偈云如来一切法除我一切心我无一切心何须一切法故知己眼若开真明自发所治之迷悟见病既亡能治之权实法药自废夫悟此法者非假他智与异术也或直见者如开藏取宝剖蚌得珠光发襟怀影含法界如融大师颂云瞎狗吠茅丛盲人唱贼虎循声故致迷良由目无睹若得心开照理之时诸见皆绝不见佛法是不见世法非以自性中言思道断故。

　　如起信钞云离言说相岂可以言谈离心缘相岂可以心度实谓心言路绝唯证相应耳且夫凡言说者从觉观生是共相和合而起分别者因意识生是计度比量而起以要言之皆因不觉教观随生若无不觉之心一切诸法悉无自相可说除方便门而为开示究竟指归无言之道故论云若离不觉之心则无真觉自相可说以觉对不觉说共相而转若无不觉觉无自相如独掌不鸣思之可见乃至染净诸法悉亦如是皆相待有毕无自体可说如离长何有短离高何有低若入宗镜中自然绝待。

　　问不觉妄心元无自体若觉悟妄心起时无有初相则全成真觉此真觉相为复随妄俱遣为当始终建立答因妄说真真无自相从真起妄妄体本虚妄既归空真亦不立起信论云不觉义者谓从无始来不如实知真如法一故不觉心起而有妄念自无实相不离本觉犹如迷人依方故迷迷无自相不离于方众生亦尔依于觉故而有不觉妄念迷生然彼不觉自无实相不离本觉复待不觉以说真觉不觉既无真觉亦遣此则明真觉之名待于妄想若离不觉即无真觉自相可说是明所说真觉必待不觉若不相待即无自他待他而有亦无自相自相既无何有他相是显诸法无所得义论云当知一切染法净法皆悉相待无有自相可说大智度论云若世谛如毫厘许有实者第一义谛亦应有实此之谓也又凡立真妄皆是随他意语化门中收若顿见性人谁论斯事如今不直悟一心者皆为邪曲设外求佛果者皆不为正如寒山子诗云邪道不用行行之转辛苦不用求佛果识取心王主是知若见有法可求有道可行皆失心王自宗之义若直入宗镜万事休息凡圣情尽安乐妙常离此起心皆成疲苦。

　　问真谛不谬本觉非虚云何同妄一时俱遣答因迷立觉说妄标真皆徇机宜各无自体约世俗有依实谛无但除相待之名非灭一灵之性性唯绝待事有对治遣荡为破执情建立为除断见苦行伏诸外道神通化彼愚痴三昧降众天魔空观祛其相缚见苦断集为对增上慢人证灭修真皆成戏论之者尽是权智引入斯宗则无一法可兴无一法可遣四魔不能减大觉不能增旋心而义理全消会旨而名言自绝问既云真心绝迹理出有无云何教中广说无生无相之旨答一心之门微妙难究功德周备事理圆通知解罕穷分别不及目为无相实无有法可称无相之名詺作无生亦无有法以显无生之理发菩提心论云菩萨观一切善不善我无我实不实空不空世谛真谛正定邪定有为无为有漏无漏黑法白法生死涅槃如法界性一相无相此中无法可名无相亦无有法以为无相是则名为一切法印不可坏印于是印中亦无印相是名真实智慧释曰一切法印者以此心印印一切法楷定真实不可坏印者一切有无内外等法不能破坏故于此印中亦无印相者万法皆空亦无所印所印之法既无能印之智非有如是通达名为真实智慧。

　　问若一切法即心自性云何又说性亦非性答即心自性此是表诠由一切法无性故即我心之实性性亦非性者比是遮诠若能超遮表之文诠泯即离之情执方为见性己眼圆明如今若要顿悟自心开佛知见但了自性遍一切处凡有见闻皆从心现心外无有一毫厘法而有体性各各不相知各各不相到何者以是一法故无法可相知相到若有二法即相往来以知若凡若圣若境若智皆同一性所谓无性此无性之旨是得道之宗如华严经偈云诸法无作用亦无有体性是故彼一切各各不相知释曰果从因生果无体性因由果立因无体性因无体性何有感果之用果无体性岂有酬因之能又互相待故无力也以他为自故无体也是故体用俱无所以一切法各各不相知也。

　　肇论云夫人之所谓动者以昔物不至今故曰动而非静我之所谓静者亦以昔物不至今故曰静而非动动而非静以其不来静而非动以其不去然则所造未尝异所见未尝同逆之所谓塞顺之所谓通苟得其道复何滞哉伤夫人情之惑久矣目对真而莫觉既知往物之不来而谓今物而可往往物既不来今物何可往何则求向物于向于向未尝无责向物于今于今未尝有于今未尝有以明物不来于向未尝无故知物不去覆而求今今亦不往是谓昔物自在昔不从今以至昔今物自在今不从昔以至今既无往返之微朕又何物而可动乎释云昔物自在昔今物自在今如红颜自在童子之身白首自处老年之体所以云人则谓少壮同体百龄一质徒知年往不觉形随世人虽知岁月在于往古岂觉当时之貌亦随年在于昔时则童子不至老年老年不至童子刹那不相知念念不相待岂得少壮同体百龄一质耶又年往形亦往此是迁义即此迁中有不迁也往年在往时往形在往日是谓不迁而人乃谓往日之人迁至今日是谓惑矣又昔自在昔何须迁至今今自在今何须迁至昔故论云是以言往不必往古今常存以其不动称去不必去谓不从今至古以其不来经中言迁未必即迁以古在古以今在今故也所以言无常者防人之常执言常住者防人之断执言虽乖而理不异语虽反而真不迁不可随方便有无之言迷一心不迁之性。

　　人则求古于今谓其不住吾则求今于古知其不去今若至古古应有今古若至今今应有古今而无古以知不来古而无今以知不去若古不至今今不至古事各性住有何物而可去来大涅槃经云人命不停过于山水夫无常有二一者败坏无常二者念念无常人只知坏灭无常而不觉念念无常论云若动而静似去而留经说无常速疾犹似流动据理虽则无常前后不相往来故如静也虽则念念谢往古今各性而住当处自寂故如留也又虽说古今各性而住当处自寂而宛然念念不住前后相续也则非常非断非动非静见物性之原也。

　　若能见法是心随缘了性无一法从外而入无一法从内而生无一法和合而有无一法自然而成如是则尚不见一微毫住相宁观万法去来斯乃彻底明宗透峰见性心心常合道念念不违宗去住同时古今一贯故法华经云我观久远犹若今日维摩经云法无去来常不住故若了此无所住之真心不变异之妙性方究竟明不迁矣已上论中借世相之古今寄明不迁同入真实是以时因法立法自本无所依之法体犹空能依之古今奚有若假方隅而辩法因指见月而无妨或徇方便而迷真执解违宗而反误。

　　御录宗镜大纲卷二

　　音释

　　罥

　　(音𦌾罔也)。

　　矍

　　(音钁惊视)。

　　漩洑

　　(上音旋下音服水回流)。

　　遰

　　(大计切音第)。

　　摐

　　(音窗撞也)。

　　祛

　　(音区遣也)。

　　詺

　　(音命辨别物名)。
乾隆藏第 164 册 No. 1668 御录宗镜大纲


　　御录宗镜大纲卷三　　　　　　　两三

　　问无性理同是何宗摄答法性宗摄如古师云法性有体是法相宗义事上无体是法性宗义问若一切法实无性者不得教意之人恐成断见答若有性故一法不成以无性故诸缘并立于无性中有无俱不可得岂成断常之见耶如大般若经云佛言善现善哉善哉如是如是如汝所说于一切法皆以无性为自性于自性中有性无性俱不可得不应于此执有无性故知既不可执有亦不可执无以自性中无有无故所说有无之法皆是破执入法之方便故先德云用无所得为方便者有二一以无所得导前随相则涉有不迷于空为入有方便二假无得以入有不存无得即无得亦是方便此为入空之方便是以无得相空无作人空无际性空此三相尽法界理现故菩萨不坏空而常有染净之法宛然不碍有而常空一真之道恒现如是双照方入甚深。

　　如宝聚经中佛告迦叶有者是一边无者是一边如是等彼内地界及外地界皆无二义诸佛如来实慧证知得成正觉无二一相所谓无相是以先德云谓诸宗计多说但空自性不空于法如法相宗但无遍计非无依他今既无性缘生故有有体即空缘生无性故空空而常有要互交彻方是真空妙有又约缘起法有二一无相如空则荡尽无有是相空二无自性如幻则业果恒不失即性空以相空故万法体虚了无所得以性空故不坏业道因果历然以此性相二空方立真空之理是则非初中后际终始宛然无能造作人报应非失故知无性理成法眼圆照更无一法有实根由今更引证广明成就宗镜夫真俗二谛一切诸法不出空有空有之法皆从缘生缘生之法本无自体依心所现悉皆无性以缘生故无性以无性故缘生以此缘性二门万法一际平等是以华严记广释云谓缘生故有是有义无性故空是空义二义是空有所以谓无性故有是有所以缘生故空是空所以所以即是因缘谓何以无性得成空义由从缘生所以无性是故缘生是无性空之所以也何以缘生得为有义特由无定性故方始从缘而成幻有是故无性是有所以若将四句总望空有则皆名所以故云缘生故名有缘生故名空无性故名有无性故名空良以诸法起必从缘从缘有故必无自性由无性故所以从缘缘有性无更无二法而约幻有万类差殊故名俗谛无性一味故名真谛无性缘生故空者并离断见谓定有则着常定无则着断今缘生故空非是空无无性故空亦非定无定无者一向无物如龟毛兔角今但从缘生无性故非定无无性缘生故有者并非常见常见之有有是定性有今从缘有非定性有况由无性有岂定有耶从缘无性如幻化人非无幻化人幻化非真故亦云幻有亦名妙有以非有为有故名妙有又幻有即是不有有大品经云诸法无所有如是有故非有非不有名为中道是幻有义真空是不空空者谓不空与空无障碍故是故非空非不空名为中道是真空义庵提遮女经偈云呜呼真大德不知实空义色无有自性岂非如空也空若自有空则不容众色空不自空故众色从是生。

　　复有四义一真空必尽幻有是无性故空义二真空必成幻有是无性故有义三幻有必覆真空是缘生故有义四幻有必不碍真空是缘生故空义然此空有二而不二须知四义两处名异一真空必尽幻有是真空上空义二真空必成幻有是真空上不空义三幻有必覆真空是幻有上有义四幻有必不碍真空是幻有上非有义又须知有非有空非空今此空有无碍即是非空非有无碍举一全收若以真同俗唯一幻有若融俗同真唯一真空空有无二为双照之中道非空非有无二为双遮之中道遮照一时存泯无碍故云离相离性无障无碍无分别法门以幻有为相真空为性又空有皆相非空非有为性又别显为相总融为性今互夺双融并皆离也无分别法但约智说唯无分别智方究其原可谓难思妙旨非情所知故云性海无涯众德以之繁广缘生不测多门由是圆通莫不回转万差卷舒之形随智镕融一际开合之势从心照不失机纵差别而恒顺用非乖体虽一味而常通。

　　肇论云本无实相法性性空缘会一义耳何则一切诸法缘会而生缘会而生则未生无有未生无有缘离则灭如其真有有则无灭以此而推故知虽今现有有而性常自空性常自空故谓之性空性空故故曰法性法性如是故曰实相实相自无非推之使无故名本无言不有不无者不如有见常见之有邪见断见之无耳若以有为有则以无为无有既不有则无无也夫不存无以观法者可谓识法实相矣是以圣人乘真心以理顺则无滞而不通审一气以观化故所遇而顺适无滞而不通故能混杂致淳所遇而顺适故则触物而一如此则万像虽殊而不能自异不能自异故知像非真像像非真像则虽像而非像然则物我同根是非一气潜微幽隐殆非群情之所尽故知若乘真心而体物则何物而不归齐一气以观时则何时而不会何时而不会则知触境之无生何物而不归则见物性之自虚矣若任情所照曷能尽其幽旨乎若不悟宗难逃见迹才入此宗自然融即谓先明其起处知自心生既从心生则万法从缘皆无体性必无心外法能与心为缘悉是自心生还与心为相但论空有则广明诸法何者以空有管一切法故此空有二门亦是理事二门亦是性相二门亦是体用二门亦是真俗二门乃至总别同异成坏理量权实卷舒正助修性遮照等或相资相摄相是相非相遍相成相害相夺相即相在相覆相违一一如是各各融通今以一心无性之门一时收尽名义双绝境观俱融契旨忘言咸归宗镜是以须明行相名义差别方能以体性融通若不先横竖铺舒后何以一门卷摄如上微细剖析广照空有二门可谓得万法之根由穷诸缘之起尽此有无二法迷倒所由九十六种之邪师因兹而起六十二见之利使从此而生菩萨尚未尽其原凡夫安能究其旨所以宝性论云空乱意菩萨于此真空妙有犹有三疑一疑空灭色取断灭空二疑空异色取色外空三疑空是物取空为有大智度论偈云有无二见灭无余诸法实相佛所说净名经云有无二见无复余习又偈云说法不有亦不无以因缘故诸法生何者若时机因缘执有则说空门若时机因缘着空遂谈有教为破有故不存空因治空故不立有故说有而不有言空而不空破立一际遮照同时。

　　故知真空难解应须妙得指归若随空有之文皆堕邪见。

　　如无生义云经言持心如虚空者非是断空由有妙神即有妙识思虑华严经性起品作十种譬喻明法身佛有心大师言虽有妙神神性不生与如一体譬如凌还是水与水一体水亦有凌性若无凌性者寒结凌则不现如中亦有妙神性同如清净则现不净不复可见乃至如师主姓傅傅姓身内觅不得身外觅不得中间觅不得当知傅姓是空而非是断空之空以傅姓中舍有诸男女故言性空异于虚空佛性是空诸佛法身不空。

　　如上空有二门约广其义用遂说存泯开合若破其情执乃说即离有无设当见性证会之时智解俱绝如泯绝无寄观云谓此所观真空不可言即色不即色亦不可言即空不即空一切皆不可不可亦不可此语亦不受迥绝无寄非言所及非解所到是谓行境何以故生心动念即乖法体失正念故乃至若不洞明前解无以蹑成此行若不解此行法绝于前解无以成其正解若守解不舍无以入兹正行是故行由解成行起解绝古释云空若即色者圣应同凡见妄色凡应同圣见真空又应无二谛空若不即色者见色外空无由成于圣智又应凡圣永别圣不从凡得故又色若即空者凡迷见色应同圣智见空又亦失于二谛色不即空者凡夫见色应不迷又所见色长隔真空应永不成圣生心动念即乖法体失正念故者真空理性本自如然但以迷之动念执相所以若言即与不即皆落是非瞥挂有无即非正念故云才有是非纷然失心问凡涉有无皆成邪念若关能所悉堕有知如何是无念而知答瑞草生嘉运林华结早春。

　　问修行契悟法乃尘沙云何独立一心为宗而称绝妙答若不了心宗皆成迷倒触途成壅若不得唯心之诀正信无由得成才得斯宗千门自辟道不待求而顿现行弗假修而自圆所以真觉大师歌云是以禅门了却心顿入无生慈忍力以此无生一门一成一切成乃至三身四智八解六通无漏无为普贤万行悉于无生一时圆满。

　　宝藏论云其为也形其寂也冥本净非莹法尔天成光超日月德越太清万物无作一切无名转变天地自在纵横恒沙而用混沌而成谁闻不喜谁闻不惊如何以无价之宝隐于阴入之坑是以体之即妙即神显无价之宝迷之成粗成昧堕阴入之坑遍览圆诠释之莫尽仰唯诸圣赞之靡穷可谓入道玄关成佛妙诀乃至凡圣因果行位进修不离此心而得成办契同心性何德不收以一切法随所依住皆于一心顿圆满故如斯之事岂非绝待之妙耶。

　　如还原观云一尘出生无尽遍一尘之内即理即事即人即法即依即正即染即净即因即果即同即异即彼即此即一即多即广即狭即情即非情即三身(法身报身化身)即十身(菩提身愿身化身力身庄严身威势身意生身福身法身智身)何以故理事无碍法如是故十身互作自在用故唯普眼之境界也经颂云一切法门无尽海同会一法道场中如是次第展转成此无碍人方得悟问据其所说则一尘之上理无不显事无不融文无不释义无不通今时修学之徒云何晓悟达于尘处顿决群疑且于一尘之上何者是染云何名净何者名真若为称俗何者名生死何者是涅槃云何名烦恼云何是菩提何者名小乘法云何名大乘法请垂开决闻所未闻答大智圆明睹纤毫而观性海真原朗现一尘之处以眺全身万法显必同时一际理无前后何以故由此一尘虚相能翳于真即是染也由尘相空无所有即净也由于尘性本体同如即是真也由此尘相缘生幻有即俗也由于尘相念念迁变即是生死也由观尘生灭相尽空无有实即涅槃也由尘相大小皆是妄心分别即烦恼也由尘体本空缘虑自尽即菩提也由尘相体无遍计即小乘法也由尘性无生无灭依他似有即大乘法也如是略说若具言之假使一切众生怀疑各异一时同问如来如来唯以一个尘字而为解释宜深思之经颂云一切法门无尽海一言演说尽无余依此义理故名一尘出生无尽遍也所言即者现今平等故此一心法门如镜顿现不待次第如印顿成更无前后一见一切见一闻一切闻不俟推寻若待了达而成皆为权渐若能观于心性之一则是一道甚深即正道之一是唯一之一千佛同辙今古不易之一道也又名大佛顶首楞严王具足万行十方如来一门超出妙庄严路若谛了之一切在我升沉去住任意随缘示圣现凡出生入死变化难测运无作之神通隐显同时阐如幻之三昧是非冥合逆顺同归语默卷舒常顺一真之道治生产业不违实相之门运用施为念念而未离法界行住坐卧步步而常在其中若不信之人对面千里。

　　问此宗所悟还有师否答此是自觉圣智无师智自然智之所证处不从他悟自证之时法从心现不从外来故无师契而能自得阿耨菩提。

　　问若言无师自证者即堕自然之计执从他解者仍涉因缘之门且大道之性非是自然亦非因缘云何开示而乖道体答为破他求故说须自证为执自解故从他印可若当亲省之时迷悟悉空自他俱绝非限量之所及岂言论之能诠何以故离一切限量分别故明知说自说他言得言失者若约圣教则是随世语言破执方便若依意解尽是限量分别不出情尘但不执教以徇情则方见性而达道问初心学人悟入此宗信解圆通有何胜力答若正解圆明决定信入有超劫之功获顿成之力虽在生死常入涅槃恒处尘劳长居净刹现具肉眼而开慧眼之光明匪易凡心便同佛心之知见则烦恼尘劳不待断而自灭菩提妙果弗假修而自圆乃至等冤亲和诤论齐凡圣泯自他一去来印同异融延促混中边世出世间不可称不可量不可说不可说之力莫能过者亦名佛力亦名般若力亦名大乘力亦名法力亦名无住力所以先德释云无住力持者则大劫不离一念有刹那成佛之功顿截苦轮之力。

　　金光明经疏云如日光能照天下不能照道理心智之光明能发智照理故心是光若心痴闇体则憔悴心有智光肤色充泽故云般若大故色大般若净故色净即是明也知一切法无一切法为明是以若于宗镜才有信入便生圆解能发真正菩提心更无过上是无等等心是最胜心是最实心止观云发此心者能翻一一尘劳门即是八万四千诸三昧门无明转即变为明如融冰成水更非远物不余处来但一念心普皆具足如如意珠非有宝非无宝若谓无者即妄语若谓有者即邪见不可以心知不可以言辩众生于此不思议不缚法中而思想作缚于无脱法中而求于脱是故起大慈悲兴四弘誓拔两苦(世间苦出世间苦)与两乐(世间乐出世间乐)故名非缚非脱真正菩提心。

　　若一发此心功德无际念念圆满十波罗密(施戒忍进禅慧方愿力智)故净名经云维摩诘言然汝等便发阿耨多罗三藐三菩提心是即出家是即具足今宗镜正为开示此心一一搜穷重重引证普为一切法界含生凡有心者愿皆信受才得信入法尔自然发此无上菩提之心便坐道场行同体大悲起无缘慈化是以十方诸佛赞了此心能发菩提者功德无尽。

　　此论开发信入功德无边若但见闻设不信乐尚种善根无空过者如华严经云佛子譬如丈夫食少金刚终竟不消要穿其身出在于外何以故金刚不与肉身杂秽而同止故于如来所种少善根亦复如是要穿一切有为诸行烦恼身过到于无为究竟智处何以故此少善根不与有为诸行烦恼而共住故佛子假使干草积同须弥投火于中如芥子许必皆烧尽何以故火能烧故于如来所种少善根亦复如是必能烧尽一切烦恼究竟得于无余涅槃何以故此少善根性究竟故。

　　所以华严初发心功德品颂云菩萨发心功德量亿劫称扬不可尽又颂云所说种种众譬喻无有能及菩提心以诸三世人中尊皆从发心而得生又经云初发心即是佛故悉与三世诸如来等若起一普贤行时即遍一切行一切位一切德一切法一切处一切时一切因一切果穷尽法界具足一切犹如帝网。

　　是以此宗镜录中并是称性而谈约本而说因果皆实理事俱真以是圆满之宗普门之法见普法故名为普眼普法者一具一切一一称性同时具足眼外无法乃称普眼亦名普眼经遂令见闻之人皆同性得以此性无尽则所益何穷可示后贤同继斯种所以如来藏经中校量功德恒沙宝台供养所不能及以七宝是限量之财供养乃有为之福若持此经者则一乘常住之宝真如无尽之福如法界比微尘岂可校量乎。

　　所以仁王经云能起一念清净信者是人超过百劫千劫无量无边恒河沙劫一切苦难不生恶趣不久当得无上菩提是以了心无作即悟业空观业空时名为得道其道若现何智不明心智明时于行住坐卧四威仪中法尔能现自利利他之力故法华经偈云佛子住此地则是佛受用常在于其中经行及坐卧。

　　问目心为镜有何证文答大乘起信论云觉体相者有四种大义与虚空等犹如净镜一如实空镜二因熏习镜三法出离镜四缘熏习镜如是四种本觉大义遍一切众生界一切二乘界一切菩萨界一切如来界中无不住处无不照处无不通处无不至处具足圆满。

　　又一空镜离一切外物之体二不空镜谓体不无能现万像三净镜谓已磨治离尘垢故四受用镜谓置之高堂须者受用前二自性净后二离垢净又初二就因隐时说后二就果显时说又前二约空不空后二约体用如佛地经云复次妙生大圆镜智者如依圆镜众像影现如是依止如来智镜诸处境识众像影现唯以圆镜为譬喻者当知圆镜如来智镜平等平等是故智镜名圆镜智如是如来悬圆镜智处净法界无间断故无所动摇欲令无量无数众生观于染净为欲取净舍诸染故。

　　大涅槃经云若能听受是大涅槃经悉能具知一切方等大乘经典甚深义味譬如男女于明净镜见其色像了了分明大涅槃镜亦复如是菩萨执之悉得明见大乘经典甚深之义又云何等名为伊帝目多伽经乃至拘那牟尼佛时名曰法镜是知古佛皆目此为镜以教法万义真俗万缘无不于中显现故。

　　三智一心中得故言明净镜摄一切法故称调御佛智藏故名般若德是知诸圣皆目心为镜妙尽其中矣大乘千钵经云谛观心镜照见心性唯照唯清唯照唯净遍观十方廓周法界朗然寂静无有障碍所以先德云此真如性犹如明镜万像悉于中现又一切万法有二一皆如明镜含明了性一心所成故二分别所现如影像故由初义故为能现由后义故为所现故一切法互为镜像如镜互照而不坏本相。

　　又明镜只照其形不照其心只照生灭不照无生但照世间不照出世有形方照无形不照且如心镜洞该性地鉴彻心原遍了无生广明真俗有无俱察隐显咸通优劣悬殊略齐少喻。

　　先德云如大摩尼宝镜悬耀太虚十方色相悉皆顿现而此镜性净光无有影像诸佛法身亦复如是澄彻清净而无影像以昔大悲不倦随众生业缘感应差别普现一切色身三昧众生闻见无不蒙益诸佛以无漏金刚心为身普现一切众生界但为烦恼习气所覆无体不现如瓶内净灯光不灭名如来藏亦名功德藏亦名无尽藏诸祖共传诸佛清净自觉圣智真如妙心不同世间文字所得何以故无碍解脱是一真法性不与世间出世间所共故经云无比是菩提不可喻故若有悟斯真实法性此人则能了知三世诸佛及一切众生同一法界本来平等常恒不变诸佛一切时中离观相故经偈云心净已度诸禅定是以心净故则孤光一照万虑全消如暗室悬灯重云见日如古德偈云安知一念蒙光处亿劫昏迷灭此时故云法有应照之能故况之以镜教有可传之义故喻之于灯可谓慧月入怀灵珠在握法界洞彻无不鉴矣才命论云心彻宝镜注云夫心以鉴物庶品不遗洞彻幽明同乎宝镜又庄子云至人之心若镜也又如世间之镜尚照人肝胆何况灵台心镜而不洞鉴耶所以昔人云不游大海未睹沃日之奇不仰太山靡觌干霄之状如未临宗镜焉识自心恢廓而体纳太虚澄湛而影含万像不信入者莫测高深故真觉大师歌云心镜明鉴无碍廓然莹彻周沙界万像森罗影现中一颗圆光非内外是故依此起信论四种空镜义遂乃广录祖教显现一心证成宗镜所以论云有法能起摩诃衍信根者有法者谓一心法若人能解此法必起广大信根故信根既立即入佛道以成佛道故离二现行云何现行一者凡夫现行生死成杂染事二者二乘现行涅槃失利乐事缚脱虽殊俱迷宗镜今成佛道无二现行圆证一心具摩诃衍以大智故不住生死以大悲故不住涅槃作一种之光明为万途之经济问宗镜广照万法同归是此镜义否答若凡若圣说异说同皆是镜中之影像唯此一镜圆极十方镜外无法彼我俱绝古德云若言众生心性同诸佛心性者别教也圆教心性是一寂光无彼无此极十方三世佛及众生边际成一大圆镜但是一镜无有同异也佛及众生一镜上像耳。

　　问此宗镜中如何信入答但不动一心不住诸法无能所之证亡智解之心则是无信之信不入之入人法二空心境双寂故知若有能证则为有人若有所证则为有法以唯一真法界故则心外无法不可以法界更证法界是以此录削去浮华唯谈真实不依名字直显心宗。

　　问所度之机无量能度之法无边立五行门(圣行梵行婴儿行病行天行)张八教网(顿渐秘密不定藏通别圆)何乃以心标宗能治一切答方便有多门则遐张八教之网归源性无二乃高峙一心之宗如千方共治一病万义俱显一心令不执见徇文失真法之味所冀研心究理得正觉之原。

　　此一心法门横通竖彻摄尽恒沙之义故号总持能为万法之宗遂称无上若但论事行失佛本宗。

　　释论云持戒为皮禅定为血智慧为骨微妙善心为髓是以能说此法门者是彻佛真心施于己髓矣实乃能治之妙何病而不痊巧度之门何机而不凑洗除心垢拔出疑根言言尽契本心一一皆含真性法法是金刚之句尘尘具秘密之门如入法界体性经云文殊言诸法性不坏是故名金刚句。

　　胜天王般若经云菩萨摩诃萨一切境界无有一法不通达者修行如是智波罗密二乘外道不能掩蔽以智观察从初发心至入涅槃皆悉明了能以一法知一切境界一切境界即是一法何以故如如一故不见我能修及所修法无二无别自性离故是名菩萨摩诃萨行般若波罗密通达智般若波罗密思益经云网明谓梵天言是五百比丘从座起者汝当为作方便引导其心入此法门令得信解离诸邪见梵天言善男子纵使令去至恒河沙劫不能得出如此法门譬如痴人畏于虚空舍空而走在所至处不离虚空此诸比丘亦复如是虽复远去不出空相不出无相相不出无作相又如一人求索虚空东西驰走言我欲得空我欲得空是人但说虚空名字而不得空于空中行而不见空此诸比丘亦复如是欲求涅槃行涅槃中而不得涅槃所以者何涅槃者但有名字犹如虚空但名字不可得取涅槃亦复如是但有名字而不可得是知一切不信众生邪见外道徒生厌离枉自妄求究竟一心位中未曾暂出故密严经偈云如饭一粒熟余粒即可知诸法亦如是知一即知彼譬如饡酪者尝之以指端如是诸法性可以一观察楞伽经偈云譬如镜中像虽见而非有于妄想镜中愚夫见有二。

　　问一心平等理绝偏圆云何教中又说诸法异答随情说异虽异而同对执说同虽同而异将同破异将异破同虽同虽异非异非同皆是俯顺机宜善权方便。

　　大涅槃经云譬如女人生育一子婴孩得病是女愁恼求觅良医良医既至合三种药酥乳石蜜与之令服因告女人儿服药已且莫与乳须药消已方乃与之是时女人即以苦味用涂其乳语其儿言我乳毒涂不可复触其儿渴乏欲得母乳闻毒气便舍远去其药消已母乃洗乳唤子与之是时小儿虽复渴乏先闻毒气是故不来母复告言为汝服药故以毒涂汝药已消我已洗竟汝便可来饮乳无苦其儿闻已渐渐还饮经合譬意譬无我等犹如毒涂说如来藏如唤子饮或时说我或说无我皆为适机如彼涂洗如义海云谓尘事相是异克体唯法是无异只由法体不异即异义方成以不失体故只由尘事差别即不异义方成以不坏缘方言理也故经云奇哉世尊于无异法中能说诸法异。

　　森罗虽异不能自异虚空虽同不能自同以无体故法法常生以无用故尘尘恒寂皆是世间分别众生妄情于平等法中自生差别向无二相处强立多端犹若画师邈成高下之相状或如金匠锻出大小之器形万法体常虚但唯自心变大庄严论偈云譬如工画师画平起凹凸如是虚分别于无见能所言善巧画师能画平壁起凹凸相实无高下而见高下不真分别亦复如是于平等法界无二相处而常见有能所二相是故不应怖畏云何不须怖畏以自心变故如画凹凸由自手画故。

　　御录宗镜大纲卷三

　　音释

　　瞥

　　(篇入声暂见也)。

　　莹

　　(萦定切玉色洁也)。

　　饡

　　(音赞)。

　　克

　　(同克)。

　　邈

　　(音莫渺也)。

　　凹

　　(音坳凸之对也)。

　　凸

　　(音𥥛高起也)。
乾隆藏第 164 册 No. 1668 御录宗镜大纲


　　御录宗镜大纲卷四　　　　　　　两四

　　问唯一心法云何教中广立名字答如来名号十方不同般若一法说种种名解脱亦尔多诸名字故大般若经云如一切法名唯客所摄于十方三世无所从来无所至去亦无所住一切法中无名名中无一切法非合非散但假施设所以者何以一切法与名俱自性空大方等大集经云尔时佛告陀罗尼自在王菩萨善男子第一义者谓无有诸法若无诸法云何说空无名字法说为名字如是名字亦无住处名下之法亦复如是是以法从心生名因法立能生之心无处所生之法亦然则心境皆空俱无处所论云心能为一切法作名若无心则无一切名字当知世出世名字皆从心起以心随缘应物立号似金作器随器得名则一心不动执别号而万法成差真金匪移认异名而千器不等若知法法全心作器器尽金成名相不能干是非焉能惑又如圆器与方器名字不同若生金与熟金言说有异推原究体万法皆空但有意言名义差别动即八识凝为一心得旨忘缘触途无寄如大涅槃经云佛言善男子如来所有一切善行悉为调伏诸众生故譬如医王所有医方悉为疗治一切病苦善男子如来世尊为国土故为时节故为他语故为众生故为诸根故于一法中作二种说于一名法说无量名于一义中说无量名于无量义说无量名。

　　华严经颂云如心诸佛尔如佛众生然心佛与众生是三无差别只是一法名别理同何者觉此无依无住绝待不思议心不动时入十信之初号不动智佛不觉此绝待真心不守自性随缘差别时名法身流转五道号曰众生但有迷悟之名不离一心之体更有何法而作凡圣名字为差别乎如文殊般若经云佛言佛法无上耶文殊答无有一法如微尘许名为无上又经云如世尊说此法时无有菩萨得是三昧诸陀罗尼门亦复无彼诸佛所说语言句义乃至不说一文字句无人听闻无人得解无人成佛如此等法是实言者于后末世五百岁时此经法门弘阎浮提遍行流布炽然不灭是真实语问既万机泯迹独朗真心者云何教中说此是凡夫法此是圣人法答以一切法缘生无性故不得凡夫法不得圣人法以无性缘生故若真若俗不相混滥如云一切即一皆同无性一即一切因果历然虽即历然不失无性之理虽即无性不坏缘生之道然又虽但了一心而于诸法一一了知分明无惑。

　　辅行记问云一心既具十法界因果但观于心何须观具答一家观门(即天台止观)永异诸说该摄一切十方三世若凡若圣一切因果者良由观具具即是假假即空中理性虽具若不观之但言观心则不称理小乘奚尝不观心耶但迷一心具诸法耳问若不观具为属何教答别教示道从初心来但云次第生于十界断亦次第故不观具或禀通教即空但理或禀三藏寂灭真空如此等人何须观具何者藏通但云心生六界观有巧拙即离不同是故此两教不须观具尚不识具况识空中若不尔者何名发心毕竟二不别成正觉已何能现于十界身土又复学者纵知内心具三千法不知我遍彼三千彼彼三千互遍亦尔苟顺凡情生内外见应照理体本无四性(自生性他生性共生性无因生性)心佛众生三无差别能知此者依稀识心华严论云以一心大智之印印无始三世总在一时无边诸法智印咸遍以智等诸佛故以智等众生心故以智等诸法故以智无中边表里三世长短近远故为智过虚空量故如世虚空无所了知如无分别智虚空一念而能分别过虚空等法门是故经颂言一切虚空犹可量诸佛说法不可说又颂云普光明智等虚空虚空但空智自在所以无量义经云无量义者从一法生即知一法能生无量义所谓一心一一法皆生无量义者以心遍一切法一一法无非心故以略代总故知略心能含万法历一切教若境若智若人若法随诸事释一一向心为观观慧弥成如海吞流似薪益火以不能深达故为偏为小以不能谛观故住有住空是以声闻睹斯大事自鄙无堪或号泣而声振大千或云同共一法中而不得此事若菩萨闻兹妙旨忏悔前非或云从无量劫来为无我之所漂流或言我等归前尽是邪见人也如上所失皆是不达自心广大圆融能包能遍故何以能包能遍以无相故如太虚无相不拒诸相发挥能含十方净秽国土所以昔人云夫万化非无宗而宗之者无相虚相非无契而契之者无心内外并[宴-女+六]缘智俱寂是故若能如是体道千万相应可谓正法中人真佛弟子若违斯旨妄起有心悉堕邪修不入宗镜如古德歌云只为无心学无学亦复正修于不修若人不知如此处不得称名为比丘是以若于宗镜发真最省心力华严经云以少方便疾得菩提古德云学虽不多可齐上贤即斯意矣。

　　问理唯一道事乃万差云何但了一心无边佛事悉皆圆满答出世之道理由心成处世之门事由心造若以唯心之事一法即一切法舒之无边以唯心之理一切法即一法卷之无迹因卷而说一此法未曾一因舒而说多此法夫曾多非一非多有而不有而多而一无而不无一多相依互为本末。

　　问心性本净寂照无遗何假智光而为鉴逵答心是正因虽然照了以客尘烦恼所遮若无智慧了因而不能显故知万法无修䇿修而至无修本性虽空亦由修空而显空今宗镜所录深有所以只为众生无智不修而堕愚闇不照心性枉䧟轮回若不得宗镜之智光何由显于心宝且众生无漏智性本自具足以客尘所蔽似镜昏尘但能知镜本明尘即渐尽客尘尽处真性朗然。

　　问释迦文佛开众生心成佛知见达摩初祖直指人心见性成佛若体此一心云何是成佛之理答一心不动诸法无性以无性故悉皆成佛华严经云佛子如来成正觉时于其身中普见一切众生成正觉乃至入涅槃皆同一性所谓无性无何等性所谓无相性无尽性无生性无灭性无我性无非我性无众生性无非众生性无菩提性无法界性无虚空性亦复无有成正觉性知一切法皆无性故得一切智大悲相续救度众生佛子譬如虚空一切世界若成若坏常无增减何以故虚空无生故诸佛菩提亦复如是若成正觉不成正觉亦无增减何以故菩提无相无非相无一无种种故佛子菩萨摩诃萨应如是知成等正觉同于菩提一相无相。

　　是知若不自信心佛求他胜缘功业虽勤终非究竟如华严如来出现品云佛子设有菩萨于无量百千亿那由他劫行六波罗密修习种种菩提分法若未闻此如来不思议大威德法门或时闻已不信不解不顺不入不得名为真实菩萨以不能生如来家故所以诸佛知一切法皆无性故得成就一切智起同体悲相续不断尽未来际广度有情以一心无性成佛之理愿一切众生与我无异知众生本来一心不动常合天真以无性故不觉随缘六趣升降枉受妄苦虚度轮回所以能起大悲相续度脱若无此无性之理则大化不成善恶凡圣不可移易若能如是解悟则是入不思议方便法门。

　　志公和尚生佛不二科云众生与佛不殊大智不异于愚何用外求珍宝身内自有明珠正道邪道不二了知凡圣同途迷悟本无差别涅槃生死一如究竟攀缘空寂推求忆想清虚无有一法可得萧然直入无余。

　　真觉大师歌云雪山肥腻更无杂纯出醍醐我常纳一性圆通一切性一法遍含一切法一月普现一切水一切水月一月摄诸佛法身入我性我性同共如来合一地具足一切地非色非心非行业弹指圆成八万门刹那灭却阿鼻业一切数句非数句与吾灵觉何交涉。

　　又东林问云众生为迷诸佛为悟体虽是一约用有差若以众生通佛佛亦合迷若以佛通众生众生合悟答恒以非众生为众生亦以非佛为佛不碍存而恒夺不妨坏而常成随缘且立众生之名岂有众生可得约体权施法身之号宁有诸佛可求莫不妄彻真原居一相而恒有真该妄末入五道而常空情谈则二界难通智说乃一如易就然后双非双是即互坏互成见诸佛于众生身观众生于诸佛体故云六道之道离善之恶离恶之善二乘之道离漏之无漏菩萨之道离边之中诸佛之道无离无至何以故一切诸法即是佛道故所以先德云夫大道唯心即心是佛只依一心而修即是根本之智亦是无分别智即能分别无穷自具一切智故不同起心遍计故知凡有心者悉皆成佛以不信故决定为凡以明了故旧来成佛。

　　问六祖云善恶都莫思量自然得入心体洞山和尚云学得佛边事犹是错用心今何广论成佛之旨答今宗镜录正论斯义以心冥性佛理合真空岂于心外妄求随他胜境如华严记云若达真空尚不造善岂况恶乎若邪说空谓豁达无物或言无碍不妨造恶若真知空善顺于理恐生动乱尚不起心慕善恶背于理以顺妄情岂当可造若云无碍不碍造恶何不无碍不碍修善而断恶耶厌修善法尚恐有着心恣情造恶何不惧着明知邪见恶众生也乃至入理观佛犹恐起心更造恶思特违至理。

　　问既博地凡夫位齐诸佛者云何不具诸佛神通作用答非是不具但众生不知故华严宗云诸佛证众生之体用众生之用是以诸佛将众生心中真如体相用三大之因为法报化三身之果岂可更论具不具耶如今若实未荐者但非生因之所生唯在了因之所了大涅槃经云生因者如泥作瓶了因者如灯照物若智灯才照凡圣一如若意解观之真俗似别然世间多执事相迷于真理故法华经云取相凡夫随宜为说金刚经云但凡夫之人贪着其事所以一切经论皆破众生身心事相等执如宝藏论云经云随宜说法意趣难解虽说种种之乘皆是权接方便助道法也然非究竟解脱涅槃如有人于虚空中画作种种色相及种种音声然彼虚空实无异相受人变动故知诸佛化身及以说法亦复如是于实际中都无一异夫神中有智智中有通通有五种智有三种何为五种通一曰道通二曰神通三曰依通四曰报通五曰妖通妖通者狐狸老变木石精化附傍人神聪慧奇异此谓妖通何为报通鬼神逆知诸天变化中阴了生神龙隐变此谓报通何谓依通约法而知缘身而用乘符往来药饵灵变此谓依通何谓神通静心照物宿命记持种种分别皆随定力此谓神通何谓道通无心应物缘化万有水月空华影像无主此谓道通何谓三智一曰真智二曰内智三曰外智何谓外智谓分别根门识了尘境博览古今皆通俗事此名外智何谓内智自觉无明割断烦恼心意寂静灭无有余此名内智何谓真智体解无物本来寂静通达无涯净秽不二故名真智真智道通不可名目余所有者皆是邪伪伪则不真邪则不正惑乱心生迷于本性夫智有邪正通有真伪若非法眼精明难可辩了是以俗间多信邪伪少信正真大教偃行小乘现用故知妙理难显也庞居士偈云世人多重金我爱刹那静金多乱人心静见真如性心通法亦通十八断行踪但自心无碍何愁神不通如是解者方入宗镜之中所有施为皆入律行自然成办一切佛事如净名私记云得入律行者如优波离章是名奉律是名善解端坐不用经营办供养具而常作佛事心行中求。

　　但悟一心无碍自在之宗自然理事融通真俗交彻若执事而迷理永劫沉沦或悟理而遗事此非圆证何者理事不出自心性相宁乖一旨若入宗镜顿悟真心尚无非理非事之文岂有若理若事之执但得本之后亦不废圆修如有学人问本净和尚云师还修行也无对云我修行与汝别汝先修而后悟我先悟而后修是以若先修而后悟斯则有功之功功归生灭若先悟而后修此乃无功之功功不虚弃所以融大师心铭云欲得心净无心用功又若具智眼之人岂得妄生叨滥况似明目之者终不堕于沟坑若盲禅闇证之徒焉知六即(理即名字即观行即相似即分证即究竟即)狂慧徇文之等奚识一心如今但先令圆信无疑自居观行之位古人云一生可办岂虚言哉切不可迷性徇修执权害实弃本逐末认妄遗真据世谛之名言执无始之熏习将言定旨立解明宗一向合尘背于本觉如昔人云妄情牵引何年了辜负灵台一点光又真觉大师歌云觉即了不施功一切有为法不同住相布施生天福犹如仰箭射虚空势力尽箭还坠招得来生不如意争似无为实相门一超直入如来地但得本莫愁末如净琉璃[企-止+古]宝月既能解此如意珠自利利他终不竭且如世间有福之人于伏藏内得摩尼珠法尔以种种磨治然后自然雨宝况悟心得道之者亦复如是既入佛位法尔万行庄严悲智相续故知悟道如得珠岂无磨治庄严等事问若不具神变将何摄化答若纯取事相神通有违真趣如辅行记云修三昧者忽发神通须急弃之有漏之法虚妄故也故止观云能障般若何者种智般若自具诸法能泯诸相未具已来但安于理何须事通若专于通是则障理又不唯障理反受其殃夫言真实神变者无非演一乘门谈无生理一言契道当生死而证涅槃目击明宗即尘劳而成正觉刹那而革凡为圣须臾而变有归空如此作用岂非神变耶如维摩经云以神通慧化愚痴众生若上上根人只令观身实相观佛亦然。

　　又古人云不改旧时人只改旧时行履处设或改形换质千变万化皆是一心所为乃至神通作用出没自在易小令大展促为长岂离一心之内故知万事无有不由心者但证自心言下成圣若不识道具相奚为故金刚经云若以三十二相见如来者转轮圣王即是如来又偈云若以色见我以音声求我是人行邪道不能见如来古人云若不达此理纵然步步脚踏莲华亦同魔作庞居士偈云色声求佛道结果反成魔若决定取神通胜相作佛者不唯幻士成圣乃至天魔外道妖狐精魅鬼神龙蜃等皆悉成佛彼咸具业报五通尽能变化故若不一一以实相勘之何辨真伪但先悟宗镜法眼圆明则何理而不通何事而不彻一切佛事摄化之门自然成就如华严论云经云入深禅定得佛神通者以心称理原无出入体无静乱体无造作性任理自真不生不灭理真智应性自遍周三世十方一时普应对现色身随智应而化群品而无来往亦不变化名佛神通智无依止无形无色体无来去性自遍周非三世摄而能普应三世之法名曰神通是故经云智入三世而无来往为三世是众生情所妄立非实有故为智体无形无色不造不作而应群品名之为神圆满十方无法不知无根不识名之为通。

　　问佛称觉义觉何等法答无法之法是名真法无觉之觉是名真觉则妙性无寄天真朗然华严经颂云佛法不可觉了此名觉法诸佛如是修一法不可得无字宝箧经云尔时胜思惟菩萨白佛言何等一法是如来所证觉知善男子无有一法如来所觉善男子于法无觉是如来觉善男子一切法不生而如来证觉一切法不灭而如来证觉是以若有觉乃众生无觉同木石俱非真性不契无缘无觉之觉方齐大旨无觉故不同众生觉故不如木石则一觉一切觉无觉无不觉无觉故慧解寂然无不觉故虚怀朗鉴又见心常住称之曰觉一成一切成一觉一切觉言穷虑绝不坏假名故曰始成正觉问初发心时便成正觉者云何复说后心菩提答十方诸佛唯为一大事出现于世皆令众生于自心中开此知见若立种种差别是众生知见若融归一道是二乘知见若一亦非一是菩萨知见若佛知见者当一念心开之时如千日并照不俟更言即是祖师西来即是诸佛普现故云念念释迦出世步步弥勒下生何处于自心外别求祖佛则知众生佛智本自具足若欲起心别求即成遍计之性故六祖云本性自有般若之智自用智慧观照不假文字若如是者何用更立文字今为未知者假以文字指归令见自性若发明时即是豁然还得本心于本心中无法不了故云悟无念法者万法尽通悟无念法者见诸佛境界是知若入无念法门成佛不出刹那之际若起心求道徒劳神于尘劫之中。

　　问即心成佛者为即真心为即妄心答唯即真心悟心真故成大觉义故称为佛问若即真心有何胜义若即妄心成何过咎答毕竟空门理无眹迹分别之道事有开遮妄心者从能所生因分别起发浮根之暂用成对境之妄知若离前尘此心无体因境起照境灭照亡随念生尘念空尘谢若将此影事而为佛身既为虚妄之因只成断灭之果真心者湛然寂照非从境生含虚任缘未尝作意明明不昧了了常知舒之无踪卷之无迹如澄潭莹野明镜悬空万像森罗豁然虚鉴不出不入非有非无斯则千圣冥归万灵交会信之者彻大道之原底体之者成常住之法身祖佛同指此心而成于佛亦名天真佛法身佛性佛如如佛亦非离妄妄无体故亦非即真真非即故真妄名尽即离情消妙圆觉心方能显现又以本具故方能开示故云如来正觉心与众生分别心契同无二为开示悟入之方便是以若众生心与诸佛心各异如何说开只为契同方垂方便如藏中无宝徒劳掘凿只为有宝不废人功但发信心终当见性故云我为汝保任此事终不虚也所以云摩尼珠人不识如来藏里亲收得六般神用空不空一颗圆光色非色如是的指何用别求耶故心丹诀云茫茫天下虚寻觅未肯回头自相识信师行到无为乡始觉从来枉施力。

　　问若即真心成佛妄觉堕凡则妄念违宗真心顺觉斯乃真妄有二体用分离如何会通圆融一旨答真妄无性常契一原岂有二心而互相即以性净无染妄不可得如幻刀不能斫石苦雾不能染空为不了一心之人所以说即如台教问云无明即法性无复无明与谁相即答如为不识冰人指水是冰指冰是水但有名字宁复有二物相即耶是知时节有异融结随缘湿性常在未曾变动乃至即凡即圣亦复如是凡圣但名一体无异故先德释华严经云一世界尽法界亦如是者知一眼如一切眼如皆然举譬如一人身有手足一切人皆有手足是以不了此一心皆成二见若凡夫执着此心造轮回业二乘厌弃此心求灰断果又凡夫无眼将菩提智照成烦恼火烧如大富盲儿坐宝藏中举动𦊱碍为宝所伤二乘将如来四德秘藏(常乐我净)为无常五阴(色受想行识)谓是贼虎龙蛇怕怖驰走缚脱虽殊取舍俱失若谛了通达之者不起不灭无得无生了此妄心念念无体从何起执念念自离不须断灭尚不得一何况二乎故知诸法顺如证圆成而情无理有群情违旨执遍计而情有理无顺常在违一道而何曾失体情不乖理千途而未暂分岐洞之而情理绝名了之而顺违无地是以法法尽合无言之道念念皆归无得之宗天真自然非干造作如无言菩萨经云尔时舍利弗谓无言菩萨曰汝族姓子不能语言云何欲问如来义乎无言曰一切诸法悉无文字亦无言词所以者何一切众生皆悉自然无诸言教及众想念所以若约事备陈则凡圣无差而差若就理融即则生佛差而不差是以差与不差俱不离真如之体如华严演义云无差之差者是圆融上之行布也差之无差者是行布上之圆融也如揽别成总非离别外而有此总如是融摄无法不归则三乘非三五性非五(缘觉声闻菩萨不定阐提)如是妙解方被宗镜之光离此见生悉乖不二之旨问若一切众生即心是佛者则诸佛何假三祇百劫方成答此论自证法门非述化仪方便如华严论云此法门者是该括始终一际圆满无碍无成无坏无出无没常转法轮若人了得此法门者佛智自然智无师智之所现前为此法无出没故还以自然无出没智而自能得之非情系思量之所能得也一切权教法门总在其中一时而说为诸权教不出法界无三世故各依自见无量差殊此一乘教是始成正觉时说若依情是最初成佛时说若依智无始终说故知成佛说法不离一念如华严经中毗目仙人执善财手即时善财自见其身往十方十佛刹微尘数世界中到十佛刹微尘数诸佛所见彼佛刹及其众会诸佛相好种种庄严乃至或经百千亿不可说不可说佛刹微尘数劫乃至时彼仙人放善财手善财童子即自见身还在本处是知不动本位之地而身遍十方未离一念之中而时经亿劫本位不动远近之刹历然一念靡移延促之时宛尔不依宗镜何以消文万法冥归终无别旨问无性理同一时成佛云何三乘人等见佛有其差别答随心感现影像不同自业差殊非佛有异故识论云境随业识转是故说唯心又密迹经云一切天人见佛色量或如黄金白银诸杂宝等乃至或见丈六乃至百亿无量无边遍虚空中是则名为如来身密故知随见不同迹分多种不唯见佛观法亦然随智浅深法成高下如大涅槃经云十二因缘下智观故得声闻菩提中智观故得缘觉菩提上智观故得菩萨菩提上上智观故得佛菩提。

　　又佛身无依应机普现谓色无定色若金刚之合朱紫形无定形犹光影之任修短相无定相似明镜之对妍媸故随乐皆见乃至一身多身但由众生分别心起故无积无从其犹并安千器数步而千月不同一道澄江万里而一月孤映又如三舟共观一舟停住二舟南北南者见月千里随南北者见月千里随北停舟之者见月不移是为此月不离中流而往南北设百千共观八方各去则百千月各随其去是以情隔即法身成异心通而玄旨必均纭纭自他于佛何预是以真身寥廓与法界合其体包罗无外与万化齐其用穷原莫二执迹多端一身多身经论异说。

　　如华严演义问云佛前唯一普贤何以一一佛前各有多耶答含有二义一缘起相由正约主伴兼明即入谓为主须一为伴必多此一者是即多之一一切一也多是全一之多一一切也二力用交彻一有一切普贤之身不可思议略有三类一随类身随人天等见不同故二渐胜身乘六牙象等相庄严故三穷尽法界身帝网重重无有尽故此第三身含前二身及无尽身又问如上所说则无一处无有普贤今何不见释有三意一约机不见是盲者过二不见是见见虚空身以虚空不可见若不见者真见虚空三亦遍不见处故者明见则不遍何者以可见不可见皆是普贤身要令可见为身则普贤身不周万有如智不可见岂非智身耶明知由有不见之处方知遍耳此等三身何人能见慧眼方见非肉眼所见如是慧眼无见无不见矣。

　　御录宗镜大纲卷四

　　音释

　　秽

　　(威去声)。

　　陷

　　(咸去声没也)。

　　腻

　　(乃计切)。

　　狸

　　(音离狐狸)。

　　蜃

　　(辰上声)。

　　妍媸

　　(上音延下音鸱好丑也)。
乾隆藏第 164 册 No. 1668 御录宗镜大纲


　　御录宗镜大纲卷五　　　　　　　两五

　　问成佛之理或云一念或云三祇未审定取何文以印后学答成佛之旨且非时劫迟速之教属在权宜故起信论明为勇猛众生成佛在于一念为懈怠者得果须满三祇但形教迹之言尽成方便楞严经钞云劫者是时分义而有成住坏空皆由众生妄见所感且妄见动外感风轮由爱发故外感水轮由坚执心外感地轮由研求懆故外感火轮由四大故起六根起六根故见六尘见六尘故有时分若了无明根本一念妄心则知从心所生三界毕竟无有且时因境立境尚本空时自无体何须更论劫数多少但一念断无明何假更历僧祇是以首楞严经云如幻三摩提弹指超无学又云想相为尘识情为垢二俱远离则汝法眼应时清明云何不成无上知觉圆觉经云知幻即离不作方便离幻即觉亦无渐次故知长短之劫由一念来三乘趣果并是梦中说悟时事皆无多劫耳所以法华经演半日为五十小劫维摩经演七日为一劫又如涅槃经云屠儿广额日杀千羊后发心已佛言于贤劫中成佛诸大菩萨及阿罗汉疑云我等成佛即远劫广额何故成佛在先佛言欲得早成者即与早欲得远成者即与远若顿见真性即一念成佛故知利钝不同迟速在我可验心生法生心灭法灭矣以三界无别法但是一心作一切境界皆因动念念若不生境本无体返穷动念念亦空寂即知迷时无失悟时无得以无住真心不增减故。

　　问即自心成佛者还立他佛否若决定不立则无诸佛之所威神建立加被护念等便成断见答以自心性遍一切处故所以若见他佛即是自佛不坏自他之境唯是一心众生如像上之模若除模既见自佛亦见他佛何者虽见他佛即是自佛以自铸出故亦不坏他佛以于彼本质上虽变起他佛之形即是自相分故变与不变皆是一心所以因众生迷悟二心有见不见自他之理若约真性迷悟何从自他俱泯以法身无形无自他相见之相古德云迷有二种一心外取境生想违理故不能见无相之佛二取内蕴相不了性故不见心佛悟有二种一了一切法即心自性性亦非性情破理现则见舍那身称于法性无内外也二了蕴性相则见自心之佛与舍那非一非异如天帝释不修天业宫殿何以随身转轮王不作王因七宝无由聚集唯凭自善外感胜缘是以华严经云佛子一切如来同一体性大智轮中出生种种智慧光明佛子汝等应知如来于一解脱味出生无量不可思议种种功德众生念言此是如来神力所造佛子此非如来神力所造佛子乃至一菩萨不于佛所曾种善根能得如来少分智慧无有是处但以诸佛威德力故令诸众生见佛功德而佛如来无有分别无成无坏无有作者亦无作法佛子是为如来应正等觉出现之相宝藏论云夫所以真一无一而现不同或有人念佛佛现念僧僧现但彼佛非佛非非佛而现于佛乃至非僧非非僧而现于僧何以故彼妄心希望现故不觉自心所现圣事缘起一向为外境界而有差别实非佛法僧而有异也乃至譬如有人于大冶边自作模样方圆自称愿彼融金流入我模以成形像然则融金虽成形像其实融金非像非非像而现于像彼人念佛亦复如是大冶金即喻如来法身模样者即喻众生希望念融得佛故以念佛和合缘生起种种身相然彼法身非相非非相何谓非相本无定相何谓非非相缘起诸相然则法身非现非非现离性无性非有非无非心非意不可以一切量度也但彼凡夫随心而有即生现佛想一向谓彼心外有佛不知自心和合而有或一向言心外无佛即为谤正法也释曰何谓非相本无定相者以因心所现外相无体从心感生缘尽即灭何相之有故云本无定相何谓非非相缘起诸相者既称无定但随缘现因缘和合幻相不无故云缘起诸相若能不生分别不执自他内不执有而取诸蕴外不执无而谤正法则开眼合眼举足下足非见非非见为真见佛矣。

　　故知三宝如虚空相非见闻之所及则众生之心佛度佛心之众生若有一法对治尽成邪见故六祖云邪来正度迷来悟度愚来智度恶来善度如是度者即是真度问既心外无佛见佛是心云何教中有说化佛来迎生诸净刹答法身如来本无生灭从真起化接引迷根以化即真真应一际即不来不去随应物心又化体即真说无来去从真流化现有往还即不来相而来不见相而见也不来而来似水月之顿呈不见而见犹行云之忽现。

　　问如前剖析理事分明佛外无心心外无佛云何教中更立念佛法门答只为不信自心是佛向外驰求若中下根权令观佛色身系缘粗念以外显内渐悟自心若是上机只令观身实相观佛亦然如佛藏经云见诸法实相名为见佛何等名为诸法实相所谓诸法毕竟空无所有以是毕竟空无所有法念佛。

　　舍利弗随无所有无觉无观无生无灭通达是者名为念佛。

　　汝念佛时莫取小想莫生戏论莫有分别何以故是法皆空无有体性不可念一相所谓无相是名真实念佛华严经颂云譬如日月住虚空一切水中皆现影住于法界无所动随心现影亦复然又颂云譬如帝青宝照物皆同色众生见佛时同佛菩提色释云诸佛菩提之色即众生心性之光以心无相故菩提亦复然所以文殊颂云无色无形相无根无住处不生不灭故敬礼无所观又颂云虚空无中边诸佛心亦然心同虚空故敬礼无所观。

　　婆沙论中明念实相佛得上势力而不着色法二身偈云不贪着色身法身亦不着善知一切法永寂如虚空劝修者若人欲得智慧如大海者于此坐不运神通悉见诸佛悉闻所说悉能受持者常行三昧于诸功德最为第一此三昧是诸佛母佛眼佛父无生大悲母一切诸如来从此二法生碎大千地及草木为尘一尘为一佛刹满尔世界中宝用布施其福甚多不如闻此三昧不惊不畏况信受持读诵为人说况定心修习如𤚲牛乳顷况能成是三昧故无量无边又婆沙论云劫火官贼怨毒龙兽众病侵是人者无有是处此人常为天龙八部诸佛皆共护念称赞。

　　问夫成佛门若论修善则有前后若是性善本一心平等诸佛既有性恶阐提亦有性善既同一性俱合成佛云何阐提不成佛耶答若言性佛何人不等若约修成阐提未具台教问阐提与佛断何等善恶答阐提断修善尽但性善在佛断修恶尽但性恶在问阐提不断性善还能令修善起佛不断性恶还令修恶起耶答阐提不达性善以不达故还为善所染修善得起广治诸恶佛虽不断性恶而能达于恶以达恶故于恶得自在故不为恶所染修恶不得起故佛永无复恶以自在故广用诸恶法门化度众生终日用之终日不染不染故不起那得以阐提为例耶若阐提能达此善恶则不复名为一阐提也若依他文明阐提断善尽为阿赖耶识所熏更能起善阿赖耶即是无记无明善恶依持为一切种子阐提不断无记无明故还生善佛断无记无明尽无所可熏故恶不复还生若欲以恶化物但作神通变现度众生耳。

　　是以善恶诸法皆以无性为性此性即是佛性即无住本即法性故此善恶性不可断也即今推自心性不可得即无住处能遍一切处即善恶性也性无善恶能生善恶善恶可断性不可断善恶同以心性为性若断性恶则断心性性不可断所以阐提不断性善纵堕三涂性善不减性恶不增直至成佛性善不增性恶不减此性即法身也犹如明镜本无好丑众像能现一切好丑众像像有增减明净光体不增不减也镜本无像故能现像佛性无善恶能现善恶众生不得性但得善恶为善恶所拘不得自在也性善不坏故地狱发佛界善性恶不坏故佛能现六趣恶又性者即是善恶等诸法之性遍十方三世众生国土等一切处无有变异不增不减能现善恶凡圣垢净因果等从性而起故云性善性恶若善恶等即无定相随缘构习如镜中像无体可得若遇净缘即善若因染缘即恶从修而得故名修善修恶若论性善不唯阐提若论性恶不唯诸佛以是善恶诸法之性故即一切众生皆悉具有一际平等若觉了此性即便成佛故能示圣现凡自在无碍若论修善修恶于上中下根即不可定随修成之厚薄任力量之浅深得世间报而六趣升沉成出世果而四圣高下以不了善恶之性故为善恶业之所拘而不自在若见性达道何道不成则法法标宗尘尘契旨岂唯善恶二法而得自在耶问三宝如虚空相非见闻之所及者教中云何说见道又称见佛答约本智发明假称名见非眼所睹唯证乃知离见非见方名真见涅槃经云菩萨实无所见无所见者即无所有无所有者则一切法是以法性无所有菩萨则无所见与法理会假称为见实非见也真性湛然非是见法经云不行见法诸佛速与受记则是离断常二边即见自身清净见身清净即是见佛清净乃至见一切法悉皆清净无非是佛无非是法以自心性无生顺物遍一切处故若一微尘不是佛者则成翳障不入普眼之门唯堕能所之见大集经云梵天问海慧菩萨言善男子汝今了了见佛法否海慧言佛法非色不可睹见汝云何言了了见佛法耶一切诸法悉不可见夫了了者即是佛法无有二相是以来同水月散若幻云见犹梦形闻如谷响觉处即现不从方来迷处自无不从此去如圆觉经云圆觉普照寂灭无二于中百千万亿不可说阿僧祇恒河沙诸佛世界犹如空华乱起乱灭般若假名论偈云如来法为身但应观法性法性非所见然亦不能知法性者所谓空性无生性此即诸佛第一义身若见于此名为见佛经云以见空性名见如来又法性之处无有一物可名所知由是彼智亦不能知又经言大三一切法性犹如虚空等与众物为所依止而其体性非是有物亦非无物能知此中寂然无知名为了知名为知者随俗言说信解无生之福多于宝施如有颂言若人持正法及发菩提心不如解于空十六分之一是以解第一义空方成般若见无生自性始了圆宗以真空不坏业果尊卑宛然不同但空不该诸有如大涅槃经云有业有报不见作者如是空法名第一义空所以见性之时性本离念非有念而可除观物之际物本无形非有物而可遗故云离念之智等虚空界如大乘千钵大教王经云是时普明菩萨则证入毗卢遮那如来金刚法藏三昧三摩地令一切菩萨及一切有情众生同愿修持入此性净真如法藏三昧真际观云何应得修入此观菩萨则当观照心地觉用心智唯照心性细细观觉觉照心体见性无动证觉不动即能恒用用观体智见性清净性自离念离念无物心等虚空即证圣智如如圣性二俱澄寂空同无体性体虚静则是名为菩萨证入真如法界性印法藏真际观门故知法界性即众生心性众生心性即虚空性故大智度论云复次舍利弗菩萨摩诃萨欲住内空外空内外空空空大空第一义空有为空无为空毕竟空无始空散空性空自相空诸法空不可得空无法空有法空无法有法空当学般若波罗密释云内空者即内法所谓内六入眼耳鼻舌身意眼空无我无我所等外空者即外法所谓外六入色声香味触法色空无我无我所等内外空者即内外十二入十二入中无我无我所等空空者以空破内空外空内外空破是三空故名为空空大空者即十方空东方无边故名为大亦一切处有故名为大第一义空者第一义名诸法实相不破不坏故是诸法实相亦空何以故无受无著故若诸法实相有者应受应着以无实故不受不着若受若着即是虚诳有为空无为空者有为法名因缘和合生所谓五阴十二入十八界等无为法名无因缘常不生不灭如虚空问有为法因缘和合生无自性故空此则可尔无为法非因缘生法无破无坏常若虚空云何空答若除有为则无无为有为实相即是无为如有为空无为亦空以二事不异故毕竟空者一切法皆毕竟空是毕竟空亦空空无有法故亦无虚实相待复次毕竟空者破一切法令无遗余故名毕竟空若有少遗余不名毕竟空无始空者如经中说佛语诸比丘众生无有始无明覆爱所击往来生死始不可得破是无始法故名为无始空散空者散名别离相如诸法和合故有如车以辐辋辕毂众合为车若离散各在一处则失车名五阴和合因缘故名为人若离五阴人不可得性空者诸法性常空假来相续故似若不空譬如水性自冷假火故热止火停久水则还冷如经说眼空无我无我所何以故性自尔耳自相空者一切法有二种相总相别相是二相空故名为相空总相者如无常等别相者诸法虽皆无常而各有别相如地为坚相火为热相一切诸法空者一切法有好有丑有内有外一切法有心生故名为有无自体故空无所得空者一切法乃至无余涅槃不可得故名无所得空无法空有法空无法有法空者无法名法已灭是灭无故名无法空有法空者诸法因缘和合生故有法实性无故名有法空无法有法空者取无法有法相不可得是为无法有法空乃至云离我我所故空因缘和合生故空无常苦空无我故名为空始终不可得故空唯心故名为空故知一切万法皆从心现悉无自体尽称为空所以云若住此十八空门当学般若则未尝有一法能出我之灵台智性矣此十八空下至有为世间五阴上至无为第一义谛收一切法无不皆空若不学般若别尚余宗体有而未达有原穷空而不尽空理须归宗镜内照发明则外无一法更有遗余矣又此是如空非体是空以真心无碍映现万法如虚空不拒诸相发挥故于真心中能现一切其所现一切虽依心无体照见五蕴皆空然亦不著于空能兴佛事如华严经颂云十方所有诸如来了达诸法无有余虽知一切皆空寂而不于空起心念以一庄严严一切亦不于法生分别如是开悟诸群生一切无性无所观问法身之理为复有法成为复无法成为复一法成为复异法成答本觉心宗法身性地口欲言而词丧心欲缘而虑亡所以然者说有则妙体虚玄谈无则道无不在言生则三界无物云灭则一体常灵言一则各任其形说异则同归实相是知不可以称量不可以希冀若开方便欲晓疑情则不有不无非一非异能超四句方会一乘古德问云若众生与诸佛同一心佛性等有法身则有二过一众生悉当成佛则众生界尽二诸菩萨阙利他行以无所化机故答此所问难并由妄见众生界故妄起此难不增不减经云大邪见者见众生界增见众生界减以不如实知一法界故于众生界起增减见经意则一切众生一时成佛佛界不增众生界不减故经云众生即法身法身即众生众生法身义一名异解云况众生界如虚空界设如一鸟飞于虚空从西向东经百千年终不得说东近西远何以故虚空无分剂故亦不得云总不飞行以功不虚故当知此中道理亦尔非有灭度令有终尽非无终尽有不灭度故众生界甚深广大唯是如来智所知境不可辄以狂心限量斟酌起增减见且如虚空界虽无分剂不碍鸟飞类众生界虽不可尽不妨灭度但不起增减之见去取之情则智翼高翔真空无滞如华严疏释经云佛智广大同虚空者量智则包含而普遍理智无分别而证入是以太虚含众像众像不能含太虚太虚不分别众像众像乃差别太虚以况我法不能容佛智佛智乃能容我法有我法者分别如来是如来者不分别我法。

　　问众生业果种子现行积劫所熏犹如胶漆云何但了一心顿断成佛答若执心境是实人法不空徒经万劫修行终不证于道果若顿了无我深达物虚则能所俱消有何不证犹微尘扬于猛吹轻舸随于迅流只恐不信一心自生艰阻若入宗镜何往不从。

　　是以但了一心自然万境如幻何者以一切诸法皆从心幻生心既无形法何有相所以高城和尚歌云说教本穷无相理广读元来不识心识取心了取境识心了境禅河静若能了境便识心万法都如闼婆影。

　　御录宗镜大纲卷五

　　音释

　　懆

　　(则到切愠也)。

　　𣪬

　　(音垢取牛乳也)。

　　毂

　　(音谷车毂)。

　　辄

　　(质涉切)。

　　舸

　　(歌上声大船也)。

　　闼

　　(他达切)。
乾隆藏第 164 册 No. 1668 御录宗镜大纲


　　御录宗镜大纲卷六　　　　　　　两六

　　夫如上所说祖教同诠凡曰有心皆得成佛如今现见众生何不成佛答若以众生眼观只见众生界有余若以佛眼观乃知诸佛界无外故知无明妄风鼓心海而易动本觉真性睡长梦而难惺是以首楞严经云汝之心灵一切明了未曾暂昧而迷者目击而不知。

　　如法华经云于某年月日以无价宝珠系汝衣里今故现在而汝不知勤苦忧恼以求自活甚为痴也。

　　是知十方诸佛中无有一佛不信此心成佛二十八祖内无有一祖不见此性成祖如今闻而不成祖佛者皆为信不及见不谛故但学其语不照其心但执其解不深其法经云信是道原功德母见即无疑故但入宗镜方悟前非心光透时余瑕自尽。

　　涅槃经云二十五有有我者自实名我所谓一切诸法体实一切众生有如来藏能为佛因名有佛性如一切色中皆有空性然非独有情具如来之正性一切诸法中皆有安乐性所以云若以肉眼观无真不俗若以法眼观无俗不真又云法身流转五道名曰众生但法身即是真如流转五道即是随缘名曰众生是差别义又由随缘即不变故夺差别令体空则末寂也由体空差别故夺不变令随缘故本寂也以全本为末故本便隐全末为本故末便亡也是则真如随缘成众生时未曾失于真体故令众生非众生也众生体空即法身时未曾无众生故令法身非法身也故二双绝二既互绝则真妄平等无可异也故云随缘非有之法身恒不异事而成立寂灭非无之众生常不异真而显现故知烦恼即菩提菩提即烦恼。

　　入法界体性经云佛问文殊汝知法界耶如是世尊我知法界即是我界又问汝岂不乐法界耶文殊曰世尊我不见一法非法界者更何所乐持世经云若世间法与出世间法异者诸佛不出于世也何者以觉一切法平等故名为佛大集经云诸众生界及法界若能平等观无异不生分别一二数是名菩萨不退印又云若有菩萨不离凡夫能知圣法以凡夫心观察圣法。

　　无生义云众生身中有佛三十二相八十种好坐宝莲华与佛无异但为烦恼所覆故未能得用此是具有佛知见根性未有知见用即时犹故愚乃至譬如小儿具有大人六根与大人不异在其身中而未能有大人用至渐长大复须学问乃有大人知见力用也若根性是有作用岂无如种子本甘结果非苦只恐不知有自认作凡夫真性常了然未曾暂隐覆如佛言如来实无秘藏何以故如秋满月处空显露清净无翳人皆睹见故知但是众生不了自称为秘然虽无秘藏而有密语密语难解唯智能知。

　　如经云凡真实法不舍自相取于余相若舍非正觉成等正觉则非真实正觉者曾无有时不成正觉故知一切众生皆住觉地非是舍不觉而取正觉则一觉一切觉常成正觉无有不觉时如虚空湛然无有成坏若执有成不成斯属情见若以智照何往不真念念而常见法身尘尘而尽成佛国但以自眼有医妙见不通违背己灵沉溺家宝虽同一性要以智明得失在人精粗任己故知众生之识相续不断但由精粗分其升降耳。

　　如华严疏云一切法有二一是所迷谓缘起不实故如幻缘成故无性二是能迷遍计无物故如空妄计故无相又以不觉故不知有以不信故不承当但起无明空成倒想如夜绳不动疑之为蛇闇室本空怖之有鬼故知本无迷悟妄有升沉昔迷悟而似迷今悟迷而非悟但以内见自隔客尘所遮于体上分远近之情向性中立凡圣之量如胜思惟梵天所问经云梵天问文殊师利比丘云何亲近于佛答言梵天若比丘于诸法中不见有法若近若远是则名为亲近于佛大集经云不觉一法微相者乃能了知如来出世无出之出即是佛出是以若不见一法常见诸佛则千里同风若见一法不见诸佛则对面胡越故知背心合境顿起尘劳背境合心圆照法界何者心是所依法是能依能依从所依起如水是所依波是能依离水无波离心无法又心是能生法是所生如木能生火木是能生火是所生离木无火离心无法故知不即心为道者如千人排门无一得入若了心顿入者犹一人拔关能通万汇得宗镜之要者其斯谓乎。

　　是知虽有佛性久翳尘劳须以止观熏修乃得明净如贫女得藏中之宝犹力士见镜里之珠方亲悟自心妙觉圆满又如何行于止观得契真修但了能观之心所观之境各各性离即妄心自息此名为止常作此观不失其照故名为观斯则即止即观即观即止无能所观是名止观如先德云法性寂然名止寂而常照名观非能所观有其二事所以华严经颂云若有欲知佛境界当净其意如虚空远离妄想及诸取令心所向皆无碍疏释云一离妄取如彼净空无云翳故斯即真止二触境无滞如彼净空无障碍故斯即真观此观不作意以照境则所照无涯此止体性离而息妄故诸取皆寂若斯则不拂不莹而自净矣无净之净乃冥契法原不修之修则闇蹈佛境矣故知唯一心真智是我本身湛然常存现前明净自然以智慧觜啄破无明㲉飞出三界自在无碍此时方得见性了然更有何法而堪比对问诸佛心遍一切众生心能现凡心众生身遍一切诸佛身能作圣体为复转动互遍而成为当一体答若言转动即成造作若言互遍则有二心是以常住一心犹若虚空之体凡圣二号还同空里之华青黄起灭虽殊匪越太虚之性迷悟升沉有异未离真觉之原又如一室千灯光光涉入一镜万像影影交罗非异非同不来不去达斯旨者唯佛洞知是以万有即真无转变相。

　　大智度论问云若五阴空无佛即是邪见云何菩萨发心求作佛答曰此中言无佛破着佛想不言取无佛相若有佛尚不令取何况取无佛邪见又佛常寂灭无戏论相若人分别戏论常寂灭事是人亦堕邪见离是有无二边处中道即是诸法实相诸法实相即是佛何以故得是诸法实相名为得佛大般若经云诸菩萨众尚不得法何况非法尚不得道何况非道又云于生死法不起不堕于诸圣道不离不修释云于生死法不起者自性常空故不落离边不堕者不随流转故不落即边于诸圣道不离者性常相应故不落断边不修者天真具足故不落常边如清凉疏云不着一多能立一切者不著于有能安立故即真俗镕融谓世俗幻有之相相本自空胜义真空之理理常自有有是空有非常有斯有未曾不空空是有空非断空此空何尝不有有空空有体一名殊名殊故真俗互乖迢然不杂体一故空有相顺冥然不二一与不一不即不离镕融无碍菩萨智契其原所以迥绝无寄而善修安立又云良以事虚揽理无不理之事理实应缘无碍事之理所以寂而常照照而常寂故终日知见而无知见也乃至菩萨悲智相成出没无碍悲故常行世间智故不染世法。

　　问一切真俗等法各有理事通别行相果报历然云何未入斯宗恐成空见答得本方了末执末则违宗若不观心法无来处若但修有为事行不达自心无为则迷事失宗果归生灭若体理行事双照无违只恐一向偏修理事俱失如大宝积经云假使造宝塔其数如恒沙不如刹那顷思惟于此经又只为一心是万行之原因兹能起同体之悲无缘之化如起信钞云若信一味空理则欣厌都绝若信一向法相则圣凡悬隔斯皆不能起行修进今令信一心是凡圣之原但由迷悟使之有异是则必能起行修进望佛果故是知真心不守自性随缘升降果报历然又随缘不失自性缘假无实境智冥寂所以起信论云所谓虽念诸法自性不生而复即念因缘和合善恶之业苦乐等报不失不坏虽念因缘善恶业报而亦即念性不可得若云果报不失即须具修万行若云性不可得当知唯是一心且万行之初无先五戒若依事相报在人天藏教但证无常通教空无自性别教历别因果不融唯圆教观心即具法界所以大涅槃经云虽信别相不信一体无差别相名信不具信不具故所有禁戒亦不具足故所有多闻亦不具足何谓信不具未了一法即一切法信岂圆耶何谓戒不具未知戒性如虚空戒岂具耶何谓闻不具未闻如来常不说法是谓具足多闻闻岂具耶若入宗镜宁唯戒善乃至诸佛果德菩萨万行靡有一法而非所被则念念了知法法圆满且如五戒者戒从心生心因戒立若心不起为四德万行之基若心妄生作六趣三涂之本则无善而不摄无恶而不收故台教云此五戒亦是大乘法门束此五戒为三乘即对三无失(身无失口无失意无失)三不护(意不护身不护口不护)三轮不思议化(身业轮口业轮意业轮)三密(身放光口说法意入定)三轨(资成轨观照轨真性轨)三身(法身报身化身)三佛性(住自佛性引出佛性至得佛性)三般若(文字般若观照般若实相般若)三涅槃(性净涅槃方便净涅槃圆净涅槃)三智(一切智道种智一切种智)三德等(法身德般若德解脱德)无量三法门横竖无边际与虚空法界等亦是无尽藏法门亦是无量义三昧举要言之即是一切佛法也。

　　问法身无像真土如空皆是一心无别依正云何教中广谈身土答只于自心性相分身土之名以自心相义名身自心性义名土如裕公云心则诸佛证之以为法身境则诸佛证之以为净土则二皆所证智为能证慈恩疏云问净土以何为体答准摄论云以唯识智为体为佛及菩萨唯识智为体即金刚般若论云智习唯识通如是取净土若佛地论以佛自在无漏心为体非离佛净心外别有实等净心色也又云色等即是佛净心所感离佛自心之外别无能感如是假实之色皆不离佛净心即此净心能显假实之色如无量寿疏云夫乐邦之与苦域金宝之与泥沙诚由心分垢净见两土之升沉行开善恶睹二方之粗妙。

　　问一切身土八微所成(八微者即地水火风色香味触八法)云何唯心而无质碍答执色极微有质碍性是小乘宗非通大旨人水鬼火岂在异方毛海芥山谁论巨细一尘一识万境万心矣若迷心而观色则通塞宛然若了色而明心乃是非绝矣所以古德云若知色即空观色非耶若迷色不空观色是耶若知空即色观空非耶若观空异色观空是耶此乃解惑异途自分妍丑何关色空二境以辩邪正耶若晓此宗途常色观而恒正若迷斯旨趣虽空观以恒邪且夫众生不了二空皆为执心色实有观心不妙照境无功既不解即色明空又不能微细剖析罔知粗细色聚焉穷真妄心原。

　　又经明一切世间净秽国土皆是菩萨行所成众生业共感若娑婆缘熟即华藏是娑婆若华藏缘熟即娑婆是华藏若无行无感世界不成则离心之外更无一法。

　　又夫一切诸法随缘幻生体用俱无隐显互起或多中现一一中现多若不知起尽之根由则任运但随境转或随好境而忻集或逐恶缘而怖生若能明了一切凡圣等法悉是自心境界以此一印众怖潜消若论大旨尚不得一净何况多门此乃一心真如不守自性随缘对处有浅有深或垢或净不可滞理妨事守一疑诸迷卷舒之门起通局之见虽同一旨约相差别不无虽云有异顺体一如不动何者若言其一安养宝方娑婆邱陇若言其异十方佛国一道清虚若言其有无边净刹犹若虚空若言其无妙土交罗如天帝网所以精超四句妙出百非道不可以一言诠理不可以一义宣故。

　　问真心无形妙体绝相云何有报化庄严等事答诸佛法身如真金相好似金庄严具以金作具体用全同从心现色性相无二如起信论问云若佛法身无有种种差别色相云何能现种种诸色答以法身是色实体故能现种种色谓从本已来色心无二以色本性即心自性说名智身以心本性即色自性说名法身依于法身一切如来所现色身遍一切处无有间断十方菩萨随所堪任随所愿乐见无量受用身无量庄严土各各差别不相障碍无有断绝此所现色身一切众生心意识不能思量以是真如自在甚深用故故知所现一切依正二报供具庄严等无边佛事皆从一心而起如华严经云以从波罗密所生一切宝盖于一切佛境界清净解所生一切华帐无生法忍所生一切衣入金刚法无碍心所生一切铃网解一切法如幻心所生一切坚固香周遍一切佛境界如来座心所生一切佛众宝妙座供养佛不懈心所生一切宝幢解诸法如梦欢喜心所生佛所住一切宝宫殿无著善根无生善根所生一切宝莲华云一切坚固香云一切无边色华云一切种种色妙衣云一切无边清净栴檀香云一切妙庄严宝盖云一切烧香云一切妙鬘云一切清净庄严具云皆遍法界出过诸天供养之具供养于佛其诸菩萨一一身各出不可说百千亿那由他菩萨皆充满法界虚空界其心等于三世诸佛以从无颠倒法所起解深密经云尔时曼殊室利白佛言世尊如来成等正觉转正法轮入大涅槃如是三种当知何相佛告曼殊室利善男子当知此三皆无二相谓非成等正觉非不成等正觉非转正法轮非不转正法轮非入大涅槃非不入大涅槃何以故如来法身究竟净故如来化身常示现故释曰非成等正觉者以法身究竟净故离常现故入第一义谛故非众生见闻故非不成等正觉者以化身常示现故离断见故约世俗谛故随机熟有情心见故然法报虽分真化一际又法身普遍有二一随相各别遍以法身遍在一切大小相中不坏相故二圆融总摄遍以法身无相能融一切有相总摄归一体故色身即体之用遍智身修成如体之遍遂则十身布影散分十刹之中一体分光不动一尘之内色身如日之影随现世间智身似日之光照临法界又佛身诸根一一相好皆遍法界以诸根体同故若眼为门诸根相好及佛刹土莫不皆是一眼中现如经云众生身中有如来眼如来耳等以佛法身共众生性无别体故皆从无性而起起不违真因法界而生生不碍事所以一切诸佛于一切世界皆是得菩提处若以真身则称性遍周若以应身则随机普现所以天亲云广略相入者诸佛有二种身一法性法身二方便法身由法性法身故生方便法身由方便法身故显法性法身此二种身异而不可分一而不可同是故广略相入法身无相故则能无不相是故相好庄严即是法身也法身无知故则能无不知是故一切种智即是真实智慧也。

　　肇论云用即寂寂即用用寂体一同出而异名更无无用之寂主于用也寂用元是一体同从理出而有异名也非谓离用之外别有一寂为用之主也故云般若之体非有非无虚不失照照不失虚故曰不动等觉而建立诸法如镜鉴像虚不失照似日游空照不失虚又不动等觉建立诸法则寂而常用不坏缘生而观实相则用而常寂斯乃千差万用别相异名俱同出一真心体矣所以又云经称圣人无为而无所不为无为故虽动而寂无所不为故虽寂而动虽寂而动故物莫能一虽动而寂故物莫能二物莫能二故逾动逾寂物莫能一故逾寂逾动法性如是动寂难量焉能一其寂而二其动哉故名不能名相不能相矣。

　　华严经颂云清净慈门刹尘数共生如来一妙相一一诸相莫不然是故见者无厌足法华经偈云深达罪福相遍照于十方微妙净法身具相三十二则法身为一切法之印无有一法出此印文。

　　如大宝积经云化乐天王白佛言世尊彼实际者遍一切处无有一法而非实际世尊谓菩提者亦是实际世尊何者是菩提一切法是菩提离自性故乃至五无间业亦是菩提何以故菩提无自性五无间业亦无自性是故无间业亦是菩提是以了心本性自体无生从无生中建立诸法观无性之心说无性之教随净缘而无性成佛随染缘而无性为凡不见纤尘暂出性空之理未有一念能违平等之门所以大般若经偈云有法不成有法无法不成无法有法不成无法无法不成有法释曰有不成有无不成无者以一体故无能成所成有不成无无不成有者自既不成焉能成他故知各无自体互不成就大集经云一切诸法究竟无生一切诸法无性无生无起无出是以缘不生因因不生缘自性不生自性他性不生他性自性不生他性他性不生自性是故说一切诸法自性无生胜思惟梵天所问经云尔时普华菩萨语舍利弗汝入灭尽定能听法耶答言善男子入灭尽定无有二行而能听法也大德舍利弗汝信诸法皆是自性灭尽否答言如是诸法皆是自性灭尽之相我信是说普华曰若如是者则舍利弗常一切时不能听法何以故以一切诸法常是自性灭尽相是以诸法本空但是缘起缘会则似有缘散则似无有无唯是因缘万法本无生灭如真金随工匠而器成即金体不变似虚谷任因缘而响发与法性无违如有颂云如人掘路土私人造为像愚人谓像生智者言路土后时官欲行还将像填路像本无生灭路亦非新故是知但是一土生灭唯是因缘例如一心万法更无前后何者掘路成像时土亦不减坏像填路时土亦不增以不失本土故如成佛时心亦不增为凡时心亦不减以心随缘时不失自性故又像生但是缘生像灭唯从缘灭像无自体故如成佛但是净缘生为凡亦是染缘起凡圣本无生故是知万法从缘皆无自性本未曾生今亦无灭如文殊师利观幻颂云此会众善事从本未曾为一切法亦然悉等于前际所以正作时无作以无作者故当为时不为以无自性故任从万法纵横常等未生之际假使群生出没不离无性之宗。

　　庄严菩提心经云佛言菩提心者非有非造离于文字菩提即是心心即是众生若能如是解是名菩萨修菩提心是则心外无菩提何所求耶菩提外无心何所得耶如华严经云知一切法无相是相相是无相无分别是分别分别是无分别非有是有有是非有无作是作作是无作非说是说说是非说不可思议知心与菩提等知菩提与心等心及菩提与众生等又颂云虽尽未来际遍游诸佛刹不求此妙法终不成菩提故知心法妙故当体即是若向外远求则失真道所以善财遍巡诸友不出娑罗之林慈氏受一生成佛之功不离一念无生性海。

　　问菩提之道不可图度约一期方便宁无指示如何是菩提之相答若约究竟菩提体常冥寂如净名经云寂灭是菩提离诸相故若以无相之相于方便门中不无显示令初发菩提心人分明无惑故如先德云谓寂照无二为菩提相犹如明镜无心为体鉴照为用合为其相亦即禅宗即体之用自知即用之体恒寂知寂不二为心之相又云理智相摄以离理无智离智无理如珠之明故以珠是体明是用用不离体体不离用明不离珠珠不离明故。

　　问即心成佛之宗曹溪正意见性达道之旨灵鹫本怀如今信不及人谓不现证古今悟者请垂指南答若亲见无一人而非佛若不信无一佛而非人迷则常作佛之众生悟则现证众生之佛人佛不异妄见成差迷悟虽殊本性恒一。

　　故云了了识心惺惺见佛是佛是心是心是佛念念佛心心心念佛欲得早成戒心自律净戒律心净心即佛除此心王更无别佛欲求万法莫染一物心性虽空含真体实入此法门端坐成佛如是则十方诸佛同一法身若欲念外施功心外求佛便落他境无有得时遂即前后情生凡圣缘起徒经时劫枉用功夫所以华严论云不如一念缘起无生超彼三乘权学等见。

　　华手经云一切法如即是如来如来即是一切法如心净佛现则云佛来佛亦不来心垢不现即云佛去佛亦不去斯即来而非来去而非去佛既无来去心亦不生灭如是解者可见真佛矣故金刚经云若人言如来若来若去若坐若卧是人不解我所说义如来者无所从来亦无所去故名如来则知若人若法俱不出一如之道如是通达六根所对无非见自性如如佛矣此以不见为真见见实为真佛肇法师云佛者何也盖穷理尽性大觉之称也生法师云以见实为佛如是则亦名真见道亦名真供养问如何是真供养答契如理之心无见佛之想了自法身是真供养宝积经云真供养者无佛想无能见佛何况供养若供养佛当供养自身问自身如何供养答若舍己徇尘是名违背能回光返照随顺真如境智冥合是真供养故维摩经云无前无后一时供养此是运无舍无得之意起一际平等之心则遍十方供养一切如来尽法界含灵一时受润如是之供施莫大焉所以宝雨经云如理思惟即是供养一切如来问云何如理思惟答但一切不思惟是真思惟以顿悟一心无法可思量故是以十方诸佛证心成道故称如理若了自心能顺佛旨即是供养一切如来若不依此如理悟心能随事施为心外见佛设经多劫皆不成真实供养为背诸佛指授故如华严经颂云设于念念中供养无量佛未知真实法不名为供养云何真实法所谓了心真如无生之旨故是以思益经问云谁能供养佛佛言能通达无生际者文殊般若经云佛问文殊汝云何供养佛答言世尊若幻人心数灭我则供养佛台教云供养佛者只是随顺佛语今顺佛教修三观心(空观假观中观)即是供养佛为破五住得解脱故(欲爱住地色爱住地无色爱住地见一切住地无明住地)即供养法三谛理和(真谛俗谛第一义谛)即供养僧又众行心资观智心即供养佛观智心开发境界即供养法境智心和即供养僧此是真实供养亦名法供养。

　　问岂无他助之力发自智照之心答无正无助非自非他若以智求智则成解解背图宗若起照心照则立境随照失旨皆是影事不契斯宗若了真心自然无心合道合道则言语道断无心则境智俱闲。

　　所以祖师西来只为直示众生令自知有顿入凡圣平等真原如胜天王般若经云菩萨摩诃萨行般若波罗密得心微细作是思惟世间炽然大火之聚所谓贪欲火瞋恚烟愚痴闇云何当令一切众生皆得出离若能通达诸法平等名为出离如实知法犹如幻相善观因缘而不分别是以若欲舍劣就胜厌异忻同欲令凡圣一伦垢净平等者无有是处但明宗镜万法自齐即究竟出离三界火宅义亦是与诸子同住秘密藏义如云若夫以齐而齐不齐者未齐矣以齐而齐于齐者未齐焉余闻善齐天下者以不齐而齐天下者也何须夷岳实渊然后方平续凫截鹤于焉始等故知但了法法皆如自然平等则青松绿蕙不见短长鹏翥蜎飞自忘大小如肇论云是以经云诸法不异者岂曰续凫截鹤夷岳盈壑然后无异哉诚以不异于异故虽异而不异耳乃至经云般若与诸法亦不一相亦不异相信矣庄子南华经云长者不为有余短者不为不足故凫胫虽短续之则忧鹤胫虽长断之则悲故性长非所断性短非所续以明境智虽异而同不待同而后同也若能如上了达同异二门或诸佛出世不出世众生可度不可度乃至有无高下皆绝疑矣若执同则滞寂若执异则两分迷此同异二门皆智不自在金刚辩宗云以有镜故男女之像于中现以有法身故而能处处应现往只缘镜中本无像所以能现男女像佛身本无身所以能现一切身众生机感无缘之慈任运能应若定有身即为所碍肇论云佛非天非人而能天能人耳故一切菩萨皆以无所得为方便能入无量无边尘劳幻网以心外无法故方成无所得慧若心外有一毫所得云何成无缘之慈同体之化以宗镜明故能广照世间观生也如石女之怀儿观住也若阳焰之翻浪观异也同浮云之万变观死也犹狂华之谢空是以深达无生知皆无我空生空灭幻坠幻升愍彼愚迷盲无慧目遂乃发无能作之智照开无所舍之檀门秉自性空之戒心具无所起之精进圆无所伤之法忍修无所住之禅门了无身而相好庄严达无说而纵横辩说游戏性空之世界建立水月之道场陈列如幻之供门供养影响之善逝遍习空华之万行施为谷响之度门降伏镜像之魔军大作梦中之佛事广度如化之含识同证寂灭之菩提问绝待真心本无名相云何成佛又作异生若云随顺世法立此假名又因何法而得成立答实际理中本无凡圣可得以一切众生迷无性理以无性故不觉起妄于真空中妄立名相故名为凡了名相空复称为圣凡圣之号因五法成犹如幻化名相非真且如幻以术成形因业有术业俱假形幻同空但有迷悟之名本无凡圣之体五法者瑜伽论云一名二相三妄想四正智五真如古释云名相妄想三法成凡正智真如成圣凡夫心惑不达名相空故妄计为有迷有不空名之为妄从妄起心名之为想正智者觉知名相本来空寂以知空故妄想自息息妄归真显理分明正智现前不立名相故名正智即此正智心性真故即名真如故知但是一法无中执有成凡达有本空成圣不唯五法乃至恒沙义出无边理恒一道此唯心之道即是如来行处步步履法空故亦是摩诃衍处念念无所得故如持世经云一切法是如来行处如来行处是无行处故知若了人法二空见真唯识性即常在三昧住真法界矣。

　　御录宗镜大纲卷六

　　音释

　　凫

　　(音符水鸟)。

　　蕙

　　(胡桂切香草)。

　　鹏

　　(音彭大鹏)。

　　翥

　　(陟卢切飞举也)。

　　蜎

　　(乌员切)。

　　胫

　　(形去声脚胫)。
乾隆藏第 164 册 No. 1668 御录宗镜大纲


　　御录宗镜大纲卷七　　　　　　　两七

　　问此一心宗成佛之道还假历地位修证否答此无住真心实不可修不可证不可得何以故非取果故不可证非着法故不可得非作法故不可修以本净非莹法尔天成若论地位即在世谛行门亦不失理以无位中论其地位不可起决定有无之执经明十地差别如空中鸟迹若圆融门寂灭真如有何次第若行布门对治习气升进非无又染净阶位皆依世俗名字分别则似分阶降不坏一心譬如土银金等三种器量虽殊然一一器中虚空遍满平等无有差别虚空即喻一心法身平等之理诸器即况根器地位阶降不同道本无差随行有异夫论行解顿渐不同现行烦恼有浅深熏染习气有厚薄不可一向各在当人业轻则易圆障深则难断只如登八地菩萨亲证无生法忍观一切法如虚空性此犹是渐证无心至十地中尚有二愚入等觉位一分无明未尽犹如微尘尚须忏悔又若未自住三摩地中不信心外无法如患眼翳者不信空中无华以分别智解心不亡但缘他境未住自地如首楞严经云十方如来及大菩萨于其自住三摩地中见与见缘并所想相如虚空华本无所有所云大菩萨者即八地已上若八地菩萨尚心外见净土以智缘理不名自住若十地菩萨虽心外不见境犹有色心二习是以有颂云唯佛一人持净戒其余并名破戒者故知若入宗镜究竟一乘门中方云持戒方云见道且知见有四一知而不见初地至九地二见而不知即十地三亦见亦知唯佛四不见不知地前异生等若得直下无心量出虚空之外又何用更历阶梯如未顿合无心一念有异者直须以佛知见治之然后五忍明其正修(伏忍信忍柔顺忍无生忍寂灭忍)六即拣其叨滥(理即名字即观行即相似即分证即究竟即)则免堕增上慢究竟圆满佛乘若入宗镜中则为普机菩萨乘不思议乘依普门法一位一切位如善财一生具五位等皆是普法相[(冰-水+〡)*ㄆ]此普贤机乃见一切所见闻一切所闻即普眼境也普法相[(冰-水+〡)*ㄆ]者以心外无法故名为普一切行位皆在心中岂不相[(冰-水+〡)*ㄆ]耶于行布门似分深浅。

　　如玄义释不思议境云一心具十法界一法界又具十法界即百法界一法界具三十种世间百法界具三千种世间此三千在一念心若无心则已介尔有心即具三千亦不言一心在前一切法在后亦不言一切法在前一心在后例如八相迁物(八相者即主住异灭本四相随四相合成八相)物在相前物不被迁相在物前亦不被迁前亦不可后亦不可只物论相迁只相迁论物今心亦如是若从一心生一切法者此则是纵若心一时含一切法者此即是横纵亦不可横亦不可只心是一切法一切法是心故非纵非横非一非异玄妙深绝非识所识非言所言所以称为不可思议境意在于此。

　　又不思议佛境界经云尔时须菩提又问言大士汝决定住于何地为住声闻地为住辟支佛地为住佛地耶文殊师利菩萨言大德汝应知我决定住于一切诸地须菩提言大士汝可亦决定住凡夫地耶答曰如是何以故一切诸法及以众生其性即是决定正位我常住此正位是故我言决定住于凡夫地也须菩提又问言若一切法及以众生即是决定正位者云何建立诸地差别而言此是凡夫地此是辟支佛地此是佛地耶文殊师利菩萨言大德譬如世间以言说故于虚空中建立十方所谓此是东方此是南方乃至此是上方此是下方虽虚空无差别而诸方有如是如是种种差别此亦如是如来于一切法决定正位中以善方便立于诸地所谓此是凡夫地此是声闻地此是辟支佛地此是菩萨地此是佛地虽正位无差别而诸地有别耳。

　　是知从有为而至无为因生忍而成法忍圆融不坏行布坏则失全理之事行布不碍圆融碍则失全事之理然虽理事一际因果同时生熟之机似分初后之心不混直至妙觉如月圆时始尽因门方冥果海如华严经云佛子譬如乘船欲入大海未至于海多用功力若至海已但随风去不假人力以至大海一日所行比于未至其未至时设经百岁亦不能及佛子菩萨摩诃萨亦复如是积集广大善根资粮乘大乘船到菩萨行海于一念顷以无功用智入一切智智境界本有功用行经于无量百千亿那由他劫所不能及。

　　问如上所说即心即佛之旨西天此土祖佛同诠云何又说非心非佛答即心即佛是其表诠直表示其事令亲证自心了了见性若非心非佛是其遮诠即护过遮非去疑破执夺下情见依通意解妄认之者以心佛俱不可得故是以云非心非佛此乃拂下能心权立顿教泯绝无寄之门言语道断心行处灭故亦是一机入路若圆教即此情尽体露之法有遮有表非即非离体用相[(冰-水+〡)*ㄆ]理事无碍今时学者既无智眼又阙多闻偏重遮非之词不见圆常之理奴郎莫辩真伪何分如弃海存沤遗金拾砾掬泡作宝执石为珠所以经云譬如痴贼弃舍金宝担负瓦砾此之谓也今当纂集正为于兹且心之与佛皆世间之名是之与非乃分别之见空论妄想曷得真归所以祖师云若言是心是佛如牛有角若言非心非佛如兔无角并是对待强名边事若因名召体豁悟本心证自真知分明无惑者终不认名滞体起有得心去取全亡是非顿息亦不一向离之妄起绝言之见亦不一向即之反堕执指之讥如华严论云滞名即名立废说即言生并是背觉合尘舍己徇物若实亲省现证自宗尚无能证之智心及所证之妙理岂况更存能知能解有得有趣之妄想乎近代或有滥参禅门不得旨者相承不信即心即佛之言判为是教乘所说未得幽玄我自有宗门向上事在唯重非心非佛之说并是指鹿作马期悟遭迷执影是真以病为法只要门风紧峻问答尖新𤼵狂慧而守痴禅迷方便而违宗旨立格量而据道理犹入假之金存规矩而定边隅如添水之乳一向于言语上取办意根下依通都为能所未亡名相不破若实见性心境自虚匿迹韬光潜行密用是因全未悟道唯逐妄轮回起法我见而轻忽上流恃错知解而摧残初学毁金口所说之正典拨圆因助道之修行斥二乘之菩提灭人天之善种但欲作探玄上士效无碍无修不知返堕无知成空见外道唯观影迹莫究圆常积见不休徒自疲极。

　　问云何顿断疑心生于圆信答所以云难信者如一微尘中有大千经卷人无信者实相之理止在心中无劳远觅近而不识说之不信故云难信是以须具大信方断纤疑此是难解难入之门难省难知之法如针锋上立无边身菩萨将藕孔中[糸*系]悬须弥之山不思议中不思议绝玄妙中绝玄妙所以法华会上身子三请四众惊疑只如五千退席之人皆有得圣果之者闻说十方佛土中唯有一乘法开权显实直指自心尚乃怀疑拂席而起何况末法机劣之人遮障既深见惑尤重情尘尚壅欲火犹烧而能荷担斯大事者欤是以妙得其门成佛匪离于当念若失其旨修因徒困于多生唯在信心别无方便以是入道之原功德之母故所以古圣云明者德隆于即日昧者望绝于多生会旨者山岳易移乖宗者锱铢难入此宗镜录不拣内道外道利根钝根但见闻信入者皆顿了一心理事圆足如圆觉经云譬如大海不让小流乃至蚊䖟及阿修罗饮其水者皆得克满良以众生包性德而为体约智海以为源故须开示所以般若文殊分云若知我性即知无法若知无法即无境界若无境界即无所依若无所依即无所住如是开示如是信入则是真实句亦是金刚句以无虚假及可破坏故如大集经云真实句者如一法一切法亦如是如一切法一法亦如是又云一众生心一切众生心悉皆平等名金刚句是知无有一法可得名深信坚固如金刚不可沮坏无信心中能见佛若有一法可信即是邪见一切不信方成其信如般若经云若念一切法不念般若波罗密不念一切法则念般若波罗密如是解者可谓深达实相善说法要矣所以云无一法可得名深达实相如法华经偈云于诸过去佛在世或灭后若有闻法者无一不成佛诸佛本誓愿我所行佛道普欲令众生亦同得此道未来世诸佛虽说百千亿无数诸法门其实为一乘诸佛两足尊知法常无性佛种从缘起是故说一乘是法住法位世间相常住于道场知己导师方便说天人所供养现在十方佛其数如恒沙出现于世间安隐众生故亦说如是法虽云种种道其实为佛乘释曰本师以出至梵天之舌相演真实言放一万八千之毫光现希奇瑞引三世之觉王同诠此旨付十方之大士共显斯宗论位是最实之位言诠乃第一之诠可谓究竟指归真实行处若但志心读诵灵感难思何况信解悟入如说修行供养则福过正遍知行处则可起如来塔又如神力品偈云能持是经者诸佛皆欢喜是人之功德无边无有穷故知证此一毫之灵智量逾无尽之太虚今者与诸有缘信士亲闻正法复思夙愿微有良因于末法中偶斯遗教既欣遭遇傍愍未闻遂乃略出要诠遍示后学可谓醍醐之正味不觉不知甘露之妙门不问不信如斯大失实可惊心如法华经云于后末世有持是经者于在家出家人中生大慈心于非菩萨人中生大悲心释曰于在家出家四众之中生大慈心者即是示如来一心方便门慈能与乐俱令信入同证大般涅槃四德之乐于非菩萨人中生大悲心者即是外道邪见不生正信之人悲能拔其苦即是示如来一心解脱门皆令悟解永拔分段变易二死之苦此宗镜录于后若遇有缘信心或晓夜忘疲精勤披览以悟为限莫告劬劳是以诸大菩萨皆思过去波流苦海作不利益之事丧无数身都无利益又今犹处生死恶业之中皆是过去世中妙行不勤故今者偶斯正典可谓坐参但仗三宝威神诸佛加被无诸难事早得心开普及一切法界含生皆同此悟即斯愿矣须知圆宗罕遇若芥子投于针锋正法难闻犹盲龟值于木孔若非夙熏乘种久积善根焉偶斯文亲得传受应须庆幸荷佛慈恩所以古人或重教轻财则输金若市或忘身为法则立雪幽庭且金是身外之浮财岂齐至教命是一期之业报曷等真诠是故因闻般若深经以为乘种遂得乘急常聆妙音可以身座肉灯归命供养皮纸骨笔缮写受持又我此宗镜所录之文但为最上根人唯令佛种不断闻于未闻誓报慈恩不孤本愿若涉名利非被此机(古释华严教所被机五简非器一违真二背正三乖宝四狭劣五守权)。

　　当知不偶斯文虚功累劫才闻此旨便入圆通深嘱后贤无失法利如大乘本生心地观经云佛言我今演说心地妙法引导众生令入佛智如是妙法诸佛如来过无量劫时乃说之乃至以是因缘难见难闻菩提正道心地法门若有善男子善女人闻是妙法一经于耳须臾之顷摄念观心熏成无上大菩提种不久当坐菩提树王金刚宝座得成阿耨多罗三藐三菩提。

　　故知若不闻此不思议广大威德圆顿法门何由修行速证究竟一乘常乐我净大涅槃果以众生处不定聚中闻小修小遇权习权俱成大失今所集者所益弘多设闻而不修亦成其种何况闻思修者如先德云如今若要直会但不取一切相即得更无别语佛是自心义亦名为道亦云觉义灵觉之性亦是心心即道道即佛佛即是禅禅之一字非凡所测若知诸法从心生即不应执执即不知若不见本性十二分教则为虚设故知因教明心何执文义又教从心生心由教立离心无教离教无心岂心外别有教而可执乎所以唯识疏云若顿教门大不由小起即无三时前后次第即华严经中说唯一心是初成道竟最初一说又云诸愚夫类从无始来虚妄分别因缘力故执离心外定有真实能取所取如来大悲以甘露法授彼令服断妄狂心弃执空有证真了义华严等中说一切法皆唯有识所以佛证唯识说一心经令依修学释云天亲造颂成立佛经令诸学者了知万法皆不离心即大乘中道义理显矣是知圆中之信此信难成如起信钞问云此信若言本有众生何故沉迷如其本无凭何𤼵起答此信本来非有非无以非有故众生沉迷以非无故遇缘即起若言定无𤼵起何物若言定有何假因缘然上所述是约迷悟因缘说若论此信须不信一切法乃能成信亦不是非有非无何者以众生不觉似迷非迷真性不沉故不是非有以一念复本似悟非悟不从新得故不是非无故云自心起信还信自心。

　　问一心具实性凡圣是虚名者云何作凡之时炽然系缚诸有证圣之日豁尔解脱真空乃知不唯但名的有其事答虽有其事如同梦中之事设有其名皆非得物之名故知梦觉俱虚名体双寂如净名私记云法相如是岂可说乎若说则言有一法可得存法作解还是生死业今时只欲令众生除一切见此中见无别义亦无巧释如人夜梦种种所见比至觉时总无一物今亦尔虚妄梦中言有万法若悟其性毕竟无一物可得此中亦无能说能示亦无能闻能得是以异生非堕凡夫地迷处全空诸佛不证真如门悟时无得则不见有一法可断无生死所出之门不见有一法可成无菩提能入之路思益经云诸佛出世不为令众生出生死入涅槃但为度生死涅槃之二见耳是以大雄垂迹但示正宗破妄我而显真我之门斥情识而归净识之道。

　　问归命三宝是仗他胜缘云何总归一心而悉圆通答诸圣以无为而得名圆修以无作而成行不分别诸境是真调伏心了一切法空则常在三昧超日三昧经云知色心空得佛何难斯之谓矣故知一切诸法未有不由心者心摄一切如如意珠无不具足且论三宝所以教中但云自归依佛等终不云归依于他故云自性不归无所归处夫归者是还原义众生六根从一心起既背自原驰散六尘今举命根总摄六情还归其本一心之原故曰归命一心即具三宝三宝只是一心心性自能觉照即佛宝心体本自性离名法宝心体无二即僧宝入宗镜中于刹那间念念见一心三宝常现世间或障重遮深任经尘劫终不省信尚不闻三宝之名岂遇一真之道。

　　故知亲见佛亲闻法人难得阿难二十年为佛侍者尚不见佛面唯观救世者轮回六趣中又但以缘心听法此法亦缘非得法性。

　　广博严净经云若能持此经具足一切戒金刚三昧经明悟本觉者佛言如是之人不存二相虽不出家不住在家虽无法服虽不具戒能以自心无为自恣而获圣果。

　　经云不求诸法性相因缘是名正慧宁外徇文言强生知解耶是知心外见法尽名外道故经云外道乐诸见若直了自心则不为诸见所动如经云菩萨无所见者即无所有无所有者即一切法夫言无所见者非是离一切法云无所见即见一切法而无所见以无所有即一切法一切法即无所有故所以经颂云若能除眼翳舍离于色想不见于诸法则得见如来。

　　问万行唯心则因心起行夫道场法则全在事相而修云何总摄千途咸归一道答我此宗门一乘之妙唯以一念心照真达俗成无上觉名为道场何者照真则理无不统达俗则事无不圆所以维摩经云一念知一切法是道场成就一切智故什法师释云二乘法以三十四心成道大乘一念则确然大悟具一切智也肇法师解云一切智者智之极也朗若晨曦众冥俱照澄若静渊群像并鉴无知而无所不知者其唯一切智乎何则夫有心则有封有封则有疆封疆既形则其智有涯其智有涯则所照不普至人无心无心则无封无封则无疆封疆既无则其智无涯其智无涯则所照无际故以一念一时必知一切法也又道场者实相理遍为场万行通证为道则道无不至场无不在若能怀道场于胸中遗万累于身外者虽复形处愦闹迹与事邻乘动所游无非道场也。

　　诸法无行经云文殊师利言世尊一切众生皆是道场是不动相文殊师利一切法寂灭相无相无生相无所有相不可取相是名道场义华严经颂云如是一切人中主随其所有诸境界于一念中皆了悟而亦不舍菩提行又经云一刹那心觉一切法究竟无余是妙菩提今亦不碍事相道场以即法恒真相在无相理外无事无相在相又无相在相则隐显同时相在无相则空有一际悲华经云虽修净土其心平等犹如虚空虽行道场解了三界无有异相斯则行事而不失理照理而不废事事理无碍其道在中经云众生如一切法如如无有生如无有灭以此义故举足下足不离道场于念念中常作佛事故知通达一念法法周圆谛了一心门门具足则无边佛事不出一尘矣。

　　问既称一心一身云何教中立种种身相种种法门答斯乃万化之原一真之本随缘应用犹如意珠对物现形若大圆镜是以能包万像是大法藏出生无尽是无尽藏妙慧无穷是大智藏法法恒如是如来藏本性无形是净法身体合真空是虚空身相好虚玄是妙色身妙辩无穷是智慧身隐显无碍是应化身万行庄严是功德身念念无滞是入解脱法门心心寥廓是入空寂法门六根自在是入无碍法门一念不生是入无相法门又此中旨趣若相资则唯广唯大演之无际若相摄则唯微唯细究之无踪斯乃离有无而不坏有无标一异而非一异则四边之火莫能烧百非之垢焉能染。

　　庐山远大师云唯一知性随用分多非全心外别有诸数譬如一金作种种器非是金外别有器体随用别分受想行等各守自相得言有数如金与器非无差别金器虽别时无前后心法如是若言定一金时应当无其诸器若言定别器应非一金心法一异准此可知矣是以若但指金则失器坏于世谛若但指器则失金隐于真谛所以性净随染举体成俗即生灭门染性常净本来真净即真如门斯则即净之染不碍真而恒俗即染之净不破俗而恒真是故不碍一心双存二谛乃至无量身云无量法门随义虽分一心不动是以众圣所归无非法也法即心也是以法能成佛大报恩经云佛以法为师般若经云我初成道观谁可敬可赞无过于法法能成立一切凡圣故台教云若观如来藏心地法门即是观如来眼耳鼻舌身意豁然真𤼵得见佛性三智现前三身具足故知舒为万法卷即一心一中无量无量中一。

　　宗镜一心之旨名具足道是圆顿门就缘起则无边约真性则无二一多交彻存泯同时如法藏法师云明不二者若执尘与心为一遮言不一以心所现非无缘故若执尘为二遮言不二以离心外无别尘故一二无碍现前方入不二经颂云无二智慧中出人中师子不着一二法知无一二故又云若以尘唯心现则外尘都绝若以心全现尘则内心都泯泯者泯其体外之见存者存其全理之事即泯恒存即存恒泯所以一心总含万有万有不异一心如起信论疏云所谓法者即众生心者出其法体谓如来藏心含和合二门以其在众生位故若在佛地即无和合义以始觉同本唯是真如即当所显义也今就随染众生位中故得具其二种门也次摄一切世出世法者辩法功能以其此心体相无碍染净同依随流返流唯转此心是故若随染成于不觉即摄世间法不变之本觉及返染始觉摄出世间法此犹能生灭门辩若约真如门者即镕融含摄染净小殊故通摄也。

　　问诸总持陀罗尼门差别句义数若恒沙云何但于一心悉皆开演答离心无说离说无心舒则恒沙法门卷则一心妙旨微尘经卷尽大千而未展全文普眼法门竭大海而不书一偈如忉利天鼓演莫测之真诠雷音宝林说无生之妙偈安养国内水鸟皆谈苦空华藏海中云台尽敷圆旨此一心门是一字中王亦名一语亦名一句思益经云如佛所说汝等集会当行二事若圣说法若圣默然何谓说法何谓默然答言若说法不违佛不违法不违僧是名说法若知法即是佛离相即是法无为即是僧是名圣默然又善男子因四念处而有所说(身受心法四念处)名圣说法于一切法无所忆念名圣默然斯正说时心契法理即不说耳明非缄口名不说也如入佛境界经云佛言文殊师利诸佛如来无有人见无有人闻无有人现在供养无有人未来供养文殊师利诸佛如来不说诸法一不说诸法多文殊师利诸佛如来不证菩提诸佛如来不依一法得名亦非多法得名文殊师利诸佛如来不见诸法不闻诸法不念诸法不知诸法不觉诸法文殊师利诸佛如来不说一法不示诸法璎珞经云以一句偈训诲八万四千国邑大集经偈云无量智者佛真子数如十方微尘等于无量劫咨问佛不尽如来一字义又云能以一字入一切法为众生说是名般若波罗密无涯际总持经云是般若波罗密一语能答万亿之心首楞严三昧经云文殊言若人得闻一句之法即解其中千万句义百千万劫敷演解说智慧辩才不可穷尽是名多闻大涅槃经云若见如来常不说法是名具足多闻又云宁愿少闻多解义理不愿多闻于义不了即是入此宗镜一解千从虽广引文只证此义上根一览已断纤疑中下再披方能具信对根故尔非法合然所以胜天王般若经云佛复告善思惟菩萨言贤德天子已于过去无量百千亿劫修习陀罗尼门穷劫说法亦无终尽善思惟菩萨白佛言世尊何等陀罗尼佛言善男子名众法不入陀罗尼善男子此陀罗尼过诸文字言不能入心不能量内外众法皆不可得善男子无有少法能入此者故名众法不入陀罗尼何以故此法平等无有高下亦无出入无一文字从外来入无一字从此法中出又无一字住此法中亦无文字共相见者亦不分别法与非法是诸文字说亦不减不说无增从本以来无起造者无坏灭者善男子如文字心亦如是如心一切法亦如是何以故法离言语亦离思量本无生灭故无出入是名众法不入陀罗尼若能通达此法门者辩才无尽何以故通达不断无尽法故善男子能入虚空者则能入此陀罗尼门华严出现品云佛子菩萨摩诃萨应知如来音声非量非无量非主非无主非示非无示疏释云莫穷其边故非量随机随时有闻不闻故非无量多缘集故非有主纯一法界生故非无主当体无生故无能示巧显义理故非无示。

　　华严演义云至圣垂诰镜一心之玄极大士弘阐烛微言之幽致虽忘怀于诠旨之域而浩瀚于文义之海盖欲寄象系之迹穷无尽之趣矣故知非言无以立其文非文无以广其义非义无以穷其玄夫得其玄者则宗镜无尽之旨矣旨既无尽不说不知今为未知者言不为己知者说脱或诸宗异执见解差殊或空有相非大小各诤斯乃不穷理本强说异同入宗镜中胜负俱息如析金杖段段俱金犹截琼枝寸寸是宝问信入此法还有退者否答信有二种一若正信坚固谛了无疑理观分明乘戒兼急如此则一生可办谁论退耶二若依通之信观力粗浮习重境强遇缘即退华严疏云深心信解常清净者信烦恼即菩提方为常净由称本性而𤼵菩提心本来是佛更无所进如在虚空退至何所。

　　问法唯心说者云何教立五时听分四众答诸佛无有色声功德唯有如如及如如智独存凡有见闻皆是众生自心影像则说唯心说听唯心听离心之外何处有法。

　　宝性论偈云天妙法鼓声依自业而有诸佛说法者众生自业闻如妙声远离功用处身心令一切众生离怖得寂静佛声亦如是离功用身心令一切众生得证寂灭道故经偈云一切诸如来无有说佛法随其所应化而为演说法。

　　若顿教中非直心外无佛色等众生心内所显之佛亦当相空以唯是识无别影故色等性离无所有故一切无言无言亦无故是故圣教即是无教之教如经颂云如来不出世亦无有涅槃。

　　经云夫说法者无说无示其听法者无闻无得。

　　又说听全[(冰-水+〡)*ㄆ]生佛相在如一明镜师弟同对说听以师取之即是师镜弟子取之是弟子镜镜喻一心师弟喻生佛是谓弟子镜中和尚为和尚镜中弟子说法和尚镜中弟子听弟子镜中和尚说法诸有知识请详斯喻此喻犹恐未晓又如水乳和同一处而互为能和所和且顺说听以能和为说所和为听且将水喻于佛乳喻众生应言乳中之水和水中之乳水中之乳受乳中之水虽同一味能所宛然虽能所宛然而互相在相遍相摄思以准之又众生心中佛者此明众生称性普周而佛不坏相在众生心内言为佛心中众生说法者此明佛心称性普周而众生不坏相在佛心内也更无别理但说听之异耳是知一切众生语言皆法轮正体若离众生言说即佛无所说先德云若离方言佛则无说圣人无心以万物心为心圣人无身亦以万物身为身即知圣人无言亦以万物言为言矣。

　　肇论云为莫之大故乃反于小成施莫之广故乃归于无名何谓小成通百千恒沙之法门在毛头之心地何谓无名形教遍于三千无名相之可得故须宗说双通方成师匠所以经偈云宗通自修行说通示未悟真觉大师云宗亦通说亦通定慧圆明不滞空宗通是定说通是慧则宗说兼畅定慧双明二义相成阙一不可。

　　然诸教中皆说万法一心而浅深有异今约五教略而辩之一愚人法声闻教假说一心谓世出世间染净等法皆由心造业之所感故若推征则一心之义不成以立前境故云假说二大乘权教明异熟赖耶以为一心三界万法唯识变故三终教说如来藏以为一心识境诸法皆如梦故四顿教泯绝染净以说一心为破诸数假名故五圆教总该万有以为一心事理本末无别异故如上所说前浅后深浅不至深深必该浅所以宗镜虽备引五教一心证明唯指归圆教一心总摄前故又如钞云一心为如来所说法之根本者盖缘如来依此一心而成就故是则信解行证皆依此心从微至着未尝离此若离于心得成佛者无有是处离此有说者皆外道教也所以起信论云所言法者谓众生心是心则摄一切世间出世间法依于此心显示摩诃衍义。

　　御录宗镜大纲卷七

　　音释

　　纂

　　(作管切)。

　　壅

　　(音雍塞也)。

　　锱

　　(㫖而切音支)。

　　铢

　　(尚朱切音殊)。

　　确

　　(音却坚也)。

　　曦

　　(音希日光也)。
乾隆藏第 164 册 No. 1668 御录宗镜大纲


　　御录宗镜大纲卷八　　　　　　　两八

　　问从禅定而发慧因静虑以证真何不令息念澄神冥宗照体故云禅能洗根情之欲垢摧结使之高山灭觉观之猛风遮烦恼之毒箭曷乃广论总别说佛说心惑乱初机有违正典答夫禅有四种一作异计忻上厌下而修者是外道禅二信正因果亦以忻厌而修者是凡夫禅三了生空理证偏真之道而修者是小乘禅四达人法二空而修者是大乘禅若背教而唯成闇证只为己眼不明守默而但坐痴禅所以慧心弗朗徒兴邪行空滥真修入道之初教观须具执观门而弃教旨终成上慢之愚徇他说而背自心实招数宝之诮所以华严明成就无生之慧先赖多闻佛藏说速入涅槃之门皆因听法如佛藏经颂云百千哑羊僧无慧修静虑设经百千劫无一得涅槃聪敏智慧人能听法说法敛念须臾顷必速至涅槃此颂是自利入道也又经颂云假使顶戴尘沙劫身为床座遍三千若不传法利众生决定无能真报者斯颂乃利他报恩也华严明菩萨证无生慧光皆因善巧多闻又闻有助观起信之功能圆自行说有断疑成佛之力可以化他故华严经颂云譬如闇中宝无灯不可见佛法无人说虽智不能了是以说圆顿教印众生心开大施之门成无边之益若不以此示人虽有利他而不尽善所益既鲜用力尤多若直指自心全提家宝如倾囊倒藏大施无遮彻果该因究竟常乐所以辅行记云若以权法化人法门虽开不名倾藏今于一心开利物门倾秘密藏示真实珠心既不穷藏亦无量藏既无量珠则无边含一切法故名为藏理体无缺譬之以珠是则开示众生本有觉藏非余外来维摩经云法施会者无前无后一时供养一切众生是名法施之会。

　　问生佛同体何故苦乐有殊答诸佛悟达法性皆自然了心原妄想不生不失正念我所心灭故不受生死即究竟常寂灭以寂灭故万乐自归一切众生迷于真性不达本心种种妄想不得正念故即憎爱以憎爱故心器破坏即受生死故诸苦自现欲知法要守心第一若。

　　人不守真心得成佛者无有是处故云制心一处无事不办一切万法不出自心入万法门三乘位体一切贤圣论其宗教莫非自心是本文句疏云若寻教迹迹广徒自疲劳若寻理本本高高不可极日夜数他宝自无半钱分但观己心之高广扣无穷之圣应机成致感逮得己利故用观心释当知种种声教若微若着若权若实皆为佛道而作筌罤大经偈云粗言及细语皆归第一义此之谓也。

　　如大智度论云譬如治病苦药针炙痛而得差如有妙药名稣陀扇陀病人眼见众疾皆愈除病虽同优劣法异声闻菩萨教化度人亦复如是苦行头陀初中后夜勤心禅观苦而得道声闻教也观诸法相无缚无解心得清净菩萨教也是以了心实相悟在刹那积行而成因赊果远但有一毫之善悉随喜回向实相之心乃至四威仪中触途成观念念契旨步步入玄不令一尘而失真智如箭射地无不中者故知信解实相心入宗镜内举念皆是无往不真方顺佛所知不谤三宝若得实相智慧所荫一切万行悉皆成就如大鹏影覆其子令子增长如今学人但自直下内了自心莫疑外境心若得了外境皆虚一法才通万像尽归心地一轮有阻千车悉滞修途明明而只在自知念念而无非真实外粗易鉴不虑他疑内密难穷唯应亲证如庞居士偈云中人乐寂静下士好威仪菩萨心无碍同凡凡不知佛是无相体何须有相持但令心了事遮莫外人疑如人渴饮水冷暖自心知。

　　又若入此宗镜谛了自心无处无方一切清净甚深大回向经云佛言有三种回向何等为三谓过去空当来空现在空无有回向者亦无回向法亦无回向处菩萨摩诃萨当作是回向作是回向时三处皆清净以此清净功德与一切众生共回向阿耨多罗三藐三菩提作是回向者无有凡夫及凡夫法乃至亦无有佛及向佛者何以故法性无缘不生不灭无所住故。

　　此宗镜录是大智所行上根能受绝投岩痴狂之见舍草庵下劣之心非限量之怀辄可希冀持螺何以酌海折草焉能量天若遇大机又不可行于小径须依宗镜直示本心如经云无以秽食置于宝器无以大海内于牛迹是知于此生信者甚为希有何者信果佛则易如十方诸佛信因佛则难如现今众生故起信钞云信过去释迦当来弥勒等是佛则为易有今信众生心中真如是凡圣通依迷之则六趣无穷悟之则三宝不断此为希有故知万法归心则道全矣。

　　如庚桑子道全篇云吾能听视不用耳目非易耳目之用所告者过也公曰孰如是寡人增异矣其道若何寡人早愿闻之庚桑子曰我体合于心心合于气气合于神神合于无其有介然之有唯然之音虽远际八荒之表迩在眉睫之内来干我者吾必尽知之乃不知为是我七窍手足之觉五藏六腑心虑之所知其自知而已矣何璨注云心形泯合神气冥符洞然至心与无同体然后心弥静而志弥远神愈默而照愈彰理极而自通不思而玄览非夫至神至圣其孰能与于此哉斯乃灵真之要枢重玄之妙道者也是以内外指归须冥符心体则洞照无遗矣遂能和光万有体纳十方夫言和者非有能所二法相顺名和如古德云凡圣各别不得名和心体离念不得众生相法界即我我即法界名和首楞严经云观世音菩萨白佛言世尊我从闻思修入三摩地初于闻中入流亡所所入既寂动静二相了然不生如是渐增闻所闻尽尽闻不住觉所觉空空觉极圆空所空灭生灭既灭寂灭现前忽然超越世出世间十方圆明获二殊胜一者上合十方诸佛本妙觉心与佛如来同一慈力二者下合十方一切六道众生与诸众生同一悲仰斯乃能所迹消真俗冥合非从事行因异而同但了心无自他万法自然一体既与万法体和则不共物诤如华手经云佛告舍利弗是故菩萨发菩提心应当观察是心空相舍利弗何等是心云何空相舍利弗心名意识即是识阴意入意界心空相者心无心相亦无作者何以故若有作者则有彼作而此人受若心自作则自作自受舍利弗是心相空无有作者无使作者若无作者则无作相右人戏论是心相者则与无碍空无相诤若与无碍空无相诤是人则与如来共诤若与如来共诤当知是人则坠深坑是知若入宗镜海中已摄余一切法门登法性山悉见诸无边境界如大涅槃经云譬如有人在大海浴当知是人已用诸河泉池之水菩萨摩诃萨亦复如是修习如是金刚三昧当知已为修习其余一切三昧。

　　问诸佛境界唯趣不思议一心解脱之门何谓不思议解脱答以一切法非有而有有而非有非定量之所知故称不思议既以非有而有即不住于无有而非有即不住于有有无不住即于诸法悉皆解脱以一切法不出有无故是知一心解脱之中无有文字则无生死无烦恼无阴界无众生无忧喜无苦乐无系缚无往来无是无非无得无失乃至无菩提无涅槃无真如无解脱以要言之一切世出世间诸法悉皆无有如首楞严经云知见立知即无明本知见无见斯即涅槃无漏真净云何是中更容他物。

　　所以大涅槃经中佛说一百句解脱句句皆云真解脱者即是如来夫如来者即一心真如自性中来故云如来。

　　如经云当知解脱即是如来如来之性即是解脱解脱如来无二无别是以如来之性即众生性众生之性即一切法性一切法性即是心性以心性遍一切处故则一切处悉是不思议解脱以不见自性故则随处贪着着即被缚若了斯宗缚脱俱寂所以云离即着着即离幻化门中生实义亦无离亦无著何处更求无病药。

　　是知心解则一切解与真性而相应心缚则一切缚与尘劳而共处出要之道于此绝言方便之门更无过上此不思议真性解脱法门一入全真真外无法意消能所情断是非此非诵文法师凑其智海闇证禅伯了此慧灯唯除真见性人一乘道种方能悟入顿了无疑此圆顿教门唯一无分别法耳无有际畔不涉一多以即边而中故无法可比以即妄而真故无法可待岂更佛法待于佛法唯一绝待如来法界故出法界外无复有法无所可待亦无所绝唯证相应不在言说。

　　问众生法身与佛平等云何不起报化之用耶答虽本平等隐显有殊隐名如来藏显名法身起信疏云但众生迷自真理起于妄念是时真如但现染相不显其用如水为风所击但起波澜而不能现像。

　　又钞释应化不起者但以妄染覆之非谓本觉无此应用亦非固心抑令不起斯则过在于妄迷而不知何关于觉以本觉常具常熏故如修竹有龙凤之音尘镜有照胆之用是知灵台绝妙众生莫知若暂返照回光无有不得之者如地中求水矿里求金唯虑不肯承当沉埋心宝宗镜委细意嘱于斯普劝后贤直须知有。

　　问华严经是圆满教所明一法才起皆有眷属随生今此何故唯论绝待答所言眷属者皆是理内眷属佛如众生如一如无二如必无心外法而为主伴如净名疏问华严顿教大乘可得约行明诸法门此方等经及小乘教何得亦约观行明义答此经既云诸佛解脱当于众生心行中求若不约观行岂称斯文。

　　故知了义教不了义教皆是了义以唯一心故所以云圆机对教无教不圆理心涉事无事非理又云根羸则法劣器广则道圆故问此宗玄奥性自天真非生因之所生唯了因之所了云何广述诸有差别行门答夫妙达殊伦则法法齐旨巧通异道乃物物咸如夫言了因者乃是于真心中性德显了故名了因生因者亦是信心中能生六度万行故名生因生了俱心理行非外若不了此取舍万端才入斯宗自无高下夫三界之有是菩提之用本末相遍空有融通岂同豁尔之无块然之有如大智度论云空有二种一者善空炽然修一切行而了性空二者恶空恣行恶法而欲拨令空今论不可得空此空不离诸法诸法不离此空当知一切法趣空如瓶处空十方界空不异瓶空故十方空皆趣瓶空华严论云若也但修空无相法身即于智不能起用若但一向生想不见无相法身即纯是有为又云如是大悲如是智慧如是万行皆为长养初发心住初生佛家之智慧大悲令惯习自在故时亦不改法亦不异智亦不迁犹如竹苇依旧而成初生与终无有粗细亦如小儿初生而后长为大无异大也是知差别行门皆入毕竟空中若欲见道修行无出身心之内。

　　华严经颂云身为正法藏心为无碍灯照了诸法空名曰度众生故知身为法聚无一法出我身田心为慧光无一智离我心海若迷之者则身为苦聚病原心作无明怨贼先须察所治过患之迹方立能治功德之门则一切众生所造过患莫越身心若欲对治唯戒与慧若修身戒则戒急而妙行成若修心慧则乘急而真性显故得乘戒兼急理行俱圆正助相资方入宗镜内外朗鉴一道清虚。

　　问道无可修法无可问才悟大旨万事俱休故云言语道断心行处灭又法华经云三藏学者尚不许亲近今示身戒心慧既违大乘之经教何成后学之信门答经中所斥三藏学者即是小乘戒定慧戒则但持身口断四住(见一切住地欲爱住地色爱住地无色爱住地)枝叶之病苗定则形同枯木绝现外威仪之妙用慧则唯证偏空失中道不空之圆理故称贫所乐法堕下劣之乘为净名所诃是愚人之法今此圆宗定慧尚不同大乘初教无相之空及大乘别教偏圆之理岂与三藏灰断定慧之所论乎此宗镜录戒定慧乃至一事一行一一皆入法界具无边德是无尽宗趣性起法门无碍圆通实不思议。

　　如观和尚云凡圣交彻即凡心而见佛心理事双修依本智而求佛智是以八地已能离念佛劝方令起于事行故经颂云法性真常离心念二乘于此亦能得不以此故为世尊但以甚深无碍智此劝皆是事行故是知果佛须性相具足因行必须事理双修依本智如得金修理行如去矿修事行如造作求佛智如成器也又华严演义云若执禅者则依本智性无作无修镜本自明不拂不莹若执法者须起事行求依他胜缘以成己德并为偏执故辩双行依本智者约理无漏智性本具足故而求佛智者约事无所求中吾故求之心镜本净久翳尘劳恒沙性德并埋尘沙烦恼是故须以随顺法性无悭贪等修檀等六波罗密以诸佛已证我未证故又理不碍事不妨求故事不碍理求无求故若此之修修即无修为真修矣大智度论云法忍者于内六情不著于外六尘不受能于此二不作分别何以故内相如外外相如内二相俱不可得故一相故因缘合故其实空故一切法相常清净故何谓一切法相常清净以同遵一道故所以华严疏云一道甚深者亦名一乘佛佛皆同一真道故佛佛所乘同观心性万行齐修自始至终更无异径故为一道问真心常住遍一切处者即万法皆真云何而有四时生灭答了真心不动故则万法不迁即常住义若见万法迁谢皆是妄心以一切境界唯心妄动心若不起外境本空以从识变故若离心识则尚无一法常住岂况有万法迁移问如今现见物像荣枯时景代谢如何微细披剥明见不迁之旨答但当见性自断狐疑故金刚三昧经云因缘所生义是义灭非生灭诸生灭义是义生非灭是以起恒不起不起恒起如此通达不落断常可正解一心不迁之义矣如先德云夫物性无差悟即真理真即不变物自湛然常情所封于不动中妄以为动道体渊默语路玄微日用而不知者物不迁也事像可观称之为物物体各住故号不迁不迁故随流湛然清净为物故与四像而为所依故知无生不生无形不形处性相而守一者其唯不迁论焉所以不迁论云是以如来因群情之所滞即方言以辩惑乘莫二之真心吐不一之殊教乖而不可异者其唯圣言乎故谈真有不迁之称导俗有流动之说虽复千途异唱会归同致矣而征文者闻不迁则谓昔物不至今聆流动者而谓今物可至昔既曰古今而欲迁之者何耶是以言往不必往古今常存以其不动称去不必去谓不从今至古以其不来不来故不驰骋于古今不动故各性住于一世然则群籍殊文百家异说者苟得其会岂文言能惑之哉是以人之所谓住我则言其去人之所谓去我则言其住然则去住虽殊其致一也故经云正言似反谁当信者斯言有由矣何者人则求古于今谓其不住吾则求今于古知其不去今若至古古应有今古若至今今应有古今而无古以知不来古而无今以知不去若古不至今今亦不至古事各性住有何物而可去来然则四像风驰旋机电卷得意毫微虽速而不转也是以如来功流万世而常存道通百劫而弥固成山假就于始篑修途托至于初步者果以功业不可朽故也功业不可朽故虽在昔而不化不化故不迁不迁故则湛然矣故经云三灾弥沦而行业湛然信其言也何者夫果不俱因因因而果因因而果因昔不灭果不俱因因不来今不灭不来则不迁之致明矣复何惑于去留踌躇于动静之间哉。

　　问万法唯识诸佛单住真如名无垢识者为复决定有心决定无心答据体则言亡四句意绝百非约用则唯智能明非情所及如华严经云佛子如来心意识俱不可得但应以智无量故知如来心古释云如来心意识俱不可得者约体遮诠也但应以智无量故知如来心者寄用表诠也一师云识等有二一染二净佛地无有漏染心及心所而有净分心及心所果位之中智强识劣故于心王上以显无染约彼智所以明无量若必无王所智依何立经云如来无垢识是净无漏界解脱一切障圆镜智相应则有心王明矣一师云以无积集思量等义故说心等叵得就无分别智以显无量非无心体上之三解俱明心意识有又云佛果实无心意意识及余心法云不可得唯有大智故言智无量故知如来心经云唯如如及如如智独存佛地论中五法(五法者清净法界兼四智)摄大觉性唯一真法界及四智(大圆镜智平等性智妙观察智成所作智)菩提不言更有余法此二说约无若依前有未免增益亦不能通不可得言若依后无未免损减亦不能通知佛心言既云知如来心不可言无心可知明非无心矣又心既是无智何独立亦违涅槃灭无常识获常识义若有无二义双取未免相违若互泯双非宁逃戏论若后宗言唯如智者以心即同真性故曰唯如照用不失故云如智岂离心外而别有如是则唯如不乖于有前宗以纯如之体故有净心心既是如有之何失是知即真之有与即有之真二义相成有无无碍正消经意者言不可得者以心义深玄言不及故寄遮显深言但以智知如来心者托心所寄表显深云何深玄欲言其有同如绝相欲言其无幽灵不竭欲谓之情无殊色性欲谓无情无幽不彻是知佛心即有即无即王即数心中非有意亦非不有意意中非有心亦非不有心数非依于王亦非不依王一一皆尔圆融无碍清凉记释云言佛无心有智成相违过心王最胜尚说为无智无所依岂当独立如无君主何有臣下今先别会二宗后通合二宗先会法性宗意云心即是如智即如智离心无如则知有如已有心矣况即体之用称如智即用之体即是真如如一明珠珠体即如明即如智岂得存如亡于心矣次会法相宗意云即如之有有岂乖如如镜即虚则有心无失是知即真之有即有之真通会二宗即真之有是法相宗即有之真是法性宗两不相离方成无碍真佛心矣又心中非有意亦复非无意者非有是不即义二相别故亦非不有是不离义无二体故又非有者以无二体互摄尽故亦非不有者二相不坏力用交彻故。

　　问境识俱遣众生界空诸佛究竟成得何法答一切异生因识对境于生死中妄生执着起常等四倒二乘之人于涅槃中妄求解脱起无常等四倒诸佛如来因境识俱空能离八倒成得真常乐我净四波罗密宝性论云依二种法如来法身有净波罗密一者本来自性清净以同相故二者离垢清净以胜相故有二种法如来法身有我波罗密一者远离诸外道边以离虚妄我戏论故二者远离诸声闻边以离无我戏论故有二种法如来法身有乐波罗密一者远离一切苦二者远离一切烦恼习气有二种法如来法身有常波罗密一者不灭一切诸有为行以离断见边故二者不取无为涅槃以离常见边故胜鬘经云世尊见诸行无常是断见非正见见涅槃常是常见非正见妄想见故作如是见所以如来唯证四德涅槃秘密之藏问既经云见诸行无常是断见非正见见涅槃常是常见非正见者云何教中或说无我又说于我岂不相违耶答夫说常与无常我与无我但形言迹皆是方便所以肇论云菩萨于计常之中演非常之教以佛初出世便欲说圆常之妙门真我之佛性为一切外道皆妄执神我遍十方界起于常见若说真常乐我净恐滥邪解且一时拂下情尘故云无常无乐无我无净又二乘及权假菩萨不知诸佛秘旨执方便门匆匆取证皆住无我之理以为究竟世尊又愍不达遂乃具说常乐我净若有于此究竟之说明见真我佛性人木虫尘分明无惑尚不住于中道岂更见有常无常我无我二见之所乱乎或若虽闻常乐我净之名只作常乐我净之解随语生见昧自真心则我无我之药成我无我之病故知真我难辨非证不明。

　　夫欲正修行者不归宗镜皆堕邪修以万缘所起起自真如故清凉钞云因该果海果彻因原以极果由于始信信依本智而起今不离本智故斯则以因成果摄果酬因然因有二种一约本有恒沙性德信解行愿等无不具故二约修起谓依本信德而起信心依本解德而起解心如起信论云以知法性无悭贪故随顺修行檀波罗密等故一一修起皆带本有俱来至果无间道中一时顿圆解脱道中因果交彻名为得果果亦有二一者本有菩提涅槃一切佛性本觉具故二者修起令证菩提始觉悟故始觉同本无复始本之异名究竟觉则二果无碍然二因本从本觉体上起来则二因与本果无碍始觉既同本觉则极果全同于二因则二因与二果交彻故因该果海果彻因原又初发心时便成正觉因该果也虽得佛道不舍菩萨行果彻因也。

　　御录宗镜大纲卷八

　　音释

　　鲜

　　(先上声少也)。

　　针

　　(诸深切)。

　　睫

　　(音接目旁毛也)。

　　矿

　　(古猛切)。

　　踌踷

　　(上音俦下音除犹豫也)。
乾隆藏第 164 册 No. 1668 御录宗镜大纲


　　御录宗镜大纲卷九　　　　　　　两九

　　问性自了了常知何须诸佛开示答此言知者不是证知意说真性不同虚空木石故云知也非如缘境分别之识非如照体了达之智直是真如之性自然常知如华严经中觉首等诸菩萨问文殊师利菩萨何等是佛境界智何等是佛境界知文殊颂答云诸佛智自在三世无所碍如是慧境界平等如虚空又颂云非识所能识亦非心境界其性本清净开示诸群生既云本净不待断障即知群生本来皆有但以惑翳而不自知故法华中开示令得清净者即是宝性论中离垢清净也此心虽自性清净终须悟修方得究竟经论所明有二种清净二种解脱或只得离垢清净解脱故毁禅门即心即佛或只知自性清净解脱故轻于教相斥于持律坐禅调伏等行不知必须顿悟自性清净自性解脱渐修令得离垢清净离垢解脱成圆满清净究竟解脱若身若心无所壅滞同释迦佛经问云何佛境界智此问证悟之智云何佛境界知此问本有真心答智云诸佛智自在三世无所碍答知云非识所能识亦非心境界识是分别分别非真知唯无念方见又若以智证之即属所诠之境真知非境界故瞥起照心即非真知故非心境界以不起心为玄妙以集起名心起心看即妄想故非真知是以真知必虚心遗照言思道断矣北宗看心是失真旨若有可看即是境界也宝藏论云知有有坏知无无败真知之知有无不计既不计有无即自性无分别之知是以此真心自体之知即无缘心不假作意任运常知非涉有无永超能所水南和尚云即体之用曰知即用之体为寂如即灯之时即是光即光之时即是灯灯为体光为用无二而二也又云知之一字众妙之门如是开示灵知之心即是真性与佛无异既马鸣标心为本原文殊择知为真体如何破相之党但云寂灭不许真如说相之家执凡异圣不许即佛今约教判定正为斯人故西域传心多兼经论无二途也但以此方迷心执文以名为体故达摩善巧拣文传心标举其名心是名也默示其体知是心也喻以壁观令绝诸缘绝诸缘时问断灭否答虽绝诸念亦不断灭问以何证验云不断灭答了了自知言不可及师即印云只此是自性清净心更勿疑也若所答不契即但遮诸非更令观察毕竟不与他先言知字直待他自悟方验真实是亲证其体然后印之令绝余疑故云默传心印所言默者唯默知字非总不言六代相传皆如此也。

　　问悟此心已如何修之还依相教中令坐禅否答若惛沉厚重难可䇿发掉举猛利不可抑伏贪瞋炽盛触境难制者即用教中种种方便随病调伏若烦恼微薄慧解明利即依本宗一行三昧应知权实有异遮表全殊不可以遮诠遣荡排情破执之言为表诠直示建立显宗之教又不可以逗机诱引一期权渐之说为最后全提见性真实之门。

　　遮诠表诠异者遮谓遣其所非表谓显其所是又遮者拣却诸余表者直示当体如诸经所说真如妙性每云不生不灭不垢不净无因无果无相无为非凡非圣非性非相等皆是遮诠遣非荡迹绝想祛情若云知见觉照灵鉴光明朗朗昭昭堂堂寂寂等皆是表诠若无知见等体显何法为性说何法不生不灭等必须认得现今了然而知即是我之心性方说此知不生不灭等如说盐云不淡是遮云咸是表说水云不干是遮云湿是表空宗但遮性宗有遮有表今时人皆谓遮言为深表言为浅故唯重非心非佛无为无相乃至一切不可得之言良由只以遮非之词为妙不欲亲自证认法体故如此也又若实识我心不同虚空性自神解非从他悟岂藉缘生若不对机随世语言于自性上尚无表示真实之词焉有遮非方便之说如今实未亲证见性之人但效依通情传意解唯取言语中妙以遮非泯绝之文而为极则以未见谛故不居实地一向托空随言所转近来尤盛莫可遏之若不因上代先贤多闻广学深入教海妙达禅宗何能微细指陈始终和会显出一灵之性剔开万法之原故须先约经教印证禅心然后禅教双亡佛心俱寂俱寂即念念皆佛无一念而非佛心双亡即句句皆禅无一句而非禅教如此则自然闻泯绝无寄之说知是破我执情闻息妄修心之言知是断我习气执情破而真性显即泯绝是显性之宗习气尽而佛道成即修心是成佛之行顿渐互显空有相成若能如是圆通则为他人说无非妙方闻他人说无非妙药药之与病只在执之与通故先德云执则字字疮疣通则文文妙药如上依教依宗撮略和会挑抉宗旨之本末开析法义之差殊校量顿渐之异同融即真妄之和合对会遮表之回互褒贬权实之浅深可谓卷教海之波澜湛然掌内簇义天之星象奂若目前则顿释群疑豁然妙旨若心外立法立境起斗诤之端倪识上变我变人为胜负之由渐遂乃立空破有宾有非空崇教毁禅宗禅斥教权实两道常为障碍之因性相二宗永作怨仇之见皆为智灯𦦨短心镜光昏终不能入无诤之门履一实之道矣。

　　金刚三昧经云如我说者义语非文众生说者文语非义。

　　夫立教之本无出意言以意诠量从言开演故基师云至理澄寂是非之论息言般若幽玄一异之情绝虑息情虑故非识非心绝言论故非声非说法非声说说遍尘沙理无识心心该法界心该法界斯乃非心作心说遍尘沙此亦无说为说。

　　问境本无生心常不住何烦立观背自天真答为未达本无生而欲向外妄修者令自内观冥合真性如永嘉集云诫其疏怠者然渡海先须上船非船何以能渡修心必须入观非观何以明心心尚未明相应何日此劝守愚空坐不慕进修者。

　　又云妙契玄原者夫悟心之士宁执观而迷旨达教之人岂滞言而惑理理明则言语道断何言之能议旨会则心行处灭何观之能思心言不能思议者可谓妙契寰中矣斯乃得旨之人奚须言观即届宝所终不问程已见玉蟾宁当执指故般若吟云见月休观指归家罢问程即心心是佛何佛更堪成。

　　问此宗镜录于顿渐两教真缘二修云何悟入如何修行答今宗镜中依无作三昧观真如一心念念冥真念念圆满如台教明修无作三昧观真如实相不见缘修作佛亦不见真修作佛亦不见真缘二修合故作佛亦不离真缘二修而作佛若无四修即无四作是无作三昧岂同尔相州北道明缘修作佛南土大小乘师亦多用缘修亦不同相州南道用真修作佛问偏用何过答道无诤何得诤同水火今明用三昧修中道第一义谛开无明显法性忘真缘离诤论言语法灭无量罪除清净心一水若澄清佛性宝珠自然现也见佛性故即住大涅槃问曰若尔者今云何说答曰大涅槃经云不生不生名大涅槃以修道得故故不可说岂如诸大乘论师偏执定说今以因缘故亦可得说者若解四悉檀意(悉檀此云遍施四者一世界悉檀二为八悉檀三对治悉檀四第一义悉檀)如前四种说则无咎次明证成者若观无明见中道者即是入不二法门住不思议解脱故入不思议法门品云若知无明即是明明亦不可得是为入不二法门若入中道即能双照二谛自然流入萨婆若海今依四悉普为群机于真缘二修中是无作真修顿渐四句中若约上上根是顿悟顿修若约上根或是顿悟渐修此宗镜录是圆顿门即之于心了之无际更无前后万法同时所以证道歌云是以禅门了却心顿入无生慈忍力。

　　只各于自心静念如理思惟即如是如是显现于宗镜中了然明白起此无涯之一照遍法界无际之虚空无一尘而不被光明凡一念而咸承照烛斯乃般若无知之照照岂有边涅槃大寂之宗宗何有尽如般若无知论云放光云般若无所有相无生灭相道行云般若无所知无所见此辩智照之用而曰无相无知者何也果有无相之知不知之照明矣何者夫有所知则有所不知以圣心无知故无所不知不知之知乃曰一切知。

　　然则智有穷幽之鉴而无知焉神有应会之用而无虑焉神无虑故能独王于世表智无知故能玄照于事外智虽事外未始无事神虽世表终日域中。

　　何者欲言其有无状无名欲言其无圣以之灵。

　　是以言知不为知欲以通其鉴不知非不知欲以辩其相辩相不为无通鉴不为有非有故知而无知非无故无知而知是以知即无知无知即知无以言异而异于圣心也难曰夫真谛深玄非智不测圣智之能在兹而显故经云不得般若不见真谛真谛则般若之缘也以缘求智智则知矣答曰以缘求智智非知也何者放光云不缘色生识是名不见色又云五阴清净故般若清净般若即能知也五阴即所知也所知即缘也夫知与所知相与而有相与而无相与而无故物莫之有相与而有故物莫之无物莫之无故为缘之所起物莫之有故缘所不能生缘所不能生故照缘而非知为缘之所起故知缘相因而生是以知与无知生于所知矣何者夫知以所知取相故名知真谛自无相真智何由知所以然者夫所知非所知所知生于知所知即生知知亦生所知所知既相生相生即缘法缘法故非真非真故非真谛故中观曰物从因缘有故不真不从因缘有故即真今真谛曰真真则非缘真非缘故无物从缘而生也故经云不见有法无缘而生是以真智观真谛未尝取所知智不取所知此智何由知然智非无知但真谛非所知故真智亦非知而子欲以缘求智故以智为知缘自非缘于何而求知乎。

　　难曰圣心非不能是诚以无是可是虽不是是故当是于无是矣是以经云真谛无相故般若无知者诚以般若无有有相之知若以无相为无相又何累于真谛耶答曰圣人无无相也何者若以无相为无相无相即为相舍有而之无犹逃峰而赴壑俱不免于患矣是以至人处有而不有居无而不无虽不取于有无然亦不舍于有无所以和光尘劳周旋五趣寂然而往泊尔而来恬淡无为而无不为者也难曰圣心虽无知然其应会之道不差是以可应者应之不可应者存之然则圣心有时而生有时而灭可乎答曰生灭者生灭心也圣人无心生灭焉起然非无心但无心心耳又非不应但是不应应耳是以应会则信若四时之质直以虚无为体斯不可得而生不可得而灭也难曰圣智之无惑智之无俱无生灭何以异之耶答曰圣智之无者无知惑智之无者知无其无虽同所以无者异也何者夫圣心虚静无知可无可曰无知非谓知无惑智有知故有知可无可谓知无非曰无知也无知即般若之无也知无即真谛之无也是以般若之与真谛言用即同而异言寂即异而同同故无心于彼此异故不失于照功是以辩同者同于异辩异者异于同斯则不可得而异不可得而同也何者内有独鉴之明外有万法之实万法虽实然非照不得内外相与以成其照功此则圣所不能同用也内虽照而无知外虽实而无相内外寂然相与俱无此则圣所不能异寂也是以经云诸法不异者岂曰续凫截鹤夷岳盈壑然后无异哉诚以不异于异故虽异而不异耳故经曰甚奇世尊于无异法中而说诸法异又云般若与诸法亦不一相亦不异相信矣难曰论云言用则异言寂则同未详般若之内则有寂用之异乎答曰用即寂寂即用用寂体一同出而异名更无无用之寂主于用也是以智弥昧照逾明神弥静应逾动岂曰明昧动静之异哉故成具曰不为而过为宝积曰无心无识无不觉知斯则穷神尽智极象外之谈也即之明文圣心可知矣释曰般若无知者是一论之宏纲乃宗镜之大体微妙难解所以广引证明夫般若者是智用无知者是智体用不离体知即无知体不离用无知即知若有知者是取相之知即为所知之相缚不能遍知一切故论云夫有所知则有所不知若是无相之知不被所知之相碍即能遍知一切故论云以圣心无知故无所不知以要言之但是理事无碍非即非离如论云神无虑故能独王于世表智无知故能玄照于事外者不即事也智虽事外未始无事神虽世表终日域中者不离事也理非即非离如事亦然是以理从事显理彻于事事因理成事彻于理理事交彻般若方圆故能有无齐行权实双运岂可执有执无迷于圣旨乎所以论云欲言其有无状无名欲言其无圣以之灵何者此有是不有之有曷有其名斯无是不无之无宁亏其体有无但分两名其性元一不可以有为有以无为无故论云非有故知而无知者以知自无性岂待亡知然后无知乎论云非无故无知而知者以无相之知非同木石无而失照此灵知之性虽无名相寂照无遗如论云考之玄籍本之圣意岂复真伪殊心空色异照耶是以照无相不失抚会之功睹变动不乖无相之旨造有不异无造无不异有未尝不有未尝不无故曰不动等觉而建立诸法以此而推寂用何妨如何谓睹变之知异无相之照乎又论云知即无知无知即知无以言异而异于圣心也故知若云有之与无同之与异皆是世间言语但有虚名而无实体岂可以不定之名言而欲定其无言之妙性也今总结大意般若无知者但是无心自然灵鉴非待相显靡假缘生不住有无不涉能所非一非异而成其妙道也所以先德云夫圣心无思名言路绝体虚不可以色取无虑不可以心求包法界而不大处毫端而不微寂寥绝于生灭应物无有去来鉴彻天镜而无鉴照之勤智周十方而不生二相森罗万像与之同原大哉妙用而无心者其唯般若无知之谓乎。

　　永嘉集云若以知知寂此非无缘知如手执如意非无如意手若以自知知亦非无缘知如手自作拳非无不拳手亦不知知寂亦不自知知不可为无知自性了然故不同于木石手不执如意亦不自作拳不可为无手以手安然故不同于兔角。

　　古德偈云诸论各异端修行理无二竞执有是非达者无违诤。

　　问诸佛经教皆以名句文身诠表方成法义云何但名一心而已答此心是诸法之都显事合理故称曰经岂止于心乃至一切六尘悉皆是经如大品云一切法趣色是趣不过此色能诠一切法如墨黑色一划诠一二划诠二三划诠三竖一划则诠王足右划则诠丑足左划则诠田出上诠由出下诠申如是回转诠不可尽或一字诠无量法无量字共诠一法无量字诠无量法一字诠一法于黑墨小小回转诠量大异左回诠恶右回诠善上点诠无漏下点诠有漏杀活与夺毁誉苦乐皆在墨中更无一法出此墨外略而言之黑墨诠无量教无量行无量理黑墨亦是教本行本理本黑墨从初一点至无量点从点至字从字至句从句至偈从偈至卷从卷至部又从一字句中初立小行后着大行又从点字中初见浅理后到深理是名黑色教行义三种微发乃至当知黑字是诸法本青黄赤白亦复如是非字非非字双照字非字不可说非不可说不可见非不可见何所简择何所不简择何所摄何所不摄何所弃何所不弃是则俱是非则悉非能于黑色通达一切非于一切非通达一切是通达一切非非非是一切法邪一切法正若于黑色不如是解则不知字与非字青黄赤白有对无对皆不能知若于黑色通达知余色亦如是此即法华经意以色为经也声尘等亦如是。

　　问但了一心若无位次真伪何分须合教乘以祛谬滥答诚如所言阙一不可圆教观心须明六即古德约四教明六即者若藏教执色为有施拙度破析之因成但空灰断之果通教执色心是空了缘生无性之宗失中道不空之理别教从心生十法界心但有能生十界之理性未即便具十界之因果如从地生一切草木但从一心次第生十界也圆教心具十法界不待能所生亦无前后际只一念是十界只十界是一念一切时一切处一切法念念中体常圆满尘沙万德不欠少一分八万惑业不除断一分不谓佛是果头极圣我未证得不谓凡是底下秽浊我应舍离总览法界在一念心头如一圆珠莹彻明白圆解更无觉观进修亦不见有凡圣取舍分别妄念悉尽也以初圆信人未得纯净烦恼有厚薄习气有浅深分别难忘攀缘易起心浮观浅惑重境强于对治之中故分六即是以凡夫心性本体实齐上圣但凡夫未能常用本体随境生心分别计校千差万别无始妄习何能顿遣虽有见解未能常照故是凡也若生死即涅槃烦恼即菩提是理即若能暂照谛理即坐佛座证佛身用佛法当此一念圆现时不见十方佛异我此身此念也解而未修是名字即念有分数名观行即念以于境名相似即境入于念名分真即无境无念名究竟即虽六常一何凡何圣虽一常六凡圣天绝又六而常一故言即一而常六故初后不齐是以顿悟宗已复须言行相应既得本清净又须离垢清净如大集经偈云远离一切诸烦恼清净无垢犹真实其心能作大光明是名宝炬陀罗尼。

　　问只如自心如何观耶答性该始终之际体非起尽之缘体遍迷悟之中性非解惑之事又云夫心原本净无为无数非一非二无色无相非偏非圆虽复觉知亦无觉知。

　　此之心性毕竟无心有因缘时亦得明心既有论心即有方便正观之义譬如虚空亦有阴阳时雨心亦如是虽无偏圆亦论渐顿。

　　若观心非空非有则一切从心生法亦非空非有如是等一切诸法在一心中当知观此心原与如来等如此观心名观佛心也若能如此信解功德无量此一念信解心心同佛心信齐佛信入真实般若之性到究竟解脱之原即以无量无数劫中修五波罗密之功德校量信解宗镜一念之功万不及一故云不识玄旨徒劳念静是以先悟宗镜然后圆修理行无差方为契当问如上观心如何是所入能入之门答能所之入唯是一心约智而论假分能所所入即所证一心之理能入即能观一心之智又理是心之体智是心之用犹如日光还照日体以此心光复照心体则二而不二体用冥一不二而二能所似分。

　　永嘉集云故知妙道无形万像不乖其致真如寂灭众响靡异其原迷之则见倒惑生悟之则顺违无地阒寂非有缘会而能生峨嶷非无缘散而能灭灭既非灭以何灭灭生既非生以何生生生灭既虚实相常住矣华严疏云生之无生真性湛然无生之生业果宛然是知若即念存有念即是常见离生求无生即是断见皆不达实相无生无灭之理若正了无生则无生无不生岂定执有生无生之二见乎。

　　问觉王明敕大教指归末法比丘须于四念处修道其旨如何答此出大般涅槃经最后垂示总前教迹同此指归以四念处即是宗镜所明一切众生身受心法如经云佛告阿难如汝所问佛涅槃后依何住者阿难依四念处严心而住观身性相同于虚空名身念处观受不在内外不住中间名受念处观心但有名字名字性离名心念处观法不得善法不得不善法名法念处阿难一切行者应当依此四念处住。

　　华手经云四念处者于圣法中一切诸法皆名念处何以故一切诸法常住自性无能坏故一切诸法皆名念处者故知即法是心即心是法皆同一性岂能坏乎若有二法则能相坏。

　　金刚三昧经云心无边际不见处所论释云心无边际者归一心原心体周遍遍十方故无边周三世故无际虽周三世而无古今之殊虽遍十方而无此彼之处故言不见处所大法炬陀罗尼经云夫念处者云何念义当知是念无有违诤随顺如法趣向平等远离邪念无有移转及诸别异唯是一心入不动定若能如是名为念义。

　　此四念处破八颠倒一不净中作净想二苦中作乐想三无常中作常想四无我中作我想此是外道凡夫四倒又一净中作不净想二乐中作苦想三常中作无常想四我中作无我想此是二乘四倒共成八倒是以修四念处观破八颠倒于中而般涅槃是十方诸佛出世本怀究竟指归秘密藏中最后放舍身命之处正当宗镜大旨一心法门。

　　夫四念处者念即观慧之心处即智照之境能所冥合唯是一心大论云念想智皆一法异名初缘心名念次习行名想后成办名智处者境也皆不离萨婆若能观之智照而常寂名之为念所观之境寂而常照名之为处境寂智亦寂智照境亦照一相无相无相一相即是实相实相即是一实谛亦名虚空佛性亦名大般涅槃如是境智无二无异如如之境即如如之智智即是境说智及智处皆名为般若亦例云说处及处智皆名为实谛是非境之境而言为境非智之智而名为智亦名心寂三昧亦名色寂三昧亦是明心三昧亦是明色三昧。

　　金光明经云不可思议智境不可思议智照此意盖明念只是处处只是念虽说色心两名其实皆是不可思议一心今只观此一心即不可思议十界恒现前入心地法门但心之一法微妙幽玄见有浅深智分优劣须凭广学以至法原法华经云其不习学者不能晓了此外书云玉不琢不成器人不学不知道但坚志节常闻未闻熏修而观力转深磨炼而行门益净常起难遭之想道业恒新长怀庆幸之心终无退转问既以真心为宗为本如何辩其功能湛然常住尽未来际答此心法妙故如神不可测无依无住非古非今只是有而不可见闻非是一向空寂蕴无尽之妙用不断不常具莫测之灵通非隐非显古德云因虽涅槃永寂而智体不无不尔将何穷未来际故知此之心神凡圣之本尽未来际无有断绝诸佛常正念此法祖师唯的指此宗斯乃无相之真真何有尽无为之道道何有穷如幽谷之风相续而微声不断若洪钟之响随扣而清韵常生宝藏论云唯道无根灵照常存唯道无体微妙恒真唯道无事古今同贵唯道无心万物圆备既达此常住宗体自然尽未来际不休息佛业。

　　华严经云于一念中尽知一切心非心地境界之藏于非心处示生于心远离语言安住智慧同诸菩萨所行之行以自在力示成佛道尽未来际常无休息释曰心非心者识行于境名之曰心智行于境名曰非心所以楞伽经云得相者识不得相者智故知菩萨随顺妄缘不舍世法于方便中悉能示现随增减劫任长短缘乘大愿风相续不断供佛利生无有休息如华严论云十一地等觉位菩萨以大慈悲心行赴俗济生之门表自出世道满无更求解脱离染离净之心但以乘法性船张大慈悲帆以大智为船师顺本愿风吹诸波罗密网常游生死海漉一切众生有着之鱼安置无依普光明之智岸常生一切幻住万行功德法界无碍宝堂。

　　御录宗镜大纲卷九

　　音释

　　盐

　　(音炎)。

　　咸

　　(胡岩切盐味)。

　　疣

　　(音由瘤也)。

　　褒

　　(保平声褒贬)。

　　阒

　　(音[跳-兆+(目/大)]静也)。
乾隆藏第 164 册 No. 1668 御录宗镜大纲


　　御录宗镜大纲卷十　　　　　　　两十

　　问真心无相云何知有不空常住湛然之体答以事验知因用可辩事能显理用能彰体如见波生知有水体十八空论云一切诸佛于无余涅槃中亦不舍功德善根门犹随众生机缘现应化两身导利含识所以得知涅槃之中犹有法身者以用证体既睹应化之用不尽故知此身之体常自湛然永无迁坏。

　　问悟此宗修行之人得圆满普贤行否答一切理智无边行愿皆不出普贤一毛孔若实入此宗镜中乃至凡圣之身一一毛孔皆能圆满普贤之行。

　　如古德云以遮那之境界众妙之玄门知识说之而不穷善财酌之而不竭文殊体之而寂寂普贤证之以重重何者以文殊是自心如理之体体常湛然以普贤是自心如量之用用周法界所以宝性论明有二种修行一如实修行了如理一味二遍满修行备知一心有恒沙法界是以悟此真如无尽之心成得普贤无尽之行亦云梵行已立己事已办如不了此而妄有所修非唯不具普贤行门乃至三归五戒等一切修进之门悉不成就以不达本故。

　　故知见性修行性周万行如华严经云菩萨行即如来性如来性即菩萨行若明见此旨方称圆修权教罔思下位天隔赞一念随喜福尚无量何况正念修行为人开示。

　　故知万途虽别一性无差若未归此自心之性终非究竟凡有所作心境不亡皆堕轮回不入真实如大智度论云复次如水性下流故会归于海合为一味诸法亦如是一切总相别相皆归法性同为一相是名为法性如金刚在山顶渐渐穿下至金刚地际到自性乃止诸法亦如是智慧分别推求已到如中从如入自性如无本末生灭诸法戏论是名为法性。

　　详夫诸大乘经祖佛正意凡从今日去绍佛乘人先须得本悟自真心不生不灭为因然后以无生之旨遍治一切所以华严论云若有习气还以佛知见治之若不入佛知见设有修行但成折伏终不能入诸佛驶水之流如法华明开示悟入佛之知见只是于众生心中而论开示以佛知见蕴在众生心故若宗门中从上亦云先须知有然后保任又云头尾须得相称不可理行有阙心口相违入我宗中无有是处若未悟自心无生之理唯以生灭心为因欲求无生之果如蒸沙作饭种苦求甘因果不同体用俱失邪修妄习犹九十六种捏目生华趣寂执权似三乘道人劳神费力若入宗镜理行俱圆可谓二见之良医释真之皎日矣故大涅槃经云譬如雾露势虽欲住不过日出日既出已消灭无余善男子是诸众生所有恶业亦复如是住世势力不过得见大涅槃日是日既出悉能除灭一切恶业若未遇宗镜正法之日不了一切法同虚空性执有前境相状可观随相𤼵心缘尘起行不达同体之旨悉堕有为尽成爱见之悲终成厌倦若依宗镜如说修行所有一毫之功毕趣菩提之果是以无缘之缘显无化之化谓众生真心称理不可得故若无缘即无所化若真心随缘不坏缘起则亦有所化如是则非真流之行无以契真非起行之真不从行显良以体融行而因圆行该真而果满理行兼备因果同时圆解圆修方成宗镜又此普贤之行全是佛智佛智即是真心如华严经颂云佛智广大同虚空普遍一切众生心悉了世间诸妄想不起种种异分别则全佛智是众生心世间妄想皆从众生心变能变之心既是佛智所变之境岂成实耶则了世间妄想皆空终不起于异见分别谓凡谓圣谓有谓无等又了世间妄想即如量智不起异分别即如理智如量观俗如理了真又即体之相包含是如量智即相之体一味是如理智若理量双消方冥佛智是以若欲真俗双照因果俱圆不出如理如量之二智如佛性论云此理量二智有二种相一者无著二者无碍言无著者见众生界自性清净名为无著是如理智相无碍者能通达观无量无边境界故是名无碍是如量智相又此二智有二义如理智为因如量智为果言如理为因者能作生死及涅槃因如量为果者由此理故知于如来真俗等法具足成就又如理智者是清净因如量智者是圆满因清净因者由如理智三惑灭尽(见思惑尘沙惑无明惑)圆满因者由如量智三德圆满(法身德般若德解脱德)故知成佛皆由二智如理智者即一心之体为因如量智者即一心之用为果所以体用相即因果同时初后卷舒悉于一心圆满乃至法界显于尘内宝刹现于毛端皆是如理智中如量境界若但证如理之旨普贤大用不得现前若唯行如量之宗文殊正智不能究竟具此二门方明宗镜。

　　一切万法皆是心成离心计度皆失宗旨。

　　问唯心之体前已略明唯识之相如何指示性相双辩方显正宗理事俱通始祛邪执答欲显正宗先除邪执者故须因事明理会妄归真真是依妄之真因情说会事是从理之事破执言明无执而理事俱虚离情而真妄双绝翳消而空华自谢念息而幻境俄沉今依诸圣于众生界中抱教迷宗盖非一二撮其枢要无先二空以迷人空故起我见之愚受妄生死以迷法空故违现量之境障净菩提所以我法俱空唯从识变今立第一心法能变识有三一第八异熟识变二第七思量识变三第六了别境识变既唯识变我法皆虚因此二空故契会玄旨以我空故烦恼障断以法空故所知障消烦恼障断故证真解脱所知障断故获大菩提然后行满因门心冥果海则境识俱寂唯一真空。

　　当知名相关锁非智钥而难开情想勾牵匪慧刀而莫断应须责躬省己䇿𤼵进修是以履圆通之人岂堕绝言之见𤼵菩提之者不生断灭之心。

　　问大乘圆顿识智俱亡云何却述缘生反论因果答经云深信大乘不谤因果又云深入缘起断诸邪见夫唯识之旨不出因果正因相者由识变故诸法得生以识为因正果相者由种识故生诸分别法体之果及异熟等分位之果所以上至诸佛下及众生皆因果所收何得拨无堕诸邪网只为一切外道不达缘生唯执自然拨无因果二乘眇目但证偏空灭智灰身远离因果世间业系无闻凡夫五欲火烧执着因果尽成狂解不体圆常皆背法界缘起之门悉昧般若无生之旨今所论因果者唯以实相为因还用实相为果但了平等一心故终不作前后同时之见若能如是信入一心皆成圆因妙果。

　　华手经偈云是心不在缘亦不离众缘非有亦非无而能起大果若先因后果者因亦不成故果亦坏也缘生之法不相续故即断灭故自他不成故如数一钱不数后钱无后二者一亦不成为刹那不相续刹那因果坏多劫不相续多劫因果坏待数后钱时前一始成因果亦尔要待一时中无间者因果始成若尔者如两钱同数无前无后谁为一二谁为因果亦皆不成如华严经因果同时者俱无如是前后因果及同时情量系着妄想有无俱不俱常无常等系着因果但了法体非所施设非因果系名为因果非情所立同时前后之妄想也故经云众生界即佛界如文殊以理会行普贤以行会理二人体用相彻以成一真法界。

　　然此心是法界之都无法不摄非但凡圣因果乃至逆顺善恶同归若一一悟是自心则事事无非正理若上上机人则一闻千悟斯皆宿习见解生知若是中下之根须凭开导因他助𤼵方悟圆成为此因缘微细纂集所以云若有一微尘处未了此犹有无明在以不了处为障翳故何况自身根门之内日用之中有无量应急法门全未明一如生盲人每日吃一百味饭虽然得吃设问总不知若欲为未了之人凭何剖析只成自诳反堕无知自眼未开焉治他目是以善财首见文殊已明根本智入圣智流中然后遍参道友为求差别智道习菩萨行门遇无厌足国王如幻法门见胜热婆罗门无尽轮解脱尚乃迷宗失旨对境茫然故知佛法玄微非浅智所及何乃将蚊子足拟穷沧溟之底用蜘蛛[糸*系]欲悬妙高之山益抱惭颜须伸忏悔是以般若海阔入之者方悟无边法性山高升之者乃知弥峻伏自大雄应世诸圣𤼵扬至像法初则有马鸣龙树等五百论师大弘至教及像法中复有护法陈那等十大菩萨广解深经辩空有之宗立唯识之理悉是贤劫千佛十刹能仁同酬本愿之怀共助无缘之化何乃持萤光而千日驭捧布鼓而近雷门不揆寡闻退惭劣解牛迹岂将大海齐量腐草焉与灵椿等荣今此持论为成法器深心好乐大乘之者如大宝积经云佛言若有求大利益善男子善女人信我教者时闻如是等甚深法已应为如理者说不为不如理者为信者说非不信者仰惟参玄之士愿禀佛言深嘱慕道之贤同遵祖意。

　　问初祖西来唯传一心之法迄至今日云何著于言说违背自宗答前标宗门中已唯提大旨若决定信入正解无差则举一例诸言思路绝窃见今时学者唯在意思多着言说但云心外无法念念常随境生唯知口说于空步步恒游有内只总举心之名字微细行相不知若论无量法门广说穷劫不尽今所录者为成前义终无别旨妄有披陈此一心法门是凡圣之本若不先明行相何以深究根原故须三量定其是非(三量者现量比量非量)真修匪滥四分成其体用(四分者相分见分自证分证自证分)正理无亏然后十因(随说观待牵引摄受生起引𤼵定异同事相违不相违十因)四缘(因缘次第缘所缘缘增上缘)辩染净之生处三报(谓现报生报后报)五果(异熟等流离系士用增上五果)鉴真俗之所归则能斥小除邪刳情破执遂得心境融通自他交彻不一不异触境冥宗非有非空随缘合道若不达三量真妄何分若不知四分体用俱失故知浪说心之名字微细行相懵然不知终不免心境缘拘自他见缚目下狐疑不断临终津济何凭所以般若是送神符临终能令生死无滞只为盲无智眼教观不明从无始已来不能洞晓违现量而失自心体逐比非而妄认外尘终日将心取心以幻缘幻妄生妄死空是空非都不觉知莫能暂省今更不信复待何时生死海深匪慧舟而不渡尘劳网密非智刃而莫挥问祖佛大意贵在心行采义徇文只益戏论所以文殊诃阿难云将闻持佛佛何不自闻闻争如一念还原深谐遗旨答此为未知者说不为已知者言为未行者言不为已行者说若已知已行之者则心迹尚亡何待言说今只为初学未知者己眼不开圆机未𤼵须假闻慧以助初心为未行者但执依通学大乘语如虫食木犹奴数钱乃至尘沙教门皆为此之二等因兹见谛如说而行且智慧之光如日普照多闻之力犹膏助明以劣解众生从无始来受无量劫洞然之苦只为迷正信路失妙慧门狂乱用心颠倒行事何乃盲无智照翻嫌真实慧光贫阙法财更祛多闻宝藏如华严经云欲度众生令住涅槃不离无障碍解脱智无障碍解脱智不离一切法如实觉一切法如实觉不离无行无生行慧光无行无生行慧光不离禅善巧决定观察智禅善巧决定观察智不离善巧多闻是以因闻显心能辩决定观察之禅因禅𤼵起无行无生之慧因慧了达诸法如实之觉因觉圆满无碍解脱之智斯皆全因最初多闻之力成就菩提若离此宗镜别无成佛之门设有所修皆成魔外之法有慧无多闻是不知实相譬如大暗中有目无所见多闻无智慧亦不知实相譬如大明中有灯而无目夫学般若菩萨应须三省若心不动诸事寂然如入楞伽经偈云但有心动转皆是世俗法不复起转生见世是自心来者是事生去者是事灭如实知去来不复生分别又若执经论无益翻成诸圣虚功则西土上德声闻徒劳结集此方大权菩萨何假翻经如抱沉痾之人不须妙药似迷险道之者曷用导师良医终不救无病之人导师亦不引识路之者见与不见全在心知行之不行唯关意密实不敢以己妨于上上机人但一心为报佛恩依教略而纂录如漏管中之见莫测义天似偷壁𦉑之光焉禆法日今遵慈敕教有明文法尔沙门须具三施三施之内法施为先念念不忘利物步步与道相应究竟同归莫先宗镜。

　　法华经云唯此一事实余二即非真若悟自心即是智城离愚痴故。

　　金刚经云若菩萨心不住于法而行布施如人有目日光明照见种种色是知心目开明智日普照光吞万像法界洞然岂更有一纤尘而作障翳乎如是则空心不动具足六波罗密何者若不见一尘则无所取若无所取亦无可与是布施义是大舍义故经云无可与者名曰布施如是则悭施同伦取舍平等不归宗镜何以裁之。

　　问何不依自禅宗蹑玄学正路但一切处无著放旷任缘无作无修自然合道何必拘怀局志徇义迷文可谓弃静求諠厌同好异答近代相承不看古教唯专己见不合圆诠或称悟而意解情传设得定而守愚闇证所以后学讹谬不禀师承先圣教中已一一推破如云一切处无著者是以阿难悬知末法皆堕此愚于楞严会中示疑起执无上觉王以亲诃破首楞严经云阿难白佛言世尊我昔见佛与大目连须菩提富楼那舍利弗四大弟子共转法轮常言觉知分别心性既不在内亦不在外不在中间俱无所在一切无著名之为心则我无著名为心否佛告阿难汝言觉知分别心性俱无在者世间虚空水陆飞行诸所物像名为一切汝不著者为在为无无则同于龟毛兔角云何不著有不著者不可名无无相则无非无则相相有则在云何无著是故应知一切无著名觉知心无有是处又所言放旷任缘者于圆觉中犹是四病之数圆觉经云善男子彼善知识所证妙法应离四病云何四病一者作病若复有人作如是言我于本心作种种行欲求圆觉彼圆觉性非作得故说名为病二者任病若复有人作如是言我等今者不断生死不求涅槃涅槃生死无起灭念任彼一切随诸法性欲求圆觉彼圆觉性非任有故说名为病三者止病若复有人作如是言我今自心永息诸念得一切性寂然平等欲求圆觉彼圆觉性非止合故说名为病四者灭病若复有人作如是言我今永断一切烦恼身心毕竟空无所有何况根尘虚妄境界一切永寂欲求圆觉彼圆觉性非寂相故说名为病离四病者则知清净作是观者名为正观若他观者名为邪观如上所说不唯作无著任缘之解堕于邪观乃至起寂然冥合之心皆存意地如有学人问忠国师云不作意时得寂然否答若见寂然即是作意所以意根难出动静皆落法尘故知并是执见修禅说病为法如蒸沙作饭缘木求鱼费力劳功枉经尘劫且经中佛语幽玄则义语非文不同众生情见粗浮乃文语非义又若执任缘无著之事尽落邪观得悉檀方便之门皆成正教是以药病难辩取舍俱非但且直悟自心自然言思道断境智齐泯人法俱空向众生三业之中开佛知见就生死五阴之内显大菩提则了义金文可为绳墨实地知识堪作真归故得智炬增辉照耀十方之际心华𤼵艳荣敷法界之中如上所述皆为有心成障若乃离于妄心自然合道。

　　问本自无心妄依何起答为不了本自无心名妄若知本自无心即妄无所起真无所得问何故有心即妄无心即无妄答以法界性空寂无主宰故有心即有主宰有主宰即有分剂无心即无主宰无主宰即无分剂无分剂即无生死问无心者为当离心是无心即心得无心答即心得无心问即心是有心云何得无心答不坏心相而无分别问岂不辩知也答即辩知无能所是无心也岂浑无用始是无心譬如明镜照物岂有心耶当知一切众生恒自无心心体本来常寂寂而常用用而常寂随境鉴辩皆是实性自尔非是有心方始用也只谓众生不了自心常寂妄计有心心便成境以即心无心故心恒是理即理无理故理恒是心理恒是心故不动心相心恒是理故不得心相不得心相故即是众生不生不动心相故即是佛亦不生以生佛俱不生故即凡圣常自平等法界性也纯一道清净更无异法当知但有心分别作解之处俱是虚妄犹如梦中若未全觉所见纤毫亦犹是梦中事但得无心即同觉后绝诸境界但有一微尘可作修证不思议解处俱不离三界梦中所见经云无有少法可得佛即授记。

　　又经云若有众生能观一切妄念无相则为证得如来智慧又且无心者不得作有无情见之解若将心作无此即成有若一切处无心如土木瓦砾此成断灭皆属意根强知妄识边事是以称不思议定者以有无情见不及故。

　　所以圆觉经云有作思惟从有心起皆是六尘妄想缘气非实心体已如空华用此思惟辩于佛境犹如空华复结空果展转妄想无有是处问既不得作有无之解如何是正了无心答石虎山前𨷖芦花水底沉。

　　问前标宗不言法相云何已下更用广说事相法门答若不先论其事相之表何以辩其体性之原如世间法未见其海争识其波未见其山宁谙其土今欲总别双辩理事具陈不达事而理非圆不了理而事奚立故云理随事现一多缘起之无边事得理融千差涉入而无碍又从总出别因别成总不得别而何成总不因总而岂称别则理事总别一际无差只为今时但唯执总滞理见解不圆法眼将明而不明疑心欲断而非断皆是理事成碍总别不通故四弘誓愿云法门无边誓愿学佛道无上誓愿成何乃虚掷寸阴顿违本愿守愚空坐辜负四恩若愚痴人不分菽麦似牛羊眼罔辩方隅现今对境尚不圆明临终遇缘焉能甄别直须达事通理彻果穷因无一法而不明无一尘而不照则见闻莫能惑境界不能拘故法华经云佛所成就第一希有难解之法唯佛与佛乃能究尽诸法实相所谓诸法如是相如是性如是体如是力如是作如是因如是缘如是果如是报如是本末究竟等故知一心实相悉是诸法诸法所生皆从现行善恶熏习第八识含藏种子为因𤼵起染净差别报应为果若不微细剖析问答决疑则何由到一心总别之原彻八识性相之际古德云提纲意在张纲不可去网存纲举领意在着衣不可弃衣取领若祗集而不叙如无纲之网若祗叙而不集如无网之纲故知理事双明方通圆旨教观齐运始达一乘且如等觉菩萨妙果将圆却入幻网门倒学凡夫事习世间三昧具工巧神通今之所宗且明大旨须先立后破以洗清尘然即破立同时而无所破不同权教定执教相之有门宁比小乘唯证析法之空理今则以别成总将偏显圆别成总而一际无差偏显圆而万法齐旨开合自在隐显无方若执之成万有之疮疣若定之为四魔之根蒂(烦恼魔五阴魔死魔天魔)况百法明门大乘菩萨初地方了乃至十方诸佛本后二智俱证俱缘若不证唯识之性不成根本智无成佛之期若不了唯识之相不成后得智阙化他之行此唯识百法者乃是有为无为真俗一切法之性相根本所以经云若不证真如焉能了诸行若不证唯识真如之性焉能了唯识百法之行相故云根本智证百法性后得智缘百法相大乘起信论云信成就𤼵心略说有三一𤼵正直心如理正念真如法故二𤼵深重心乐集一切诸善行故三𤼵大悲心愿㧞一切众生苦故问一切众生一切诸法皆同一法界无有二相据理但应正念真如何假复修一切善行教一切众生答不然如摩尼宝本性明洁在矿秽中假使有人勤加忆念而不作方便不施功力欲求清净终不可得真如之法亦复如是体虽明洁具足功德而被无边客尘所染假使有人勤加忆念而不作方便不修诸行欲求清净终无得理是故要当集一切善行救一切众生离彼无边客尘垢染显现真法。

　　如首楞严经云幻妄称相其性真为妙觉明体是以若偏执相而成妄定据性而沉空今则性相融通真妄交彻不堕断常之见能成无尽之宗故知若欲深达法原妙穷佛旨者非上智而莫及岂下机而能通所以法华经偈云如是大果报种种性相义我及十方佛乃能知是事。

　　又华严经云佛子譬如金师善巧炼金数数入火转转明净调柔成就随意堪用菩萨亦复如是供养诸佛教化众生皆为修行清净地法所有善根悉以回向一切智地转转明净调深成就随意堪用然虽万行磨炼皆是自法所行如先德云一切佛事无边化门皆依自法融转而行即自心中有真如体大今日体解引出法身由心中有真如相大今日了达引出报身由心中有真如用大今日修行引出化身乃至十波罗密一切尘沙万行但是自心中引出未曾心外得一法行一行若言更有从外新得者即是魔王外道说。

　　夫欲显正宗先除邪执百法钞云破邪执者即二边之邪执总有三种二边一外道断常二边如有外道一向执常即四遍常论等是此即常见边又有外道一向执断即七断灭论是此即断见边第二小乘假实二边或有小乘一向执假即一说部等执一切法但有假名而无实体即是着假边又有小乘一向执实即萨婆多及犊子部等执诸法皆实即是着实边第三大小乘空有三边即小乘有部等执心外有法是著有边大乘清辩菩萨等拨菩提涅槃悉无即是着空边显中道者有二一假施设中道二真实中道真实中道有三一者能证净分依他是其妙有智起惑尽名曰真空妙有真空正处中道二者能证有为是其妙有所证真理名曰真空妙有真空正处中道三者唯于法身上说本来实性名为妙有即此实性便是真空妙有真空正处中道二假施设中道者即佛于后得智中而假施设亦有三种一者不断不常中道谓佛经中说有异熟识为总报主此阴才灭彼阴便生即是不断又说生灭不定名曰无常即是不常不断不常正处中道此破外道断常二边二者不假不实中道者谓佛经中说一切色心从种而生者即是不假依此分位或有相形即是不实称实而谈正处中道此破小乘假实二边三者不有不无中道谓经说我法遍计即是不有依圆妙有即是不无离有离无正处中道此破大小乘空有二边是以欲执二边之情即背中道之理才作四句之解便失一乘之门须知非离边有中亦非即边是中若离边求中则边见未泯若即边是中中解犹存是以难解难知唯深般若执之如大火聚四边不可触之了之若清凉池诸门皆可入矣故知法无定相回转随心执即成非达之无咎如四句法通塞由人在法名四句悟入名四门妄计名四执毁法名四谤是知四句不动得失空生一法无差升沉自异又唯心诀破一百二十种邪见云或和神养气而保自然或苦质摧形而为至道或执无著而椿立前境或求静虑而伏捺妄心或刳情灭法以凝空或附影缘尘而抱相或丧灵原之真照或殒佛种之正因或纯识凝神受报于无情之地或澄心泯色住果于八难之天或著有而守干城或拨无而同兔角或绝见而居闇室或立照而存所知或认有觉是真佛之形或效无知同木石之类或执妄取究竟之果如即泥是瓶或妄缘趣解脱之门似拨波求水或外骋而妄兴梦事或内守而端居抱愚或宗一而物像同如或见异而各立法界或守愚痴无分别而为大道或尚空见排善恶而作真修或解不思议性作顽空或体真善妙色为实有或修沉机绝想同有漏之天或学觉观思惟堕情量之域或不穷妄性作冥初之解或昧于幻体立空无之宗或认影像而为真或舍虚妄而求实或詺见闻性为活物或指幻化境作无情或起意而乖寂知或断念而亏佛用或迷性功德而起色身之见或据毕竟空而生断灭之心或执大理而顿弃庄严或迷渐说而一向造作或据体离缘而坚我执或忘泯一切而守己愚或定人法自尔而堕无因或执境智和合而生共见或执心境混同乱能所之法或着分别真俗缚智障之愚或守一如不变而堕常或定四相所迁而沉断或执无修而祛圣位或言有证而背天真或耽依正而随世轮回或厌生死而丧真解脱或迷真空而崇因着果或昧实际而欣佛厌魔或着随宜所说而守语为真或失音声实相而离言求默或宗教乘而毁自性之定或弘禅观而斥了义之诠或斗奇特而但愿出身俄沉识海或作净洁而唯求玄密反堕阴城或起殊胜知解而剜肉为疮或住本性清净而执药成病或寻文采义而饮客水或守静居间而坐法尘或起有得心谈无相大乘或运图度想探物外玄旨或废说起绝言之见或存诠招执指之讥或认动用而处生灭根原或专记忆而住识相边际或安排失圆觉之性或纵任亏入道之门或起身心精进而滞有为或守任真无事而沉慧缚或专系念勤思而失于正受或效无碍自在而放舍修行或随结使而恃本性空或执缠盖而妄加除断或保重而生法爱或轻慢而毁佛因或进求而乖本心或退堕而成放逸或语证相违而亏实地或体用各据而乖佛乘或欣寂而住空失大悲之性或泯缘而厌假违法尔之门或着我见而昧人空或迷现量而坚法执或解不兼信而滋邪见或信不兼解而长无明或云人是而法非或称境深而智浅或取而迷法性或舍而乖即真或离而违因或即而亡果或非而谤实或是而毁权或恶无明而背不动智门或憎异境而坏法性三昧或据同理而起增上慢或贬别相而破方便门或是菩提而谤正法轮或非众生而毁真佛体或着本智而非权慧或迷正宗而执化门或滞理溺无为之坑或执事投虚幻之网或绝边泯迹违双照之门或保正存中失方便之意或定慧偏习而焦烂道芽或行愿孤兴而沉埋佛道或作无作行修有为菩提或着无著心学相似般若或趣净相而迷垢实性或住正位而失俗本空或立无相观而障翳真如或起了知心而违背法性或守真诠而生语见服甘露而早终或敦圆理而起着心饮醍醐而成毒已上略标一百二十种邪见并是迷宗失旨背湛乖真捏目生华迷头认影若敲冰而索火如缘木以求鱼畏影逃空扪风捉电苦非甘种沙岂饭因皆不能以法性融通一旨和会尽迷方便悉入见缠不达正宗皆投见网所以天魔外道本无其种修行失念遂派其原故知但有所重所依立知立解[糸*系]毫见处不亡皆成外道。

　　如华严论云见在即凡情亡即佛祖师云不用求真唯须息见法华经云此法非思量分别之所能解。

　　是以若实悟宗之人尚不得无见无解岂可更随言执意而起不见有解乎。

　　佛藏经云佛言一切诸见皆从虚妄缘起舍利弗若作是念此是正见是人即是邪见舍利弗于圣法中㧞断一切诸见根本悉断一切诸语言道如虚空中手无触碍诸沙门法皆应如是又云佛言舍利弗诸佛阿耨多罗三藐三菩提唯是一义所谓离也何等为离离诸欲诸见欲者即是无明见者即是忆念何以故一切诸法忆念为本所有念想即为是见见即是邪是以若能离见即成诸佛十方稽首万类归依如中观论云瞿昙大圣主怜愍说是法悉断一切见我今稽首礼。

　　若入宗镜正解分明体用相含心境交涉空具德而彻万有之表事无碍而全一理之中又若究竟欲免断常边邪之见须明华严六相义门则能任法施为自亡能所随缘动寂不坏有无具大总持究竟无过矣此六相义是辩世间法自在无碍正显缘起无分别理若善见者得智总持门不堕诸见不可废一取一双立双亡虽总同时繁兴不有纵各具别冥寂非无不可以有心知不可以无心会详法界内无总别之文就果海中绝成坏之旨今依因门智照古德略以喻明六相义者一总相二别相三同相四异相五成相六坏相总相者譬如一舍是总相椽等是别相椽等诸缘和同作舍各不相违非作余物故名同相椽等诸缘递互相望一一不同名异相椽等诸缘一多相成名成相椽等诸缘各住自法本不作故名坏相又椽即是舍为椽独能作舍若离椽舍即全不成故若得椽时即得舍故所以椽非是少力共成皆是全力故舍既即是椽余瓦木等总并是椽若却椽即舍无故舍坏故不名瓦木等是故瓦木等即是此椽也若不即椽者舍即不成椽瓦木等皆不成今既并成故知相即耳椽即瓦木等一椽既尔余一切缘例然是故一切缘起法不成即已成也别相者椽等诸缘别于总故若不别者总义不成由无别时即无总故以因别而得总故是故别者以总为别也如椽即舍故名总相即是椽故名别相若不即舍不是椽若不即椽不是舍例如若不即总不名别若不即别不名总。

　　是故真如一心为总相能摄世出世间一切法故约摄诸法得总名能生诸缘成别号法法皆齐为同相随相不等称异门建立境界故称成不动自位而为坏又云一总相者一合多德故二别相者多德非一故三同相者多义不相违故四异相者多义不相似故五成相者由此诸义缘起成故六坏相者诸缘各住自性不移动故此上六相义门是菩萨初地中观通世间一切法门能入法界之宗不堕断常之见若一向别逐行位而乘宗若一向同失进修而堕寂所以位位即佛阶降宛然重重炼磨本位不动斯则同异俱济理事不亏因果无差迷悟全别欲论大旨六相还同梦里渡河若约正宗十地犹如空中鸟迹若约圆修断惑对治习气非无理行相资阙一不可是以文殊以理印行差别之道无亏普贤以行会理根本之门不废如上微细择见真实识心可谓教观相应境智冥合正助齐运目足更资则定可以继先德之遗徽绍觉王之后裔矣。

　　御录宗镜大纲卷十

　　音释

　　钥

　　(音药锁钥)。

　　刳

　　(空胡切音枯判也)。

　　罅

　　(鰕去声孔〡也)。

　　蹑

　　(音捻登也)。

　　蒂

　　(音帝)。

　　殒

　　(羽敏切音允殁也)。
乾隆藏第 164 册 No. 1668 御录宗镜大纲


　　御录宗镜大纲卷十一　　　　　　疏一

　　夫言正唯识义约有几种识答经论通辩有八种识一眼识二耳识三鼻识四舌识五身识六意识七末那识八阿赖耶识。

　　问此八种识行相如何答经论成立自有明文此八种识具三能变一异熟能变即第八识二思量能变即第七识三了别能变即前六识唯识论云识所变相虽无量种而能变识类别唯三一谓异熟即第八识多异熟性故二谓思量即第七识恒审思量故三谓了境即前六识了境粗相故论颂曰初阿赖耶识异熟一切种不可知执受处了常与触作意受想思相应唯舍受是无覆无记触等亦如是恒转如瀑流阿罗汉位舍初能变识大小乘教名阿赖耶此识有能藏所藏执藏意故谓与杂染互为缘故有情执为自内我故。

　　问佛种从缘起者即是熏习义约法报化三身中是何佛种从缘起答是报身佛由熏成故以智为种法身是无为断惑所显不从种子生以法报具足能起化现即化身是法报之用唯报佛性即是一切众生闻熏种子且如世间甘露叶上雾露润湿滴入土中一滴成一连珠又更湿润生长芽茎报佛性亦尔我等第六识见分及耳识见分如同甘露叶如来大乘教法如似雾露耳识第六识熏得大乘种子似润湿落在第八识中如入土中生得连珠后数资熏至成自受用报身似更遇湿润生起芽茎故知佛种全自熏成初学之人争不仗于闻法之力且众生虽有正因性须假缘因发起如大智度论云如经中说二因缘发起正见一者外闻正法二者内有正念又如草木内有种子外有雨泽然后得生若无菩萨众生虽有业因缘无由发起然欲弘扬佛法剖析圆宗应须性相双明总别俱辩故法华经偈云如是大果报种种性相义我及十方佛乃能知是事今宗镜本意要理事分明方显一心体用具足若有体而无用如有身而无手足若有用而无体如有手足而无身若无身手人相不具若无体用法身不圆释摩诃衍论云自性清净无漏性德从无始来一向明白亦无垢累亦无染污而以无明而熏习故即有垢累无明藏海从无始来一向闇黑亦无智明亦无白品而以本觉而熏习故即有净用如是染净但是假立染非实染净非实净皆是幻化无实自性故知染净无体随熏所成若离熏习之缘决定无法可得若无第八识所熏之体万法不成以前众多义门成就唯识即知无有一法不从心化生随善恶以熏成因修习而为种似裹香之纸染芬馥以腾馨如系鱼之绳近鯹膻而作气况异熟本识坚住真心闻善法熏则净种子增长因恶法发则染种子圆成是以内则为因虽然本有外为缘助须仗新熏遂能起果酬因为凡作圣故经云佛种从缘起故知无法不熏成是以多闻熏习之功须亲道友积学炼磨之力全在当人不可虚度时光不勤妙行如木中火性是火正因未遇人工不成火用如身中佛性是佛正因不偶净缘难成妙用问心识无形无对云何说受熏之义答经明若熏若变俱不思议约随缘鼓动彰熏变之相以根本无明熏本觉时即本觉随动故说为熏又本觉之体理虽不变由随缘故故说为变虽然熏变染而不染虽不熏变不染而染莫可以心意测故云不思议熏靡可以文句诠故云不思议变。

　　问阿赖耶识若常则无转变若断则不相续如何会通得合正理答不一不异非断非常方契因缘唯识正理识论云此识非断非常以恒转故恒谓此识无始时来一类相续常无间断是界趣生施设本故性坚持种令不失故转谓此识无始时来念念生灭前后变异因灭果生非常一故可为转识熏成种故恒言遮断转表非常犹如瀑流因果法尔。

　　谓此识性无始时来刹那刹那果生因灭果生故非断因灭故非常非断非常是缘起理故说此识恒转如流。

　　问此识既云恒转如流定有生灭去来否答此识不守自性随缘变时似有流转而实无生灭亦非去来如湛水起沤沤全是水华生空界华全是空识性未尝去来虚空何曾生灭。

　　又心无处所实无来去昔所行处了了知见性自虚通体无去住不用除灭此心若识此心本是佛体不须怕今有不识心人将此为妄终日除灭亦不可得灭纵令得灭证声闻果亦非究竟只如过去诸佛恒沙劫事见如今日真如之性灵通自在照用无方不可同无情物佛性是生气物不可兀尔无知但无心量种种施为如幻如化如机关木人毕竟无有心量于一切处无执系无住着无所求于一切时中更无一法可得问此阿赖耶识既为一切法因又称引果只如因果之法为真实有为假施设答皆从识变是假施设论云谓此正理深妙离言因果等言皆假施设观现在法有引后用假立当果对说现因观现在法有酬前相假立曾因对说现果假谓现识似彼相现如是因果理趣显然远离二边契会中道诸有智者应顺修学释云今明诸法自相离言谓观三世唯有现法观此现法有能引生当果之用当果虽无而现在法有引彼用用者功能行者寻见现法之上有此功用观此法果遂心变作未来之相此似未来实是现在即假说此所变未来名为当果对此假当有之果而说现在法为因此未来果即观现在法功能而假变也其因亦尔观此现法有酬前之相即异熟变相等观此所从生处而能变为过去实非过去而是现在假说所变为现法即对此假曾有过去因而说现在为果而实所观非因非不因非果非不果且如于因性离言故非实有因有功能故非定不因果亦如是。

　　问此第八识为定是真是假答是真是假不可定执首楞严经云陀那微细识习气成瀑流真非真恐迷我常不开演释曰梵语阿陀那者此云执持识此识体净被无明熏习水乳难分唯佛能了以不觉妄染故则为习气变起前之七识瀑流波浪鼓成生死海若大觉顿了故则为无漏净识执持不断尽未来际作大佛事能成智慧海真非真恐迷者佛意我若一向说真则众生不复进修堕增上慢以不染而染非无客尘垢故又外道执此识为我若言即是佛性真我则扶其邪执有滥真修我若一向说不真则众生又于自身拨无生断见故无成佛之期是以对凡夫二乘前不定开演恐生迷倒不达如来密旨以此根本识微细难知故问此第八识于真俗二谛中俱建立否答染净之本真俗俱存不达真异熟正唯识人多执俗有真无强生异见不知诸佛密意执遣相空理以为究竟此乃破遍计情执是护过遮诠便拨依他圆成悉作空华之相若无依圆本识及一切法皆则无体既非实有成大邪见论云外道毁谤染净因果亦不谓全无但执非实故若一切皆非实有菩萨不应为不舍生死精勤修集菩提资粮谁有智者为除幻敌求石女儿用为军旅故应信有能持种心依之建立染净因果彼心即是此第八识。

　　所以经云深信大乘不谤因果但真谛中以一切法不可得故言语道断故心智路绝故或言一切法空此是第一义空不可得空非是外道断空小乘但空等不可起龟毛兔角之心执蛇足盐香之见问受生命终既依本识生时死时复住何心答夫论生灭之事必住散动之心经云有念即魔网不动即法印魔网立生死之道法印成涅槃之门故知散乱寂静二途皆依本识而有。

　　问一切有情皆依食住即是第八识食约有几种行相如何答识论云经说食有四种一者段食变坏为相谓欲界系香味触三于变坏时能为食事由此色处非段食摄以变坏时色无用故二者触食触境为相谓有漏触才取境时摄受喜等能为食事此触虽与诸识相应属六识者食义偏胜触粗显境摄受喜乐及顺益舍资养胜故三者意思食希望为相谓有漏思与欲俱转希可爱境能为食事此思虽与诸识相应属意识者食义偏胜意识于境希望胜故四者识食执持为相谓有漏识由段触思势力增长能为食事此识虽通诸识自体而第八识食义偏胜一类相续执持胜故此四能持有情身命令不坏断故名为食段食唯于欲界有用触意思食虽遍三界而依识转随识有无眼等转识有间有转非遍恒时能持身命谓无心定熟眠闷绝无想天中有间断故设有心位随所依缘性界地等有转易故于持身命非遍非恒乃至由此定知异诸转识有异熟识一类恒遍执持身命令不断坏世尊依此故作是言一切有情皆依食住。

　　增一经云世尊告阿那律曰一切诸法由食而住在眼以眠为食耳以声为食鼻以香为食舌以味为食身以细滑为食意以法为食涅槃以无放逸为食尔时佛告诸比丘如此妙法夫饮食有九事人间有四食一段食二更乐食三念食四识食复有五种是出世间食一禅食二愿食三念食四八解脱食五喜食是出世间之表当共专念舍除四种之食求办出世之食所以维摩经云迦叶住平等法应次行乞食为不食故应行乞食为坏和合相故应取抟食为不受故应受彼食斯皆是破五阴法成涅槃食问住灭定者于八识中灭何等识答但灭六识以第八识持身故论云契经说住灭定者身语心行无不皆灭而寿不灭亦不离暖根无变坏识不离身若无此识住灭定者不离身识不应有故。

　　问小乘入灭尽定云何不能现其威仪答小乘是事灭大乘是理灭如清凉疏云一切法灭尽三昧智通者谓五聚之法皆当体寂灭故斯即理灭不同余宗灭定但明事灭唯灭六七心心所法不灭第八等但事灭故不能即定而用证理灭故定散无碍由即事而理故不碍灭即理而事故不碍用是以经云虽念念入而不废菩萨道等亦非心定而身起用亦不独明定散双绝但是事理无碍故七地中云虽行实际而不作证能念念入亦念念起及净名经云不起灭定现诸威仪皆斯义也又古师云若大乘灭定由具五蕴有第八识及第七净分末那平等性智在而能引起种种威仪小乘唯有色行二蕴前六识已灭以小乘所现威仪事须意识始能引起既无意识则无运用之功与大乘有异已上犹是约行相分别若就理而论威仪即定定即威仪以色心其已久如故问识种即是命根者以何义为根答论云然依亲生此识种子由业所引功能差别住时决定假立命根以此种子为业力故有持一报之身功能差别令得决定若此种子无此功能身便烂坏。

　　故种子为命根余现行色心等非命根不恒续故非业所引故然业正牵时唯牵此种子种子方能造生现行非谓现行名命根故唯种是根又夫命根者依心假立命为能依心为所依命之依心如情之依心矣。

　　问净名经云从无住本立一切法无住本即阿赖耶识云何说此识为一切法本答此识建立有情无情发生染法净法若有知有觉则众生界起若无想无虑则国土缘生因染法而六趣回旋随净法而四圣阶降可谓凡圣之本身器之由了此识原何法非悟证斯心性何境不真可谓绝学之门栖神之地矣。

　　问至圣垂慈觉王应迹以广长之舌相出诚实之微言于无名相中布难思之教海以假名相说演无尽之义宗且如第八识心本无名相随位立号因执得名至何位次之中而舍虚假之称答唯识论云第八识虽诸有情皆悉成就而随义别立种种名谓或名心由种种法熏习种子所积集故或名阿陀那执持种子及诸色根而不坏故或名所知依能与染净所知诸法为依止故或名种子识能遍任持世出世间法种子故此等诸名通一切位或名阿赖耶识藏一切杂染品法令不失故我见等执藏以为自内我故此名唯在异生有学非无学位不退菩萨有杂染法执藏义故或名异熟能引生死善不善业异熟果故此名唯在异生二乘诸菩萨位非如来地犹有异熟无记法故或名无垢识最极清净诸无漏法所依止故此名唯在如来地有菩萨二乘及异生位持有漏种可受熏习未得善净第八识故如契经偈说如来无垢识是净无漏界解脱一切障圆镜智相应阿赖耶识名过失重故最初舍故此中偏说异熟识体菩萨将得菩提时舍声闻独觉入无余依涅槃时舍无垢识体无有舍时利乐有情无尽时故心等通故随义应说。

　　天台净名疏云一法异名者诸经异名说真性实相或言一实谛或言自性清净心或言如来藏或言如如或言实际或言实相般若或言一乘或言即是首楞严或言法性或言法身或言中道或言毕竟空或言正因佛性性净涅槃如是等种种异名此皆是实相之异称故大智论偈云般若是一法佛说种种名随诸众生类为之立异字大涅槃经云如天帝释有千种名解脱亦尔多诸名字又云佛性者有五种名故皆是赴机利物为立异名也而法体是一未曾有异如帝释千名名虽不同终是目于天主岂有闻异名故而言非实相理如人供养帝释毁憍师迦供养憍师迦毁于帝释如此供养未必得福末代弘法者亦尔或信赖耶自性清净心而毁毕竟空或信毕竟空无所有毁赖耶识自性清净心或言般若明实相法华明一乘皆非佛性此之求福岂不虑祸若知名异体一则随喜之善遍于法界何所诤乎。

　　问因相立名因名显相名已广辩识相如何答诠表呼召目之为名行状可观号之曰相第六分别事识是名取境染心是相第七现识是名无明熏妄心是相第八藏识是名心清净是相第九真识是名体性不改是相斯皆是无名之名无相之相何者以名相不出心境故是以心无自性因境而生境无自性因心而有则张心无心外之境张境无境外之心若互夺两亡心境俱泯若相资并立心境宛然此乃无性而空空而不空无性而有有而不有不有之有有显一如不空之空空成万德可谓摧万有于性空荡一无于毕竟矣。

　　问诸心识中何识坚牢不为诸缘之所飘动答世间无有一法不从缘生缘生之法悉皆无常唯有根本心不从前际生不从中际住不于后际灭实为万有之根基诸佛之住处是以喻之如镜可以精鉴妍丑深洞玄微仰之为宗犹乎巨浸纳川太虚含像密严经云心有八种或复有九与无明俱为世间因世间悉是心心法现是心心法及以诸根生灭流转为无明等之所变异其根本心坚固不动世间因缘有十二分若根若境能生所生刹那坏灭从于梵世至非非想皆因缘起唯有如来离诸因缘内外世间动不动法皆如瓶等坏灭为性又颂云汝等诸佛子云何不见闻藏识体清净众身所依止或具三十二佛相及轮王或为种种形世间皆悉见譬如净空月众星所环绕诸识阿赖耶如是身中住譬如欲天主侍卫游宝宫江海等诸神水中而自在藏识处于世当知亦复然如地生众物是心多所现譬如日天子赫奕乘宝宫旋绕须弥山周流照天下诸天世人等见之而礼敬藏识佛地中其相亦如是十地行众行显发大乘法普与众生乐常赞于如来在于菩萨身是即名菩萨佛与诸菩萨皆是赖耶名佛及诸佛子已受当受记广大阿赖耶而成于正觉密严诸定者与妙定相应能于阿赖耶明了而观见佛及辟支佛声闻诸异道见理无怯人所观皆此识种种诸识境皆从心所变瓶衣等众物如是性皆无悉依阿赖耶众生迷惑见以诸习气故所取能取转此性非如幻阳𦦨及毛轮非生非不生非空亦非有譬如长短等离一即皆无智者观幻事此皆唯幻术未曾有一物与幻而同起幻𦦨及毛轮和合而可见离一无和合过未亦非有幻事毛轮等在在诸物相此皆心变异无体亦无名世中迷惑人其心不自在妄说有能幻幻成种种物幻师砖瓦等所作众物类种种若去来此见皆非实如铁因磁石所向而转移藏识亦如是随于分别转一切诸世间无处不周遍如日摩尼宝无思及分别此识遍诸处见之谓流转不死亦不生本非流转法定者勤观察生死犹如梦是时即转依说名为解脱此即是诸佛最上之教理审量一切法如秤如明镜又如大明灯亦如试金石远离于断灭正道之标相修行妙定者至解脱之因永离诸杂染转依而显现问本识与诸识和合同起同灭至转依位诸烦恼识灭唯本识在如何分别灭不灭之异答摄大乘论云若本识与非本识共起共灭犹如水乳和合云何本识不灭非本识灭譬如于水鹅所饮乳释云譬如水乳虽和合鹅饮之时唯饮乳不饮水故乳虽尽而水不竭本识与非本识亦尔虽复和合而一灭一住问此根本识心既称为一切法体又云常住不动只如万法即此心有离此心有若即此心万法迁变此心云何称为常住若离此心复云何得为一切法体答开合随缘非即非离以缘会故合以缘散故开开合但缘卷舒无体缘但开合缘亦本空彼此无知能所俱寂密严经偈云譬如金石等本来无水相与火共和合若水而流动藏识亦如是体非流转法诸识共相应与法同流转如铁因磁石周回而转移二俱无有思状若有思觉赖耶与七识当知亦复然习绳之所系无人而若有普遍众生身周行诸阴趣如铁与磁石展转不相知。

　　问若不立此第八识有何等过答有大过失一切染净法不成俱无因故识论云若无此识持烦恼种界地往还无染心后诸烦恼起皆应无因余法不能持彼种故若诸烦恼无因而生则无三乘学无学果诸已断者皆应起故又若无此识持世出世清净道种异类心后起彼净法皆应无因又出世道初不应生无法持彼法尔种故初不生故后亦不生是则应无三乘道果若无此识持烦恼种转依断果亦不得成谓道起时现行烦恼及彼种子俱非有故染净二心不俱起故道相应心不持彼种自性相违如涅槃故余法持种理不成故既无所断能断亦无依谁由谁而立断果若由道力后惑不生立断果者则初道起应成无学后诸烦恼皆已无因永不生故许有此识一切皆成唯此能持染净种故证此识有理趣无边恐厌繁文略述纲要则有此识教理显然诸有智人应深信受。

　　实际理地不受一尘佛事门中不舍一法若欲学诸佛方便须具菩萨遍行一一洞明方成大化如上广引藏识之文祖佛所明经论共立第八本识真如一心广大无边体性微细显心原而无外包性相以该通擅持种之名作总报之主建有情之体立涅槃之因居初位而总号赖耶处极果而唯称无垢[備-用+冉]本后之智地成自他之利门随有执无执而立多名据染缘净缘而作众体孕一切而如太虚包纳现万法而似大地发生则何法不收无门不入但以迷一真之解作第二之观初因觉明能了之心发起内外尘劳之相于一圆湛析出根尘聚内四大为身分外四大为境内以识情为垢外因想相成尘无念而境观一如有想而真成万别若能心融法界境豁真空幻翳全消一道明现可谓裂迷途之致网抽觉户之重关惛梦醒而大觉常明狂性歇而本头自现。

　　夫第二能变识者识论颂云次第二能变是识名末那依彼转缘彼思量为性相四烦恼常俱谓我痴我见并我慢我爱及余触等俱有覆无记摄随所生所系阿罗汉灭定出世道无有乃至应知此意但缘藏识见分非余彼无始来一类相续似常似一故恒与诸法为所依故此唯执彼为自内我故。

　　问此第七识云何离眼等识别有自体出何经文答论云圣教正理为定量故谓薄伽梵处处经中说心意识三种别义集起名心思量名意了别名识是三别义如是三义虽通八识而随胜显第八名心集诸法种起诸法故第七名意缘藏识等恒审思量为我等故余六名识于六别境粗动间断了别转故如入楞伽颂说藏识说名心思量性名意能了诸境相是说名为识释云虽通八识皆名心意识而随胜显第八名心为一切现行熏集诸法种现行为依种子识为因能生一切法故是起诸法第七名意者因中有漏唯缘我境无漏缘第八及真如果上许缘一切法故余六识名识于六别境体是粗动有间断法了别转故易了名粗转易名动不续名间各有此胜各别得名又论云谓契经说不共无明微细恒行覆蔽真实若无此识彼应非有谓诸异生于一切分恒起迷理不共无明覆真实义障胜慧眼如有颂说真义心当生常时为障碍俱行一切分谓不共无明是故契经说异生类恒处长夜无明所蒙惛醉缠心曾无醒觉若异生位有暂不起此无明时便违经义谓异生位迷理无明有行不行不应理故此依六识皆不得成应此间断彼恒缘故许有末那便无此失。

　　问若无末那有何等过答若无第七则无凡可厌无圣可欣凡圣不成染净俱失论云是故定应别有此意又契经说无想有情一期生中心心所灭若无此识彼应无染谓彼长时无六转识若无此意我执便无乃至故应别有染污末那于无想天恒起我执由斯贤圣同诃厌彼又契经说异生善染无记心识恒带我执若无此识彼不应有谓异生类三性心时虽外起诸业而内恒执我由执我故令六识中所起施等不能亡相故瑜伽说染污末那为识依止彼未灭时相了别缚不得解脱末那灭已相缚解脱言相缚者谓于境相不能了达如幻事等由斯见分相分所拘不得自在故名相缚依如是义有伽陀言如是染污意是识之所依此意未灭时识缚终不脱释云于无想天恒起我执由斯贤圣同诃厌彼者有第七于彼起我执是异生故出定已后复沉生死起诸烦恼圣贤诃彼若无第七不应诃彼无过失果由执我故令六识中所起施等不能亡相者此我外缘行相粗动非第七起由第七故第六起此全由七生增明为论第六识中我执体有间断通三性心间杂生故第七不缘外境生故已上略录第七末那诸教同诠群贤共释创入道者此意须明是起凡圣之因宜穷体性乃立解惑之本可究根原迷之则为人法执之愚悟之则成平等性之智于诸识内独得意名向有漏中作无明主不间不断无想定治而不消常审常恒四空天避而还起虽有覆而无记不外执而内缘常起现行能蔽真而障道唯称不共但成染而润生是以欲透尘劳须知要径将施妙药先候病原若细意推寻冥心体察则何尘而不出何病而不消断惑之门斯为要矣。

　　第三能变者唯识论颂云次第三能变差别有六种了境为性相善不善俱非此三能变是了别境识自证分是了别性见分是了别相。

　　识论云随六根境种类异故或名色识乃至法识随境立名顺识义故谓于六境了别名识色等五识唯了色等法识通能了一切法。

　　问于眼等六识中有几分别答略有三种一自性分别唯缘现在所缘诸行自相行分别所缘行即五尘也自相行如色以青为行相眼识缘时亦任运作青行相名自行又自相即能缘行简共相行如缘青时即缘黄不着二随念分别于昔曾所受诸行追念行分别唯缘过去三计度分别于去来今不现前思构行分别即非有计有是非量境然约三世计度不定一世又杂集论于三分别中复有七种分别一谓于缘任运分别谓五识身如所缘相无异分别于自境界任运转故二有相分别谓自性随念二种分别取过现境种种相故三无相分别谓希求未来境行分别四寻求分别五伺察分别六染污分别七不染污分别此四分别皆用计度分别以为自性所以者何以思度故或时寻求或时伺察或时染污或不染污种种分别问前三分别于八识中几识能具答八识中唯第六识具三分别自第七识唯有自性分别以缘现在故或可末那亦有计度以计度执我故若论体性计度以慧为性随念以念为性真法之中既无虚妄八识所以无此分别。

　　御录宗镜大纲卷十一

　　音释

　　兀

　　(五忽切不动貌)。

　　磁

　　(音慈引铁石)。

　　翳

　　(于计切蔽也)。

　　惛

　　(音昏)。

　　擅

　　(音善自专也)。

　　伺

　　(息恣切)。
乾隆藏第 164 册 No. 1668 御录宗镜大纲


　　御录宗镜大纲卷十二　　　　　　疏二

　　问八识中各具几分别答第六识具广略十种分别前五识唯自性任运二种分别五识于自境界任运转故第七识具计度染污有相三种分别第八识同前五识得有自性任运分别。

　　问何故五识无分别执耶答夫言执者须是分别筹度之意方坚执五识虽有慧而但任运不能分别筹度故五无执唯第六也。

　　问眼见色时为是眼见为是识见答杂集论云非眼见色亦非识等以一切法无作用故由有和合假立为见故称眼能见色又识之于根乍出乍入如鹿在网犹鸟处笼啄一舍一周而复始无暂休息识在根笼亦复如是或在于耳或在于眼来去无定不可执常虽复无定相续不断何为不断以妙用无间故若凡夫为色尘所缚不得自在若见一法则被一法碍不能圆通法界是以金刚经云若菩萨心住于法而行布施如人入闇则无所见首楞严经云由尘发知因根有相相见无性犹若交芦由尘发知者即见分因根有相者即相分相见无性者心境互生各无自体心不自立由尘发知境不自生因根有相二虚相倚犹若交芦知见立知即无明本知见无见斯即涅槃但了了见无可见无可见即通法界见即是涅槃若了了闻无可闻无可闻即通法界闻即是涅槃一切诸法本来涅槃以分别心妄见所隔不知自识翻作无明又首楞严经云缘见因明暗成无见不明自发若不假明暗等见见色之时则见余根若离念遍法界见铁围山一切相皆不能蔽若六根伏则不得六根相如十人患翳共见空华一人眼可则不见余九人还见各各自除妄见则不得一切相物物皆真又十个空华一人能见十人眼可余华总亡但一妄除皆不见诸相一相则一切相为一切相皆我心起是知一翳在目千华竞飞一妄动心诸尘并起若能离念则当处坐道场转大法轮俱成佛道。

　　问根尘所对现证分明如何圆通得入空理答眼对色尘无而有见异熟业果不可思议唯智所知非情所测诸法实性亲证方明有见有闻世俗心量若约真谛根境俱空且如世俗门中见无自性如眼胜义根如火既能发识又能照境识如人能了别境如物故知无根不能发识无识不能了境无境不能起见三法和合方成见性则见性无从和合非有如思益经偈云悉见十方国一切众生类而于眼色中终不生二相诸佛所说法一切能听受而于耳声中亦不生二相能于一心中知众生诸心自心及彼心此二不分别广百门论破根境品云眼等根尘若执实有理必不然所以者何违比量故谓眼非见如耳等根耳亦非闻如鼻等根鼻不能嗅如舌等根舌不能尝如身等根身不能觉如上诸根一切皆由造色性故或大种故或业果故又眼等根皆有质碍故可分析悉令归空或无穷过是故不应执为实有但是自心随因缘力虚假变现如幻事等俗有真无又破情品云眼为到色见耶不到色见耶若眼去到色乃见者远色应迟见近色应速见何以故去法尔故而今近瓶远月一时见是故知眼不去若不去则无和合复次若眼力不到色而见者何故见近不见远远近应一时见故知见性无从诸根例尔如还源集自他观门云两身为自他彼身为他己身为自一身复为自他色身为他心即为自心复为自他心即为他智即为自智复有自他有所得智为他无所得智为自无所得智复有自他净智为他是净亦净为自观身实相观佛亦然稽首如空无所依心净已度诸禅定无住则无本觉此名为佛假名名为佛亦无佛可成无成可成无出可出是名佛出无所见了了见了了见无所见但有名字名字性空无所有镜像如虚空虚空如镜像色心如虚空虚空如色心色心如镜像镜像身无二亦复非是一若能如是解诸佛从中出诸佛唯有名如空应响声无心究竟道法法自然平平处亦无平无平作平说此中言语断心行处亦灭已上六识之相总成三业之门未转依中随流徇境发杂染之种结生死之根至转依位冥真返流正理相应现妙观察心决四生之疑网为成所作智起三轮之化原一体匪移千差自别迷之枉遭沉没念念成凡悟之本自圆明心心证圣。

　　经中又明有九种识以兼识性故或以第八染净别开故言九识非是依他体有九亦非体类别有九识九识者以第八染净别开为二以有漏为染无漏为净前七识不分染净以俱是转识摄故第八既非转识独开为二谓染与净合前七种故成九识如楞伽经颂云由虚妄分别是则有识生八九识种种如海泉波浪又金刚三昧经云尔时无住菩萨而白佛言世尊以何利转而转众生一切情识入庵摩罗佛言诸佛如来常以一觉而转诸识入庵摩罗何以故一切众生本觉常以一觉觉诸众生令彼众生皆得本觉觉诸情识空寂无生何以故决定本性本无有动论释云一切情识则是八识庵摩罗者是第九识古德云一切唯心造者然其佛果契心则佛亦心造谓四智菩提是净八识之所造故若取根本即净第八若依真谛三藏此佛净识称为第九名阿摩罗识唐三藏云此翻无垢是第八异熟谓成佛时转第八成无别第九若依密严文具说之经云心有八识或复有九又云如来清净藏亦名无垢智即同真谛所立第九以出障故不同异熟为九有故古释云阿摩罗识有二种一者所缘即是真如二者本觉即真如智能缘即不空藏所缘即空如来藏若据通论此二并以真如为体华严论明解深密经说九识为纯净无染识如瀑流水生多波浪诸波浪等以水为依五六七八等皆以阿陀那识为依故又云如是菩萨虽由法住智为依止为建立故此经意令于识处便明识体本唯真智故如彼瀑流不离水体而生波浪又如明镜依彼净体无所分别含多影像不碍有而常无故如是自心所现识相不离本体无作净智所现影相都无自他内外等执任用随智无所分别又经云阿陀那识甚深细深细者引被凡流就识成智不同二乘及渐始菩萨破相成空不同凡夫系而实有不同彼故不空不有何法不空为智能随缘照机利物故何法不有为智正随缘时无性相故无生住灭故华严经则不然但彰本身本法界一真之根本智佛体用故混真性相法报之海直为上上根人顿示佛果德一真法界本智以为开示悟入之门不论随妄而生识等如法华经以佛智慧示悟众生使得清净出现于世故不为余乘若二若三今宗镜大意亦同此说但先标诸识次第权门然后会同真智然不即识亦不离识但见唯识实性之时方鉴斯旨似宝镜普临众像若海印顿现森罗万法同时更无前后。

　　又楞伽经云有三种识谓真识现识及分别事识譬如明镜持诸色像现识处现亦复如是不思议熏不思议变是现识因取种种尘及无始妄想熏是分别事识因又诸识有三种相谓转相业相真相乃至譬如泥团微尘非异非不异金庄严具亦复如是如是大慧转识藏识真相若异者藏识非因若不异者转识灭藏识亦应灭而自真相实不灭是故大慧非自真相识灭但业相灭若自真相灭者藏识则灭大慧藏识灭者不异外道断见论议大慧彼诸外道作如是论谓摄受境界灭识流注亦灭若识流注灭者无始流注应断释云入楞伽经直明自真相本觉之心不藉妄缘性自神解名自真相是依异义门说又随无明风作生灭时神解之性与本不异故亦得名为自真相是依不异义门说又识有二种生谓流注生及相生所言真识是根本无明所熏本觉真心现识是阿赖耶识分别事识是意识经云妙严菩萨白佛言世尊粗相意识细相意识以何为因以何为缘佛言如是粗细意识以现镜识而为其因以六尘境为缘相续而转故又三细中粗是现识七识中强是意识第六意识分别六尘必依末那为所依根意识是能依末那是所依。

　　此楞伽经凡明几识即有二门一者略说门二者广说门如是二门中三本各异说谓一本分流楞伽中作如是说大慧略说有三种识广说有八相何等为三谓真识现识分别事识又一本分流楞伽中作如是说大慧广说有八种略说有二种何等为二一者了别识二者分别事识又一本分流楞伽中作如是说大慧略说有四种广说有七种识云何为四业识转识现识分别事识如是三经直是真说当应归依初契经中第一真识直是根本无明所熏本觉真心第二现识直是现相阿赖耶识第三分别事识直是意识粗分意识细分即末那故中契经中作如是说第一了别识直是现相阿赖耶识第二分别事识直是意识义如前说同说末那后契经中四种识法文相明故且略不说言七识者末那意识总为一故粗细虽别唯一识故法界法轮契经中作如是说第六意识分别六尘境界时中必依末那为所依根方得生起是故意识当是能依彼末那识当是所依也又华严论云世尊于南海中楞伽山说法其山高峻下瞰大海傍无门户得神通者堪能升往乃表心地法门无心无证者方能升也下瞰大海表其心海本自清净因境风所转识浪波动欲明达境心空海亦自寂心境俱寂事无不照犹如大海无风日月森罗焕然明白此经意直为根熟顿说种子业识为如来藏异彼二乘灭识趣寂者故亦为异彼般若修空菩萨空增胜者故直明识体本性全真便明识体即成智用如彼大海无风即境像便明心海法门亦复如是了真即识成智此经异彼深密经意别立九识接引初根渐令留惑长大菩提故不令其心植种于空亦不令心犹如败种解深密经乃是入惑之初门楞伽维摩直示惑之本实楞伽即明八识为如来藏净名即观身实相观佛亦然净名与楞伽同深密经文与此二部少别当知入胎出胎少年老年乃至资生住处若色若空若性若相皆是自识唯佛能知。

　　如入楞伽经云大慧复有余外道见色有因妄想执着形相长短见虚空无形相分剂见诸色相异于虚空有其分剂大慧虚空即是色以色大入虚空故大慧色即是虚空依此法有彼法依彼法有此法故以依色分别虚空依虚空分别色故大慧四大种性自相各别不住虚空而四大中非无虚空大慧兔角亦如是因牛角有言兔角无大慧又彼牛角析为微尘分别微尘相不可得见彼何等何等法有何等何等法无而言有耶无耶若如是观余法亦然大慧汝当应离兔角牛角虚空色异妄想见等大慧汝亦应为诸菩萨说离兔角等相大慧汝应当知自心所见虚妄分别之相大慧汝当于诸佛国土中为诸佛子说汝自心现见一切虚妄境界尔时世尊重说偈言色于心中无心依境见有内识众生见身资生住处心意与意识自性及五法二种无我净如来如是说长短有无等展转互相生以无故成有以有故成无分别微尘体不起色妄想但心安住处恶见不能净非妄智境界声闻亦不知如来之所说自觉之境界摄大乘论云又此识皆唯有识都无义故此中以何为喻显示应知梦等为喻显示谓如梦中都无其义独唯有识虽种种色声香味触舍林地山似义影现而于此中都无有义由此喻显应随了知一切时处皆唯有识夫从心现境结业受生不出三细(业相转相现相)六粗(智相相续相执取相计名字相起业相业系苦相)九相之法如石壁释云唯一梦心喻如有一人忽然睡著作梦见种种事起心分别念念无间于其违顺深生取着为善为恶是亲是疏于善于亲则种种惠利于恶于疏则种种陵损或有报恩受乐或有报怨受苦忽然觉来上事都遣如有一人者即真如一心也忽然睡著者即不觉无明忽起也作梦者最初三细业识相也见者第二转识相也种种事者第三现识相也起心分别者最初六粗境智相也念念无间者第二相续相也于其违顺深生取著者第三执取相也为善为恶是亲是疏者第四计名字相也于善于恶得损益者第五起业相也受苦乐报者业系苦相也忽然觉来上事都遣者即觉唯心得入宗镜故云佛者觉也如睡梦觉如莲华开。

　　如上依经论分别诸识开合不同皆依体用约体则无差而差以全用之体不碍用故约用则差而无差以全体之用不失体故如举海成波不失海举波成海不碍波非有非无方穷识性不一不异可究心原如古德云约诸识门虽一多不定皆是体用缘起本末相[(冰-水+〡)*ㄆ]本者九识末者五识从本向末寂而常用从末向本用而常寂寂而常用故静而不结用而常寂故动而不乱静而不结故真如是缘起动而不乱故缘起是真如真如是缘起故无涅槃不生死即八九为六七缘起是真如故无生死不涅槃即六七为八九无生死不涅槃故法界皆生死无涅槃不生死故法界皆涅槃法界皆涅槃故生死非杂乱法界皆生死故涅槃非寂静生死非杂乱众生即是佛涅槃非寂静佛即是众生是以法界违故说涅槃是生死即理随情用法界顺故说生死是涅槃即情随理用如此明时说情非理外理非情外情非理外故所以即实说六七为八九实者体也理非情外故所以即假说八九为六七假者用也以假实无碍故人法俱空以体用无碍故空无可空人法俱空故说绝待空无可空故言妙用如斯说者亦是排情之言论其至实者不可以名相得至极者不可以二谛辩不可以名相得故非言像能诠不可以二谛辩故非有无能说故云至理无言贤圣默然言语道断心行处灭正可以神会不可以心求问觉海澄源一心湛寂云何最初起诸识浪答虽云识浪起处无从无始无生能穷识性只谓不觉忽尔念生犹若澄澜歘然风起不出不入汹涌之洪浪滔天非内非外颠倒之狂心遍境起信论云以不知真法一故心不相应忽然念动名为无明此是现根本无明最极微细未有能所王数差别故云不相应非同心王心所相应也唯此无明为染法之原最极微细更无染法能为此本故云忽然念起也无明之前无别有法为始集之本故云无始则是忽然义非约时节以说忽然而起无初故也又释摩诃衍论云不如实知真如法一故不觉心起者即是显示根本不觉之起因缘根本不觉何因缘故得起而有因不如故得起而有何等法中而不如耶谓三法中而不如故言不如者当有何义谓违逆义故云何三法一者实知一法二者真如一法三者一心一法是名为三实知法者谓一切觉即能达智真如法者谓平等理即所达境一心法者谓一法界即所依体于此三法皆违逆故无明元起是故说言谓不如实知真如法一故不觉心起又论云以无明熏力不觉心动最初成其业识因此业识复生转识等论释云最初不觉称为第一业相能见所见无有差别心王念法不可分析唯有精动隐流之义故名为业如是动流只由不觉第二转相以业相念为所依故转作能缘流成了相第三现相以了别转为所依戏论境界具足现前所缘相分圆满安布依此见分现彼相分又动相者动为业识理极微细谓本觉心因无明风举体微动微动之相未能外缘即不觉故谓从本觉有不觉生即为业相喻如海微波从静微动而未从此转移本处转相者假无明力资助业相转成能缘有能见用向外面起即名转相虽有转相而未能现五尘所缘境相喻如海波浪假于风力兼资微动从此击波转移而起现相者从转相而成现相方有色尘山河大地器世间等。

　　如楞伽经云诸识有三种相谓转相业相真相言真相者本觉真心不藉妄缘名自真相业相者根本无明起静令动动为业识极微细故转相者是能见相依前业相转成能缘虽有能缘而未能显所缘境故现相者即境界相依前转相能现境故又云顿分别知自心现身及身安立受用境界如次即是根身外器色等五境以一切时任运现故此是三细即本识故最初业识即为初依生起门为次第故又远劫来时无初始过未无体熏习唯心妄念为初违真起故又从静起动名之为业从内趣外名之为转真如之性不可增减名为真相亦名真识此真识即业转现等三性即神解性不同虚空通名识亦名自相不藉他成故亦名智相觉照性故所以云本觉真心不藉妄缘以真心之体即是本觉非动转相是觉性故。

　　又楞伽经云大慧菩萨摩诃萨白佛言世尊诸识有几种生住灭佛告大慧识有二种生住灭非思量所知谓流注生住灭相生住灭古释云言流注者唯目第八三相微隐种现不断名为流注由无明缘初起业识故说为生相续长劫故名为住到金刚定等觉一念断本无明名流注灭相生住灭者谓余七识心境粗显故名为相虽七缘八望六为细具有四惑(第七识具我痴我见我慢我爱四惑)亦云粗故依彼现识自种诸境缘合生七说为相生长劫熏习名为相住从末向本渐伏及断至七地满名为相灭依前生灭立迷悟依依后生灭立染净依后短前长事分二别即是流注生住灭相生住灭是以海水得风变作波涛之相心水遇境密成流注之生前波引后波鼓沧溟而不绝新念续旧念腾心海以常兴从此汩乱澄源昏沉觉海是知因真起妄不觉无明之动摇如从水成波全是外风之鼓击内外和合因缘发萌遂成能见之心便现所观之境因照而俄生智鉴因智而分别妍媸从此取舍情分爱憎心变于五尘境执着坚牢向六情根相续不断因兹爱河浪底沉溺无忧欲火𦦨中焚烧罔惧甘心受黑城之极苦不觉不知没命贪梦宅之浮荣难惺难悟若能了最初一念起灭何从顿入无生复本真觉则尘尘寂灭六趣之笼槛难羁念念虚玄九结之网罗休绊犹如巨海风息不起微涟察动相之本空见缘生之无体则穷源湿性湛尔清泠万像森罗焕然明白。

　　问心识二名有何胜劣答心是如来藏心真如之性识是性之所生无有一法不从真心性起故首楞严经云诸法所生唯心所现心是本即胜识是依即劣如圆觉䟽云生法本无一切唯识识如幻梦但是一心问设使识无其体云何得是心乎答以识本是心所成故故识无体则是一心何异境从识生摄境归识若通而论之则本是一心心变为识识变诸境由是摄境归识摄识归心也问前已广明识相如何是智答分别是识无分别是智如大宝积经云佛言所言识者谓能了别眼所知色耳所知声鼻所知香舌所知味身所知触意所知法是名为识所言智者于内寂静不行于外唯依于智不于一法而生分别及种种分别是名为智又舍利弗从境界生是名为识从作意生是名为识从分别生是名为识无取无执无有所缘无所了别无有分别是名为智又舍利弗所言识者住有为法何以故无为法中识不能行若能了达无为之法是名为智。

　　问心王妙义已断纤疑心所之门如何指示答心所六位都有五十一法遍行有五别境有五善有十一根本烦恼有六随烦恼有二十不定有四此六位中根随烦恼过患尤深开恶趣门障菩提道若如实知现在一尘一念悉是自心终不更故起心贪取前境所以宝藏论云一切如幻其幻不实知幻是幻守真抱一如是则智灯常照业海自枯究竟住于无过咎真唯识性之实际于实际中不见有一法若生若灭若合若散所以寂调音所问经云寂调音天子言文殊师利为有烦恼故调伏为无烦恼故调伏文殊师利言天子喻如有梦为毒蛇所螫此人为苦所逼即于梦中而服解药以服药故毒气得除天子于意云何此人实为所螫否耶天子言不也文殊师利言彼毒实为除否耶天子言文殊师利如实不被螫除亦如是文殊师利言天子一切圣贤调伏亦复如是天子汝作是言为有烦恼故调伏无故调伏者天子如我与无我有烦恼无烦恼亦复如是乃至一切法无我以无主故一切法无主与虚空等故一切法无来无所依故一切法无去无窠窟故一切法无住无所安立故一切法无安立生即灭故一切法无为以无漏故一切法无受究竟调伏故大庄严法门经云文殊师利见此大众于金色女无染心已问金色女言汝今烦恼置在何处令诸王子乃至居士等不生染心金色女言一切烦恼及众生烦恼皆住智慧解脱之岸如如法界平等法中彼诸烦恼非有生非有灭亦不安置如中观论偈云染法染者一一法云何合染法染者异异法云何合古释烦恼为能染众生是所染一即能所不成异即如同水火俱无合义止观云若一念烦恼心起具十法界百法不相妨碍虽多不有虽一不无多不积一不散多不异一不同多即一一即多亦如初灯与暗共住如是明暗不相妨碍亦不相破如是了达烦恼性空则四种瀑流(即是四流谓欲流有流见流无明流)唯正法行日之能竭七重慢阜(慢过慢慢过慢我慢邪慢增上慢卑劣慢)因平等慧风之所摧能害所害俱消自缚他缚同解逢缘犹莲华上之水历事若虚空中之风一切时中常居宗镜见万法无异如太虚空因分别识生名色影现分别不起名色本虚向性空地中美恶平等。

　　故净名疏云但除其病不除其法者即是明其去取也有师解言如人眼病见空中华眼病差时即无华可除众生亦尔妄见诸法但除妄惑妄惑若灭则无法可除此是本无法义何谓不除法也今言一切众生悉具十法界法无明不了触处病生若有智慧无碍自在悉为佛事譬如火是烧法若触烧痛谨慎不触即是除病不可除火若除此火则失温身照闇成食之能十二因缘三道之法(即十二因缘中惑业苦三道)亦尔此有去取法不同除也又火能烧人得法术者出入无碍不须除火也故八万四千烦恼凡夫为之受恼诸佛菩萨以为佛事也。

　　问色法有几义答有四义百法云一识所依色唯属五根二识所缘色唯属五尘三总相而言质碍名色四别相而言有二一有对二无对此一切色法因缘似有体用俱虚不可执有执无违于法性。

　　又不相应行法有二十四(一得谓于诸法成就不失二命根谓第八识种连持色心三众同分谓一类有情自体相似四异生性谓由二障种趣类各别五无想定谓想等不行令身安和六灭尽定谓六七心聚皆悉灭尽七无想报谓修无想定感彼天果八名身能诠诸法自性九句身能诠诸法差别十文身能为上二所依十一生谓先无今有十二住谓有位暂停十三老谓住别前后亦名为异十四无常谓今有后无十五流转谓因果相续十六定异谓因果差别十七相应谓因果事业和合而起十八势速谓诸有为法流转迅疾十九次第谓编列有叙令不紊乱二十时谓时节分限二十一方谓色处分剂二十二数谓诸法数量二十三和合谓诸行缘会二十四不和合谓诸行缘乖)谓得等二十四法不与心王心所色法无为法四位相应虽不与四位相应然皆是心之分位亦不离心变但应信受诸法惟心。

　　问有为门中已明王所无为法内如何指陈答诸经论有六种无为一虚空无为二择灭无为三非择灭无为四不动无为五想受灭无为六真如无为此六无为地前菩萨识变即是有漏至地上后得智变即无漏若依法性出体者各皆依真如实德也问如何圣教说真如实耶答今言有者不是真如名实有但说有即是遣恶取空故说有体是妙有真空故言非空非有问如何圣教说真空为空耶答谓破执真如心外实有故说为空即空其情执即不空其真如空也。

　　又释摩诃衍论云无为有四一真如无为二本觉无为三始觉无为四虚空无为有为法有五种一者根本无明有为二者生相有为三者住相有为四者异相有为五者灭相有为。

　　有为无为一切诸法通以一心而为其体于道智契经中作如是说尔时文殊师利白佛言世尊阿赖耶识具一切法过于恒沙过于恒沙如是诸法以谁为本生于何处佛言如是有为无为一切诸法生处殊胜不可思议何以故于非有为非无为处是有为是无为法而能生故文殊又白佛言世尊云何名为非有为非无为处佛言非有为非无为处者所谓一心本法非有为故能作有为非无为故能作无为是故我言生处殊胜不可思议。

　　譬如一切草木有二所依一者大地二者种子有为无为一切诸法亦复如是各有二依谓通达依及支分依乃至广说不生不灭与生灭和合者即是开示能熏所熏之差别故云何开示所谓显示染净诸法有力无力互有胜劣故。

　　御录宗镜大纲卷十二

　　音释

　　翳

　　(于计切眼疾也)。

　　嗅

　　(休去声)。

　　歘

　　(音忽风吹起也)。

　　汹

　　(音胸)。

　　汩

　　(古忽切没也)。

　　羁

　　(音鸡系也)。

　　螫

　　(音释虫行毒也)。
乾隆藏第 164 册 No. 1668 御录宗镜大纲


　　御录宗镜大纲卷十三　　　　　　疏三

　　问有为无为二门为当是一是异答非一非异非泯非存何者若是一者仁王经不应云诸菩萨等有为功德无为功德悉皆成就又维摩经云菩萨不尽有为不住无为等二义双明岂是一耶若是异者般若经佛告善现不得离有为说无为不得离无为说有为岂成异耶若云俱泯者华严经云于有为界示无为之理不灭有为之相于无为界示有为之法不坏无为之性则有无性相无碍俱存若言俱存者如前论云二依法性假施设有谓空无我所显真如有无俱非心言路绝则百非莫能惑四句不能诠非可以情谓有无唯应智超言像方达有为无为唯识之真性矣如大智度论复次夫生灭法者若先有心后有生则心不待生何以故先已有心故若先有生则生无所生又生灭性相违生则不应有灭灭时不应有生以是故一时不可得异亦不可得是则无生若无生则无住灭若无生住灭则无心数法无心数法则无心不相应诸行色法色法无故无为法亦无故何以故因有为故有无为若无有为则亦无无为是故不应言诸法有又胜思惟梵天所问经云有为无为之法文字言说有差别耳持世经云有为法如实相即是无为。

　　问八识真原万法栖止约其体性都有几种答经论通辩有三种性约能所染净分别随事说三纵有卷舒皆不离识性合则一体无异开则三相不同(即三性之相对上体言故称为相)三相不同约用而行布一体无异就性以圆融行布乃随义以施为圆融则顺性而冥寂若无行布无可圆融如无妄情不立真智染净既失二谛不成是以因妄辩真在行相而须悉寻迹得本假因缘以发明斯三性法门收凡圣境界事无不尽理无不穷今言三性者约经论共立一遍计所执性二依他起性三圆成实性遍计所执性者谓愚夫周遍计度所执蕴等实我实法名为遍计性有二一自性总执诸法实有自性二差别别执取常无常等实有自体或依名遍计义如未识牛闻牛名便推度因何道理名之为牛或依义遍计名或见物体不知其名便妄推度此物名何如未识牛共推度云为鬼耶为兽耶此诸遍计约体不出人法二体约执不出名义二种。

　　依他起性者依他众缘和合生起犹如幻事名依他性圆成实性者一味真如圆满成就。

　　问三性中遍计是妄想即无依他属因缘是有否答此二性能所相生俱无自体何者因妄想故立名相因名相故立因缘若妄想不生名相何有名相不有因缘即空以万法不出名故。

　　破妄想遍计性者如二乘修诸观行若作青想观时天地万物莫不皆青也以无青处见青由心变故于一色境种种不同譬凡夫妄见生死亦是无生死处妄见生死也。

　　破因缘依他性者如目翳所见差别不同彼实非有缘所起法斯则妄想体空因缘无性即是圆成究竟一法如明眼人见净虚空况一真心更无所有问此三性中几法是假几法是实答识论云遍计所执妄安立故可说为假无体相故非假非实依他起性有实有假聚集相续分位性故说为假有心心所色从缘生故说为实有若无实法假法亦无假法依实因而施设故圆成实性唯是实有不依他缘而施设故。

　　又三性者即是一性一性即无性何者遍计无相依他无生圆成无性解深密经云翳眼人如遍计现青黄如依他净眼如圆成摄论云分别性如蛇依他性如藤若人缘四尘相分析此藤但见四相不见别藤但是色香味触相故藤非实有以离四尘外无别有藤所以论偈云于藤起蛇知见藤则无境若知藤分已藤知如蛇知若知藤之性分是空则例如藤上妄生蛇想摄论云菩萨不见外尘但见意言分别即了依他性。

　　菩萨住何处唯住无分别一切名义中平等平等又依二种平等谓能缘所缘能缘即无分别智以智无分别故称平等所缘即真如境境亦无分别故称平等又此境智不住能取所取义中譬如虚空故说平等平等由此义故菩萨得入真实性此位不可言说以自所诠故证时离觉观思惟分别故古德问云我见所缘影像若是依他有者应有依他性实我答此相仗因缘生但是依他性幻有之法而非是我由彼妄执为我故名妄执此有两重相约此相从因缘生有力能生心此乃是有名依他性法于此不称所执法义边名遍计所执乃名为无如人昏冥执石为牛石体不无我见所缘缘依他相有如石本非牛妄心执为牛此所执牛其体全无如相分本非我妄心执为我此所执其体全无但有能执心而无所执我谓于此石处有所缘石而无所执牛于此相分上有所缘法而无所执我。

　　问依他起相但是自心妄分别有理事双寂名体俱虚云何有忧喜所行境界答譬如夜行见杌为鬼疑绳作蛇蛇之与鬼名体都无性相恒寂虽不可得而生怖心以体虚而成事故清凉疏云若依摄论说喻皆喻依他起性然并为遣疑所疑不同故所喻亦异一以外人闻依他起相但是妄分别有非真实义遂即生疑云若无实义何有所行境界故说如幻谓幻者幻作所缘六处(即六尘)岂有实耶二疑云若无实何有心心法转故说如焰飘动非水似水妄有心转三疑云若无实何有爱非爱受用故说如梦中实无男女而有爱非爱受用觉时亦尔四疑云若无实何有戏论言说故说如响实无有声听者谓有五疑云若无实何有善恶业果故说如影谓如镜影像故亦非实六疑云若无实何以菩萨作利乐事故说如化谓变化者虽知不实而作化事菩萨亦尔是以万法虽空体虚成事一真非有无性随缘则湛尔坚凝常随物化纷然起作不动真如。

　　问此三性法为当是一是异若道是一不合云依圆是有遍计是无若道是异又云皆同一性所谓无性答此三性法门是诸佛密意所说诸识起处教网根由若即之取之皆落凡常之见若离之舍之俱失圣智之门所以藏法师依华严宗释三性同异义一圆成真如有二义一不变二随缘二依他二义一似有二无性三遍计所执二义一情有二理无由真如不变依他无性所执理无由此三义故三性一际又约真如随缘依他似有所执情有由此三义亦无异也是故真该妄末妄彻真原性相融通无障无阂问依他似有等岂同所执是情有耶答由二义故无异也一以彼所执执似为实故无异法二若离所执似无起故真中随缘亦尔以无所执无随缘故又以三性各有二义不相违故无异性且如圆成虽复随缘成于染净而恒不失自性清净只由不失自性清净故能随缘成染净也犹如明镜现于染净而恒不失镜之明净只由不失镜明净故方能现染净之相以现染净知镜明净以镜明净知现染净是故二义唯是一性虽现净法不增镜明虽现染法不污镜净非直不污亦乃由此反现镜之明净真如亦尔非直不动性净成于染净亦乃由成染净方现性净非直不坏染净明于性净亦乃由性净故方成染净是故二义全体相收一性无二岂相违也由依他无性得成似有由成似有是故无性此即无性即因缘因缘即无性是不二法门也所执性中虽复当情称执现有然于道理毕竟是无以于无处横计有故明知理无是故无二惟一性也问真如是有耶答不也随缘不变故空故真如离妄念故问真如是无耶答不也不变随缘故不空故圣智所行处故问真如是亦有亦无耶答不也无二性故离相违故问真如是非有非无耶答不也具法故离戏论故问依他是有耶答不也缘起无性故约观遣故异圆成故问依他是无耶答不也无性缘起故能现无生故异遍计故是智境故问依他是亦有亦无耶答不也无二性故离相违故问依他是非有非无耶答不也有多义门故离戏论故问遍计是有耶答不也理无故无体相故问遍计是无耶答不也情有故无相观境故能翳真故问遍计是亦有亦无耶答不也无二性故问遍计是非有非无耶答不也所执性成故已上护执竟今执成过者若计真如一向是有者有二失一不随缘二不待了因故问教云真如为凝然常既不随缘岂是过耶答圣说真如为凝然者此是随缘成染净时恒作染净而不失自体即是不异无常之常名不思议常非谓不作诸法如情所谓之凝然也不异无常之常出于情外故名真如常经云不染而染明常作无常染而不染明作无常时不失常也又不异常之无常故说真如为无常经云如来藏受苦乐与因俱若生若灭又依他是生灭法亦得有不异常之无常不异无常之常以诸缘起无常之法即无自性方成缘起是故不异常性而得无常故云不生不灭是无常义此即不异于常成无常也又诸缘起即是无性非灭缘起方说无性即是不异无常之常也经云色即是空非色灭空又众生即涅槃不更灭也此与真如二义同即真俗双融二而无二故论云智障甚盲闇谓真俗别执故也又真如若不随缘成于染净染净等法即无所依无所依有法又堕常也又真如若有者即不随染净染净诸法既无自体真又不随不得有法亦是断也乃至执非有非无等四句皆堕断常也若依他执有者谓己有体不藉缘故无缘有法即是常也又由执有即不藉缘不藉缘故不得有法即是断也问依他性是有义便有失者何故摄论云依他性以为有耶答此即不异空之有从缘无体故一一缘中无作者故由缘无作方得缘起是故非有之有为依他有即是不动真际建立诸法若依他执无者即缘无所起不得有法即是断也问若说缘生为空无即堕断者何故中论广说缘生为毕竟空耶答圣说缘生以为空者此即不异有之空也此即不动缘生说实相法也是故如情执无即是断过又若执依他为无法者无法非缘非缘之法即是常也乃至执非有非无皆成断常二患若遍计性中计所执为有者圣智所照理应不空即是常也若妄执遍计于理无者即失情有故是断也乃至执非有非无皆具上失上已护过今当显德者真如是有义何者迷悟所依故不空故不坏故真如是空义随缘故对染故真如是亦有亦无义具德故违顺自在故镕融故真如是非有非无义二不二故定取不得故依他是有义无性缘成故依他是无义缘成无性故依他是亦有亦无义缘成故无性故依他是非有非无义随取一不得故遍计是有义约情故遍计是无义约理故遍计是亦有亦无义由是所执故遍计是非有非无义由所执故故知执则为断常二患不执成性德之门但除妄情非遣法也是以不离有以谈真见有之本际匪存无而观法了无之真原则不出有无不在有无何取舍之干怀断常之所惑乎是则三性一性情有而即是真空一性三性真如而能成缘起终日有而不有有彻空原终日空而不空空该有际自然一心无寄万法俱闲境智相应理行融即方入宗镜莹净无瑕照破古今光吞万汇矣。

　　故知妄依真起而能覆真真因妄显而能夺妄真妄无体皆依识性。

　　夫一心妙门唯识正理能变所变内外皆通举一例诸收无不尽如众星列宿匪离于空万本群萌咸归于地则可以拔疑根而开信户朗智照而洗情尘若机思迟回未成胜解须凭问答渐入圆通真金尚假锻炼而成美玉犹仗琢磨而出华严私记云正念思惟甚深法门者有二种人能枯十二因缘大树一者温故不忘二者咨受新法此之谓也问心法不可思议离言自性云何广兴问答横剖义宗答然理唯一心事收万法若不初穷旨趣何以得至觉原今时不到之者皆是谬解粗浮正信力薄玄关绵密岂情识之能通大旨希夷非一期之所入若乃未到如来之地焉能顿悟众生之心今因自力未到之人少为开示全凭佛语以印凡心凭佛语以契同渺然无际印凡心而不异豁尔归宗又有二义须说一若不言说则不能为他说一切法离言自性二即说无说说与不说性无二故又此宗但论见性亲证非在文诠为破情尘助生正信若随语生见执解依通则实语是虚妄生语见故若因教照心唯在得意则虚妄是实语除邪执故起信论云当知一切诸法从本已来非色非心非智非识非无非有毕竟皆是不可说相所有言说示教之者皆是如来善巧方便假以言语引导众生令舍文字入于真实若随言执义增妄分别不生实智不得涅槃又若文字显总持因言而悟道但依义而不依语得意而不徇文则与正理不违何关语默故大般若经云若顺文字不违正理常无诤论名护正法。

　　天王般若经偈云总持无文字文字显总持大悲方便力离言文字说楞伽经云佛告大慧我等诸佛及诸菩萨不说一字所以者何法离文字故非不饶益义说言说者众生妄想故大慧若不说一切法者教法则坏教法坏者则无诸佛菩萨缘觉声闻若无者谁说为谁是故大慧菩萨摩诃萨莫着言说随宜方便广说经法净名经云夫说法者无说无示其听法者无闻无得譬如幻士为幻人说法当建是意而为说法。

　　思益经云汝等比丘当行二事一圣说法二圣默然但正说时了不可得即是默然不是杜口无说故昔人云幻人说法幻人听由来两个总无情说时无说从君说听处无听一任听又若以四实性(自生他生共生无因生名四执性破此四执名四实性)自得法本住法约真谛中即不可说若以四悉檀随他意语断深疑生正信有因缘故则亦可得说又不可说即可说真理普遍故可说即不可说缘修无性故。

　　经云不可思议智境不可思议智照即此义也若破四性境智此名实慧若四悉赴缘说四境智此名权慧则权实双行自他兼利方冥佛旨免堕己愚问山河大地一一皆宗五性三乘人人是佛何须宗镜强立异端答诸佛凡敷教迹不为己知者言祖师直指人心只为未明者说今之所录但示初机令顿悟圆宗不迂小径若不得宗镜之广照何由鉴自性之幽深匪因智慧之光岂破愚痴之闇如临古镜妍丑自分若遇斯宗真伪可鉴岂有日出而不照然灯而不明者乎故华严记中述十种法明法即是境明即是心以智慧明照二谛法故云法明虽然法无成破此属第一义门中且教自有开遮宁无善巧方便如大涅槃经中高贵德王菩萨品因琉璃光菩萨欲来放光佛问于文殊文殊初以第一义答云世尊如是光明名为智慧智慧者即常住之法常住之法无有因缘云何佛问何因缘故有是光明广说无因缘竟末后云世尊亦有因缘因灭无明则得炽然阿耨多罗三藐三菩提灯是知因教明宗非无所以从缘入道终不唐捐方便之门不可暂废又夫宗镜中才说一字便是谈宗更无前后以说时有异理且无差。

　　问但云方便说则无妨若约正宗有言伤旨答我此圆宗情解不及岂同执方便教人空有不融通体用两分理事成隔说常住则成常见说无常则归断灭斥边则成边执存中则着中理今此圆融之旨无碍之宗说常则无常之常说无常则常之无常言空则不空之空言有则幻有之有谈边则即中之边谈中则不但之中立理则成事之理立事则显理之事是以卷舒在我隐显同时说不乖于无说无说不乖于说宝藏论云常空不有常有不空两不相待句句皆宗是以圣人随有说有随空道空空不乖有有不乖空两语无病二义双通乃至说我亦不乖无我说事亦不乖无事何以故不为言语所转也。

　　问既称观心自悟不假外缘云何广赞佛恩称扬经教答若不因教所指何由得识自心设不因教发明亦须凭教印可若不然者皆成自然外道闇证禅师直饶生而知之亦是多生闻经熏种或乃诸圣本愿冥加所以台教云夫一向无生观人但信心益不信外佛威加益此堕自性痴又一向信外佛加不内心求益此堕他性痴是以世间凡愚牵重不前者须假傍力助进如师与经是乃外缘证悟之者皆被冥加若不知恩如树木不识日月风雨等恩经云非内非外而内而外而内故诸佛解脱于心行中求而外故诸佛护念云何不信外益也。

　　问平等真心群生佛智虽然等有信解难生多抱狐疑少能圆证更希再明教理确实指陈答广略之教遮表之诠虽开合不同总别有异然皆显唯心之旨终无识外之文证若恒沙岂唯一二所以法华经偈云知第一寂灭以方便力故虽说种种道其实为佛乘。

　　释曰知第一寂灭者真如一心是本寂灭非轮回生灭之灭亦非观行对治之灭故称第一于一心寂灭之中即无法可敷扬无道可建立为未了者以方便大慈力故虽说种种别门异道若克体而论唯但指归一心佛乘更无余事。

　　楞伽经云佛告大慧身及资生器世间等一切皆是藏识影像所取能取二种相现彼诸愚夫堕生住灭二见中故于中妄起有无分别。

　　又入楞伽经偈云种种随心转唯心非余法心生种种生心灭种种灭众生妄分别无物而见物无义唯是心无分别得脱。

　　又华严经云一切方海中依于众生心想而住大智度论云譬如调马自见影不惊何以故自知影从身出如信入一乘调顺之人见一切怖境不惊自知境从心出唯识论云如契经说三界唯心又说所缘唯识所现又说诸法皆不离心又说有情随心垢净又说成就四智菩萨能随悟入唯识无境又颂说心意识所缘皆非离自性故我说一切唯有识无余此等圣教诚证非一。

　　如前所说识差别相依理世俗非真胜义但以从初业识起见相二门因见立能因相立所能所才具我法互兴从此因有为而立无为对虚假而谈真实皆无空体似有非真是以认互起之名见色有表而执空无表对相待之质见牛角有而执兔角无不知以有遮无有非定有以无遮有无非定无若了八识真心自然绝待疑消能所藤蛇于是并空见息对治形名以之双寂。

　　问能所之见则心境宛然圣人知见如何甄别答双照有空不住内外似谷答声而绝虑如镜鉴像而无心妙湛圆明寂而常照故云常在正念亦名正知非是有念有知亦非无念无知若唯无念寂而失照若但照体照而失寂并称不正正在双行还原集云得其妙性起照照见一切了了知无所知了了见无能见内外圆明廓周法界亦名毗卢遮那无障碍眼圆满十方照见一切佛刹即此义也所以达人见闻不落能所既非是有见亦非无见但不生二相常合真空故大集经云慧灯三昧者即是诸法无二相也无二相者不在有无不出有无夫有无者以惑情所执有无皆失理无惑计有无皆真是知诸法非实非虚非空非有若无于有不成于无若无于无不成于有有无交彻万化齐融又约圣人亲证见闻之境有其四种所以大涅槃经云约佛妙证有四种闻一不闻闻二不闻不闻三闻不闻四闻闻台教释云初入证道修道忽谢无所可有名为不闻真明豁开无所不照即是于闻故名不闻闻证得如是大般涅槃无有闻相故名不闻不闻证起惑灭名闻不闻寂而常照随扣则应名曰闻闻初句证智次句证理第三句证断第四句证应若事若理智断自他于初智证之中具足无缺此一妙证尽涅槃海复次不闻闻是证了因闻不闻是证缘因不闻不闻是证正因闻闻是证境界乃至明四种生谓生生生不生不生生不生不生亦同四种闻义一生生是因缘所生法二生不生是我说即是空三不生生是亦名为假名四不生不生是亦名中道义若能了此四生之无生方达圣人见闻之境是以不取不舍达一道之原非有非空见诸法之实如肇论云道超名外因谓之无动与事会因谓之有谓之有者应夫有为强谓之然耳彼何然哉故经云圣智无知而无所不知无为而无所不为此无相寂然之道岂曰有而为有无而为无动而乖静静而废用耶而今之谈者多即言以定旨寻大方而征隅怀前识以标玄存所存之必当是以闻圣有知谓之有心闻圣无知谓等太虚有无之境边见所存岂是处中莫二之道乎何者万物虽殊然性本常一不可而物然非不物可物于物则名相异陈不物于物则物而即真是以圣人不物于物不非物于物不物于物物非有也不非物于物物非无也非有所以不取非无所以不舍不舍故妙存则真不取故名相靡因名相靡因非有知也妙存则真非无知也是知真心无寄不属有无妙证之时自然明了问此佛之知见如何开示悟入答若约教天台文句疏配圆教四位开即十住示即十行悟即十向入即十地华严记释大意云谓开除惑障显示真理令悟体空证入心体若禅门南北二宗释者北宗云智用是知慧用是见心不起名智智能知五根不动名慧慧能见是佛知见心不动是开开者开方便门色不动是示示者示真实相悟即妄念不生入则万境常寂南宗云众生佛智妄隔不见但得无念即本来自性寂静为开寂静体上自有本智以本智能见本来自性寂静名示既得指示即见本性佛与众生本来无异为悟悟后于一切有为无为有佛无佛常见本性自知妄想无性自觉圣智是故菩萨前圣所知转相传授即是入义。

　　大涅槃经云第一义空名为智慧二乘但空空无智慧菩萨得不但空即中道慧即此慧寂而常照二乘但得其寂不得寂照故非实相菩萨得寂又得寂照即是实相。

　　御录宗镜大纲卷十三

　　音释

　　杌

　　(五忽切音兀)。

　　𤥨

　　(音捉治玉)。

　　咨

　　(与咨同)。

　　确

　　(乞约切音却坚也)。

　　甄

　　(之人切音真陶也)。
乾隆藏第 164 册 No. 1668 御录宗镜大纲


　　御录宗镜大纲卷十四　　　　　　疏四

　　问人法俱空若实无我谁受生死依正果报又谁厌苦求趣涅槃缚解去来升沉等事答虽无作者而有作业以众缘力至于后世相续不断但以识为种能有厌求记忆等事如涅槃经云佛言善男子一切众生皆有念心慧心发心勤精进心信心定心如是等法虽念念灭犹故相似相续不断故名修道乃至如灯虽念念灭而有光明除破闇冥念等诸法亦复如是如众生食虽念念灭亦能令饥者而得饱满譬如上药虽念念灭亦能愈病日月光明虽念念灭亦能增长草木树林善男子汝言念念灭云何增长者心不断故名为增长以善恶之业因苦乐之果报非有人我能作能受但是识持因果不亡如古师云众生为善恶而受其报者皆由众生心识三世相续念念相传如今世现行五蕴由前世识种为因起今世果今世有作业熏种而为来世现行因展转相续为因果故。

　　大庄严论问有缚则有解无我则无有缚若无有缚谁得解脱答虽无有我犹有缚解何以故烦恼覆故则为所缚若断烦恼则得解脱是故虽复无我犹有缚解从于过去烦恼诸业得现在身及以诸根从今现世复造诸业以是因缘得未来身及以诸根譬如谷子众缘和合故得生芽然此种子实不至芽种子灭故芽便增长子灭故不常芽生故不断佛说受身亦复如是虽复无我业报不失。

　　华严会意问云若准六根无我谁造谁受耶答佛说作善生天为恶受苦者此但因缘法尔非是我能为受也若言是我非因缘者作恶何不生天乃堕地狱耶我岂爱彼地狱故受苦耶我既作恶而不受乐者故知善恶感报唯因缘非是我也如论云因缘故生天因缘故堕地狱是此意也问既言无我谁感因缘若言无我但是因缘自为者草木亦禀因缘何不生天与受苦耶答内外虽但禀因缘因缘有二一善恶增上业因缘但感生天及地狱异熟等二善恶等流业因缘生天者感宝地金华堕地狱者感刀林铜柱等此是因缘业作非我能为岂谓受报不同而计有我也故经云无我无造无受者善恶之业亦不亡问若言造业受报但是因缘非由我者何故有证无我者虽有已造恶业因缘而不感受报耶既得无我即不受报者故知我造恶业受报非是业因缘也答由得无我已即断恶业因缘无彼因缘故不受报非谓有我无我受不受也故经云因缘故法灭等此之谓也即以如实推究我不可得是故无我唯六根也外我所执外分有六尘也非实我所有若言见闻等是我非是识者如聋盲人有我何不得见闻等耶既聋盲等人虽有于我而不得见闻者故知见是识非是我也是知于此根尘识三处推择唯有法而无我人。

　　夫外计内执我者皆于地水火风空识六大种中及身内识暖息三事等起执今观六大三事内唯是识之一大世多坚执以为实我今只用于内外三世中推自然无我无识内外推者只如执识实在身内者且何者是识若言身分皮内筋骨等是识者此是地大若言精血便利等是识者此是水大若言身中暖触是识者此是火大若言折旋俯仰言谈祗对是识者此是风大除四大外唯是空大何者是识各各既无和合岂有如一沙压无油合众沙而岂有似一狗非师子聚群狗而亦无此四大种现推无体即是内空死后各复外四大一一归空即是外空内外俱空识性无寄又内推既无识应在外者外属他身自无主宰及同虚空有何分别内外俱空中间奚有以因内外立中间故但破内外中间自虚若识内外空者应在三世何者因三世以辨识因识以立三世若无有识谁分三世若无三世何以明识以此三识若不思过去即想未来过未不缘即住现在离三际外更无有识故祖师云一念不生前后际断今则念念成三世念念识不住念念唯是风念念无主宰故金刚经云过去心不可得未来心不可得现在心不可得以因现在立过去因过去立未来现在既不住过未亦无生互检互无彻底空寂但有微毫起处皆从识生今推既无分别自灭分别既灭境界无依如依水生波依镜现像无水则波不起无镜则像不生故知非关法有法无但是识生识灭如金刚三昧经偈云法从分别生还从分别灭灭是诸分别是法非生灭如是洞达根境豁然自觉既明又能利他普照故经偈云究竟离虚妄无染如虚空清净妙法身湛然应一切若不于自身子细明察妙观不习智眼全盲执妄迷真以空作有若能善观即齐诸圣如圆觉经云尔时世尊告普眼菩萨善男子彼新学菩萨及末世众生欲求如来净圆觉心应当正念远离诸幻常作是念我今此身四大和合实同幻化此虚妄心若无六尘则不能有四大分解无尘可得于中缘尘各归散灭毕竟无有缘心可见善男子彼之众生幻身灭故幻心亦灭幻心灭故幻尘亦灭幻尘灭故幻灭亦灭幻灭灭故非幻不灭譬如磨镜垢尽明现善男子当知身心皆为幻垢垢相永灭十方清净譬如清净摩尼宝珠映于五色随方各现诸愚痴者见彼摩尼实有五色圆觉净性现于身心随类各应彼愚痴者说净圆觉实有如是身心自相亦复如是由此不能远于幻化是故我说身心幻垢对离幻垢说名菩萨垢尽对除即无对垢及说名者善男子此菩萨及末世众生证得诸幻灭影像故尔时便得无方清净无边虚空觉所显发觉圆明故显心清净心清净故见尘清净见清净故眼根清净根清净故眼识清净识清净故闻尘清净闻清净故耳根清净根清净故耳识清净识清净故觉尘清净如是乃至鼻舌身意亦复如是善男子根清净故色尘清净色清净故声尘清净香味触法亦复如是善男子六尘清净故地大清净地清净故水大清净火大风大亦复如是善男子四大清净故十二处十八界二十五有清净彼清净故十力四无所畏四无碍智佛十八不共法三十七助道品清净如是乃至八万四千陀罗尼门一切清净善男子一切实相性清净故一身清净一身清净故多身清净多身清净故如是乃至十方众生圆觉清净善男子一世界清净故多世界清净多世界清净故如是乃至尽于虚空圆裹三世一切平等清净不动善男子虚空如是平等不动当知觉性平等不动四大不动故当知觉性平等不动如是乃至八万四千陀罗尼门平等不动当知觉性平等不动善男子觉性遍满清净不动圆无际故当知六根遍满法界根遍满故当知六尘遍满法界尘遍满故当知四大遍满法界如是乃至陀罗尼门遍满法界善男子由彼妙觉性遍满故根性尘性无坏无杂根尘无坏故如是乃至陀罗尼门无坏无杂如百千灯光照一室其光遍满无坏无杂善男子觉成就故当知菩萨不与法缚不求法脱不厌生死不爱涅槃何以故一切觉故善男子此菩萨及末世众生修习此心得成就者于此无修亦无成就圆觉普照寂灭无二于中百千万亿不可说阿僧祇恒河沙诸佛世界犹如空华乱起乱灭不即不离无缚无脱始知众生本来成佛生死涅槃犹如昨梦善男子如昨梦故当知生死及与涅槃无起无灭无来无去其所证者无得无失无取无舍其能证者无作无止无任无灭于此证中无能无所毕竟无证亦无证者一切法性平等不坏善男子彼诸菩萨如是修行如是渐次如是思惟如是住持如是方便如是开悟求如是云亦不迷闷所以凡夫迷梦怕怖生老病死以二乘偏见厌离成住坏空若顿悟之时不厌不怖全将生死法度脱于群生以生死性空故如释迦如来不离不着生则王宫降诞演独尊之文老则寿八十年示迁坏之法病则背痛偃卧警泡幻之身死则示灭双林显无常之苦令小根者悟其迁变俾大器者顿了圆常故知生老病死之中尽能发觉行住坐卧之内俱可证真岂同怖厌凡小之见乎。

　　问涅槃经佛说有真我佛性之理诸菩萨等皆申忏悔我等无量劫来常被无我之所漂流今广说无我者莫不违涅槃之教否答今言无我者谓破凡夫外道迷唯识理妄执心外实有我法如外道所执略有三等一僧佉等执我体常周遍量同虚空随处造业受苦乐等二尼乾子执我其体虽常而量不定随身大小有卷舒故三遍出执我体常至细如一极微潜转身中作事业故余九十种所计我等不异此三故此等妄执俱无道理唯成五见之邪思(身见边见邪见见取见戒禁取见)岂同四德之真我如涅槃经云外道言如瞿昙说无我我所何缘复说常乐我净佛言善男子我亦不说内外六入及六识意常乐我净我乃宣说灭内外入所生六识名之为常以常故名之为我有常我故名之为乐常我乐故名之为净夫真我者是佛性义常恒不变非生因之所生具足圆成唯了因之所了又如经云尔时世尊赞诸比丘善哉善哉汝等善能修无我想时诸比丘即白佛言世尊我等不但修无我想亦更修习其余诸想所谓苦想无常无我想世尊譬如人醉其心勉眩见诸山河石壁草木宫殿屋舍日月星辰皆悉回转世尊若有不修苦无常想无我等想如是之人不名为圣多诸放逸流转生死世尊以是因缘我等善修如是诸想尔时佛告诸比丘言谛听谛听汝向所引醉人喻者但知文字未达其义何等为义如彼醉人见上日月实非回转生回转想众生亦尔为诸烦恼无明所覆生颠倒心我计无我常计无常净计不净乐计为苦以为烦恼之所覆故虽生此想不达其义如彼醉人于非转处而生转想我者即是佛义常者是法身义乐者是涅槃义净者是法义汝等比丘云何而言有我想者憍慢贡高流转生死汝等若言我亦修习无常苦无我等想是三种修无有实义我今当说胜三修法(二乘所修无常苦无我向下所说大乘真实之法超三修曰胜)苦者计乐乐者计苦是颠倒法无常计常常计无常是颠倒法无我计我我计无我是颠倒法不净计净净计不净是颠倒法有如是等四颠倒法是人不知正修诸法汝诸比丘于苦法中生于乐想于无常中生于常想于无我中生于我想于不净中生于净想世间亦有常乐我净出世亦有常乐我净世间法者有字无义出世间者有字有义何以故世间之法有四颠倒故不知义所以者何有想倒心倒见倒以三倒故世间之人乐中见苦常见无常我见无我净见不净是名颠倒以颠倒故世间知字而不知义何等为义无我者名为生死我者名为如来无常者声闻缘觉常者如来法身苦者一切外道乐者即是涅槃不净者即有为法净者诸佛菩萨所有正法是名不颠倒以不倒故知字知义若欲远离四颠倒者应知如是常乐我净释曰夫迷四真实起八颠倒者无非人法二我之见为生死之枢穴作烦恼之基址成九结之樊笼开十使之业道二乘虽断人我常被无我之所漂流外道谬认识神恒为妄我之所轮转。

　　如上剖析皆属一期教门不可于此定执有无迷于方便如广百论云为止邪见拨无涅槃故说真有常乐我净此方便言不应定执既不执有亦不拨无如是乃名正智解脱问外尘无体唯识理成正教昭然妙旨非谬今凡夫所执多徇妄情以见闻之心熏习之力多执现见之境难断纤疑前虽广明犹虑未信更希再示以破执情答法性无量得之者有边真如相空执之者形碍如还原观云真空滞于心首恒为缘虑之场实际居在目前翻为名相之境起信钞云若是唯心则不合有境以心无相不可见故既有所见云何唯心意云一切法从心起故所起无体即是一心何用说见与不见根本是心故又云境本非善但以顺己之情便名为善境本非恶但以违己之情便名为恶故知妍丑随情境无定体既无自体曷有境乎唯心之门从兹明矣故知佛为信者说不为疑者施垢重障深自生疑谤遮轻根利顿入元微。

　　问境唯世俗之有识通胜义之门者云何为世俗谛云何说胜义谛答夫一切谛智皆从无谛而起无谛者即绝待真心非是对有称无故云绝待犹如虚空非对小空而称大空从此无谛立一实谛此一实之名是对三权而名一实(三权者言权巧说三乘之法)待虚名实此是对待得名又从此一实对机约教或分开一谛等此二谛者约情智而开如涅槃经云如出世人之所知者名第一义谛世间人知者为世谛仁王经云于解常自一于谛常自二所以仁王虽分二谛智照常一涅槃本唯一谛解惑分二斯则二而不二不二而二一二自在为真二谛故昔人颂云二谛并非双恒乖未曾各即其义也生公云是非相待故有真俗名生梁摄论云智障甚盲闇谓真俗别执然法相务欲分析法性务在融通各据一门勿生偏滞何者若但分析而不融通法成差异若不分析事成混滥又无可融通则性相历然而非异事理融即而非同非异非同圆中妙理又境则不碍真而恒俗智则不碍寂而常照意以心寂对于境真心照对于境俗以照对俗则心境非一以寂对真则心境非异虽双融空有二境寂照二心终不得言境则不碍真而恒俗智则不碍照而恒寂境则不碍俗而恒真智则不碍寂而常照中观论偈云若人不能知分别于二谛则于深佛法不知真实义金刚般若不坏假名论云佛所说法咸归二谛一者俗谛二者真谛。

　　问既云约俗假立心境双陈开之则两分合之则一味今约开义则互相生未有无心境曾无无境心凡圣通论都有几境答境有二一众生遍计所执情境心外见法名之曰境二诸圣自在德用智境以从心现故成其妙用智境又二一分剂境广大无边故二所知境唯佛能尽故又有二种一是心境唯心现故张心无心外之境张境无境外之心常合一味故二是境界之境谓心境无碍隐显同时体用相成理事齐现。

　　问觉王随顺世法曲徇机宜欲显无相之门先明有相之理因方便而开真实假有作而证无生只如五蕴初始以何为义答蕴者藏也亦云五阴阴者覆也即蕴藏妄种覆蔽真心杂集论云蕴者积聚义此约俗谛所释若论真谛无一法可聚以各无自体亦无作用故。

　　故最胜王经云佛告善天女五蕴能现法界法界即是五蕴问处以何为义答论云识生长门义当知种子义摄一切法差别义亦是处义问界以何为义答是界分建立义以内外中间各对待立故杂集论云一切法种子义谓依阿赖耶识中诸法种子说名为界界是因义又能持自相义又能持因果性义又摄持一切法差别义问何因五蕴说唯有五答杂集论云为显五种我事故一身具我事谓内外色蕴所摄二受用我事即受蕴三言说我事即想蕴四造作一切法非法我事谓行蕴五彼所依止我自体事谓识蕴是身具等所依我相事义世间有情多于识蕴计执为我于余蕴计执我所。

　　问何因处唯十二答杂集论云由身及具能与未来六行受用为生长门故唯依根境立十二处不依六种受用相识。

　　问何因界唯十八答杂集论云由身具等能持过现六行受用性故身者谓眼等六根具者谓色等六境过现六行受用者谓六识能持者谓六根六境能持六识所依所缘故过现六识能持受用者不舍自相故当知十八以能持义故说名界。

　　是以真谛不有世谛非无迷之则一二情生悟之则性相无碍故先德云真俗双泯二谛恒存空有两亡一味常现。

　　问万法唯识正量可知又云境灭识亡心境俱遣今观阴入界等如上分析性相宛然云何同境一时俱拂答上约世谛分别似有非真但立空名终无实体所以首楞严经微细推检阴入界处一一皆空非因非缘非自然性非因即是不自生非缘即是不他生既无自他二法无法和合即是不共生非自然性即是非无因生四句无生阴从何有。

　　破五阴文云佛告阿难譬如有人取频伽瓶塞其两孔满中擎空千里远行用饷他国识阴当知亦复如是阿难如是虚空非彼方来非此方入如是阿难若彼方来则本瓶中既贮空去于本瓶地应少虚空若此方入开孔倒瓶应见空出是故当知识阴虚妄本非因缘非自然性释曰此破识阴也瓶喻于身空喻于识故知虚空不动识无去来一阴既虚四阴皆尔。

　　故知色阴如劳目睛忽现空华之相受阴如手摩触妄生冷热之缘想阴如人说酸梅口中自然水出行阴如水上波浪观之似有奔流识阴如瓶贮虚空持之用饷他国斯则非内非外不即不离和合既不成自然亦非有若此况是实则五阴不虚既并世相而非真审知阴入而无体唯是性空法界如来藏心无始无终平等显现是以首楞严经云佛告阿难是故如来与汝发明五阴本因同是妄想汝体先因父母想生汝心非想则不能来想中传命如我先言心想酸味口中涎生心想登高足心酸起悬崖不有酸味未来汝体必非虚妄通伦口水如何因谈酸出是故当知汝现色身名为坚固第一妄想即此所说临高想心能令汝形真受酸涩由因受生能动色体汝今现前顺益违损二现驱驰名为虚明第二妄想由汝念虑使汝色身身非念伦汝身何因随念所使种种取像心生形取与念相应寤即想心寐为诸梦则汝想念摇动妄情名为融通第三妄想化理不住运运密移甲长发生气消容皱日夜相代曾无觉悟阿难此若非汝云何体迁如必是真汝何无觉则汝诸行念念不停名为幽隐第四妄想又汝精明湛不摇处名恒常者于身不出见闻觉知若实精真不容习妄何因汝等曾于昔年睹一奇物经历年岁忆忘俱无于后忽然复睹前异记忆宛然曾不遗失则此精了湛不摇中念念受熏有何筹算阿难当知此湛非真如急流水望如恬静流急不见非是无流若非想元宁受妄习非汝六根互用合开此之妄想无时得灭故汝现在见闻觉知中串习机则湛了内罔象虚无第五颠倒微细精想阿难是五受阴五妄想成汝今欲知因界浅深唯色与空是色边际唯触及离是受边际唯记与忘是想边际唯灭与生是行边际湛入合湛归识边际此五阴元重叠生起生因识有灭从色除理则顿悟承悟并消事非顿除因次第尽是以若见五阴有即众生世间若了五阴空即真谛世间若达五阴实相即中道第一义正智世间离此五阴三世间外更无一法能建能立为俗为真一代时教所诠除此别无方便悟此成佛迷此为凡唯是一心开合无异何者以一阴名色四阴名心从心所生故称为色心是所依色是能依摄能归所但是一心本末元同体用常合宗镜大旨于此绝言。

　　即知从来所执一切境界皆从识变尽逐想生离识无尘识寂则诸尘并寂离想无法想空则诸法皆空因缘自然俱成戏论知解分别本末无从但有意言都无真实如此明达顿悟前非终不更待空里之华将期结果取梦中之物拟欲牢藏杌见鬼空绳消蛇想渴鹿罢驰于阳焰痴猿息弄于月轮遂乃静虑虚襟若凌空之逸翮随缘养性犹纵浪之虚舟毕故不造新任真而合道如是五阴六入十二处十八界七大性等非是本来自然无因而有非从今日和合因缘所生但是识心分别建立今破此识性则七大性乃至一切法皆空如寻流得源捕贼获赃则无明怨对生死魔军应念俱消如汤沃雪唯如来藏妙湛明心性真圆融遍十方界如波澄秋渚含虚洞然云朗晴空迥无所有所以首楞严经云佛告阿难汝犹未明一切浮尘诸幻化相当处出生随处灭尽幻妄称相其性真为妙觉明体如是乃至五阴六入从十二处至十八界因缘和合虚妄有生因缘别离虚妄名灭殊不能知生灭去来本如来藏常住妙明不动周圆妙真如性性真常中求于去来迷悟生死了无所得是以先令照彻心境分明后乃顿融须亡心境如华严演义云谓此华严经中教人观察若心若境如颂云欲知诸佛心当观佛智慧佛智无依处如空无所依此令观佛心也又颂云若有欲知佛境界当净其意如虚空此教观佛境也次空心境颂云法性本空寂无取亦无见性空即是佛不可得思量无取即无境无见即无心又颂云若有欲得如来智应离一切妄分别有无通达皆平等疾作人天大导师即空心境也菩萨凡夫所有心境观照例知故经颂云知妄本自真见佛则清净又云心佛与众生是三无差别。

　　问于世间法五蕴身中作何见解成外道义云何通达成佛法义答外道不达诸法因缘和合成诸蕴凡有所为皆是识阴便于蕴上执有实我受用自在名为神主于似常似一相续之中说有神性是外道义若了内外和合因缘所成唯识所变似境所现即第八识任持不断似有相续即佛法义外道不知将为实有迷无性之理执身见之愚问前破五阴识义俱无云何建立唯识答一为遣境故立识何者若不因识何以立境若不显识何以遣境二为以有妄想心故能知名义何者若无妄则不能显真若无真则不能破惑故知破立在我染净由心。

　　问世间无有一法不从缘生具何因缘能生万法答曾无心外法能与心为缘但是自心生还与心为相义海云明缘起者如见尘时此尘是自心现由自心现即与自心为缘由缘现前心法方起故名为缘起法也经云诸法从缘起无缘即不起乃至则知尘体空无所有今悟缘非缘起无不妙但缘起体寂起恒不起达体随缘不起恒起如是见者名实知见何谓实知见若见缘而不见体即是常见若见体而不见缘即是断见今从因缘而见性则不落常于真性中而缘起则不堕断名实知见所以辩因缘行相者谓因事而显理令理不孤因理而成事令事融即。

　　问般若无相不受一尘云何又辩因缘答夫佛道正法皆从缘生故云心法四缘生色法二缘起若执不从缘生者皆非正法悉属外道自然邪见且心之一法若无第一亲因缘者无有生现行果之义则诸法不成立若无第二等无间缘者则无开导引后生义无有相续全成间断若无第三所缘缘者则心无所虑处不能牵心用心无所托乃心境俱成断灭若无第四增上缘者虽具前三缘若无增上即成障碍法亦不生四缘具足方成心法若能明了世间因缘所生之法方乃见无生之旨以即生法达无生故且生法尚不知正因云何能了无生妙理所以华严钞云缘起深义佛教所宗净名经云说法不有亦不无以因缘故诸法生法华经云诸佛两足尊知法常无性佛种从缘起是故说一乘又经云一切诸法因缘为本中论云未曾有一法不从因缘生是故一切法无不是空者则真空中道亦因缘矣问涅槃经云若一切法从缘生者则知无常是诸外道无有一法不从缘生则外道有因缘矣答此明外道在因缘内执于缘相以为常住是故破之言无常耳今明教诠因缘妙理具常无常岂得同耶况复宗者从多分说所以因缘是所宗不应致疑故知唯是一心缘起法门以法无自性随心所现所现之法全是自心所以本末相收皆归宗镜何者内即是本外即是末以唯心义则内收外托境生心则末亦收本若以法性为本法性融通缘起相由则尘包大身毛容刹土故合为一大缘起也故知有智慧无多闻有多闻无智慧俱不达实相闻慧具足真见心原如经云若欲学般若应学一切法又云若欲了达因缘等无间缘所缘缘增上缘者应当学般若智论释云不破四缘之义唯破四缘之执如水中之月不破所见只破所取故知但有能取执情则非幻而成幻法若成无所得慧则非幻尚自不生般若真性何所滞乎。

　　问八识之中覆真习妄何识造业何识为因何识为依成其妄种答前五识取尘第六识为因第七识计我造业第八识为依以此生死苦果不断楞伽经偈云如水大流尽波浪则不起如是意识灭种种识不生释云谓五识取尘转入六识六识记法为因七识攀缘六识造善恶业得未来生死覆障八识不得显现若五识不取尘即无六识六识无故七识不生七识不生故则无善恶业无善恶业故即无生死无生死故如来藏心湛然常住即是六七识灭建立八识又八识为五六七识所依与诸识作因者即第六识心诸识依之如水尽则无波浪六识灭七识亦不生故云一念无明风鼓动真如海无明风尽识浪不生则觉海性澄圆圆澄觉元妙问一切世问因果相酬生死不绝于诸识中何识为主答生灭因缘最初依阿赖耶识为体以意识为用如是三世因果流转不绝功在意识以是义故意名相续识起信论云复次生灭因缘者谓诸众生依心意识转此义云何以依阿赖耶识有无明不觉起能见能现能取境界分别相续说名为意此意复有五种异名一名业识谓无明力不觉心动二名转识谓依动心能见境相三名现识谓现一切境界相犹如明镜现众色像现识亦尔如其五境对至即现无有前后不由功力四名智识谓分别染净诸差别法五名相续识谓恒作意相应不断任持过去善恶等业令无失坏成熟现未苦乐等报使无违越已曾经事忽然忆念未曾经事妄生分别是故三界一切皆以心为自性离心则无六尘境界何以故一切诸法以心为主从妄念起凡所分别皆分别自心心不见心无相可得是故当知一切世间境界之相皆依众生无明妄念而得建立如镜中像无体可得唯从虚妄分别心转心生则种种法生心灭则种种法灭故。

　　御录宗镜大纲卷十四

　　音释

　　筋

　　(音斤骨络)。

　　压

　　(乙甲切)。

　　勉

　　(音勉思也)。

　　眩

　　(于眷切音炫)。

　　酸涩

　　(上算平声下森入声)。

　　赃

　　(兹即切受贿也)。
乾隆藏第 164 册 No. 1668 御录宗镜大纲


　　御录宗镜大纲卷十五　　　　　　疏五

　　问生死之法是有是无答非有非无何者若言是有一身内外地水火风各各性空未曾聚散所以无生之生可说为生无灭之灭可说为灭如庵提遮女师子吼了义经云若能明知地水火风四缘毕竟未曾自得有所和合而能随其所宜有所说者是为生义乃至若能明知地水火风毕竟不自得有所散坏而能随其所宜有所说者是为死义若言是无以染净真如不守自性不觉随缘起幻生灭故云法身流转五道号曰众生须知生死中道方离断常是以生之无生真性湛然无生之生业果宛然真性湛然不可执常业果宛然不可执断又复诸佛出世尚如空华乱生乱灭况众生颠倒生死但如妄梦如狂醉岂是实耶无如一切众生饮无明酒卧五住地长劫惛然孰有醒者忽得见性之时如同醉醒如经偈云譬如惛醉人酒消然后醒得佛无上体是我真法身又若入宗镜中顿明实性反观世间生死名相虚诳犹如儿戏复似技人然虽改换千差一性宛然不动。

　　问生死轮回不待外缘既由内识此即有漏异生生死相续诸佛菩萨净法相续为复亦由内识为复别有净体答净法相续应知亦然论云谓无始来依附本识有无漏种由转识等数数熏发渐渐增胜乃至究竟得成佛时转舍本来杂染识种转得始起清净种识任持一切功德种子由本愿力尽未来际起诸妙用相续无穷由此应知唯有内识。

　　所以经云解无不生了有不死若了有空而无我无我令谁生解本无而不生不生令谁死唯持种本识妙湛真心体性圆明寂然常住处异生位持无漏而常熏至佛果门续菩提而不断又心性本来离生灭相而有无明迷自心性由迷心性离相寂静故能生起动四相四相无明和合力故能令心体生住异灭经云即此法身为诸烦恼之所飘动往来生死名为众生起信论明自性清净心因无明风动四相流转唯一梦心处梦之士谓为前后各随智力浅深分分而觉大觉之者知梦四相唯一净心无有体性可辨前后故论云四相俱时无有自立生住异灭一心而转四相俱有为心所成离一心外无别自体故言俱时而有无有自立者本来平等同一本觉故如般若灯论偈云生死有际否佛言毕竟无此生死无际前后不可得如般若经云复次极勇猛如涅槃无际一切法亦无际何者生死以涅槃为际涅槃以生死为际既不得生死亦不得涅槃生死涅槃既不可得则一切法悉无际如是但了本觉一心念念契圆常之道若逐无明散意尘尘成生死之轮得失在人法无邪正取舍任己道绝升沉但自内观蹑普门而顿入唯当正眼履一道以圆成问动识相与真心性既非一异为复可坏不可坏若不可坏则为堕常若可坏则归断灭答既非一而非是异即亦可坏而不可坏起信论云一切心识相即是无明相与本觉非一非异非是可坏非不可坏如海水与波非一非异波因风动非水性动若风止时波动即灭非水性灭众生亦尔自性清净心因无明风动起识波浪如是三事皆无形相非一非异然性净心是动识本无明灭时动识随灭智性不坏根本无明灭者是合风灭相续即灭者业识等灭合动相灭也智性不坏者随染本觉神解之性名为智性是合湿性不坏是知本末相资方立世间染净之位应当防制意地恒顺真如圆满菩提常乐妙果所以阿差未经云常正其心不尚余学夫心常正直本自玄虚道全是心心全是道以不达故随思虑心为外缘所拘内结所乱乃令志当归一不尚余学虚明自现返本之称也如是开示可谓把行人手直至萨婆若海保不孤然若信受之人可谓不动尘劳顿成正觉。

　　显识经云大药白佛言世尊无形之识云何假因缘力而生有形云何有形止因缘内佛言大药如木和合相触生火此火木中不可得若除于木亦不得火因缘和合而生因缘不具火即不生木等之中寻火色相虽不可见然咸见火从木出如是大药识假父母因缘和合生有形身有形身中求识不得离有形身亦无有识大药如火未出火相不现亦无暖触诸相皆无如是大药若未有身识受想行皆悉不现大药如见日轮光明照曜而诸凡夫不见日体是黑是白黄白黄赤皆不能知但以照热光明出没环运诸作用事而知有日识亦如是以诸作用而知有识。

　　故云心能作佛心作众生心作天堂心作地狱心异则千差竞起心平则法界坦然心凡则三毒萦缠心圣则六通自在心空则一通清净心有则万境纵横如谷应声语雄而响厉似镜鉴像形曲而影凹以知万行由心一切在我内虚外终不实外细内终不粗善因终值善缘恶行难逃恶境蹈云霞而饮甘露非他所授卧烟焰而啖脓血皆自能为非天之所生非地之所出只在最初一念致此升沉欲外安和但内宁静心虚境寂念起法生水浊波昏潭清月朗修行之要靡出于斯可谓众妙之门群灵之府升降之本祸福之原但正自心何疑别境是以离众生罪行福行不动行终无三界苦乐果报苦离众生见闻觉知岂有阴处界等境界如大般若经云佛言若梦若觉要于见闻觉知法中有觉慧转由斯起染或复起净若无见闻觉知法无觉慧转亦无染净故知梦觉唯识染净由心前贤后学之所宗千经万论之同指如楞伽经偈云众生及瓶等种种诸形相内外虽不同一切从心起但一念不生诸缘自断故云一念心不生六根总无过又云一心不生万法无咎如今厌生患老随思随造舍妄除身业果恒新若能了生无生知妄无妄一念心寂万虑俱消如云畏影畏迹逾走逾极端坐树阴迹灭影沉是知悟心即休更无异术如祖师云一切由心邪正在己不思一物即是本心智者能知更无别行所以本师云此事唯我能知。

　　问一期真妄生死约事而言还有终始否答第一义中尚无生死何有始终顺世谛门中随众生见而妄说生死如古德云真妄相循难穷初后者释云若言先妄后真真则有始若谓先真后妄妄由何生若妄依真起真亦非真若妄体即真妄亦无始为破始起立无始言始既不存终从何立无终无始岂有中间。

　　问如上所说生死恶业才了此心得一切同时解脱否答实有此理全在当人若障薄遮轻直了直入缘深机熟顿悟顿修如镜净明生云开月朗或垢浓习重观劣心浮虽信解一心行门难立有八重妄想之垢犹致网稠林(一自性妄想二差别妄想三摄受积聚妄想四我见妄想五我所妄想六有念妄想七不念妄想八俱相违妄想)具六种系缚之门若坚冰胶漆(一相应缚二所缘缚三贪缚四瞋缚五见取缚六戒取缚)若非大力曷能解分。

　　又古释智障有其三门一是智障所谓分别有无之心二是体障谓观非有非无之解立己能者故曰体障三是治想谓妄识中合如正慧依此地有其三初一四地乃至七地断除四五六地断除分别取有之心谓解法慢身净慢等入七地时断除分别取无之心八地已上断除体障前第七地虽除分别有无之心犹见己心以为能观如为所观其所观如不即心能观之心不即如心如别故心外求法故有功用法外立心故有体障从第七地入八地时破舍此障观察如外由来无心心外无如如外无心心不异如心外无如如不异心故能如心泯同法界广大不动以不异故息外推求故舍功用不复如外建立神智故灭体障体障灭故名无障想第三治想至佛方灭故入八地虽无障想而有治想从八地已上无生忍体转转寂灭令彼治想运运自亡至佛乃穷故知万境虽空须得无心契合不可口虽说空行在有中境智相应能所冥合方能解缚随顺无生耳才生取着便成魔业如华严经云佛子菩萨摩诃萨有十种魔何等为十所谓蕴魔生诸取故烦恼魔恒杂染故业魔能障碍故心魔起高慢故死魔舍生处故天魔自憍纵故善根魔恒执取故三昧魔久耽味故善知识魔起着心故菩提法智魔不愿舍离故是为十菩萨摩诃萨应作方便速求远离疏释云一蕴魔者身为道器体与佛同岂即是魔蕴魔之名特由取着下九例尔皆以下句释成魔义是知以心分别万法皆魔何但此十故举菩提法智以胜况劣不以心分别一切皆佛岂舍魔界求佛界耶然四魔直就体明十魔多约执取十表无尽故菩提法者即所证智是能证能所冥合故名菩提若不舍于分别菩提之见即是魔矣若入宗镜分别自亡既无能证之心亦无所证之理又华严经云无有少法为智所入亦无少智而入于法是以驾一智箭破众魔军挥一慧刀斩群疑网斯乃宗镜之力余何言哉若不悟自心未达斯旨虽修智慧不入圆常纵练行门唯增我慢以未达一际法门故但生分别长养无明如经云若分别是声闻法是缘觉法是菩萨法是诸佛法此名为净此名不净此名为道此名非道是名菩萨憍慢若入宗镜智行俱成我慢山崩贪痴水竭胜负情尽差别业亡如弄珠吟云消六贼兮铄四魔摧我山兮竭爱河龙女灵山亲献佛贫儿衣里枉蹉跎问五阴一法即妄即真既作尘劳生死之门又成出世菩提之道今且推妄生死无从经云此阴才灭彼阴便生既唯识无人前阴灭后阴如何得生答五阴性空非常相续不断不常不断即是正因如华严疏云五蕴相续即是正因亦名生因言正因者是中道义中道即是佛性谓现在阴灭中阴阴生是现在阴终不变为中阴五阴故现阴非常如种生芽种不至芽虽不至芽而能生芽此现在阴虽不至后而能生后则现阴非断而中阴五阴亦非自生不从余来因现五阴生中阴阴斯则后阴非无因故后阴非常既能续前故后阴非断非断非常是中道义正因性也。

　　问夫论心含教法如何是一心四谛法门答四谛法门横该竖彻法无不备教无不穷今约台教一心具无作四谛者一念心中具十界苦名为苦谛具十界惑名为集谛苦即涅槃名为灭谛惑即菩提名为道谛此唯论一心四谛又四教四种四谛藏教生灭四谛通教无生四谛别教无量四谛圆教无作四谛今但论圆教无作四谛止观云法性与一切法无二无别凡法尚是况二乘乎离凡法更求实相如避此空彼处求空即凡法是实法不须舍凡向圣经言生死即涅槃一色一香皆是中道即无作四谛又玄义云以迷理故菩提是烦恼名集谛涅槃是生死名苦谛以能解故烦恼即菩提名道谛生死即涅槃名灭谛即事而中无思无念无谁造作故名无作亦名一实谛一实谛者无虚妄无颠倒常乐我净等是故名为无作四圣谛法华经偈云更以异方便助显第一义又云惟此一事实即是无作一实谛也以真如之性是自心之实名一实谛念念圆成更何所作名无作四谛所以八千声闻于法华会上见如来性如秋收冬藏更无所作以达本故法尔如斯若未见性人不可安然拱手效无作无修直须水到渠成自然任运故又但了一心自然无作非是强为故云阴入皆如无苦可舍无明尘劳即是菩提无集可断边邪皆中正无道可修生死即涅槃无灭可证无苦无集故无世间无道无灭故无出世间纯一实相实相外更无别法又文殊道行经云佛告文殊师利若见一切诸法无起即解苦谛若见一切诸法无住即能断集若见一切诸法毕竟涅槃即能证灭文殊师利若见一切诸法无自体即是修道。

　　问一念无明心鼓动真如海成十二缘起作生死根由若了之为佛智海之波澜昧之作生死河之漩澓云何成佛智云何成生死答天真之佛智本有妄缘之生死体空虽有二名但是一义只谓不了第一义谛号曰无明因不了之所盲成惑业之众苦了无明之实性成涅槃之妙心若迷为惑业则成三道一无明爱取是烦恼道二行有是业道三识名色六入触受生老死是苦道若悟为三因佛性一识名色六入触受生老死七支是正因佛性二无明爱取三支是了因佛性三行有二支是缘因佛性如是等义差别不同唯是一心迷成多种虽成多种不离一心华严经云佛子此菩萨摩诃萨复作是念三界所有唯是一心如来于此分别演说十二有支皆依一心如是而立何以故随事贪欲与心共生心是识事是行于行迷惑是无明与无明及心共生是名色名色增长是六处六处三分合为触触共生是受受无厌足是爱爱摄不舍是取彼诸有支生是有有所起名生生熟为老老坏为死大集经云十二因缘一人一念悉皆具足但随一境一念起处无不具足且如眼见色不了名无明生爱恶名行是中心意名识色共识行即名色六处生贪名六入色与眼作对名触领纳名受于色缠绵名爱想色相名取念色心起名有心生名生心灭名死乃至意思法亦复如是一日一夜凡起几念念念织几十二因缘成六趣无穷之生死是以生死无体全是如来藏第一义心迷悟升沉了不可得。

　　内外诸法皆具因缘如稻秆经云尔时弥勒语舍利弗言世尊常说见十二因缘即是见法见法即是见佛乃至有因有缘是名因缘法此是佛略说因缘相以此因能生是果如来出世因缘生法如来不出世亦因缘生法性相常住无诸烦恼究竟如实非不如实是真实法离颠倒法复次十二因缘法从二种生云何为二一者因二者果因缘生法复有二种有内因缘有外因缘外因缘法从何而生如似种子能生于芽从芽生叶从叶生节从节生茎从茎生穗从穗生华从华生实无种子故无芽乃至无有华实有种子故芽生乃至有华故果生而种子不作念我能生芽芽亦不作念我从种子生乃至华亦不作念我能生实实亦不作念我从华生而实种子能生于芽如是名为外因生法云何名外缘生法所谓地水火风空时地种坚持水种湿润火种成熟风种发起空种不作障碍又假于时节气和变如是六缘具足便生若六缘不具物则不生地水火风空时六缘调和不增减故物则得生地亦不言我能持水亦不言我能润火亦不言我能熟风亦不言我能发起空亦不言我能不作障碍时亦不言我能令生种亦不言我从六缘而得生芽芽亦不言我从尔数缘生虽不作念从尔数缘生而实从众缘和合得生芽亦不从自生亦不从他生亦不从自他合生亦不从自在天生亦不从时方生亦不从本性生亦不从无因生是名生法次第如是外缘生法以五事故当知不断亦非常亦不从此至彼如芽种少果则众多相似相续不生异物云何不断从种芽根茎次第相续故不断云何非常芽茎华果各自别故非常亦不种灭而后芽生亦非不灭而芽便生而因缘法芽起种谢次第生故非常种芽各各相异故不此至彼种少果多故当知不一是名种少果多如种不生异果故名相似相续以此五种外缘诸法得生内因缘法从二种生云何为因从无明乃至老死无明灭则行灭乃至生灭故则老死灭因无明故有行乃至因有生故则有老死无明不言我能生行行亦不言我从无明生乃至老死亦不言我从无明生而实有无明则有行有生则有老死是名内因次第生法云何名内缘生法所谓六界地界水界火界风界空界识界何谓为地能坚持者名为地界何谓为水能润渍者名为水界何谓为火能成熟者名为火界何谓为风能出入息者名为风界何谓为空能无障碍者名为空界何谓为识四阴五识亦言为名亦名为识如是众法和合名为身有漏心名为识如是四阴为五情根名为色如是等六缘名为身若六缘具足无损减者则便成身是缘若减身则不成地亦不念我能坚持水亦不念我能湿润火亦不念我能成熟风亦不念我能出入息空亦不念我能无障碍识亦不念我能生长身亦不念我从尔数缘生若无此六缘身亦不生地亦无我无人无众生无寿命非男非女亦非非男非非女非此非彼水火风乃至识等亦皆无我无众生无寿命乃至亦非此非彼云何名无明无明者于六界中生一想聚想常想不动想不坏想内生乐想众生想寿命想人想我想我所想生如是种种众多想是名无明如是五情中生贪欲瞋恚想行亦如是随着一切假名法名为识四阴为名色阴为色是名色名色增长生六入六入增长生触触增长生受受增长生爱爱增长生取取增长生有有增长故能生后阴为生生增长变名为老受阴败坏故名为死能生嫉热故名忧悲苦恼五情违害名为身苦意不和适名为心苦乃至如月丽天去地四万二千由旬水流在下月耀于上玄像虽一影现众水月体不降水质不升如是舍利弗众生不从此世至于后世不从后世复至于此然有业果因缘报应不可损减是以如月不动影现众流类识不行身分六趣虽无作者业果宛然但逐缘生不乖法尔又有德女所问大乘经云尔时有德婆罗门女白佛言世尊所言无明为内有耶为外有耶佛言不也有德女言世尊若于内外无有无明云何得有无明缘行复次世尊有他世法而来至于今世得否佛言不也有德女复白佛言世尊无明行相是实有耶佛言不也无明自性从于虚妄分别而生非真实生从颠倒生非如理生有德女复白佛言世尊若如是者则无无明云何得有诸行生起于生死中受诸苦报世尊如树无根则无枝叶华果等物如是无明无自性故行等生起定不可得佛言有德女一切诸法皆毕竟空凡愚迷倒不闻空义设得闻之无智不了由此具造种种诸业既有众业诸有则生于诸有中备受众苦第一义谛无有诸业亦无诸有而从业生及以种种众苦恼事有德女如来应正等觉随顺世间广为众生演说诸法欲令悟解第一义故有德女第一义者亦随世间而立名字何以故实义之中能觉所觉一切皆悉不可得故有德女譬如诸佛化作于人此所化人复更化作种种诸物其所化人虚诳不实所化之物亦无实事此亦如是所造诸业虚诳不实从业有生亦无实事是以但了唯心之旨自然万法常虚随有见闻悉顺无生之道凡关动作皆归无得之门。

　　问三界初因四生元始莫穷本末罔辨根由最初起处如何指南答欲知有情身土真实端由无先我心更无余法首楞严经云富楼那而白佛言世尊若复世间一切根尘阴处界等皆如来藏清净本然云何忽生山河大地诸有为相次第迁流终而复始又疑云若此妙觉本妙觉明与如来心不增不减无状忽生山河大地诸有为相如来今得妙空明觉山河大地有为习漏何当复生佛言富楼那如汝所言清净本然云何忽生山河大地汝常不闻如来宣说性觉妙明本觉明妙富楼那言唯然世尊我常闻佛宣说斯义佛言汝称觉明为复性明称名为觉为觉不明称为明觉富楼那言若此不明名为觉者则无所明佛言若无所明则无明觉有所非觉无所非明无明又非觉湛明性性觉必明妄为明觉觉非所明因明立所所既妄立生汝妄能无同异中炽然成异异彼所异因异立同同异发明因此复立无同无异如是扰乱相待生劳劳久发尘自相浑浊由是引起尘劳烦恼起为世界静成虚空虚空为同世界为异彼无同异真有为法释曰此二觉义幽旨难明若欲指陈须分皂白大约经论有二种觉一性觉二本觉又有二种般若一本觉般若二始觉般若又有二种心一自性清净心二离垢清净心又有二种真如一在缠真如二出缠真如此四种名随义异体即常同今一切众生只具性觉清净本觉自性清净心在缠真如等于清净本然中妄忽生于山河大地以在缠未离障故未得出缠真如等若十方诸佛二觉俱圆已具出缠真如等无有妄想尘劳永合清净本然则不更生山河大地诸有为相等如金出矿终不染于尘泥似木成灰岂有再生枝叶将此二觉已豁疑情性觉妙明者是自性清净心即如来藏性在缠真如等本性清净不为烦恼所染名性觉经云佛告阿难及诸大众汝等当知有漏世界十二类生本觉妙明觉圆心体与十方佛无二无别由汝妄想迷理为咎痴爱发生生发遍迷故有空性化迷不息有世界生则此十方微尘国土非无漏者皆是迷顽妄想安立当知虚空生汝心内犹如片云点太清里况诸世界在虚空耶汝等一人发真归元此十方虚空皆悉消殒云何空中所有国土而不振裂以此文证即知凡圣本同此妙明之觉本觉明妙者出缠真如等从无分别智觉尽无始妄念名究竟觉始觉即本觉悟本之觉得本觉名论云于真如门名为性觉于生灭门名为本觉由迷此性觉而有妄念妄念若尽而立本觉以性觉不从能所而生非假修证而起本自妙而常明故云性觉妙明以始觉般若明性觉之妙故云本觉明妙又真如之性性自了故则性觉妙明始觉之智了本性故则本觉明妙又摩诃衍论有四种觉一清净本觉二染净本觉三清净始觉四染净始觉若论本始明昧之事皆依染净之觉得名若清净觉原愚智俱绝非迷悟之所得岂文义之能诠经中佛常说真如为迷悟依故如万像依虚空虚空无所依所以满慈领言我常闻佛宣说斯义此二觉义亦同起信论所立一心分真如生灭二门以本性清净是性觉义但以性中本觉如木中火性未具因缘有而无用非是悟已而更起迷悟时始立本觉之号悟本觉已更不复迷诸佛重为凡夫无有是处佛问汝称觉明为复觉性自明名为觉明为复觉体不明能觉于明富楼那意必有所明当情为其所觉若无所觉之明则无觉明之号但可称觉而无所明故云则无所明佛意性觉体性自明不因能觉所明方称觉明起信论云真如自体有大智慧光明义遍照法界义等只缘迷一法界强分能所故成于妄若要因所明方称觉明者此乃因他而立非自性觉故云有所非觉如缘尘分别而有妄心离尘则无有体不可将断灭之心以为本来真觉故若以无体之法为究竟者故经云法身则同龟毛兔角其谁修证无生法忍又释若以不明名为觉者则无所明者故知觉体本无明相佛证真际实不见明若见于明即是所明既立所明便有能觉但除能所之明方称妙明此妙之明是不明之明不同所明因明起照故般若无知论云难曰圣智之无惑智之无俱无生灭何以异之耶答曰圣智之无者无知惑智之无者知无其无虽同所以无者异也何者夫圣心虚静无知可无可曰无知非谓知无惑智有知故有知可无可谓知无非曰无知也故云般若无知无所不知无知者无能所之知无不知者真如自性有遍照法界义又圣人唯有无心之心无见之见非同凡夫有心有见皆是分别能所相生故涅槃经云不可见了了见华严经颂云无见即是见能见一切法于法若有见此则无所见又云菩萨悉见诸法而无所见普知一切而无所知则般若无知无所不知矣但不落有无之知能所之见非是都无知见矣诸佛皆具五眼三智四辩六通三谛理圆一心具足若不见空与不空非空非不空方与实相相应耳故楞伽经云一一相相应远离诸见过者若于诸相常与实相相应自然远离诸过会第一义清净真心朗然明彻而无念着即事即如唯心直进即诸佛所知唯实相矣离此立见皆成诸过无所非明者若能觉之体要因所明者若无所觉之明则能觉之体便非是明故云无所非明故知觉之与明互相假立本无自体岂成自性圆明之觉无明又非觉湛明性者显妄觉体无湛明之用若言但觉于明何须觉体自明者则自性非明便无觉湛之用故云无明又非觉湛明性性觉必明妄为明觉者释妄觉托真之相也何以得知妄觉初起有觉明只缘性觉必有真明所以妄觉托此性明而起影明之觉执影像之明起攀缘之觉迷真认影见相二分自此而生觉明之号觉非所明因明立所者夫一真之觉体性虽明不分能所故觉非所明由影明起觉能所斯分故云因明立所所既妄立生汝妄能无同异中炽然成异者此则元因觉明起照生所所立照性遂亡则是识精元明能生诸缘缘所遗者乃是但随能缘之相覆真唯识性一向能所相生如风动水波浪相续澄湛之性隐而不现从此迷妄生虚空之性复因虚空成立世界之形于真空一心毕竟无同异中炽然建立成诸法究竟之异皆因情想扰乱劳发世间之尘迷妄昏沉引起虚空之界分世界差别为异立虚空清净为同于分别识中又立无同无异皆是有为之法尽成生灭之缘未洞本原终为戏论。

　　御录宗镜大纲卷十五

　　音释

　　漩澓

　　(上音旋下音服水回流也)。

　　穗

　　(音遂禾颖)。

　　渍

　　(音恣沤也)。

　　矿

　　(古猛切国上声)。

　　殒

　　(音允)。
乾隆藏第 164 册 No. 1668 御录宗镜大纲


　　御录宗镜大纲卷十六　　　　　　疏六

　　夫言一觉一切觉云可教中分其多种答觉体是一随用分多用有浅深觉无前后如璎珞经云妙觉方称寂照等觉照寂又觉有三义一觉察如睡梦觉亦如人觉贼贼无能为妄即贼也二觉照即照理事也亦如莲华开照见自心一真法界恒沙性德如其胜义觉诸法故三妙觉即上二觉离觉所觉故为妙耳非更别觉故经云无有佛涅槃远离觉所觉又觉性无觉即根本智觉相历然即后得智问既云真如一心古今不易因何而有众生相续答平等真法界无佛无众生随于染净缘遂成十法界以真心随缘不守自性只为众生不自知无性之性故但随染缘成凡随净缘成圣如虚谷响任缘所发又如太虚忽云明镜忽尘求一念最初起处了不可得故号无始无明。

　　问凡所施为皆是自心者云何杀生而得杀罪答皆是依于自心分别强执善恶之因妄受苦乐之果若究三轮之体(一能杀二所杀三杀相)能杀所杀本空是以文殊执剑于瞿昙鸯崛持刀于释氏终不见生见杀执自执他妄受轮回酬还罪报识论问云若彼三界唯是内心无有身口外境者何故屠猎师等杀害猪羊等得杀生罪偈答云死依于他心亦有依自心依种种因缘破失自心识释曰如人依鬼毗舍阇等是故失心或依自心是故失心或有忆念爱不爱事是故失心或有梦见鬼着失心或有圣人神通转变前人失心如一比丘夜蹋𤓰皮谓杀虾蟆死入恶道故死依于他心亦有依自心者以依仙人嗔心嗔毗摩质多罗阿修罗王故杀余众生此依他心他众生心虚妄分别命根谢灭以彼身命相续断绝应如是知颂云经说檀拏迦迦陵摩登国仙人嗔故空是故心业重问依仙人嗔心依仙人鬼杀害如是三国众生非依仙人嗔心而死答佛问尼乾子言摩登伽等三国众生汝颇曾闻云何而死为身业杀为意业杀尼乾子言瞿昙我昔曾闻仙人嗔心以意业杀尔所众生佛言以是成我义三界唯心无身口业何以故如世人言贼烧山林聚落城邑不言火烧此义亦尔唯依心其善恶业得成故偈云诸法心为本诸法心为胜离心无诸法唯心身口名成实论云若离心有业非众生亦应有罪福如风颓山恼害众生风应有罪若吹香华来堕塔寺亦应有福是则不可故知离心无罪福也以此文证罪福据心无身口业身口业者但有名字实是意业身口名说。

　　问若心虚境寂理实无差现对根尘事相违反如何明彻境智一如答一期根境俗有真无毕竟自他皆无所得又若定执真有俗无则成增减二谤但二谛双会圆了一心如般若经云一切法无知无见如幻人无受无觉菩萨如是行为行般若波罗密释曰若行般若者则是直了一心智性了色无形非眼境界乃至达法体寂非意所知但是随心暂现还随心灭故云一切法无知无见大智度论云相不能知无相譬如刀虽利不能破空无相不能知相者有人言内智慧无定相外所缘法有定相心随缘而生是故说无相不应知相譬如无刀虽有物无刀可斫是知若心有境无亦不知见若心无境有亦不知见若心境俱有各无自性各既不知合岂成见若心境俱无亦不知见有尚不知无岂成见则心境俱空万有咸寂如是则尚无一法冥合相顺宁有根境对待而作相违者乎如一切差别违顺之境皆是一心之量无有障碍亦无解脱譬如水不洗水火不灭火何者以一体故不相陵灭若有异法方成对治如今但先得旨自合真如故经云法随于如无所随故若有所随则有能随之别既无所随亦无能随故则法外无如如外无法华严疏云以如为佛则无境非如者金刚经云如来者即诸法如义既以如为佛一切法皆如也何法非佛耶若信一如此是开悟本法生决定解入自在门。

　　问既但唯心无有万法目前差别从何建立答万法但名实无体相因名立相相状元空因相施名名字本寂唯想建立名相俱虚反穷想原亦但名字既无想体分别则空故知万法出自无名万名生于无相名不当相相不当名彼此无依万法何在相待之名既寂分别之想俄空如幻之境𡨋真所执之情合觉密严经颂云世间种种法一切唯有名但想所安立离名无别义。

　　又颂云如见杌为人见人以为杌人杌二分别但有于名字诸大和合中分别以为色若离于诸大色性即无有问若以唯识为宗则世出世间唯是一识万法皆决定空耶答以唯识故则有世俗谛既有世俗则有似尘识幻相不无以无实不可得故称空耳不可起蛇足盐香决定断空之见如密严经偈云瓶等众境界悉以心为体非瓶似瓶现是故说为空世间所有色诸天宫殿等皆是阿赖耶变异而可见众生身所有从头至手足顿生及渐次无非阿赖耶习气浊于心凡愚不能了此性非是有亦复非是空如人以诸物击破于瓶等物体若是空即无能所破譬如须弥量我见未为恶憍慢而着空此恶过于彼又经云宁可执有如须弥不可执空如芥子大般涅槃经云解脱者名不空空空空者名无所有无所有者即是外道尼乾子等所计解脱而是尼干实无解脱故名空空真解脱者则不如是故不空空不空空者即真解脱真解脱者即是如来又解脱者名曰不空如水酒酪酥蜜等瓶虽无水酒酪酥蜜时犹故得名为水等瓶如是瓶等不可说空及以不空若言空者则不得有色香味触若言不空而复无有水酒等实解脱亦尔不可说色及以非色不可说空及以不空若言空者则不得有常乐我净若言不空谁受是常乐我净者以是义故不可说空及以不空空者谓无二十五有及诸烦恼一切苦一切相一切有为行如瓶无酪则名为空不空者谓真实善色常乐我净不动不变犹如彼瓶色香味触故名不空是故解脱喻如彼瓶彼瓶遇缘则有破坏解脱不尔不可破坏不可破坏即真解脱真解脱者即是如来问经云五阴即世间者一阴名色四阴名心云何说内外种种世间皆从心出答种种五阴皆从心起从心现相名之曰色经偈云一切世间中但有名与色若欲如实观但当观名色色即[(冰-水+〡)*ㄆ]尽无情国土名即[(冰-水+〡)*ㄆ]尽有识世间五阴即世间故若了五阴俱空则是出世间是知世出世间皆从心起何者若意地起贪嗔心揽三涂五阴罪苦众生发现意地修戒善心揽人天五阴受乐众生发现意地证人空心揽无漏五阴真圣众生发现意地立弘誓心揽慈悲五阴大士众生发现意地运平等心揽常住五阴尊极众生发现今所以置前四阴但观识阴如伐树除根灸病得穴则生死之苦芽永绝烦恼之沉痾不生又若毗蓝之风卷群疑而净尽犹劫烧之火荡异执而无余所以一切世间凡圣同居之处无不悉是自心如此悟入名住真阿兰若正修行处非论小大之隐不堕喧静之观所以古德云处众不见諠哗独自亦无寂寞何故不喧寂以但了一心故。

　　问立识方成唯识义云何境识俱遣答显识论云立唯识乃一往遣境留心究竟为论遣境为欲空心是其正意是故境识俱泯即是实性实性即是阿摩罗识所以唯识论亦名破色心论。

　　入楞伽经云但不取诸境名为识灭实不灭识何者以境本空从识变故以识无体不须灭故是以识心无体随境有无见空生空见色生色事来即起事去还无又事上无事本全是心念起尘生念寂尘灭如起信论云以一切色法本来是心实无外色然既无外色亦无外空空尚是无色焉能有又云若无色者则无虚空之相疏释云本以待色为空今既唯心无色何得更有于空也故知万法皆相待而有若入宗镜自然诸法绝待归本真心故论云所谓一切境界唯心妄起若心离于妄动则一切境界灭唯一真心无所不遍。

　　问既唯一真心教中云何复说诸法如幻答了境是心万法奚有以依心所起无有定体皆如幻化毕竟寂灭宝积经云尔时世尊告幻师言一切众生及诸资具皆是幻化谓由于业之所幻故诸比丘众亦是幻化谓由于法之所幻故我身亦幻智所幻故三千大千一切世界亦皆是幻一切众生共所幻故凡所有法无非是幻因缘和合之所幻故又教中总明十喻如幻如化如梦如影等此是诸佛密意破众生执世相为实起于常见世间共知幻梦等法是空则不信人法心境等如幻梦亦空所以将所信之虚破所信之实令所信之实同所信之虚然后乃顿悟真宗遍一切处心内心外决定无有实法建立大庄严论云我昔曾闻有一幻师有信乐心至耆阇山为僧设会供养已讫幻尸陀罗木作一女人端正奇特在大众前抱捉此女而鸣𠯗之共为欲事时诸比丘见此事已咸皆嫌忿而作是言此无惭人所为鄙亵知其如是不受其供时彼幻师既行欲已闻诸比丘讥诃嫌责即便以刀斫刺是女分解支节挑目截鼻种种苦毒而杀此女诸比丘等又见此事倍复嫌忿我等若当知汝如是宁饮毒药不受其供乃至尔时幻师即捉尸陀罗木用示众僧合掌白言我向所作即是此木于彼木中有何欲杀欲安众僧身故设此饮食欲令众僧心安故为此幻耳愿诸比丘听我所说岂可不闻佛于修多罗中说一切法犹如幻化我今为欲成彼语故故作斯幻如斯幻身无寿无命识之幻师运转机关令其视眴俯仰顾盻行步进止或语或笑以此事故深知此身真实无我华严经颂云世间种种法一切皆如幻若能如是知其心无所动诸业从心生故说心如幻若离此分别普灭诸有趣譬如工幻师普现诸色像徒令众贪乐毕竟无所得世间亦如是一切皆如幻无性亦无生示现有种种度脱诸众生令知法如幻众生不异幻了幻无众生众生及国土三世所有法如是悉无余一切皆如幻幻作男女形及象马牛羊屋宅池泉类园林华果等幻物无觉知亦无有住处毕竟寂灭相但随分别现菩萨能如是普见诸世间有无一切法了达悉如幻众生及国土种种业所造入于如幻际于彼无依着如是得善巧寂灭无戏论住于无碍地普现大威力又入法界品时童子童女告善财言善男子我等证得菩萨解脱名为幻住得此解脱故见一切世界皆幻住因缘所生故一切众生皆幻住业烦恼所起故一切世间皆幻住无明有爱等展转缘生故一切法皆幻住我见等种种幻缘所生故一切三世皆幻住我见等颠倒智所生故一切众生生灭老死忧悲苦恼皆幻住虚妄分别所生故一切国土皆幻住想倒心倒见倒无明所现故一切声闻辟支佛皆幻住智断分别所成故一切菩萨皆幻住能自调伏教化众生诸行愿法之所成故一切菩萨众会变化调伏诸所施为皆幻住愿智幻所成故善男子幻境自性不可思议。

　　是以凡夫盲无慧目妄取前尘男女等相如幻化法但诳心眼都无实事皆业识心动起见现相意识分别强立我人自他差别若能识幻方悟前非终不于空而兴造作又此幻法人多错解执一切法如幻如化便作空无之见如方广外道立空无为宗不知实义故华严论云了如幻法是坚固义言坚固者即是常住义岂可作空无之解故知此幻即真幻不可得无幻之幻名为幻法绝见之见方名见幻问诸法不真各无自性刹那变异故称为幻佛身常住岂称幻耶答诸佛略有二身一真实身二方便身以众生有不见如来真实身故示方便身令入真实若悟入时即方便身是常住体了幻不可得故。

　　所以鸯崛魔罗经偈云如来所变化众生悉不知如来所作幻众幻中之王大身方便身是则为如来问一切法如幻云何有垢净能所对治答只为如幻故垢净不定由心回转凡圣法生故思益经云垢法说净见垢实性故净法说垢贪着净相故又庄严经论云问若诸法同如幻以何义故一为能治一为所治偈答云譬如强幻王令余幻王退如是清净法能令染法尽。

　　所以圆觉经云善男子此虚妄心若无六尘则不能有四大分解无尘可得于中缘尘各归散灭毕竟无有缘心可见善男子彼诸众生幻身灭故幻心亦灭幻心灭故幻尘亦灭幻尘灭故幻灭亦灭幻灭灭故非幻不灭譬如磨镜垢尽明现善男子当知身心皆为幻垢垢相永灭十方清净善男子譬如清净摩尼宝珠映于五色随方各现诸愚痴者见彼摩尼实有五色善男子圆觉净性现于身心随类各应彼愚痴者说净圆觉实有如是身心自相亦复如是由此不能远于幻化释曰珠中无五方之色因光所映性中无五趣之身随业而现迷珠者执珠中实色昧性者认性内虚身法喻皎然真伪可验。

　　问入此宗门云何了一切法如化答以万法无体名相本空无而忽有名之曰化。

　　大智度论问云若一切法皆空如化何以故有种种说法别异答曰如佛所化及余人所化虽不实而有种种形像别异梦中所见种种亦如是人见梦中好恶事有生喜者有生怖者如镜中像虽无实事而随本形像有好丑诸法亦如是虽空而各各有因缘如佛经中说于是化法中有声闻变化有辟支佛变化有菩萨变化有佛变化有烦恼变化有业变化又云如化者化主无定物但以心生便有所作皆无有实人身亦如是本无所因但从先世心生今世身皆无有实以是故诸法如化。

　　故知一切法皆从心生悉如幻化虽幻化不实亦可作善恶之因缘受升沉之报应不可生于断见但了体虚莫生取舍。

　　以众生无性即空故在凡不凡以法身随缘故处圣非圣又以众生缘成似有故圣不是凡以法身常住不变故凡不是圣则真俗一际染净恒分凡圣两途生佛无异如是镕融方明一心佛性。

　　十地经云众生身中有金刚佛性犹如日轮佛者是觉人有灵知之觉今第一义空与之为性故名佛性非情无觉但持自体得称为法今真性与之为性故名法性故云假说能所而实无差云何无差同一性故问夫言佛性境智俱[(冰-水+〡)*ㄆ]云何教中云在有情数中称佛性在无情数中称法性答在心称佛性在境称法性从缘虽别能所似分约性本同一体无异如瓶贮醍醐随诸器而不等犹水分江海逐流处而得名一味真心亦复如是凡圣境智一际无差所以法王经云一切众生一心佛性平等等诸法故只为真心不守自性随缘转动于转动处立其异名古德云譬如珠向月出水向日出火一珠未曾异而得水火之名以珠体是一能应二缘且如月为水缘时月中未曾无火性日为火缘时日中未曾无水性何以故二性相冥故但缘水火事有优劣故使二性冥伏不现各从自体得水火名非全无性真如一心亦复如是在有情中名佛性在无情中名法性一如未曾异而得法佛之名以真如体一能应二缘且如有情正为佛缘时有情未曾无法性无情正为法缘时无情未曾无佛性何以故二性相冥故但由色心事有优劣故二性冥伏不现各从自体得法佛名非全无性。

　　清凉记云法性即佛性者以境因心变境不异心心若有性境宁非有况心与境皆即真性真性不二心境岂乖若以性从相不妨内外若以外境而例于心令有觉知修行作佛即是邪见外道之法故须常照不即不离不一不异无所惑矣故知佛性非内非外随物迷悟强说升沉又今为遮妄执一切无情有佛性义就计此义自有浅深若谓精神化为土木金石枭獍负块以成于子情变非情非情变情斯为邪见不异外道众生计生草木有命故不可也若说无情同一性故则稍近宗亦须得意彼本立意约于真如自体遍故真实之性无有二故今直显正义谓性与相非一非异情与非情亦非一异。

　　故起信论问云若诸佛法身离于色相者云何能现种种色相答曰即此法身是色体故能现于色所谓从本已来色心不二以色性即智故色体无形说名智身以智性即色故说名法身遍一切处今取二性相即互融之义说耳百门义海云谓觉尘及一切法从缘无性名为佛性经云三世佛种以无性为性一切处随了无性即为佛性不以有情故有不以无情故无今独言有情者遍世劝人了性常于一毛一毫之处明见一切理事无非如来性是开如来性起功德名为佛性是知六道四生山河大地情与非情皆同一性如世尊最后垂示应尽还原品三告之文经云尔时世尊如是逆顺入诸禅已普告大众我以甚深般若遍观三界一切六道诸山大海大地含生如是三界根本性离毕竟寂灭同虚空相无名无识永断诸有本来平等无高下想无见无闻无觉无知不可系缚不可解脱无众生无寿命不生不起不尽不灭非世间非非世间涅槃生死皆不可得二际平等等诸法故闲居静住无所施为究竟安置必不可得从无住法法性施为断一切相一无所有法相如是其知是者名出世人是事不知名生死始汝等大众应断无明灭生死始又复告大众我以摩诃般若遍观三界有情无情一切人法悉皆究竟无系缚者无解脱者无主无依不可摄持不出三界不入诸有本来清净无垢无烦恼与虚空等不平等非不平等尽诸动念思想心息如是法相名大涅槃真见此法名为解脱凡夫不知名曰无明作是语已复入超禅从初禅出乃至入灭尽定从灭尽定出乃至入初禅如是逆顺入超禅已复告大众我以佛眼遍观三界一切诸法无明本际性本解脱于十方求了不能得根本无故所因枝叶皆悉解脱无明解脱故乃至老死皆得解脱以是因缘我今安住常寂灭光名大涅槃如上真实慈父广大悲心不可思议三告之文或有偶斯教者可以析骨为笔剥皮为𥿄刺血为墨而书写之不可顷刻暂忘刹那失照且如第一文云遍观三界一切六道诸山大海大地含生如是三界根本性离毕竟寂灭第二文云遍观三界有情无情一切人法悉皆究竟第三文云遍观三界一切诸法无明本性性本解脱是以遍法界内尽十方中若有情若无情若有性若无性山河大地草芥人畜不在三界不出三界不随生死不住涅槃皆同真如一心妙性如是信解顿入一乘更无秘文能出斯旨离此有说皆是权施诱引提携咸归宗镜。

　　问一切众生有佛性者云何不免沉沦答众生虽具正因而无缘了所以圆觉经云未出轮回而辩圆觉彼圆觉性即同流转若免轮回无有是处故先德颂云圆成沉识海流转若飘蓬是以真如本觉不守自性以无性故但随缘转如云法身流转五道故号众生应须以善巧方便发之以智照助之以良缘了了见时方逃境缚如起信钞云且夫真之与妄皆依一法界心所说盖以此心本来有体有用即用之体则荡然空寂即体之用则了然觉知以无始时来迷故于空寂之处确然根身尘境于觉知之处则纷然分别缘念故肇论云法身隐于形㲉之中真智隐于缘虑之内然其形㲉缘虑元来体空空寂觉知元来不变不变之真元来随缘体空之妄元来成事非因造作法尔如斯。

　　大涅槃经云佛告善男子如汝所言若一阐提有佛性者云何不遮地狱之罪善男子一阐提中无有佛性善男子譬如有王闻箜篌音其声清妙心即耽着喜乐爱念情无舍离即告大臣如是妙音从何处出大臣答言如是妙音从箜篌出王复语言持是声来尔时大臣持箜篌置于王前而作是言大王当知此即是声王语箜篌出声出声而箜篌声亦不出尔时大王即断其弦声亦不出取其皮木悉皆拆裂推求其声了不能得尔时大王即嗔大臣云何乃作如是妄语大臣白王夫取声者法不如是应以众缘善巧方便声乃出耳众生佛性亦复如是无有住处以善方便故得可见以可见故得阿耨多罗三藐三菩提一阐提辈不见佛性云何能遮三恶道罪善男子若一阐提信有佛性当知是人不至三恶是亦不名一阐提也以不自信有佛性故即堕三恶故名一阐提是知一切众生虽有正因不得了缘枉沉生死为不知故甘称下凡为不闻故不亲善友常迷智眼岂有了因恒习恶缘何成善本今为未闻者广搜秘藏发起信心为未知者直指心原了然无滞为已闻者智慧开发万善资熏为已知者一向保任理行成就有斯深益岂厌文繁普望后贤广垂传授问佛性若定有无即成断常之见如何体会理合正因答非一非异能契一乘之门亦有亦无不谤三因之性(正因缘因了因)如大涅槃经云佛言善男子若有说言一切众生定有佛性常乐我净不作不生烦恼因缘故不可见当知是人谤佛法僧若有说言一切众生都无佛性犹如兔角从方便生本无今有已有还无当知是人谤佛法僧若有说言众生非有如虚空非无如兔角何以故虚空常故兔角无故是故得言亦有亦无有破兔角无破虚空如是说者不谤三宝。

　　问佛性于五眼中何眼能见答涅槃经云佛眼见故而得明了以佛眼见一切美恶差别等事悉皆不动为见性故维摩经云善能分别诸法相于第一义而不动此是心鉴无碍为眼非取根尘所对是以肉眼见粗天眼观细慧眼明空法眼辩有佛眼观不二相一实之理华严经离世间品说十眼所谓肉眼见一切色故天眼见一切众生心故慧眼见一切众生诸根境界故法眼见一切法实相故佛眼见如来十力故智眼见诸法故光明眼见佛光明故出生死眼见涅槃故无碍眼所见无障故一切智眼见普门法界故又慧眼所见无法可见故名为见者见法空故名为慧眼非独慧眼五眼亦尔如是五眼照如千日十方之中无处不见于一切处地平如掌无诸秽恶若有可见即是生盲何以故无所有故当知无空色空俱遣又见一切尘全是眼更不可见闻一切声全是耳不复更闻所以云一切声是佛声一切色是佛色又云离心之外更无一法纵见内外但是自心所现无别内外此无过也乃至若了尘时尘全是知也终不以知知于尘即有所知也若知于无知不异知也今尘即知不复更以知及不知知于无知但无能所之知非无知也此方显无知也经云显现一切法各各不相知见亦如是又闻者圆教明我我即闻故能闻所闻皆法界故故使我外更无别闻是以若见若闻若知若觉皆一心故华严经云所见不可见所闻不可闻所知不可知一心不思议。

　　无有一法在于心外亦无一心在于法外心与法界同体照明故觉一切又此心性是真实了知义遍照法界义以本有为所照以浮眼智明为能照如涅槃经云见性肉眼即名佛眼又明二种见佛性一相貌见二了了见相貌见者谓登地菩萨方便权智识变似空名相貌见了了见者谓地上菩萨根本正智亲证真理不变相缘名了了见即是亲证相貌见者比量知了了见者现量得问既云佛眼能观佛性如何教中又言我以五眼不见三聚众生狂愚无目而言见耶答若约实相体性遍法界以实相无相故则不可见若论照用相遍法界以无相之相亦可得见又五眼圆照三谛之理诸境分明虽云洞鉴未必是有虽云不见未必是无斯乃无相之相不观之观当知相中无相只勿相观中无观只勿观体万物而自虚同一道之清净岂同执实随尘作能所断常之见耶问夫佛眼者皆是圆修圆证方具十住菩萨尚未分明而无明烦恼凡夫尚未得天眼云何得同佛眼答如来五眼众生悉具非待证圣方有涅槃经云若学大乘人虽是肉眼而名佛眼二乘虽具天眼不名佛眼又云见如来性者虽有烦恼如无烦恼若实明宗见性即肉眼而明佛眼以智照为眼故台教约五品初位中以凡夫心同佛所知用所生眼齐如来见若论明昧浅深即落修证今直论见性即无前后如止观释鸯崛经云了了分明见者照实为了了照权为分明三智一心中五眼具足圆照名为了了见佛性也佛眼一心中得名了了见。

　　又若论差别者则诸天是报得二乘是修得我此宗门非报非修是发得五眼以本圆具故若悟修佛乘人虽具烦恼性能知如来秘密之藏即肉眼而名佛眼二乘人虽证灭修道具漏尽通即天眼而为翳眼所以志公云大士肉眼圆通二乘天眼有翳融大师云不取天眼等五通造事外道唯取入理凡夫耳。

　　御录宗镜大纲卷十六

　　音释

　　鸯崛

　　(上音央下音倔尊者名)。

　　蹋

　　(音踏)。

　　䙝

　　(先结切)。

　　枭

　　(坚尧切不孝鸟)。

　　獍

　　(音敬食父兽)。
乾隆藏第 164 册 No. 1668 御录宗镜大纲


　　御录宗镜大纲卷十七　　　　　　疏七

　　问真如一心平等法界众生不了妄受沉沦今悟此宗欲入圆觉位于六度万行庄严门中以何法助道保任速得成就答若论庄严无非福智二业于六波罗密中前五是福德业后般若是智慧业前五福德业中唯禅定一门最为枢要。

　　此宗镜所集禅定一门唯约宗说于诸定中而称第一名王三昧总摄诸门囊括行原冠戴智海亦名无心定与道相应故亦名不思议定情智绝待故亦名真如三昧万行根本故亦名一行三昧一念法界故亦名金刚三昧常不倾动故亦名法性三昧恒无变异故诸佛智光明海无量观行皆从此生若不体此理非佛智故以此佛智证斯本理理则不待照而自了智则必资理而成照若本觉性智性自了故以平等性智了本性故所以台教云若人欲得一切佛法相好威仪说法音声十方无畏者当行此一行三昧勤行不懈则能得入如摩尼珠随磨随光证不思议功德一行三昧者系缘法界一念法界信一切法皆是佛法无前无后无复际畔住佛所住如诸佛住安处寂灭法界秘密藏中则理无不圆事无不足故称秘密亦号总持究竟指归自他俱利。

　　故须先入宗镜达一心万行根本然后福智庄严则不枉功程永无退转得其旨则大智圆明得其事则大用成就如师子奋迅成熟法界众生犹象王回旋启发十方含识故华严论云师子奋迅三昧者于十方世界普同一切众生想念作用而成熟之大用而无作是奋迅义夫入宗镜万事周圆镜外更无一法可得如遗教经云是故汝等当好制心制之一处无事不办。

　　所以信心铭云心若不异万法一如眼若不睡诸梦自除。

　　故知一念才起五阴俱生微识未亡六尘不灭若唯识之义灯常照妄何由生一心之智镜恒明旨终不昧。

　　华严经云菩萨摩诃萨以离垢心现见无为真如法界以自在心现生三界为教化彼诸众生故又经云依自虚妄染心众生染依自性清净心众生净诸法无行经云虽赞发菩提心而知心性即是菩提虽赞大乘经而知一切诸法皆是大相虽说菩萨道而不分别阿罗汉辟支佛诸佛虽赞布施而通达布施平等相虽赞持戒而了知诸法同是戒性虽赞忍辱而知诸法无生无灭无尽相虽赞精进而知诸法不发不行相虽种种赞叹禅定而知一切法常定相虽种种赞于智慧而了智慧之实性虽说贪欲之过而不见法有可贪者虽说瞋恚之过而不见法有可瞋者虽说愚痴之过而知诸法无痴无碍虽示众生堕三恶道怖畏之苦而不得地狱饿鬼畜生之相如是诸菩萨虽随众生所能信解以方便力而为说而自信解一相之法故知心外无法于第一义而不动为未信者以方便力虽说种种道其实为一乘所以般若说一切法皆摩诃衍靡不运载思益明解诸法是菩萨遍行华严入法界不动祇园净名一念知一切法是道场故知一法周备无事不该可谓圆满菩提成就佛道乃至坐禅见境诸魔事起但了一心境界自灭可谓降魔妙术治惑灵方匪用心神安然入道。

　　摩诃衍论释云若真若伪唯自妄心现量境界无有其实无所著故又若真若伪皆一真如皆一法身无有别异不断除故是以但了一心不忘正念一切境界自然消灭可谓应念断除岂劳功行此乃西来的旨诸佛正宗圆信圆修不同权渐。

　　若有人不信此宗镜正义反堕邪思徇假执权而迷真实如金易鍮石凤换山鸡如此愚盲过在无眼若能如是信解乃为真发菩提之者以是一心菩提万行之本既能通达法尔利他运同体之大悲岂存能所以无得之方便谁立自他。

　　问华严经颂云禅定持心常一缘智慧了境同三昧云何悟入一心能令根境悉成三昧答内外一切境界皆从真如一心而起真心不动故称为三昧王以统御一切万法万行故得称为王无有一法不从一心真如三昧起此是一切三昧根本了此根本则从本所现念念尘尘尽成三昧以本末无异故。

　　首楞严三昧经云问现意天子菩萨当修何法得是三昧天子答欲得三昧当行凡法若见凡法不合不散是名修行楞严三昧又问诸佛法中有合散耶天子曰凡法尚无合散况佛法耶云何修习若见凡法佛法不二是名修习是以了一心成现之门则无修而修达万法具足之体乃不习而习出入无际心境一如即于一切差别法中念念入念念起故。

　　不唯根境尽成三昧万法咸作智门承此宗镜之光可谓尽善尽美何者体含虚寂不能赞其美理绝见闻不能书其过降兹已下皆堕形名则难逃毁赞矣。

　　问欲净其土当净其心则心外有土何成自净答至极法身常寂光土离身无土离土无身依报是心之相正报是心之体体相无碍依正本同所以摄境归心真空观中则摄相归体显出法身从心现境妙有观中则依体起用修成报身若心境秘密圆融观中则心境交参依正无碍心谓无碍心诸佛证之以成法身境谓无碍境诸佛证之以成净土如净名疏中明四种境界一因缘境二空境三假境四中道境境是心所依住即是土也。

　　行人当知一切菩萨净佛国土根本从此而起又凡圣共居同一妙土真俗所依唯一法身所依不二能依自殊所既不殊能亦何别无始妄习谓依正殊若能一切皆融岂有身土别见如此观心实真净土是真了义若离此者多是执文随语生见义海云尘毛刹海是依佛身智慧光明是正今此尘是佛智现举体全是佛智是故光明中见佛刹等又刹海尘等全以佛法界如如为尘体是故尘中现一切佛事当知依即正正即依乃至一事一法一毛一尘各各如是合佛依正也故知万像繁兴唯一致矣。

　　问自性清净心本无垢染云何说断惑之义答有二种心一自性清净心二离垢清净心以自性心虽本清净以客尘不染而染修诸对治得成离垢未必有垢可离以自性离故此即不断而断虽有能断而无所断此是圆断惑义如古师云断惑相者要性相无碍由能断无性方为能断所断本空方成所断若定有者则堕于常不可断故若定无者则堕于断失圣智故中论偈云能说是因缘善灭诸戏论拙度为不善灭巧度为善灭也善灭者不断断不善灭者是定断也又若依顿教一切烦恼本来自离不可说即与不即。

　　故知但了真心无惑可断设有余习还以一心佛知见而治之不入此宗皆成权渐以此忏罪何罪不消除三毒根如翻大地以此发行何行不成彻十地源似穷海底游行奋迅犹师子之王自在翱翔若金翅之鸟问唯一真心入平等际云何学者证有差殊答此于能证智见有浅深向无为法自生差别涅槃疏云佛性如世间道有未行者有欲行者有正行者有已行者虽有未行等不同不可言道有二佛性亦尔有未见欲见正见已见虽见不同理无有二。

　　问三界五趣即唯一心云何而有迷悟不同凡圣升降答只为因心故迷因心故悟又因悟成圣因迷作凡凡圣但因迷悟得名名亦本空唯有真心湛然不动但于一真心上妄执人法二我所以似迷又因了人法二空所以似悟古德云觉非始终以迷故执我以悟故见性如闇中迷杌为鬼至明杌有鬼无迷杌为鬼见杌非新有了鬼本无悟鬼非始无既唯得杌不得鬼者故知鬼不新无杌非新有无取舍也既二念不生即为实观。

　　是则迷无所迷悟无所悟迷则以真为妄悟则以妄为真如夜见杌为人画见人为杌一物未尝异二见自成差既知迷悟空真妄亦何有问若无迷悟平等一心云何断惑证果迟速不等答虽了一心本末平等以妄习众生界中差别种子不熏而熏无始坚牢卒难除遣至十地位犹有色心二习若不勇猛精进念念常以佛知见治之无由得净。

　　所以宝积经云譬如系彩帛在头上火来烧彩帛无暇救帛救头是急故外书劝学尚云轻尺璧而重寸阴况学般若求出生死法岂可暂忘乎。

　　问真心是一字之王般若之母云何论说诸佛常依二谛说法答若约正宗心智路绝若离二谛断方便门以真心是自证法有何文字凡能诠教无非假名故云依二谛说法金刚三昧经偈云因缘所生义是义灭非生灭诸生灭义是义生非灭论释云此四句义有总别别则明二门义总则显一心法如是一心二门之内一切诸法无所不摄前二融俗为真显平等义后二融真为俗显差别门总而言之真俗无二而不守一由无二故则是一心不守一故举体为二又真俗无二一实之法诸佛所归名如来藏明无量法及一切行莫不归入如来藏中无边教法所诠义相更无异起唯一实义所言实者是自心之性除此之外皆是虚幻智度论云除一实相外其余尽成魔事法华经云唯此一事实余二即非真凡经论大意并是显宗破执独标心性若通达者一切诸法即心自性心外无法性无不包犹若虚空遍一切处则一切诸法无非实相故知诸义但一念心一理应一切名以理外无名故一切名即一理以名外无理故则是无名之真名无理之真理是以一心二谛体用周足本约真论俗从一起多还约俗论真从多会一如如意珠珠以譬真用以譬俗即珠是用即用是珠不二而二分真俗耳起信论明一心二门心真如门者是体以一切法无生无灭本来寂静唯是一心如是名为心真如门楞伽经云寂灭者名为一心心生灭门者是用此一心体有本觉而随无明动作生灭故于此门如来之性隐而不显名如来藏楞伽经云一心者名如来藏又云如来藏者是善不善因此二门约体用分二若以全体之用用不离体全用之体体不离用还念其一以一心染净其性无二真妄二门不得有异故名为一此无二处诸法中实不同虚空性自神解故名为心既无有二何得有一一无所有就谁曰心如是道理离言绝虑不知何以言之强为一心也问摩诃衍论云一即是心心即是一无一别心无心别一一切诸法平等一味一相无相作一种光明心地之海者云何复说同相异相答若同若异俱一心作故如海涌千波千波即海以众生差别性故不能同种以如来平等性故不能异种众生虽差别不能自异如来虽平等不能自同不能自异故即异无异也不能自同故即同非同也摩诃衍论云同相者一切诸法唯一真如异相者唯一真如作一切法金刚三昧论云平等一味故圣人所不能异也有通有别故圣人所不能同也不能同者即同于异不能异者即异于同又不可说异故可得说是同不可说同故可得说是异耳说与不说无二无别也又云依甚深教如言取义者有二种失一者闻佛所说动静无二便谓是一一实一心由是拨无二谛道理二者闻佛所说空有二门计有二法法无一实由是诽谤无二中道又云如是一心通为一切染净诸法之所依止故即是诸法根本本来静门恒沙功德无所不备谓一切是随缘动门恒沙染法无所不具然举染法以望心体不能遍通所以经云若离若脱若举心体望诸净法无所不遍故经云于世法中不离不脱总明一心通于动静为染净所依别显动门染法所依别显静门净法所依亦如起信于一心立真如生灭二门若卷若舒或总或别皆是一心之体用如日月之光明似江河之波浪真心无寄不落言思但约世谛随缘门中分其二义以真心不守性故随缘成异即成异门以随缘时不失自性故随缘不变即成同门虽立同异常冥一际。

　　金刚三昧经云无住菩萨言尊者我从无本来今至无本所佛言汝本不从来今亦不至所汝得本利不可思议乃至色无处所清净无名不入于内眼无处所清净无见不出于外心无处所清净无上无有起处清净无动无有缘别性皆空寂乃至如彼心王本无住处凡夫之心妄分别见如如之体本不有无有无之相见唯心识云何无本以无住故有本则有住无住则无本明知众生业趣去来诸圣净界动止来是心来去是心去动是心动止是心止毕竟无有去来动止而可得不离法界故则未有一法非心所标是以文殊师利化善财童子现三千世界满中台观善财观之忽然不现世界皆空问世界来去之处文殊答言从来处来却归去处去即是清净法界中来却归清净法界中去故知诸法所生唯心所现生灭去来皆如来藏斯乃穷迹达本见法明宗矣。

　　问楞伽经云佛语心为宗既立一心为宗云何复云无心是道答心为宗者是真实心此心不是有无无住无依不生不灭有佛无佛性相常住为一切万物之性犹如虚空体非一切而能现一切只为众生不了此常住真心以真心无性不觉而起妄识之心遂遗此真心妙性逐妄轮回于毕竟同中成究竟异一向执此妄心能缘尘徇物背道违真则是令息其缘虑妄心若不起妄心则能顺觉所以云无心是道亦云冥心合道又即心无心常顺本觉岂必灭心取证却成背道然虽即心无心又不可故起此妄识心对境而生无体可得如海上波随风断续境界妄风不起分别识浪不生心尚不有能依枝末一切万法宁是实耶故云千端万累何能缚故知但了一念空诸尘自然破所依既不有能依何得生如源尽流干根危叶谢。

　　若能人法俱空即显一心妙理但以心尘相对万法纵横境智一如千差顿寂如是方能豁悟本觉灵智真心无住无依遍周法界广百论云经言无有少法自性可得唯有能造能造即是心及心法又云三界唯心如是等经其数无量是故诸法唯识理成岂不决定执一切法实唯有识者亦成颠倒境既无识云何有经言唯识者为令观识舍彼外尘既舍外尘妄心随息妄心息故证会中道故经偈言未达境唯心起种种分别达境唯心已分别则不生显识论问境识俱遣何识所成答境识俱泯即是实性实性即是阿摩罗识。

　　问若尔心境都无差别何故乃说唯有识耶答为遣外道等心心所外执实有境故假说唯有识非唯识言便有实识论云为遣妄执心心所外实有境故说唯有识若执唯识真实有者如执外境亦是法执若法执不生即入真空矣。

　　问论云唯是一心故名真如者真则无伪如则不变妙色湛然不空之性云何经中复说心空则一切法空答夫言空者说世间一切妄心染法是空以遍计情执无道理故若出世佛法真心则不空以有道理故起信论云真如有二一如实空以能究竟显实故二如实不空以有自体具足无漏性功德故所言空者从本已来一切染法不相应故谓离一切法差别之相以无虚妄心念故当知真如自性非有无一异等相乃至总说依一切众生以有妄心念念分别皆不相应故说为空若离妄心实无可空故所言不空者以显法体空无妄故即是真心常恒不变净法满足则名不空清凉记释云不与妄合则名为空性具万德即名不空。

　　若了妄空真觉顿现如云开月朗尘去镜明见性之时故云发得非是修成三身满日亦云万行引出不从外来皆约一心本有具足故知不空之空体含万德不有之有理合圆宗空有相成无诸障碍若离空之有有则是常若离有之空空则成断今有无齐行不违一旨是以智能达有慧能观空菩萨不尽有为不住无为尽有则智业不成住无则慧心不朗若空即有有即空乃至一切法皆互相即也既互相即则毕竟无一异空有等法于心外发现设有发现皆是自心相分不同凡小不知取而执有舍而沈空若入此一心中道之门能成万行方便之道。

　　问若心外无法唯是一心者于外则无善恶业果苦乐报应何成佛法翻堕群邪答若了一心有无见绝境智双寂契彼性空根尘两亡内外解脱亦常照内外脱于无知空尚不存妄从何起所现外诸苦乐境界如镜中像以自心为明镜还照自之业影古德云以如来藏性而为明镜随业缘质现果影像夫业通性及相谓此业体以无性之法而为其性以不失业果之相而为其相由无性故能成业果由不坏相方显真空何者若有性则善恶业定不可改移无有苦乐果报若坏业相则成断灭以一切因果从自心生心外实无善恶业可得以业无自性但由心起故所以如影如幻无有定相又以业无自性故不落有以不坏业果故不堕无非有非无则一心中理问虽然心即是业业即是心既从心生还从心受如何现今消其虚妄业报答但了无作自然业空所以云若了无作恶业一生成佛又云虽有作业而无作者即是如来秘密之教又凡作业悉是自心横计外法还自对治妄取成业若了心不取境自不生无法牵情云何成业义海云除业报者为尘上不了自心谓心外有法即生憎爱从贪业成报然此业报由心迷尘妄计而生但似有显现皆无真实迷者为尘相有所从来而复去是迷今了尘相无体是悟迷本无从来悟亦无所去何以故以妄心为有本无体故如绳上蛇本无从来亦无所去何以故蛇上妄心横计为有本无体故若计有来处去处还是迷了无去来是悟悟之与迷相待安立非是先有净心后有无明此非二物不可两解但了妄无妄即为净心终无先净心而后有无明故知迷悟唯只一心如手反覆但是一手如是深达业影自消从心所生皆无真实如梦心不实梦事亦虚世间共知可深信受是以善恶之业理皆性空不坏缘生恒冥妙旨量云正业是有法定即有即空故是宗因云即缘成即无性故同喻云如幻幻法术等生即有不碍虚正业从缘生空有不相碍故知万法从遍计情生但有虚名都无实义如首楞严经云妙觉湛然周遍法界含吐十虚宁有方所循业发现世间无知惑为因缘及自然性皆是识心分别计度但有言说都无实义含吐十虚者含即一真不动在如来藏中吐即依妄分别乃随处发现但有纤尘发现之处皆是自心生从分别有若知发处虚妄则顿悟真空真空现前岂存言说问真心不动三际靡迁云何说心流转又云绝流转义答所云随流返流皆约众生缘虑之心妄称流转其体常寂但不见一念起处即是不流未必有念可断智严经云文殊师利言云何断流转以于过去心不起未来识不行现在意不动不住不思惟不觉不分别故知以境对境将心治心狗逐块而逾多人避影而徒乏若能知身是影舍块就人则影灭迹沈安然履道故知万动皆摇悉成魔业若知心不动则不随流方入宗镜之中永超魔幻。

　　如虚空藏所问经云菩萨守护于心不令间隙若心无间隙则诸相圆满以相圆满故则空性圆满是为菩萨超魔法门乃至文殊师利菩萨曰仁者汝等所说悉是魔境何以故施设文字皆为魔业乃至佛语犹为魔业无有言说离诸文字魔无能为若无施设即无我见及文字见以无我故则于诸法无有损益如是入者则超魔境是为菩萨超魔法门大乘千钵大教王经云佛言诸天魔幻惑种种相貌障修学人心眼圣道乃至令见一切幻相前后生死之事善恶诸相魔作幻惑非关正智唯心所变莫取外缘修学行人必不得于梦境界及现眼前取相执着动转人心恐畏怕怖则被天魔鬼神之所障碍行人正见须常谛观心性见性寂静心性无物是相莫取则无境界妄想因缘是故行人勤行精进实勿退转懈怠懒惰则得速证无上正等菩提。

　　问妄能覆真全成生死真能夺妄纯现涅槃真妄若离互不生起真妄若合二谛不成如何会通一心妙理答一心二谛教理所归开即迷真合则坏俗何者相随真起即相而可辩真原觉因妄生因妄而能知觉体无妄则觉不自立无真则相无所依真妄相和染净成事唯真不立无妄而对谁立真单妄不成无真而凭何说妄真妄各无自体名相本同一原是则二谛恒分一味常在藏性不动缘起万差故知实无一法而有自体独立者皆从真妄二法和合而起如起信论云不生不灭与生灭和合非一非异名阿赖耶识变起根身器世间等释摩诃衍论云无明之相不离觉性非可坏非不可坏犹如大海风相水相不相舍离者大海喻阿赖耶识水喻本觉心风喻根本无明不觉能起动转虑知之识如彼风故波动者喻诸戏论识迁流无常水相风相不相舍离者喻真妄相资俱行合转谓本觉心不自起故当资无明之力方得而起根本无明不自转故要因真心之力方得而转如水不自作波当因风力风不自现动要资水力方得现动相经云烦恼大海中有圆满如来宣说实相常住之理本觉实性中有无明众生起无量无边烦恼之波。

　　问上说真心无生妄念起灭如何会妄归真入一乘平等之道答妄元无体本自全真何须更会今为情见妄执之人引祖佛善巧洞心原之智搜经论微细穷性海之诠令顿豁情尘便成真觉如释摩诃衍论云一心真如体大通如五人平等平等无差别故云何名为五种假人一者凡夫二者声闻三者缘觉四者菩萨五者如来是名为五如是五名人自是五真自唯一所以者何真如自体无有增减亦无大小亦无有无亦无中边亦无去来从本已来一自成一同自作同厌异舍别唯一真如是故诸法真如一相。

　　起信论云心真如者即是一法界大总相法门体以心本性不生不灭相一切诸法皆由妄念而有差别若离妄念则无境界差别之相古释云执者问云现见诸法差别迁流云何乃云性无生灭释云差别相者是汝遍计妄情所作本来无实如依病眼妄见空华故云皆依妄念而有差别疑者又云以何得知依妄念生释云以诸圣人离妄念故尽无其境即验此境定从妄生又若此境非妄定实有者圣人不见应是迷倒凡夫既见应是觉悟如不见空华是病眼返结准之故若离于念即无差别也所执本空故真心不动由此一切诸法皆即真如斯则会妄显真可绝疑矣如首楞严经云佛告阿难我非敕汝执为非心但汝于心微细揣摩若离前尘有分别性即真汝心若分别性离尘无体斯则前尘分别影事。

　　故知对俗说真因虚立实斥差别论平等遣异相建如如尽是对待得名破执设教若能真俗双拂空有俱消了边即中无边可离达中即边无中可存能证之智既亡所证之理亦寂方超心量入绝待门若有得无得有生无生尽不出于心量楞伽经偈云离一切诸见及离想所想无得亦无生我说为心量非性非非性性非性悉离谓彼心解脱我说为心量如如与空际涅槃及法界种种意生身我说为心量所以涅槃经云若有一法过涅槃者我亦说如幻如化以涅槃无相若取于相即自心现量非真涅槃故知似形言迹瞥生知解皆是心量所[(冰-水+〡)*ㄆ]若能悟心无心了境无境理量双消方入宗镜。

　　御录宗镜大纲卷十七

　　音释

　　奋

　　(方问切音粪)。

　　鍮

　　(音偷鍮石)。

　　隙

　　(轻入声空间也)。

　　嬾

　　(兰上声)。

　　揣

　　(楚委切)。
乾隆藏第 164 册 No. 1668 御录宗镜大纲


　　御录宗镜大纲卷十八　　　　　　疏八

　　问凡圣既同一心云何圣人成一切种智凡夫触事不知乎答只为凡夫背觉合尘为尘所隔迷真徇妄被妄所遮自心与他心二俱不了焉能博通万类成一切种智耶。

　　故起信论云众生以依染心能见能现妄取境界迷平等性故以一切法常静无有起相无明不觉妄与法违故不能得随顺世间一切境界种种知故是知心外无法法外无心但了一心诸尘自会起心背法即乖法体既与法违则不通达若能顺法界性合真如心则般若无知无所不知矣问若了一心何用广知诸法答一心是总诸法是别别虽从总事起千差若不子细通明遮照双运则理孤事寡不入圆通维摩经云善能分别诸法相于第一义而不动。

　　问一色一香无非中道以何为中道答若有中道则不名中若无中道亦不名中如涅槃经云内外合故名为中道既云中道何得是有既云中道何得是无。

　　若也有执则无所不碍若也无执则无所不通如智论云若人见般若是则名被缚若不见般若是亦名被缚若人见般若是则名解脱若不见般若是亦名解脱中道即实相是有也中道即性空是无也亦名为假名亦有亦无也亦名为中道非有非无也故知无执则四句皆是。

　　问为中即是道为离中别有道为道即是中为离道别有中答离中无别道离道无别中即以道为中即以中为道此之中义即是一心道即是心心即是道以真心遍一切处故。

　　肇论云有心者众庶是也无心者太虚是也众庶处于妄想太虚绝于灵照岂可以处妄想绝灵照而语圣心乎故须遮照无滞体用自在方成理行之门华严经云菩萨住是不思议于中思议不可尽住是不可思议地思与非思俱寂灭若唯遮思议境者则凡圣绝分故非但遮常心亦应融常心是则于中思议不可尽遮融无二则思与非思体俱寂灭方曰真不思议也是则遮照无滞理事不亏即遮而照故双非即是双行即照而遮故双行即是双遣不坏本而常末万行纷然不坏末而常本一心恒寂所以色尘体寂香界性空执作有无之边邪达成唯心之中理法法皆圆愿海尘尘尽具行门应念而六度咸成目击而真心普遍如无尽意菩萨经云普贤如来国土彼诸菩萨当见佛时寻能分别诸深妙义具足成就六波罗密何以故若不取色相即是具足檀波罗密若除色相即是具足尸波罗密若观色尽即是具足羼提波罗密若见色寂灭即是具足毗梨波罗密若不行色相即是具足禅波罗密若不戏论色相即是具足般若波罗密是诸菩萨即观佛时寻具如是六波罗密得无生忍。

　　问真如寂灭本无次第之殊法界虚玄岂有阶降之别云何一真体上而分正助答若以唯识真性则性融一切尚不指一何况分多以解行证入之门不无深浅如华严论云十住以来菩萨所行皆是助道非是正位故意欲明行所行者是为助道无住无行任真自体名之为正果故若以初𤼵心住以法性无相根本智不离无作用之体行诸万行菩萨与佛因果本来体齐若简佛果无作无修菩萨正加行已来总名助道以动寂无碍正助元来不异此即全别全同境界难解佛及凡夫各自别有是全别义故二见恒存若全同故便成滞寂圆融道理事理不碍若也法门全分两向是凡夫法全合一体是二乘法但以理事自在其道在中留心灭之此亦不可以心存之此亦不可此助道行门与正智果德无作之门体合无二事中轨则不可不分以其体用不可一向全别以全同作全别以全别作全同不可全别无全同不可全同无全别如迷此同别二门即智不自在又经云智入三世悉皆平等者明智能随俗言入三世即俗体本真故言平等以总别同异成坏门六相义该括即总而全别即别而全总即同而俱异即异而恒同即成而俱坏即坏而俱成皆非情系一异俱不俱有无非有无常无常生灭相故如是皆是如来理智体用依正悉自在故以自体无念力大智照之可见是以若上上根人顿了心空入真唯识性现行余习种子俱亡则何用更立地位只为中下之根或有缘信或有正信或有解悟或有证悟根机莫等见解不同于妄功用中分其深浅虽即明知信入唯识心境俱空以微细想念不尽未得全除分分炼磨于升进中故有地位差别以根尘五阴微细难亡若得识阴尽方超地位了无所得究竟圆成如净琉璃内含宝月如首楞严经云此五阴元重叠生起生因识有灭从色除理则顿悟乘悟并消事非顿除因次第尽消色阴文云佛告阿难当知汝坐道场消落诸念其念若尽则诸离念一切精明动静不移忆忘如一当住此处入三摩提如明目人处大幽闇精性妙净心未𤼵光此则名为色阴区宇若目明朗十方洞开无复幽黯名色阴尽是人则能超越劫浊观其所由坚固妄想以为其本尽受阴文云佛告阿难彼善男子修三摩提奢摩他中色阴尽者见诸佛心如明镜中显现其像若有所得而未能用犹如魇人手足宛然见闻不惑心触客邪而不能动此则名为受阴区宇若魇咎歇其心离身返观其面去住自由无复留碍名受阴尽是人则能超越见浊观其所由虚明妄想以为其本尽想阴文云佛告阿难彼善男子修三摩提受阴尽者虽未漏尽心离其形如鸟出笼已能成就从是凡身上历菩萨六十圣位得意生身随往无碍譬如有人熟寐寱言是人虽则无别所知其言已成音韵伦次令不寐者咸悟其语此则名为想阴区宇若动念尽浮想消除于觉明心如去尘垢一伦生死首尾圆照名想阴尽是人则能超烦恼浊观其所由融通妄想以为其本尽行阴文云佛告阿难彼善男子修三摩提想阴尽者是人平常梦想消灭寤寐恒一觉明虚静犹如晴空无复粗重前尘影事观诸世间大地山河如镜鉴明来无所黏过无踪迹虚受照应了罔陈习唯一精真生灭根元从此披露见诸十方十二众生毕殚其类虽未通其各命由绪见同生基犹如野马熠熠清扰为浮根尘究竟枢穴此则名为行阴区宇若此清扰熠熠元性性入元澄一澄元习如波澜灭化为澄水名行阴尽是人则能超众生浊观其所由幽隐妄想以为其本尽识阴文云佛告阿难彼善男子修三摩提行阴尽者诸世间性幽清扰动同分生机倏然隳裂沉细纲纽补特伽罗酬业深脉感应悬绝于涅槃天将大明悟如鸡后鸣瞻顾东方已有精色六根虚静无复驰逸内外湛明入无所入深达十方十二种类受命元由观由执元诸类不召于十方界已获其同精色不沉𤼵现幽秘此则名为识阴区宇若于群召已获同中消磨六门合开成就见闻通邻互用清净十方世界及与身心如吠琉璃内外明彻名识阴尽是人则能超越命浊观其所由罔象虚无颠倒妄想以为其本乃至识阴若尽则汝现前诸根互用从互用中能入菩萨金刚干慧圆明精心于中𤼵化如净琉璃内含宝月如是乃超十信十住十行十回向四加行心菩萨所行金刚十地等觉圆明入于如来妙庄严海圆满菩提归无所得佛地论中言清净法界者则是无垢净识真如一心即此正宗凡圣共有此一法界是四智之体四智则一体之用以诸佛现证众生不知以不知故执为八识之名以现证故能成四智之相若昧之则八识起执藏之号七识得染污之名六识起遍计之情五识变根尘之境若了之赖耶成圆镜之体持功德之门末那为平等之原一自他之性第六起观察之妙转正法之轮五识兴所作之功垂应化之迹斯则一心匪动识智自分不转其体但转其名不分其理而分其事。

　　问说有为法皆蕴处摄如来纯无漏法还具蕴处界否答识论云处处经说转无常蕴获得常蕴界处亦然宁说如来非蕴处界故言非者是密意说又佛身中十八界等皆悉具足而纯无漏此转依果又不思议超过寻思言议道故微妙甚深自内证故问此智是佛知见无师自尔何假因缘称扬开示答此智虽不约缘生而从缘显若执无因皆成外道如古师云佛法虽有无师智自然智而是常住真理要假缘显则亦因缘矣法华经云佛种从缘起楞伽经云大慧白佛佛说常不思议彼诸外道亦有常不思议何以异耶佛言彼诸外道无有常不思议以无因故我说常不思议有因因于内证岂得同耶是则真常亦因缘起故知无有一法不从心生三乘之道悉皆内证若心外立义任说幽玄皆成外道又若入唯识智虽不执前境不同愚闇无知无见虽照境虚智眼斯在能断金刚般若论颂云虽不见诸法非无了境眼所以永嘉集云夫境非智而不了智非境而不生智生则了境而生境了则智生而了智生而了了无所了了境而生生无能生生能无生虽智而非有了无所了虽境而非无无即不无有即非有有无双照妙悟萧然如火得薪弥加炽盛薪喻𤼵智之多境火比了境之妙智其词曰达性空而非缚虽缘假而无著有无之境双照中观之心历落又颂曰若智了于境即是境空智如眼了空华是了空华眼若智了于智即是智空智如眼了眼空是了眼空眼智虽了境空及以了智空非无了境智境空智犹有了境智空智无境智不了如眼了空华及以了眼空非无了空眼华空眼犹有了华眼空眼无华眼不了。

　　问诸佛唯一法身云何说三身差别答约用分三其体常一识论云如是法身有三相别一自性身谓诸如来真净法界受用变化平等所依离相寂然绝诸戏论具无边际真常功德是一切法平等实性即此自性亦名法身大功德法所依止故二受用身此有二种一自受用谓诸如来修集无量福慧资粮所起无边真实功德及极圆净常遍色身相续湛然尽未来际恒自受用广大法乐二他受用谓诸如来由平等智示现微妙净功德身居纯净土为住十地诸菩萨众现大神通转正法轮决众疑网令彼受用大乘法乐三变化身谓诸如来由成事智变现无量随类化身居净秽土为未登地诸菩萨众二乘异生称彼机宜现通说法令各获得诸利乐事是以转灭三心得三身一根本心即第八识转得法身二依本心即第七识转得报身三起事心即前六识转得化身。

　　则八解六通一心而起三身四智八识所成终无一理一行而从外来皆从自识施为一心而转乃至一身无量身如华严所明无量身云重重无尽皆从性起无碍圆融如日光与虚空合不分彼此。

　　问变化身与他受用身为是真实心是化现心答此二身是化然化不离真识论云此二身虽无真实心及心所而有化现心心所法。

　　由此经说化无量类皆令有心又说变化有依他心依他实心相分现故乃至自性法身唯有真实常乐我净离诸杂染众善所依无为功德无色心等差别相用自受用身具无量种妙色心等真实功德若他受用及变化身唯具无边似色心等利乐他用化相功德是以如来妙体清净法身不去不来如影如像犹四王天之日月(东持国南增长西广目北多闻)显清净水中不出不入似憍师迦之宫殿现琉璃地界非有非无涅槃无名论云法身无像应物以形般若无知对缘而照动若行云止犹谷神岂有心于彼此情系于动静者乎。

　　是以诸佛不出世亦不入涅槃但随有心机熟众生感见报化之身所有见闻皆是众生心中之影像故云心生于有心像出于有像则诸佛无心无身岂有劳虑疲患者乎复礼法师述三身义云法身犹虚空之性云蒸即翳雾敛即明其性本常矣报身若乘空之日赫矣高升朗然大照其体恒在矣化身如鉴水之影沚清即现流浊乃昏显晦不恒往来无定夫化佛者岂他欤报身圆应之用报身者何哉悲智所成之体也悲以广济为理智以善权为业所以因时降迹随物现身身迹者用也悲智者体也体是其本用是其末依体兴用摄末归本欲求其异理可然乎报身即化也化身即法也。

　　般若云若见诸相非相即见如来又离一切诸相即名诸佛是以举足下足道场触处而无尽开眼闭眼诸佛现前而不灭如上所说一体三身理事相成体用交彻不出不在隐显同时皆是一心本宗正义是以一身多身皆是法界所悟一法即无碍法界。

　　问诸佛法身湛然明净如何起六根之相答一以即相明真何乖大用二以利他胜业不断化门如宝性论云依自利利他成就业义故说偈云无漏及遍至不灭法与恒清凉不变异不退寂静处诸佛如来身如虚空无相妙色常湛然六根甚明净佛眼见众色耳闻一切声鼻能嗅诸香舌能练众味身觉三昧触意知一切法除诸稠林行佛离虚空相又偈云如虚空无相而现色等相法身亦如是具足六根相又偈云如来镜像身而不离本体犹如一切色不离于虚空。

　　起信论明不思议业相则诸佛境界云何不思议以非一非异不有不无非言思可定情解所测故称不思议之业相此不思议之业相者谓与众生作六根境界故宝性论云诸佛如来身如虚空无相为诸胜智者作六根境界示现微妙色出显妙音声令嗅佛戒香与佛妙法味使觉三昧触令知深妙法常化众生是真如之用故云不思议业也此本觉用与众生心本来无二但不觉随流用即不现用则于彼心中称根显现而不作意我现差别故云随根自然相应见无不益是随染本觉之相所以菩萨能行非道通达正道若入宗镜门究竟之道则染净由心无非无正若入方便门分别之道则菩萨大悲力故常行无碍古德问云非道之行是烦恼业菩萨应断云何行之答有三义一渐舍门止恶行善二舍相门善恶俱离三随相利益门染净俱行此第三门更有三义一约行自行修净化他随染二约人化凡同染化圣同净三约法随世间法必须现染修菩萨法必须修净又问菩萨行非道修何道答道有三种一证道谓二空真如正体智证二助道缘修万行助显真理三不住道即是悲智不住生死不住涅槃所以菩萨示行现同其事为欲同恶止恶同善进善若其疏异教化即难故须行非而度脱之皆令悟入同体真心耳。

　　问身土既总唯一心法界之体如何是自他各受用身土之行相答一体虽同不妨互遍同中有异自入于他异中有同他遍于自古德问云自受用身土一一无边诸佛身土不相障碍行相如何答如水乳一处其体无别鹅王饮之但得其乳不得其水乍见将谓水乳是一若饮已即知有异又如众灯光同处一室自色不可分若论光体元来各别自受用身虽合一处元来各各有异皆自受用法乐则一一皆具八识故所以得互遍非同一体无异非一非异可辩佛身问既是真如何分身土耶答据义立之于真如中以性成万德为身以真空之理为土约义即别体不相离又真理中具四德常净二德为土我乐二德为身故云我此土净而汝不见则真身含万法为土耳若心外取土见相迷真成妄想之垢故称为秽若见心性则名净耳是以一法不动异见常生迷有作尘劳悟空成佛国非移妙喜匪变娑婆亦非神力所为法性何曾迁变犹眩翳之者同处各观蝇发毛轮所见差别如执外境界皆是妄心如经云例如今目睹山河皆是无始见病问心外无法道外无心云何诸佛自称出世得道广说教门答只为众生不了唯心妄生外境以不实故所以诸佛出世若有一法是实则诸佛终不出世所说方便教门不为知者说但为未知者破执除疑似形言教若执丧疑消则无道可得无法可说思益经云佛言我坐道场时唯得颠倒所起烦恼毕竟空性以无所得故得以无所知故知。

　　问宗镜唯心者何分始末乎答始末是述心之义约用行布门中相虽历然体常融即起信钞问云据其论旨初是一心后亦一心初后何别答初之一心心当能起后之一心心当所归虽前后体同且为始终义异由是行布诸门历然又云但以本是一心离名绝相任其迷悟万法随生生法本空但唯一体宗镜亦尔为广义用前后不同然是一心之前后前后之一心耳所以理事平等何者非初无以立后初等于后非后无以成初后等于初又理从事显理等于事事因理成事等于理故云万法虽殊不能自异也况宗镜中一尚不能一岂况异乎所以起信论云一切诸法平等平等钞释有二一谓真性于一切法中平等如像中镜二即诸法本空故平等如镜中镜。

　　问夫言法身者心为法家之身身是积聚义积聚含藏一切万法故名为心即何用更立般若及解脱二法答法身即是人人俱有灵智故名般若若得般若照则显现法身故经云隐名如来藏显名为法身又若得般若则一切处无著不为境缚即是解脱若显法身得解脱功全由般若非唯此二法一切万行皆由般若成立故五度如盲般若如导若布施无般若唯得一世荣后受余殃债若持戒无般若暂生上欲界还堕泥犁中若忍辱无般若报得端正形不证寂灭忍若精进无般若徒兴生灭功不趣真常海若禅定无般若但行色界禅不入金刚定若万善无般若空成有漏因不契无为果故知般若是险恶径中之导师迷闇室中之明炬生死海中之智楫烦恼病中之良医碎邪山之大风破魔军之猛将照幽途之赫日警昏识之迅雷抉愚盲之金鎞沃渴爱之甘露截痴网之慧刀济贫乏之宝珠若般若不明万行虚设祖师云不识玄旨徒劳念静不可刹那忘照率尔相违以此三法不纵不横非一非异能成涅槃秘藏。

　　古德云即寂之照为般若即照之寂为解脱寂照之体为法身如一明净圆珠明即般若净即解脱圆即法身约用不同体不相离。

　　净名经云诸佛解脱当于众生心行中求若不观自心非己智分不能开𤼵自身宝藏。

　　问真如一心[(冰-水+〡)*ㄆ]尽无边义理究竟指归何法答究竟指归三德秘藏住首楞严经云种种示作现众色像故名为身所作办已归于解脱智慧照了诸色非色故名非身所作办已归于般若实相之身非色像身非法门身是故非身非非身所作办已归于法身达此三身无一异相是名为归说此三身无一异相是名为指俱入秘藏故言指归当知般若亦知非知非知非不知道种智般若遍知于俗故名为知所作办已归于解脱一切智般若遍知于真故名为非知所作办已归于般若若一切种智般若遍知于中故名非知非不知所作办已归于法身达三般若无一异相是名为归说三般若无一异相名为指俱入秘藏名指归当知解脱亦脱非脱非脱非非脱方便净解脱调伏众生不为所染名脱所作办已归于解脱圆净解脱不见众生及解脱相故名非脱所作办已归于般若性净解脱则非脱非非脱所作办已归于法身若达若说如此三脱非一异相俱入秘密藏故名为指归当知种种相种种说种种神力一一皆入秘密藏中何等是指归指归何处谁是指归言语道断心行处灭永寂如空是名指归故知能化所化无尽法门未有一法不指归宗镜所以普智禅师云佛道皆因何法成悟心无体荡无明莫怕落空沉断见万法皆从此处生。

　　问凡圣之道同一法身如何起应化之身摄机宜之众答只为众生不了自他唯心横生彼此若自达真空则诸佛终不出世菩萨亦无功夫古德问云若言自他俱是自心现离心无实我人者诸佛亦见有众生岂可有妄心未尽耶答诸佛见有众生俱是缘生幻有不知谓实有我所以造业受报枉有轮回此由无实我感诸佛慈悲若实有我非是妄有者诸佛何故妄救众生以我实有不可救故今为救者定知无我妄计有也故知众生不离佛界迷不觉知华严经颂云佛身非是化亦复非非化于无化法中示有变化形。

　　是故现化纷然未尝不寂真性湛然未曾不化若不达此理自尚未度焉能化他。

　　如说五身者睿公维摩疏释云所谓法性生身亦言功德法身变化法身实相法身虚空法身详而辩之一法身也何者言其生则本之法性故曰法性生身推其因则是功德所成故言功德法身就其应则无感不形则是变化法身称其大则弥纶虚空所谓虚空法身语其妙则无相无为故曰实相法身故知一体不动名逐缘分矣。

　　大乘千钵大教王经云如是一切诸佛教化方便法智我皆集在一心中同金刚菩提圣性三摩地故金光明最胜王经云譬如日月无有分别亦如水镜无有分别光明亦无分别三种和合得有影生如是法如如如如智亦无分别以愿自在故众生有感现应化身如日月影和合出现如来者无去无来故云往应群机而不去恒归寂灭而不来何者依体起用故是去以即体之用故不去应机现前合是来以应不离体如月之影故不来又往应合故是去应无应相故不去恒归寂灭合是来灭不可得故不来乃至一切法皆无来去。

　　如华严光明觉品文殊师利颂云世及出世见一切皆超越而能善知法当成大光耀若于一切智𤼵生回向心见心无所生当获大名称众生无所生亦复无有坏若得如是知当成无上道又大乘大集经云佛告贤护如火未生或时有人𤼵如是言我于今日先灭是火贤护于意云何彼人是语为诚实否贤护答言不也世尊佛告贤护如是诸法从本以来毕竟无得云何于今乃作斯说我能证知一切诸法我能了达一切诸法我能觉悟一切诸法我能度脱一切众生于生死中此非正言所以者何彼法界中本无诸法亦无众生云何言度但世谛中因缘度耳故知心外无法何所得耶佛身无为但随缘现如肇论云放光云佛如虚空无去无来应缘而现无有方所然则圣人之在天下也寂寞虚无无执无竞导而弗先感而后应譬犹幽谷之响明镜之像对之不知其所以来随之罔识其所以往慌焉而有惚焉而亡动而逾寂隐而弥彰出幽入冥变化无常其为称也因应而作显迹为生息迹为灭生名有余灭名无余然则有无之称本乎无名无名之道于何不名是以圣人居方而方止圆而圆在天而天处人而人原夫能天能人者岂天人之所能哉果以非天非人故能天能人耳是以明镜无形能现万形圣人无心能应万心隐不韬光显不现迹故论云圣人寂泊无兆隐显同原存不为有亡不为无何者佛言吾无生不生虽生不生无形不形虽形不形问如来法身即真心性如来报身依真而起若如来化身还有心否答若约体亦不离若约事即分如深密经云曼殊室利菩萨复白佛言世尊如来化身当言有心为无心耶佛告曼殊室利菩萨曰善男子非是有心亦非无心何以故无自依心故有依他心故。

　　问一切境界因心分别若有分别即属无明故云无心分别一切法正有心分别一切法邪诸佛如来已断无明无有心相云何能知真俗差别之境名一切种智答以法无自体故即分别无分别以体不碍缘故无分别即分别如起信论云自体显照故名为觉者谓有难言若无别体何能普现众生心行故答云自体显现如珠有光自照珠体珠体喻心光喻于智心之体性即诸法性照诸法时是自照耳故论文甚分明然论中问曰虚空无边故世界无边世界无边故众生无边众生无边故心行差别亦复无边如是境界不可分剂难知难解若无明断无有心想云何能了名一切种智答曰一切境界本来一心离于想念以众生妄见境界故心有分剂以妄起想念不称法性故不能决了诸佛如来离于见想无所不遍心真实故即是诸法之性自体显照一切妄法有大智用无量方便随诸众生所应得解皆能开示种种法义是故得名一切种智如钞云以内迷真理识外见尘故于如量之境不能随顺种种知也如人动目天地倾摇故不能如实知也是知心海波停万像齐鉴澄潭浪起诸境皆昏。

　　御录宗镜大纲卷十八

　　音释

　　括

　　(古活切)。

　　叠

　　(音牒重也)。

　　魇

　　(音掩睡中魇也)。

　　寱

　　(音艺寐言)。

　　黏

　　(音严相着也)。

　　殚

　　(音单)。

　　熠

　　(一八切音揖盛光也)。
乾隆藏第 164 册 No. 1668 御录宗镜大纲


　　御录宗镜大纲卷十九　　　　　　疏九

　　问凡夫心外立法妄执见闻圣人既了一心云何同凡知见答圣虽知见常了物虚如同幻生无有执着如大涅槃经云迦叶菩萨白佛言世尊若以因此烦恼之想生于倒想一切圣人实有倒想而无烦恼是义云何佛言善男子云何圣人而有倒想迦叶菩萨言世尊一切圣人牛作牛想亦说是牛马作马想亦说是马男女大小舍宅车乘去来亦尔是名倒想佛言善男子一切凡夫有二种想一者世流布想二者着想一切圣人唯有世流布想无有着想一切凡夫恶觉观故于世流布生于着想一切圣人善觉观故于世流布不生着想是故凡夫名为倒想圣人虽知不名倒想又以境本自空何须坏相以心灵自照岂假缘生不同凡夫能所情执知见故肇论云夫有所知则有所不知以圣心无知故无所不知不知之知乃曰一切知故经云圣心无知无所不知信矣是以圣人虚其心而实其照终日知而未尝知也如止水鉴影岂立能所之心则境智俱空何有觉知之想楞伽经云佛告大慧为世间以彼惑乱诸圣亦现而非颠倒大慧如春时焰火轮垂发乾闼婆城幻梦镜像世间颠倒非明智也然非不现。

　　又般若无知者不同木石不是有知者非同情想古德云佛见无我不是无知但是不知知不见见以知是不知知故即无心而不知见是不见见故无色而不见无色而不见故由不见见也无心而不知故以不知知也如净名经云所见色与盲等者崇福疏云譬如五指涂空空无像现不以空无像现便言指不涂空岂以五指涂空便欲令空中像现事亦不然不妨炽然涂空空中元无像现岂以眼根见色便令如盲岂以眼根如盲而便都无所见不妨满眼见色了色本自性空虽然见色之时元来与盲无异但息自分别心非除法也法本自空无所除也又所闻声与响等者岂是不闻但一切声皆如谷响无执受分别也所以满眼见色满耳闻声不随不坏了声色之正性故何者若随声色之门即堕凡夫之执分别妍丑之相深着爱憎领受毁赞之音妄生欣厌若坏声色之相即同小乘之心则有三过一色等性空无可坏故若坏方空非本空故二由空即真同法性故若坏方真事在理外故三由即空不待坏故坏则断灭是以如来五眼洞照无遗岂同凡夫生盲二乘眇目都无见耶但不随不坏离二见之边邪非有非空契一心之中理则逢缘无碍触境无生矣是以万物本虚从心见实因想念而执无执有堕惑乱之门以取着而成幻成狂受杂染之报若能反照唯心大智鉴穷实相真原则幻梦顿惺影像俱寂然后以不二相洞见十方用一心门统收万汇则见无所见众相参天闻无所闻群音揭地如此了达心虚境空则入大总持门绍佛乘种性若迷外法以心取心则成业幻之门续众生种性首楞严经偈云自心取自心非幻成幻法不取无非幻非幻尚不生幻法从何立故知一切染净诸法皆从取生是以云取我是垢不取我是净若无能取所取之心亦无是幻非幻之法非幻实法尚乃不生幻起虚踪凭何建立又如心外见法尽成相待以无体无力缘假相依故所以楞伽经偈云以有故有无以无故有有若无不应受若有不应想若开方便或说有治无说无破有即无所碍若约正宗则有无双泯。

　　故大智度论云佛有不言无无不言有但说诸法实相譬如日光不作高下平等一照佛亦如是非令有作无非令无作有是知若迷大旨则见有无如涅槃论云有名曰论旨云涅槃既不出有无又不在有无不在有无则不可于有无得之矣不出有无则不可离有无求之矣必有异旨可得闻乎无名曰夫言由名起名以相生相因可相无相无名无名无说无说无闻经云涅槃非法非非法无闻无说非心所知吾何敢言之而子欲闻之耶虽然善吉有言众若能以无心而受无听而听者吾当以无言言之庶述其言亦可以言净名曰不离烦恼而得涅槃天女曰不出魔界而入佛界然则玄道在于妙悟妙悟在于即真即真则有无齐观有无齐观则彼己莫二所以天地与我同根万物与我一体同我则非复有无异我则乖于会通所以不出不在而道存乎其间矣何者夫至人虚心冥照理无不统怀六合于胸中而灵鉴有余镜万像于方寸而其神常虚至能拔玄根于未始即群动以静心恬澹渊默妙契自然所以处有不有居无不无居无不无故不无于无处有不有故不有于有故能不出有无而不在有无者也然则法无有无之相圣无有无之知圣无有无之知则无心于内法无有无之相则无数于外于外无数于内无心此彼寂灭物我冥一泊尔无眹乃曰涅槃涅槃若此图度绝矣岂容责之于有无之内又可征之于有无之外耶。

　　问六尘境界但依妄念而有差别若无念之人还见一切境界否答妄念执有前尘作实知解妙性不通遂成差别若无念之人非是离念但是即念无念念无异相虽有见闻皆如幻化又一念顿圆常见十法界万法中道之理。

　　所以宝藏论云无眼无耳谓之离有见有闻谓之微无我无造谓之离有通有达谓之微又离者涅槃微者般若般若故顿兴大用涅槃故寂灭无余无余故烦恼永尽大用故圣化无穷若人不达离微者虽复苦行头陀远离尘境断贪恚痴法忍成就经无量劫数终不入真实何以故依止所行故心有所得不离颠倒梦想恶觉诸见若复有人体解离微者虽复近有妄想习气及见烦恼数数觉知离微之义此人不久即入真实无上道也何以故了正见根本也。

　　思益经云知离名为法即诸佛所师所谓法也微者即用有见有闻能通能达以微者妙也于无见中有见于无闻中有闻斯乃不思议之法微妙难知唯佛能觉。

　　问无明违理自性差别者其事可然本觉净法云何复说恒沙差别功德答由对治彼染法差别故成始觉万德差别也起信论云对业识等差别染法故说本觉恒沙性德如是染净皆是真如随缘显现似而无体染法尚空净法何有净名经云见垢实性即无净相又所言净者对垢得名因客尘烦恼不染而染秽污真性称之为垢因始觉般若不净而净开悟本心名之为净是以真如一心湛然不动名义唯客垢净本空华严经颂云若有知如来体相无所有修习得明了是人疾作佛。

　　问一切众生无始无明种子坚牢现行浓厚云何一念而得顿除答根随结使体性本空愚夫不了自生缠缚若明佛知见开悟本心更有何尘境而能障碍乎宝积经云佛言譬如然灯一切黑闇皆自无有无所从来去无所至非东方来去亦不至南西北方四维上下不从彼来去亦不至而此灯明无有是念我能灭闇但因灯明法自无闇明闇俱空无作无取如是迦叶实智慧生无智便灭智与无智二相俱空无作无取迦叶譬如千岁𡨋室未曾见明若然灯时于意云何闇宁有念我久住此不欲去耶不也世尊若然灯时是闇无力而不欲去必当磨灭如是迦叶百千万劫久习结业以一实观即皆消灭。

　　如来密藏经云为十恶者若能知如来说因缘法无我人众生寿命无生无灭无染无著本性清净又于一切法知本性清净解知信入者我不说是人趣向地狱及诸恶道果何以故法无积聚法无集恼一切法不生不住因缘和合而得生起起已还灭若心生已灭一切结使亦生已灭如是解无犯处若有犯有住无有是处台教释云此经具指四菩提心若知如来说因缘法即指初藏教菩提心若无生无灭指第二通教菩提心若本性清净指第三别教菩提心若于一切法知本性清净指第四圆教菩提心初菩提心已能除重重十恶况第二第三第四菩提心耶行者闻此胜妙功德当自庆幸如闇处伊兰得光明栴檀故知见佛罪灭如阿阇世王之深𠎝得道业亡若鸯崛魔罗之重罪但了无人无我缘生性空无我则无能受罪之人性空又无所受罪之法人法俱寂罪垢何生以心生罪生心灭罪灭故若能如是信入谛了圆明犹伊兰之林布栴檀之香气若积闇之室耀桂烬之光明能悟此心功力无量才入宗镜业海顿枯如风吹云似汤沃雪犹灯破闇若火焚薪如密严经颂云如火燎长楚须臾作灰烬智火焚业薪当知亦如是又如灯破闇一念尽无余诸业习闇冥无始之熏聚牟尼智灯起刹那皆顿灭所以大涅槃经云有智慧时则无烦恼故云夫免三涂恶业者要须离有无二相证解一心方得解脱也是知迷从自心迷悟还自心悟迷悟无性但任缘兴。

　　是故因智随迷因智随悟如人因地而倒因地而起正随迷时名之为识正随悟时名之为智在缠名识在觉名智识之与智本无自名但随迷悟而立其名故不可系常系断也此智之与识但随迷悟立名若觅始终如空中求迹如影中求人如身中求我依住所在终不可得也故无长短处所之相也如此无明及智无有始终若得菩提时无明不灭何以故为本无故更无有灭若随无明时不动智亦不灭为本无故亦更无灭但为随色声香所取缘名为无明但为知苦发心缘名之为智但随缘名之为有故体本无也。

　　问凡立五乘之道皆为运载有心若境识俱亡则无乘可说今约方便乘理不无此宗究竟何乘所摄答于诸乘中一乘所摄亦云最上之乘出过诸法顶故亦云不思议乘非情识测量故今所言一乘者即一心也以运载为义若攀缘取境则运入六趣之门若妄想不生运至一实之地。

　　问既有能说必对所机此宗镜录当何等机答当上上机若已达者凭佛旨而印可若未入者假教理以发明因教理而照心即言诠而体道可谓得诸法之性彻一心之原如首楞严经云阿难承佛悲救深诲垂泣义手而白佛言我虽承佛如是妙音悟妙明心元所圆满常住心地而我悟佛现说法音现以缘心允所瞻仰徒获此心未敢认为本元心地愿佛哀愍宣示圆音拔我疑根归无上道佛告阿难汝等尚以缘心听法此法亦缘非得法性如人以手指月示人彼人因指当应看月若复观指以为月体此人岂唯亡失月轮亦亡其指何以故以所标指为明月故岂唯亡指亦复不识明之与暗何以故即以指体为月明性明暗二性无所了故汝亦如是若以分别我说法音为汝心者此心自应离分别音有分别性譬如有客寄宿旅亭暂止便去终不常住而掌亭人都无所去名为亭主此亦如是若真汝心则无所去云何离声无分别性斯则岂唯声分别心分别我容离诸色相无分别性如是乃至分别都无非色非空拘舍黎等昧为冥谛离诸法缘无分别性则汝心性各有所还云何为主释曰若非色非空都无分别不见性之人到此之时全归断灭便同外道拘舍黎等己眼不开昧为冥谛以冥寂闇昧无知以为至极从此复立二十五谛(二十五谛者初立冥性从冥生觉觉生我心心生五尘尘生五大大生十一根后复有神我为二十五谛)迷真实心成外道种或有禅宗不得旨者法学起空见人多拂心境俱空执无分别将狂解痴盲以为至道然非离因缘求法性灭妄心取真心对增上慢人初学之者不可雷同应须甄别如经云阿难言若我心性各有所还则如来说妙明元心云何无还唯垂哀愍为我宣说佛告阿难且汝见我见精明元此见虽非妙精明心如第二月非是月影汝应谛听今当示汝无所还地阿难此大讲堂洞开东方日轮升天则有明耀中夜黑月云雾晦暝则复昏暗户牖之隙则复见通墙宇之间则复观壅分别之处则复见缘顽虚之中遍是空性郁𡋯之像则纡昏尘澄霁敛氛又观清净阿难汝咸看此诸变化相吾今各还本所因处云何本因阿难此诸变化明还日轮何以故无日不明明因属日是故还日暗还黑月通还户牖壅还墙宇缘还分别顽虚还空郁𡋯还尘清明还霁则诸世间一切所有不出斯类汝见八种见精明性当欲谁还何以故若还于明则不明时无复见暗虽明暗等种种差别见无差别诸可还者自然非汝不汝还者非汝而谁则知汝心本妙明净汝自迷闷丧本受轮于生死中常被漂溺是故如来名可怜愍故知一切众生即今见精明心非定真妄昧之则粗明之则妙只于八种不还之中了了见性常住云何随境流转失本真常永没苦轮常漂死海大圣怜愍非不惊嗟阿难示起疑心寄破情执释迦微细开演直指觉原可谓不易凡身顿成圣体现于生灭显出圆常宗镜前后明文一一全证于此。

　　问夫宗镜录实相法门若信得何福若毁得何罪答此一心实相之门般若甚深之旨于难信之中或有信者法利无尽唯佛能知若有毁者谤般若罪过莫大焉何以受报如此广大以般若是一切世出世间凡圣之母犹如大地无物不从地生或若谤之则谤一切佛地三宝功德如十法界中一切众生若升若沉若愚若智无不皆从般若中来若不得般若威光实无一尘可立。

　　故知若不信宗镜中所说实相之理则如胜意比丘没魂受裂地之大苦若有信如是说则如文殊师利智慧演深法之妙辩信毁交报因果无差如或障深不信智浅谬传依文起见悉成谤法如文殊师利巡行经云文殊师利言大德舍利弗若人说言过去未来现在如来有依不依如是之人则谤如来何以故真如无念亦无所念真如不退真如无相今宗镜大意所录之文或祖或教但有一字一句若理若事若智若行皆悉回向指归真如一心何者心之实性名曰真如性以不改为义真以无伪得名如则不变不异以此心性周遍圆融横该十方竖彻三际至一切时处未尝间断凡有一毫善根悉皆回向念念合真如之体体无不寂一一顺真如之用用何有穷所以但契一如自含众德今则普劝十方学士一切后贤但愿道富人贫情疏德厚以法为侣以智为先用慈修身开物是务为法施主匪吝家风无问不从有疑咸决则履佛行处免负本心妙行恒新至道如在。

　　此乃群贤之父诸佛之母万善由生信谤岂不获重报耶所以法华经云又如大梵天王一切众生之父此经亦复如是一切圣贤学无学及发菩提心者之父起信钞云若谤此法以深自害亦害他人断绝一切三宝之种一切如来皆依此法得涅槃故一切菩萨因之修行得入佛智故。

　　引证章第三

　　夫所目宗镜大旨焕然今重为信力未深纤疑不断者更引大乘经诸祖语贤圣集若干之微言总一佛乘之真训可谓举一字而摄无边教海立一理而收无尽真诠普令眠云立雪之人坐参知识遂使究理探玄之者尽入圆宗寻古佛之丛林如临皎日履祖师之阃域犹瞰净天大觉昭然即肉眼而圆通佛眼疑情豁尔当凡心而显现真心可谓现知指法界于掌内便同亲证探妙旨于怀中大般若经云一切如来同在一处自性清净无漏界摄又云三世诸佛住十方界为诸有情宣说正法无不皆用本性空为佛眼离本性空无别方便释曰本性空者即是自性清净心本性即自性空即清净义此心则凡圣本有今古常然众生不知诸佛因兹指授含灵现具祖师为此相传故云离此别无方便。

　　密严经云尔时金刚藏菩萨告诸大众仁者阿赖耶识从无始来为戏论熏习诸业所系轮回不已如海因风起诸识浪恒生恒灭不断不常而诸众生不自觉知随于自识现众境界若自了知如火焚薪即皆息灭入无漏位名为圣人。

　　首楞严经云佛告文殊及诸大众十方如来及大菩萨于其自住三摩地中见与见缘并所想相如虚空华本无所有此见及缘元是菩提妙净明体云何于中有是非是文殊吾今问汝如汝文殊更有文殊是文殊者为无文殊如是世尊我真文殊无是文殊何以故若有是者则二文殊然我今日非无文殊于中实无是非二相佛言此见妙明与诸空尘亦复如是本是妙明无上菩提净圆真心妄为色空及与闻见如第二月谁为是月又谁非月文殊但一月真中间自无是月非月是以汝今观见与尘种种发明名为妄想不能于中出是非是由是精真妙觉明性故能令汝出指非指。

　　大灌顶经云禅思比丘无他想念唯守一法然后见真释曰一法为宗诸尘无寄他缘自绝妙性显然志当归一而何智不明寻流得源而何疑不释撮要之旨斯莫大焉。

　　虚空孕菩萨经偈云一切诸法相真实无知者若人住诸阴六根皆蔽塞释曰故知诸法皆真无知无见才有知见即落识阴则一心不通六根闇塞终不能见无见之见知无知之知若有见之见则不见一切若无知之知则无所不知所以贤护经云若菩萨观四念处时无法可见无声可闻无闻见故则无有法可得分别亦无有法可得思惟而亦非瞽盲聋故但是诸法无可见故以唯一真心见外无法。

　　十住断结经云一切诸法常自存在众生不达为兴庄严法法自生法法自灭法法不生法法不灭法生法灭性不移转斯是菩萨大士之道非诸凡俗之所及也释曰一切诸法常自存在者真心不易性相恒如众生不达为兴庄严者以外道执断见小乘证无常菩萨为对治凡小故不尽有为常修福业不住无为深入智渊广大庄严云兴万行念念圆满十波罗密拔断常外道之曲木出邪见之稠林拯偏真小果之矬身升解脱之坑底所以华严经云第七远行地当修十种方便慧殊胜道所谓虽善修空无相无愿三昧而慈悲不舍众生虽得诸佛平等法而乐常供养佛虽入观空智门而勤修习福德虽远离三界而庄严三界虽毕竟寂灭诸烦恼焰而能为一切众生起灭贪瞋痴烦恼焰虽知诸法如幻如梦如影如响如焰如化如水中月如镜中像自性无二而随心作业无量差别虽知一切国土犹如虚空而能以清净妙行庄严佛土虽知诸佛法身本性无身而以相好庄严其身虽知诸佛音声性空寂灭不可言说而能随一切众生出种种差别清净音声虽随诸佛了知三世唯是一念而随众生意解分别以种种相种种时种种劫数而修行经云虽善修空无相无愿三昧者是对治凡夫著有循乐之见而慈悲不舍众生者是对治二乘沉空畏苦之见下诸句义皆同此释故云声闻畏苦缘觉无悲俱失菩萨二利之行。

　　须真天子经云须真天子问文殊师利菩萨不从三脱门而求道耶文殊答言天子不可从空而成道亦不可于无相而成道亦不可于无愿而成道也所以者何于是中无心意识念亦无动故有心意识念念动者乃成其道也释曰若取三解脱门作证者即是溺实际之海背灵觉之原遗性徇空何成大道若直了神解心性念念菩提果圆不堕断见之邪无岂涉常见之实有介尔起意大用现前无得无依非取非舍从真起行体用相收以行契真卷舒一际可谓心心合道念念冥真矣故还原观云用则波腾海沸全真体以运行体则镜净水澄举随缘而会寂斯则不离体之用用乃波腾不离用之体体常湛寂体虽湛寂常在万缘用虽波腾恒冥一际。

　　普超三昧经决狐疑品云于是阿阇世王曰唯愿濡首解我狐疑濡首答言大王所疑恒河沙等诸佛世尊所不能决王意云何假若有人而自说言我以尘暝灰烟云雾污染虚空宁堪任乎答不能污濡首又问设令大王取此空洗之使净宁堪任乎答曰不能净濡首报曰吾以是向者说言恒河沙等诸佛世尊所不能决也释曰一切众生不了自性清净心故妄生垢净迷悟自没遂于无疑中起疑于无决中求决若能谛了豁尔意消即见一切染净诸法皆同虚空性既达虚空性不可染净方悟本心未曾迷悟设有说无生无得之理皆是一期随宜方便若入宗镜妙旨了然尚无疑与无疑何怀决不决耶。

　　月灯三昧经颂云譬如有童女夜卧梦产子生欣死忧戚诸法亦复然如人饮酒醉见地悉回转其实未曾动诸法亦复然如净虚空月影现于清池非月形入水诸法亦复然如人自好喜执镜而照面镜像不可得诸法亦复然如人在山谷歌哭言笑响闻声不可得诸法亦复然释曰狂醉见闻事何真实昏梦境界忧喜皆虚镜里之形因谁所起谷中之响起自何来所以入楞伽经云佛告楞伽王譬如有人于水镜中自见其像于灯月中自见其影于山谷中自闻其响便生分别而起取着此亦如是法与非法唯是分别由分别故不能舍离但更增长一切虚妄不得寂灭寂灭者所谓一心一心者是最胜三昧从此能生自证圣智以如来藏而为境界。

　　华严经颂云一切法不生一切法不灭若能如是解诸佛常现前又药王菩萨云我舍两臂必当得佛金色之身两臂即是断常二法若舍生灭断常之见则心佛现前顿成佛体故云必当得佛金色之身。

　　无涯际总持经云一念之顷能知三世一切诸法悉皆平等无不通达其人终无异行亦无异念。

　　胜迹菩萨所解诸法经云法唯一字所谓无字本无言说当知无说是为真说释曰心为一字中王摄尽无边之教海心为诸佛智母演出无尽之真诠若能发明决定信入则如来常不说法是名具足多闻亦是唯愿少闻多解义趣。

　　法句经偈云森罗及万像一法之所印云何一法中而见有种种。

　　金刚三昧经云空心不动具六波罗密心空则一切皆空故云唯有此大乘无有二也。

　　最胜王经云离无分别智更无胜智离法如如无胜境界释曰一切境界皆是意言分别则无境唯识若了识空但一真心成无分别智此乃无等之智第一之说此真如一心之性为万法之所依故若离此一心境智或有所见皆是翳眼狂心不见真实所以如来不思议境界经云如众翳者同于一处见各差别互不相碍皆由眼翳不见正色众生亦尔色性无碍心缘异故蔽于正见不了真实圆觉经云云驶月运舟行岸移不知妄想之云自飞真月何动岂悟攀缘之舟常泛觉岸靡移。

　　入一切佛境界经云佛言若得修行正念法者彼无一法非是佛法何以故以觉一切法空故乃至文殊师利言修行正念者不取不舍即名正念不观不异名为行不着不缚不脱名为行不去不来名为行文殊师利正念行者彼处无行无利无果无证何以故文殊师利心自性清净故彼心客尘烦恼染而自性清净心不染而彼自性清净心即体无染不染者彼处无对治法故以何法对治能灭此烦恼何以故彼清净非净即是本净若本净者即是不生若不生者彼即不染若不染者彼不离染法若不离染法者彼灭一切染以何等法灭一切染彼不生若不生者是菩提菩提者名为平等平等者名为真如真如者名为不异不异者名为如实住一切有为无为法释曰但了无生即入平等言平等者即一切有为无为如实之性见此性故以无住义住一切法中若不达一切法是一心真如平等无生之性在染离染俱为烦恼所染若了诸法无生则一切有为无为皆是菩提之道何所染耶。

　　大乘本生心地观经云尔时文殊师利菩萨白佛言世尊如佛所说过去已灭未来未至现在不住三世所有一切心法本性皆空彼菩提心说何名发善哉世尊愿为解说断诸疑网令趣菩提佛告文殊师利善男子诸心法中起众邪见为欲除断六十二见种种见故心心所法我说为空如是诸见无依止故譬如丛林蒙密茂盛师子白象虎狼恶兽潜住其中毒发害人迥绝行迹时有智者以火烧林因林空故诸大恶兽无复遗余心空见灭亦复如是乃至善男子以是因缘服于空药除邪见已自觉悟心能发菩提此觉悟心即菩提心无有二相。

　　转有经偈云若为真实说眼则不见色意不知识法此是最秘密。

　　宝顶经云佛言迦叶譬如有人怖畏虚空捶胸叫呼作如是言善友汝等为我除此虚空除此虚空迦叶于汝意云何此空为可除否迦叶言不可世尊佛言迦叶若有如是沙门婆罗门怖畏性空我说是人失心狂乱所以者何迦叶一切诸法并是说空方便若畏此空云何不畏一切诸法若惜诸法云何不惜此空佛性论问云此经为显何义答为示一切诸法本性非有故说法空非关法灭然后得空故于空性不应生怖释曰一切诸法并是说空方便者夫有所说皆为显空所以空则一切法法则一切空非先有而后无宁归断灭岂先无而后有不堕无常是以性本常空空无间断体应诸有有自繁兴能入斯宗闻诸法空心大欢喜不了此义闻诸法空心大怖畏以不了法空违现量境执为外解闻说唯心之旨恐堕空见之门心境俱迷遂生怖畏。

　　度一切诸佛境界经云佛言文殊师利菩提者无相无缘云何无相云何无缘不得眼识是无相不见色是无缘不得耳识是无相不闻声是无缘乃至意法亦如是释曰无相则无能缘之心无缘则无所缘之境能所俱亡真心自现。

　　文殊师利行经偈云过现未来法唯语无真实彼若于实处一相无差别释曰若说三世所有之法皆是世谛语言若了一心真实之处一道自无差别何言之所议意之所缘耶。

　　菩萨处胎经云譬如泉源陂池五河驶流各各有名悉归于海便无本名亦如须弥峙立难动杂色众鸟往依附山皆同一色便无本色菩萨摩诃萨教化众生净佛国土亦复如是众生心识所念不同若干思想能令一切至解脱门想定意灭便无本念同一解脱。

　　商主天子所问经云商主天子问言文殊师利云何菩萨能清净心答言天子若知诸心皆是一心如是菩萨名得净心。

　　阿含经偈云我与己为亲不与他为亲智者善调我则得生善趣释曰所以云天下至亲无过于心可谓入道真要修行妙门若善调之遂登大果。

　　寂调音所问经云寂调音天子言文殊师利何等如与垢净等文殊师利言空无相无愿如所以者何涅槃空故天子如瓦器中空宝器中空无二无别如是天子垢空净空俱同一空无二无别释曰器虽不等空本无形垢净虽殊性何曾异如是了者入无相门顿悟真空不堕修证。

　　月藏经偈云诸法无有二导师舍憎爱一道如虚空此是佛境界又偈云不分别诸法不见有众生诸法唯一相得见佛境界佛语经云佛言若有处语是魔王语是魔见语不名佛语善男子若无一切诸处语者是名佛语释曰无一切诸处语者即是无所证之法亦无能证之智既无有法岂可说耶但了唯心自然无语无语是真语故云无法可说是名说法若着处所若有所说悉违本宗不见法性如云报化非真佛亦非说法者。

　　文殊般若经云佛告文殊师利汝已供养几所诸佛文殊师利言我及诸佛如幻化相不见供养及与受者佛告文殊师利汝今可不住佛乘耶文殊师利言如我思惟不见一法何当得住于佛乘佛言文殊师利汝不得佛乘乎文殊师利言如佛乘者但有名字非可得亦不可见我云何得佛言文殊汝得无碍智乎文殊师利言我即无碍云何以无碍而得无碍佛言汝坐道场乎文殊师利言一切如来不坐道场我今云何独坐道场何以故现见诸法住实际故。

　　大品经云若住一切法不住般若波罗密不住一切法方住般若波罗密释曰若住法则不见般若若住般若则不见法以法有相般若无相有无相反故尔又非离有相法别立无相般若以相即无相全是般若故经云色无边故般若无边又云若学般若应学一切法何以故夫般若者是无住义起心即是住着若不住一切法即是般若故云若学般若应学一切法设住般若亦成愚闇但一切处皆无住则无非般若。

　　转女身经云若知诸法皆解脱相是则名为究竟解脱释曰执心为境触目尘劳知境是心无非解脱所以二乘只证人空但离人我虚妄名为解脱未得法空一切解脱以不识心故如入楞伽经偈云诸法无法体而说唯是心不见于自心而起于分别。

　　出曜经云身被戒铠心无慧剑者则不能坏结使元首故知若不观心妙慧成就则不能断无明根本杂藏经云譬如两木相揩则自生火还烧其木火不从风出不从水出不从地出其四魔者亦复如是皆从心生不从外来譬如画师画作形像随手大小虽因缘合有彩有板有笔画师不画不能成像四魔如是心已坚固便无所起释曰是以一心不动法不现前如画师不画且无形像故不动一心有大功德如法句经云佛言善男子善知识者有大功德能令汝等于贪欲瞋恚愚痴邪见五盖五欲众尘劳中建立佛法不起一心得大功德譬如有人持坚牢船渡于大海不动身心而到彼岸。

　　御录宗镜大纲卷十九

　　音释

　　沃

　　(乌谷切)。

　　郁

　　(蕴入声)。

　　𡋯

　　(音孛)。

　　孕

　　(羊进切)。

　　矬

　　(坐平声身短)。

　　驶

　　(音使)。

　　捶

　　(音垂击也)。
乾隆藏第 164 册 No. 1668 御录宗镜大纲


　　御录宗镜大纲卷二十　　　　　　疏十

　　第十四祖龙树尊者行化到南印土彼国人多修福业不会佛理众问佛性大小师曰若说大小即是大小非佛性也即为说法对大众而现异相身如月轮当于座上唯闻说法不睹其形彼众有一长者名曰提婆谓诸众曰识此瑞否彼众曰非其大圣谁能识也尔时提婆心根宿净亦见其相默然契会乃告众曰师现佛性之义非师身者无相三昧形如满月佛性之义也语未讫师即现本身座上说偈曰身现满月相以表诸佛体说法无其形用辩非声色。

　　第十八祖伽耶舍多初第十七祖僧迦难提因至其舍忽见一子手执铜镜而至师所尊者曰子几岁耶子曰我当百岁是时尊者见答百岁复问曰汝当无知看甚幼小答吾百岁非其理也子曰我不会理正当百岁尊者曰子善机耶子曰佛偈云若人生百岁不会诸佛机未若生一日而得决了之时尊者敬之深知是圣又征问曰汝执此镜意况如何尔时童子以偈答曰诸佛大圆镜内外无瑕翳两人同得见心眼俱相似父母见子奇异遂舍出家尊者即领游化至一古寺而为受戒名曰伽耶舍多于彼殿上有铜铃被风摇响尊者问曰彼风鸣耶彼铃鸣耶彼铜鸣耶子曰我心鸣耳非风铜铃尊者曰非风铜铃我心谁耳子曰二俱寂静非三昧耶尊者曰善哉真比丘善会诸佛理善说诸法要善识真实义又告曰我今将此正法眼藏付嘱于汝汝受吾偈当行化之偈曰心地本无生因种从缘起缘种不相妨华果亦复尔伽耶舍多后付鸠摩罗多传法偈曰有种有心地因缘能发萌于缘不相碍当生生不生。

　　此土初祖菩提达摩多罗述安心法门云迷时人逐法解时法逐人解则识摄色迷则色摄识但有心分别计校自心现量者悉皆是梦若识心寂灭无一动念处是名正觉问云何自心现答见一切法有有自不有自心计作有见一切法无无自不无自心计作无乃至一切法亦如是并是自心计作有自心计作无又若人造一切罪自见己之法王即得解脱若从事上得解者气力壮从事中见法者即处处不失念从文字解者气力弱即事即法者深从汝种种运为跳踉颠蹶悉不出法界亦不入法界若以界入界即是痴人凡有所施为终不出法界心何以故心体是法界故。

　　让大师云一切万法皆从心生若达心地所作无碍汝今此心即是佛故达摩西来唯传一心之法三界唯心森罗及万像一法之所印凡所见色皆是自心心不自心因色故心汝可随时即事即理都无所碍菩提道果亦复如是从心所生即名为色知色空故生即不生马大师问曰如何用意合禅定无相三昧师曰汝若学心地法门犹如下种我说法要譬如天泽汝缘合故当见于道马大师又问曰和尚云见道道非色故云何能睹师曰心地法眼能见于道无相三昧亦复然矣马大师曰有成坏否师曰若契此道无始无终不成不坏不聚不散不长不短不静不乱不急不缓若如是解当名为道。

　　吉州思和尚云即今语言即是汝心此心是佛是实相法身佛经云有三阿僧祇百千名号随世界应处立名如随色摩尼珠触青即青触黄即黄宝本色如指不自触刀不自割镜不自照随像所现之处各各不同得名优劣不同此心与虚空齐寿若入三昧门无不是三昧若入无相门总是无相随立之处尽得宗门语言啼笑屈伸俯仰各从性海所发故得宗名相好之佛是因果佛即实相佛家用经云三十二相八十种好皆从心想生亦云法性家焰又云法性功勋随其心净即佛土净诸念若生随念得果应物而现谓之如来随应而去故无所求一切时中更无一法可行自是得法不以得更得是以法不知法法不闻法平等即佛佛即平等不以平等更行平等故云独一无伴迷时迷于悟悟时悟于迷迷还自迷悟还自悟无有一法不从心生无有一法不从心灭是以迷悟总在一心。

　　南岳思大和尚云若言学者先须通心心若得通一切法一时尽通闻说净不生净念即是本自净闻说空不取空譬如鸟飞于空若住于空必有堕落之患无住是本自性体寂而生其心是照用即寂是自性定即照是自性慧即定是慧体即慧是定用离定无别慧离慧无别定即定之时即是慧即慧之时即是定即定之时无有定即慧之时无有慧何以故性自如故如灯光虽有二名其体不别即灯是光即光是灯离灯无别光离光无别灯即灯是光体即光是灯用即定慧双修不相去离。

　　真觉大师云夫心性灵通动静之原莫二真如绝虑缘计之念非殊惑见纷驰穷之则唯一寂灵原不状鉴之则乃千差千差不同法眼之名自立一寂非异慧眼之号斯存理量双消佛眼之功圆着是以三谛一境法身之理恒清三智一心般若之明常照境智𡨋合解脱之应随机非纵非横圆伊之道玄会故知三德妙性宛尔无乖一心深广难思何出要而非路是以即心为道者可谓寻流而得源矣。

　　神秀和尚云一切非情以是心等现故染净随心有转变故无有余性要依缘故谓缘等之法皆无自性空有不俱即有情正有时非情必空故他即自故何以故他无性以自作故即有情修证是非情修证也经云其身周普等真法界既等法界非情门空全是佛故又非情正有时有情必空故自即他故何以故自无性以他作故即非情无修无证是有情无修无证也。

　　智达禅师心境颂云境立心便有心无境不生若将心系境心境两俱盲境心各自住心境性恒清悟境心无起迷心境共行若迷心作境心境乱纵横悟境心元净知心境本清知心无境性了境心无形境虚心寂寂心照境泠泠。

　　长沙和尚偈云最甚深最甚深法界人身便是心迷者迷心为众刹悟时刹海是真心身界二尘元实相分明达此号知音又学人问尽法界众生识心最初从何而有偈答云性地生心王心为万法师心灭心师灭方得契如如。

　　牛头下佛窟和尚云虽同凡夫而非凡夫不得凡夫不坏凡夫谓别有殊胜在心外者即堕魔网我今自观身心实相作佛即是见十方佛同行同证处问佛身无漏戒定熏修五阴不缚不脱不敢有疑且如大品经云众生不善五阴之身亦不缚不脱甚令人惊疑答若向众生五阴外别有诸佛解脱无有是处只了众生自性从本已来无有一法可得谁缚谁脱何得更有缚脱之异问经云众生与佛平等无有缚脱何得六道众生沉沦不得解脱答众生不了色心清净妄想颠倒不得解脱若知人法常空其中实无缚脱。

　　佛窟下云居和尚心境不二篇云世出世间俱不越自一念妄心而有一念才起万像分剂一念相生便成心境若非心境何得有念可见既有所见之念又有能见之心将知念即是境见即是心所见之念便成色蕴能见之心便成四蕴经云五蕴是世间一念具五蕴一一蕴中皆具五蕴故得一不碍多多不碍一所以心境交通互为宾主若谛了一念之体即恒沙世界常现自心由迷一念即境智胡越。

　　先曹山和尚云佛心墙壁瓦砾是者亦唤作性地亦称体全功亦云无情解说法若知有这里得无辩处十方国土山河大地石壁瓦砾虚空与非空有情无情草木丛林通为一身唤作得记亦云一字法门亦云总持法门亦云一尘一念亦唤作同辙若是性地不知有诸佛千般喻不得万种况不成千圣万圣𥁞从这里出从来不变异故云十方薄伽梵一路涅槃门。

　　显宗论云我此禅门一乘妙旨以无念为宗无住为本真空为体妙有为用夫真如无念非念想能知实相无生岂色心能见真如无念念者即念真如实相无生生者即生实相无住而住常住涅槃无行而行能超彼岸如如不动动用无穷念念无求常求无念用而常空空而常用用而不有即是真空空而不无便成妙有妙有即摩诃般若真空即清净涅槃般若无见能见涅槃涅槃无生能生般若西天诸祖共传无住之心同说如来知见。

　　显正论云问欲显何义名为显正答欲显明一切众生本原清净无生心体即是诸佛之正性也所以者何一切万法心为其本然其心性都无所依体自圆融不碍万法虽应现万法而性自常真无住无依不可取舍胜天王经云清净心性为诸法本自性无本虚妄烦恼皆从邪念颠倒而生当知此心即是最胜清净第一义谛一切诸佛证知所归问曰定以何法为心体答曰不应求心之定体何以故心非所缘无无相故亦云非能所绝相待故体不可染性常净故非合非散自性离故不碍缘起性虚融故不可说示名字空故诸法虚净缘相离故灵照不竭用无尽故果报不同作业异故因果宛然不断绝故亦非真实业性如幻故又不断绝现施为故亦不可取毕竟空故诸法平等一相如故境智无差离分别故万法即空性无生故是以一切分别不离自心一切诸境不离名相若了万法不了自心分别无由能绝乃至楞伽经云若彼心灭尽无乘及乘者无有乘建立我说为一乘彼心者即取相所得心也一乘者即离相清净无生心也此心悉能包含运载一切诸法故名一乘。

　　法苑珠林云夫壅其流者未若杜其源扬其汤者未若扑其火何者源出于水源未杜而水不穷火沸于汤火未扑而汤讵息故有杜源之客不壅流而自干扑火之人不扬汤而自止故知心为源境为流不察本心源但随诸法转意如火事如汤不制自意地唯从境界流斯皆失本迷源随流徇末若能顿明意地直了心源不求脱于诸尘不系缚于一法可谓究末遇本寻流得源矣遂乃无功而自办无作而自成显此一心万法如镜。

　　般若灯论序云始夫万物非有一心如幻心如幻故虽动而恒寂物非有故虽起而无生是以圣人说如幻之心鉴非有之物了物非物则物物性空知心无心则心心体寂达观之士得其会归而忘其所寄于是分别戏论不待遣而自除无得观门弗假修而已入荡荡焉不出不在无住无依者也。

　　缘生论云元是一心积为三界凡则迷而起妄圣则悟以通真陀罗尼三昧法门偈云是法法中高犹如须弥山是法法中海众源所共归是法法中明犹如星中月是法法中灯能破无边闇是法法中地荷载遍十方是法法中母出生诸佛种。

　　法界观序云法界者一切众生身心之本体也从本已来灵明廓彻广大虚寂唯一真之境而已无有形貌而森罗大千无有边际而含容万有昭昭于心目之间而相不可睹晃晃于色尘之内而理不可分非彻法之慧目离念之明智不能见自心如此之灵通也于是称法界性说华严经令一切众生自于身中得见如来广大智慧而证法界也乃至于佛身一毛端则遍一切含一切也世界尔众生尔尘尘尔念念尔法法尔无有法定有自体而独立者。

　　杜顺和尚摄境归心真空观云谓三界所有法唯是一心心外更无一法可得所以曰归心故得一心之旨永传而不穷八识之灯恒然而无尽。

　　复礼法师云观业义者夫业因心起心为业用业引心而受形心随业而作境然则因业受身身还造业从心作境境复生心若影随形而曲直犹响随声而大小矣。

　　智者大师与陈宣帝书云夫学道之法必须先识根原求道由心又须识心之体性分明无惑功业可成一了千明一迷万惑心无形相内外不居境起心生境忘心灭色大心广色小心微乃至知心空寂即入空寂法门知心无缚即入解脱法门知心无相即入无相法门觉心无心即入真如法门若能知心如是者即入智慧法门。

　　澄观和尚华严疏云上来诸门乃至无尽不离一心一心即法界故起信云所言法者谓众生心心体即大心之本智即方广观心起行即华严觉心性相即是佛为未了者令了自心若知触物皆心方了心性故梵行品云知一切法即心自性成就慧身不由他悟然今法学之者多弃内而外求习禅之者好忘缘而内照并为偏执俱滞二边既心境如如则平等无碍昔曾莹两面镜鉴一盏灯置一尊容而重重交光佛佛无尽见夫心境互照本智双入心中悟无尽之境境上了难思之心心境重重智照斯在又即心了境界之佛即境见唯心如来心佛重重而本觉性一皆取之不可得则心境两亡照之不可穷则理智交彻心境既尔境境相望心心互研万化纷纶皆一致也唯证相应名佛华严矣释云今人只解即心即佛是心作佛不知即境即佛是境作佛今明以如为佛心境皆如心如即佛境如焉非又心有心性心能作佛境有心性安不作佛以心收境则心中见佛是境界之佛以境收心境中见佛是唯心如来。

　　如上所引祖教委细披陈可以永断纤疑圆成大信若神珠在掌宝印当心诸佛常现目前法界不离言下是以从初标宗于一心演出无量名义无量名义不出理智非理不智故理外无智非智不理故智外无理亦摄智从理离体无用摄用归体体性自离故体即非体即一切法如虚空性空性亦空毕竟寂灭今还摄无量义海总归一句乃至无句究竟指归言思绝矣。

　　问如上解释引证皆是祖佛之言何不自语答我若自语一切茫然罔措津涯岂有申问之处设祖佛之教皆是随他意语曲顺时机是以世尊言三世诸佛所说之法吾四十九年不加一字又经云先佛已说后佛随顺若能如是了达则知佛语是自语自语是佛语故本师云一切外道经书皆是佛说非外道说又云释迦如来语提婆达多语无二无别若于此不信不明皆成二见常萦分别凡圣之想恒生取舍自他之情欲绍吾宗无有是处此是秘要之门难信之法转深转细难解难知悉抱疑情尽居惑地。

　　今宗镜所录皆是正直舍方便但说无上道随闻一法尽合圆宗实可以断深疑成大信如清凉记云谓闻空莫疑断是即事之空非断灭故闻有莫疑常非定性有从缘有故闻双是莫疑两分但双照二谛无二体故闻双非莫疑无据以是遮过令不着故又闻空莫疑有是即有之空故闻有莫疑空是即空之有故闻双是莫疑双非是即非有无为有无故闻双非莫疑双是是即有无方是非有无故是知谛了一心群疑顿断则有不能有空不能空凡不能凡圣不能圣岂世间言语是非之所惑哉。

　　所以前后广引者只为此心深奥故难信秘密故难知乃至菩萨大智尚须佛力所加岂况浅劣而能知者。

　　是以虽前引后证文广义繁则语语内而利益根机闻闻中而惊新耳目勿厌重说起上慢心所以本师云行住坐卧常说妙法又云我于得道夜及涅槃夜是二夜中间常说般若是以机多生熟信有浅深前闻熏而未坚后闻熏而方入如大智度论云譬如摇树取果熟者前堕若未熟者更须后摇又云复次是般若波罗密相甚深难解难知佛知众生心根有利钝钝根者少智为其重说若利根者一说二说便悟不须种种说如是等种种因缘故经中重说无咎。

　　问如上所立一心之旨能摄无量法门融通一切此心为复能含一切法能生一切法为复自生他生共生无因生答此心不纵不横非他非自何者若云心含一切法即是横若云心生一切法即是纵若云自生心不生心若云他生既不得自云何有他若云共生自他既无将何为共若云无因生有因尚不生况无因乎问心非四性者教中云何说意根生意识心如工画师无不从心造则是自生又云心不孤起必藉缘而起有缘思生无缘思不生则是他生又云所谓六触因缘生六受得一切法则是共生又云十二因缘非佛天人修罗作性自尔则无因生既属教文云何成过答诸佛随缘差别俯为群机生善破恶令入第一义理皆是四悉方便权施空拳诳小儿诱度于一切问既非纵横不堕四性则一切法是心心是一切法否答是则成二问如是则一切不立俱非耶答非亦成二如文殊言我真文殊无是文殊若有是者则二文殊然我今日非无文殊于中实无是非二相问既无二相宗一是否答是非既乘大旨一二还背圆宗问如何得契斯旨答境智俱亡云何说契问如是则言思道断心智路绝矣答此亦强言随他意转虽欲隐形而未亡迹问如何得形迹俱亡答本无朕迹云何欲亡问如是则如人饮水冷暖自知当大悟时方合斯旨答我此门中亦无迷悟合与不合之道理撒手似君无一物徒劳苦说数千般此事万种况不成千圣定不得大地载不起虚空包不容非大器人无由担荷若未亲到徒劳神思直饶说玄之又玄妙中更妙若以方便于称扬门中助他信入一期傍赞即不无若于自己分上观照之时特地说玄说妙起一念殊胜不可思议之解皆落魔界所以圆觉经云虚伪浮心多诸巧见不能成就圆觉。

　　此宗镜中是一切凡圣大舍身命之处不入此宗皆非究竟问毕竟如何答亦无毕竟问前云不入此宗皆非究竟此又云何称无毕竟答前对增上慢人未得为得认虚妄为真实执颠倒作圆常为破情尘权称究竟今论见性岂言虚实耶问以此通明之后如何履践答教谁履践问莫不成断灭否答尚不得常住云何断灭问乞最后一言答化人问幻士谷响答泉声欲达吾宗旨泥牛水上行问此录括略微细理事圆明于慕道人得何资益答若第一义中无利无功德就世俗门内似有于称扬总有二途能裨初学一者为未信人令成正信摄归一念不外驰求二者为己信人助成观力理行坚固疾证菩提步步而不滞宝所功程念念而流入萨婆若海似乘广大之辇立至宝坊如驾坚牢之船坐登觉岸问集此宗镜有何功德答此不思议大威德法门但有见闻深获善利如一尘落嵩岳之岗陇已带陵云滴露入沧海之波澜便同广润可谓直绍菩提之种全生诸佛之家何况信解受持正念观察为人敷演传布施行约善利门无法比喻功德无尽非种智而不可称量利乐何穷过太虚而莫知边际以满空珍宝供养恒沙如来化十方众生尽证辟支佛果未若弘宣斯旨开演此宗以兹校量莫能俦比可谓下佛种子于众生身田之中抽正法芽向烦恼欲泥之内然后七觉华发菩提果成展转相生至无𥁞际如华严探玄记云于遣法中见闻信向此无尽法成金刚种子当必得此圆融普法。

　　又法华见宝塔品云若接须弥掷置他方亦未为难手把虚空而以游行亦未为难若持此经为一人说是则为难故知竭海移山非无为之力任使蹑虚履水皆有漏之通曷若开诸佛心演如来藏绍菩提种入一乘门能托圣胎成真佛子何以故谓得本故如从源出水因乳得酥如鸯崛魔罗经云复次文殊师利如知乳有酥故方便钻求而不钻水以无酥故如是文殊师利众生知有如来藏故精勤持戒净修梵行复次文殊师利如知山有金故凿山求金而不凿树以无金故如是文殊师利众生知有如来藏故精勤持戒净修梵行言我必当得成佛道复次文殊师利若无如来藏者空修梵行如穷劫钻水终不得酥故知入宗镜中见如来性菩提道果应念俱成如下水之舟似便风之火若背宗镜不识自心设福智齐修终不成就如求乳钻水离山凿金任历三祇岂有得理如宗镜所录前后之文皆是诸佛五眼所观五语所说无一言而不谛非一义而不圆可俟后贤决定信入如月上经偈云假动须弥山倒地修罗住处皆悉灭大海枯涸月天坠如来终不出妄言以兹诚实可遍传持功德无边言思罔及所以唯识论偈云作此唯识论非我思量处诸佛妙境界福德施群生斯论大旨非情识知解之所思量乃是大觉不思议绝妙境界以此弘扬不思议无尽之福悉用普施一切法界无量含生同入此宗齐登佛地华严疏主藏法师发愿偈云誓愿见闻修习此圆融无碍普贤法乃至失命终不离尽未来际愿相应以此善根等此性普润无尽众生界一念多劫修普行尽成无上佛菩提。

　　御录宗镜大纲卷二十

　　音释

　　踉

　　(音良)。

　　蹶

　　(居月切音厥)。

　　砾

　　(音力小石)。

　　莹

　　(音荣)。

　　裨

　　(音悲补也)。

　　蹑

　　(音捻登也)。

　　涸

　　(音鹤水竭)。
