乾隆藏第 132 册 No. 1557 大方广佛华严经疏钞会本(第17卷-第34卷)


　　大方广佛华严经䟽钞会本第三十四之十一　遵一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子此菩萨以大悲为首广大志乐无能沮坏转更勤修一切善根而得成就。

　　自下大文第三佛子此菩萨以大悲下安住地分中三初总明安住二所谓下别显安住三佛子菩萨以成就下总结安住今初文有三句一大悲为首是安住因菩萨所行皆为众生悲为行本故言为首二广大志乐无能沮坏是安住观论云烦恼小乘不能坏此观故谓契理深心为大故烦恼不能坏悲化兼物为广故小乘不能坏也三转更勤修一切善根而得成就是安住行此望初句是智导悲望第二句是行填愿此所修善即下三十句显示。

　　所谓信增上故多净信故解清净故信决定故发生悲愍故成就大慈故心无疲懈故惭愧庄严故成就柔和故敬顺尊重诸佛教法故。

　　第二别显安住即显前第三勤修善根云何勤修此有三十句显三种成就一信心成就二修行成就三回向成就信为行始次依信起行后回行成德以为行修次第今初信心十句初总余别总云信增上者随所有事谓下所列谛宝等境深信决定名为增上(谓下所列等者谛即实事理宝即三宝等等取世出世善之功能皆所信境)别中有九初六始起信心后三信增成欲(信增成欲欲即信果)前中初二自利后四利他自利中一敬信增上谓遍信三宝名多净信二净信增上自证真净智解故上二皆云清净是信之性三决定信增上分别令他证净智故即利他之行四悲五慈六无疲厌此三增上皆利他心慈悲明心大无厌明心常(一敬信即于德信也二净信即于宝信也离疑浊故名净即经解清净句上二皆云等者上皆唯识并如前句引三决定信增上即经信决定故今取经为名准论云以信分别故便名分别信增上令他证净智故故今䟽以分别字为其释文此三增上下通释然今经云发起悲愍论经云起悲愍心论释云起者转复现前谓地前修习入地即现今在地中云转复现)后三中七惭愧信增上是所成行体谓有惭愧故治悭等蔽不着世间成檀等度故八柔和信增上是得等侣于同法者不恼乱故九敬法信增上于所入法益敬信故(七惭愧者论云乐修何等行波罗蜜行故以崇重贤善为惭故成檀等诸度轻拒暴恶为愧故治于悭等诸蔽轻拒暴恶即不着世间无恶有善故曰庄严故遗教经云以惭愧服而自庄严是得等侣亦即行缘论云僧为等侣同事安乐九敬法者即行所依论云入何法中谓诸佛教则亦行所诣是所入故)。

　　日夜修习善根无厌足故亲近善知识故常爱乐法故求多闻无厌足故如所闻法正观察故心无依着故不耽着利养名闻恭敬故不求一切资生之物故生如实心无厌足故。

　　第二日夜下修行成就中九句初总余别总云无厌足者即无间修别有八集前七教行后一证行前中初二摄法方便一亲近集近善友意在不忘诸法故二乐法集于问答中论义解释心喜乐故(第二日夜修中有二先依论释一亲近集又是求法方便二正闻法时直咨为问直酬为答设难为论义通难为解释)后五句次第修行于中前三内观顺理之行一多闻集斯即闻慧二正观集即是思慧三不着集即是修慧于三昧中无依着故后二随缘离着行谓六不贪集是知足行已得不贪故七不求集是少欲行未得不求故(后五句次第五句即为次第又先明内观后辨随缘亦是次第)八如宝心集即证行圆明常现前故又难得无垢势力庄严殊胜不改证心同此具六义故上依论释竟(又难得下举世宝六义显证法六义一地前所无故云难得二已断分别故云无垢三能为二利故云势力四能严法身故曰庄严五等同法界故云殊胜六一得不失故云不改亦与六决定义同)其第六七集更有一理谓第六心是远离修修对治心离三过故诸说法者有三种过一着利养求四事故少欲知足则能治之二取名闻为胜他故正念定慧则能治之三为他属过爱敬事故远离精进则能治之此中能治即大人觉其第七句是观过修八种不净是谓资生一切不求见不净故此比论释通局有殊(此中能治者文中具有但远离一种摄于二事一摄寂静二摄无戏论此二俱治不远离故言八觉者一少欲二知足三寂静四精进五正意（即止念是）六正定七正慧八无戏论八种不净者即涅槃第六邪正品经文广列而不分数若案善生优婆塞经具列一畜田宅二种植根栽三贮聚谷栗居店求利四畜奴婢人民五畜眷属群畜六畜金银钱宝七畜象牙金银刻镂诸宝大床绵褥氍氀八畜铜铁釜镬)。

　　求一切智地故求如来力无畏不共佛法故求诸波罗蜜助道法故离诸謟诳故如说能行故常护实语故不污如来家故不舍菩萨戒故生一切智心如山王不动故不舍一切世间事成就出世间道故集助菩提分法无厌足故常求上上殊胜道故。

　　第三求一切智下回向成就谓求一切智是回向菩提有十二句初总余别总即所求之事名之为家一切智地是求处故(总即所求之事者论有十一句初总余别若随行要分别乃为三节一求一切智地是家二求力无畏不共法为依家三余句明无障求故论别列十一求竟总云于中求何等事求一切智地故以何观求观诸佛力无畏不共法故云何求求诸波罗蜜无著法故此三求者是家依家无障求故释曰今䟽别摘配释并不违论故今总句即是家也言总即所求之事者此中正明求佛故一切智即所求等事故论上云求何等事名之为家者即上论此三求中是家家是三中之一此即以事为家从一切智地是求处者以经释论为家之言处即家故)别即能求之因有十一求初一显能求之观名为依家于前家中分别观察具足十力无畏等故(别即能求之因者从总开出皆明求义虽有三节后二皆因因中分二初一为观即论云以何观求名为依家者即前论三求中依家二字于前家中下䟽释观义其十力无畏即一切智地依彼成观故名依家)余十能求之行并总都有三求于求行中又分总别总名无障求谓求诸度无著法故能除蔽障(余十能求之者即上论云云何求即三求中无障求也皆治蔽障故)下九句别别治诸障故初二对治檀中二垢一者离求治于謟曲见乞求者诈现方便一向无心与故。

　　二如说能行求治不随先言许而不与或许多胜与少劣故又前是謟后则是妄(或许多胜等者兼上有三一许不与二许多与少三许胜与劣)三者护求治戒一垢谓不护实语违本所受犯已覆藏故。

　　四不污求治忍一垢谓恼乱他业是污如来利益家故。

　　五不舍求治进一垢谓菩萨戒法无量不可具持劫数长远不可常持戒法精妙难持难行不可善持生退转心今不舍菩萨戒具能持之不舍律仪故能持难持不舍三聚能行难行也进䇿万行而偏就戒辨者有三义故一戒为三学之首故二戒具三聚故三戒通事理难行易败故寄以䇿之(五不舍求中二先释文戒法无量者戒有三聚三千威仪八万细行故劫数长远者一受不舍至成佛故戒法精妙者防于意地起心动念即毁犯律仪论于止作故说为持三聚进善利生故云行也后进䇿下释过妨难难行易败者不同定慧证法之乐坚固难失)六不动求治禅二垢一者乱心外攀如山治之二者不能调伏忆想分别一切智心治之。

　　下之三句治般若三垢即三通障谓七不舍成就求治障不住道垢谓无善巧方便一向涅槃现不舍世间治之一向世间现成就出世治之异于凡小成不住道。

　　八者集求治障助道垢。

　　九者常求求治障证道垢于上胜妙证法之中愿欲心薄故。

　　上来回向成就竟。

　　佛子菩萨成就如是净治地法名为安住菩萨欢喜地。

　　第三总结者上三十句广于勤行具足成就此勤行有四一信二欲三精进四方便信谓忍受决定欲谓希求趣彼行故初十句中前七是信后三是欲次十是精进对行造修后十是方便行成巧求故是名此地说分中安住故云成就如是净治地法名为安住(后三是欲者故上文云后三信增成欲次十是精进者即修行成就后十是方便者即回向成就能以少善成无量果故云方便亦不滞寂故)上依论辨更有别理上多净信已能永断阐提不信障发生悲愍尊重教法等亦能永断凡夫着我障日夜勤修无有疲倦又能永断声闻畏苦障求一切智乃至常求上上胜道亦能永断缘觉舍悲心障故云净治地法(上依论辨下更示别理离四障故亦是摄论第六断除四处障也而有开合后二即彼第一离二乘作意初一即第二诸疑二即彼第三离闻慧我我所执兼第四断除分别缘法)。

　　安住地分竟。

　　大文第四校量胜分谓住此地中胜二乘故论主既云住此地中胜者明知愿等初住地分已有但文不累安故居安住之后非是地满方有愿也(谓住此地下文前有二先释总名兼彰分齐通一地故)问经云初发已为天人师胜出声闻及缘觉故沙弥发心罗汉推敬如何至此方辨胜耶答然其胜义乃有众多统而[(冰-水+〡)*ㄆ]之不出三种谓愿行智此三历位故有众多略明十位一初发心胜通于一切凡夫如沙弥等此通三心二信胜亦通三心三解胜四行胜五愿胜此三即三贤别历三心六证入胜齐证三心双证二空是为智胜起十大愿即是愿胜备修诸行即是行胜下辨果胜亦三心果此中行智由愿导故所以最胜依行布说七地已上智方自胜故下经云从初地来彼悉超过但以愿求诸佛法故非是自智观察之力今此七地自智力故一切二乘所不能及论主立愿为校量胜凭此明文虽历诸地戒定道品等地地超胜亦不出三心故七从第七地去名权实自智胜八无功起行胜九上等诸佛胜十究竟胜所谓诸佛三心果满(问经云下先问引涅槃三十八迦叶菩萨赞佛云怜愍世间大医王身及智慧俱寂静无我法中有真我是故敬礼无上尊发心毕竟二不别如是二心先心难自未得度先度他是故我礼初发心初发已为天人师胜出声闻及缘觉如是发心过三界是故得名为最上故沙弥发心者即智论文昔有罗汉领一沙弥携持衣钵沙弥忽发大菩提心罗汉心知便取衣钵令其前行前行之次见诸细虫思众生多难可化度便退大心罗汉即令却持衣钵令在后行沙弥问师师具答云汝发大心即是罗汉所归敬处故推于前汝后既退菩提之心故是凡夫不合居我圣人之前如何下结难二信胜者既于大乘决定解故依深观解起行愿故云具三心如问明是智净行品中兼明行愿二解胜者习种已去于深法界如实解故四行胜者性种已上具依种智一切行故五愿胜回向大愿向三处故此即三贤别历三心者从增胜说通亦具三如十住品下辨果胜者调柔是行果发趣是智果愿智通二果摄报通三果虽历诸地下会异说谓远公有十七过十义同䟽二地净业过戒清净故三地定自在过四地不舍众生修道品过五地不住道行过六地甚深解行过七地寂用双行过八地利他功用过九地辨说行过十地成就微细智过兼初地中复有两重一证过如前二求胜过谓地满求证无足故此有十一唯存其证后至七地功用满故八地已上无功用故故云虽历诸地不离三心于十一中存三除八䟽中前五后一是同己同其九加第九等觉故唯十过问若有十重今但对地前辨胜便是何甲对于二乘答良以小乘是大乘所对凡欲辨胜多皆对之乃至佛果亦对彼耳下经非一法华亦云诸佛智慧甚深难解一切声闻辟支佛所不能知)今此正明愿行胜也文分为三一愿胜谓标志遐广二修行胜依愿造修三果利益胜即位行成就今初二义故胜二乘一常勤修习无量行故二与一切众生同行故同行即是十无尽句(文分为三下正释经文所以三者即行修始终也)释此愿胜先以五门分别一名体二修证三行位四因果五立意圆融五各二义则有十门。

　　初中先名后体名中先总后别总云愿者是希求义故下论云发诸大愿者随心求义故而言大者下论云光明善根转胜增广故谓教证二光与行愿善根转胜地前广弥法界故十愿中皆云广大如法界也瑜伽四十五云菩萨所修正愿略有五种一者发心愿二受生愿三所行愿四者正愿五者大愿初求菩提次摄生处生三无倒思择诸法愿于境界修无量等四愿当来摄受一切菩萨善法故名正愿大愿即从正愿所出此复有十全同今经今拣异前四故云大愿兼取所从即后二愿别别大相至文当知后显别名瑜伽三十五及诸摄论皆有明文并如下文当愿自释今且依梁论略列一供养愿二受持愿三转法轮愿四修行二利愿五成熟众生愿六承事愿七净土愿八不离愿九利益愿十成正觉愿后体性者克性即以欲胜解信三为自性若取所依悲智相导即后得智以为愿体若并眷属一一皆以一切俱行功德为性故论云光明善根者光明即后得智善根即信等及行(故下论云者以论先广释十愿意后方以义收束今先为义门故言下论凡有下论之言皆准此知而言大下释此大字有通有别别指在文通有三初正释先举论文光明善根此举大体转胜增广此示大相谓教证下䟽释论文兼取所从者正愿但约摄受菩萨善法异于凡小大愿即显行相深广故二不同则正通大则正未必大大必是正故兼二也即以欲胜解信等者欲及胜解别境中摄信即是善并如前释今希求即欲要印持前境方忍乐欲而心净故)二修证者先约修行初七修始次二修熟后一修成得果后约证者地前已发今此十愿齐证。

　　三行位者先约于行初二自利次五利他一以何身谓摄法上首而为利他转法之身二以何心谓即令他修行之心三何者众生四众生住处五自在身住何处能化众生上三可知后三不定一即八是自利满九是利他满十是二利得果或俱自利论云后三显自身故或俱利他论云此三示现如实教化众生故若约通论十皆二利故论云校量胜有二一行无量行即是自利二与众生同即是利他后约位者通则十皆初地所得别则前七明行已如上辨后三明位下论云一得地校量胜初地至九地二得菩萨地尽校量胜即第十地三得一切地尽究竟故即如来地(一以何身者此中五句论自征下即䟽答义属经文如一以何身论也谓摄法下是䟽嘱经下四皆然而但释前二后三易故四众生住处者即第六承事愿有其二义今取土中有生往化之义后三不定者自有三释初一是古䟽意次二即论后三明位下从初地来证论如同圣故至九地不离诸菩萨会等二十地方得三业不空三如来可知)四约因果者若就言显前九求因后一求果若约具摄七亦求果是依果故十是正果余皆是因。

　　五立意圆融者先立意所以但说十者已摄二严二利因果行位无不周故又为表此无尽愿故故下云一一皆摄阿僧祇愿而为眷属言圆融者以称性故一愿之中具一切愿即入重重如常所辨六相圆融正在此文已知大意(已摄二严等者初一福严次二智严四通二严五六福严七八通二九福满十智圆因果行位已如向辨)。

　　佛子菩萨住比欢喜地能成就如是大誓愿如是大勇猛如是大作用。

　　次正释文文分为二初正显十愿彰自勤行后明十尽句与众生共今初分四一总标二所谓下别列三佛子菩萨住欢喜地下总结四以此十愿门为首下明摄眷属今初初句明成愿之位是欢喜地次能成就下正明总愿能成就言该下三句一始起要期云如是大誓愿随心求义故二方便起行云如是大勇猛谓成彼一一愿中所作方便皆勇猛故三愿遂行成云如是大作用谓如供佛愿便能供故余例此知论云菩萨住此地渐次久习起此三行非一时故是知此愿亦即是行称愿行故非如凡夫空有要期是以总言能成就也以总该别十愿皆有此三(一始起要期下释此三句论在后结中释今将来此论经二句不同二云大方便二云大行然一一句皆有三段如初句云始起要期是䟽出意二云如是大誓愿是牒经证三随心求义故是论释下二皆然是知此愿等者论言起此三行故)二别列中十愿不同即为十段一一愿中文各有四皆初四字总标起愿次显愿行相三广大下彰愿德能四一切劫数下明愿分齐初后二段文通义局第二行相文义俱局第三德能文义俱通十愿无别故。

　　所谓生广大清净决定解以一切供养之具恭敬供养一切诸佛令无有余。

　　今初供养愿准论愿供养胜田师及法主此则通供经从胜故但云供佛文中阙于总标以近前总如是大愿故二三两段各有三义通成六大显初供养大愿之义今初行相之中三大义者一心大即经生广大清净决定解谓增上敬重深称佛境故云广大回向菩提决定信故名清净决定解清净解言信因果故此上论意局在初愿若以义求通余九愿皆为菩提广大无限无疑净信而起愿故二以一切供养之具即供具大此是行缘三恭敬下福田大于中令无有余是总相无余有三一一切佛无余即是行境二一切供养无余三一切恭敬无余此二行体由上二义成上敬田上三皆云一切者佛即三身亦兼十身供养有三一衣等利养二香等敬养三戒等行供养恭敬亦三一给侍恭敬二迎送恭敬三修行恭敬即敬顺佛故上三各三竖论一切若横论一切则佛该十方无尽等余三准思(清净解言者因即解字胜解即于境印持为性不可引转为业即唯识论深忍之义清净是果若唯唯识乐欲是果今望上因心净即果)。

　　广大如法界究竟如虚空尽未来际。

　　二彰愿德能言三大者一摄功德大如经广大如法界一切余善根中胜故二因大即究竟如虚空无常爱果无量因故三时大即尽未来际此因得涅槃常果故(一摄功德大者此下三大即是初地六决定中之二初一即胜善决定中义云一切余善根中胜故意取胜等不取决定二三即因善决定开之为二)。

　　一切劫数无有休息。

　　三明愿分齐十愿文同所作各异此应尽未来际行供养故。

　　又发大愿愿受一切佛法轮愿摄一切佛菩提愿护一切诸佛教愿持一切诸佛法。

　　第二受持愿亦名护法愿瑜伽双云摄受防护愿行相之中文有四句皆通二利然若约能受等说受谓受领摄谓摄属故胜鬘云摄受正法护谓防护持即任持故胜鬘云护持正法若约所受初教次果三行四理而受等言文虽互举义实互通亦初教次证三云护教而判为行者论经云一切诸佛所教化法皆悉守护论云谓修行法于修行时有诸障难摄护救济故即摄护自行救济于他(亦初教次证上约教理行果以释经文而论经但有三句初句明教次句明证三云一切诸佛所教化法皆悉守护故此即用前教证以化众生故名为行论下释中教谓修多罗等此释法轮书写供养读诵受持为他演说故此释受字释次句云摄受一切佛菩提者所谓证三种佛菩提法摄受此证法教化转受故释第三句如今三云护教下所引论文上䟽顺四故为此配若配教证亦可后二护初教法持上证法)上约始修愿名受摄等若约终成名四成就故上总云成就如是大誓愿也一者法轮不断成就二者证智成就三修行成就四入理成就(上约始修下明成就义行德相应总名成就论亦三成就四是义加顺四法故论释第三云三者修行乃至如实修行正觉成就故者即修上证也上论三种菩提者而论自释即三乘菩提此有二意一明菩萨菩提包含二将随宜化物)。

　　广大如法界究竟如虚空尽未来际一切劫数无有休息。

　　又发大愿愿一切世界佛兴于世。

　　第三转法轮愿亦名摄法上首愿先摄后转故。

　　行相中四一转法处即一切世界佛应处故。

　　从兜率天宫没入胎住胎初生出家成道说法示现涅槃。

　　二从兜率下转法时谓现八相时八相之义离世间品广释(离世间者今经具列彼各有十然亦有佛不具八者如天王佛白衣成道故若以离俗为出家则亦具矣须扇多佛无生可化则不具转法轮留一化佛半劫化人是则亦具然论释一切处云顺众生见故下料拣何故不处色无色界恐众生云此难处来不为成故二何故不处他化等而生兜率令众生知舍彼胜乐念众生故三何故下生人中舍于天乐为愍我故四何故处胎示现同生增长力故五何故自成正觉示非余佛教化显丈夫力成就非因他得菩提故六何故入涅槃为令懈怠众生勤心修道故此等略举示八相中一义而已下离世间各具十义故䟽全指)。

　　皆悉往诣亲近供养为众上首受行正法。

　　三皆悉下摄法方便于中初集功德方便后为众上首下集智慧方便以此二种助菩提法故云方便。

　　于一切处一时而转。

　　四于一切下明转法顿周。

　　广大如法界究竟如虚空尽未来际一切劫数无有休息。

　　又发大愿愿一切菩萨行广大无量不坏不杂摄诸波罗蜜净治诸地总相别相同相异相成相坏相所有菩萨行皆如实说教化一切令其受行心得增长。

　　第四修行二利愿若约成益名心增长论从此义故先标云第四大愿心得增长以何等行令心增长一切菩萨所行教化一切令其受行心增长故文中亦四第二行相中分二初明能增长行后明所增长心前中分四一明行相论名种种二行体三行业四行方便以此四种教化众生令其受行初行相者世出世间各有多异故云种种于中广大无量是世间行意明俗智之行广从初地乃至六地大者七地无量者八地已上不坏不杂是出世行法无我平等观出世间智故谓不杂世间有漏法故不坏者冥同真性故若瑜伽通论云地前名广虽行一切但得名广一一行故非大无量地上名大一一各以一切成故不动已上乃名无量一切行中具一切故不坏者于前六地各得成一不可破坏论主意明此地中之愿故不取地前之行义不异前(世出世间者谓明世出世略有二义一约位谓地前为世地上为出二随义教道为世证道为出今下广大无量即是教道故云世间不坏不杂即是证道为出世间故云种种下直至八地已上上三行䟽文意明俗智之行是䟽余皆论文法无我下即是论释谓不杂下是䟽释论文有三段一释经二若依下会异释三论主下会通二论言义不异前者即广大无量不坏皆同故瑜伽便当释论广大等义)。

　　二摄诸波罗蜜即是行体广大等相但辨此故。

　　三净治诸地即是行业以十度行净十地蔽助真如观净十障故。

　　四总相已下明行方便然有二种一自行方便谓以六相圆融巧相集成一具一切仍不坏相故名方便六相之义广如别章略如前释二皆如实下即化他方便不违实道而化物故。

　　二心得增长者即所增长心化他受行他心增长化他成自自心增长。

　　大方广佛华严经䟽钞会本第三十四之十一

　　音释

　　耽

　　(都含切乐也)。

　　沮坏

　　(沮慈吕切遏也坏古聩切毁也)。

　　謟诳

　　(谄丑琰切佞言也诳居况切欺也)。

　　咨

　　(津夷切问也)。

　　贮

　　(直吕切积也)。

　　镂

　　(即豆切雕刻也)。

　　褥

　　(而欲切裀褥也)。

　　氍毹

　　(氍音瞿毹春朱切氍毹毛席也)。

　　釜

　　(扶雨切鍑属)。

　　钁

　　(厥缚切大锄也)。

　　𢹂

　　(奚圭切提𢹂也)。

　　兜率

　　(梵语也此云知足兜当侯切)。

　　大方广佛华严经䟽钞会本第三十四之十二　遵二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　广大如法界究竟如虚空尽未来际一切劫数无有休息。

　　人发大愿愿一切众生界有色无色有想无想非有想非无想卵生胎生湿生化生三界所系入于六趣一切生处名色所摄。

　　第五成熟众生愿成熟亦名教化就行相中文分二别初明所化众生后如是等下彰化所为今初初句为总有色下别别有六种差别一粗细差别此明报相下二界有色为粗无色界为细于有色中有想天为粗无想天为细就无色中非有想为细谓第四空非无想为粗谓下三天此经文略论经云非无想非想非非想谓非无想是粗余即是细(彰化所为者论云何义故化无想云为细者色界十八天唯除无想皆名有想无想天与广果天同处外道取为究竟涅槃修无想定生于彼天得五百劫无心果根佛之弟子不生彼中)二卵生下生依止差别谓报之所依托故余二可依化生依何依业染生故然四生摄尽六趣而通局有异化生通六趣胎生不通地狱诸天湿卵唯局人畜又以六趣不摄中有化生故宽狭有异余如别章(化生依何者论但云业生依于因故染字即俱舍世间品意偈云倒心趣欲境湿化染香处湿生染香化生染处然四生等者亦俱舍意彼偈云人傍生具四地狱及诸天中有唯化生鬼通胎化二今䟽说势小别义理皆问人具四者卵生如毗舍佉夫人生三十二卵卵各出一儿般遮罗王有妃生五百卵卵各一子胎生如今人是湿生如顶生王从顶疱而生故化生唯劫初起傍生具四此类可知化生如龙迦楼罗等鬼通胎化二者如饿鬼白目连言我夜生五百子随生皆自食𥁞生五百亦然虽尽而无饱即胎生也鬼化可知无而忽有故又以六趣等者即宽狭门故杂心论云为生摄趣为趣摄生论自释云谓生摄趣非趣摄生何者中阴是其化生趣不摄故)三三界所系名净不净处差别欲界不净上二界净就果以明故名为处就因以说故名为系。

　　四入于六趣是苦乐差别受种种身故亦名受生差别粗相而说三涂为苦上天为乐人及修罗兼于苦乐。

　　五一切生处是自业差别此以因释果由业异故生处不同谓于一趣中有多不同如于人中有中有边贵贱家异等故。

　　六名色所摄是自体差别有体唯名谓无色界彼处有色非业果故有体唯色谓无想天彼所有想不可知故有体具二谓除前二(六名色所摄下名色之义六地当说)。

　　如是等类我皆教化令入佛法令永断一切世间趣令安住一切智智道。

　　二化所为中初句结前生后令入已下别明所为所为有三一为未信入者令信入佛法二已信入者令其离恶为涅槃因世间趣者谓业惑苦三令修菩提道道通因果。

　　广大如法界究竟如虚空尽未来际一切劫数无有休息。

　　又发大愿。

　　第六承事愿愿往诸佛土常见诸佛恒敬事听受故瑜伽云愿于一切世界中示现意明化生今经但云知见者知生佛住处故(故瑜伽云下辨其异名今经已下会释知生佛住处者知生住处往化知佛住处往供事故新经中承事之言其义甚显偈云于一毛端微尘中出现三世庄严刹十方尘刹诸毛端我皆深入而严净所有未来照世灯成道转法悟群有究竟佛事示涅槃我皆往诣而亲近释曰前偈即一切相及真实义无量相后偈正明承事严刹亦兼化生)。

　　愿一切世界广大无量粗细乱住倒住正住若入若行若去如帝网差别十方无量种种不同。

　　就行相中分二初明所知后辨能知前中初句为总广大下别别有三种相一一切相二真实义相三无量相。

　　今初界相不同故云一切于中又三初明分量谓小中大千如次为广大无量二粗细者明体质粗妙谓应报等殊论云细者随何等世界意识身故粗者随何等世界意识色身故者谓随能依色心粗细世界粗细粗者云色三乱住下安立不同乱则不依行伍倒即覆刹五即仰刹若入若行若去论无此文文含二意一成前安立谓前三类世界道路往来二者顺后入即摄他入己去即为他所摄行即往来不住故如帝网正喻于此(一切相者一切相是土相二真实义相是土体及性相相融世界实尔云真实义然其分量约三千者且约权实同用耳应如世界成就品等故下第三辨无量相粗者云色义当无色界为细下二界为粗以释广等既约三千粗细亦且就三界耳余义皆如初会)二如帝网差别即真实义相土土同体不守自性互相涉入如彼帝珠故名真实论云如业幻作故者转以喻显如世幻者火处见水大处见小等业所作土亦同于幻故得涉入重重无尽。

　　三十方下无量相谓前二相周遍十方又上说不尽故结云无量大菩萨藏经说虚空中世界重数多于大千所有微尘但由业异不相障碍一处重重尚尔况复横周。

　　智皆明了现前知见。

　　第二智皆明了下辨其能知若真实义相唯智能知余一切相可现眼见。

　　广大如法界究竟如虚空尽未来际一切劫数无有休息。

　　又发大愿。

　　第七净土愿愿清净自土安立正法及能修行众生故(愿清净下䟽文有三初总显立意略具三净摄于净土一清净自土即是相净如第三净二安立正法即法门流布净如第七净三及修行众生即住处众生净如第五净显斯三净即净土意自他受用及变化土皆悉具矣)。

　　愿一切国土入一国土一国土入一切国土无量佛土普皆清净光明众具以为庄严离一切烦恼成就清净道无量智慧众生充满其中普入广大诸佛境界随众生心而为示现皆令欢喜。

　　于行相中总有七净一同体净以同法性故令一多互相即入(一同体净有二意初明报应净土皆以法性土而为其体即事理无碍故令一多由相即性以性融相令报应等及染净土互相即入)二无量佛土普皆清净者即自在净如摩尼珠美恶斯现净秽圆通故云普皆清净(二无量即自在净然净土略有二种一者相净即第三净二自在净即是今文如摩尼下喻自在相随机现故如身子螺髻各见不同而言普皆清净者就佛言之无不净也故净名云我此土净而汝不见即以自在圆通而为净也如第八地)。

　　三光明众具以为庄严者名庄严净即相净也。

　　四离一切下明受用净谓受用此土离过成德故初句成断德后句成行德如受用香饭身诸惑灭入正位等(如受用香饭下引净名证身诸惑灭证离过断德入正位等证成行德等者等于净名余经前教体中已明至法界品更显)五无量智慧下住处众生净谓具德人居今略语智慧(谓具德今居者亦名人宝庄严亦同净名不谄众生来生其国等)六普入下因净净因有二一者生因谓施戒等如净名说二者依因此复有二一镜智净识为土所依二后智通慧为依如下第十地入佛国土体性三昧现净土等此二皆是诸佛境界(因净如世界品)七随众生下果净因既有二果亦二种一所生果即前相净二所示现果即临机示现(一所生果者即生因招临机示现即依因招即后智通慧故论结云显智神力等故)今依此义上七净中前四当相明土次一就人显胜后二举因显果就前四中初二土体第三土相后一土用就土体中初彰体同后明体净故有七净净土义周。

　　广大如法界究竟如虚空尽未来际一切劫数无有休息。

　　又发天愿。

　　第八不离愿愿于一切生处恒不离佛菩萨得同意行故亦名心行愿愿不离一乘故故论云第八大愿不念余乘故。

　　愿与一切菩萨同一志行无有怨嫉集诸善根一切菩萨平等一缘常共集会不相舍离随意能现种种佛身任其自心能知一切如来境界威力智慧。

　　行相中有十二句初总后结中十别明菩萨行今初同志一乘同修万行故次无有怨嫉下别于中前五修行同后五德用同前中初二自分二严一福善同集二智观齐均后常共下三句胜进于中初一摄法方便谓聚集解说论佛法故后二依法起行初一利他故随意现身也后一自利谓忘缘照境不由他教云任自心智契法身名知佛境威力外用智慧内明则兼报化分齐境也(一福善同集者善根是福无有怨嫉即心同相二智观齐均亦如故同三谛故随意现身者通他受用及变化也不由他下然经云任其自心能知一切如来境界即是证道威力智慧是菩萨教道此就能知若约所知威力是佛教道之用智慧是佛证道之德就菩萨中证知佛境境即真如是所知境威力智慧是佛所有为分齐境)。

　　得不退如意神通游行一切世界现形一切众会普入一切生处成就不思议大乘修菩萨行。

　　后五德用中一明通体如意所成无能退屈余四通业于中前三如意通业一本身往余世界二现多异身于一切佛会三示同类生名一切生处后一法智通业三修菩萨行一句总结上十。

　　广大如法界究竟如虚空尽未来际一切劫数无有休息。

　　又发大愿。

　　第九利益愿愿于一切时恒作利益众生事无有空过故亦名三业不空瑜伽云愿所有一切无倒加行皆不唐捐。

　　愿乘不退轮行菩萨行身语意业悉不唐捐。

　　行相中二先总明谓乘念不退圆满教轮三业皆益又三业皆不唐捐即是不退摧障圆德所以名轮(先总明下释业不退轮有我二义前义三业不空是轮之用后义三业不空是轮之体)。

　　若暂见者则必定佛法暂开音声则得实智慧才生净信则永断烦恼。

　　后若暂下别显有二不空一作业必定不空三业能安乐故谓见身行行知佛法真实故云必定闻口说法能生智慧念意实德诸惑不生此从增胜故说三业成益不同实则互有(实则互有者谓见身亦得实智及断惑闻声必定断惑信意决定得智)。

　　得如大药王树身得如如意宝身修行一切菩萨行。

　　二得如大药下利益不空二喻皆喻拔苦故一切众生有二种苦一种种诸苦谓逼迫等药树王身以为能治二贫穷苦如意宝身以为能拔种种义兼身心若粗若细贫穷通于世财法财论主对前安乐此为利益故作此释实则前喻喻三业舍恶离苦后喻喻三业进善得乐也(一种种苦者药王树枝叶华果名除病故论主对前下即䟽别意于中先出论意言对前安乐者即佛地论中利乐之文总有四对如光明觉品此中用断恶为利益进善为安乐然前作业就行体立名三业所为故取其成益乃是安乐今此即就行益立名实则下正显䟽意意云前之三业通有利益安乐故今二喻各喻一能药能治病故喻舍恶等即利益也宝满人意故喻进善等即安乐也故上所喻三业之中影略已显利益安乐生信决定即是进善永离烦恼即是除恶释云互通三皆兼二)。

　　广大如法界究竟如虚空尽未来际一切劫数无有休息。

　　又发大愿。

　　第十成正觉愿愿与一切众生同时得无上菩提恒作佛事故文四同前而论总显愿相云第十大愿起大乘行者是果乘故虽得佛道不舍菩萨利益名起大行故。

　　愿于一切世界成阿耨多罗三藐三菩提。

　　就行相中分为二别初成菩提体即自运已圆后不离下菩提作业即运他不息今初菩提亦是总相一切世界即得菩提处谓遍于十方同类异类一切诸刹真则称性应则随机故无不在(今初菩提者此有三对前约自他对乘运故二者体用故云菩提体菩提作业三者总别别依于总总摄别故方顺经宗真则称性者约体用二利此唯是自利之体但有此句谓若有妄念身智有分有在不在今妄尽故真故无在无不在云于一切处而得菩提若依总别总既含别故有下句应则随机感而即形故无不在广如出现菩提章说)。

　　不离一毛端处于一切毛端处皆悉示现初生出家诣道场成正觉转法轮入涅槃。

　　后菩提作业中有七种业一从不离至入涅槃是示正觉业一切毛端是成佛处上来平漫遍于十方云一切世界今明遍法界中一一毛端极小量处皆于其中八相成道以彼皆有可化众生故故离世间品云于一毛端量处有多众生况于法界然复不离一毛端处而于一切毛端处示现则不动而遍一多自在(示正觉业者拣上真成而即体之应故一多自在此别示菩提而具八相二三四业皆转法轮相而初一说实通于诸乘二唯说一实三一音随类顿具诸法故论云种种)。

　　得佛境界大智慧力于念念中随一切众生心示现成佛令得寂灭。

　　二得佛境界下说实谛业谓说四真谛令悟实故初明能说谓智慧力力兼二义谓神通力论经具之此二力用唯是佛境后显力用以神通力念念成佛以智慧力随乐为说令得寂灭是说之益谓能断集修道则得若灭证于灭理论释成佛云除诸难处彼彼胜处生者以佛生处必非五难处亦无佛前后难故云除诸难处(说实谛业下四谛之义如其本品上求佛智亦说知断证修故知为通不可局小论经具之者彼经云现诸佛境界大神通智力是也今经神通属下故亦义兼以神通力念念成佛犹属前业此为说法所依之身故举之耳以佛生处者必非三涂北洲长寿故前后虽是约时亦约必无余二容有非是处故言彼彼胜处者除难处境于三洲中唯取阎浮阎浮为胜堪受化故百亿非一故云彼彼)。

　　以一三菩提知一切法界即涅槃相。

　　三以一三菩提下证教化业以一极无二之菩提契差别之性净涅槃则不复更灭说此证法令物生信名教化业(以一极者三者正也菩提云觉此是能证其一极无二释经一字拣异二乘故名为一拣异菩萨故复云极出现品菩提章云菩萨应如是知成等正觉同于菩提一相无相复云菩提无相无非相无一无种种所以䟽云一极之菩提契差别等者性净涅槃即是所证二无我理本寂灭故名为涅槃言差别者释经一切法界谓即是差别而性净故经云即涅槃相即相之性方为净性契通能所能所契合其菩提故则不复更灭者暗引净名弥勒章中证成上义故彼经云一切众生即涅槃相不复更灭在义可知出现品中更当广说上即是证说此证下蹑上释教化唯将佛证教化亦同法华佛自住大乘如其所得法定慧力庄严以此度众生也即佛教证)。

　　以一音说法令一切众生心皆欢喜。

　　四以一音下种种说法业一音称机故(以一音下此业一音顿演故名种种一音之义前䟽已明下复广说言称机故者释经令欢喜言称机故喜)。

　　示入大涅槃而不断菩萨行。

　　五示入下不断佛种业涅槃常住动寂无二双林应尽增物恋情故云示入既非永灭常作佛事故佛种不断此亦得果不舍因也(不断佛种业者化化不绝故此业广如出现涅槃章)。

　　示大智慧地安立一切法。

　　六示大智下明法轮复住业大智慧地唯一事实即是佛智能生万物终归于此故名为地示物同归而智慧门随机万差名安立一切(明法轮复住业者䟽文有三初正释经大智慧即唯一事实者法华经云究竟至于一切智地又云唯此一事实余二则非真即是佛智者出体经云佛说智慧故诸佛出于世能生下释智地义地有二义一者能生于一佛乘分别说三故二者终归究竟至于一切智地故开示众生如来知见故曰同归即法华方便品初诸佛智慧甚深无量而智慧门下即是法华其智慧门难解难入又彼经云舍利弗诸佛随宜说法意趣难解所以者何我以无数方便种种因缘譬喻言词演说诸法即随机无量也广如法华开示悟入之文)前即涅槃能建大事此即于一佛乘分别说三(前即涅槃下第二双结五六意显此经包含)三对实施权故名复住(对实下第三释名以复住字难了故谓教法住持名之为住实则常住对实施权故有复言)。

　　以法智通神足通幻通自在变化充满一切法界。

　　七以法智下自在业于中初显自在所依所谓三通法智通者观一切法无性相故神足通者自身现生住灭修短随心自在故幻通者转变外事无不随意此后二通但内外为异由法智通见理舍相故不住世间由后二通有自在事用故不住涅槃成无住道又依智论说有四通前三同前四以圣自在种种变化通谓十八变三轮化等取此则自在下当第四通(七以法智下䟽文有三先显自在所依者即是三通则知经云自在变化下正显自在之用于中先显三通以含自在之意由法智通下方释自在东其三通成无住道可知又依智论释则以自在亦是一通但有通名已含作用十八变义法界品辨)。

　　广大如法界究竟如虚空尽未来际一切劫数无有休息。

　　上来别显十愿竟。

　　佛子菩萨住欢喜地发如是大誓愿如是大勇猛如是大作用。

　　第三佛子下总结十愿不异前标。

　　以此十愿门为首满足百万阿僧祇大愿。

　　第四以此下明摄眷属若观经文似此十之类有于百万等依论释云此十大愿一一愿中有百千万阿僧祇大愿以为眷属则此十愿摄无不尽如成正觉则摄药师十二上愿如净土愿则摄弥陀四十八愿等故此经他经所有诸愿不出此十非唯摄愿亦摄一切菩提分法如第七地辨上明十愿彰自勤行竟(则摄药师十二弥陀四十八愿者并如彼经恐繁不引亦摄一切者彼因说七地一切菩提分法于念念中皆悉圆满解脱月便问唯此地满诸地亦满金刚藏答于十地中皆能满足菩提分法七地最胜下说诸地满相云菩萨于初地中缘一切佛法愿求故满足菩提分法即其文也彰自勤行者结也故论云一常勤修习无量行故常辨无间无量辨横广可知)。

　　佛子此大愿以十尽句而得成就。

　　第二佛子此大愿下以十尽句与众生共谓前十愿皆为众生由十无尽成前大愿皆无尽也文分为二初总标举后何等下征以别显今初𣈆经名为不可尽法下释亦云皆不可尽今言十尽句者穷彼无尽皆无有余故名为尽斯则尽无尽之众生等也故下论云尽者示现不断尽非念念尽由此故令前之十愿得大愿名故云此大誓愿而得成就(故下论云尽者示现不断尽者不断是无尽统摄无尽之法令无有余名为尽耳)。

　　何等为十所谓众生界尽世界尽虚空界尽法界尽涅槃界尽佛出现界尽如来智界尽心所缘界尽佛智所入境界界尽世间转法转智转界尽。

　　二征显中先显上十尽后若众生界下显前大愿成就今初先征后显显中十句初句为总十愿皆是为众生故余九句别别皆集成度众生义故(初句为总者此假略有三门一总别分别门二广略分别门略以三转摄前九故三五无量界分别门即为三假今总别略有三义一者语总如十地十度等二者法总诸法因体互相集成即六相中总三者意总如此中说意为众生故)一众生于何处住所谓世界故二世界依何谓尽虚空界故三说何法化谓法界故四随所化生安置何处谓涅槃故五涅槃何用谓佛出现故六以何方便巧化如来智故七此智何知谓知心所缘故八此心所缘令随何境谓佛智所入境故即是真性后三转尽略摄前九义含总别云何摄九谓世间转摄前众生界世界虚空界其法转摄前法界涅槃界佛出现界其智转者摄前如来智下三界而言转者世法及智展转摄前无穷尽故转亦是无尽义耳(后三转下即广略门以世界是众生依报虚空是世界所依故合为世间法界是法可知涅槃即所证法佛出现即教化法如出现品以无量缘方出现故故三皆法其如来智是智亦可知心所缘者意通能所缘佛智所入成上能入之智故皆智转而言转者别释转字以略摄广名展转者可知而言转亦无尽者所摄之九复能摄故故转生无尽)又十中前四为四种无量界后六皆调伏方便无量界十皆云尽者无断尽故(又十中前四下五无量界所摄门然依瑜伽五界者一众生界二世界三法界四调伏界五调伏加行界无虚空界今者虚空合后二界是智论意若依瑜伽既除虚空即以心所缘界摄调伏界余四调伏加行即方便也化生法者名调伏界度生法者名调伏方便界)。

　　若众生界尽我愿乃尽若世界乃至世间转法转智转界尽我愿乃尽而众生界不可尽乃至世间转法转智转界不可尽故我此大愿善根无有穷尽。

　　第二显大愿成就中先反显后而众生界下顺明无尽所以十愿同此十者前之十愿不出此十尽句增上力故诸佛以此力常为众生作利益事我愿同然上来愿校量竟(先反显者假设界尽愿尽故顺明下正明界无尽故成愿无尽于中二意先别出同之所以后诸佛以此下以论成前前中言前之十愿不出此者且总相明一一愿皆云广大如法界究竟如虚空等若别说者众生即第五所度世界即第六所知第七所净二虚空即前第六中十方无量此四界皆第十愿中三法界即知一切法界既为化生法亦即第二第三愿四涅槃界即示入大涅槃而不断菩萨行五佛出现界不离一毛端处示成正觉六如来智即约佛境界大智慧力是大智慧地等七心所缘界即第八愿平等一缘八佛智所入即以一三菩提知一切法界即涅槃相亦是第四二利六相为所入故此十句下全是论文由生界等无有尽故诸佛以愿利益不休)。

　　佛子菩萨发如是大愿已则得利益心柔软心随顺心寂静心调伏心寂灭心谦下心润泽心不动心不浊心。

　　第二佛子下修行胜即行校量有十种行就文分三初明行所依心二成净信下显所成行相三佛子菩萨如是下结十名体今初由先大愿熏心故则得利益等十心为起行依于后十行起作自在然有二意十心通为十行之依随释易了二以十心别一以对十行以治十障文皆次第唯信行最初而不浊居末者以与释文相接故也(十心为起行依者论经但有二心谓调顺心柔软心论云调顺心者彼诸善根中得自在胜故谓欲起即起故名自在论云柔软心者得胜乐行故谓内证适神心无刚强故今有十心故对下十行治瑜伽十障与论小异)一利益心者利益拔苦即是悲心所依治损害障能成悲行二与乐柔软即是慈心治瞋恚犷强障三随顺所求即是施心治于身命财生顾恋障四寂静无求方能求而无厌故是无疲厌心治希求报恩贪着利养不寂静障五三学调伏是知经论心以经诠于定论诠于慧经兼于律复是调伏治无善巧求加行障有则调伏故六虽行世间妄惑不生故云寂灭是解世法心以治性不柔和不于他心随顺而转不寂灭障七高崇贤善拒恶不增故名谦下是惭愧心治于放逸之高举障八能修出离以法润泽即坚固庄严治于种种猛利无间无断生死大苦生怯弱障九能如说行故心不动即供养佛行治于大师所犹豫疑惑障十不浊心即第一信行信以心净为性离不信浊故此治全未发心全未受持菩萨学处障由治十障故经名净治地法地法通于教证此所治障具如瑜伽四十九说。

　　第二别显所成行相略启七门一释名先列后释列者一信行二悲三慈四施五无疲厌六知经论七了世法八惭愧庄严九坚固力十供养佛释名随文可见。

　　二辨体多同十藏(二辨体者十行望藏有名同者谓信施惭愧余多义同六即闻藏摽章云闻说多知故五同于念九同于持十供养中财供同施法供同辩七了世法即多闻中义慈悲二行亦是闻中知缘起义既言多同有不同者不会无失亦余处经已出体竟故取信等多同亦不取全同也)三明得处信位即修故信进念等大同于此三贤渐熟故十藏品有信等藏初地证得以净治地障故此偏明下论云此信等十行尽是障地净法故前将一行以对一障(下论云等者以论先释十行后方始[(冰-水+〡)*ㄆ]束料拣故云下论言尽是障地净法者下文当释今且略明谓尽能治地障故故以一行对治一障)四约修分别十行分二前三是行意乐故名为心后七加行造修故名为行故论云此十种行显二种胜成就一深心成就谓信悲慈二修行成就谓余七故瑜伽地持皆同此说(前三等者先释义后引论证亦是下论然就通论十皆是心亦名皆行故此十种名行校量于中分别前三是行方便心论云深心故䟽以意乐释心言地持同此者彼云前三名为心净后七名行方便净)五约二利前七别显二利信及无疲是自利行余五利他后三通约二利摄护前七故于中前二护前七谓惭愧治障护令离恶能令信等成无著行由坚固力护令住善能令信等成不可动后一摄前七一摄令成行二摄令得果思之可知(五约二利者就行分别言信及无疲等者论至次第释前七云于中依自利行谓信能信菩萨行及诸佛法求必能得故依利他行所谓慈悲能安隐他与乐心故舍者以财摄他行故不疲倦者自摄法行故知诸经论善解世法者摄他行故释曰以论文虽显次第相参故䟽摘出二行以为自利余为利他后三者问直尔信等自能离过何用惭愧护令离恶答若无惭愧终不起信断于不信如是一切故说惭愧以为能护由离障故七皆不着后一摄前七者摄有二义如䟽所辨言摄令成行者为行供养摄令起信等故论云三者供养彼垢清净依止行供养诸佛摄信等善根故二由供养得二种身故令信等得二身果故论云是中有二种供养故得二种身一者上妙身所可见者心生敬重利益不空故二者调柔心自性善根成就乐行法故释曰久修今熟故曰性成即论自性善)六明次第者先自证信因果既自证信愍伤妄苦誓与真乐为救他故舍而无吝求法无倦便能了知经论筹量世法止恶惭愧进善坚固能真供佛。

　　成净信者有信功用。

　　七释文者十行分九慈悲合故今初信行分二一摄德成人。

　　能信如来本行所入。

　　二能信下正显信相有十一句文分三别初句总信因果次九别明因果后一结略显广今初如来是果本行是因所入通因果因果皆有证入义故。

　　信成就诸波罗蜜信入诸胜地信成就力信具足无所畏信生长不可坏不共佛法信不思议佛法信出生无中边佛境界信随入如来无量境界信成就果。

　　一信成就下别明因果中前二句因初句行体后句行能余七是果句虽有七摄为五胜合初三故并结有六五皆佛德故名为胜五中前四智德后一断德智中一对冶胜即寄对显胜谓十力降魔无畏制外不共过小故云对治而经云不坏者为对二乘非究竟故次三当相显胜二即不思议神通力上胜所现绝图度故三不杂染胜谓证真生智无中边杂是佛之境故以即边而中故无有边二边既无中云何有四一切种智胜证真了俗故云随入无量差别是种智境五离胜一切烦恼习常远离故经但云果而论判为断德以前四皆果今复云果明是果果故当涅槃(并结有六者结文是䟽科经论主不科但云此菩提所摄本行入有六种胜是故信胜今依䟽前科则释中唯五故云并结有六所以论取结者结中有果同前五故若尔结中有因何不对之初立三因答以被中间五果隔越故然皆信为句首䟽以易见故不牒经三不杂者论唯标名下便以经帖合谓证真下䟽先通释后以即边下别释无中边言远公释有二义一约染净事法辨二约有无法理辨今初然论经云无中边此公云生死此边涅槃彼边圣道为中今观生死本性不有即无此边涅槃如故亦无彼边两边既无圣道亦寂无有中间二约有无法理辨云有为此边无为彼边非有非无说以为中有即非有故无此边无即非无故无彼边两边尽泯中间亦亡故无中间然此二释约法小异义旨皆同二边中道三法皆立以为所遣以性空遣二边相待遣中道今之所释略有二异一者中边语通则有无染净一异断常生死涅槃若离若合皆是二边中随二边亦有多义二者以中遣边以边遣中待绝双亡故皆本无余如前说)。

　　举要言之信一切菩萨行乃至如来智地说力故。

　　三举要下举略显广故总信一切因果智地是证说即是教力通上二或谓威力亦是三轮化益(亦是三轮化益者智地意业说即口业力即身业身威力故)。

　　大方广佛华严经䟽钞会本第三十四之十二

　　音释

　　疱

　　(普教切)。

　　螺髻

　　(螺落戈切髻吉诣切)。

　　大方广佛华严经疏钞会本第三十四之十三　遵三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子此菩萨复作是念。

　　第二双辨慈悲二行中二先明三观为方便后菩萨见诸众生下明所起之行相前中三观即为三段第一远离最上第一义乐观第二而诸凡夫下具足诸苦观三然诸众生下彼二颠倒观但失真乐已为可愍况加妄苦况复双迷反本何日由初观故起慈由次起悲由后双起今初观者性净深寂名第一义不动为乐随妄则离文中先总标起念(前中三观下䟽文有二先明三观即是唯识真乐本有失而不知妄苦本空得而不觉于三假中初即真乐本有二即妄苦本空三即不觉不知然其初一即性净涅槃下释云三祗方得者方始契故故得宜言证涅槃之乐乐中精极故云最上殊胜无加故曰第一有大义利故名为义今䟽下文约所证释但失真乐下明为方便于中有二初立理显过言已为可愍者则显后后则深于前前但失乐而可慈愍之方更具苦故须拯拔况复双迷于彼二法迷谬颠倒苦处计乐乐处计苦故增妄苦难反真乐云反本无期后由初观故下别明所起可知先总标起念者菩萨乘前信解佛法故念法甚深以甚深故众生失之以失深乐故可怜愍)。

　　诸佛正法如是甚深如是寂静如是寂灭如是空如是无相如是无愿如是无染如是无量如是广大。

　　后诸佛下显所离乐于中九句初总余别总云佛法者唯佛教证所能显故具下诸义所以甚深别有九种甚深今经阙论第九难得一寂静甚深谓法体离于妄计实有故名寂静自是妄计于中正取非本不寂中论云虚诳妄取者是中何所取此一约遮诠二寂灭甚深此约表诠论云法义定故谓一心体寂故云法定二门亦寂即是义定(一寂静甚深者然论一时列其九名后方重释初云寂静者离妄计实有故妄计正取故䟽离二句释之以初句为顺释寂静从自是妄计下以下句反释寂静下引中论证上二义即第二卷第十三行品初山乘有问论主答云如佛经所说虚诳妄取相诸行妄取故是名为虚诳谓第一实者即是涅槃虚诳妄计即是虚妄之相何得言一切皆空故龙树以此偈答上半正答既无所取即是空义下半为释前偈佛说虚诳妄取正是说空若不空者不名妄取应名真实故今但用上半证今论中妄计正取此一遮诠显二是表又第一离妄第二显法体是故论云法义定故谓一心等者即起信意彼论立义分云摩诃衍者总说有二一者法二者义故今䟽云法义定故彼论释法云所言法者谓众生心是心即摄一切世间出世间法依于此心显示摩诃衍义何以故是心真如相即示摩诃衍体故是心生灭因缘相能示摩诃衍自体相用故释曰今䟽云一心即总摄二门言体寂者正取前是心真如相即是摩诃衍体顺经寂灭故言二门亦寂者二门即是解释分中然此立义分中向所引法已有二门则真如门示一心体生灭门中总示三大然彼论中释云所言义者即体大相大用大今欲明于立义分中已具二门故说二门已为义也是总心中之所以故故明三大但是生灭门义二门之义义则宽矣三大二门前来频引)次三甚深对治三障而成三解脱门观谓三治妄分别障四治有相障五治取真舍妄障(三治妄分别障等者此三释有多门如下六地远公云分别即是妄想心体相即分别所起事相取舍即依分别取舍顺境贪求故愿取违境猒背故愿舍亦可约三性说分别即遍计所执古译为分别性故相即依他起取舍即取圆成之真今治三性之执成三无性故为三解脱门略无甚深之言三云空甚深四无相甚深五无愿甚深)六明离杂染观谓真方便道(此治证道障即得真证道六穷终妄想缘智名为离染真智殊彼故名为离以无所得而为方便名真方便亦兼显方便道及后不住即为四道)七不可算数思量生善根观故即是助道八依自利利他增上智观故云广大即不住道(即不住道者自利大心不住生死利他广心不住涅槃论经但云如是无上而论释义即是今䟽)九论云难得甚深三僧祗劫证智观故即是证道证性净信故今广大摄之大称体故与证义同前二直就法体后七约智显深故皆云观。

　　而诸凡夫心堕邪见。

　　第二具足诸苦观约十二缘明之然十二缘具业惑苦但云苦观者业惑苦因故又二流动当相即苦动即有苦故文分为二先别明缘相后如是众生下结成妄苦前中分二初明前际三支后于三界田下显中后九支故论主分前三支一处解释后十及结一处解释欲显前三是因因是倒惑邪见义同故识支约种是因义故亦显前二前三与次七次八许异世故约果结苦苦义显故(然十二缘下问答显意问意可知从业惑苦因下答有二意此是以因从果名苦故六地中尽属苦树又二流动下业惑是行行是五阴体即苦故动即有苦引起信证即三细之初云一者无明业相以依不觉故心动说名为业觉则不动动则有苦果不离因故释曰今䟽意云细中之细尚当相是苦何况粗者远公亦云苦过重故偏举前中分二下䟽文有三初科为二故论主下引证为二三欲显前三下出为二所以曲有二意一依因果分前三为因识有二义为因属前为果属后故前三竟犹言后十者识为果故亦显下二复是一意亦通妨故来谓有问言前三是因因在一处后十之中爱取有因那与果同故有此意为拣唯识唯识论云十因二果定不同世前七次三或同或异若二三七各定同世二即生死三即爱等七即前七今前二三属于过去次七及八属于现在即前七支不定同世故云许异世故若远公通爱等为因云以能增长未来苦果故与果同若尔前三何不从后说为苦耶答云过去已起因果定故虽有此通故今䟽云非独因果要分为二欲显前七可分二故约果结苦者此释论主明其结过与后十支同处解释通意可知)。

　　今初三支文有十句初总余别总云邪见者前明正法理本无偏今迷彼实义理外谬取皆名邪见通于业惑非独拨无因果涅槃亦云一切烦恼邪见摄尽(总云邪见下初正明邪见文中有二一粗二细粗则拨无因果细则理外推求粗亦名别细亦名通通则通诸烦恼今是通是细非别非粗涅槃亦云下第二引证即三十五迦叶菩萨品因说随自意等三种语故文云善男子如来或是为一法故说无量法如经中说一切梵行因善知识则已摄尽如我所说一切恶行邪见为因一切恶行因虽无量若说邪见则已摄尽释曰恶行通于一切业惑故云一切烦恼邪见摄尽)本在其中云何言堕此有二义一约始起一分名之为堕二约迷真随妄义说为堕非有始也真虽本有迷亦无初相依无性故名为真若定有真真还成妄若尔真应同妄互相依故妄必可断真必可显斯则不同不空之真非由妄故但空妄执自见真源(本在其中下二释心墯言亦通妨难上即难词烦恼无始何有初墯若有初墯则有未墯邪见之时此有二义下答有二义初易义了谓于一身身心澄静念虑瞥生即名为墯二约迷真下正通无烦恼之难真是所迷妄是能迷既有能迷义如墯耳故妄与真皆无始也言相依无性者双遣真妄言相依者依真起妄因妄说真若无能迷所迷不立安得有真依真有妄故妄无性依妄说真真岂定有故云相依无性则能所俱空若定有真下反成真义离妄说真定性有故事外真故若尔已下蹑迹起难难上相依无性之义同妄无性应可断故妄必可断下答上约不异难令可断今约不一若真臣断如波与湿虽互相依波则可灭而其湿性不一不异真妄俱成此是一意不空之真下复是一意上依空真则同于妄不空真性非对妄论即此空有非一非异方为微妙之真恐难无穷故下结云但空妄执自见真源分别不亡皆成妄惑谓如复礼法师有遣问云真法性本净妄念何由起许妄从真生此妄安可止无初则无末有终应有始无始而有终长怀懵斯理愿为开秘密析之出生死今䟽末句正示秘密故应总酬其问云迷真妄念生悟真妄则止能迷非所迷安得全相似从来未曾悟故说妄无始知妄本自真方是常恒理分别心未亡何由出生死然䟽文中理已具矣但云无始而有终长怀懵斯理者则法相事而例难之今云有妄即真则同无终始若分别说应有四句真理则无终无始妄念则无始有终真智则无终有始瞥起妄念有终有始若约圆融同无终始既无终始亦复无有无始无终唯亡言绝想可会斯玄)。

　　无明覆翳立憍慢高幢入渴爱网中行谄诳稠林不能自出心与悭嫉相应不舍恒造诸趣受生因缘。

　　后无明覆翳下别有九种邪见初五无明次三是行后一识支业及识种亦名邪见者义如前说又邪见俱故邪见引故所以无明具多句者一切烦恼谢往过故总名无明故今委说又显一切烦恼皆能发润而发业位无明力增故名无明今初五中有二初三根本迷法义过后二为末追求时过今初前一迷法后二迷义故论总云此三依法义妄计如是次第斯则妄计之言通上法义亦可妄计别对第三爱念邪见(故论总云下上取义总科此下第二引论为证然论前别列九邪见竟重复牒释云是中蔽意邪见憍慢邪见爱念邪见此三邪见依法义妄计如是次第是故䟽言论总云也斯则下䟽释论乃有二义初义意云法上妄计故有蔽意义上妄计故有后二即为次第亦可下是第二意则以一法二义三妄计而为次第下䟽偏用初意消文故云次二迷义)初一句是蔽意邪见此依迷法谓无明住地迷覆法体所言法者谓众生心名为蔽意故此无明迷真之初妄惑之本次二迷义者通四住惑由前碍故迷覆因缘无我之义妄立诸法所迷诸法有内有外谓第二憍慢邪见此依迷内妄立我法自高陵物故经云立憍慢高幢二入渴爱网中即爱念邪见此依迷外妄谓我所及外境界而生贪爱如渴鹿驰焰鱼为网缠如今爱支(初一句等者䟽文有五一指经立名经云无明覆翳二此迷法者即论总示其体三谓无明下䟽双释经论之意四所言下引起信论释蔽意言以论经云无明痴暗蔽其意识故五此无明下结成根本无明故诸经论皆言无明无因老死无果唯有无明横从空起不可复源六地经云不了第一义谛故名无明若依起信即是根本不觉亦是自性清净心因无明风动有其染心也次二迷义者一见一切处住地二欲爱住地三色爱住地四有爱住地上无明住地即当第五一五通三界二三四即如次欲色无色此上总是惑体由前痴下释迷义因缘生法离我我所今由有我故立我所我所即法即爱念邪见者未得悕欲说之为念已得深着说之为爱其渴鹿喻未得悕欲其网鱼喻已得之爱而言如今之爱支者过去无明亦有如今之爱取故)四行谄诳下二种邪见追求时过如今之取支故俱舍云遍驰求名取由上内计有我外见我所以我对所便生三过一初句于可得处起谄诳邪见谄诳屈曲虚而似实故喻稠林不能自出二于不可得处则生忌嫉三于已得处则生悭吝上二即第五悭嫉邪见经云心与悭嫉相应不舍由嫉他身故生卑贱中形貌鄙陋由悭财故资生不足故云恒造诸趣受生因缘(由上内计下蹑前生起论经无悭则唯二过今加一悭故第二中有二过合成三过一初句下释第四邪见谄谓为罔冒于他矫设异仪险曲为性能障不谄教诲为业谓谄曲者为罔冒他曲顺时宜矫设方便为取他意或藏己失不任师友正教诲故诳谓为获利誉矫现有德诡诈为性能障不矫邪命为业谓矫诳者心怀异谋多现不实邪命事故释曰以上论文明知此二皆虚似实然此二惑俱以贪痴一分为体由嫉他身下释经恒造诸趣受生因缘然论经无悭而云常怀嫉妒而作后身生处因缘论释云妒者于身起邪行故嫉者嫉于资财等是故生生之处堕卑则中形貌鄙陋资生不足释曰今但以悭对嫉以嫉对妒配属分明然嫉与妒有通有局若玉篇云忌贤曰嫉忌色为妒忌色即是身过今嫉于财却参悭义故案经释然论释意此二招于别报故经云后身生处因缘今言诸趣受生因缘言含总报)。

　　贪恚愚痴积集诸业日夜增长以忿恨风吹心识火炽然不息凡所作业皆颠倒相应。

　　次三明行中初贪恚下集业邪见由前追求增长烦恼起业行过(次三明行䟽文有十二此句总标初贪下别出三中初句经至积集诸业日夜增长由前下蹑前追求总释三句)此句总明由惑造业故六地云不正思惟起于妄行亦是行俱无明正发业故诸业非一是为横集日夜增长复显竖集然集业因由于三毒故云贪恚愚痴三毒缘于三受故论云受诸受时爱憎彼二颠倒境界故谓乐受生爱苦受生瞋痴从中容故云彼二颠倒之言通于上三皆由无违顺中妄谓有故(此句下别举初句故六地下引例释由惑起业然彼但蹑无明今通贪等通别有异亦是行俱无明者再释贪等前释举于𤼵业无明有于行前今与正𤼵业时所有诸惑皆名无明覆蔽于业不知过故诸业非一下释余经文然集业下牒论解释于中有三初蹑经文生起论意谓经云三毒起业而论云受诸受时者因受生毒故次故论下正引论文后谓乐受下䟽释论意)然愚痴无明行相何别愚即迟钝多所封着痴者迷闇不别是非皆对现境不缘三世缘三世境而不了达乃名无明不见未来发现业故通义可知(然愚痴下拣法同异)次二别明行支中初句明吹心识火炽然邪见即内心思业为烦恼风动谓于怨恨时互相追念名为忿恨此思之始欲起报恶业故云炽然不息此思之终思通诸恶而杀业在初故偏云忿恨下加害亦然(次二别明即内心思业等者此略释经然经云心通相而说亦是举于所依心王今云思业别举业体以论经云吹罪心火故举思业谓于怨恨下论释其中此思之始及此思之终是䟽释论余皆论文)八起业邪见即兼动身口故云凡所作业论云于作恶时迭相加害故由倒造业业不离倒故曰相应。

　　欲流有流无明流见流相续起心意识种子。

　　三欲流下第九心意识邪见明所引识支以其识支通因果故经欲具明故具显因果论欲分析故先明识种(明所引识支等䟽文有三初摽名示体此依能所引生明之如十藏品及六地广说以其识支下二出经论意通因果义次下当明今取前三为因故取识种)心意识三名有通别已如前释今此文中义含通别别谓心是识种意识通余四种种子之言拣异现行谓五果种(心意识三下三释文于中有四一释心意识名言如前释者即问明品言意识通余四种者识即前六识是六处种六识必含于触受是触受种除上四外皆名色种故云通四)谁能起此谓善恶业无记非因故此不论善业云何复生苦种以与欲等四流相应今施戒等皆是有漏非无念智无有断期若尔何不名为起业种子理实俱通望苦乐报业为正种望生心体识为正种以就本性一切生死皆心起故如芽肥瘦由于水土而生芽者正在谷子故诸经论互说二种(谁能起下二释起字无记非因者但招别报不招总报故如九地说后理实下答因法有喻并如六地所明诸经论者总指唯识论具二以业种为增上缘识种为亲因缘今此经中即说识识受六道身为种如中论云众生痴所覆为后造三行以有此行故识受六道身即以业为因耳)。

　　上明前际三支竟。

　　于三界田中复生苦芽所谓名色共生不离此名色增长生六处聚落于中相对生触触故生受因受生爱爱增长故生取取增长故生有。

　　第二明中后九支(第二明中后九支者亦可言十义如前说隐现行识即言九耳下当广明)然论兼结文总分三段初明自相二有生故下同相三是中皆空下颠倒相(然论兼结文者其结一文即䟽科经即前具足诸苦观初以约十二缘明苦故总科云文分为二先别明缘相后如是众生下结成妄苦就前方开为二初明前际三支后辨中后九支今论乃于中后九中笼取结文分为三段若直就文此下兼第三彼二颠倒观总应分四一示九支缘相二如是众生下结成妄苦三是中皆空下明缘体空四取彼二颠倒经文结成迷惑其第四段是第三观今为顺经就前三段开初一半为二合后半及第二为一以第三为一故亦有三就䟽之中分三段初列三名)言自相者现在名色等支体状别故言同相者释有二义一未来二支亦同现在有名色等故二约果相显缘起过患通遍果位故名为同犹如色等碍等为自相苦等为共相共即同也是则现在亦有同相未来非无自相但隐显耳此释顺论论云二同相谓生老病死等过故三颠倒者缘体是空执有是倒(释有二义者初即远公义二即今䟽正意犹如下二引例释寻常自相共相证成则自相全同同相宽狭不等此唯约因缘故狭彼通有为故宽然缘起过患即同无常等是则现在下三结成隐显未来隐自相显同相者今猒当果绝现因故)今初自相复有三种一者报相二不离二字是因相三此名色下彼果次第相言报相者即初受生异熟识体共名色生故论云报相者名色共阿赖耶识生此含识支一半名色支全故摄论云本识有三相一自相谓本识自体二因相谓种子识三界相谓异熟识此意明为因义边名种子识即前约因识支为果义边名义熟识即此报相名色所依若不望因果直语自体名为自相今论因相却是彼中果相立名虽殊并通因果(言报相下别释初相䟽文分五一正释报义异熟是三界报体故共名色生明是果报故论云下引证异熟识是报相义摄论云下四引证三相于中有三初引论列名即第二论所知依品第二论曰如是已说阿赖耶识安立异门安立此相云何可见安立此相略有三种一者安立自相二者安立因相三者安立果相初谓依一切杂染法所有熏习为彼生因由能摄持种子相应二谓即如是一切种子阿赖耶相与一切时与彼杂染品类诸法现前为因三谓即彼杂染品法无始时来所有熏习阿赖耶识相续而生释论中言分析此识自相应相以为二种因果异故释曰初谓依一切下论自释相即今䟽文此论意明下二释彼论意撮略言耳若不望因果者识之自体双含因果分出因果即是二相不分因果即是自相故上释论云分析此识自相应相以为二种因果异故是则自相为总因果为别耳今论因相下第三会释二论问因果相殊云何此因而是彼果答今以果识为名色因非以种子为现识因是故名殊而体一也故此中三相而初二皆是摄论果相此论果相自是名色之果相耳立名虽殊者明引彼三相非证此三但明此识通于果耳因如前假)经云于三界田中者是所生处下六地中约因位说以业为田以识为种今约果位故以三界为田生前识种后生苦芽者标所生报前三支因必依苦果而起今更生苦所以称后此显展转无穷之义。

　　所谓已下出苦芽体相论云名色共生者名色共彼生故谓名色共彼本识生也恐人谬取名与色共故有此言名谓非色四蕴色谓羯逻蓝等此二与识相依而住如二束芦更互为缘恒时而转不相舍离(所谓名色下出苦芽体者文三一牒经总标经云所谓名色共生谓名色共彼下䟽释论论中彼字即赖耶故于中有三初总显论意此二与识下显共生义束芦之义六地当释即前所引摄论次文云阿赖耶识与彼杂染诸法同时更互为因云何可见譬如明灯焰炷生烧同时更互又如束芦互相依持同时不倒释曰灯炷生焰灯焰烧炷互为因果正是果识为名色因义)二不离是因相者即显本识为名色因谓是名色不离彼本识依彼本识故既依此释定知此段具于二支谓识及名色(二不离是因相者牒经标名即显本识为名色因者䟽释因言谓是名色下论释其相言名色不离彼本识者论主释经不离之言非是不离名色有六处也显上句中共生为不离耳依彼本识故者论主自释因相言也既依此释下䟽家案定明此自相因相中有识支及名色支不同古释唯取同名色支识支在前邪见中故名色依起者依彼本识因生耳)三彼果相者是彼报相名色之果由名色增长成余八支非别有体初成六处者名增成意处色增成余五次六处增长成触言于中者于六处中有根境故余因缘义广如六地(三彼果相有即此名色增长下经前已科出故此略无牒经䟽中但释彼果拣非报相而为果体今取六处等是报相名色果耳上言次第者名色生六处六处生触等次第不乱故恐繁指后)。

　　有生故有生老死忧悲苦恼如是众生生长苦聚。

　　二同相中生及老死正显同相(二同相中论主易故不释䟽文亦显然六地中名为苦树广有其相)如是已下总结成苦何处是苦此有三重一论将入同相中则以生老死忧悲苦恼明于苦聚文义显故二近结于果名色共生此明苦生余八苦长三远结十二前二支半为能生长后九支半为所生长(文义显者文即此中有忧悲苦等唯识论云老死位中多无乐故此是他文言义显者生死是苦忧悲之苦最明显故故为同相)。

　　是中皆空离我我所无知无觉无作无受如草木石壁亦如影像。

　　三颠倒相中言是中者是前十二缘中皆空已下明倒所以由空谓有所以明倒此有四重一缘成无性所以言空二离我我所释成空义离我人空离所法空三无知下释无我所以四以外事释无知觉三中四句通外及小。

　　初约外道外道虽众不出僧佉及与卫世僧佉说觉以为神相卫世说知以为神相今无知觉成上自体本无有我作受二句通于能所能作能受故是于我所作所受即是我所在因名作在果名受今但缘成故无作受(僧佉说觉者即百论破神品第二中外曰实有神如僧佉经中说觉相是神次论复云优楼迦弟子诵卫世师经言知与神异是故神不墯无常中亦不无知何以故神知合故如有牛人注云譬如人与牛合人名有牛如是神知情尘意合故神有知生以神合故神名有知释曰上即论立今但二无不说无之所以所以广如前后今当略说论破僧佉二内曰神觉为一耶为异耶外曰神觉一也内曰觉若神相神无常故释论云譬如热是火相热无常故火亦无常今觉实无常相各异故属因缘故本无今有故已有还无故外曰不生故常意明神不生故内曰若尔觉非神相意云觉无常神常无常不应与常为相故彼䟽总释云此二相违凡有三对一神常觉无常二神遍觉不遍三神一觉众此初段中正就二对生过神一觉众在第三重中方破就初对中有四种过一以神从觉神则无常二以觉从神觉应是常三若不相从体即不一四必欲令觉是神神则二种常无常也亦言觉不觉也今结四过之中经文有一二是破觉不应有之三四略无余如彼论二破卫世先破其喻云内曰牛相牛中住故非有牛中释曰有牛是人人与牛合牛不是人神与知合知不是神何得为相次破其法云汝言神情尘意合故知生是知知色等是故但知能知非神知譬如火能烧非有火人烧斯则知为神相义不成矣今云无知)若约小乘就五蕴说就受蕴名三蕴名知(若约小乘等者受蕴名觉觉苦乐等三蕴名知想取于像行有欲胜解等皆是知义识义更明色非此二)约六根说身识名觉余五名知五阴造业故名作者当阴招报名为受者今并遣之(约六根说者若约别明眼见二闻鼻舌身三名觉意根曰知今取触尘对之为觉余五说知)现有知觉云何言无随俗故有约真故无又心法有四一事二法三理四实谓随境分别见闻觉知名之为事论体唯是生灭法数故名为法穷之空寂说以为理论其本性唯是真实如来藏法故名为实此四重中说初即说知觉等名若就后三即无知等(现有知觉下通外难先难随俗故下答即中论意又心法有四下亦答上难于中有二先举法相此四即同唯识第九四种胜义一世间胜义谓蕴界处等二道理胜义谓苦集等三证得胜义谓二空真如四胜义胜义谓一真法界广如玄中今文先列名次谓随境下释相此四重中下二结酬其问汝现见有但是初门今约后三故言无也又以第二破其初一则事非事矣若以第一破具前二前二俱无若以第四拂其空相空亦不立方名为实又三以空遣有四以实遣空空实无碍知即无知然破我与法广如于前诸会经文)四如草下以彼外事喻释无知觉等以诸众生现见有于动止语言云何说言无知觉等故以外物动不动事示无知觉草木则动石壁不动皆无知觉故内动止岂当有之净名云是身无知如草木瓦砾言亦如影像者显从缘有似而非真即双喻二谛若准论经无影像喻而有如响可喻言声而无知觉(可喻言声者此喻亦是遮救无知谓无情之物动与不动故无知觉众生是有安无知觉故引响喻因心𤼵声和谷发响响无知觉情发亦然)。

　　然诸众生不觉不知。

　　第三然诸下彼二颠倒观妄苦本空得而不觉真乐本有失而不知而远乐就苦名彼二颠倒(彼二等者有三意一迷真随妄即是颠倒二由迷真故于乐计苦由随妄故于苦计乐三不识真故远之不知妄故随之故论经云不觉不知而受苦恼虽有三重其旨一也故䟽文中前后互出)。

　　上来三观为方便竟。

　　菩萨见诸众生于如是苦聚不得出离是故即生大悲智慧复作是念此诸众生我应救㧞置于究竟安乐之处是故即生大慈光明智。

　　第二菩萨见下正起慈悲初明兴悲谓见苦应㧞后复作下兴慈谓无乐应与既言具苦必知无乐故(既言具苦者此遮妨难恐有问言慈是与乐经中但言见生有苦何言兴慈故通云尔然经慈悲二观影略悲中睹境却无拔济之言慈中阙于睹境却兼拔济之语二观同缘有苦故生慈下重举前境以明拔济成上之悲置安乐处生下之慈义皆足矣)。

　　佛子菩萨摩诃萨随顺如是大悲大慈以深重心住初地时于一切物无所吝惜求佛大智修行大舍。

　　第四施行文三初总明施行二别显施物三总结行成今初文有五句一明施所依以见有苦无乐故二以深重下彰其施位此地檀度得圆满故契理曰深不舍悲愿为重此心住地故能满檀三于一切下明施体相四求佛大智愿施所为五修行大舍结施行名(一明施所依者即经随顺如是大悲大慈则能拔其苦能与其乐若别说者财施拔现贫苦与现富乐法施拔其当苦与出世乐无畏拔现恐怖与安隐乐文中就初多明于财而言大舍又云凡是所有则兼具矣)。

　　大方广佛华严经疏钞会本第三十四之十三

　　音释

　　悭嫉

　　(悭苦闲切吝也嫉秦悉切垢也)。

　　忿恨

　　(忿扶粉切怒也恨胡恨切怨也)。

　　惓

　　(逵眷切疲劳也)。

　　瞥

　　(匹蔑切过目也)。

　　懵

　　(莫亘切)。

　　大方广佛华严经䟽钞会本第三十四之十四　遵四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　凡是所有一切能施所谓财谷仓库金银摩尼真珠琉璃珂贝璧玉珊瑚等物珍宝璎珞严身之具象马车乘奴婢人民城邑聚落园林台观妻妾男女内外眷属及余所有珍玩之具头目手足血肉骨髓一切身分皆无所惜。

　　二凡是所有下别明施物偏显上文一切无吝于中初总后所谓下别别显一切略有二种一者外财二者内财谓头目等文显可知(二者内财者诸会已广易故不释论文甚广今当具出论释总句凡是所有一切能舍云一切物者略有二种一外二内次释所谓下别中先释外后释内外中更分总别释总句云外者复有二种一所用二贮积如经所谓一切财谷库藏等故如是次第释曰此中财谷是所用库藏是贮积经从金银下别论释云于中广有八种从金银乃至一切所爱之事一切所爱之事即今经及余所有珍玩之具兼取后内以为第九释云是外事舍中初舍为总余九为别依此二种喜一藏摄喜二利益喜藏摄喜者谓金银等利益喜者复有八种释曰欲兼下内共成二喜故标云外事有九不释别中第八即是于内然八中次第异今今依此经之次一严饰利益喜谓珍宝璎珞二者代步利益喜谓象马车乘三者代苦利益喜谓奴婢人民论当第四四者自在利益喜谓城邑聚落论当第五五者戏乐利益喜谓园林台观论当第三六者眷属利益喜谓妻妾男子内外眷属七者坚着利益喜谓及余所有珍玩之具八者称意利益喜谓头目手足等后三同彼论次)。

　　为求诸佛广大智慧。

　　三为求下总结行成初结所为。

　　是名菩萨住于初地大舍成就。

　　后是名下正结行成然初地中应具三施从增胜说但举于财故般若论二三地中方行无畏四地已上乃行法施。

　　佛子菩萨以此慈悲大施心为欲救护一切众生转更推求世出世间诸利益事无疲厌故即得成就无疲厌心。

　　第五无疲厌行中分三初牒前起后二转更下正显行相三即得下结其行成下五行中唯除第十显相即是结名余皆具三文处可见。

　　得无疲厌心已于一切经论心无怯弱无怯弱故即得成就一切经论智。

　　第六得无疲厌下成经论智。

　　获是智已善能筹量应作不应作于上中下一切众生随应随力随其所习如是而行是故菩萨得成世智。

　　第七获是智下成世智行言随应者随机所应宜以何法随力者随己智力所能随他智力所堪随其所习者约机现作论释随宜言如论说者即瑜伽菩萨地菩提分品也(随机所应者经有三句此句是总下二句别云何所宜随力宜随现习宜现习宜者如浣衣之子应令修习不净观等)。

　　成世智已知时知量以惭愧庄严勤修自利利他之道是故成就惭愧庄严。

　　第八成世智已下明惭愧行知时已下正显行相时有三种一者念时如是时中宜修定等刹那不间故二日夜时昼则存心初中后夜皆勿废故三所作得必不断时此即智量谓量力所能亦爱亦䇿勿令过分后休废故以此三时修前八科二利之行烦恼睡蛇昼夜不杂为惭愧服而自庄严(知时已下行相三句知时知量合为一故开时有三第三时即知量义言如是时中宜修定等即涅槃经上已引竟昼则存心等者即遗教经经云汝等比丘昼则勤心修习善法无令失时初夜后夜亦勿有废中夜诵经以自消息无以睡眠因缘令一生空过无所得也当念无常之火烧诸世间早求自度勿睡眠也诸烦恼贼常伺杀人甚于怨家安可睡眠不自警悟烦恼毒蛇睡在汝心譬如黑蚖在汝室睡当以持戒之钩早并除之睡蛇既出乃可安眠不出而眠是无惭人也惭耻之服于诸庄严最为第一惭如铁钩能制人非法是故比丘常当惭愧无得暂替若离惭耻则失诸功德有愧之人则有善法若无愧者与诸禽兽无相异也释曰但观所引䟽文易了谓量力所能者即涅槃经已如上引亦如教首楼那调琴之法言后便休废者起信论修行信心分彼约为魔感故或卒起精进后便休废今使勿令过分则非卒起亦不休废然䟽三时当相以释亦可此三为初中后初但明记次日夜勤修后方不断)。

　　于此行中勤修出离不退不转成坚固力。

　　第九于此行中下成坚固力谓此即前惭愧二利行中欲早求度应当精勤不退自分不转胜进(谓此等者释经于此行中以后三行摄护前惭愧中已𠬧前七门二利之行今之二利即前七也而是惭愧所护行中修坚固也欲早求度下正显行相之文此句总明坚固之体即前遗教之文不退自分下别释坚固之相前经已引弥勒问经)。

　　得坚固力已勤供诸佛于佛教法能如说行。

　　第十得坚固下明供养行利养正行具二供养(利养正行下上愿校量中有三供养一利养供养二恭敬供养三正行供养今以恭敬通上二故但分财法)。

　　佛子菩萨如是成就十种净诸地法所谓信悲慈舍无有疲厌知诸经论善解世法惭愧坚固力供养诸佛依教修行。

　　第三佛子下结十名体用先结体用所谓下结名言体用者此十即是净诸地法以治十障故障如前说(第三佛子下䟽文有二先释文)然安住地分有三十句亦明信慈悲等与此何异论云前是清净地法今尽是障地净法者前句文略若具应云前是清净此地法以局初地故今尽是障地净法者谓不局初地故云尽是尽净诸地障故故经云净诸地法瑜伽亦云此十种法于一切地能净修治故下诸地中皆云信等皆转净等(然安住下二拣法亦致复重之问文中有二先问前句文略下是䟽释论中无问而但有拣具足论云前所说三十句从信增上等乃至常求上上胜道是清净地法今此十句从信乃至供养诸佛尽是障地净法是名修行校量胜而远公云前是所净此是能净意云前地满故能净此法故为所净此中十行若无此十地不穷满故为能净末为得意不顺于论及瑜伽故)第三佛子菩萨住此欢喜下果利益校量胜有四种果一调柔果二发趣果三摄报果四愿智果释此四果略启四门。

　　第二释名通释果者地中满足故别言调柔者谓调炼柔熟以供养摄化等为能调炼信等十行为所调炼由行供等令信等调柔随意堪用故名调柔下炼金喻其义甚显二发谓发进趣谓趣向于地满中更求明解为能发趣发自此地趣向后后为所发趣下啇人喻义甚相似三王位之身酬因名报因成纳果故名为摄四内证愿力教智自在又以愿力助智令业用无边故称愿智。

　　三明分齐初二是其行修方便后二是其报行纯熟行修唯在地满报行该于始终从初住地乃至地满所受王身说为摄报所有作用说为愿智又初二后一此地定有摄报一果有无不定容有不作故云多作而定能作故亦定有又初二果亦是地法初行次解是所修故后之二果唯果非法初体后用非所修故是以经于二果略之后便有结文云说初地法门不得此意则似论家谬取法门滥为果称(三明分齐等者䟽文有四初总标分齐即修非修分别以修以报各为分齐行修唯在下二约当地初后相望论其分齐即上二义遍不遍故又初二下三约有无论分齐又初二果下四约法果论分齐此意正为论主通妨谓安国法师以见二果之后有结文故便以前二果唯是地法后二方果法即出心故今为通前二通法通果为法易见后有结故为果难见故论判属果不得此意下结弹安国)四辨通局发趣文局初地以最在初故义通十地通解十地故余三义局初地报等殊故文通十地地地皆有故。

　　佛子菩萨住此欢喜地已以大愿力得见多佛所谓见多百佛多千佛多百千佛多亿佛多百亿佛多千亿佛多百千亿佛多亿那由他佛多百亿那由他佛多千亿那由他佛多百千亿那由他佛。

　　第五释文四果即为四别今初调柔分三谓法喻合法中分四一见佛为炼行缘二悉以下所炼行体三以前二下别地行相四是菩萨随所下炼行成熟前中先总明后所谓下别显总中以大愿力是见佛因力兼神力故瑜伽住品有二因见佛一愿二力论经具二论云以胜通力见色身佛以正愿力见法身佛瑜伽正愿得生受用土中常得见佛今云法身即功德法身(今云法身者佛地一切智名法身以约证如十德胜故见功德身又约末证如未穷极故真实法身非见相故)别中云见多百佛等者论云方便善巧示现多佛故此善巧有二一不直云无量而巧历百千等数为方便显多二言多百者是多个百多千等亦然是为一数之中已摄于多故名善巧理实入华藏刹海见法界身云也(理实入下上约寄位此下显实即愿智果中意也)。

　　悉以大心深心恭敬尊重承事供养衣服饮食卧具医药一切资生悉以奉施亦以供养一切众僧以此善根皆悉回向无上菩提佛子此菩萨因供养诸佛故得成就众生法。

　　二所炼行体中以行入行故名为炼如金入火然有三种入即分为三一入功德即供佛行去薄福垢亦兼供僧二以此善下入无上果即回向行去下劣垢论当第三意明通回二行三佛子此菩萨下入大悲心即利生行去懈怠垢(亦兼供僧者已亲证如真供养故又此炼行真是修行法供养故故略无耳其供佛中经文易故䟽略不释论云供养者有其三种一恭敬供养谓赞叹等显佛功德二尊重供养谓礼拜等三奉施供养谓华香等即衣服下文其大心深心即能供养心谓为求佛故云大心心殷重故名为深心䟽以同上愿校量中供养愿故故皆略无去下劣者论经是第二论释即当第三)。

　　以前二摄摄取众生谓布施爱语后二摄法但以信解力故行未善通达是菩萨十波罗蜜中檀波罗蜜增上余波罗蜜非不修行但随力随分。

　　三别地行相中先约四摄然四摄望前犹是利众生法望后为别地行相以因利生之便故于此明下二地中乃在炼行成后四摄虽不足全别十地为是化生之法故用之耳爱语是法施初地檀满故说二增二约十度然证相难分寄十度等以显差别各说一增若不尔者何不二地言二度增檀度初地先已增故乃至九地应言九增九地尚云余非不修随力随分显寄明矣是以具论诸地所行略有五义一为别地各说一增如今文是二辨胜过前初地檀胜二地二度胜故二地文云远离悭嫉破戒垢故乃至十地十度皆胜是则后后皆胜前前三论其实行地地具修四证理平等非多非一五约圆融一具一切(是以具下总明义类以成前理其五约圆融一具一切更有三义一约相资檀义摄六等二约相应一念具修三约理融称性一多互相摄故)。

　　是菩萨随所勤修供养诸佛教化众生皆以修行清净地法所有善根悉以回向一切智地转转明净调柔成就随意堪用。

　　四所炼行成中总收三入初牒供佛化生以为能炼信等净法以为所炼后举前回向能炼令信等净也言转转者此之信等于初地中有三节净谓初住地时证前缘修令成真修已是一净二行校量中对除障法复一度净今此地后更历三修故云转转(总𠬧等者此所炼净有始有终初但明炼即是其始后举回向能炼令净即是其终故前论立以回向居二行之后先明自利利他后回向胜进故言信等净法为所炼者即下论云信等善法犹如真金数数入火故)。

　　佛子譬如金师善巧炼金数数入火转转明净调柔成就随意堪用。

　　第二喻中金师喻菩萨金喻信等火喻供等三行三行非一名数数入调柔成就喻炼行成金性本有从缘始显信等修生云何同喻信等有二一未证真前但约缘修为对治行妄识为体二证真之后乃知信等非是今有即如来藏中恒沙佛法真心为体真心为体即是理性信等相殊说为行性此二不二并可喻金虽假供等缘修以成真德德由真起后成严具亦不异金既了于真真非妄外故全妄识即是真心寄相显真故分能所(信等有二下解释释开二门地前之信则不喻金证如之信乃将喻金如来藏中为惑所覆如在矿中地初一净即已出矿地中地满皆是入火此二不二者谓真心为体与信等不殊更无有二以真心上离不信浊故名为信二三无有违害即是慈悲四无悭为施五无懈六无愚七无不重贤八无不怖罪恶九无有危脆十无违佛教故是十行但一真心而为二义故无二体并为本有故可喻金虽假缘修者然第一义自有两义一约所显性德二约能显缘修成德如以知法性无悭贪故随顺修行檀波罗蜜今成檀德克实分别则初一义可以喻火对治行故所显喻金成德如严具今且融后二以喻于金以德因真起故同所显故云后成严具亦不异金严具喻于后地广如前说金例皆金既了于真下复融初义亦不异金以初妄识为体今真妄交彻故妄由真生真该妄末真非妄外即妄彻真源若尔则无能练所练故云寄相显真故分能所)。

　　菩萨亦复如是供养诸佛教化众生皆为修行清净地法所有善根悉以回向一切智地转转明净调柔成就随意堪用。

　　第三法合准喻可知。

　　佛子菩萨摩诃萨住于初地应从诸佛菩萨善知识所推求请问于此地中相及得果无有厌足为欲成就此地法故亦应从诸佛菩萨善知识所推求请问第二地中相及得果无有厌足为欲成就彼地法故亦应如是推求请问第三第四第五第六第七第八第九第十地中相及得果无有厌足为欲成就彼地法故。

　　第二发趣果中二初正明发趣果后佛子是名下总结地相前中有四一法二喻三合四结法中亦四一问二知三行四到知是名解正能发趣然由问故知所以先问知意在行行必能到今初问中具问诸地初地已满而更问者一问胜进非问自分二者一地之中具摄一切诸地功德故问所摄容许未知于中云相及得果者相即随诸地中所有诸障及对治相故谓诸地能所观相皆别十地故得者即正证出世间智故果者因证智力得世间出世间智故相即方便智得是根本果即后得后得缘俗故名世间无分别故复名出世又此三者即是三道初是无间与惑相翻二是解脱正证无为三是胜进后智进修不说加行者地前加行非地摄故地上加行胜进收故言为欲成就此地法者当地法也后云彼地法者后地法也若准论意成就地法即是信等(一问胜进者胜进虽向二地修在初地亦得名为问初地也相及得果者是所得法相即方便智下䟽出其体即同如来加请中三渐次也言能所观相者有其二义一相差别故二能到地实故名为相即观渐次观即举障显治相则能所皆相二得即证渐次三果即修行渐次又此三下三再显法体开根本智以成二道故不取加行地上加行者如欲入第二起十种心此即加行而是初地之胜进故意云胜进既是后得故非方便若准论意者今䟽意明随地智差别地法而论云成就诸地法者所谓信等故)。

　　是菩萨善知诸地障对治善知地成坏善知地相果善知地得修善知地法清净善知地地转行善知地地处非处善知地地殊胜智善知地地不退转善知净治一切菩萨地乃至转入如来地。

　　第二是菩萨善知下明知由问故知知不异问经展问中相及得果以为十句。

　　论摄十句为五方便言方便者行修善巧也第一观方便观谓观解摄初二句一诸地障对治者以能治观解治十种障立十地别本文具之此约所断明观二地成坏者揽行成位集故名成诸行各住散故名坏此约所知明观(行修善巧者下论云成坏善巧增长善巧非詺能知为方便也此五方便地地皆具而其随相分别初一在于解行位中得在初地增上在于二地已上不退在于八地已上尽至十地)第二得方便得谓证入摄次三句曲有三种方便一相果者即欲入方便是方便智带相观终故名相果二得修者已入方便即根本智显是证修非缘修故三胜进方便即后得智谓信等成地之法离障清净故。

　　第三增上方便进修后位故名增上亦摄三句一地地转行者依前起后地背相舍故二二执名非处二空为住处亦是相应不相应也三以后胜前增长善巧名殊胜智(第三增上方便亦成德殊胜故行修不顿初中后别故有三句余句可知)第四不退转方便唯第九句前三方便无退息故。

　　第五𥁞至方便即第十句净治菩萨地尽转至佛智地故。

　　若以相等摄五方便初一是相二具于三如次三句配相得果第三唯果第四总明三事不退五通明三因穷入果若摄十句初三为相第四是得次四是果后二具三。

　　佛子菩萨如是善知地相始于初地起行不断如是乃至入第十地无有断绝由此诸地智光明故成于如来智慧光明。

　　第三佛子下行第四由此下到并可知。

　　佛子譬如啇主善知方便欲将诸啇人往诣大城未发之时先问道中功德过失及住止之处安危可不然后具道资粮作所应作佛子彼大啇主虽未发足能知道中所有一切安危之事善以智慧筹量观察备其所须令无乏少将诸啇众乃至安隐到彼大城身及众人悉免忧患。

　　第二喻中初喻前问有二方便一不迷方便道中喻行因住止喻得地各有障治故曰安危二资具方便具资粮故不迷多约利他资具多明自利次佛子彼大下喻知三善以下喻行四乃至下喻到行中语略故云乃至。

　　佛子菩萨啇主亦复如是住于初地善知诸地障对治乃至善知一切菩萨地清净转入如来地然后乃具福智资粮将一切众生经生死旷野险难之处安隐得至萨婆若城身及众生不经患难。

　　第三合中初合知然后下合行安隐下合到喻中略行此中略问欲影显耳。

　　是故菩萨常应匪懈勤修诸地殊胜净业乃至趣入如来智地。

　　第四是故菩萨下结劝可知。

　　佛子是名略说菩萨摩诃萨入菩萨初地门广说则有无量无边百千阿僧祇差别事。

　　第二佛子下总结地相行修已竟故于此结前说分齐深故说其一分此中广故说所不尽。

　　佛子菩萨摩诃萨住此初地多作阎浮提王豪贵自在常护正法。

　　第三摄报果利益胜中分二先明在家果后是菩萨若欲下出家果前中复二初上胜身显其报胜后能以大施下明上胜果显其行胜今初阎浮提王者即铁轮王然璎珞仁王地前四位已配四轮今在初地方作铁轮正明皆寄不可定执常护正法应是行胜如何论主将属身胜护法有二一护国正法则赏罚以宜二护佛正法教理等兴建摈斥论依初义。

　　能以大施摄取众生善除众生悭贪之垢常行大施无有穷尽布施爱语利行同事。

　　二上胜果者依前王报起于胜行是身之果于中二初行后愿前中亦二一大悲利他谓若施若摄(初行后愿者行亦自分愿亦胜进谓若施者布施本通二利今从利他边说问四摄之初已有布施何须别说答有四意故一布施本是自利今菩萨行令物仿之以舍悭贪故是利他摄中布施一向利他二布施自论布施四摄中施乃是摄缘三布施通于三施四摄唯约则施法施乃属爱语中故四此地正是布施位故所以别说经中先明遍施后常行下常施)。

　　如是一切诸所作业皆不离念佛不离念法不离念僧不离念同行菩萨不离念菩萨行不离念诸波罗蜜不离念诸地不离念力不离念无畏不离念不共佛法乃至不离念具足一切种一切智智。

　　二如是一切下不失自利正作利他业时即不离念佛等故谓利他事中回向菩提故成大恭敬事不生分别故除诸妄想顺理合体故云不离(谓利他下二引论释论云言不离者示现不离自利益故如是诸念事中行已成大恭敬除诸妄想释曰以论难了故以䟽间释成大恭敬即所念佛等除诸妄想正是念义是则前明自利之施令物除悭今明利他之行不失自利是为菩萨修行善巧)所念有十一论分为四一初三是上念三宝在已上故不离三轮故次一是同法念次三功德念一自身他身菩萨行二度行自体三诸地转胜故后四求义念佛以力等是真实究竟义故己所求故(所念有十下第三释文此之十念亦即六念初三念同四亦念僧菩萨僧故次三功德念即是施戒六念中略但举其二今文广故备于诸度后四求义念即是念天第一义天故)。

　　复作是念我当于一切众生中为首为胜为殊胜为妙为微妙为上为无上为导为将为帅乃至为一切智智依止者。

　　二复作下明愿有十一句前七自德后四摄化前中此云殊胜论经名大余名并同首唯是总谓大菩提位尊高故妙等唯别胜大亦总亦别故首有二种一胜首光明功德故二殊胜首独无二故胜亦二种一妙智自在胜故二微妙离一切烦恼自在胜故殊胜亦二一上无与等故二无上无能过故后四中初一约教谓导者于阿含中分别法义正说故余三显证将者令他得证义灭诸烦恼故此约断德后二约智前因后果帅者教令入正道故后句以大菩提而教化故(光明功德者行体清净离垢障故分别法义者以词及辩分别法义二无碍也)。

　　是菩萨若欲舍家于佛法中勤行精进便能舍家妻子五欲依如来教出家学道。

　　第二出家果中二初舍俗出家。

　　既出家已勤行精进于一念顷得百三昧得见百佛知百佛神力能动百佛世界能过百佛世界能照百佛世界能教化百世界众生能住寿百劫能知前后际各百劫事能入百法门能示现百身于一一身能示百菩萨以为眷属。

　　后既出家下修行克证禅定胜业有二一者三昧胜即胜定体二三昧所作胜谓因三昧得见佛等有十一句明其二利分为三对初六句横论二利初二自利一见百佛者十方各十他受用身瑜伽住品能于种种国见百如来寄位显百理实如前见多佛也二知神力论意取神力所加说法菩萨于上二处修习智慧次四利他初一有信机者动刹现通次三有悟机者往刹光照正授以法次有二句竖论二利一自摄胜生瑜伽云若欲留命能住百劫二二明穷照示物善恶后三句一对明二利速疾一为增长自智思惟种种法门二分身速疾作多利益故(修行克证者谓依四禅及四空定𤼵百三昧故论云一念百三昧者得三昧自在力故论意等者论云以得三昧故于十方诸佛及佛所加诸菩萨所修习智慧故释曰如金刚藏菩萨为诸菩萨说十地等次三有悟机者一往刹二光照三正授以法)。

　　若以菩萨殊胜愿力自在示现过于是数百劫千劫百千劫乃至百千亿那由他劫不能数知。

　　第四愿智果正愿久积以智内证故其自在示现难可穷究则显上来百数彰地阶差非定尔也今行合法界是圆融实德故云过此(是圆融实德者释经复过是数是数即前出家果中百三昧等论经此中文广经云菩萨愿力示现过于诸数示种种神通或身或光明或神通或眼或境界或音声或行或庄严或加或信或业是诸神通乃至无量百千万亿那由他劫不可数知论释云于中身者是一切菩萨行根本所依故依彼身故有光明及神通依光明有天眼以有天眼见前境界一切眼有五种应知依神通有音声及行庄严加等音声者应彼言说故行是遍至十方故庄严者作种种应现故加者神力加被故信者依三昧门现神通力随众生信利益成就故业者依慧眼所摄陀罗尼门现说法故)论后结云略说诸地各有因体果相者以此地中相及得果类后九地也因即是相体即是得果名不殊应知此三通于下九所以于此结者显上广说不出此故(略说一切诸地各有因体果相应知释曰后总结因体果相䟽已具释以前经论并皆易见例前百身百三昧等故䟽不显)。

　　尔时金刚藏菩萨欲重宣其义而说颂曰。

　　若人集众善具足白净法供养天人尊随顺慈悲道信解极广大志乐亦清净为求佛智慧发此无上心。

　　第二应颂四十六偈半分为二别初正颂前后二结说前中分四初十一偈颂初住分于中四初二颂依何身。

　　净一切智力及以无所畏成就诸佛法救摄群生众为得大慈悲及转胜法轮严净佛国土发此最胜心一念知三世而无有分别种种时不同以示于世间略说求诸佛一切胜功德发生广大心量等虚空界。

　　次四颂为何义。

　　悲先慧为主方便共相应信解清净心如来无量力无碍智现前自悟不由他具足同如来发此最胜心。

　　次二颂以何因。

　　佛子始发生如是妙宝心则超凡夫位入佛所行处生在如来家种族无瑕玷与佛共平等决成无上觉才生如是心即得入初地志乐不可动譬如大山王。

　　后三颂有何相。

　　多喜多爱乐亦复多净信极大勇猛心及以庆跃心远离于𨷖诤恼害及瞋恚惭敬而质直善守护诣根救世无等者所有众智慧。

　　第二五偈颂释名分初二偈半颂喜相。

　　此处我当得忆念生欢喜。

　　余颂喜因于中先半偈颂念当得。

　　始得入初地即超五怖畏不活死恶名恶趣众威德以不贪着我及以于我所是诸佛子等远离诸怖畏。

　　后二颂念现得。

　　常行大慈愍恒有信恭敬惭愧功德备日夜增善法乐法真实利不爱受诸欲。

　　第三有六颂颂安住地分初一颂半颂信心成就。

　　思惟所闻法远离取着行不贪于利养唯乐佛菩提一心求佛智专精无异念。

　　次一颂半修行成就。

　　修行波罗蜜远离谄虚诳如说而修行安住实语中不污诸佛家不舍菩萨戒不乐于世事常利益世间修善无厌足转求增胜道如是好乐法功德义相应。

　　后三颂回向成就。

　　恒起大愿心愿见于诸佛护持诸佛法摄取大仙道常生如是愿修行最胜行成熟诸群生严净佛国土一切诸佛刹佛子悉充满平等共一心所作皆不空一切毛端处一时成正觉如是等大愿无量无边际虚空与众生法界及涅槃世间佛出兴佛智心境界如来智所入及以三转尽彼诸若有尽我愿方始尽如彼无尽期我愿亦复然。

　　第四恒起下二十二偈半颂校量胜分于中三初六颂半颂愿校量。

　　如是发大愿心柔软调顺能信佛功德观察于众生知从因缘起则兴慈念心如是苦众生我今应救脱为是众生故而行种种施土位及珍宝乃至象马车头目与手足乃至身血肉一切皆能舍心得无忧悔求种种经书其心无厌倦善解其义趣能随世所行惭愧自庄严修行转坚固供养无量佛恭敬而尊重。

　　次六颂行校量。

　　如是常修习日夜无懈倦善根转明净如火炼真金菩萨住于此净修于十地所作无障碍具足不断绝。

　　后十颂果校量于中初二调柔果。

　　譬如大商主为利诸商众问知道险易安隐至大城菩萨住初地应知亦如是勇猛无障碍到于第十地。

　　次二发趣果。

　　住此初地中作大功德王以法化众生慈心无损害统领阎浮地化行靡不及皆令住大舍成就佛智慧欲求最胜道舍己国王位能于佛教中勇猛勤修习则得百三昧及见百诸佛震动百世界光照行亦尔化百土众生入于百法门能知百劫事示现于百身及现百菩萨以为其眷属。

　　次五颂半摄报果。

　　若自在愿力过是数无量。

　　后半偈颂愿智果。

　　我于地义中略述其少分若欲广分别亿劫不能尽菩萨最胜道利益诸群生如是初地法我今已说竟。

　　结说可知初地竟。

　　大方广佛华严经䟽钞会本第三十四之十四

　　音释

　　珂贝

　　(珂苦何切贝布盖切)。

　　珊瑚

　　(珊苏干切瑚音胡)。

　　珍玩

　　(珍陟邻切贵也玩五换切弄也)。

　　数数

　　(并所角切频也)。

　　粮

　　(吕张切)。

　　匪懈

　　(匪府尾切非也懈居隘切懒也)。
乾隆藏第 132 册 No. 1557 大方广佛华严经疏钞会本(第34卷-第51卷)


　　大方广佛华严经䟽钞会本第三十五之一　遵五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　第二离垢地所以来者论云如是已证正位依出世间道因清净戒说第二菩萨离垢地言正位者即初地见道是出世间依此修于三学戒最在初故先来也前地虽证真有戒未能无误又以十度明义前施此戒故次明之下之八地依十度次以辨来意准此可知(言正位下䟽释谓依上见道而有修道修道修行三学上正释论前地下解妨妨云初地岂无戒耶答意可知)言离垢者慈氏云由极远离犯戒垢故谓性戒成就非如初地思择护戒唯识亦云具净尸罗远离微细毁犯烦恼垢故十住毗婆沙虽云行十善道离诸垢故亦不异戒瑜伽亦名增上戒住故此地中断邪行障证最胜真如皆约戒明(谓性戒下是䟽暗引世亲摄论第七以释瑜伽即拣劣显胜释成上极远离之言不在作意而无误故若具引瑜伽四十八云如是略说菩萨增上戒住谓意乐净故性戒具足故离一种犯戒垢故一切业道一切因果了知通达故乃至云若广说者如十地经离垢地说离垢地由远离一切犯戒垢故彼离垢地增上戒住释曰彼既指此故宜引彼唯识中言具净尸罗乃二意一云具足别解脱及定共道共故虽第三地始𤼵定增能离过时此地已满故有定共二云或唯别解脱亦能全离加行根本后起罪故十住婆沙即第一论入初地品释地名中)言邪行障者谓所知障中俱生一分及彼所起误犯三业能障二地由斯二地说断二愚及彼粗重一微细误犯愚即上俱生一分此能起业二种种业趣愚即彼所起误犯三业(言邪行下第三断障即唯识文先断障中论不释名摄论云谓于诸有身等邪行障意云身等三业有十恶行名邪行障谓所知下出体所知拣异烦恼俱生拣于分别分别初地已断尽故一分唯属此地断者从能障二地下具足论云能障二地极净尸罗入二地时便能永断释曰以易不显由此二下后断愚也开上一障而为二愚愚即现行粗重是种子二种种业趣愚者毁责为名不取恶果岂名种种业中不一即为种种种种非一即是毁责论更释云或唯起业不了业愚谓前一是起业之愚后一即是不了业愚非所𤼵业此二非必能起于业则其二愚一向是愚若依释后之一愚亦愚品类问所知障不能𤼵润如何此中能𤼵三业答唯识第一云续生烦恼𤼵犯戒业通所知障此约误犯故不相违)言最胜者谓此真如具无边德于一切法最为胜故此亦由翻破戒之失为无边德(言最胜下第四证如戒为最胜由具戒故证最胜如谓此如理最为胜故如说离欲名为最胜此亦由下是䟽释意弥显戒胜故智度论第十五云大恶病中戒为良药大怖畏中戒为守护死愚闇中戒为明灯于恶道中戒为猛将死海水中戒为大船故云最胜余如戒经)是以成于戒行得于最胜(是以成下第五成行诸论皆同)无等菩提之果并寄于戒显地相别虽经论文异大旨不殊(无等菩提下六得果戒于世间得人天身故于出世得菩提果并寄下结示)。

　　诸菩萨闻此最胜微妙地其心尽清净一切皆欢喜皆从于座起踊住虚空中普散上妙华同时共称赞。

　　次正释文文分三分初赞请分二正说分三重颂分今初五颂分二初三庆闻初地后二请说二地今初前二经家叙其三业庆喜。

　　善哉金刚藏大智无畏者善说于此地菩萨所行法。

　　后一发言申赞然此庆闻亦属前地以领前请后故皆判属后。

　　解脱月菩萨知众心清净乐闻第二地所有诸行相即请金刚藏大慧愿演说佛子皆乐闻所住第二地。

　　后二中亦初序后请。

　　尔时金刚藏菩萨告解脱月菩萨言佛子菩萨摩诃萨已修初地欲入第二地当起十种深心。

　　第二正说分中先明地相后彰地果前中分二一𤼵起净即是入地心二佛子菩萨住离垢下自体净即住地心三聚无误地中正行名自体净直心趣彼名发起净(三聚无误下䟽释论科)今初发起中三初结前标后次何等下征列十名后菩萨以此下结行入位今初标云深心者深契理事故论经云直心而下列中总句同名直心明知深直义一名异(而下列者谓今经摽云深心下列中总句则名直心论经摽云直心总句亦云直心则知义一而䟽释深心云深契事理者若以深心同论直心直心即是正念真如故深契理若顺起信深心乐修一切善行即是契事显义包含双存事理)论云十种直心者依清净戒直心性戒成就随所应作自然行故谓发起净中顺理事持是净戒直心则令自体净中性戒成就然性戒有二一久积成性二真如性中无破戒垢今称如持使得性成故云成就(论云十种者论释总句言性戒成就者总该三聚别对律仪随所应作下通于二聚自然而行兼显直义谓𤼵起下䟽释上论于中有三初正释二然性戒下释成上义第二真如性戒成前𤼵起净中顺理持戒第一久积成性成前则令自体净中性戒成就三今称如下双结上二义)。

　　何等为十所谓正直心柔软心堪能心调伏心寂静心纯善心不杂心无顾恋心广心大心。

　　二征列中列有十句初总余别总云直心者瑜伽云于一切师长尊重福田不行虚诳意乐此约随相别释今论主为顺一乘缘起义故分为总别别皆成总则令总中具于别义故不别释总句别中初四律仪次三摄善后二饶益。

　　一者柔软直心共喜乐意持戒故故瑜伽云于同法菩萨忍辱柔和易可共住(柔软直心者引瑜伽意于他柔软直就论意是自柔软柔软即喜乐则持戒之人心无恼悔故生喜乐)二堪能者有自在力性善持戒烦恼魔事不能动转难持能持故所以鹅珠草系尽命无违(二堪能者依此性善持戒是净业也烦恼已下离业因既因离果离故难持能持所以鹅珠下成上能持难持鹅珠即阿閦佛经大庄严论第十广有其缘今当略示谓有一比丘至金师家其师正为王家穿珠由比丘着赤色衣映珠似肉有鹅吞之金师失珠傍更无人决谓比丘盗其宝珠询问言无遂加栲楚比丘了知珠为鹅吞为惜鹅命甘苦而然殴击血流鹅来唼血杖误杀鹅比丘见已便言珠在金师问言何不早陈受斯楚毒比丘答言我为持戒惜鹅命故默受斯苦鹅若不死设断我命我亦不言金师白王具陈上事王加敬重言草系者亦此论第三有诸比丘行于旷野为贼剔拣衣服罄尽群贼共议恐报王知咸欢杀之中有一贼语同伴言不须杀之比丘之法不伤草木可以草系必不驰告群贼从之既无衣服风吹日炙蚊蛭䖟蝇之所唼食夜闻恶兽恶鸟之声长老比丘劝诸少年而作是言人命无常要必当死今莫毁戒说偈劝之中有偈云伊罗钵龙王以其毁禁戒伤盗于𣗳叶命终墯龙中诸佛悉不记彼得出龙时能坚持禁戒斯事为甚难时诸比丘既闻偈已自相劝诫引昔作恶为他杀害丧身无数今护圣戒分舍微躯至于明旦国王出猎初疑禽兽复谓尼干及至询问具说护戒王心欢喜解缚称赞海板比丘同此卷说此上二句即是行体后二句即行修)三守护根门不误犯戒如良慧马性自调伏以于诸行深见过故(三守护根门即修方便)四寂静者论云调伏柔软不生高心故则似不恃前三所持是事寂静瑜伽云于大涅槃深见胜利者斯即称理寂静(四寂静者行成离过顺于涅槃守护根门前已广引行成离过不见能持所持戒等了戒如空顺涅槃矣)五纯善者谓纯修妙善菩提分法能忍诸恼如真金故(五纯善下次三摄善中初一自分摄菩提分善二者上摄佛善言如真金者虽被鈱炼精纯无灭故后句离过又初通摄菩提分善次句别语戒善后句亦通离过)六不杂者论云所得功德不生厌足依清净戒更求胜戒乐寂静故谓虽得前句妙善而不厌则不杂懈怠乐于寂静则不杂事乱身心俱寂即是胜戒。

　　七诸有势力弃而不顾不似难陀为欲持戒(七者诸有势力弃而不顾正是论意不似难陀下略举戒过于善例知诸有势力亦因施等之所致故)八大悲为物不断有愿为广九大智随有而无染故能作有情一切义利(八九二句明饶益中前句彰悲正明饶益后句智导方为爱见)。

　　菩萨以此十心得入第二离垢地。

　　第三结行入位由上十心成于上品极圆满故入斯戒住。

　　第二自体净中明三聚净戒即分为三初律仪论云离净谓净离杀等故此约随戒亦名正受净此约初受二摄善法戒三摄众生戒此三聚戒摄前三位初摄治地住次摄饶益行思彼众生堕恶等故后摄不坏回向谓有智愿等于法宝等皆不坏故律仪通于止作摄善唯约善行前二通于自利后一唯约益物(律者法也仪谓仪范离诸过恶不违法制故论名离净论有二名初云一者离戒即后释初门竟云亦名正受净受即受戒法门离即随戒行相不杀等十顺益名善要期在己名之为摄离诸过恶名摄善戒兼济有情名饶益众生益而离过名饶益戒律仪通于止作下第三料拣于中有二先以拣二聚前二自利后一利他前中律仪即是恶止摄善即是善行)又初律仪中虽有善行而施忍等不行非过故摄善中无所不行若尔今经前二同离杀等二相宁分古释有二义一同体义分约离过义边说为律仪顺理能益判为摄善二者隐显相成律仪中有止作因离果离是其止行对治离者是其作行举作助止说为律仪摄善戒中亦有止作以止助作说为摄善(后又初律仪下唯拣初二初一滥故于中有二初正拣此已是难谓有问言律仪之中既有止作止即恶止作即善行作同摄善何言律仪但明恶止故有此答皆百论意谓论初外道问云佛说何法答云恶止善行法释曰杀等诸恶上息不作名为恶止三业正行信受修习名为善行外道便为立后重过云外曰已说恶止不应复说善行内曰布施等是善行故谓布施是善非恶止故复次大菩萨恶已先止行四无量怜愍众生复止何恶外曰布施是止悭法是故布施应是恶止内曰不然若布施便是恶止者诸不布施悉应有罪释曰此是反难明施非恶止今翻顺用明不施忍而无有罪又律仪中作谓持衣说净等不作有罪非施忍等故不同也若尔下展转通难释成前义先难亦是百论中意外曰已说善行不应复说恶止内曰止相息行相作二相违故是故说善行不摄恶止外曰是事实尔我不言恶止善行是一相但应恶止则是善行故言善行不应复说恶止释曰此正同今经杀即是恶离杀名善故律仪中亦离杀等摄善戒中亦不杀等故二难分古释有二下答先叙昔解其第二解亦是百论中意前所引布施是止悭法答中后决云复次诸漏尽人悭贪已尽布施之时复止何恶或有人虽行布施悭心不止纵复能止然以善行为本是故布施是善行释曰此论意明布施虽有止恶以善行为宗律仪虽有作持以止恶为宗斯就正助分成二聚)今更一释此中唯约自修正行下摄善中亦令他修则摄二利之善及悲智之善又此唯己分之善下摄善中上修佛善岂得同耶(今更已下申今所释非弹古义但助成别相耳大同后义在文易了)。

　　佛子菩萨住离垢地。

　　今初律仪分三初标所依谓离垢地戒增上故二性自已下正显戒相三佛子至如是下结成增上(今初律仪下第四释文)。

　　性自远离一切杀生不畜刀杖不怀怨恨有惭有愧仁恕具足于一切众生有命之者常生利益慈念之心是菩萨尚不恶心恼诸众生何况于他起众生想故以重意而行杀害。

　　二中有十善业道即为十段今初离杀分二初总明后不畜下别显今初性自远离文属杀生义该下九谓自性成就十善业道即自性戒然离有三种一要期离谓诸凡夫二方便离所谓二乘三自体离谓诸菩萨契穷实性自体无染然诸菩萨同修自体而复有四一离现行所谓地前二除种子即是初地三除误犯四显性净此二当于此地然性净难彰寄除杀等以显彼净此通余教若依此经地体悬绝寄显地胜岂可地前位位皆深今居地上方行十善(今居地上方行十善者然十善通佛此亦不征差别说之人天因耳故今深玄不合行此又此善中先离杀者然小乘四重淫戒最初初有三义一者此戒人之喜犯二者劫初起过此最为先余之三戒亦皆次第三者淫爱惑业招润生死二乘猒离故制在先今十善十恶菩萨十重皆杀在初杀罪过重善恶皆初菩萨大慈居十重首天智度论十五中说杀有十恶一心常怀毒世世不绝二众生噌恶眼不喜见三常怀恶念思惟恶事四众生见者如见蛇虎五睡时心怖觉亦不安六常为恶梦七命终之时狂怖恶死八种短命恶业因缘九身坏命终堕泥犁中十若得为人当短寿命释曰今但离杀十恶顿亡故大论云远离一切杀生者示现远离利益胜故)。

　　二别显中有三种离一因离谓离杀因缘二于一切下对治离谓离杀法三是菩萨下果行离即离杀业今初因离复有二种一离受畜因谓不畜刀杖此虽是缘从通名因略举此二余咒药等皆是此因二不怀下明离起因此正是因因即三毒不怀怨恨明离瞋因杀父害母亦不加报次有惭下明离贪因贪有二种一为贪财利故造诸恶业乃至没命心无耻悔今有惭愧故能离之二为贪众生捕养笼系令生苦恼今有愍伤之仁恕己为喻便能离之然起杀之痴必是邪见邪见难遣非对治不离是故论主就对治中明离于痴此略不说(离起因者其受畜因畜则行杀为受畜因有未必杀此则犹疏故名为缘其贪等惑起杀则亲故名为因二贪众生者前则贪则此则贪味今有愍伤之仁者俗典云愍伤不杀曰仁释经仁字恕己为喻此释恕字即涅槃经第十云一切畏刀杖无不爱寿命恕己可为喻勿杀勿行杖)二对治离中亦有二种一生利益心是与众生世出世间二种乐因二生慈念心谓令众生得人天涅槃之果既于如是因果不颠倒求则离愚痴心起于杀因杀生祭祠等此中慈益约能对治即名为离不同前后杀因杀果而为所离若尔前有仁恕故离起贪因仁恕之心岂非能治前约本有仁等不起贪等非是𤼵起仁恕之心今约于物𤼵生慈益之心以为能治故不同也(杀生祭祀者亦百论文彼论因说舍罪福义以福舍罪以无相智舍福外便救云外曰常福无舍因缘故不应舍释曰由前菩萨说舍福因由福灭时苦是故应舍外便云我有常福则无灭因故不应舍何谓常福彼云如经说能作马祀是人度衰老死福报常生处常是福不应舍释曰今但要彼愚痴故举其过拣言不同彼论广破言其无有常福故是愚痴邪见耳此中慈益下二拣滥于中又二先正拣显因果离是依主释今是持业)三果行离者揽因成杀名业为果今不正杀故名果离于中亦二一微细谓心念害二粗重谓身行害今经以细况粗粗中成杀有五因缘一身谓于他故他是所杀之体故名为身此拣自身二事谓众生故此拣非情三想谓起众生想拣作瓦木等想四行谓故以重意重意是思故名为行此拣错误五体谓身行加害断命落究竟正是杀业故名为体则拣前四以为方便然杂集瑜伽缘皆有五而合初二为事复加烦恼今以烦恼是前起因故不重明又境想轻重等非此全要故略不明(四行等者思即意业是行体故言拣错误者两境历然谓之错一境易夺谓之误谓如二人并立本欲杀东人刃及西人即名为错本欲杀张人王人来替或居间处或不审实作张人杀名之为误本斫非情及欲杀畜错误害人亦不成业五体谓身行加害者然诸众生揽五阴成假名众生念念生灭前灭后续非断非常假立命恨令其色心而得相续亦刹那灭前念既灭后念当生断令不续名为杀生亦名断命对前未断名落究竟故次䟽云即拣前四以为方便余二段可知)。

　　性不偷盗菩萨于自资财常知止足于他慈恕不欲侵损若物属他起他物想终不于此而生盗心乃至草叶不与不取何况其余资生之具。

　　第二离盗亦初句总非理损财不与而取故名为盗别中亦三一因离二于他下对治离三若物下果行离因中止谓少欲足谓知足自之所有尚生止足故无盗因然止足有二义一内心止足即离起因若廉贞之士渴死不饮盗泉二此地具无尽财故离受畜因然杀中杀具畜则为因淫盗妻财以不足为因(一内心止者心足即是不贪故引廉贞之士书云廉士非不爱财致之以义意云此无非理之贪也文选云浊不饮盗众水热不息恶木阴恶木岂无阴志士多苦心二此地具无尽财者从初地来檀度满故即具无尽财故此地亦具从然杀中下对前料拣)二对治离中由发起慈心恕己为喻则于自资财尚舍而安彼岂侵损他然他有二一他人二他世不盗则不损当来资生(二对治离者慈即与乐故论云对治者谓布施故则于自资财尚舍者我被他盗忧虑百端则喻于他同我忧苦言他有二义者义必有二而论经但云不坏他财论云以不贪故不坏当来资财以他人易故论不释)。

　　三果行离中亦有粗细不取草叶为细余资生为粗而文通为五缘一者身谓若物属他此拣于自是他物体故名为身二事经阙此句论经云他所用事三想谓起他物想四行谓翻终不盗心五体谓举离本处乃至下是以细况粗(而文通下次具缘成犯余处亦唯四缘今开是他总一缘成初二缘身拣自身取自身物不是盗故事拣无情要是他用虽非我物他不摄受亦非盗故如无主物想者知是他物行者即谓思心言翻终不盗心者应言盗心取也若无盗心虽知他物或暂用取或同意取或提令他知皆非盗也王体谓举离本处者此是盗业究竟则显前四方便亦是成业时分杀要断命不续[婬-壬+(工/山)]与境合盗要举离如于床上手执其物虽与境合未名为盗要须举离才离于床纵更不取亦已成盗)杀淫于他正报成业故以身心而分粗细盗戒虽通依正但约损财故唯就外物以论粗细又杀有多类唯人成重故就粗中方说具缘盗易成犯故总明具缘若粗若细皆成盗体(杀淫于他下三对显差别一对杀淫以辨粗细二文杀有多下唯对于杀显具缘处别则显盗中通于粗细以辨具缘)。

　　性不邪淫菩萨于自妻知足不求他妻于他妻妾他所护女亲族媒定及为法所护尚不生于贪染之心何况从事况于非道。

　　第三离邪淫乖礼曰邪深爱曰淫别中亦三一因离谓自妻知足此亦二意一内心知足离于起因二自足妻色离受畜因故晋译论经皆云自足妻色足妻乃由寄报轮王相同世间故得示有知足约心亦不妨梵行(一内心知足者起因即贪贪心难满故行邪淫二自足妻色者不足于妻方有邪故自足故无则足字两用一唯取知足属心二连上自妻足故离受畜因晋译论经下通会三经自足乃由等者成彼二经明登地已上无非梵行但由寄报示有而已无有从事则显自妻知足之言似不惬当但拣淫妷过度故云知足不妨从事知足约心者显今经意以有知足之言则有离起因义无贪心故但云自足唯离受畜因耳亦不如梵行者但明心中知足非于事上知足正同净名示有妻子常修梵行则知足之言妙矣翻显自足之言未有梵行之相)二对治离谓不求他妻现在梵行净故不求未来妻色他人之妻盖不在言(现在梵行净故者经说求天五欲修梵行者名污梵行故)三于他妻下明果行离亦有粗细细约起心粗约从事而文分二初举邪境后尚不下以细况粗初中邪境有三一不正二非时三非处非处一种在后况中初不正中他守护女此为总句护有二种一不共护谓他妻妾唯夫护故二者共护谓亲族媒定亲谓父母族即宗族谓二亲亡殁六亲所护夫亡子等所护媒定谓已受礼聘二非时者即为法所护然法有二一王法二佛法佛法谓修梵行时此复有二一分谓八戒二全谓具足等然此非时准智论十五及诸论中广有其相今之所列意在不起染心故于自妻不委其事二以细况粗中有二重况一以染心况于正道从事二以染心及正道以况非道非道即前非处亦应以人况于余类以后后粗鄙于前前故以其淫境无想疑故论主于此不约具缘经文不言作他女想约邪淫说亦有想疑为显此中自妻正境亦定无犯故不说也(他守护女者上取于他妻妾下取亲族媒定当中一句为不正中总共护者多人护故然女有三从一在家由父二出嫁由夫三夫没由子纵三尽无由为宗族所护言子等者等取孙侄等媒定之言通于在室及以曾嫁上言六亲者即父母夫妻兄弟之亲二全谓具足等者等取半戒十戒及于五戒以终身故得名为全以其[婬-壬+(工/山)]境下显无具缘所以言无想疑者谓无人非人想道非道想及与生疑但与境合皆名犯也约邪[婬-壬+(工/山)]说者难言四重之[婬-壬+(工/山)]境合便犯故无想疑邪[婬-壬+(工/山)]之戒岂无想疑谓自妻他妻想他妻自妻想及二生疑岂无不犯故今通云据此即有今显菩萨于其自妻决修梵行故不于邪淫而说具缘)。

　　性不妄语菩萨常作实语真语时语乃至梦中亦不忍作覆藏之语无心欲作何况故犯。

　　第四离妄语违想背心名之为妄(违想背心者设违于境若顺于心不名妄故)别中分二初对治离后乃至下果行离今初对治即是因离不别明因何者有二义故一无外事故谓无刀杖妻财之外事故无受畜因二无异因故谓但用诳他思心即妄语因无别贪等以为异因异因即起因故离彼诳心即成实语实语即是诳心对治故对治离即是因离不同身三故身三各具三离口四唯二意三唯一文中言实语者随心想故谓纵实不见而心谓见而言见者亦名实语真语者审善思量如事真故谓由心思与事相似称此而言若唯称事而不称心亦名妄语故加善思量言时语者论云知时语不起自身他身衰恼事故谓心事虽实而回改见时或令自他而有衰恼今菩萨朝见言朝暮见言暮故曰知时晋经名随亦顺时义(无别贪等以为异因者贪瞋对杀等即为异因今诳他思心即是贪等故无离思之外别有异因身三各具下通拣三业此皆论意然其贪等通与七支而为其因身三之因亦用思心然起有难易故论为此释是知起因自有二种谓近与远身业难起故明贪等以为远因隐其思心之近因也口业易发但彰思心以为近因隐彼贪等之远因故不明因离且如有人先贪财色后用思心而起妄语斯则贪等而为起因则妄语多因于贪恶口离间多因瞋痴又如妻财以不足故而行淫盗是知亦有不足财故而行妄语故外典云贫不与无信期而无信自至斯则亦有受畜之因是知论主顺经文略且从难易及多分说身具三离口四唯二谓心事虽实下䟽释上论以其时语恐滥言不应时机亦名𦂶语故显其相彼𦂶语中虽是善言不应时机亦名𦂶语今明回互见时令他损恼故不同也)二果行离中亦以细况粗梦中是细故犯是粗此言覆藏之语者论经云不起覆见忍见婆沙云覆相妄语名为覆见覆心妄语名为忍见谓实见事心谓见言不见此谓覆己所见事相此翻真语若实不见心生见想诳言不见于事虽实于见有违名为忍见忍却己所见故此翻实语梦中眼见但是智见(亦以细况粗者细属于心声闻不制今菩萨无心梦亦不妄此言覆藏之语者细寻可知)。

　　性不两舌菩萨于诸众生无离间心无恼害心不将此语为破彼故而向彼说不将彼语为破此故而向此说未破者不令破已破者不增长不喜离间不乐离间不作离间语不说离间语若实若不实。

　　第五言不乖离名离两舌两舌事成能令离间别中亦二初对治离后未破下果行离对治离者即不破坏行此约心果行离者通心反事即是差别今初心者谓传说者必于心中忆持恶言欲将破坏方成离间故文云无离间心论经云无破坏心及为破彼故等而论云二种明心受忆持者谓诈现亲朋如野干诈亲师子等又狎密成疏曰离间亲旧成冤曰恼害(即不破坏行者谓若有离间之心𤼵言则成离间今无此心故无离间之过无离间心即是离间对治而论摽云一对治离二果行离竟便云对治离者谓不破坏行一者心二者差别乍观此文则似论主就对治离中分心及差别然论意以对治离难解故别释云谓不破坏行一者心二者差别自是双释对治及果行章故下释文牒内心释对治明不破坏行牒差别方释果故䟽以心属于对治以其差别属果行也如野干等者即四分律有善膊虎与善牙师子为友为野干所破广如彼说)二果行离差别有三谓身心业各有二义身坏二义者谓已破未破是离间体故名为身二不喜下明心坏二义一随喜他二自心乐三不作下业坏二义谓若细若粗细则实有恶言粗则不实虚构正传离间之言故名为业今菩萨并离故皆云不(是离间体者身若是体与业何异身约正破业约所传言业之粗细耳)。

　　性不恶口所谓毒害语粗犷语苦他语令他瞋恨语现前语不现前语鄙恶语庸贱语不可乐闻语闻者不悦语瞋忿语如火烧心语怨结语热恼语不可爱语不可乐语能坏自身他身语如是等语皆悉舍离常作润泽语柔软语悦意语可乐闻语闻者喜悦语善入人心语风雅典则语多人爱乐语多人悦乐语身心踊悦语。

　　第六言不粗鄙名离恶口别中分二初果行离后常作下对治离前后诸业治望果行非全次第故先显治后能离果今此历别相对先举果行一时彰离后说能治次第翻前文义便故先明果行。

　　今果行中先列所离后明能离今初有十七语句各一义而其论意展转相释于中有二前四一重总显恶言体用后十三语重显前四今初四语次第相释初一总明语体次云何独害以粗恶犷戾故云何粗犷苦他故如何苦他令他瞋恨故此之四语义一名异(此之四语者义即体义体一名异耳)后重显中初有四语总释前四于中初二明其语时谓前四有对面不对面故后二明前语体不出二类一鄙恶谓不逊故二庸贱常无教训故(后二明前语体者论经无庸贱语有不断语而论总释四语之后有对语不对语鄙恶常行释曰即以常行释于不断文重释云于中现前语者粗而不断不现前语者微而不断意云对面为粗不对为微不断通二今以经无不断别有庸贱故更不举论中再释)后九别释上苦他令瞋为损之相于中复二初二明说前粗鄙之言自违于戒何以违戒以能苦他令他瞋故云何苦他不喜闻故云何令瞋闻不悦故余七语明自瞋忿心中发言令他违戒起瞋生苦初瞋忿语是自瞋语体下能令他瞋他瞋有二无饶益事一初五语翻喜生瞋谓闻时不爱如火烧心忆时不乐故生怨结热恼者令心胸闭塞二末后句违乐致苦谓己有同意乐事自身失坏令他失坏失坏相知之乐故后如是下明能离可知(自违于戒者既能苦他又令瞋恚恼彼深故违恶口戒亦违自赞毁他之戒令他违戒者令犯瞋戒以忆持不乐遂生怨结前人求悔善言忏谢犹瞋不解便犯重戒)。

　　第二对治中有十种语翻前诸语而小不次谓润泽翻苦他令瞋二语柔软翻毒害粗犷其现前不现前无别体故不翻悦意语翻上瞋忿谓和悦意中而发言故乐闻喜悦翻不乐不悦上说粗鄙故不悦乐今说顺人天故生悦乐又悦意下三语展转相释善入人心翻如火烧心热恼怨结上以忿心发言故如火烧等今以言顺涅槃故令善入人心风雅典则却翻上鄙恶庸贱前则街巷陋音今则言含经史故爱乐悦乐翻不可爱乐生三昧故身心踊悦翻坏自身他身生亲善故(谓润泽者语必益他名为润泽故翻苦他令瞋二语谓柔软者柔谓柔和软谓善软言为戒摄故为柔软柔和即无毒害善软即无粗犷犷谓犷戾易伤折故害谓损害如剑㦸故今柔软故无损无害论释不犷云受行不断远公云常说非暂故云不犷故上释犷云易伤折是故菩萨言必顺道尽未来际常行善言斯亦天下之至柔驰骋天下之至坚也谓和悦意者易系辞云安其身而后动易其心而后言注释云易和易也翻上瞋忿理必然也今说顺人天者世报𨗁情故云悦乐又悦意下三语展转相释者重释此三上各别配故故令展转谓云何悦意可乐闻故云何乐闻闻者喜悦故善入人心者此以一语翻于三语言今说顺涅槃故令善入人心等者等取余二谓说涅槃则如甘露入于身心岂如火烧闻清凉乐岂当热恼内外冥寂怨结岂生生三昧故者总出所以前则闻时不喜忆时不乐今闻顺三昧法喜𨗁神忆其正受轻安怡畅而言多人爱乐者论云怨亲中人无不爱乐以言顺三昧何厚何薄论又云此语能作二种利益一他未生瞋恨令其不生故闻爱乐复生三昧即是悦乐二者未生亲友令生故即下身心踊悦由自身心欢喜敬信亦令他闻欢喜敬信欢喜敬信即是踊悦故䟽云自身他身生亲善故翻前失于相知之乐故古诗云悲莫悲兮生离别乐莫乐兮新相知世俗之乐尚尔况出世善友之乐哉)。

　　大方广佛华严经䟽钞会本第三十五之一

　　音释

　　粗犷

　　(粗仓胡切犷居猛切)。

　　鄙恶

　　(鄙方羙切恶乌各切鄙恶谓鄙陋丑恶也)。

　　庸贱

　　(庸余封切贱才线切庸贱谓庸常厮贱也)。

　　润泽

　　(润如顺切泽埸伯切)。

　　唼

　　(色甲切食貌)。

　　罄

　　(苦定切尽也)。

　　蛭

　　(职日切水虫也)。

　　惬

　　(诘叶切快也)。

　　鍜炼

　　(鍜都玩切炼即甸切)。

　　妷

　　(弋质切淫放也)。

　　膊

　　(伯各切)。

　　大方广佛华严经疏钞会本第三十五之二　遵六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　性不𦂶语菩萨常乐思审语时语实语义语法语顺道理语巧调伏语随时筹量决定语是菩萨乃至戏笑尚恒思审何况故出散乱之言。

　　第七言辞不正故云𦂶语其犹𦂶文总离可知别中亦二先对治后果行前中八语初一为总故下结云戏笑尚恒思审是以菩萨常乐三思而后言则无散乱矣下七语别时之一字亦总亦别总者上言思审者谓思合其时语默得中也云何为时谓彼此无损自他成益时故论云善知言说时依彼此语故时语有几略说有三一教化时语谓见非善众生劝发生信令舍恶就善即时字别义次二教授时语令其忆念实语者不颠倒故谓学承有本转相教诲后二释上云何不倒以言含于义故称行法故后三教诫时语令其修行地持教诫差别有五一制二听三举四折伏五令喜今三句摄之一谓有罪者制无罪者听为顺道理二于制听有缺如法举之数数毁犯折伏与念云巧调伏三有实德者称扬令喜故云决定又此一句总结上四谓若制若听若举若折皆须适时(略说有三者一教化生信二教授生解三教诫成行即时字别义者时即教化体也以言含于义者即经义语义即义理亦云义利一谓有罪者制如杀盗等无罪者听如畜长等举者律云不见不忏恶邪不舍举弃众外者为除恶人今此举者为除其罪此是彰举非摈举也如法举者具举德故谓一慈心不以瞋恚二利益不以损减三柔和不以粗犷四真实不以虚妄五知时不以非时具此五德名为如法此云巧调伏论云毗尼释以灭诤毗尼云灭亦调伏义又此一句下上释文决定下释随时筹量一则筹量有罪无罪故律云知有罪无罪是名律师二则通皆筹量制听举折等故䟽总举皆须筹量得所)二是菩萨下果行离中亦以轻况重。

　　性不贪欲菩萨于他财物他所资用不生贪心不愿不求。

　　第八离贪此下意三但有对治者以贪等是业有之本更无所依故非果行以非果故不可对之更立异因故但有其一今初离贪谓离求欲心(以贪是业等者有即是业亦是三有故十二缘中过去名业现在名有而贪若未决但名烦恼决即名业故为业本耳不似杀等依贪等心方显身口行杀等事故云更无所依所依既非揽因所成杀等故无果行既无因果安有二离)别中有三一事二体三差别于他财物是事他所摄故此拣于己他摄有二一己现摄用二己虽不在作摄护想二他所资用是体谓所贪物体然用含二义一所用事谓金等二资用事谓饮食等三不生贪下明差别正显能治一始欲名求即他物想二希得属己为愿即是乐欲三终起夺想为贪此即方便及究竟并前他物即是五缘(二他所资用者事但明他拣于自己体即金等是所贪物体拣非他用有虽非我贪不成业如山川等一所用事者然所贪物通于财色论略举财亦可于色决贪是邪淫境故此不论三终起夺想者论经有二贪心经云不生贪心不求不愿不生贪心多是译人见其言重略去一贪复比论经倒为其次䟽依论次亦倒释经前轻后重是则贪心含于总别总则三句皆不贪性)故意三中要具五缘若阙究竟但名烦恼今皆性离故以不不之(故意三中下拣业异惑即瑜伽意本论亦云前二为细后一为粗粗即成业显今菩萨细亦不起故并不之)。

　　性离瞋恚菩萨于一切众生恒起慈心利益心哀愍心欢喜心和润心摄受心永舍瞋恨怨害热恼常思顺行仁慈祐益。

　　第九离于忿怒含毒故名离瞋别中有三一别显能治二永舍下总显所治三常思下类通治益今初为六种众生起六种治论摄为五一于冤生慈治于冤者欲加苦故二于恶行者生利益心治当危苦故三于贫及苦生哀愍欢喜二心以此二心有通有别通则可知故论合此别则贫穷者愍之忧苦者令其喜乐四于乐众生生和润心论名利润治彼染着无利润故五于发菩提心人起摄受心摄令成故(治彼染著者以善法益令离放逸则名利润五于发菩提心等者论云于发菩提心众生恐于无量利益行中勤劳疲懈今摄令起造治彼疲懈令不退转)二总离障中亦有六障通障前六非一一别对故云总也于此六中摄为三对初二己对他用辨冤亲生怨故瞋败亲故恨怨则未生已生令其生长亲则未生已生令不生长次二唯约唯已善不善法以明生长障善名怨增恶名害皆有已生未生后二唯就于他爱不爱事明其生长忌胜名热谓见他爱事苦他名恼谓见他不爱事皆有已生未生等瑜伽云瞋恚方便究竟者谓于损害事期心决定正能成业今并不行故上云永离(非一一别者论云此慈心等有六种障此非分别亦非一障对释曰言非分别者亦非二障三障对前一治亦非一障对前多治等故云非分别今䟽但云是总非别已含上二义增恶名害者易故不显若依论中具委说者自身善法未生令不生已生令灭即障善法名怨自不善法未生者能生已生令增长即增恶名害后二于他亦然于他身中不爱事未生令生已生者令增长即苦他名恼他身爱事未生者令不生已生者令不随顺即是忌胜名热)三类通治益者谓前所不说者亦常思慈祐(前所不说者上来略说六类之人起慈等六心实则无生不化无益不起)。

　　又离邪见菩萨住于正道不行占卜不取恶戒心见正直无诳无谄于佛法僧起决定信。

　　第十离于乖理推求不言性离者盖文略耳别中治七种邪见一住正道者治异乘见小乘对大非正道故二不行占卜治虚妄分别见即是邪见夫吉凶悔吝由爱恶生故云虚妄三不取恶戒治于戒取四心见正直治于见取五无诳者治覆藏见六无谄治诈现不实见七于佛下治非清净见(不行占卜等者邪见有二此是浅近邪见非拨无因果深厚邪见夫吉凶悔吝者即周易意初会已引悔吝者言乎小疵也恶凶爱吉而吉凶尤多)此所治七见释有二门一约行二约人约行中初一愿邪愿小乘故次三解邪颠倒见故然邪见恶戒唯是外邪见取一种通于内邪谓学大乘者执语成见故次二行邪藏非诈善故后一信邪信世间故又于三宝决不信故故瑜伽邪见方便究竟者诽谤决定故(然邪见者邪见唯外戒取有二一者恶戒独头而起此正是邪故偏举之二附正戒起今所不取见取亦二一执异见亦独头起二附内法起而戒取多独头起故偏语恶戒为取见取少独头起多分附内以难见故䟽家偏明不独起故䟽云通内则知有外后一明信邪者以信世间为究竟故故为邪耳)二约人者初四是邪梵行求众生于中初一同法小乘后三外道次二是欲求后一有求今性不求名离邪见(次二是欲求者即前藏非诈善求五欲故)。

　　佛子菩萨摩诃萨如是护持十善业道常无间断。

　　第三佛子下结成增上者此有三义一遍护十善即不阙义二常无间即清净义误犯之垢不起间故三常无断即常护义具斯三义得增上戒名。

　　复作是念一切众生堕恶趣者莫不皆以十不善业。

　　第二复作是念下摄善法戒谓非唯律仪不阙不断常摄善法亦无断阙文中分三初略观不善起摄善行次佛子下广观障治起摄善行三如是方便下总结劝修今初分二先明观智后是故下明起愿行今初堕恶道者有三种义一者乘恶行往故此即集因经云皆以十不善业二者依止自身能生苦恼此即能堕一切众生三常堕种种苦相处斯即所堕恶趣上二皆苦果业者因义道者通到义既要用不善方堕恶道则非无因所用唯是不善故非邪因(今初堕恶道等者此即明观此有三意一何故知知诸众生不断十恶堕恶道故二何因知由前律仪自断恶故三何故知菩萨大悲本为物故有三种者依论分三一者乘恶行往故此即集因者论经云菩萨作如是思惟一切众生墯恶道者皆以不离十不善道集因缘故今经阙集因缘之言即皆以字摄故论释云集因者受行故谓十不善是所行法若有受行即墯恶道则非无因等者论云菩萨如是远离无因倒因善解众生自行恶行住非法处故非法处者即是苦果)。

　　是故我当自修正行亦劝于他令修正行何以故若自不能修行正行令他修者无有是处。

　　后起愿行者由念众生恶因果故便起大悲要心二利于中先正修二利后何以下征以反释(后起愿下文有二意一明起愿之由由念众生恶因果故二便起愿故论通云菩萨如是深寂思惟已欲救众生知自堪能)。

　　佛子此菩萨摩诃萨复作是念十不善业道是地狱畜生饿鬼受生因。

　　第二广观障治明摄善法中谓观五重善法于上上清净佛善起增上心求学修行摄善法戒清净行故若直就经文亦分二别先明观智后是故下要心摄善今论将后段摄属佛善故且分为二先观不善唯是所治后十善业下观于善法通能所治今初具有苦集此中为明摄善故略示其恶既果举三涂则显因亦三品如后摄众生戒经文自具(第二广观障治䟽中有二先总明来意于中有二先明观故论云复观察障对治不善业道及果善业道及果及上上清净起增上心下二摽举行心全是论文若直就下释文先顺经则先明观要心摄善是行今论既通属佛善即佛善通于观行则前四善但明于观以前三善菩萨不行其菩萨善先已行故且分为二先观不善等者此中总有四门一障治分别不善为所治故二凡圣分别天人为凡三乘为圣三大小分别二乘为小四因果分别菩萨为因佛为果故四重之中料拣五重十善不善唯属所治是故别为一段)。

　　十善业道是人天乃至有顶处受生因。

　　后摄观十善具诸法门然通相而辨善皆能治以顺理益物正反恶故(以顺理益物者明善是能治故缨络云顺理生心名善乖皆为恶又益物为善损物为恶故云正反恶故)若随相分人天之善犹为所治是苦集故文分五重今初人天十善以人天是世间之善故不分之实则亦具三品谓人善为下欲天为中色无色界为上言三品者或由三时之心或约境有胜劣或心有轻重或自作教他等细论其义多品不同略言三五耳为不善者反此可知瑜伽六十广显差别(或由三时等者略举四重一约时如欲行善时正行善时行善巳时三时俱重为上善随一二轻为中俱轻为下一约境者如一不杀不杀蚊蚋为上不杀畜生为中不杀人为下杀即反此三约心轻重者随于一境如杀一畜猛利重心处中心不获已而杀为上中下三品之恶三种不杀即三品之善四约自作教他者具自他为上唯自非他为中自虽不作而教他作为下细论其义者将上四事交络相望则成多品如约杀境境是一重更以重心则为二重复三时重即为三重更教人杀为其四重余可例思为不善者此有二意一者通相前但约不杀今约杀等二者如一杀境前来不杀蚊蚋为上善等今杀蚊蚋为下恶杀畜为中恶杀人为上恶等引瑜伽六十释为不善至下当明)。

　　又此上品十善业道以智慧修习心狭劣故怖三界故阙大悲故从他闻声而解了故成声闻乘。

　　第二又此下辨声闻善下三乘中各有三段初标所修善同次显所用功异后结成自乘(初标所修者下四十善唯佛一善独云上上前三但云又上品十善故云二乘善同者若准论经菩萨亦云上上然云上者即前人天善中三品之上故五净居是色界善为上而圣依此修故就上善论其差别次显所用者此语即借庄子第一逍遥篇言也惠子谓庄子曰魏王贻我大瓠之种我树之成而实五硕以盛水浆其坚不能自举也剖之以为瓢则瓢落无所容非不呺然大也吾为其无用而掊之庄子曰夫子固拙于用大矣宋人有善为不龟手之药者世世以洴澼统为事（其难令人手不拘折故常漂絮于水中也）客闻之请买其方百金聚族而线曰我世世洴澼统不过数金今一朝而鬻技百金请与之客得之以说吴王越有难吴王使之将冬与越人水战大败越人裂地而封之能不龟手一也或以封或不免于洴澼统则所用之异也今子有五硕之瓠何不摅以为大樽而浮乎江湖而忧其瓠落无所容则夫子犹有蓬之心也（蓬非直达者也此宁言论各有宜苟得其宜安往而不逍遥哉）今借此言一种十善犹不龟乎之药也凡夫用之处乎生死二乘用之才能自免则犹漂絮也菩萨用之兼济无外则裂地而封矣)。

　　今声闻中以智慧下明所用异于中初句对前彰胜以实相智修不同人天无智善故通观上来善恶因果皆是苦集所观境故(于中初句者三乘皆有胜劣分别然前劣亦名所观境界后胜即是能观之行以实相智修者以经云以智慧修习论经云与智慧观和合修行论云智慧观者观实相观故释曰谓实相者即四谛理双照事理实也四谛之义下当结示即以智慧心中修十善故)次心惬劣下对后显劣有五种相一因集由集小因故心狭劣狭谓修行少善劣谓但能自利二畏苦即怖三界故三舍心即阙大悲舍众生故(一因集者昔集小因今成小行依之集道故名为集二畏若者猒当苦故三舍心者即唯求自度)上三唯劣菩萨下二兼劣缘觉四依止即经从他谓必藉师教故五观即闻声解了谓闻人无我法声心通达故(下二兼劣缘觉者四不及自悟五不及观缘彼经云闻声论云观者念音声故何者音声我人众生等但有名故释曰此中论意言声闻者谓众生我人但有名故名为念声义说闻声非要耳闻应具二义故瑜伽论八十二云从他听闻正法音声又令他闻正法涅槃故曰声闻即声闻声开又瑜伽论八十四说四种声闻今是趣寂四声闻义玄中已明)三成声闻乘结成自乘(三结成自乘者论云如是彼音声解入故众生无我非法无我意云唯生无故但成声闻乘)然能治十善及与智慧即是道谛恶因果灭善因果中使灭名为灭谛成声闻乘义含道灭(然能治下结成四谛为声闻乘恶因恶果二体俱亡善体不亡故上为道迷胜义愚等起于十善此便顺灭灭此异于人天成声闻未者道即因乘灭即果乘)。

　　又此上品十善业道修冶清净不从他教自觉悟故大悲方便不具足故悟解甚深因缘法故成独觉乘。

　　第三缘觉善所用异中初句总明以能修习名修清净未能圆修不名具足(第三缘觉善者然缘觉声闻各有二类总相而说声闻观谛缘觉观缘声闻依声缘觉依现事而各成二者一声闻声闻谓本求声闻亦观四谛于最后身值佛成果二缘觉声闻谓昔求缘觉观十二缘于最后身值佛为说十二因缘教依声悟故名缘觉声闻言缘觉二者一缘觉缘觉谓本求缘觉于最后身不值佛世自藉现事因缘得道二声闻缘觉谓先求声闻悟得初果未现涅槃人天七返七返满已值无佛世藉现事缘而得道果今此就其缘觉以明善法此人胜故)次不从下别显有三种相一自觉谓异声闻不从他闻显依止胜二大悲下不能说法大悲不具无心起说方便不具力不堪说若有利物多但现通此劣菩萨(方便不具者缘觉出世无九部经故此无所依故不能说非是智慧劣于声闻余可准知)三悟解已下即观少境界少有二义一对前显胜以是利根但观苦集便悟甚深之观胜于声闻二对后彰劣但观人无我法不同菩萨求佛大智等故上之二乘广如瑜伽本地中说(广如瑜伽者有十七地声闻地当第十三从二十一论至三十四即此卷中明缘觉地第十四终此卷建立缘觉有五种相一种性二道三习四住五行言种性者谓由三相应正了知一本性独觉先未证得彼菩提时有薄尘性由此不乐愦闹深乐寂静二有薄悲性于利生事不乐三有中根性是慢行希愿无师无敌而证二道亦有三一百劫亲承佛修蕴善巧等二值佛世近善士闻法未得𤏙等一已得沙门果未究竟三习者依其三种习菩提分四住者初名麟角乐寂静虑后二名部行亦乐部众等五行谓依村落等守根正念神通化物不言说法又云一切本来一向趣寂释曰今经论中通三种性总句修习显己有习亦有道初自觉者即是麟角二不能说即是彼行亦是前明薄悲种性三观少境界有二意前意由有道故后意通相而明余多大同)。

　　又此上品十善业道修治清净心广无量故具足悲愍故方便所摄故发生大愿故不舍众生故希求诸佛大智故净治菩萨诸地故净修一切诸度故成菩萨广大行。

　　第四菩萨十善所用异中有四种相一因集二用三彼力四地四中初一行因次二行相后一行位因集者宿习善根依之起行此又三义一依一切善根起行故即修治清净具足具足即一切善义今经阙此二字则不能异上辟支此明自利二心广者即利他心三无量者即大乘心是二利行体。

　　二具足悲愍是菩萨用(二是菩萨用者论云见诸众生习行苦因反受苦时起悲愍心意云见行苦因愍其当苦见已受苦果悲欲摄之)三方便所摄即以四摄摄生是彼悲力。

　　四发生下皆显地义地虽有十就三祇满处略举三地以摄余七一发生大愿即净深心初地二不舍众生即不退转地虽得寂灭不舍众生即八地三希求佛智等即受大位地是第十地此有三句一观求行证智度满故二尽净诸地障故三尽净诸度蔽故(一观求行者论云三者受大位地是故求证佛广大智二尽净诸障断二十二愚已断二十唯如来地亦有二愚一于一切所知境界极微细着愚二极微细碍愚佛善方断论云此中但说菩萨地广成更足何故复说地净波罗蜜净释曰此意云第十地但用初句即显智地已满何用后二论答意云以下二句显成初句深广之行谓一从初地来展转净障至此究竟故论云有上上清净故二者一地一度净故论云第一法清净故第一法者即波罗蜜义)三成菩萨广大行结成自乘。

　　又此上上十善业道一切种清净故乃至证十力四无畏故一切佛法皆得成就是故我今等行十善应令一切具足清净。

　　第五佛善上上是总一切下别有四种义显上上事前三属佛后一菩萨思齐(前三属佛者是显佛德唯明观门后一思齐乃有二意一约所求德二地思齐即是行门二显佛法殊胜亦是观门四中一对凡彰净二对小彰舍三通观诸菩萨明方便四以自对佛明求)一者灭谓不善业道共习气灭故种智清净(一者深者谓不善业道此是止恶止恶对习故有共言)二者舍谓乃至证十力无畏不共之法舍二乘故(二者舍者谓十力等自在成就十力降魔所作增上二乘所无故名为舍)三者方便谓于菩萨乘一切佛法皆善巧成就故(三方便者通举菩萨善巧修习令佛十善得圆满故)四菩萨求无厌足故云是故我今等行十善上虽列五重十善凡小但将化物非己所行菩萨十善先已安住故唯要心等行佛善佛善望已是余残未修一切智中自在纯熟方为具足亦灭习气故云清净(四菩萨求无猒足文有四意一举经明求二上虽下拣所行善三佛善下举论意帖论云余残无猒足故四一切智下释经应令具足清净之言)。

　　如是方便菩萨当学。

　　结劝可知。

　　佛子此菩萨摩诃萨又作是念十不善业道上者地狱因中者畜生因下者饿鬼因。

　　第三佛子十不善业道下利益众生戒文分为二初广明摄生后佛子菩萨如是护持于戒下结成益生之戒前中显此戒增上有五种义一者智二者愿三行四集五集果(前中显此者即论初生起云已上依大悲利益众生戒增上上但自善令悲兼济故云增上)今初谓善知众生苦因果故文分为三初总明知因二于中下别显知果三佛子下结成苦因今初总中果有三涂不同因有三时阶降论名时差别三时复二一者约心谓如杀生欲杀正杀杀已三时俱重名为上者随一时轻为中者三时俱轻为下者二约时谓少时多时尽寿作等余有三品如上十善中说复应于一一涂中各有三品等然依正法念经三涂各有边正正者为重边者为轻正鬼望边畜则饿鬼罪重故杂集等鬼次于狱若正畜望边鬼则畜生罪重故今云下者饿鬼因(论名时差别者论就智中云有三种相一时差别二报差别三习气差别今以后二知果知因是时差别尽寿作者尽寿为上品多时为中少时为下而言等者此是瑜伽第五十三明于百行亦名百非十善用之名为百行十恶用之即是百非等者等取少分杀多分杀全分杀自作教人以无量门称扬赞述见杀生等深生庆悦生大欢喜历于十恶即为百非余有三品等者上十善中释三品竟反例云为不善者反此可知瑜伽六十广显差别今指三品者彼略有四一约三时今已明竟二约境有胜劣三约心有轻重四约自作教他前十善中胜境不杀善则为下不伤蚊蚋是上品善今即反此如前已明三约心有轻重者初义约三时轻重今约一时即有轻重故经说言重心杀蚁过于轻心杀人等轻心中容重心以为三品此心轻重亦约能起烦恼有上下故瑜伽第八云软谓不善者为软品贪瞋痴所起等三品自作教他轻重如前善中瑜伽六十广说者正说于恶论云杀生所引恶业有其四句一有作而非增长谓为愚童及不思已悔等二不作而增长谓思欲杀等事三俱非可知余业亦尔意三业中无第二句于初句中无不思而作他逼令作释曰即上四句第一为中品第二为下品俱为上品俱非或误杀等并非三品上皆瑜伽意若准如来秘密藏经大迦叶问佛十恶何者最重佛答言杀及邪见释曰此即十恶互望次又云十恶等乃至小罪坚执名犯若不坚执乃至无间不名为犯释曰此即约心意明邪见执着为重言不犯者意是轻微故下文中初云盗塔寺物不名为犯后言此人因此坠墯因此解脱如人自天台地亦因地起次经又云父得缘觉道子断父命名杀中重夺三宝物名盗中重母若出家得阿罗汉共为不净是淫中重若以不实语谤佛是妄语中重若两舌语坏贤圣僧是两舌中重若骂圣人是恶口中重言说坏乱求法之人是𦂶语中重若五逆初业是瞋恚中重欲劫夺持戒人是贪中重邪见中重谓之边见结云此为十恶中重释曰此即约境胜劣但举其重中下可知又云迦业若有众生具斯十恶解知如来说因缘法无我无人无法本性常净不说此人趣向恶道何以故无积集故释曰此即净名理观忏意亦是上来无执着心不名为犯亦同如来为阇王说无能杀等非今正要义便故来令人解灭)二别显知果中十不善中各有二果差别一报果差别所谓三涂异熟二习气果差别即人中残报是正报之余经中若生人中得二种是然杂集瑜伽等论开习气果以之为二一约内报名等流果即如经辨二约外报感增上果今经阙此下依彼显异熟报果十恶攸同今但解释等流增上然二等流多是前重后轻轻即方便等流重即止恶等流(即人中残报者大中亦有残报人中重故多故所以偏说然杂集等者即杂集第七论云又十不善业道异熟果者于三恶道中随下中上受傍生饿鬼㮏落迦异熟等流果者各随其相感得自身众具衰损所谓寿命短促常贫穷等如其所应增上果者各随其相感得所有外事衰损所谓外具乏少光泽是杀生增上果下引经列释而等流但举其一多同此经正恶等流其增上果亦唯举一唯邪淫果但言尘坌妄语则云多诸臭秽余并大同然其十善亦有三果等流但云谓即于彼处各随其相感得自身众具兴盛增上果者谓即于彼各随其相感得外事兴盛更不引说亦应例恶得长寿无病等以经及论不别显故䟽亦不明差别余报瑜伽第九大同此说若准俱舍论云何缘此十各招三果落此令他受苦断命坏灭故且初杀生令他受苦受异熟果断他命故受等流果令他失减受增上果余恶例知显宗四十四中义亦同此而以受苦为其加行墯于地狱根本断命感于等流又一师云先受异熟后受近增上及远增上与今大同则加行根本俱招三果多是前重后轻者以瞋恚等流前轻后重故云多也)。

　　于中杀生之罪能令众生堕于地狱畜生饿鬼若生人中得二种果报一者短命二者多病。

　　十恶即分为十初杀生中杀令夭折不终天年故得短命即正恶等流二未死受苦故获多病即方便等流怖无精光感外增上资具等物乏少光泽。

　　偷盗之罪亦令众生堕三恶道若生人中得二种果报一者贫穷二者共财不得自在。

　　二盗损彼财故获贫穷令其不得称意受用故共财不得自在感外田苗霜雹损耗。

　　邪淫之罪亦令众生堕三恶道若生人中得二种果报一者妻不贞良二者不得随意眷属。

　　三淫中令其妻不贞故方便詃诱故淫之秽污感外臭恶尘坌。

　　妄语之罪亦令众生堕三恶道若生人中得二种果报一者多被诽谤二者为他所诳。

　　四妄语等流又诽谤约违境被诳约违心言无实故外感农作事业多不谐偶。

　　两舌之罪亦令众生堕三恶道若生人中得二种果报一者眷属乖离二者亲族弊恶。

　　五两舌中令他离问故亲友成怨故由出不平之言外多险阻。

　　恶口之罪亦令众生堕三恶道若生人中得二种果报一者常闻恶声二者言多诤讼。

　　六恶口中语体恶故语用恶故言恒有诤违恼他人外感荆𣗥砂卤等事。

　　𦂶语之罪亦令众生堕三恶道若生人中得二种果报一者言无人受二者语不明了。

　　七𦂶语言无人受机不领故语不明了自𦂶错故以言𦂶故外感果物不应其时。

　　贪欲之罪亦令众生堕三恶道若生人中得二种果报一者心不知足二者多欲无厌。

　　八贪欲中已得不足故未得欲求故贪则念念欲多感外增上日日减少。

　　瞋恚之罪亦令众生堕三恶道若生人中得二种果报一者常被他人求其长短二者恒被于他之所恼害。

　　九瞋恚中二种等流似前轻后重见其不可意故求彼长短二恼害彼故瞋不顺物之情外感增上其味辛苦又多恶兽毒虫。

　　邪见之罪亦令众生堕三恶道若生人中得二种果报一者生邪见家二者其心谄曲。

　　十邪见还生邪见之家若水之流湿心见不正故多谄曲总由不正故外感上妙华果悉皆隐没似净不净似安不安是以观果知因应当除断(若水之流湿者即周易乾卦云水流湿火就燥云从龙风从虎则各从其类也)。

　　佛子十不善业道能生此等无量无边众大苦聚。

　　三结成苦因无边苦聚由此生故。

　　是故菩萨作如是念我当远离十不善道以十善道为法园苑爱乐安住。

　　第二是故菩萨下明愿依智起愿愿为众生自修善故但离恶因恶果自亡愿修善因善果自至问恶名杀等离即不杀不杀即善离恶住善二相宁分答此有二意一离杀谓离作犯住善谓住止持体则不殊约持犯分二作持止犯反此可知二离恶但是恶止住善兼于善行具有止作二持止如前释作义云何前三聚初已略指陈今当重释谓非唯不杀护众生命如护己命是第一善守他财物如自己有他妻亦然实语软语和合饶益是语四善非直无贪更能惠施非唯不瞋慈悲和悦何但无于邪见乃成就正见智慧深广斯即作也(护众生下亦即前对治离也)。

　　自住其中亦劝他人令住其中。

　　第三自住下明行依愿起行如誓修故于中初依前愿以起自行后亦劝下依于自行正摄众生。

　　佛子此菩萨摩诃萨复于一切众生生利益心安乐心慈心悲心怜愍心摄受心守护心自己心师心大师心。

　　第四佛子下明集者依增上悲念众生故生十种心此十亦可俱通一切(依增上悲者正释集字依前摄善起悲摄生名戒增上今依上悲欲拔众生悲心能起利众生事故名为集)论就别相为八种众生一于恶行众生令住善行故名利益二为苦众生令得安乐三于怨憎众生慈不加报四于贫苦者悲欲拔之五于乐众生愍其放逸六于外道摄令正信七于同行者护令不退八于摄一切菩提愿众生取如自己以愿同故(论就别相者此之十心与离瞋中六心有同有异故论解释亦小不同前六者一慈心二利益心三哀愍心四欢喜心五利润心六摄受心望此十心有四差别一离合不同前恶行众生此分为二所谓恶行及外道故前摄菩提愿众生此分为二谓同行众生二通别不同前于贫乏及苦众生共起二心所谓怜愍及与乐心今此别与谓于苦众生安乐心于贫生悲三起心不同前于贫所起怜愍怜贫苦故今于非贫所起于悲心欲拔苦故又复前者于乐众生起利润心令舍放逸住善法故今起怜愍心念其当受众苦报故四前后不同前第二恶行众生此为第一彼第四苦恼众生比为第三彼前第三贫穷众生此为第四除此四异余皆相似四于贫苦众生者前但言苦即违缘逼迫今言贫苦者顺缘不足愍其放逸者当受苦故故经云福德力故生多放逸生放逸故即无持戒以是因缘故墯地狱然十句为八者后三通为菩提有下中上下劣于己者摄如己心等于己者推如师心胜于己者同于佛也)。

　　后之二心亦约此类但后胜于前九观彼众生乘大乘道进趣之者敬之如师十观集具足功德者敬如大师。

　　第五作是念言下集果依前悲心起胜上欲欲拔济故文中救摄十类众生皆言又作文各有二先观所化后我当下兴济拔心前即所治后即能治前集之中欲显差别以其十心对八众生今十类中一一生所容有如前十心救拔十中初一解邪故论云依增上颠倒为首余九行邪论开为三初五化欲求众生求外五欲故次二化有求众生求三有中正报之果故后二化梵行求众生求出道故通上为四然此所化但摄集中前六而阙后二者以集者益物之心起心义宽乃至缘于具德生师仰故今此正论救拔故后二并非所救纵其同行退转须化亦无大乘之外别有安处可云拔出。

　　大方广佛华严经䟽钞会本第三十五之二

　　音释

　　𦂶语

　　(𦂶去𠋣切𦂶语谓𦂶丽之语也)。

　　筹量

　　(筹直由切算计也)。

　　乖

　　(古怀切戾也)。

　　瓠

　　(胡故切瓠也)。

　　呺

　　(虚骄切虚大貌)。

　　掊

　　(普后切判破也)。

　　洴澼絖

　　(洴音瓶澼普的切漂絮声絖苦谤切絮也)。

　　鬻

　　(音育卖也)。

　　大方广佛华严经疏钞会本第三十五之三　遵七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　作是念言众生可愍堕于邪见恶慧恶欲恶道稠林。

　　今第一化颠倒众生中先所化中邪见为总谓四颠倒理外推求故名邪见次恶慧恶欲此二是别常乐二倒名为恶慧专心分别方得行故我净二倒名为恶欲不假专念即能行故以性成故由计我净便欲名等如涅槃说后恶道稠林者结其邪见为诸过因恶道者非正道故显前颠倒为现行烦恼行处稠林者亦为随眠之因(次恶慧者论云恶意恶心梵云末那此翻为意梵云末底此云慧也声势相近译者之误今经为正我净等者然其四倒因计五阴依法计我谓想行蕴依身计净谓依色蕴取像思虑任运计我薄皮所覆任运计净故不假专念若计心为常多由思度计受为乐要对境忘念则我净如俱生常乐如分别故有难易远公以我为常本净是乐原便以本末释难易因说有九种本来一如起信真如为本无明为末依于真如有无明故二无明为本三倒为末三三倒之中见倒为本想心为末四三倒为本四倒为末五四倒之中我净为本常乐为末六四倒为本生恶道稠林为末七即此为本起现行惑为末八诸惑为本诸业为末九诸业为本苦果为末今但举第五耳此之九重于斯非要亦有少理故复录之由计等者计我多欲名计净多欲色如涅槃者发心品已引)。

　　我应令彼住于正见行真实道。

　　后结能治中住于正见通翻上邪行于实道翻恶道稠林(行于实道者论释正念正念即四念治四倒故)。

　　又作是念一切众生分别彼我互相破坏𨷖诤瞋恨炽然不息。

　　第二化欲求中五段分二初三化现得五欲受用生过后二化未得五欲追求时过前中即分为三一受不共财二受无厌足财三受贮积财今初已得之物不与他共于费用时生瞋过也先明所治互相破坏以为总句破坏有二一𨷖诤于言中二对怨于心中即分别彼我瞋恨已下结其增长由瞋恨故思念作报身心恶行炽然不息(二对怨于心中者以文不次故举帖之)。

　　我当令彼住于无上大慈之中。

　　能治之中慈能治瞋如来之慈乃名无上。

　　又作是念一切众生贪取无厌唯求财利邪命自活。

　　二化受无厌财众生求时无厌以生贪过初所治中有二一贪取无厌明内心难满二唯求财利者形于身口邪命自活结上三业(三结上三业者邪语邪业皆属邪命故)。

　　我当令彼住于清净身语意业正命法中。

　　后三业正命以为能治。

　　又作是念一切众生常随三毒种种烦恼因之炽然不解志求出要方便。

　　三化受贮积财积而不散顺生三毒增烦恼过初所治中染着生贪散用生瞋若积而能散何有贪瞋痴迷上二言种种烦恼因之炽然者直观经意因上三毒更生烦恼若准论意因贮积财积财即是烦恼因体云何炽然谓宝玩受用数为烦恼之所烧故然痴有二过一迷前二亦复不知何者是火云何为失二无求出意故云不解出要谓既迷火宅之为乐宁有出心(谓宝玩受用者宝玩即贪受用即瞋烦恼所烧通三毒说然痴有二下别明痴相亦复不知下成上迷前贪瞋之二即法华意彼经云父虽怜愍善言诱喻而诸子等乐着嬉戏不肯信受不惊不畏了无出心亦复不知何者是火何者为含云何为失但东西走炽视父而已然彼经火通因通果故彼经云为度众生生老病死忧悲苦恼三毒之火今此正明三毒之火宝玩受用亦即果火故彼经云亦以五欲财利故受种种苦失谓不知失于法身亦是不知苦集过失此中正明起惑故䟽不引何者为舍舍即五蕴次文用之二无求出意者即迷灭道即是不知何者为舍是故䟽云迷火宅之为乐是不识灭不解修道以求出离为无求出意)。

　　我当令彼除灭一切烦恼大火安置清凉涅槃之处。

　　后能治中涅槃清凉烦恼火灭故上三即起烦恼众生。

　　又作是念一切众生为愚痴重闇妄见厚膜之所覆故入阴翳稠林失智慧光明行旷野险道起诸恶见。

　　第二有二愿化未得五欲追求时过即造业众生分二初一明追求现报造诸恶行后一明追求后报造有漏善业今初先所治中有四种过一愚痴覆心过于中愚痴是痴体重闇是痴相亦是痴过余皆痴过一重闇者迷现在苦不知是苦二妄见者于现下苦妄见乐故如见空华三厚瞙者不见未来当受苦报如眼厚瞙都无所见也(一愚痴者然其四过皆是集恶行过痴是根本谓为现小乐造于罪行招当大苦故为愚痴重暗下六字别明三过二字为一其之所覆障通上二义)二入阴翳下增恶远善过初句增恶由迷异熟愚顺不善行增长结使名入阴翳稠林后失智慧光明者此明远善也痴为善行障故(二入阴翳下开此过名以为二义初增恶中阴翳是痴稠林喻使使即随眠由愚痴心与使为因以因依果为阴翳林故䟽云增长结使即是增恶此增恶事即业之过此明远善者论云远离无漏智慧无漏智慧即是善也亦由于痴为此善障)三行旷野险道明受苦报过生死长广迥无所依喻之旷野多难障碍复名险道流转称行(三行旷野险道者䟽取论意按经以释然此二句论经不同故彼经云堕大黑暗处随其所见到种种险道论释云受至大对过患如经堕大黑暗处故是中对者黑暗示现如暗中行处处障碍如是相似法故受大对事成至诸恶趣是故名堕此释上句多作罪因于临终时见恶报相心生悔见过如经随其所见到种种险道故见险道者悔见故见本罪相不能集彼对治正见随其所见者于死时故释曰二经文异皆上句明果下句明因而论经险道在因今经险道在果今经旷野即大黑暗处行即堕义今䟽解释亦不违论但略受生至大对之言为受苦报过耳大即旷野对即障碍故䟽云生死长广即旷野名大多难障碍即是对字论语小僻故按经释耳)四起诸恶见者即无正对治过论云谓多作罪因于临终时见恶报相心生悔见者或悔先所修或起恶见故名悔见而不能集正对治所以名过(经云起诸恶见即论经随其所见对种种险道恶见是能对故论释下句但云多作罪因于临终时见恶报相意明下句是因所到险道即上句之果故释上句云受大对事成至诸恶趣是故名堕由此今经善得论意译回险道在于上句刊定不知此意便合此经二句释论随其所见到种种险道复将前远善失智慧光明为论初句受至大对或言今经阙论上句堕大黑暗处俱不晓也或悔先所修者谓解追悔不能修习观行对治但生追悔以扰于心故净名令慰喻有疾菩萨云说悔先罪而不说入于过去二或起恶见者谓或平生曾修少善造罪至多临𣧩恶报拨善无益名为恶见)。

　　我当令彼得无障碍清净智眼知一切法如实相不随他教。

　　后能治中先得净慧眼是体此眼有二能一见如实相二由见实相即不随他具斯二义名真慧眼以此二句总翻前过见前皆实故(一见如实相者通于事理事实明信因果理实不取诸相故论经云得不随他一切如实无障碍智故)。

　　又作是念一切众生在于生死险道之中将堕地狱畜生饿鬼入恶见网中为愚痴稠林所迷随逐邪道行颠倒行譬如盲人无有导师非出要道谓为出要入魔境界恶贼所摄随顺魔心远离佛意。

　　二化追求后报习善行者随顺险道过谓以迷出世胜义愚造福不动业求未来报则常在险道前所治中十句分三初句自体谓即生死故二将坠下障碍谓在之难出故三随顺下明失谓住之失于出离善故今初自体谓由世间少善为根本故则人天报危故名险道(初句自体者此句亦总亦别别即所随生死自体总即能在谓修善人也总䟽已明故但明自体)二障碍者皆险道中事文有八句迷于苦集道灭如次各二一明有苦谓心虽求出而行顺三涂如临深渊故云将坠二入恶见网中此明迷苦于苦果中妄生乐想为恶见网萦如世险道葛藟交加三为愚下迷于集因谓为愚痴所覆不知烦恼不觉业空若加深林不见危险四随逐下明其造集世寡正道学即随邪复起邪业为行颠倒行如险路多岐动入豺狼之径虽疲行不已欲进返回五譬如盲人显无道体无正慧眼但得果贪着爱欲所盲故法华云着乐痴所盲即斯义也如无目涉险茫无所之六无有导师者明阙道缘导师者谓佛菩萨既离明导有二种失一当生恶道二今世后世虽处人天放逸障见故佛虽出世有不见闻如盲无导师若不陷深坑则坐而不进七非出要道谓为出要者正迷于灭希求涅槃而趣异处谓于梵天乃至自在依正之所以为涅槃推斯邪解以为正见如在险道以塞为通八入魔等者显有灭随五种妙欲是魔境界贪着为入六尘劫善谓之恶贼被牵为摄(佛虽出世者具七难故除佛前后乃至等者以论云谓梵天等梵世间等以为出世正见故释曰梵天是正梵世间是依)三随顺下二句明失初句依止怨故失离恶法后句远善友故失进善法人法俱失(初句依止者以论经有三句论云离善导师依不善地如经远善巧导师故二者依止怨地如经入魔意稠林故三者远离作善知识地如经远离佛意故今经以初似三故略无初句䟽尽论意合初二句释经一句依止怨故是第二句失离恶法即第一句以依止怨必失远于离恶之师此二相成故得合一也)。

　　我当拔出如是险难令住无畏一切智城。

　　后能治中拔出险道总离前恶住无畏城是离之处若旷野遇城众难何畏近对上文若无知动念则顺魔心而远佛意寂照双运即出险难而入智城。

　　上来化欲求竟。

　　又作是念一切众生为大瀑水波浪所没。

　　第三有二段化有求众生初一道差别谓五趣流转后一界差别三界系闭今初先过后治过中初句为总入欲下别总即没在大河过六道漂溺如彼大河求有没中所以是过然总中含下别义亦是赖耶瀑流七识波浪(初一道差别者然道约轮转故喻河流界约难出故比牢狱皆增苦过下明外道小乘多乖道过求有没中者造善等业求于有果名为没中然其总中者总以六道为河今取赖耶恒转七识波浪并如前说)。

　　入欲流有流无明流见流生死洄澓爱河漂转湍驰奔激不暇观察为欲觉恚觉害觉随逐不舍。

　　别中彼大瀑水波浪有三种相一自体漂流谓五趣因果二身见下为因起难谓处之多害三安六处下便成大失失出离道今初自体有五种相一深二流三名四漂五广但有其一已为难度况具斯五漂没何疑。

　　一深者即具足四流无量水故为烦恼河二生死洄澓者流也上总四流烦恼因深故此苦果常流无竭上二即漂溺处于此生死而漂溺故(故此苦果者相续义故如河虽深若无流续则易枯涸于此生死者瑜伽八十六明由五种相当知顺流而被漂溺一若于此漂溺二由此漂溺三依此漂溺四如此漂溺五漂溺时䟽已具注于文之下兼解释本论以经别加四流异于爱故合四与五以为一漂)三爱河漂转者名也前明四流虽无惑不摄爱润生死由此漂溺偏受河名如愚堕河爱即难出(由此漂溺者即瑜伽第二由爱故漂如河有大名其必深广如恒河等)四湍驰等者漂也此有二义一显河急故云湍驰奔激谓虽宝爱身欲令长久而念念不住是漂溺时二由急故不能如实知其过失亦复不见涅槃彼岸故云不暇观察是为如此漂溺(一显河急者即瑜伽第五漂溺时也缓水易度生死若缓圣道可生壮色不停刹那迁变才欲修道三昧已无此即约果)五为欲觉等随逐者广也谓随欲等觉遍觉五尘故名为广依此漂溺涅槃则以欲等以为毒虫(随欲等者五尘之境皆有顺违故生三觉亦兼八觉如发心品此即约因故云依此漂溺若无恶觉即无漂故即瑜伽论五中第二涅槃则以欲等者即第二经纯陀反教文殊令显佛无为喻云譬如贫女止他客舍寄生一子是客舍主驱逐令去携抱是儿欲至他国于其中路遇恶风雨寒苦并至为诸蚊䖟蜂螯毒虫之所唼食僧宗曰为其邪学之所抗折譬之风雨未免烦恼吞噬善根譬如毒蛇虫今䟽意云经以六道喻河流等即是果河应以欲等譬于毒虫例如宗释论无别释故引异释耳)。

　　身见罗刹于中执取将其永入爱欲稠林于所贪爱深生染着住我慢原阜。

　　第二起难有四一者执执着我我所窟宅不能动发故云身见罗刹于中执取言于中者于阴窟之中执取之言亦含戒取(第二起难有四者初一见次二爱后一慢由身见执者亦即俱舍由二不超欲由三复还下释曰此即五顺下分结由二不超欲者即欲贪及瞋由三复还下者即身见戒禁取疑经唯身见故前行䟽云执取之言亦含戒取是同还欲界之惑略无疑耳故贪瞋二如守狱卒身见等三如防逻人)二将其下转还谓先舍欲已得生上界由身见执还生下界欲念之中若准涅槃爱见皆为罗刹论经云爱见水中罗刹者译者回文不尽(若淮涅槃下欲会论经先引涅槃爱见罗刹皆乞浮囊义如前引回文不尽正会论文若尽应云水中爱见罗刹故于中执取正于水即果流故䟽配蕴窟)三于所贪下中着谓于受用时求欲等乐着故(求欲等乐著者此是论文初求五欲得已乐着众生处处着故有等言)四住我慢原阜者增慢谓于受用事时中我慢大慢憍慢自高轻彼故慢令心高故喻原阜上不停法雨下不见性水广平曰原原自是高原上加阜则慢上过慢对涅槃岸以水为患对佛性水则原阜为非(谓受用事时中我慢大慢憍慢者多恃才能云受用事大慢等三地有文我慢于等自大云大慢于上不恭说为憍慢自高𣣋物总显慢义而云原阜者尔雅云高平曰陆大陆曰阜)贤首云四中初一见次二爱后一慢爱中一种子不灭故还来二现行深着故泥溺如人在河四事难出一被执住二被回流三为泥溺四滞枯洲不到彼岸合喻思之(四滞枯洲者论经云我慢陆地之所燋枯论云一执二转还一中着四者洲)。

　　安六处聚落无善救者无能度者。

　　三明失中有三一善道无出意失安六处聚落故此无善因二恶道无救失此无救缘三无能度者异处去失谓离自善行生诸难处不值佛故此双阙因缘通善恶道。

　　我当于彼起大悲心以诸善根而为救济令无灾患离染寂静住于一切智慧宝洲。

　　后能治中初起化心后以诸下成化行化行有六一与善因谓六度万行以为船筏二作救缘三令无苦患四令离集染五证涅槃寂静六令得菩提大智皆翻上三段思之云何能得此益论云以如实法云何如实了生死实性本如即苦患而证涅槃见烦恼本源性离即集染而成大智如斯教者真与善因真能救也(皆翻上三假者谓一自体二起难三明失六中如一与善因即离自体既无自体即无难及失余五亦然故云皆翻也)。

　　又作是念一切众生处世牢狱多诸苦恼常怀爱憎自生忧怖贪欲重械之所系缚无明稠林以为覆障于三界内莫能自出。

　　第二明界差别先过后治过中初句为总三界系缚犹如牢狱求有处之所以为过次多诸下别别明世狱有五过随逐一苦事二财尽三爱离四有缚五障碍三界之狱亦然此五示五种难差别一无病难无病是乐病则有苦与彼为难下难义准之苦谓身诸病苦恼谓心病愁恼二常怀爱憎是资生难爱彼资生求而不得憎彼贫穷远之强会三亲难亲爱别离故生忧怖四戒难虽生上界暂离犯戒不免戒行相违还为贪械所缚谓报尽起于欲恶明上二界非欲永灭故此贪欲通系三界五见难虽得世间八禅定智亦为无明所覆与正见相违(一苦事等者一鞭杖楚挞故二费用资财三亲属分张四枷锁着体五垣墙防逻法说五中前三苦者一病苦二求不得苦三爱别离苦四戒难者谓后二是业一犯戒业上二界离无惭愧故不起犯戒五见难常邪见业痴为本故)。

　　我当令彼永离三有住无障碍大涅槃中。

　　后能治中若如实了知三界之相无有生死非实非虚则自无障碍果证圆寂。

　　又作是念一切众生执著于我。

　　第四有二段化梵行求众生分二初段化邪梵行求令舍邪归正后段化同法小乘令舍权归实今初先明过中初句为总谓执著于我过然诸外道执见虽多以我为本断常等见皆因此生次于诸蕴下别。

　　于诸蕴窟宅不求出离依六处空聚起四颠倒行为四大毒蛇之所侵恼五蕴冤贼之所杀害受无量苦。

　　别有六句前三失道故远第一义乐后三失灭故具足诸苦今初一于诸蕴窟宅不求出离者无始发方便谓彼外道众生欲趣涅槃以有我故于五阴舍不能动发二所趣不真内入无我故名空聚我想妄计遍于六根故名为依三造行不正既求涅槃应行八正翻行邪道四颠倒行以彼计蕴身受心法为净等故后三中一四大乖违苦谓老病死苦人皆欲远由计我故四毒常侵二五阴随逐苦五蕴具诸结过常能害人善法故三怨贼六受无量苦者上不说者皆在其中亦总结前五也(无始发方便者则显二是中间所趣不真三是终造即行不真此三失道翻有妄集后三失灭翻有妄苦前二内苦一四大即老病苦行五盛阴苦三总余五苦人皆厌苦由着我故不能得出)。

　　我当令彼住于最胜无所著处所谓灭一切障碍无上涅槃。

　　后能治中上由计我处处生着唯大涅槃是无著处云何能得谓如实法如实法者略有三义一上怨贼等外道不知计我处之今菩萨教之观过了无有人二假以世喻喻所不及则五阴等过于怨等三知其实性人法俱空皆是最胜无所著处余如涅槃二十一说(唯大涅槃者翻前失灭得如实法翻前失道三种如实前二事实后一理实余如涅槃者即南经也此经当二十三皆高贵德王品经中广说三恶觉过令起六念善觉后有此喻经云善男子譬如有王以四毒蛇盛之一箧令人瞻养喂饲卧起摩洗其身若令一蛇生瞋恚者我当准法戮之都市尔时其人闻王切令心生惶怖舍箧逃走王时复遣五旃陀罗拔刀随后其人回顾见后五人遂疾舍去是时五人以恶方便藏所持刀密遣一人诈为亲善而语之言汝可还来其人不信投一聚落欲自隐匿既入聚中窥看诸舍都不见人执诸坯器悉空无物既不见人求物不得而便坐地闻空中声咄哉男子此聚空旷无有居民今夜当有六大贼来汝设遇者命将不全汝当云何而得免之尔时其人恐怖遂增复舍而去路值一河其河漂急无有船筏以怖畏故即取种种草木为筏复更思惟我设住此当为四大毒蛇五旃陀罗一诈亲者及六大贼之所危害若渡此河筏不可依当投水死宁投水死终不为彼蛇贼所害即推草筏置之水中身𠋣其上手把脚蹋截流而去既达彼岸安隐无患心意泰然恐怖消除释曰上具引经在文可知下含文广今当撮略云菩萨受大涅槃经观身如箧四大如蛇蛇有四毒见毒触毒气毒啮毒常伺人便性各别异敬养无益四大亦尔又蛇以咒药可治四大亦尔应远离之趣八圣道五旃陀罗即是五阴彼旃陀罗令人恩爱别离怨憎集会又严器仗则能害人常有害意遍害一切人无手足刀仗侍从则为其害五阴亦尔令人远善近恶烦恼自严器仗常害一切若无戒定慧刀善知识侍则为其害阴又过彼彼害不能令堕地狱但害有罪亦不自害财货可脱不必常害唯在一处杀已不堕五阴反此有智之人应当远离依八正道六度万行令心如虚空身如金刚一诈亲善以喻于爱常伺人便令人轮转但见身口不见其心爱但虚妄无有真实爱文过彼无始终故难知故难远故若有智慧不为其害空聚落者即是六入无人人空器等空者以明法空凡夫远望生不空想菩萨知空六大贼者即是六尘劫人善法不择好恶令贫孤露作一阐提无善防卫则为其劫又遇大贼贼劫现在唯劫欲界尘劫三世亦劫三界唯菩萨勇健有善仆从不为其劫直去不回河喻烦恼犹如驶流深难得底堕未至底即便命终众生亦尔未至空底即便轮回二十五有河唯没身不没善法烦恼反此故应勤修六度万行以为船筏至涅槃岸余如彼经)。

　　又作是念一切众生其心狭劣不行最上一切智道虽欲出离但乐声闻辟支佛乘。

　　第二化同法小乘初起过中有三初不求大因过利生懈怠为狭佛法无量退没不证为劣二不行下不愿大果过三虽欲下明修行过不定聚众生实有大乘出离之法而修行小乘(不定聚者然三聚皆有且约长时入正定聚动经多劫故唯不定则可回也)。

　　我当令住广大佛法广大智慧。

　　后能治中广大佛法即诸度万行登地已上名为广大皆佛因法广大智慧通于因果翻前狭劣总名广大(广大佛法者亦是教道智慧即是证道)。

　　上来广明摄众生竟。

　　佛子菩萨如是护持于戒善能增长慈悲之心。

　　第二佛子下结成摄生之戒护持于戒即前律仪及摄善法故能增长慈悲之心即益生戒。

　　佛子菩萨住此离垢地以愿力故得见多佛所谓见多百佛多千佛多百千佛多亿佛多百亿佛多千亿佛多百千亿佛如是乃至见多百千亿那由他佛。

　　第二位果唯无发趣三果同前故论云有同者无者亦名果校量胜者三果皆胜初地故初调柔中三一调柔相二佛子此菩萨下别地行相三佛子是名下总结地名初中三谓法喻合法中三初见诸佛为练行缘。

　　于诸佛所以广大心深心恭敬尊重承事供养衣服饮食卧具医药一切资生悉以奉施亦以供养一切众僧以此善根回向阿耨多罗三藐三菩提。

　　二于诸佛下明能练行于中先供养。

　　于诸佛所以尊重心复更受行十善道法随其所受乃至菩提终不忘失。

　　后于诸佛下受法更受十善即学佛善也是戒地故。

　　是菩萨于无量百千亿那由他劫远离悭嫉破戒垢故布施持戒清净满足。

　　三是菩萨下所练净中对前胜者以离悭嫉破戒二种垢故。

　　譬如真金置矾石中如法炼已离一切垢转复明净。

　　初地菩萨戒未净故施亦未净前就初地说檀度满令更转净以离二垢说名离垢故故喻初地金但火炼以除外垢今此置矾石中兼内净体明云一切净。

　　菩萨住此离垢地亦复如是于无量百千亿那由他劫远离悭嫉破戒垢故布施持戒清净满足。

　　法合可知。

　　佛子此菩萨四摄法中爱语偏多十波罗蜜中持戒偏多余非不行但随力随分。

　　二别地行中以离语四过说爱语偏多。

　　佛子是名略说菩萨摩诃萨第二离垢地。

　　菩萨住此地多作转轮圣王为大法主具足七宝有自在力。

　　二菩萨住此下摄报果先明在家后若欲下出家在家中二先上胜身即金轮王。

　　能除一切众生悭贪破戒垢以善方便令其安住十善道中为大施主周给无尽布施爱语利行同事如是一切诸所作业皆不离念佛不离念法不离念僧乃至不离念具足一切种一切智智又作是念我当于一切众生中为首为胜为殊胜为妙为微妙为上为无上乃至为一切智智依止者。

　　后能除下明上胜果。

　　是菩萨若欲舍家于佛法中勤行精进便能舍家妻子五欲既出家已勤行精进于一念顷得千三昧得见千佛知千佛神力能动千世界乃至能示现千身于一一身能示现千菩萨以为眷属。

　　二出家显摄报果。

　　若以菩萨殊胜愿力自在示现过于是数百劫千劫乃至百千亿那由他劫不能数知。

　　三若以菩萨下愿智果并如初地。

　　尔时金刚藏菩萨欲重宣其义而说颂曰。

　　质直柔软及堪能调伏寂静与纯善速出生死广大意以此十心入二地。

　　第三重颂中有十五颂分三初十颂位行于中有四初一颂颂十种直心。

　　住此成就戒功德远离杀生不恼害亦离偷盗及邪淫妄恶乖离无义语。

　　不贪财物常慈愍正道直心无谄伪离险舍慢极调柔依教而行不放逸。

　　二有二颂颂律仪戒。

　　地狱畜生受众苦饿鬼烧然出猛焰一切皆由罪所致我当离彼住实法。

　　人中随意得受生乃至顶天禅定乐独觉声闻佛乘道皆因十善而成就如是思惟不放逸自持净戒教他护。

　　三二颂半颂摄善戒。

　　复见群生受众苦转更增益大悲心。

　　凡愚邪智不正解常怀忿恨多诤讼贪求境界无足期我应令彼除三毒。

　　愚痴大闇所缠覆入大险道邪见网生死笼槛怨所拘我应令彼摧魔贼。

　　四流漂荡心没溺三界焚如苦无量计蕴为宅我在中为欲度彼勤行道。

　　设求出离心下劣舍于最上佛智慧我欲令彼住大乘发勤精进无厌足。

　　四有四颂半颂摄众生戒。

　　菩萨住此集功德见无量佛咸供养亿劫修治善更明如以好药炼真金。

　　佛子住此作轮王普化众生行十善所有善法皆修习为成十力救于世。

　　欲舍王位及财宝即弃居家依佛教勇猛精勤一念中获千三昧见千佛。

　　所有种种神通力此地菩萨皆能现愿力所作复过此无量自在度群生。

　　二有四颂颂位果。

　　一切世间利益者所修菩萨最胜行如是第二地功德为诸佛子已开演。

　　三有一颂结叹所说二地竟。

　　大方广佛华严经疏钞会本第三十五之三

　　音释

　　𦪡

　　(音虚)。

　　弊

　　(毗祭切弊恶也)。

　　厚膜

　　(膜慕各切翳也)。

　　洄澓

　　(洄音回澓音伏洄澓水旋流也)。

　　湍

　　(他端切急濑也)。

　　激

　　(古历切疾波也)。

　　械

　　(胡介切)。

　　矾

　　(音烦)。

　　藟

　　(音累藟藤似葛)。

　　瀑

　　(音暴疾风也又音仆飞泉悬水)。

　　樽

　　(祖昆切与樽同)。

　　闹

　　(女教切不静也)。

　　𣣋

　　(闾承切侮也)。

　　喂饲

　　(喂于伪切饲祥吏切)。

　　驶

　　(疏士切疾也)。

　　窥

　　(缺规切小视也)。

　　坯

　　(铺回切未烧瓦器也)。

　　踏

　　(徒盍切蹈也)。

　　螫

　　(施只切虫行毒也)。

　　防逻

　　(逻郎果切巡也)。

　　啮

　　(倪结切噬也)。

　　噬

　　(音视啮也)。

　　筏

　　(音伐海中大船曰筏)。

　　挞

　　(音闼笞也)。

　　箧

　　(音怯箱属)。

　　蹋

　　(音达践蹋又音蹋)。

　　大方广佛华严经䟽钞会本第三十五之四　遵八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　第三发光地所以来者前戒此定义次第故又前三地寄同世间施戒修法前二施戒竟今此显修故深密云前位能持微细戒品未得圆满世间等持等至及圆满闻法总持为令得此因说此地令勤修学此则具前二意(所以来者来意中三初正明有二意一就三学二地是成三地是定四地已上皆属于慧故为次第则令初地亦属戒𠬧又前三下二约寄位谓初地为施二地为戒三地为修此三所以名世间者世间有情多分行故故俱舍云契经说有三福业事一施类福业事二戒类福业事三修类福业事此云何立福业事名颂云施戒修三类各随其所应受福业事名差别如业道释曰类谓性类此三各别一类性故定名修者颂云等引善名修极能熏心故谓离沉掉名之为等引生功德名之为引此定地善极能熏心令成德类故独名修此则具前下三会释也谓一前位持戒未得等持即三学意二既言未得世间等持即寄位意在文可知)。

　　言发光者智论四十九名为光地本论及金光明十住婆沙等皆名明地光之与明眼目殊称皆略无发字仁王名明慧慧亦是明义旨皆同今统收下经及诸经论总有三义立发光名一以初住地十种净心为能发胜定闻持为所发光以安住地竟方始闻法修得定故故瑜伽四十八云由闻行正法光明等持光明之所显示故名发光地由内心净能发光明是故说名增上心住既言由内心净能发明知以十净心为能发也摄论金光明经意皆同此二以闻持为能发胜定为所发以闻法竟静处修行方发定故瑜伽亦说等持为光明故此约地中释之三以胜定总持并为能发彼四地证光明相以为所发故下论云彼无生慧此名光明依此光明故名明地此约地满心释唯识亦云成就胜定大法总持能发无边妙慧光故谓由得胜定发修慧光由得总持教法发闻思光彼无边慧即是三慧故上本分论云随闻思修照法显现谓就此慧中四地证法为所照三慧光明为能照三慧是彼证智光明之相余诸经论言虽少异并不出此故十净心唯是能发证光明相唯是所发胜定一种通能所发是以此地偏得增上心名(及金光者即第三经经云无量智慧光明三昧不可倾动无能摧伏闻持陀罗尼为作本故是故三地说名明地言十住论即十住毗婆沙当第一仁王下当释之摄论下四引例释成摄论即当第七论云由无退转等持等至所依止故大法光明所依止故名发光地世亲释云由此地中与三摩地三摩钵底常不相离无退转故于大乘法能作光明名𤼵光地无性释曰由无退转等持等至所依止者谓此地中证希有定能𤼵智光明了诸法故名𤼵光得已不失名无退转诸静虑定名为等持诸无色定名为等至等持者心一境性等至者正受现前大法光明所依止者谓此地中与定相应无退转故于诸大乘契经等法得智光明此地是彼所依因故名为𤼵光释曰此二释论皆当第七大同小异故䟽略指同于瑜伽次云金光明者如前已引三以胜定下第三会取第一二种所𤼵以为能𤼵余诸经论下第三总结拣定上恐学人欲见异释故委出之实无异辙余论之言今当更出显杨第三云三发光地谓诸菩萨住此地中善修治第三地故超过一切声闻独觉地证得极净三摩地蕴大智光明之所依止是故此地名为𤼵光则亦不异前矣又上言仁王名明慧地者即下卷中明三贤十圣各修一观门皆名法师故故经云大牟尼言有修行十三观门诸善男子为大法王从习忍至金刚顶皆为法师依持建立今言第三地者彼经云复次名明慧道人常以无相忍中行三明观知三世法无来无去亦无住处心心寂灭𥁞灭三界痴烦恼故证得三明一切功德观故释曰立名小异义理同经)若所离障通约三慧故本分论云闇相于闻思修诸法忘障唯识名闇钝障谓所知障中俱生一分令闻思修法忘失彼障三地胜定总持及彼所发殊胜三慧入三地时便能永断由斯三地说断二愚及彼粗重一欲贪愚此障胜定及彼修慧二圆满陀罗尼愚此障闻思慧及障彼圆满陀罗尼故(若所离下第三离障初举本分其名委具唯识立名则总释义委具于彼论中先释障忘失三慧故名闇钝三慧别障如下愚中今但总说由斯已下释断二愚一欲贪愚但略举愚应有问云上标所知今何得举欲贪烦恼答彼次论云彼昔多与欲贪俱故名欲贪愚今得胜定及修所成彼既永断欲贪随伏此无始来依彼转故释曰以欲贪故多住散乱故障定修慧以此欲贪依障而转障𥁞欲亡二圆满下此持通四一法持二义持三咒持四能得忍持以闻思与彼闻持极相近故所以偏说非不障修)。

　　若约所证唯就总持名证胜流真如唯识云谓此真如所流教法于余教法极为胜故梁摄论云从真如流出正体智正体智流出后得智后得智流出大悲大悲流出十二部经名为胜流法界故下经中能舍身命求此善说(若约所证者四证如以明所流是教法故然所证如论自释云此有二意一由得三慧照大乘法观此教法根本真如如即胜流故论释云此如流教最为胜故二若证此如说法胜故故䟽结云能舍身命求此善说善说即胜然舍此身下即无性菩萨释摄论言谓此所流教法最胜故舍身命求此善说不以为难)其所成行亦唯禅及求法(其所成行者即下猒分及求法行即方便摄行庄严论云第三住能生欲界而不退禅)其所得果亦法及禅梁摄论云通达胜流法界得无边法音果金光明云三地发心得难动三昧果下文四无量五神通等皆定所摄(其所得果者下引梁论证于得法引金光明证于得禅)。

　　佛子得闻此地行菩萨境界难思议靡不恭敬心欢喜散华空中为供养。

　　次正释文总分三分初赞请分二正说分三重颂分今初六偈分二前三庆前后三请后前中初偈集经者序。

　　赞言善哉大山王慈心愍念诸众生善说智者律仪法第二地中之行相。

　　是诸菩萨微妙行真实无异无差别为欲利益诸群生如是演说最清净。

　　后二偈发言赞能所说于中善哉是总第八句是结别明能说有二前偈有慈后偈有悲故云利益所说亦二前偈教相故云律仪后偈证相故云微妙真实者契理故无异者千圣同辙故无差别者理贯事故。

　　一切人天供养者愿为演说第三地与法相应诸智业如其境界希具阐。

　　大仙所有施戒法忍辱精进禅智慧及以方便慈悲道佛清净行愿皆说。

　　后三请后中二初二偈大众请前偈总请三地之法谓如彼教法相应三智之业后偈别请十度行法以地地通有故慈悲是愿道谓道力佛清净行即无漏智。

　　时解脱月复请言无畏大士金刚藏愿说趣入第三地柔和心者诸功德。

　　末后一偈上首请。

　　尔时金刚藏菩萨告解脱月菩萨言佛子菩萨摩诃萨已净第二地欲入第三地当起十种深心。

　　第二正说分中先明地行后辨地果前中四分一起厌行分二厌行分三厌分四厌果分此地修禅厌伏烦恼亦厌于禅故名厌地设忻大法亦为厌故正住地心住于八禅故但名厌初入地心观修彼行名厌行分趣地方便起彼厌行地满心中得无量等是厌之果亦可初一是入心余三是住心。

　　今初分中有三初结前起后二何等下征列十心三菩萨以是下结行入位初中标起云十种深心论经云深念心则异前二地单云深心谓更以十心念前十深心故瑜伽云若菩萨先于增上戒住已得十种清净意乐复由余十净心意乐作意思惟成上品故入增上心住(则异前二地下䟽取彼经以拣今文言更以十心者能念即此地初十心于禅定中求欲深故所念即是二地初十心欲求禅却念净戒戒清净故乃得禅定次引瑜伽证成上义先明所念后复由余十下即是能念起此十心在于地前修成下中未入此地故成上品方入三地三地即是增上心住)。

　　何等为十所谓清净心安住心厌舍心离贪心不退心坚固心明盛心勇猛心广心大心。

　　二征列中十心义分四对初二一对根本建立次三一对方便发修次三一对修已成就后二一对德用自在此四对中皆前离过后明成善。

　　初言净心者离过也论云依彼净深念心谓依二地净心起此趣地净心故瑜伽云一者作意思惟我于十种净心意乐已得清净故二安住心者依不舍自乘及前十故此二依前故云根本建立后八依前起后(初言清净心者然十皆清净初句兼总偏得净名依不舍自乘者谓所住大乘之法坚心不动此句是论总下及前十者即前地十不舍净戒方得定故)次第二对方便发修者论云志求胜法起善方便三地胜定总持名为胜法于中前二句离过一悬厌当欲二离于现贪后一造行进善若不胜进则名为退故异第二若准瑜伽所修对治不复退失故下颂云不害若失对治则有害故(若不胜进者此未得不退故论云五依不舍自胜进)第三对中初一离过谓自地烦恼不能坏故名坚固心自地即第二以初十心未增未入三地故后二成善初句体成依等至八禅出入自在故云明盛后句用成即依前句禅定自在力虽生下地而不退失故云勇猛故下经云于禅能出能入者即明盛也又云不随禅解脱力生者是勇猛也地满方成今此作是思惟即得入地故瑜伽十心皆有作意思惟之言(谓自地烦恼者释云二地一地有何烦恼谓障三地者是二地惑今不现前故云不坏依等至者论云三摩提自在三摩提是古梵语即三摩钵底此云等至)第四对中初句自行离过依欲界生烦恼不能染故论名快心晋经名胜心皆以有智故不染烦恼今言广者兼不乐狭小故后句利他自在依利众生不断诸有故云大心此广大二心与前后有异(皆以有智故者以有智故庆快殊胜处染不染此广大者诸处有智上求为大有悲兼物为广前地亦以不染为大利他名胜今以利他非小乘故亦得名大智不求狭亦得称广)。

　　菩萨以是十心得入第三地。

　　三结行入地谓于前十心作意思惟便入增上心住。

　　佛子菩萨摩诃萨住第三地已观一切有为法如实相所谓无常苦不净不安隐败坏不久住刹那生灭非从前际生非向后际去非于现在住。

　　第二佛子菩萨摩诃萨住第三下厌行分中有三一修行护烦恼行以观有为可厌患故二见如是下修行护小乘行求一切智深念众生舍狭劣心故三菩萨如是厌离下修行方便摄行欲摄众生不离无障碍智究竟方便等故又此三段摄前三位初及第二一半摄修行住次护小乘狭心下摄无恚恨行以慈悲故后段摄等一切佛回向思惟佛智度众生故(又此下摄位前二自分后一胜进自分护小乘之过胜进依前进修)今初二十句分二初十观无常即知有为体性后十观无救者即就人彰过今初分三初显观时谓住地已拣前趣入次观一切下总辨所观言如实相者此有二义一事实谓无常等二理实谓即不生等今文具二后所谓下别示其相文有十句初总余别总云无常者论云是中命行不住故谓命行二字是所无常法不住二字是无常义相续名命迁流名行命举于内行通内外故下别中分出依正(谓命行者即经有为字此同涅槃我观诸行悉皆无常)别中九句初五句云何此无常即前命行后四句何者是无常即前不住(云何此无常行命行是论经即有为此问无常所以亦无常法何者是无常者不住是论经即无常字此问无常体相故下经云刹那等)初中有二义一随事前三内报以显无常后二外报以显无常二据义五句以苦等四观共显无常初句即苦论云依身转时力生三种苦故谓三苦依三受三受依触生故依身转方能生苦即是无常二即不净依饮食力形色增损故三不安隐者依不护诸恶力横夭寿等四败坏者依世界成力成必灭故五不久住者此句依无我谓资生依主无有定力属于五家非一处住不定我所反显我无(故论云依身者内报迁移名身转时从触生受从受生苦已是无常况三苦更起故是无常由转生苦故转为力形色增损者食为便利资内污秽垢汗不净显现于外故云不净以增损故即是无常依不护者论经此句亦云无常远公释云此以无常显于无常以夭寿等粗相无常显有为法性是无常无我理细不显无常今经异论云不安隐故䟽直释不配无常及与无我而通两意作无常释不异远公作无我者遇缘天逝不自在故下第五句正无我所故彼䟽云不定我所反显我无)后四何者是无常然无常有二种一者少时无常即刹那生灭二自性不成实无常谓三世缘生俱无自性故不成实体即下三句一非从前际生者过去已灭故二非向后际去者现在即灭无容从现转至未来故三非于现在住者念念迁谢求其住相不可得故约三世迁灭求生等相皆不可得即入不生不灭是无常义此中三世约相续门如因前身有今身等若依生灭门则应从未来藏流入现在迁至过去二门不同也(然无常者远公释云应有三种一分段无常分段两向用之向前为无常所以今此为无常体性故此分段不出此二少时亦名念念无常故次经云刹那生灭四相迁故约三世下三结文意经从前际生即是生义今非从故名为不生向后际去即是灭义今非向故名为不灭亦应不住不住通于无生无灭为对生灭是无常义显不生灭是无常义顺净名故此中三世下四拣不同谓诸经论中辨法有二一相续门者约就三时以辨一法当知是法从于过去来向于后世如人说言我从生来向于老去今是此门故云非从前际生等二以三时对别诸法名生灭门是则一法随时为三三法相望过去已去当者方来现在今住故引有部从未来藏入现在等则谢往名过过往背今称之为去在当名未当起之法趣现名来亦可来者是其现义当法未现名为未来今名现法住现相故名为现在依此门辨无生灭义今依前门故于未来义则可具言过去已灭未来未至现在无住故无生灭今依前门故于未来却名不去是故结云二门不同)。

　　又观此法无救无依与忧与悲苦恼同住爱憎所系愁戚转多无有停积贪恚痴火炽然不息众患所缠日夜增长如幻不实。

　　第二又观下明其无救初句总显言此法者即前无常今又观之不出生老病死如四方山来无逃避处无能救者(第二又观下无常理定非物能裁故云无救如四方山来即涅槃文如四谛品)别有九句约生老病死初四约死以显无救此相显故所以先明一无依者于无常未至中无所依告救令不至二与忧者无常既至无能救者意地惧死所以怀忧三与悲者生阴转坏死相现前于此中间弥增涕泗四苦恼同住者正舍寿时四大分散在于五根苦恼事中其力虚弱更以忧悲随逐则忧苦转增心生热恼(别中九句者即为四段初四约死次二约资生次一约老后二约病而生过不约人所爱故略而无之就总相言约生老病死又生一种含在资生等中以诸增长位总名生故又此四段亦摄八苦二即求不得苦死兼爱别离苦病中兼有怨憎会苦五盛阴苦通在于四今初死苦望之远近故有四句未至者自少及长皆归死门一息尚还假言未至临风微烛何所依凭故文殊云生死有畏菩萨当何所依净名答云菩萨于生死畏中当依如来功德之力凡夫无此故无所依二死时将临名为既至无常经云云何保形命不觉死来侵三死相现前者诸识昏昧六腑空虚余息淹淹心魂悄悄或随业报中阴现前内识外身皆有死相阴转死相即曰中间难向死门故多涕泗四正舍命时风刀解体故曰分散气绝神逝名舍命时无常经云命根气欲尽支节悉分离众苦与死俱此时徒叹恨两目俱翻上死刀随业下意想并慞惶无能相救济五根已苦不能安排将前忧悲随逐于苦增心热恼言同住者即是相应义也明此死人但与忧悲苦恼同住故六地云死时别离愚迷贪恋心胸烦闷为愁涕泗咨嗟为叹在五根为苦在意地为忧忧苦转多为恼若准涅槃直观于死自有十义云夫死者于险难处无有资粮去处悬远无有伴似昼夜常行不知边际深邃幽暗无有灯明入无门户而有处所虽无痛处不可疗治往无遮止到不得脱无所破坏见者愁毒虽非恶色而令人怖致在身边不可觉知)次二约资生事不知是苦妄生乐想对治不入故无救也谓五追求资生境有顺违故爱憎所系六于受用时苦多乐少云愁戚转多谓受而不散众祸皆集用而毁损如损身命故曰苦多(次二约资生者非唯不知追求受用皆悉是苦亦不知前皆悉是苦亦不知前皆归于死而初追求爱顺憎违求顺不得即求不得苦憎违而至即怨憎会苦六苦多乐少者且顺妄乐名为乐少积而祸集已是苦矣散而贪恋斯苦更多亦爱别离苦也)七于身老时盛年壮色不可救令停积(七于身老时者第三约老明无救也壮色不停犹如奔马西日黯黯熟能驻之)后二约病初一病因谓八于少壮时具乐等三受故贪等常烧不容法水炽然难救九于年衰时众患所缠如𣗳将朽日夜增长无能令免然病通始终老时多故论偏说老老即病缘(后二约病者初一少时病后一老时病言病因者乐受生贪则房色竭其骨髓滋味煎其肠藏安得不病苦受生瞋则愤恚填于心胸不思危难安不病哉痴则愚暗不识是非动皆颠坠安不病哉九中然老亦病因而不云因者老亦即病谓年耆根熟形变色衰饮食不能气力虚乏坐起苦极余命无几岂非病哉况加客病难复再康枯柳遭霜生茂无日随风坠叶归树何期)故论云后三句皆明身患事也何故不在初说示身数数患事可卒加故如幻不实总结前九(故论云者问意云何谓前四后三是老病死同身患事何不一处并而说之而于中间间以追求答云示身数数患事者为欲彰身患事非一遍于老少故分两处言可卒加者病之与死皆可卒至故复应问言既云患事非一何不前明老病相耶则应答云死过重故故前䟽云此相显故)。

　　见如是已于一切有为倍增厌离趣佛智慧见佛智慧不可思议无等无量难得无杂无恼无忧至无畏城不复退还能救无量苦难众生。

　　第二护小乘行有三十句前十句护小心后二十句护狭心今初先总后见佛下别总中初结前谓先观无常已厌有为次观无救故倍增厌趣佛智慧明其生后正护小心求佛大智故别中十句分二前五摄功德大即求佛菩提后五清净大即求涅槃果菩提是德修成名摄涅槃本有离障称净此二无碍菩提菩提断俱名菩提智相智性皆名佛智(菩提菩提断者如前已引智相智性即法华意)。

　　今初一神力摄功德大智用不测故二无比德学地无等故上二妙用自在三大义德利他无量故四无讥嫌德自行难得故五不同德外道无杂故显上二利不同外道无利勤苦上三德行圆满(上二妙用自在者结上句当体显用下句寄对显胜然此五句皆有摄功德大䟽文从略下清净亦然皆带总句三大义下三句前二正明德行圆满后一寄对显胜不杂外道故言大义者义即义利利他德广故名为大四无讥嫌者净德殊胜故言无杂者论名不同摄功德大前云寄对名为无比显胜逾越二乘今云不杂即胜过外道)后五中义摄有三谓离惑苦得涅槃故一无恼者即离惑习无明不杂故二无忧者离苦苦依根本亡故忧悲随尽三得涅槃有二义一得体谓无忧畏城亦是无余涅槃二得用谓能建大事亦无住涅槃即后二句不住生死故云不复退还不住涅槃故能救无量苦难由俱不住方是世间涅槃胜事以斯为业则翻有为之业矣(一无恼者四住之结名之为惑四住种子名之为习及无明住地三类皆惑故并不杂杂即恼故苦依根本者身受名苦心受曰忧先由身苦后起心忧是故说苦以为根本忧为涅槃巨害故偏言之若据根本应言无苦一得体者无忧即无上苦无畏于惑惑苦双亡名为无余二得用者对上体言无住涅槃即体用双具即具大智故不住生死具大慧故不住涅槃由俱不住下䟽释论也论云菩萨至涅槃城不复退还而能利益众生得世间出世间将事䟽释意云由不住涅槃能入世间不住生死能出世间此二无碍即是胜事胜事即无住涅槃故无住涅槃唯佛方得名为胜事以斯为业者以前菩提涅槃但无惑苦不言无业者以为利乐之业不与惑苦共俱故翻有为之业耳上来亦即净乐我常)。

　　菩萨如是见如来智慧无量利益见一切有为无量过患则于一切众生生十种哀愍心。

　　第二菩萨如是见如来智下护狭心有二十句前十悲其沦溺后十决志慈济前中二先牒前标后谓见佛智胜利伤物不得有为过患愍物处之此是牒前则起悲心是为生后(谓见佛智者牒前护小有为下牒前护烦恼行所以不次者为顺生后悲心便故)。

　　何等为十所谓见诸众生孤独无依生哀愍心见诸众生贫穷困乏生哀愍心见诸众生三毒火然生哀愍心见诸众生诸有牢狱之所禁闭生哀愍心见诸众生烦恼稠林恒所覆障生哀愍心见诸众生不善观察生哀愍心见诸众生无善法欲生哀愍心见诸众生失诸佛法生哀愍心见诸众生随生死流生哀愍心见诸众生失解脱方便生哀愍心是为十。

　　二何等下正显悲行文有十句初总余别总由孤独无依故生哀愍少而无父曰孤老而无子曰独今众生上远慈尊又无方便下不利物又阙善心故云孤独既孤且独何所依救(今众生下此有两重父子一约人上远慈尊是孤不化众生是独二约法又无方便为孤方便以为父故又阙善心为独善心成实男故)别有九种孤独无依初二依欲求众生一已得心无厌足故贫穷无依经云知足之人虽贫而富不知足者虽富而贫未必无财方曰贫也二未得他财求无休息故三毒火然此即多欲多欲之人多求利故烦恼亦多初求生贪不遂生瞋非理为痴。

　　次三依有求众生一闭苦果狱二集因覆障三无观察道由生八难不闻法故由上三故安能得灭(次三依有求由迷四谛故前二有障后一无治故不证灭)后四依梵行求众生前三小乘一行小因不求大因胜善之法二保执小果不求菩提为失佛法当知此辈皆是增上慢人三不得大般涅槃长随变易生死后一外道虽求解脱以行邪故失于方便(当知此辈者即是法华经文大意未得究竟谓为究竟故然此文多同二地彼以广解)又上总别十句亦可通为五对一无亲无财二有惑有苦三有障无治四阙因失缘五顺流背灭(又上总别下上依论文此直就经耳)。

　　菩萨如是见众生界无量苦恼发大精进作是念言此等众生我应救我应脱我应净我应度应着善处应令安住应令欢喜应令知见应令调伏应令涅槃。

　　第二菩萨如是下决志救度中初结前生后作是念下正显救心文有十句初总余别别分为三初三何处救度谓三道中一脱业结二净惑染三度苦果次五以何行度谓授三学初二正授一着戒善处二劝住定慧三昧地故定慧合说谓四地已去方是慧地此地定增故慧是定中之慧耳后三明授法利益初二戒益一将受戒者令除疑生信众生受佛戒便同大觉固应欢喜二已受者令知持犯见其胜益安固不动后一定慧益灭除沉掉故云调伏后一度果云何救度成令得有余无余涅槃故上皆论意(初三等者论为三假此是第一次五度行论云以何救度后一度果论云云何救度成䟽文皆具然初度处三道论主皆有妄想之言谓皆妄想因果可除断故定慧合说者问此非慧地慧合定中亦非戒地戒何别说前戒已成不依定故此中之慧是定中慧故灭除沉掉者沉是昏沉是定顺障是慧违障掉即掉举是慧顺障是定违障定多易沉慧多易掉故名顺障沉不明了掉不寂静故名违障论云灭除沉掉随烦恼使者沉掉即是随惑使即随眠种现俱亡故)更有一理授行五句中初三是戒初着戒处次由持戒得心不悔故云安住后由不悔得心欢喜次一授慧故云知见后一授定故云调伏然三学对于三道有通有别别则戒无业结慧能断惑定度苦果为别对前次故先说慧然犹附论若直就经文对前十类生此十心一救孤独故二脱贫穷故三净三毒故四度有狱故五着无覆障处露地坐故六住善观察故七得善法欲生欢喜故八知见性相同佛法故九调伏诸根不随流故十应令涅槃得解脱方便故论非无理未若此顺经文。

　　菩萨如是厌离一切有为如是愍念一切众生知一切智智有胜利益。

　　第三修行方便摄行谓修摄生方便之行故下经云以何方便而能拔济即知不离佛智等故佛智等即是摄生之方便也(第三修行方便摄行文中又二先释行名)文分为四一发起摄行之因二作是思惟下思求方便摄行三便作是念下思得摄生方便四菩萨如是下依思修行(后文分下科释就方便摄行之相䟽文已具今先略示谓菩萨因前三种观故知生死多过众生未出佛智大利众生未得便念众生墯在众苦何方拔之令得涅槃即知不离无障碍智乃至不离善巧多闻遂求正法得已思修入禅无色依定观法得无生慧依无生慧生如实觉依如实觉得无碍智便能拔众生出生死苦得涅槃乐摄相如是)今初分二先牒前二行以为三因后欲依下依前三因以明发起今初一如是厌离一切有为是牒护烦恼行为离妄想因二如是愍念一切众生是牒护狭心为不舍一切世间因三知一切智智有胜利益是牒护小心为发精进因谓既知佛智胜益则修行彼道以趣入故然三因之中初后是智中一是悲悲智为因能求方便(先牒前者二行即护烦恼及离小乘护小行中有狭及小故有三因牒护烦恼行者谓三杂染皆为妄想故䟽前释三种杂染皆名妄想二由念众生常在世间不舍离故三知一切智智下名精进因者非男猛求不能证故问上文先求佛智后念众生今何在后牒佛智耶答前由先念众生处有为过佛智胜利不能得之故起悲心悲其过后求佛智拯此沉溺)。

　　欲依如来智慧救度众生。

　　后发起者既思三因欲将有益之智救可愍之众生故说经者为此发起故论云此言示现发起方便摄行故。

　　作是思惟此诸众生堕在烦恼大苦之中以何方便而能拔济令住究竟涅槃之乐。

　　第二思求方便者亦只思前众生堕有为惑业苦中欲令永灭得大涅槃未知方便故思求之今经阙一业字论经具有(论经具有者彼云此诸众生堕在大苦烦恼业中)问前决志救中知授三学灭业惑苦今何故言以何方便答今但思其能授智慧耳若尔前护小中已知如来智慧有大势力及上因中云知一切智有胜利益今何更思答前知智胜欲令物得今亦思其令得方便下乃知之要自得佛智方令他得。

　　便作是念欲度众生令住涅槃不离无障碍解脱智无障碍解脱智不离一切法如实觉一切法如实觉不离无行无生行慧光无行无生行慧光不离禅善巧决定观察智禅善巧决定观察智不离善巧多闻。

　　第三思得方便中方便有五自古皆将配位论虽无文于理无失言有五者一佛无碍智二八地如实觉三四地无行慧四三地禅定五亦三地多闻然此五中从微至着则后后起于前前故今观求逆寻其本展转相因并云不离此五之中多闻唯能起佛智唯所起中间三种通能所起论依此义摄五为三一佛智穷尽果海名证毕竟尽二以中三皆有下从他起上能起他渐增至佛故摄为一名起上上证毕竟尽三以闻慧为彼中间起行所依名彼起依止行以其闻慧未是证行不得名起而忘躯求闻亦得称行已知大旨(此五之中下举论总释于中有二一出经意成论为三之由论依此义下二正举论而论总云是中方便摄行有三种问前来岂非方便摄行何以至此始云摄行答上之二假牒前起后方欲傍求未得名为方便摄行今此求得摄生方便方得其名证中最极名毕竟尽起中渐增名为上上第三可知)次略释文一佛智名无障碍解脱者无二障故是离障解脱具十智力权实无碍故是作用解脱此是究竟摄生方便。

　　二此智要依如实觉者八地得无生忍觉一切法如实性故若觉实性方能尽惑于事理无碍故佛智由起论释一切法云如来所说一切法者因音声忍方得无生寻于能诠悟所诠故释如实觉云随顺如实觉者因于顺忍得无生故(释如实觉者论总云彼尽以如来所说一切法随顺如实觉起故䟽分论文两假释之先释一切法而远公云如来所说一切法略有二种一三地中从佛所闻之法二当地中诸佛七劝所说之法今于此二起如实觉如实觉者随顺相应故一顺三地所闻法起得无生忍及深行等䟽衣此义云因音声忍得无生忍然无生忍从四地起亦证三地之中所闻法故成于顺忍顺忍之力得于无生故以顺忍释论随顺三地所闻即音声忍二对七劝得如实觉即八地中得无量身及净佛土十自在等得劝之后方成此故今约展转故略不明)三此觉不离无生慧者欲觉一切法一切法不出二种一者自相谓色心等殊是有为法体故名为行二者同相色心虽殊同皆生住异灭所迁举初摄后故但名生今四地菩萨了自及同皆缘生无性成无分别慧故云无行无生下一行字是慧行相以无行无生为慧行相若如是行则得八地觉法自性也(三此觉下第三方便无自相行及共相生为慧行故䟽文委具)四此慧不离禅等者谓此无生慧非定不发言禅善巧者得三地满胜进分禅故出入自在亦不染禅故名善巧决定者于他四地决能发也观察智者论云自智慧观故谓即三地禅中之智非前所发四地无生之慧彼四地之慧此中名光明依此光明故名明地故四地证慧由三地禅中修慧而发(得三地者净禅有四一退分二住分三胜进分四决定分今即第三四即下于四地决定能𤼵谓即三地者即修慧也是下经中观于诸法不生不灭明是三地自智慧观彼前四地下拣今修慧但是四地证前相故寻求趣本故名彼慧以为光明中此三地得名明地)五此禅不离善巧多闻者此中修慧由后闻慧故三节皆慧而慧不同言善巧多闻者不取闻相故然佛智之因乃通十地而偏举三者此地闻修近所行故四地是慧增之首故八地无功用之初故(此中修慧者论云此是彼起依止行闻慧方便是起所依是故修行名彼起依止行意云由闻解修故修求闻之行三节皆慧者一四地证慧二三地修慧三求法闻慧瑜伽八十三云慧有多种言慧光者即闻思慧慧耀者即修所成慧然此第五即是闻慧)。

　　大方广佛华严经䟽钞会本第三十五之四

　　音释

　　邃

　　(虽遂切深远也)。

　　嫌

　　(胡兼切不平于心也)。

　　黯

　　(乙减切深黑也)。

　　大方广佛华严经疏钞会本第三十五之五　遵九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　菩萨如是观察了知已倍于正法勤求修习。

　　第四依思修行上既逆推本由多闻今则顺行先求闻慧而起闻行文中二初结前标后(初结前者标云正法通于教义五重方便本由求法故于正法倍复增求)。

　　日夜唯愿闻法喜法乐法依法随法解法顺法到法住法行法。

　　后日夜下正起求行于中分二先明求法行后菩萨如是下明求行因。

　　今初文有十句闻法者无慢心故二喜法者无妒心故三乐法者无折伏他心问义故此三约听闻时(文有十下分之为二先释经十句即是三慧而有四节初三唯闻第四五六通闻思慧第七唯思后三唯修无慢心者有慢则不求一不如他解故生喜悦乐法故问无折伏他心好心好法名之为喜终时爱味说以为乐)四依大乘教自见正取不忘失故此拣求小不名善故自见正取者不由他悟故五随自读诵故六为他解说故七顺所闻法静处思义故此三约已得法自他利时八到法者依定修行到究竟故九住出世间智故十顺佛解脱行故上之后三皆约修行然后二拣不同世间之行(八到法下于后三中初一是定后二是慧若随位分到法初地住法即四地已上行法即八地已上九住出世等者即释经住法而论经云归依法论释云依出世间智故谓四地证智是所归依)若望后厌分正修此十皆是闻慧若望依思而行此十皆名为行于中初日夜常闻以显勤行喜法等九显正修行又此十句若约所受唯教与义闻约教成修依于义思通教义(二能所求料拣以显勤行者此即三地能求法行下九皆是所求修行之法思通教义者始依教思终则依义)。

　　菩萨如是勤求佛法所有珍财皆无吝惜不见有物难得可重但于能说佛法之人生难遭想。

　　第二求行因中二初常勤求因二菩萨如是下正修行因以前十句有此二故今初论云彼常勤行以何为因示现恭敬重法毕竟尽故于中分六一总明轻财重法。

　　是故菩萨于内外财为求佛法悉能舍施。

　　二是故菩萨下双舍内外。

　　无有恭敬而不能行无有憍慢而不能舍无有承事而不能作无有勤苦而不能受。

　　三无有恭敬下内财敬事谓心则恭敬舍慢身则承事忘苦。

　　若闻一句未曾闻法生大欢喜胜得三千大千世界满中珍宝。

　　四若闻一句下况舍外财。

　　若闻一偈未闻正法生大欢喜胜得转轮圣王位若得一偈未曾闻法能净菩萨行胜得帝释梵王位住无量百千劫。

　　五若闻一偈下轻位重法人天王位终是无常句偈教义法王为果一句一偈约闻教法净菩萨行约闻义法。

　　若有人言我有一句佛所说法能净菩萨行汝今若能入大火坑受极大苦当以相与菩萨尔时作如是念我以一句佛所说法净菩萨行故假使三千大千世界大火满中尚欲从于梵天之上投身而下亲自受取况小火坑而不能入然我今者为求佛法应受一切地狱众苦何况人中诸小苦恼。

　　六若有人言下甘苦重法以一句之法能尽苦源地狱多劫诚可甘也。

　　菩萨如是发勤精进求于佛法如其所闻观察修行。

　　二正修行因中初结前后如其下正显因相谓静处思惟正观为修行之因也然论经但云正观无修行字故是思慧为修行因若顺今经此一段文乃是后文标举耳。

　　此菩萨得闻法已摄心安住于空闲处作是思惟如说修行乃得佛法非但口言而可清净。

　　大文第三此菩萨得闻法下明厌分者前明闻思今显修慧即五种方便中第四禅善巧决定观察智也论云云何厌分是菩萨闻诸法已知如说行乃得佛法入禅无色无量神通彼非乐处于中不染必定应作故谓不乐不染即是厌义其无量神通是厌之果皆修行力乘便举来(其无量下通妨以是猒果非猒分故通意可知)经文七相一依何修二云何修三何处修四何故修五何时修六何所修七何为修束此七相大为三段初四修行次二证入后一入意(经文七相者约义不同次科束为三者顺文分假)今初此菩萨得闻法已即依何修以依正法故即了相作意(今初修行有三初正释文即依何修总示义相以依正法故者即释成上义即了相作意者以论义收下瑜伽中为顺世禅了欣猒相即猒下苦粗障欣上净妙离今云正法其义通深若约寄位全同瑜伽若约勤求净菩萨行则所闻法必当深妙如下夜神所得四禅)次摄心安住即云何修摄散住法是修相故即摄乐作意(二第二相言即摄乐作意者下瑜伽释少分触证是加行益相)次于空闲处即何处修空闲通于事理则无处非修即远离作意(三第三相言即远离作意者下释远离云与断道俱今空闲处何名断道故䟽云空闲通事理理之空闲即是道断)次作是思下即何故修要必修行方证得故即胜解作意然口言者通于说听故瑜伽云非但听闻文字音声而得清净也(四第四相言即何故修者是修所以良以不修则不证故言胜解作意者下释正是修行谓胜解于境印持为性不可引转为业是故修行非此不成瑜伽云从此后超过闻思惟用修行于所起缘相发起胜解修奢摩他毗钵舍那修习已如所寻伺粗相净相数起胜解如是名为胜解作意)瑜伽三十三明修行八定皆有七种作意一了相作意谓了欣厌相故二胜解作意谓正是修行三远离作意谓与断道俱四摄乐作意谓少分触证喜乐五观察作意谓重观试练六加行究竟作意谓心得离系七加行究竟果作意谓无间证入上修行中已摄其四前修行因中有观察作意后二作意在证入中七中前五通贯八定下八定中各有后二故此总修下亦总发(六加行者论云从此倍更乐断修习奢摩他毗钵舍那郑重观察修习对治时时观察先所已断由是因缘从欲界系一切烦恼心得离系由此离时伏断方便非是究竟永害种子当于尔时初禅静虑地前加行道已得究竟一切烦恼对治作意已得生起是名加行究竟作意七加行等者论云从此无间由是因缘证入根本初静虑定俱行作意名加行究竟果作意释曰论就初禅略释其相后例所余今䟽总举故取大意略释而已下例可知下八定者谓即离欲恶不善法等是加行究竟作意住初禅等即加行究竟果作意也故此总修者然有四句一总修总发谓总相修行不偏修一八定俱起名为总发二别修别发谓偏修初禅发于初禅修二发二修空发空等三总修别发总相修行唯发一定等四别修总发谓唯修一定发得多定前二如修后二不如其故何耶宿世偏修今虽总修唯发一定如地有一种雨虽普润唯一芽生四则昔修多门今虽修一诸定齐发如多种子共在一处少分沃润诸芽齐生望定现前名之为发望人修得称之为入然此即是天台之意今菩萨总修下皆总发若别修相具如瑜伽智论等说)然皆即妄即真圆融自在又任运而发不同欣厌故下论云三昧地故得不退禅不退即无漏定也又释内净云修无漏不断三昧故故知一一皆同鸟迹(然皆下三以经意总相圆融所以融者以文历别更引瑜伽欣猒等言恐谓全是故此拣云以寄位故引法相宗证成经文据鸟迹意理须融会)。

　　佛子是菩萨住此发光地时。

　　第二佛子是菩萨下证入中分二初结前即何时修证谓在三昧时是修行时正修行竟是证入时论经云住此明地因如说行故今经阙如说行言若但云住地岂初安住即得此禅但前已有修行之言故今略耳(谓在三昧下䟽意有四一正释文二论经下对彼辨异三今经下引今经阙反成论有四但前下出经无异)后即离下即何所修修何所证谓证八定八定之义广如别章略以四门分别一入意二释名三体性四释文即当辨相今初下经云但随顺法故行而无所染著论云以何义故入禅无色无量神通为五种众生故一为禅乐憍慢众生故入诸禅谓得世禅恃以生慢二为无色解脱憍慢众生故入无色定谓外道证此以为涅槃恃以生慢菩萨示入八禅一一过彼故摄伏之三为苦恼众生入慈悲无量令安善处永与乐故入慈无量应解彼苦令不受故入悲无量四为得解脱众生故入喜舍无量谓喜其所得自离动乱故五为邪归依众生故入胜神通力令正信故又示入禅定示定寂静超欲等过令物仿故善自调练知纯熟故寄位次第法应尔故尚不同二乘自为岂与凡外同年然无量神通即是厌果论主并举者欲显皆为顺法故云何顺法为顺菩萨大悲化生法故(广如别章者大乘法师法苑法华䟽等皆有其章今䟽四门已略其要论云以下二举本论释先问远公云菩萨正应修习出世道禅等世法何要入耶答为五种众生故有四类法四等开故故成五种五为邪归者邪归之人智慧微薄取信耳目故为现通方可信受)二释名者先通后别通中先释四禅禅那西音此云静虑静谓寂静虑谓审虑故瑜伽三十三云于一所缘系念寂静而审思虑故名静虑是以静能断结虑能正观诸无色定有静无虑虽能断结不能正观欲界等持有虑无静虽能正观不能断结故唯色界独受斯称次无色定者婆沙百四十一云此四地中超过一切有色法故违害一切有色法故色法于彼无容生故俱舍云无色谓无色若大众部及化地部亦许有色细故名无俱舍论中广破有色次别名者初四禅者一有寻有伺静虑二无寻无伺静虑三离喜静虑四离乐静虑俱舍定品云初具伺喜乐后渐离前支即斯义也无色别名至文当释(次无色下二释无色其超过违害及无容生三相云何超过者地法增胜故言违害者害有色故言无容生者如火中华故无色谓无色者所引俱舍皆是定品二十八论下当具引俱舍论中广破有色者论云皆无色故立无色名外难云此因不成许有色故若尔何故主无色名由彼色微故名无色如微黄物亦名无黄论主问云许彼界中色有何相若彼唯有身语律仪身语既无律仪宁有又无大种何以造色若谓如有无漏律仪不尔无漏依有漏大种故又彼定中亦遮有故若许于彼有色根身如何可言彼色微少若谓于彼身量小故水中细虫极微应名无色亦身量小不可见故若谓彼身极清妙故中有色界应名无色若谓彼身清妙中极应唯有顶得无色名如定生身有胜劣故更有广破略知其旨)三体性者婆沙云四静虑有二种一修得俱舍论云是善性摄心一境性以善等持为自性故若兼助伴五蕴为性二生得随地所系五蕴为性皆有色者定共戒故无色体性但除于色余义同前故俱舍云无色亦如是四蕴离下地大乘宗中亦无异辙若会相归性则八定支林一切皆空若事尽理现皆如来藏泯绝无寄则定乱两亡若事理圆融一即一切(一修得者颂云静虑四各二于中生已说定谓善一境并伴五蕴性释中云静虑有二一生静虑二定静虑定即修得言于中生已说者即世界品说十七天即生静虑即以无覆无记五蕴为性今䟽具有言善性摄者此言犹漫克实言之以善等持而为其性心一境性者谓能令心专一所缘无色下出无色体二先正释就小乘明俱舍云四蕴离下地者次后偈云并上二近分总名除色想无色谓无色后色起从心今此正引初之七字出无色体谓亦用善性摄心一境性以善等持为其自性但并助伴唯除色蕴无色无有随转色故其离下地自属别立四名不同在一句中因便引耳下方别释大乘宗下二就诸教料拣无异辙者即通诸教若会相下正明始教若事𥁞理现下辨终教从泯绝已下即是顿教若事理圆融下辨圆教)第四释文初明四禅后说四空四禅之中虽支有多少论主并勒为四一离障二对治三利益四彼二依止三昧四中后三是支初一非支虽后后所离是前前支望于当地并皆非支然四禅通说有十八支谓初三各五二四皆四为欲恶难除第二禅喜深难拔故初三各五初三不然故二四唯四其间除重则唯有十谓一觉二观此唯初禅三舍四念此通后二五喜局于前两六乐该于前三七者一心遍于诸地八内净唯二九正知唯三十舍受唯四若分二乐则有十一若内净无别体则唯有九此等皆为顺益于禅故立支名故瑜伽十一云诸静虑中虽有余法然此胜故于修定者为恩重故偏立为支(虽后后下通妨从初一非支上生难难云即初离障皆非是支二禅离障云灭觉观觉观即是初禅二支何言非支今答意云虽是前支于我非支余二亦然二历禅有异先正明俱舍颂云初禅具五支寻伺喜乐定二禅具四支内净喜乐定三禅具五支舍念慧乐定四禅具四支舍念中受定故今䟽云初三各五二四皆四为欲恶下二出彼立支多少所以病深药多贼微兵少其间下二举其实法此依大乘三事行舍异后舍受若分二乐者俱舍颂云此实事十一初二乐轻安内净即信根喜即是喜受谓初二禅乐是轻安乐第三禅乐是乐受乐故成十一若内净者谓俱舍内净即是信心大乘杂集等但合第三禅舍念正知三支以为内净无别内净故但有九四建立为支所以以益于禅故支即分义及因义故瑜伽下引证)。

　　即离欲恶不善法有觉有观离生喜乐住初禅。

　　今初初禅一即离欲恶不善法者此明离障以一即离贯于下三然诸论说大同小异若毗昙离五欲故名为离欲断十恶故名为离恶除五盖故名离不善法若智论八十八云离欲者谓离五欲恶不善法谓离五盖五盖将人入恶道故名恶障善法故名不善法辨盖欲之相广如智论十九及瑜伽十一杂集第八断欲恚害恚即是恶害即不善法瑜伽三十三亦合恶不善法彼论云离欲者欲有二种一烦恼欲二事欲离亦有二一相应离二境界离言离恶不善法者烦恼欲因所生种种恶不善法即身口恶行此意则总辨欲界诸恶不善已明离障(一烦恼下烦恼约内事欲为外内心不与欲贪相应名相应离不染外境名境界离)二有觉有观者此有二支是修行对治新译名寻伺皆初粗后细俱舍云寻伺心粗细智论云譬如振铃粗声喻觉细声喻观瑜伽十一以寻求伺察不净慈悲治欲界欲恚害障又五盖中有欲恚害不死亲里国土等觉今对恶觉起善觉察又智论四十四云小乘以欲恚恼觉为粗亲里国土等觉为细又唯善觉为细于摩诃衍皆粗则觉空为细(寻伺心粗细者即是界品释曰寻为寻求伺为伺察心之粗性名之为寻心之细性名之为伺国土等者等取族姓及轻侮觉即是八觉广如发心功德品说)三离生喜乐者是修行利益庆离欲恶等是故生喜身心猗息及得解脱之乐故名为乐由此名利益支瑜伽三十三云离者已得加行究竟作意故所言生者由此为因为缘无间生故已获加行究竟果作意故喜乐者谓已获得所希义故得大轻安身心调畅有堪能故(经离生喜乐者瑜伽十一明断除五法谓欲所引喜乐及忧不善所引忧喜及舍彼五受故生喜乐言喜者深庆适悦乐者身心适悦得无损害及解脱乐庆离欲恶等者等取不善法言身心猗息者猗者美也此轻安乐异解脱乐得大轻安下释轻安义唯识第六云轻安者谓远离粗重调畅身心堪任为性对治昏沉转依为业释曰谓离烦恼粗重为轻身心调畅为安令所依身轻安适悦名有堪能䟽顺瑜伽略不释轻)四住初禅者是彼二依止三昧谓于所缘审正观察心一境性为彼对治及利益支之所依止依止定力寻等转故其所离障以无行体非是支故不为彼依而言初者欲界上进此最初故而言住者即安住义瑜伽云安住者谓于后时由所修习多成办故得随所乐得无艰难乃至七日七夜能正安住四禅此句大旨不殊。

　　灭觉观内净一心无觉无观定生喜乐住第二禅。

　　第二禅中一灭觉观是所离障觉观粗动发生三识乱于二禅如净水波动则无所见故初禅能治为此所治则病尽药亡(觉观粗动发生三识者谓眼耳身远公云初禅之中觉观有三一定心二出定时三识身力粗动觉观此三并是动乱之心二禅胜静皆𥁞遣之)二内净一心无觉无观者是修行对治言内净者小乘是信能净心相离外散动定等内流大乘即揽三禅三支以成故显扬十九瑜伽六十三皆云内净以舍念正知为体以此三法尚为喜覆力用未胜但能离外寻伺故合名内净言一心者释于内义唯缘法尘不同初禅有三识故故身子阿毗昙云欲界地中心行六处初禅地中心行四处谓无鼻舌识二禅已上心行一处唯意识身缘法尘故无觉无观释于净义不同初禅有觉观故前灭觉观显于所治此复言无显能治无故非重也本论释一心云修无漏不断三昧行一境故欲异世间是如实修故不断者相续一心行一境者对缘一心由此即名三昧无漏(内净之义前已总释此具二宗显扬杂集名内等净显扬第二云谓为对治寻伺故摄念正知于自内体其心舍住远离寻伺尘浊法故名内等净杂集䟽云所言等者谓内定体由离寻伺体得平等舍住又念慧非一故名平等若婆沙云谓信平等令内心净前灭觉观下通妨妨云谓上灭觉观今复云无岂非重复答意中云前举觉观是此所灭云显所治此言无者不同初禅用此觉观以为能治云显能治无远公云前灭觉观如呼灭谛以为无染此无觉观如呼道谛以为无染故本论下先引论后欲异世下䟽释论文上释无漏此下释一心然论经一心云心行一处今释论文乃以二意释行一处谓一以不断三昧即约无漏相续无间即竖说一心二以行一境者约事对缘横说一心由二禅已上唯以意识行法尘故由此即名下结成三昧无漏但缘一境即是三昧今复相续故是无漏无有漏法来相间故瑜伽论云世间静虑但舍彼品粗重不舍种子无漏静虑二种俱舍故无有间)三定生喜乐此二支是修行利益初禅庆背欲恶故名离生今庆觉观心息故名定生如净鉴止水故身心适悦若智论意即从初禅定生欲界无定故初但云离二禅虽离初禅烦恼初禅有定故又初禅离欲大障故(如净鉴止水者欲恶如泥初禅之定如净动水今无欲恶复灭觉观如净止水是则初禅庆其所离此庆所得得亡照故若智论下叙异释也前解定生定在二禅今云定生定在初禅背于初禅有觉观定得二禅故欲界无定为可背故初名离生二禅虽离下通难难云初禅离欲恶即名为离生二禅离觉观亦合名离生故为此通通云初禅离欲恶无定名离生二禅离觉观有定名定生然其设难唯难前解及通难云初禅有定二解俱成欲界无定为所背故即成前解初禅有定为所背故即通后解又初禅者初禅离欲大障初名离生二无大障二不名离)四住第二禅即彼二依止三昧。

　　离喜住舍有念正知身受乐诸圣所说能舍有念受乐住第三禅。

　　第三禅中一离喜者是所离障谓二禅利益支喜心分别想生动乱三禅转寂故须除遣如贫人得宝生喜失则深忧莫若双绝喜忧方为快乐。

　　二住舍有念正知三支是修行对治一住舍者即是舍数拣非舍受故诸经论皆名行舍行心调停舍彼喜过故显扬云住舍者于己生喜不忍可故平等正直无动安住二有念者于喜不行中不忘明记故三正知者或时失念喜行于此分别正知而住谓住于舍瑜伽三十三大同于此上三即前内净渐修转胜至此别开深细寂静故能治下地喜踊浮动(二住舍者即是舍数者谓是善十一中一心数法善十一者唯识颂云善谓信惭愧无贪等三根勤安不放逸行舍及不害今明行舍即是其一彼论释云言行舍者即精进三根令心平等正直无功用住为性对治掉举不寂静住为业释曰此即四法为体故云精进三根三根即无贪无瞋无痴故次䟽云拣非舍受舍受唯是无记非是善性故行舍善性故今拣之行心调停者行舍通舍贪等三不善根今对二禅之喜云舍喜过故显扬下引论显于舍相唯识通说行舍显扬正释三禅中舍故云住舍于己生喜不忍可者不忍可言即是舍义言平等正直无动安住者三品舍相一同唯识平等为初离沉掉故正直为次于染不怯故无动安住为后即寂静住即上唯识云无功用住不忘明记为念义故远公释云念前喜过守心一境三正知者正知即慧远公云分别喜过而言正者论名安慧远公云慧静名安安即正义静鉴双流故名为正正故得安上三下结成胜义)二身受乐下是利益支于中初身受乐正显支体正对二禅喜心浮动是故但言身受于乐设心受乐亦名身受故瑜伽云由舍念正知数修习故令心踊跃俱行喜受便得除灭离喜寂静最极寂静与喜相违心受生起彼于尔时色身意身领纳受乐及轻安乐是故说言有身受乐又初禅喜乐如土石山顶有水二禅喜乐如纯土山顶而有池水三禅之乐如纯土山在大池内乐遍身外身在乐中是故心乐亦名身受次诸圣所说能舍有念受乐者释成胜义谓下诸地无如是乐及无间舍上地有舍而复无乐故诸佛及佛弟子说弟三禅具有能舍及念正知而复受乐故诸乐中三禅乐胜此瑜伽意不应别解文中略牒尚阙正知但有舍念已殊上下(设心受乐者下引瑜伽色身意身俱名身故故瑜伽下引证于中有五初明能治二令心下显其治能即前离喜三离喜寂静下生起下文身受乐义明是离喜之乐故云与喜相违心受生起心受生起即意身受乐四彼于下正释身受乐义五是故下结释经文上约根本说故远公云身受者受有二种谓身与心分别有二一约根本分别五识等受依色根生故名身受意识中受从意根生故名心受二约所益分别身心下品之受适畅在心名为心受上品之受适遍身心就所遍处从末为名故曰身受今从后义乐宝心法此处增上遍满身心故说身受显乐增上乐是心受之义不待言说释曰远公有二义意但取后今䟽具用上引瑜伽证成前义意识名身故云心受亦名身受如土石下引山水喻即顺后义约所益说有品数故则上喻于心石喻于身水总喻乐初禅心乐故如水不入石中二禅已遍身心如水遍山无石碍故然为喜覆如土覆水但是潜润三禅身乐偏增如池水在外水遍山内居然可知释成胜义者上举三山已知三禅乐胜故今方出胜义于中有六一上一句标二谓下正明胜义无如是乐者无有无喜胜乐及无间舍者明无能治行舍则下地有乐无舍上地有舍无乐今有舍有乐故乐最胜三故诸佛下引证消经明其有乐有舍四故诸乐下结成胜义五此瑜伽下结弹异解谓远公将能舍两字属于上句云诸圣所说能舍释云唯圣弟子能说能过堪能舍离非凡所能彰此乐深今将能舍两字属下云能舍有念受乐故乐为胜故诸圣者共说此乐最为胜耳远公但云乐胜不知何以得胜思之是故结云有文有理不应别解六文中下会经同论言但有舍念已殊上下者有舍念故异下有乐故异上)四住第三禅即彼二依止三昧。

　　断乐先除苦喜忧灭不苦不乐舍念清净住第四禅。

　　第四禅中一断乐先除苦喜忧灭者即是离障三禅胜乐于此为害如重病人观妙音乐为障四禅故须除遣故云断乐得此定者即于尔时所有苦乐皆得超越故总集说先除苦等先之一字总贯下三二禅先除苦受三禅先灭喜受初禅先灭忧受并今断乐则已灭四受依禅次第应先明忧为对前乐先言除苦瑜伽十一云何故苦根初禅未断答彼品粗重犹未断故若尔何不现行答由其助伴相对忧根所摄诸苦彼已断故若初静虑已断苦根是则行者入初静虑及第二时受所作住差别应无由二俱有喜及乐故此意明不断粗重故异二禅而无现行故立乐支若依小乘初二禅之乐但是轻安而非乐受三是乐受故不同也(初正明问答初禅有乐那未断苦答意可知若依小乘下约教拣异故俱含云初二乐轻安则显前论皆约乐受)二不苦不乐者是利益支余禅皆先明治今此先明益者乘前总无四受便举不苦不乐明五受内唯有于舍是不动故若尔前来亦灭忧喜此何不言不忧不喜答五受明义无别不忧不喜三受明义苦乐摄于忧喜故但对之又此正断于乐故宜对之(又此正断下明其所宜此亦遮难难言一种相摄何不举不忧不喜摄苦乐耶答云一五受中无别名故二所对乐近忧苦远故先已断故)三舍念清净此二是对治支三禅舍念与乐受俱此断乐受故云清净然其能治大同三禅但所治喜乐故分二别喜心浮动常须正知乐受深细但须舍念若远显清净者瑜伽云从初静虑一切下地灾患已断谓寻伺喜乐入息出息是故此中舍念清净鲜白由是此禅心住无动此论略举六事应兼无苦及忧故俱舍等明此禅中离八灾患然四禅虽曰不动而犹有舍受未名无受瑜伽十一云又无相者经中说为无相心定于此定中舍根永灭若非无相乃至有顶皆有舍受(若远显下重显清净初引论上但对三禅明四清净今总对前三以明清净二䟽释论文无苦及忧故云略举亦以远故正明从初禅来下地灾患已断忧苦现行俱在欲界故略不言故俱舍下论云第四名不动离八灾患故八者谓寻伺苦乐忧喜出息入息)四住第四禅即彼二依止三昧然入上色定其身相状如处室中入下四空如处虚空。

　　第二四空空处等名同心一境性有何差别俱舍定品显此差别由离下地染故立四名谓离第四禅立空无边处离空无边处立识无边处等差别既尔从何得名彼次颂云空无边等三名从加行立非想非非想昧劣故立名谓修定前起加行位厌坏色故作胜解想思无边空加行成时名空无边处厌空想识厌识想无所有准此可知其第四空由想昧劣谓无下地明慧胜想得非想名有昧劣想名非非想故前三无色加行受名第四无色当体受称以前三近分加行位中唯缘空等入根本位亦缘余蕴故从加行受名第四非想加行根本同一所缘故当体受称瑜伽论中亦同于此加行等想空识等殊至文当辨然此四空亦各有四谓离障等而经文中但各三句义含于四谓初段离障具对治义问若有治等为有支不答准杂集等论诸无色奢摩他一味相故无有支分建立若依璎珞本业四无色定各有五支谓想护止观一心经论相违云何会通论依相似不同四禅觉观等异又慧用劣名无支分经就相似同皆有五如初空定猒下色相起于空想即今对治护彼色相令不现前若超色想即名为止是今离障空无边行照了分明即是观义是今利益一心即是彼二所依故五支显然岂得判无违经依论(第二四空下初彰差别即前所引四蕴离下地离下地言是显差别以前三下四出异所以所以同四无色受名不同者前三根本不一所缘故五瑜伽论云下五引例为证乃有二意此是一意论云此中依于近分乃至未入上根本定唯缘虚空等若已得入上根本定亦缘虚空亦缘自地诸蕴释曰言近分唯缘空者约八解脱道中少分而说解脱亦缘自地蕴故九无间道此全不论根本亦缘自地蕴者初刹那心缘自地蕴后心而得缘上下蕴今拣后心故云亦也第二释者前三加行亦缘自蕴取其解脱道中以少分缘义及无间道缘自蕴故前释从其多分俱舍唯取一义)。

　　大方广佛华严经疏钞会本第三十五之五

　　音释

　　伺

　　(息利切察也)。

　　沃

　　(乌酷切润泽也)。

　　妒

　　(都故切嫉也)。

　　拣

　　(古限切分别选也)。

　　大方广佛华严经䟽钞会本第三十五之六　遵十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　超一切色想灭有对想不念种种想入无边虚空住虚空无边处。

　　今初空处谓观虚空作无边行相能灭色想心安空定名空无边处(初空处下文三初标而言处者顺正理云四空名处者谓有情生长处故)文中三句初句含二义一明离障二明对治(初句者以经三句连为义句故曲有三)言离障者曲有三句谓离三有对等色论云超一切色想者过眼识相此明超可见有对二灭有对想者耳鼻舌身识和合想灭故此灭不可见有对三不念种种想者不念意识和合想故意识分别一切法故说名种种此灭不可见无对意识虽缘非色之境今但取缘色自有种种皆云想者小乘以在色欲修起此定未舍色形故不言灭色但言灭想想取色相故偏灭之大乘之中决唯灭想若超色相说无色者后灭空识应无识空问香味之想初禅已离色声触想二禅已除今云何言空定灭耶远公答云香味二想虽尽初禅今云灭者治有四种一坏对治谓方便道观下有漏无常等故二断对治谓无碍道正断下过三持对治谓解脱道为首及后一切无间解脱持彼无为不令失坏四远分对治谓解脱为首及后一切无碍解脱远令前障毕竟不起今此空定据第四治色声触三云二禅虽灭者二禅已上乃至四禅当地虽无得借初禅三识之心见闻觉触是故乃至第四犹有此想空定灭之此上所释约次第修若于色界顿修空定则六识行境并皆得灭故论上言意缘一切法亦无拣故(谓离三有对者俱舍界品中明十八界诸门分别总有二十二门今此要二谓问云几有见无见几有对无对偈云一有见谓色十有色有对释曰十八界中谓色界一此一有见谓为眼根所观照故名为有见五根五境此之十界有色有对谓此十界体是色故极微所成更相障碍故名有对论云如手碍手如石碍石或二相碍手石名二应知有对总有三种一障碍有对即十色为体障碍即有对持业释也二境界有对谓十二界即六根六识法界一分谓于法界中唯取心所此十三法于色等境而能取故为境所拘名为有对境界之有对依主释三所缘有对其体即是七心界全谓六识及意并法界一分亦心所也言所缘者色等六境言有对者即七心等为六境界所拘碍故然对是碍义碍有二种一障碍碍二拘碍碍三有对中障碍有对即障碍碍余二有对是拘碍碍论自问云境界所缘彼有何别论答云若于彼法此有功能即说彼为此法境界心心所法执彼而起彼于心等名为所缘释曰彼即六境此即根识等意云若根识等于色等境有能见等之功能故即詺色等为我境界若心心所犹如羸人非杖不起托境方生即色境等名为心等之所缘也是则境界有对能缘力强所缘有对所缘力强故所缘中但有七心境界之中具有根识以根不托境而生故故能取境边名境界有对为境引边名所缘有对而大云释云碍取境义边名境界有对碍缘境义边名所缘有对似非本意以论引施设足论四句分别境界有对谓一于水有碍非陆如鱼等眼二于陆有碍非水如人等眼三俱碍如捕鱼人及虾䗫等眼四俱非碍谓除前根释曰以此而明以见等为碍耳非碍见等也又论自释碍义云何眼等于自境界及自所缘转时名为有碍答云越彼于此此不转故释曰谓眼缘色不听声等故眼于色名为有碍碍我余缘故则碍取境义斯亦有理而䟽不言碍取余境但言碍取境边故非论意三有对义彼论为难今已略显然第三有对体虽七心要缘六境故亦有色又言等者等于下别无对色故此无对色亦六境中法界摄耳论云超一切下二别释三句句皆有三如初句中初标经二过眼识论释三此明下即䟽释论下二句亦然其䟽释三句亦即俱舍界品明五蕴中色辨粗细门一可见有对者谓色境也二不可见有对者谓眼等五根声香味触也三无见无对者为无表色今初可见有对即前界品中一可见谓色瑜伽名为超于显色论云次于虚空起胜解故所有青黄赤白相应显色想由不显故及厌离故皆能超越灭有对想者标经而有对言因此句生耳鼻舌下论释取四识和合但谓四尘即声香味触识必依根即兼前可见皆障碍有对故瑜伽云由不显现超越彼想以为因故所有种种众多品类因诸显色和合积集有障碍想皆得除遣不念下释第三句先以论释此灭下二䟽释先正释后意识下通妨可知然此第三通于境界及所缘摄是法尘故意缘故已如上说瑜伽云由远离彼想以为因故所有彼种种聚中差别想转谓饮食瓶衣车乘严具城舍军林等想一切不作意转皆云想者三别释想字先依小乘俱舍云亦总名除色想然无色亦二一者生得生得即果果灭色形二者修得修得在因身居欲色修空定时但灭于想应有问言何不灭余故䟽答云想取色相故偏说灭非不灭余大乘下二约大乘谓纵生无色亦唯灭想若超色相下以例反成谓生识处不灭于空生无所有不灭于识何生空处而灭色耶斯理善成初禅三识之心见闻觉触是故乃至第四犹有此想空定灭之此上所识约次第修缘一切法者前明意识之中唯又后性之想故今辨之知通一切论主但云灭意识和合想故意识分别一切法故说别异想曾不拣言唯取意中之色想耳故知通也)已明离障云何对治前三句中不念之言含于对治谓不分别色等境故何以不念见无我故约菩萨实治故云无我若依有漏但猒苦粗以为加行顺正理云谓若有法虽与色俱而其自体不依属色诸有于色求出离者必应最初思惟彼法谓虚空体虽与色俱而待色无方得显了外法所摄其相无边思惟彼时而能离色此即加行之相也(已明离障下二释对治上二句结前生后后前三句下正释然其不念之言对治义显初超次灭亦是对治上引瑜伽三句之内皆具对治谓由远离彼想为因等下总释云除遣如是有色有对种种想已余无边想虚空胜解是也何以不念下即是论释不念之言谓色无自实当体即空故云无我即法无我约菩萨下即䟽释论但厌苦粗者此即有漏六行伏惑谓厌下苦粗障欣上净妙离略言苦粗然此对治经虽无文论主义取不念释耳顺正圣下引论释成加行之相然云有法虽与色俱者有法即空空遍一切色非色处今明色中之空故云虽与色俱而其自体者空是无碍色是变碍故下经云譬如虚空遍至一切色非色处非至非不至何以故虚空无身故此约事空若约理空义亦同此故经颂云譬如法界遍一切不可见取为一切是也上辨虚空之体诸有于色下辨观行之相而待色无者然显空相略有二义一灭色明空谓先有色今此已无故二对色明空此处是色无色处是空今待色无义含二意故婆沙论八十云但由加行名空无边处谓初业者先应思惟墙上树上岸上含上等诸空之相取此相已假相胜解观察照了无边空相以先思惟无边空相而修加行展转引起初无色定故说此名虚空无边处曾闻苾刍出此定已便举两手扪摸虚空有见问言汝何所见苾刍答言我不见自身彼言汝身即在床上如何余处更觅自身故知入此定已亦不见身起定犹尔今䟽但明加行之相)二入无边虚空者是修行利益谓三色想绝则入空理廓尔无边故。

　　三住虚空无边处者是彼二依止三昧瑜伽云由已超过近分加行究竟作意入上根本加行究竟果作意定是故说言空无边处具足安住准瑜伽意四义之中离障是超下地对治是加行究竟作意利益是胜解作意彼二依止是加行究竟果作意前三为近分后一是根本后之三定一同于此又此四义初何所超次云何能超三超前何缘四超何所证(是加行究竟下即是第六以彼释云谓心得离系故言利益是胜解作意者以虽彼当第二释云正是修行以下彼二依止是加行究竟果作意彼释云谓无间证入则知利益是正修行矣又此四义下第三结何所超者谓色云何超谓无分别何所缘者谓缘虚空无边尤显此句是修行相何所证者即是空处心一境性)。

　　超一切虚空无边处入无边识住识无边处。

　　二识无边处心缘内识作无边行相故以为名初超虚空无边处是明离障彼何所障外念为粗故云何对治见彼外念粗分别过患故。

　　二入无边识是修行利益前明舍外今辨缘内正理云谓于纯净六识身能了知中善取相已安住胜解由假想力思惟观察无边识想由此加行为先得入根本(正理论下引论证成加行之相言得入根本即彼二依止三昧)后依止可知。

　　超一切识无边处入无少所有住无所有处。

　　三无所有处者即内外皆无也初超无边识是明离障何过须超事念粗故云何对治见粗念事分别过患。

　　次入无少所有者修行利益前以舍外缘内故为粗念既无所取能取亦无故内外俱无斯为利益正理云见前无边行相粗动起此加行是故此处名最胜舍以于此中不复乐作无边行相心于所缘舍诸所有寂然而住瑜伽云从识处上进时离其识外更求余境都无所得此意明识既为粗识外复无故无所有。

　　后住无所有处是彼二依止。

　　超一切无所有处住非有想非无想处。

　　四非想中无下七地明了之想有昧劣想故以为名超一切无所有处是所离障。

　　云何对治无彼无所有以见粗念分别过患故为能治既寂无所有云何名粗犹有无所有想故。

　　经阙一句论经则具彼云知非有想非无想安隐即修行利益。

　　即入非有想非无想处行是二依止瑜伽云先入无所有处定超过一切有所有想今复超过无所有想故言非想又言非无想者非如无想及灭尽定一切诸想皆悉灭尽唯有微细想缘无想境转故即于此处起胜解则超近分而入根本此中所以不出三界者由缘无想境即是细想外道不了谓为涅槃未能无缘岂离心境况计此为我复生爱味故法华喻头上火然若知此患更求上进求上进时求上所缘竟无所得无所得故灭而不转则得灭受想定也若未得此定猒想为先后想不行即入无想定然婆沙百四十一显扬第三及诸论皆明而文言浩博上引二论文略义显(然婆沙论下指广在余言诸论者杂集第九亦广分别)今更约第一义修略示四空谓观色即空心安于空是空处定次知空色不出于心是识处定次心境两亡为无所有次亦亡无所有想缘无想住名非想非非想若不缘此无想则诸漏永寂(今更约下约观心释兼通禅门)。

　　但随顺法故行而无所乐着。

　　第三入意但顺化众生法不同凡小有爱味等如前已释。

　　佛子此菩萨心随于慈广大无量不二无怨无对无障无恼遍至一切处尽法界虚空界遍一切世间。

　　大文第四佛子此菩萨心随下明其猒果即前八定之所等引故名为果文分为三初四无量即行方便果次五神通即行功用果三此菩萨于诸禅下总结自在今初所以先明者凡夫味定三界轮回二乘上升多皆趣灭菩萨因定发生慈悲广利有情成菩萨性然入之所以前论已辨为对生死涅槃分四为二准瑜伽等四种无量为四有情谓缘求乐众生兴慈有苦兴悲有喜随喜有惑不染复应此四通缘一切以智导之则无所著此四皆缘无量境故名四无量若总相说皆以定慧而为其体若别明之慈即与乐无瞋为体拔苦不害庆他不嫉自他舍惑即是善舍(此四皆下四结总名䟽通始终之教准大集第九云知诸众生心性本净是名为慈观于一切等如虚空是名为悲断一切喜是名为喜远一切行是名为舍此通终顿若圆教明如离世间品各有十义及圆融等若总相下五出体二先总皆以定慧者杂集十二云慈等三昧后得智中所建立故然论四无量总有五门一以静虑为所依二以有情为所缘境界三与乐等相应为行相四定慧为自体一切功德皆奢摩他毗钵舍那之所摄故五诸心心所以为助伴䟽皆含有若别明下二别出体兼含行相此有四句句皆有二慈即与乐此明行相无瞋为体即是出体拔苦悲相不害出体庆他喜相不嫉出体自他舍惑是舍行相即是善舍是出舍体俱舍颂云无量有四种对治瞋等故慈悲无瞋性喜喜舍无贪此行相如次与乐及㧞苦欣慰有情等缘欲界有情喜初二静虑余六或五十不能断诸惑人起定成三释曰初句标次句辨治治有四种一瞋二害三不欣慰四欲贪言瞋等者等取下三次二句出体慈悲以无瞋为性喜即喜受舍即无贪此即婆沙论意若俱舍论云悲以不害为体故䟽依之舍以无贪无瞋共为其体今言行舍是杂集意次三句行相与乐是慈行相拔苦是悲行相欣慰是喜行相有情等是舍行相怨亲平等故次句明所缘唯缘欲界上界无瞋等故次两句明所依喜初二静虑余六者谓三无量依于六地谓四静虑及未至中间或五者有余师说唯依五地除未至定谓修无量者是定与德已离欲者乃能修故或十者欲令此四通依十地谓欲界定四静虑根本及四近分并中间禅有三义故不能断惑一有漏根本缘故二胜解作意相应故断惑要须真实作意故三遍缘一切有情境界故断惑要缘法作意故次句明处及成唯在人中成一即成三种)文中二初别显慈行后住悲下类显余三初中有十二句心随于慈此句为总随有二义一心不趣寂动皆含慈二以此慈心随逐于物如犊逐母次十句别慈之种类总有其三初有七句八义众生缘慈次一法缘后二无缘缘谓缘念初缘假者欲与其乐次缘人空但有蕴等善恶行法以用教化后缘众生体空欲令悟入初一通凡次一通小后一唯大(慈之种类者䟽依常义经论大同涅槃十五更有一义云众生缘者缘于五蕴愿与乐故法缘者缘诸众生所须之物无缘者缘于如来是名无缘慈者多缘于贫穷众生如来大师永离贫穷受第一乐若缘众生则不缘佛法亦如是以是义故缘如来者名曰无缘次更有义即是今䟽所明)今初八义曲复有四初四与乐正显行相广者与欲界乐欲境广多故大者与同喜乐谓初二禅喜受俱故高出名大无量者与不同喜乐三禅已上离苦离喜故深故名无量不二者三乐平等与故上皆论意更有一理广则无乐不与大谓菩提涅槃无量谓穷来际不二者无一不与故(与欲界乐即五欲乐同喜之乐二禅之中一切因果三禅亦然非唯乐受三禅已上以喜为患离故名乐不二者论云不二者亦是广大无量即重牒前三以此三乐遍与众生不拣彼此云平等与)次二治障不爱之冤亦与其乐故无怨障是爱之亲亦与其乐非是偏情故无对碍中人无爱不爱故非障也(次二治障者即经无怨无对慈行平等不等是障怨应与若今皆与乐故无慈障怨与其乐可名治障观与其乐何名治障不以亲故偏与故䟽云无偏情也与前不二有何别耶前唯就乐以明不二今就苦乐相对遣也)次一清净谓无身心不调五盖等障是行清净慈(次一清净即经无障然经云无障论为清净由前治障得此无障无障即净又前是慈用用平等慈治于怨亲此据慈体体是禅果所依依禅治下欲恶等染故名清净身心不调造十恶业调故无之五盖等者等上十恶及怨亲也言行清净慈者即净名观众生品云行清净慈诸法性净故契深行净障盖不生)后一摄果慈定起于色界正果慈之余势起欲界习果皆无苦恼之事(后一摄果即经无恼先依论释故论云欲色界中正受善果无苦恼事䟽别配释)故修慈经说修慈有十五利谓卧安觉安天护人护眠无恶梦寤常欢喜水不能漂火不能烧刀不能伤毒不能害常生善处镇受快乐正报梵世残报人王远果作佛皆慈之果然此中有多种果初现报果常生下后报果正报梵世望上生报望下正报残报人王即是习果又初七用果水不漂等是增上果常生下异熟果残报等流果作佛是离系果修一慈心三报不断五果俱圆无费一毫而功报无极幸诸后学思而修之(修一慈下结示劝修三报即现生后五果即异熟等)次遍至一切处即法缘慈横遍十方竖通三界彼中所有一切诸法皆能缘念然法有二种一缘圣凡五蕴之法二者众生所有分别作业之法此即所化差别故涅槃云缘利众生法名为法缘(一缘圣凡五蕴之法者是所与乐人见无我故如诸论说二者众生所有分别作业法者即涅槃意随其所作化与乐故)后二句无缘者无缘有二一自体无缘竖穷法空云尽法界二遍至无缘显空无分齐横尽虚空末句云遍一切世间者总结上慈成无量义也(经遍至一切世间者正约有情世间义兼余二正觉器界是所与故然约圆教离世间品各有十义)。

　　住悲喜舍亦复如是。

　　类三可知。

　　佛子此菩萨得无量神通力能动大地以一身为多身多身为一身或隐或显石壁山障所往无碍犹如虚空于虚空中跏趺而去同于飞鸟入地如水履水如地身出烟焰如大火聚复雨于水犹如大云日月在空有大威力而能以手扪摸摩触其身自在乃至梵世。

　　第二佛子下得五神通明行功用果前内怀慈济之心此外现救生之用从多分说但为邪归妙用难测曰神自在无壅曰通文中有五一神境二天耳三他心四宿住五天眼寄同世间故但得五外色内身皆神之境转变多种偏受神名亦名神足依欲勤心观之所成故亦名如意随意成故余名易了若语其体通是慧数别则前四是智后一是见见亦是智照了分明顺眼义故偏立见名余处天眼居神境次者显自修者先成自根胜用次知他心后知往业故今约利他三业故天眼居末初一身业到化机所次二口业天耳闻佛说法闻众方言以他心智随种种言音皆尽知已将前所闻之法随其方言之异复宜用何言之异而授与之后二意业宿住知其过去是何界种天眼见其未来远近成益随应化之余如十通品辨(顺眼义者就眼辨智废体从眼故云约见天耳何不废智就根名闻闻不顺智不如眼故余处已下七辨次第亦是三业分别五通皆智智皆意业今从用相故分三业)今初身通文二初总明后能动下别显总中云得者总修总得若准瑜伽三十三得四静虑竟各各别修皆有假想则别修别得既寄位次第别亦无违然通依四禅多依第四后别中得三种自在一世间自在动大地故二以一身下身自在三石壁下作业自在(后别显者经有十句论摄为三初二各一后八为一论亦分八然总十事亦十八变文有不足故论直分䟽以经难留在下说今且依论作业自在中八者一傍行无碍如经石壁山障所往无碍犹如虚空故二者上行如经于虚空中跏趺而去同于飞鸟故三者下行如经入地如水故四者涉水不没如经履水如地故五者其身炽然如经身出烟焰如大火聚故六者身能注水如经复雨于水犹如大云故七者身能扪摸如经日月在空有大威力而能以手扪摸摩触故八者自在乃至梵世间器世间随意转变得自在故如经其身自在乃至梵世故释曰若会十八变者三中初一即振动二中有四一者一身为多身是舒二者多身为一身是卷三隐四显三为八中摄为五种一傍行二上行皆是往来三四皆转变五六皆炽然七即众象入身以高大故八即所作自在上三假中初一次四后五但有其十余八略无论见多无别为科释余如善住知识处明)。

　　此菩萨天耳清净过于人耳悉闻人天若近若远所有音声乃至蚊蚋䖟蝇等声亦悉能闻。

　　第二天耳通初总标其体谓天耳清净清净有二义一离欲界法得静虑引生清净大种所造故二离于障碍审谛闻故由此故云过于人耳悉闻下显用释过人义远细皆知故。

　　此菩萨以他心智如实而知他众生心所谓有贪心如实知有贪心离贪心如实知离贪心有瞋心离瞋心有痴心离痴心有烦恼心无烦恼心小心广心大心无量心略心非略心散心非散心定心非定心解脱心非解脱心有上心无上心杂染心非杂染心广心非广心皆如实知菩萨如是以他心智知众生心。

　　第三他心通中三初总知他心者通于王所次所谓下别后菩萨如是下结别中二十六心行相各异然除小等四心余皆障治间明善恶对显总摄为九一以初六心明随烦恼谓随缘现起烦恼相应故名为随非约小惑名随言有贪者于可爱所缘贪缠所缠故离贪者远离如是贪缠故下四例知即三不善根及三善根以为能治论今但以能治亦因烦恼而来故皆名随烦恼下使亦然(言有贪下次别释初对贪是心所心王之体与贪相应名贪缠所缠余亦如是)二有烦恼等二心明使即是随眠(二心明使者论中名使随眠性成犹如公使随逐捉缚故)三小等四心名生约无记报心人心小欲天广色天大无色二解脱无量以作空识无边行相故上二不尔故非无量而论不明上二空处意明无所有及昧劣故或是略非略摄之(或是略者以论经无略非略下释即散不散中开出今以论中不说于上二无色故以此当之无所有想即是略也非想非非想中此想亦劣故名非略)四有四心学三昧行略者谓由止行于内所缘系缚其心故非略者太沉昧故或不一所缘故散者太举于五妙欲境随顺流散故非散者于妙所缘明了显现故前二约定后二约慧定等均者则名等持论经合之为二名摄不摄故论以散不散释之(四有四心者异后得定以略释止者故唯识释睡眠云昧略为性略拣寤时昧拣定中定中是略而不昧故系缘一境即是略义略非略中略心为得非略为失散非散中散则为失非散为得前二约定者以论无略非略但名学三昧行今以三昧有止观品故别用之)五有二心明得三昧定者正入根本定故不定者未入及起时故。

　　六有二心明得解脱有缚无缚故。

　　七有二心余凡夫增上慢即前类之余以得四禅谓为四果即粗习行名上无此即细习行名无上(以得四禅者得初禅谓得初果余三如次)八有二心妄行正行论经名求不求心希求名闻即是杂染反此非染(论经名求者仍在上无上前)九有二心大乘得失悲智兼济为广随阙非广论阙此二(九有二心大乘得失者论经无此论亦无义令以义释耳)。

　　上之九类不出三种初二烦恼次一是苦余皆是业业有善恶耳亦即四谛开解脱为灭善业为道故皆如实知者审于事实见理实故亦非心外见法亦非无境可知若自他相绝则与众生心同一体故无心外也不坏能所故能知也又他心是总余皆是别六相圆融一乘之实知也(上之九类下通相料拣有三一三杂染料拣二亦即下四谛料拣三皆如实下总释如实知义有五教意初通小乘初教理实通人法二空故二亦非心外下通始终二教唯识之义通二教故三若自他下通于终顿两教但同一体即是顿教兼取不坏能所知义即是终教又总取双绝双存亦圆教中同教义故四又他心下六相圆融唯属圆教一乘之别教义)。

　　此菩萨念知无量宿命差别所谓念知一生念知二生三生四生乃至十生二十三十乃至百生无量百生无量千生无量百千生成劫坏劫成坏劫无量成坏劫我曾在某处如是名如是姓如是种族如是饮食如是寿命如是久住如是苦乐我于彼死生于某处从某处死生于此处如是形状如是相貌如是言音如是过去无量差别皆能忆念。

　　第四宿住智通初总标谁能念即宿住之智次所谓下别显后如是过去下总结别中初念何等事谓一生乃至多劫中事此显念时分次我曾下云何念即念相差别也念彼因中名字不同姓谓父母家姓如迦叶等种族即刹利等贵贱余可知。

　　此菩萨天眼清净过于人眼见诸众生生时死时好色恶色善趣恶趣随业而去若彼众生成就身恶行成就语恶行成就意恶行诽谤贤圣具足邪见及邪见业因缘身坏命终必堕恶趣生地狱中若彼众生成就身善行成就语善行成就意善行不谤贤圣具足正见正见业因缘身坏命终必生善趣诸天之中菩萨天眼皆如实知。

　　第五天眼通论名生死智通约根约境异故初总显能见谁能见天眼故清净者审见故过人者远见故次见诸下别显所见初见生死本有之果随业之因若彼众生下云何见别见因果不同如二地摄善戒中辨菩萨下结。

　　此菩萨于诸禅三昧三摩钵底能入能出然不随其力受生但随能满菩提分处以意愿力而生其中。

　　第三此菩萨下总结自在近结厌果远结前厌于何自在即前禅等禅谓四禅三昧者四无量慈等三昧故三摩钵底者论云五神通此应译者之误合云三摩呬多以此云等引五通即所引故三摩钵底此云等至非神通故云何自在智能入出则散动不能缚即生心时随心用现在前故大悲方便不随受生则定不能缚若不随禅生当何所生不拣净秽但能满菩提分处即生其中论主从胜及自利说谓诸佛菩萨共生一处是能满处以愿力者非业系生故(即生心时者此有三重自在上明散动不乱则入定自在此段欲入则入欲出便出则入出自在即是地初明盛心也三大悲方便下受生自在则报果无缚论云彼厚深念心此成就示现者谓地初十种深心中第八心也今经当勇猛心故上论释云又不随禅解脱力生䟽释云地满方成正指此也论主从胜等者佛菩萨处胜诸秽处及自利者为满自利菩提分故近佛菩萨若约利他瑜伽地持皆云随他见已生道法处故今䟽云不拣净秽能满二利菩提分处即生其中)。

　　佛子是菩萨住此发光地以愿力故得见多佛所谓见多百佛见多千佛见多百千佛乃至见多百千亿那由他佛。

　　第二位果三果即为三别初调柔果中三初调柔行体二此菩萨于四摄下别地行相三佛子是名下结说地相前中有法喻合法中三初练行缘二悉以下明能练行三见缚下明所练净。

　　悉以广大心深心恭敬尊重承事供养衣服饮食卧具汤药一切资生悉以奉施亦以供养一切众僧以此善根回向阿耨多罗三藐三菩提于其佛所恭敬听法闻已受持随力修行此菩萨观一切法不生不灭因缘而有。

　　二中先福行次回向行后修智行言观一切法不生不灭者即法性观于清净法中不见增故不生烦恼妄想中不见减故不灭(即法性观者亦约真谛则显因缘而有是因缘观是俗谛观不见增减者以法性中无净秽故体无增减性无二故)因缘而有此有二义一者成上由净法从缘生故无可增妄法从缘灭故无可减二约不坏相故虽体不生灭不碍生灭依对治因缘离烦恼妄想故灭转胜清净般若现前故生以一切法不生般若生故知一切法不灭妄想灭故以此该后则见缚等灭是不灭之灭也(一者成上即随顺观世谛即入第一义也二约不坏相者约即真之俗也以一切法不生者即大般若文悟法无生名般若故知无可灭照见惑源故妄灭也)又以此三地世间满故于禅定中为此实观生起后地无生行慧亦即善巧决定观察智也(又以此下结说之由)。

　　见缚先灭一切欲缚色缚有缚无明缚皆转微薄于无量百千亿那由他劫不积集故邪贪邪瞋及以邪痴悉得除断所有善根转更明净。

　　三所练净中先明断惑后拣细异粗前中五缚即五住烦恼若合色有即是四缚缚众生故亦名四流见缚先灭者初地见道已断分别惑故一切欲等者论云一切修道中三缚及彼因同无明习气皆悉微薄谓烦恼障三缚现行及种故云彼因与当地所知障种同灭故云同无明习气习气即种义瑜伽四十八云舍欲贪故无欲缚弃舍静虑等持故断有缚(若合色有者有当无色今合为一即上二界总名有缚故为四缚四流义如初二地说上辨开合二见缚先灭下释经则五中初一见道所断已隔二地故云先也论云下先举论谓烦恼下释论言与当地所知障种同灭者以地地各别断所知障而种现双断故此地初云此地断暗钝障谓所知障中俱生一分开成二愚及彼粗重粗重即是种子所知种现体即无明故云无明习气习气即是粗重其俱生烦恼若约现行亦地地别断故与所知障种现俱灭烦恼种子直至金刚方永断尽今约现行故得云灭若约种子但言微薄以现断故种随微薄又断现故亦得薄名)后于无量下拣细异粗谓是断细以多劫不积三不善根故细种渐断善根转净言多劫者仁王经说初地经四阿僧祇劫二地五三地六细障难断经劫转多多劫不积故邪贪等断然但断细习非是断粗粗障见道初地已断粗障修者二地已断故善根转净即前信等(拣细异粗者望于二地故得名细非望后地而得细名粗障见道者即分别起粗障修者二地已断者然烦恼有三一正起初地断二误心起者二地已断三不善根使任运性成三地已上渐次断之又贪等惑略有二种一者不善凡夫所起二者是善爱佛名贪憎厌世间说之为瞋分别有无说以为痴上三处断是不善烦恼善烦恼断亦有三处一者正起地上渐断八地时尽二者习起八地已上渐次除断十地时尽三者使性至佛乃尽今此但断不善之性不说现断至七地中方说断于求佛贪等)。

　　佛子譬如真金善巧炼治秤两不减转更明净。

　　喻言秤两不减者厌离世间胜于前地信等入于厌火故自在不失减也。

　　菩萨亦复如是住此发光地不积集故邪贪邪瞋及以邪痴皆得除断所有善根转更明净此菩萨忍辱心柔和心谐顺心悦羙心不瞋心不动心不浊心无高下心不望报心报恩心不谄心不诳心无险诐心皆转清净。

　　三合中二先正合前行净后此菩萨下别显忍净此地忍增故偏明之有十三心初二句为总一他加恶辱能忍受故二善护他心谓他人陵我以刚强我则骋之以柔和故下诸句别释此二(他人陵我者即借老子之言彼云柔弱胜刚强又云天下之至柔驰骋天下之至坚例而用之)初有二心分别善护他心二谐顺心者以他于菩萨作恶疑菩萨瞋恨菩萨现同伴侣与之谐和二悦羙者爱语诲诱。

　　次以三心分别加恶忍受谓身加恶而不瞋口毁辱而不动心嫉害而忧恼不能浊以万顷之陂方其量故(以万顷之陂者蔡邕叹郭林宗云汪汪若万顷之陂既桡之不浊亦澄之不清言其量大也)次有三心出上二因无高下者过去久离憍慢故不自高举轻下于彼由此能柔和护他后二即加恶不改之固一不望报恩故益他被辱而忍受二受恩常念小恩大报故众生于我有恩法尔应忍(二受恩者即涅槃文十行已引众生于我有恩者若无众生不能成我普贤行故)后三心显上二心离障虽柔顺护他而非谄实为利益故不诳心无隐覆谄佞故无譣诐譣诐者谄佞也余皆可知(譣诐者毛诗序云内有进贤之志而无譣诐之心苍颉篇云诐谓谄佞也)。

　　此菩萨于四摄中利行偏多一波罗蜜中忍波罗蜜偏多余非不修但随力随分佛子是名菩萨第三发光地。

　　菩萨住此地多作三十三天王。

　　二菩萨住此下摄报果此下诸地摄报文皆分二初上胜身。

　　能以方便令诸众生舍离贪欲布施爱语利行同事如是一切诸所作业皆不离念佛不离念法不离念僧乃至不离念具足一切种一切智智。

　　复能以下上胜果果中一自分行。

　　后作是念我当于一切众生中为首为胜为殊胜为妙为微妙为上为无上乃至为一切智智依止者若勤行精进于一念顷得百千三昧得见百千佛知百千佛神力能动百千佛世界乃至示现百千身一一身百千菩萨以为眷属。

　　二复作是念下胜进行(胜进果中经云得百千三昧者初地百二地千此为十倍三地百千即已百倍四地亿数然其百千已用中等数法百百变之方是一万若百万为亿四地望三亦是百倍五地千亿已是千倍六地百千亿若云百个千亿亦是百倍若总云百千亿则数难分七地百千亿那由他则已有那由他倍由有百千亿个那由他故准僧祇品云一百洛叉为一俱胝此中等数洛又为亿俱胝为兆次云俱胝俱胝为一阿𢈔多阿𢈔多阿𢈔多为一那由他自此已上皆用上等之数倍倍变之故百千亿个那由他已非心识思量之境况八地云百万三千大千世界微尘数九地云百万阿僧祇国土微尘数十地云不可说百千亿那由他佛刹微尘数三昧等此上三地皆以刹尘当前一数故难思中难思也况一一地中皆悉结云若以殊胜愿力复过于此百劫千劫百千亿那由他劫不能数知此约行布况圆融耶以登地难量故略寄数以拣深浅空中鸟迹难可宣示缨络亦云初地一念无相法身成就百万阿僧祇功德双照二谛心心寂灭法流水中不可以凡心识思量二种法身况二地三地乃至等觉地但就应化道中可以初地有百身千身万身乃至无量身等释曰据此等文寄其数量非尽理说)。

　　若以菩萨殊胜愿力自在示现过于此数百劫千劫乃至百千亿那由他劫不能数知。

　　尔时金刚藏菩萨欲重宣其义而说颂曰。

　　清净安住明盛心厌离无贪无害心坚固勇猛广大心智者以此入三地。

　　第三重颂十八颂分五初一颂起厌行分。

　　菩萨住此发光地观诸行法苦无常不净败坏速归灭无坚无住无来往。

　　观诸有为如重病忧悲苦恼惑所缠三毒猛火恒炽然无始时来不休息。

　　二有十二颂颂厌行分于中初二护烦恼行。

　　厌离三有不贪着专求佛智无异念难测难思无等伦无量无边无逼恼。

　　见佛智已愍众生孤独无依无救护三毒炽然常困乏住诸有狱恒受苦。

　　烦恼缠覆盲无目志乐下劣丧法宝随顺生死怖涅槃我应救彼勤精进。

　　次三护小乘行。

　　将求智慧益众生思何方便令解脱不离如来无碍智彼复无生慧所起。

　　心念此慧从闻得如是思惟自勤励日夜听习无间然唯以正法为尊重。

　　国城财贝诸珍宝妻子眷属及王位菩萨为法起敬心如是一切皆能舍。

　　头目耳鼻舌牙齿手足骨髓心血肉此等皆舍未为难但以闻法为最难。

　　设有人来语菩萨孰能投身大火聚我当与汝佛法宝闻已投之无怯惧。

　　假使火满三千界身从梵世而投入为求法故不为难况复人间诸小苦。

　　从初发意至得佛其间所有阿鼻苦为闻法故皆能受何况人中诸苦事。

　　后七方便摄行。

　　闻已如理正思惟获得四禅无色定四等五通次第起不随其力而受生。

　　三一颂厌分及果。

　　菩萨住此见多佛供养听闻心决定断诸邪惑转清净如炼真金体无减。

　　住此多作忉利王化导无量诸天众令舍贪心住善道一向专求佛功德。

　　佛子住此勤精进百千三昧皆具足见百千佛相严身若以愿力复过是。

　　四三颂颂位果。

　　一切众生普利益彼诸菩萨最上行如是所有第三地我依其义已解释。

　　五一颂结说三地竟。

　　大方广佛华严经䟽钞会本第三十五之六

　　音释

　　扪摸

　　(扪音门摸音莫)。

　　[虫*ㄆ]蚋

　　([虫*ㄆ]音文蚋孺税切)。

　　䖟

　　(眉庚切[虫*ㄆ]属)。

　　险诐

　　(诐彼义切险诐谓阴险不平之言也)。

　　励

　　(音例勉力也)。

　　惬

　　(胡夹切隘也)。

　　犊

　　(杜谷切牛子)。

　　分齐

　　(分房问切齐才诣切分齐限量也)。

　　配

　　(滂佩切匹也)。

　　虾䗫

　　(虾何加切䗫谟加切)。

　　寤

　　(五故切寐觉也)。

　　挠

　　(女教切扰也)。

　　颉

　　(奚结切)。

　　呬

　　(音痴去声又音戏)。
乾隆藏第 132 册 No. 1557 大方广佛华严经疏钞会本(第34卷-第51卷)


　　大方广佛华严经䟽钞会本第三十六之一　约一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　第四焰慧地所以来者瑜伽七十八引解深密明四种清净能摄诸地前三即意乐戒定增上三清净讫此下第四讫于佛地明慧增上故次来也又慧有多种四地正明觉分相应增上慧住故次来也又前地虽得世定总持而未能得菩提分法舍于定爱及与法爱今修证彼行故次来也若依本论前三寄世间今此出世次第故来若近望前地因前定闻法此证智故次来也故论云依彼净三昧闻持如实智净显示故(引解深密者意欲双明具经论故经当第四波罗密品观自在问言佛说十地佛地几清净摄几分所摄佛言善男子当知诸地四种清净十一分摄云何名为四种清净能摄诸地谓增上意乐清净摄初地清净增上戒清净摄第二地增上心清净摄第三地增上慧清净摄于后后地转胜妙故当知能摄从第四地乃至佛地释曰上言十一分者即十地及佛地舍于定爱者前有八定故有定爱有闻持故有法爱言今修证彼者证彼菩提分法)言焰慧者法喻双举亦有三义一约初入地释初入证智能烧前地解法慢薪故本分云不忘烦恼薪智火能烧故二约地中释成唯识云安住最胜菩提分法烧烦恼薪慧焰增故由住第四地竟方修菩提分法明是地中若唯取此而为慧者未修道品应非焰地以此地正明菩提分法中该初后诸论多依此释摄论云由诸菩提分法焚烧一切障故障即二障庄严论云以菩提分慧为焰自性以惑智二障为薪自性此地菩萨能起焰慧烧二障薪名焰慧地瑜伽七十八引深密经大同此说彼云所得菩提分法能烧烦恼智火如焰金光明经显扬论不殊此意三约地满从证智摩尼放阿含光故名为焰下论具之(二约地中下有四一引论正释然唯识文即摄论意次下正引即摄论第七意世亲释云由此地中安住最胜菩提分法由住此故能烧一切根本烦恼及随烦恼皆为灰烬然以菩提分而为慧者非皆是慧慧之焰故从喻为名由住第四下二以文成上约地中义以此下四释妨难难云若许此第一释者何以诸论多依第二故为此通摄论云下二出多释文略举五释一摄论即上第七论二庄严论当第十三三引瑜伽论亦第四文多同前四引金光明即第三经云能烧烦恼以智慧光增长光明故是修行道品依处是故四地名为焰慧五引显扬亦当第三论云焰慧地者谓诸菩萨住此地中先善修治第三地故超过一切声闻缘觉地证得极清净缘诸觉分别取法境微妙慧蕴能现前烧一切烦恼是故此地名为焰慧然上五释义皆相成故䟽总云不殊此意三约地满者前约证智为焰此约教智为焰)然所烧烦恼即所离微细烦恼现行障谓所知障中俱生一分亦摄定爱法爱菩提分法特违于彼故能烧之由斯四地说断二愚及彼粗重一等至爱愚味八定故二法爱愚即解法慢今得无漏定及无漏教故违于彼(然所烧下三断障四初举唯识然唯识一分之下更有论云第六识俱身见等摄最下品故不作意缘远随现行故名微细释曰第六识言拣第七识第七识俱以微细故此地未断今言微细望前地说有三义故立微细名一第六识中分别身见名为上品唯不善故独头贪等名为中品通善不善此唯无记故名下品二不作意缘故即任运生义三远随行故从无始来随逐于身故有上三义故名微细论云彼障四地菩提分法入四地时便能永断释曰以有身见不能观身为不净等问上言所知障中俱生一分那名烦恼答此所知障昔时多分与烦恼障同一体起立烦恼名由菩提分正断所知彼之身见亦不行故前之三地何不尔耶以相同世间今此出世方能离之亦摄定爱下二出本论名名离解法慢障略云解法实亦有定本分中说亦唯识文论云身见等言亦摄无始所知障摄定爱法爱彼定法爱三地尚增入四地时方能永害由斯四地说断二愚及彼粗重一等至爱愚即是此中定爱俱者二法爱愚即是此中法爱俱者所知障摄二愚断故烦恼二爱亦永不行今得无漏定者即彼䟽释愚即所知爱即烦恼故说俱断)由此证得无摄受真如谓此真如无所系属非我执等所依取故(由此证得下四证如亦前唯识引摄论文世亲释云于此如中无计我所如北洲人无系属故应说此如非我执我慢我爱无明边见我所见等所依取故)得此真如宁有定法之爱便能成菩提分行及不住道行精进不退(得此真如下是今䟽结成)由达无摄受真如便得摄生之果(由达无下六得果者不为我摄方能摄生)。

　　佛子闻此广大行可乐深妙殊胜法心皆勇悦大欢喜普散众华供养佛。

　　演说如是妙法时大地海水皆震动一切天女咸欢喜悉吐妙音同赞叹自在天王大欣庆雨摩尼宝供养佛。

　　次正释文文亦三分一赞请二正说三重颂今初六偈分二初二偈半集经者序述地海动者表无明厚地大爱海水可倾竭故。

　　赞言佛为我出兴演说第一功德行如是智者诸地义于百千劫甚难得我今忽然而得闻菩萨胜行妙法音。

　　愿更演说聪慧者后地决定无余道利益一切诸天人此诸佛子皆乐闻勇猛大心解脱月请金刚藏言佛子从此转入第四地所有行相愿宣说。

　　后三偈半正明赞请于中初二偈半天王请后一众首请。

　　尔时金刚藏菩萨告解脱月菩萨言佛子菩萨摩诃萨第三地善清净已欲入第四焰慧地当修行十法明门。

　　第二正说分中二初明地相后明地果前中论为四分一清净对治修行增长因分谓清净等是次二分今趣地方便为彼之因二佛子菩萨住此焰慧下清净分是初入地出障行故三佛子菩萨住此第四下对治修行增长分即正住地行道品等行能有所除故云对治进习上上名修行增长四佛子至所有身见下彼果分此即地满是中二分之果又此四分即加行无间解脱胜进四道又四中初一入心后三住心出心在调柔果住心中三分摄前三位初清净分即摄生贵住次摄至一切处回向后摄无尽行至文当知(又此四分者第二四道科如杂集第九说俱舍贤圣品云应知一切道略说唯有四谓加行无间解脱胜进道释曰加行道者谓引无间道前之加行也无间道者谓断惑道也解脱道者无间道后名解脱道谓已解脱所应断障最初所生胜进道者除前三外所余诸道渐胜进故即解脱道后所起诸道也是涅槃路故名为道释曰所起诸道者准杂集即为断余品烦恼所有加行无间更有异释大意皆同四中又下三依三心科具如初地)今初因分文三初结前标后次何等下征列别名三菩萨以此下结行入位今初十法明门者门即通入之义故论经名入明为能入之门法为所入之处故论云得证地智光明依彼智明入如来所说法中言证地智者即四第证智也光明者即三地慧光谓三地中得此四地证智前相故并举二处之智以释于明亦犹地前明得定也故前地论云彼慧此中名光明即其义也言所说法者前求多闻从佛闻说众生法界等十种之法便以智光游入数数游入游入即是修行修行即下观察观察增上极圆满故方得证入四地(今初因分者第四文即第一清净对治修行增长因分以是次二分因故唯牒一因字耳论经名入者引证论经云当以十法明入四地故五便以下五通释下句依彼智明入如来所说法中论经云思惟是今经观察)。

　　何等为十所谓观察众生界观察法界观察世界观察虚空界观察识界观察欲界观察色界观察无色界观察广心信解界观察大心信解界。

　　二征列中有十种差别观察此十略以三重释之一初句为总本为众生故余九为别皆众生事故二前八为染后二为净三前五推能依至所依后五依所依立能依(三前五下三能所依释)前中一观众生假名差别假有三种一因成假二相续假三相待假假为空诠故先观之因成有二一五蕴和合假名某甲则入众生空二阴亦因缘而有则入法空二空所显即是真如不坏假名空有不二即是中道言相续者由前阴灭后阴续生念念相续假而非实亦入二空真实言相待者待非众生以说众生入实亦然此一推假入实余九例知故论但显差别之相二法界者论当第三是依正之因即染法界此从别义若净法界通为十依则十与法界究竟无别三世界者彼假名众生所住依报四依正所依虚空瑜伽名为平等胜义即是理空皆无尽故(因成有二者谓人法二空二空所显下会其三观言即是真如自有二意一者顺法相宗二空非真如故二成三谛假名为有谛二空为无谛真如为中道第一义谛已有三谛三观矣又空有不二总为真空不坏假名即是假观合上空假以为中道下观二假例此成观故相续后结云亦入二空真实真实即是真如异名名相待假后结例可知)。

　　五染净所依是本识界后五依此所依立后能依故此识界前后两向向前为依正依向后为染净依(后五依此下文二先总明此识亦通二宗若生灭识生染净依他亦依心有即法相宗若真妄和合识亦生染净即法性宗并如前说)初三句由烦恼使染成染分依他有三界差别着欲着受及着想故三界唯心故后二广大信解成净分依他论经前是胜心信解依烦恼不染与声闻同后大心信解依不舍众生不同声闻(着欲等者由着欲故有于欲界由着受故有于色界谓四禅天不出四受又着正受故由着想故有无色界空想识想无所有想非想非非想虽欲绝想亦不出想三界唯心总结上文如下六地)今经即前云广则明护惬兼济之心后是大心即是护小求大菩提则二心俱异二乘前观众生同体大悲后观众生具佛知见誓令同得又皆言界者通事理也事即曲尽差别理则一一入实即净法界故皆为明门。

　　菩萨以此十法明门得入第四焰慧地。

　　三结行入位观察圆满与十理冥则入四地故瑜伽四十八云先于增上心住以求多闻增上力故已得十法明入由此十法明入成上品故极圆满故入初增上慧住。

　　佛子菩萨住此焰慧地则能以十种智成熟法故得彼内法生如来家。

　　大文第二清净分即摄生贵住故前文云于诸佛圣教中生云何清净于如来家转有势力故文中三初总明次何等下征释三是为十者总结初中文有三句末句生家是总相初句十智为能生因次句内法为所生家由以十智观察下诸行等十法得成熟故成熟则除灭三地解法智障摄四地出世胜智契于法体故云得彼内法内法者显非外相此法即如来所说教化之法名如来家此地寄出世之首故名为生(初总明三初案经释初句十智为能生者即下所列之十句也智因所观而成十智内法者䟽释以证性故亦是如来教化之法故名为内何时得耶论云此法明入同时得故应知若尔何异前分而云前分为此因耶答因分观十未得上品犹在三地得上品竟即入四地与此同时若远公云十智十入名异体一故即同时而自问云两法相似可得言同明智体一何得言同彼自释云此虽体一随门有别是故说同云何门别前就众生世界等十以彰法明今此乃就三宝等以说法智故云别也复应难云所观既异何名体一故应如前钞家之释复应问云前观十明得入四地此前未观十智云何言生故应答言有二义故一前以能化观于所化今以所化成能化法为分能所所观少殊能所相成故得一时二者前十明门下相会性今此十智虽举十相意在一性故云内法性相少异分之成二性相不离故得一时问何以将此教化之法为如来家论云如来自身所有诸法以是法故显示如来释曰若无此法不名如来故此十法佛所安住名之为家)然如来家略有三种一菩提心家初住即生二大教家四住即生三法界家初地证故生今此摄四住故以智契教法合于法界具下十义故名为生(然如来下二辨家不同准下林神八地亦生生无生忍家故如来亦名究竟生家故云略耳)若瑜伽但云长如来家论经亦但云于如来家转有势力意明初地已生家二三地起修方便早有势力今依三地之闻成出世智故云转有此中智契即无行无生行慧光(若瑜伽下三会论释二论意同此中智契下显所证体成上内法即前地中五方便内第三方便也)。

　　何等为十所谓深心不退故于三宝中生净信毕竟不坏故观诸行生灭故观诸法自性无生故观世间成坏故观因业有生故观生死涅槃故观众生国土业故观前际后际故观无所有尽故是为十。

　　二征列中列有十句论摄为四初句自住处毕竟智谓大乘是菩萨自所住处深心相应为住毕竟即是不退(谓大乘等者释上名也然上论主一时列四名已属经竟重复料拣解释今初云自住处毕竟智即初列名谓大乘下是后重释论具云菩萨自住处者谓大乘法中故)二同敬三宝毕竟智谓证三宝同体成不坏信故上二约行德差别初自分后胜进故(上二约行德者三宝是己之上故云胜进)下有二智约智解差别初证后教谓三有二句明真如智谓见第一义证二无我故一但有蕴等诸行而生灭流转故无人我二即此蕴等诸法本来不生故无法我。

　　四余六句明分别说智谓是教智故名为说知世谛故名为分别分别染净故谓初二句是染后三句是净第三句具染净各有因果即是四谛故(四余六句下即论立名谓是教智下䟽释论分别染净故是论总释谓初二句下是䟽释论)谓初二句名随烦恼染即是苦谛依正二报随烦恼集因所生故谓初句依报次句正报故云有生同因于业业与烦恼二俱集因故论与经影略而说(故论与经者经云因业有生论云初二句随烦恼染故)第三句中初观生死论经名世间即烦恼染上句以因显果云因业有生此句以果显因故云生死生死以烦恼为体故即是集谛此顺论意次观涅槃是所有净即是灭谛若直就经文亦可因业有生是集谛生死涅槃复双观苦灭耳(此顺论意者以论云烦恼今将经文生死就论故云论意)后三句随所净即是道谛随顺前灭故三中初一利他行论云诸佛世界中教化众生自业成熟故准此论意译此初句应言观诸国土化众生业则不滥前因业有生后二句自利行谓观烦恼染及涅槃净为顺灭之道初句约事观烦恼无始故为前际涅槃无终故为后际后句顺理观烦恼本空无有损灭故无可尽涅槃性净非新增益自性尽故皆名无所有尽烦恼影取生死涅槃影取菩提菩提之智亦符理故然是世谛中观故异前如智(即不滥前因业有生者今云观众生国土业故滥前也菩提之智下三通影取菩提难恐有难云涅槃性尽云无所有尽菩提非性何言无所有尽故以符理全同涅槃然是世谛下四通约顺理解以约理释滥前如智故通云异异相云何犹相见道中亦观非安立谛而是后得此亦如是虽观于如而是教智)又后二句即本有今无偈意亦是观缘起法无明行为前际生老死为后际无明灭行灭自性灭故各无所有尽如六地中(又后二句下五更显别理自有两意一即四出偈谓观前际后际故即本有今无本无今有观无所有尽故三世有法无有是处第五经䟽已广分别亦是下观缘生观然上十智正观如来教化之智智之别相必由所观不观所观安识佛智佛智证彼内法四地菩萨亦如是证思之)自下大文第三对治修行增长分中二初护烦恼行后菩萨修行如是下明护小乘行前是大智自利异凡后是大悲利他异小此二相导成不住道无所不至故摄至一切处回向也今初即修菩提分法(前是大智者二行总有四对一名自利利他对二大智大悲对三护凡护小对四不住生死涅槃对即非凡夫行非圣贤行是菩萨行后结成无住以摄前位)论主别有道品论故此不释今略为四门一释名菩提是觉分是因义此三十七为诸乘觉因故亦云道品品即是类因为果类故别名至文自显(论主别有道等者出不释所以今之四门亦无所不具为诸乘者通三乘菩提故俱舍贤圣品云觉谓尽无生顺此故名分释曰觉者无明睡眠皆永断故尽无生智为此觉体三十七品顺趣菩提名菩提分今顺亦因义)二显同异瑜伽四十四大乘菩提分乃有多种三十七品乃是其中别义通于大小涅槃亦说三十七品为涅槃因非大涅槃因无量阿僧祇道品为大涅槃因故下五地中说无量道品及离世间品说道及助道皆名无量今约寄位故但三十七耳若准智论但三十七无所不摄即无量道品亦在其中如分别四谛有无量相但心行大小不同净名云道品是道场是法身因大集名菩萨宝炬陀罗尼涅槃云若人能观八正道即见佛性名得醍醐皆约大说(如分别下二引证暗引涅槃第十三经南本十二迦叶菩萨白佛言世尊佛昔一时在恒河岸尸首林中尔时如来取少许𣗳叶告诸比丘我今手中叶多一切因地草木叶多诸比丘言世尊一切因地草木叶多不可称计如来所捉少不足言诸比丘我所觉了一切诸法如因大地生草木等为诸众生所宣说者如手中叶（迦叶难言）世尊尔时说如是言如来所了无量诸法若入四谛即为已说若不入者应有五谛佛赞迦叶善哉善哉善男子汝今所问则能利益安隐快乐无量众生善男子如是诸法悉已摄在四圣谛中下云智有二种一者中智二者上智善男子知诸阴苦是名中智分别诸阴有无量相悉皆是苦非是声闻缘觉所知是名上智广说（云云）又云善男子知爱因缘能生五阴是名中智一人起爱无边无量声闻缘觉所不能知是名上智又云善男子知灭烦恼是名中智分别烦恼不可称计灭亦如是不可称计非是声闻缘觉所知是名上智又云善男子知是道相能离烦恼是名中智分别道相无量无边所离烦恼亦无量无边非诸声闻缘觉所知是名上智释曰皆明四谛有无量相而皆摄在四谛之中故知三十七品若分别之有无量相则三十七摄无量道品但心行者三拣下释文中广见其相净名下第四广证大义总引三经四文一引净名二文一即光严童子经初已引今举其中云三十七道品是道场舍有为故下结云善男子菩萨若应诸波罗蜜教化众生诸有所作举足下足当知皆从道场来住于佛法矣释曰意明得道之处即是道场万行得道即为道场即大菩提因也二即法身因亦净名方便品由国王等皆来问疾因以身疾广为说法诸仁者是身无常无强无力无竖广诃身竟便云诸仁者此可患猒当乘佛身佛身者即法身也从无量功德智慧生从戒定慧解脱解脱知见生从慈悲喜舍生从布施持戒忍辱柔和勤行精进诸禅解脱三昧多闻智慧诸波罗蜜生从六通生从三明生从三十七道品生既云能生法身明非小矣大集名宝炬者示非小也宝具诸德故炬能破暗故摄一切法名陀罗尼岂是小耶涅槃云下四引涅槃第二十九经南本二十七佛言善男子众生佛性不一不二诸佛平等犹如虚空一切众生同共有之若有能修八圣道者当知是人即得明见善男子云山有草名曰忍辱牛若食之则成醍醐众生佛性亦复如是释曰斯为正义下师子吼牒难亦云如佛所说若有修习八圣道者则见佛性是义不然下难意云道若是一余人无分故佛举平坦之路以况八正明知八正能见佛性即非小矣䟽中义引)三明体性虽三十七品但以十法而为根本谓信戒念精进定慧除喜舍思惟由信二戒三念开为四精进定慧此三各八余四各一故成三十七品复束此十以三蕴为体谓戒是无表色喜支是受余皆行蕴五类法中但二为体谓色及心所若取助伴则通五蕴若取所缘通一切法广显差别如智论二十一二及五十三瑜伽二十八九及四十五杂集第十下所解释依此诸论(三明体性下初标列俱舍贤圣品亦云此实事唯十谓慧勤定信念喜舍轻安及戒寻为体释曰寻即此中思惟轻安即除除是智论之名即经猗觉分猗者美也即轻安义由信二下二辨义言信二者即一信根二信力言戒三者即八正中正语正业正命言念开为四者一念根二念力三七觉中念觉四八正中正念言精进为八者即四正勤为四五精进根六精进力七精进觉分八正精进言定有八者谓四神足为四五定根六定力七定觉分八正定言慧有八者四念处为四四念慧为体邻近名念故五慧根六慧力七择法觉分择法即慧故八正见见即慧故言余四各一者即除喜舍思惟也由依渐阙及不阙者为二类故不依俱舍之次而先信次戒等若毗婆沙则实事有十二以戒中分出正语及与正业以身语业不相离故余九同前今依瑜伽俱舍故但有十二五蕴出体曲有三义初克实出体唯有三蕴二五类出体由摄受行以为心所故于五类唯有二类则无心王及不相应并无为故三相应出体所依心王必依于想取心等相故经集云助伴者谓彼相应心心法等二总指宗源不欲繁文令知本故)四正释文即是行相三十七品总有七类一对治颠倒道即四念处二断诸懈怠道谓四正勤三引发神通道谓四神足四现观方便道所谓五根五亲近现观道即是五力六现观自体道谓七觉分七现观后起道谓八正道(总有七类者即杂集瑜伽之意其中义旨至文当释)此七次者若闻法已先当念持次即勤修勤故摄心调柔调柔故信等成根根增为力次七觉分别八正正行有时八正在前则未办名道已办名觉然上犹寄位若约行者初心通修况入地菩萨(此七下明次第初正明即杂集意故彼论释七觉云七觉所缘即四圣谛如实性释八正云八正所缘境者即此后时四圣谛如实性由见道后所缘境界即先所见如实性为体释曰此则八正是修道矣若准俱舍贤圣品中七觉即当修道故彼论问云当言何位何觉分增偈答云初业顺决择及修道见位念住等七品应知次第增释曰初业者即修别相总相念住此初业谓能照身等四境慧用胜故说念住增言顺决择者即暖等四位也且暖法位中能证异品（决择分也）殊胜功德勤用胜故说正勤增顶法位中能持善趣无退转位定用胜故说神足增忍法位中必不退堕善根坚固得增上义说五根增世第一位中非世惑法所能屈伏得无屈义说五力增言及修见道位者修道位中近菩提位助觉胜故说七觉增见道位中速疾而转通行胜故说八正增有余师说于见道位建立觉支如实觉知四圣谛故于见修二位建立八圣道支以此二位俱通直往涅槃城故释曰后解正顺今经见道后说修道见是七觉前解虽七觉居前而名修道八正为见义当约位八正在前智论亦云修道用故名觉见道用故名道同俱舍初意亦是义当八正居前以见道后有修道故又俱舍云七觉八道支一句是无漏三四五根力皆通于二种则非见道之前别有修也今䟽意符杂集及俱舍后师故以七觉为现观自体八正为现观后起有时下会异释即上俱舍意然上犹寄位下第三圆融于中有三初句指前是约位说随增胜义若约行者二诸教证明初心通修者大小乘说皆初通修况入地下三况出入证久已证如岂不齐具)今初对治颠倒道名四念处四谓身受心法念谓念慧身等为其念慧所安住处故亦名念住瑜伽云若于此住即是身等若由此住即是念慧(今初对治颠倒道文前有七一释名若云念处处唯约所住若云念住住通能所)体实是慧以慧观守境由念得住与念相近邻近名念(体实是慧下第二出体若准杂集具二为体论云念住自体谓慧及念由佛经中有随观言及念住言故今䟽随增说慧为体故俱舍云四念住正断神足随增上慧勤定为体实法加行善言加行善者即相应五蕴即下明助伴正勤神足例此念处一时辨体而䟽云由念得住者即婆沙意若俱舍云理实由慧令念住境如实见者能明记故所以但取以慧为体今䟽依婆沙者是其源故要须明记慧方住故故具以慧由念而住)杂集云一切菩提分法皆由五门而得建立一所缘二自体三助伴四修习五修果文或略无义必须具今初念处身等是所缘念慧为自体循身观等为修习破四颠倒趣入四谛身等离系以为其果(杂集云下三辨相差别亦当引证证上前后出体等文即第十论今初念下二约当科释一所缘如彰四所由二自体如上出体三修习如下释文故此三门列名而已破四颠倒下引论辨果趣入四谛者由身念处趣入苦谛所有色身皆行苦故粗重所显故是故修观行时能治于此轻安于身差别生故由受念住趣入集谛以乐等诸受是和合爱等所依处故由心念住趣入灭谛观离我识尚无所有惧我断门生涅槃怖永远离故由法念住趣入道谛为断所治法修能治法故身等离系者是论云又此四种如其次第能证得身受心法离系之果由此修习渐能远离身等粗重故问上列有五何唯释四答有二义故一经唯有四故上䟽云文或略无二前已总明出体中云别兼助伴五蕴为性故若别说者杂集云谓彼相应心心法等彼者彼念慧二法释曰论云等者等取心不相应行及同时四相亦是助伴类非一故)此身等四前三即三蕴而合想行为法念者为明我所依事我受用事我自体事我染净事故要此四者治四倒故谓观身不净治于净倒观受是苦观心无常观法无我治三可知(四彰四所由二初对我对蕴开合为破我故我有四类故合为四即是释前所缘之境故杂集云念住所缘即身受心法上已略明又云复有四事谓我所依事等䟽但列名论主释云由颠倒觉愚痴凡夫多分计我依止有根身故（即我所依事）受用苦乐（即我受用事）所了境相（即我自体事）由贪等染污由信等清净（即我染净事）是故最初为正观察真实事相故建立此四种事为所缘境二除障障有四故即是重明第五修果为治四倒合五为四言治三可知者如初句苦治乐倒无常治常无我治我故彼论云修不治观故了知诸受皆是苦故通达诸识依缘差别念念变异故观察染净唯有诸法无作用者能如是知是名修果)此次第者从粗至细教对治故智论云此身既尔不净众生贪者以其情尘生诸受故计之为乐谁受此乐故次观心念念生灭后观二蕴皆不自在破此四倒行四正行开实相门若尔说四倒中何以常乐我净而为其次此约先重后轻为次第故(五彰其次第今从粗至细者身色最粗受领外境望身次粗心复为次不约境故法最为细摄涅槃故粗者易治故云从粗至细教对治故智度论下证次第对治之相破此四倒下结劝功能亦是修果对于常等以无常等而为王行而非实相由此悟入故称为门二解妨妨以相违答以义别此约轻重前约粗细故谓常倒最重由计心王而为常故生邪见等无因无果无善无恶故最为重乐次轻前但计妄乐不必邪见执乐常等生过浅故次于想行计有主宰主宰不碍有修行故此复次轻计身为净但生妄贪无大过故故为最轻)然此四处皆容各起四倒从多计说各语其一(六明倒通局容各起四即是通义如一身上计其相续但住为常有身为乐身即是我红辉练色如莲如王故名为净余三准思从多计下辨其局义身多计净受多计乐等)然观不净等通于大小瑜伽四十五云菩萨于声闻道品如实了知如声闻地云何大乘如实了知谓胜义修及世俗修世俗修者即观不净等然不计实胜义修者谓离相性(七明观相同异引瑜伽释小乘略指大乘具二谛修其世俗修多同小乘但知缘假不计为实则异小耳)大集般若等皆性相双观智论亦尔乃至不念身受心法无行经云观身毕竟空观受内外空观心无所有观法但有名此约如实然有二意一则法性湛然常乐我净即遣无常等倒二此入法空俱遣八倒(初正证修相先引二经一论明具二修后引无行有如实修而智论云乃至不念身受心法者越于世谛故云乃至观身空等亦不取空真如实也文中二意通前经论但以法性唯破四倒多约性相双修而说后意法空寂寥唯约真实说故中论云诸佛或说我或说于非我诸法实相中无我无非我亦应云诸佛或说常或说于无常诸法实相中无常无无常乐净亦尔)胜鬘亦说四念能除八倒(二广引证成具上二意胜鬘云凡夫识者二见颠倒一切阿罗汉辟支佛智者则是清净边见者凡夫于五阴我见妄想计着生于二见是名边见所谓常见断见见诸行无常是断见非正见见涅槃常是常是非正见妄想见故作如是见于身诸根分别思惟现法见坏于有相续不见续故起于断见妄想见故于心相续愚暗不解不知刹那间意识境界起于常见妄想见故故于彼义若过若不及作异想分别若断若常颠倒众生于五阴中无常常想苦生乐想无我我想不净净想一切罗汉及辟支佛清净智者于一切智境界及如来法身本所不见或有众生信佛语故起常想乐想我想净想非颠倒见是名正见何以故如来法身是常波罗蜜于佛法身作是见者是名正见正见者是佛真子从佛口生从正法生从法化生得法胜财世尊净智者一切阿罗汉辟支佛智波罗蜜此净智者虽曰净智于彼灭谛尚非境界况四德智释曰此上经文乃有数重初见诸行无常涅槃是常名断常见者自有二意一以取相心见不合法体故斯最深玄则常与无常二见双泯方能见理二者见生死实有可断涅槃实有可证亦不合法体不知有诤说生死无诤说涅槃生死及涅槃二俱不可得故若如此知即非二见二从于身诸提下约生死诸蕴起断常见从于彼义下双结上二以第一义起见着故为若过第二义不知刹那坏为断不知心相续为常为不及故上皆妄见三从或有众生下明其正见谓破生死无常常想等为二乘净智见如来法身常乐我净为菩萨正见破常等倒广病而略药不言修无常行以破常等故显如来常但举其药而略其病不言二乘谓法身等亦无常等故然皆约五蕴即是总明四念随一一阴容起四倒之义若取言总意别则无常常想即属心念苦有乐想即是受念无我我想即是法念不净净想即是身念既是三重破于八倒故云胜鬘亦说四念能除八倒)既除八倒则成八行涅槃双树四双八只四枯四荣正表于此(三结成正义例上胜鬘亦有三意若约初意取着生死无常涅槃常等即是八倒无念而知生死无常涅槃常等即是八行若依第二意计于生死若常无常等皆成颠倒故为八倒则非常非无常等而为八行若依第三意谓生死常等佛无常等即成八倒若谓生死无常等佛法常等即成八行依第三意即双照常无常故经引二鸟喻常与无常不相舍离依前二意双遮常无常等故中论云诸佛或说我或说于非我诸法实相中无我无非我亦应云诸佛或说常或说于无常诸法实相中无常无非常等余如下说言涅槃双𣗳四双八只者引事证成如来涅槃之处四面各有一双娑罗之𣗳名娑罗林娑罗此云坚固法瑶云风霜不能改四时莫能迁以况法身金刚之质老死不能变念念不能易常乐之相也言四双者第三十经云善男子东方双者破于无常以成于常乃至北方双者破于不净以得于净释曰既云乃至者应言南方双者破苦得乐西方双者破于无我以得于我又阇维经云东方一双在于佛后西方一双在于佛前南方一双在于佛足北方一双在于佛首入涅槃已东西二双合为一𣗳南北二双亦合为一二合皆悉垂覆如来其𣗳惨然皆悉变白第一经云尔时娑罗𣗳林忽然变白犹如白鹤释曰为对前后先举东次西前为破四倒右旋而转又首北者增一阿含云表于佛法久住北天长阿含第四云佛告阿难安我头南首面向北使佛法久住北天者此必译人不善回文岂有首南而面北耶故北首为正然彼经云表尚顺劣机今以意求北方主灭表证寂灭故兼显履道背苦观寂然经文说𣗳无枯荣言表法之中则有常无常等案智者释云有枯荣既表常等或以义求或别有据案僧亮云𣗳高五丈许上合下离其华甚白其实如瓶香味具足今以二𣗳鲜荣二𣗳枯悴明法不偏释曰然未知所据理甚昭彰故以一枯表世间无常一荣表涅槃常等人不究之但见于事不知如来示此桢祥以表八行遣此八倒)大品明以一切种修四念处(大品下三别示观相然上引证兼此别示具五教意初瑜伽中声闻地说即小乘教次约大乘二谛别修即初教意二引大集般若双明通于二意若性相抗行即证成前义若性相交彻即终教意三引无行经即顿教意今引大品一切种修即圆教意䟽文有三初引经标示言一切种修者即以一切种智同佛修故三智之义已如前引然有三意一者对乘小乘一切智菩萨道种智如来一切种智今非此意二者别对三谛亦明三智今亦非此三者约教圆故一谛三谛圆融修耳通因通果今当此意)云何一切种修应观此身之色法性缘生故一色一切色缘生即空故一切色一色法性中故非一非一切双照一一切亦非色非不色双照色不色身念既尔余三亦然(法性缘生者谓观此身色非唯但是虚妄颠倒所生之色或谓不净或谓为空乃是迷于法性令于法性随缘而生名为性起以性融相故一多自在然即中论四谛品偈意因缘所生法我说即是空亦为是假名亦是中道义此偈四句初句总显所依下三句皆带此句谓二因缘故空三因缘故有四因缘故中今法性缘生故一色一切色即因缘故有也若三乘缘生但各各缘生今是法性缘生法性融故令一色一切色大品云一切法趣色则一切皆色况十一色举一全[(冰-水+〡)*ㄆ]次句云缘生即空故一切色一色者即论释缘生故空则差别万殊但一性空之色次法性中故非一非一切双照一一切者即论因缘故中双非即是双遮辨中以一与一切互即夺故下双照辨中性相历然不可坏故亦非色等者二约性相以明三观则一多相益上之数释皆属相摄非色为性文但显中略无空假若具应言法性缘生故色缘生即空故非色法性即中故非色非不色等亦具遮照中道之义)云何枯荣表此念处谓法性之色实非是净凡夫计净是名颠倒实非不净二乘计不净是名颠倒今观色种即空一切即空空中无净云何染着则凡净倒破枯念处成色种不坏假名则一切皆假分别名相不可尽极假智常净云何滞空而取灰断言色不净是名二乘不净倒破荣念处成是以八倒俱破枯荣双立观色本际非空非假则一切非空非假非空故非不净倒非假故非净倒既非二边乃名中道佛会此理故于中间而般涅槃余三类此(假智常净者由假观中分别名相知凡之不净妄计为净二乘谓实妄谓不净今依佛慧如螺髻见故云常净是以下后辨中道于中二意先结前生后即双照辨中后观色本际下双遮辨中)是则对治法药其数有四法性观智名之为念一谛三谛名之为处一切即空诸倒枯荣无不空寂一切即假二边双树无不成立一切即中无非法界(初正结四念如常所明身等但是所缘观无常等但破常等今是法性之四一一皆破八倒故云法药称性观智方称为念四念之处皆具三谛一切圆融)只一念心广远若此故深观念处即坐道场更不须余机宜不同故说余品一科既尔深奥余六仿此可知下文之中但略释相说者有力一一开示今经但云观身不言净不净等从通相说显包含故。

　　大方广佛华严经䟽钞会本第三十六之一

　　音释

　　猗

　　(于宜切)。

　　暖

　　(乃管切与暖同)。

　　鬘

　　(莫班切)。

　　抗

　　(口浪切敌也)。

　　大方广佛华严经䟽钞会本第三十六之二　约二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨住此第四地观内身循身观勤勇念知除世间贪忧观外身循身观勤勇念知除世间贪忧观内外身循身观勤勇念知除世间贪忧。

　　文中二初别观身念后如是下类显余三今初观身自有内等三观此三智论瑜伽广显其相今略举一两瑜伽云内自有情色为内身外非情色为外身他有情数为内外身初即自身我爱爱故次即资具等我所爱故后即眷属妻子彼我我爱我所爱故智论二十八亦广明此五十三又云自身名内他身名外而不明内外取下释意但合前二故所以有此三者破三种邪行故有人着内情多舍妻财以全身有着外情多贪财丧躯为妻舍命有二俱着破此三邪成三正行此约三人对治各别若约一人起观始终谓先观自身求净等不可得或当外有次便观外复不可得便生疑云我观内时于外或错观外之时于内或错次内外俱观亦不可得初二是别后一是总以斯二释明知但合前二为内外身(今初观身者瑜伽明三各别有体身是聚义故外无情亦得名身智论二意前约三人修观各别后约一人修观浅深)今初观内身初标别所缘(今初观内身者䟽文有四一所缘念处所缘即身受心法今明内身即别举身中少分以为所缘)次循身观者总显修相智论云寻随观察知其不净等然循有二义一寻义五种不净遍寻求故二随义谓虽冥目了见身之影像随顺本质相似性故前标内身即是本质今云循身即是影像此杂集意(次循身下二修习先总标举以何寻求瑜伽云即闻思修慧此杂集意者论文语隐故取意释论云云何修循身观由随观分别影像身与本质身平等随观于身境随观身相似性故名于身循身观由随观察分别影像身门审谛观察本质身故)次勤勇念知显修之仪以贪等世事无始恶习离之甚难过于世间慈父离于孝子故须精进方能除遣(次勤勇下二别显修仪䟽顺经略若准杂集云又修习者谓欲勤策励勇猛不息正念正知及不放逸修习差别故此有九修一论云欲修习为对治不作意随烦恼二勤修习为对治懈怠随烦恼三策修习为对治沉掉随烦恼四励修习为对治心下劣性随烦恼心下劣性者谓于下胜品所证功德由自轻蔑心生怯弱性五勇猛修习为对治疏漏疲倦随烦恼疏漏疲倦者谓能引蚊䖟等处所逼恼六不息修习为对治得少善法生知足喜随烦恼由得少善生知足喜故止息所余胜进善品七正念修习为对治忘失尊教随烦恼八正知修习为对治毁犯追悔随烦恼毁犯追悔者谓于往来等事不正而行先越学处后生悔恼九不放逸修习为对治舍诸善轭随烦恼舍善轭者由放逸过失故于所造修胜进善品舍勤方便不能究竟释曰今经但有其四而䟽文中以四[(冰-水+〡)*ㄆ]九而文有三初明勤意过于世间慈父等者智论云离别常人易离别知识难离别知识易离别亲戚难离别亲戚易离别自身难亲戚即父母等故云过也故须勤勇)勤即欲勤䇿励勇谓勇猛不息念则明记不忘知则决断无悔(勤即欲勤下二正释修相即以论四修释一勤字四皆勤类故次以五六二修释勇故云勇谓勇猛不息三念四知同论七八)又心若驰散当念老病死苦三恶道苦身命无常佛法欲灭名为念知则能鞭心令复本观便生勤勇具上诸义则不放逸(又心若驰散下三重释念知含其第九不放逸修言重释者上释明本念知今释策其退败准西域法维那乘众于晨朝时常诵此言以策懈怠言则能鞭心令复本观者即庄子意如人驱羊不及群者谓之为后鞭令及群故云鞭后修心如羊驰散如不及详令复本观即及群也无常三途等即是鞭也)次言除世间贪忧者即观之果有所离故观身不净本为治贪行者既离五欲世乐未得定乐或时生忧如鱼乐水常求乐事还念本欲多生此二故偏遣之又贪为五盖之首贪除则五盖尽去如破竹初节忧于五受之中偏能障定如灭恶贼先除巨害故偏说之。

　　其不净等广如二论如实观相已如上说次观外身及内外身所观小异观相大同(其不净下谓助伴自性等)。

　　如是观内受外受内外受循受观观内心外心内外心循心观观内法外法内外法循法观勤勇念知除世间贪忧。

　　后例余三念处者准瑜伽意依前内等三身生受心法故受心法随所依生亦有内等(准瑜伽等者释后三念处内等三观引二论明初瑜伽意云如观上内身以自身五根为境对之成触触故生受领不净等是名内受观上外身及内外身生受例然如受既尔心法亦然)智论之意大同于此论问云于四念中心唯是内受法唯外身通内外云何于四皆有内等答受有二种一身二心心受名内身受名外又意识相应受名内五识相应受名外等心虽是内缘外法故名外五识一向是外又定心为内散心为外法虽是外缘内法心数法名内缘外法心数法及无为心不相应行是外(智论云者释有小异心唯是内者心是己之心王意根摄故言受法唯外者谓十二入中受唯在外法入摄故受必受于六尘境故法谓想行想取外相行即思惟等触前境故故唯在外言身通内外者观于自身为内妻子等为外答受有二下论答䟽文有三初别明三念内外二义谓此三念前二各二义受中一约身心二受五根所受名身受六识所受名心受第二义就六识中自分内外次心虽下明心念二义后法虽是外下法唯一义谓唯心故初义大同瑜伽余皆不同)后三念处亦合前二以为内外余如二论其循历观相如先总说。

　　复次此菩萨未生诸恶不善法为不生故欲生勤精进发心正断已生诸恶不善法为断故欲生勤精进发心正断未生诸善法为生故欲生勤精进发心正行已生诸善法为住不失故修令增广故欲生勤精进发心正行。

　　第二正勤者四念智火若得勤风则无所不烧故次辨之(第二正勤下䟽文有四一来意中谓蹑前断法喻双辨瑜伽但云如是于四念住中惯习行故已能除遣粗重颠倒已能了达善不善法从此无间于未生善法为令生故等)精进为其自体(精进者第二出体即善十一中勤也唯识云勤谓精进于善恶品修断事中勇捍为性对治懈怠满善为业勇表胜进拣诸染法捍表精纯拣净无记即显精进唯善性摄释曰勇明念念高胜非如染法设虽增长望诸善品皆名为退不得名进捍表精纯不同无覆无记之净也)故总名勤拣非九十五种相违之勤故名为正虽是一勤随义分四前二勤断二恶是止恶行后二勤修二善是作善行二善二恶皆所缘境前中未生之恶遏令不生已生之恶断令不续后二未生善令生已生令广(故总名勤下三释名有三一正释分二先仍前出体以释总名前二勤断下释别名义当辨相于中有三初束四为二不出恶止善行前中未生下三拣四别相未生之恶遏令不生者遏者止也经云为不生故瑜伽云若未和合未现前名未生为令不生发起希愿我当令彼一切皆不复生言已生之恶断令不续者经云为断故瑜伽云已和合已现前名已生先已和合为断故𤼵起希愿我当于彼一切皆不忍受断灭除遣释曰只令不续即断灭除遣故远公云已起谢往云何可除此乃断于已生种类在未来者令不相续非谓断于起已灭者后二未生者经云为生故瑜伽云谓于未得未现前所有善法为欲令得令现在前𤼵心希愿𤼵起猛利希求获得欲求现前言已生令广者经云为令增广瑜伽云谓已获得已现在前所有善法于此善法已得不失已得不退依是说言为欲令住于此善法明了现前无暗钝性依是说言令不忘失于此善法已得现前数数修习成满究竟依是说言令修圆满今经文略但云增广亦摄瑜伽令住明了及圆满言远公亦云已生谢往云何可崇曰此亦崇彼已生种类在未来者令其续起上云圆满已是种类)亦名四正断后二是修而言断者善是断处正修断者断懈怠故故瑜伽云一律仪断二者断断三修习断四防护断(故瑜伽下五引论正证后二是断以四皆名断故一律仪断者即已生恶法由于已生恶不善事应修律仪令其断灭不应忍受二断断者即未生恶法为欲令彼不现行断为欲令彼不现前断为断故断名为断断释曰此意明断绝不生三修习断者即未生善法由于善法数数修习先所未得能令现前能有所断名修习断四防护断即已生一切善法由于已得已现在前诸善法中远离放逸修不放逸能令善法住不忘失修习圆满防护已生所有善法能有所断名防护断释曰上䟽云善是断处正修断者断懈怠故即斯意也由修习为能断故然瑜伽初释先明未生恶与今经次同而说四断即先明已生恶不正释所以而下结云复云何知此中略义谓为显示于黑白品舍取事中增上意乐圆满及加行圆满是故宣说四种正断释曰意明是二恶二善各以前义为增上意乐后义为加行圆满已生恶令断是意乐未生不生即是圆满故先辨已生此约修行之时前据说时先明未生后辨已生谓为物说时应云若未生恶莫令生已生者即须断若修行时尔时有恶即须断除莫令复生故远公云恶中先说未生者此约说时非行时也善中先明未生者善非本有习之方起是以先起未生故释中又云亦可已生是其先成无明住地细故后除未生是其四住现惑粗故先断)然其善恶有通有别别正取前念处观中懈怠五盖等以为不善其能对治为所生善约大乘说勤观法性除实相之外皆名为恶(然其善恶下三拣通局䟽文有二先明局也此门兼拣权实䟽唯显实然瑜伽云云何名恶不善法谓欲尘染污身语意恶行所摄及能起彼所有烦恼云何名为一切善法谓若彼对治若善对治若结对治释曰此即䟽文中别者是也论下广说恶不善相大意不出前也若约大乘下此言辨通此应有二一通一切事恶二约理说如今䟽文唯实相为善余皆为恶则取善相亦名为恶斯则实教修正断意亦应言若有可断不名真断无断断者则无所断无勤之勤方名为勤故法句经云若起诸精进是妄非精进若能无有妄精进无有涯)就一一勤中文皆有四今初一未生不善法此举所缘二为不生故明修观意三欲生者起希愿心是修习依止即增上意乐圆满四勤精进下正显修习即加行圆满勤精进者常自䇿励发心正断者谓䇿心持心余三处文例此可知(就一一者释文中三初释初勤䟽节经文以为四节初一所缘后二修习第三修果前已出体助伴一种念处总明五门具矣杂集论云正断修习如经所说欲生策励𤼵起正勤䇿心持心此中诸句显修正勤及所依止所依止者谓欲乐为先𤼵精进故故䟽云𤼵希愿心希愿即欲勤精进下即杂集云正勤者为策励等于止举舍相作意等中若由止等相作意不顾恋所缘境纯修对治尔时名策励即勤精进字𤼵心正断者谓若沉没随烦恼生时为欲损减彼故以净妙等作意䇿练其心若掉举随烦恼生时即以内证略摄门制持其心尔时名为𤼵起正勤而䟽增上意乐加行圆满即瑜伽文彼论结云当知此中由欲故增上意乐圆满由自䇿励发勤精进䇿心持心故加行圆满瑜伽师云唯有如是正所应作事谓为断灭所应断事及为获得所应得事先当起希愿乐等细寻上二论䟽文易了)若二恶不生弃舍二善得生增广是正勤果(若二恶下三显果中已生未生之恶弃舍已生恶已生未生之善增广已生善杂集论云正断果者谓尽弃舍一切所治于能治中若得若增是名修果)第三四神足者以勤过散乱智火微弱故须定制则所欲自在。

　　神即神通足即是定瑜伽云如有足者能往能还腾跃勇健能得能证世间胜法世殊胜法说名为神彼能到此故名神足此举喻也由出世法最胜自在是最胜神欲等四定能证此故名为神足亦名如意足所欲如心故(神即神通下二释名也引论中二先喻后内出世下合)神足所缘即种种变事。

　　神足自体即三摩地。

　　欲勤心观皆是助伴欲谓猛利乐欲勤谓精进无间心即是定谓专心守境观即是慧由闻教法内自拣择由欲增上力证心一境性名为欲定余三亦然勤观心性名为上定皆从加行受名(欲勤心下五明助伴即是辨相于中有二一标释也标四助者谓由此四亲能助故若通明助伴已见念处之初释中言欲者瑜伽意云谓能生乐欲于诸不善自性因缘过患对治审正思察起心一境念于诸善法自性因缘功能出离审正思察住一境念即由如是多修习故触一境性能害现行故名欲定勤谓精勤者谓自䇿自励𤼵勤精进以断二恶修二善故心即是定者谓专心守护即名为心此是加行得心一境性故名为定杂集云心三摩地者谓由先修定力触心一境性所以者何由于前生数修定力令彼种子功能增长由种子力令心任运于三摩地随顺转变由此速证心一境性释曰此明由昔种子其心任运趣定即是加行亦有经论名为念定系意住故故能守境由欲增上力下结成定名皆从加行下受别名也即以因名果若四皆名定则因从果称)此四加行即前正勤中欲生勤精进发心正断等以发心中持心能生心定持太举故䇿心能生观定䇿太沉故是以随一念处有四正勤随一正勤有四神足(此四加行下二彰其所因因前正勤生故前云欲生此名欲定前云勤精进此为勤定前𤼵心中开出䇿心持心故有心观二定)。

　　复次此菩萨修行欲定断行成就神足依止厌依止离依止灭回向于舍。

　　修行精进定心定观定断行成就神足依止厌依止离依止灭回向于舍。

　　文中先别明欲定后修行精进下通显余三今初言修行欲定者标举所修助伴自体断行二字总显修相亦修之果(标举所修者欲为助伴定为自体断行等者对下依止猒等别明修相故云总明对下成就神足正明于果故云亦修之果)云何修相此复二种一修习欲定能断现行诸惑缠故二为欲永害所有随眠修八断行谓欲勤信安念正知思及舍云何亦果若将断行属下成就则断行成就亦神足果次成就神足唯是彼果(修八断行者䟽文具足瑜伽二十九释欲勤心观竟云如是修习时有八断行为欲永害诸随眠故为令三摩地得圆满故差别而转一欲二䇿励三信四安五念六正知七思八舍瑜伽意云欲希望乐欲我于何时修定圆满灭恶随眠二䇿励不舍加行三于上所证深生信解四心生欢喜渐除粗重五安住其心于奢摩他六住毗钵舍那慧品七心造所作能顺止观八三世之中心无染污结云由二因缘于随眠断分别了知谓由境界不现见思及由境界现见舍故对文可知杂集同此更依彼释论云如是八种略摄为四一加行二摄受三系属四对治一加行者谓欲精进信欲为精进依信为欲因所以者何一由欲求故为得此义故𤼵勤精进如是欲求不离于信有体等故二摄受者谓要由此轻安摄益身心故三系属者谓正念正知由不妄所缘安心一境故若有放逸生如实了知故随其次第四对治者谓思舍䇿心持心二加行力已生沉掉能远离故又能引𤼵离随烦恼止等相故与前九修亦大同也)后依止厌下复显修相兼辨所缘准杂集论五根已下方缘四谛为境七觉已下方有依止厌等以为修相今经神足即缘四谛而修谓缘苦修必依厌苦若缘集修必依离欲若缘灭修必求证灭若缘道修必趣灭苦之行能舍于苦缘此境时必求修习故云回向(复显修相者对上断行兼显修故名为复显即修习门兼辨所缘者缘四谛故即第一所缘也缘此境时者杂集之中名为弃舍义一同此)亦是加行等四道下文依止厌等并同此释(亦是加行等者即远公意此约分位而释一加行道为猒观过猒背故二见道为离除见惑故三修道为灭断修惑故四无学道为舍同涅槃故亦即杂集八断之中摄为四义猒即加行离即摄受得轻安故灭即系属不忘所缘心一境故回向于舍即是对治舍沉掉故何以念处正勤无此四耶得定成就方有此故)第四五根现观方便道增上名根五根自体即信等五此五通于生起出世间法而为增上前四复能起后得增上名而信为上首能起余四(第四五根文前有四一总标举既属忍位忍可谛理修印顺定故为方便亦即所缘故论云五根所缘境者谓四圣谛由谛现观方便所摄作此行故此五通下四别释五得根名此中有二先明五根通望出世以得根名前四复能下后明前四复望于后以得根名谓信起后四进起后三念起后二定起后一其最后慧根唯望出世而有增上即瑜伽意)。

　　复次此菩萨修行信根依止厌依止离依止灭回向于舍修行精进根念根定根慧根依止厌依止离依止灭回向于舍。

　　文中先别明信根后通显余四二段中各先标举所修后依止等别显修相下之三科例此可知。

　　今此所修即于谛实深忍乐欲余四即于前所信䇿勤而行明记不忘系缘一境拣择是非余如前说(今此所修下二显修相若通显修相即依止猒等故下总例云余如前说今但别示信等之相于中二先释信后例释余四此文稍略杂集论中皆相蹑云精进根者既于诸谛生忍可已为觉悟故起精进行修习念根于诸谛实𤼵精进已起不忘失行修习定根于诸谛实既系念已起心一性行修习慧根已于诸谛心既得定起拣择行修习斯慧䟽文虽略义已备矣)然始入佛法即有信心未有定慧不得名根今由前三科则信不可拔(然始入下第三通妨难云佛法大海初信能入何以至此方立信耶通意可知今由前三科者即三四也故瑜伽云由如是增上心学增上慧学所有瑜伽故于大师弟子所证深生信解深生净信此清净信增上义故说名信根复应问言信由三科信不可拔余四由何复不可拔答余四前修至此成根于理何失)此中念即念处中念进即正勤定则神足慧即缘四谛慧前三至此总得名根(此中念者四别示体性前虽总云即信等为体未知信等从何而来故此示之念进定三即前三品为顺三品故先明念慧即缘四谛慧即依止猒等念已配于念处故云慧是缘四谛慧理实慧根通前三科四念慧为体故正勤勤观二善故神足有观定故然其后二但是助伴故不说之四念虽即慧是其体现名念故所以但云观四谛慧以为慧也又前三科前二虽未建立依止猒等而义通四谛故云缘四谛慧)若依位者在于见道之前则以速发现观而为其果今在四地即应以发后地为果(若依位下第五辨果于中有二先依论辨杂集云五根修果谓能速𤼵现观由此增上力故不久便能生见道故又能修治暖顶引𤼵忍世第一法即于现身已入顺决择分位故今在四地下二就经辨)。

　　复次此菩萨修行信力依止厌依止离依止灭回向于舍修行精进力念力定力慧力依止厌依止离依止灭回向于舍。

　　第五五力即前五根增长魔梵惑等不能屈伏故名为力又能损减不信等障故复名力智论云能破烦恼得无生忍故名为力(魔梵惑下一不为他伏于中先引杂集及瑜伽二十九云若复了知前后所证而有差别随此能于后后所证出世间法生深胜解难伏制故说名信力谁不能伏此清净信若天若魔若诸沙门婆罗门若余世间无有如法能引夺者诸烦恼缠亦不能伏故名难伏此为上首此为前行余精进等亦名为力又能损减下二能伏于他引于二论以果释力文中分二先暗引杂集论云所说果者谓能损减不信等障故胜过于前虽与五根所缘境界自体相似然不可屈伏等义有差别故别立觉分今䟽即此论文兼含瑜伽但明伏他论云由上诸力具大威势摧伏一切魔军势力能证一切诸漏永尽是故名力智度论下二明引智度论以果释力然依杂集即现观亲近道义通大小今约菩萨故得无生法忍若初地见道称无生者亦是现观)。

　　第六七觉觉谓觉了若依位说即现观自性如实觉慧觉法自性觉支自体即念等七(若依位下二别示觉体释成觉义是释通名故瑜伽云诸已证入正性离生补特伽罗如实觉慧用此为支故名觉支即释名意也亦即所缘故杂集云七觉所缘谓四圣谛如实性实性者即胜义清净所缘故故䟽云觉法自性法自性者即四谛如实性觉即上如实觉慧之用以所观境释成觉义亦以能觉显所观境二义相成觉支自体下第二出体然上约如实总体今辨随相别体谓七各一法为性念定择法即别境五中念定慧三择即慧故精进猗舍即善十一中三法所摄精进即勤猗即轻安舍即行舍喜即受蕴受即遍行五法中摄)。

　　复次此菩萨修行念觉分依止厌依止离依止灭回向于舍修行择法觉分精进觉分喜觉分猗觉分定觉分舍觉分依止厌依止离依止灭回向于舍。

　　文中亦二先别明念觉后通显余六然七觉分七皆自体而差别者觉为自体余六皆觉之分谓念是所依支由系念故令诸善法皆不忘失择法是自体支觉自相故精进是出离支由此势力能到所到故喜是利益支由心勇悦身调适故猗定舍三是不染污支猗即轻安由此不染污故谓由安故能除粗重定者依此不染污故谓依止定得转依故舍者体是不染污故谓行舍平等永除贪忧不染污位为自性故(然七觉分下第二辨相兼显分义于中有三先总明谓七于心所各别有体以觉统余故择法一支以为觉体余六皆分顺成觉义谓念是下二别示其相全是杂集论文)总[(冰-水+〡)*ㄆ]七觉不出三品念通定慧次三是慧后三定摄虽是前三至此增故(总收七觉下第三会通相摄即瑜伽意于中有二先正相摄念通定慧者遍行定慧故四念是慧须得念故神足是定心定须念方守境故虽是前三下二通妨谓有问言既是前三此何重说增故名觉)依位所明能断见惑以为其果(依位所明下第四辨果杂集论云觉支修果者谓见道所断烦恼永断由七觉支是见道自体故瑜伽云最初获得七觉支故名初有学见圣迹已则永断灭见道所断一切烦恼唯余修道所断烦恼)又虽一刹那七法俱起而随行相各说功能念除妄念择除不正知余除懈怠惛沈粗重散乱掉举上约通说(又虽一刹那下第五分位谓虽见道迅速有十六心义则一刹那中七法俱起功能不同不可言一如七味香捣筛和合焚如麻子七香齐𤼵念除妄念下别示异相)大乘七觉不念诸法故决择不可得故离进怠相故绝忧喜故除安心缘皆叵得故性定之中无定乱故亦不见于能所舍故(大乘七觉下六明理观即顿门禅意不念诸法即是念觉故昔人云真如无念非念法能阶实相无生岂生心能到无念念者则念真如无生生者生乎实相故起信云若知离念无有能念所念是名随顺若离于念名为得入净名亦云常求无念实相智慧故般若云若念一切法则不念般若波罗蜜不念一切法则念般若波罗蜜等余可虚求)。

　　大方广佛华严经䟽钞会本第三十六之二

　　音释

　　循身观

　　(循音旬遍也观音贯循身观谓遍观此身皆不净也)。

　　猗觉

　　(猗于宜切觉讫岳切)。

　　蔑

　　(莫结切轻易也)。

　　蚊䖟

　　(蚊无分切䖟眉甍切)。

　　悍

　　(候旰切勇也)。

　　遏

　　(阿葛切止也)。

　　轭

　　(音兀)。

　　惯

　　(古患切音关去声息也)。

　　捣筛

　　(捣音岛筛中之切音师竹器)。

　　大方广佛华严经䟽钞会本第三十六之三　约三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　复次此菩萨修行正见依止厌依止离依止灭回向于舍修行正思惟正语正业正命正精进正念正定依止厌依止离依止灭回向于舍。

　　第七八正若依位说即现观后起道为断修道诸烦恼故(第七八正䟽文有七一约类辨意言约类者即七类中现观后起道言辨意者为断修道诸惑故总含杂集五门之中所缘境也故彼论云八正所缘境者谓即后时四圣谛如实性由见道后所缘境界即先所见诸谛如实性为体释曰即䟽文中现观后起意也)离八邪故名为八正开通涅槃故名为道亦云八圣道圣者道故(离八邪下第二释名瑜伽论云何因缘故名八支圣道诸圣有学已见迹者由八支摄行迹正道能无余断一切烦恼能于解脱究竟作证是故名为八支圣道对䟽可知)八正自体即正见等文中亦先别明正见后通显余七言正见者是分别支依前所证真实拣择故正思惟者是诲示他支如其所证方便安立思惟名义发语言故次三是令他信支谓正语者善依所证问答决择令他信有见清净故正业者身业进止正行具足令他信有戒清净故正命者如法乞求依圣种住离五邪命令他信有命清净故正精进者是净烦恼障支由此永断一切结故正念者是净随烦恼支由不忘失正止举相永不容受沉掉等故正定者是能净最胜功德障支由此引发神通等无量胜功德故(文中已下第四释文即当辨相全是杂集之文而合八为六合戒三故瑜伽文广意不殊此故释正见云当知此中若觉支时所得真觉若得彼已以慧安立如证而觉总略此二合名正见释曰所得是一安立是二即二见道合名正见依前所证者即真见道依实拣择即相见道正精进者瑜伽论云依正见及正思惟正语业命勤修行者所有一切欲勤精进出离勇猛势力发起䇿励其心相续无问今杂集意但显功能不显其相正念者瑜伽论云由四念住增上力故得无颠倒所摄正念及与正定)若能如上分别诲示等即是道支之果(若能如上下第五辨果言分别诲示等者上摄八为六今等取后四故杂集云道支修果者谓分别诲示欲令他信烦恼障净随烦恼障净最胜功德障净故)然其八中语业命三是戒蕴摄念定是定余三是慧定慧大同诸品但增胜耳戒则前来未有觉支虽有定共律仪无表相微此中正行故新建立此寄位说(然其八中下第六类摄即瑜伽意以戒定慧三流类摄之于中有二先正摄为三学定慧大同下二对同拣异异唯在戒故瑜伽问云何故此名圣所爱戒以诸圣者贤善正了长时爱乐欣慕悦意我于何时当正获得诸语恶行诸法恶行诸邪命等不作律仪由彼长时于此尸罗深心爱乐欣慕悦意故获得此名圣所爱戒既获得已终不正知而说妄语等释曰即新建立意也)若依此经离世间品八正是菩萨道一者正见远离邪见乃至第八正定善巧方便于一三昧出生菩萨不可思议法一切三昧则与前说旨趣悬殊(若依此下七显权实由上所明皆约寄位故示本经真实之义今文略举具云随顺菩提修八圣道是菩萨道所谓正见道远离一切诸邪见故起正思惟舍妄分别心常随顺一切智故常行正语离语四过顺圣言故恒修正业教化众生令调伏故安住正命头陀知足威仪审正随顺菩提行四圣种一切过失皆永离故起正精进勤修一切菩萨苦行入佛十力无挂碍故心常正念悉能忆持一切言音除灭世间散动心故心常正定善入菩萨不思议解脱门于一三昧中出入一切诸三昧故释曰据此文证岂不深玄)。

　　上之七类总以喻显法性如大地念处如种子正勤为种植神足如抽芽五根如生根五力如茎叶增长开七觉华结八正果(上之七类总以喻显下即第五段然婆沙智论皆有此文并皆以树况于道品故名道树)。

　　菩萨修行如是功德为不舍一切众生故本愿所持故大悲为首故大慈成就故思念一切智智故成就庄严佛土故成就如来力无所畏不共佛法相好音声悉具足故求于上上殊胜道故随顺所闻甚深佛解脱故思惟大智善巧方便故。

　　第二护小乘行中十句初总余别总中如是功德指前道品为不舍众生正明护义不同二乘之独善故别中具有悲智已出于小况以此导前九句为四一始二益三希四行前三护小心后一护小行一始者大愿为起行之本故二慈悲益物上二护狭心三思念种智为希此护小也四行中有五句前四自利初二求果一修净土行求佛依报二修起佛法行求佛十力等正报之法后二求因三求彼地方便无厌足行谓五六七地故云上上胜道四修入不退转地行即八地已上觉法自性顺佛解脱也彼一利他即教化众生行必须善巧。

　　佛子菩萨住此焰慧地所有身见为首我人众生寿命蕴界处所起执着出没思惟观察治故我所故财物故着处故于如是等一切皆离。

　　大文第四彼果分中即摄无尽行离障成德穷尽生界为利乐故果有二种一离障果从护烦恼生二成德果从护小乘生前中又二一烦恼染生远离果此离惑障二业染生远离果此离业障皆言生者烦恼染等犹如生食今是寄位出世之首能离彼生(大文第四者前已指经故此不牒即从佛子菩萨住此𦦨慧地所有身见下是然总唯二果前一开二后一开四便成六果然有二门一行断分别故云二中一离障果二成德果二对前分别故云前从护烦恼生后从护小乘生随文释中具以六果别别对前今初一是护烦恼者以修道品对治行故远离烦恼显涅槃故业亦随亡初为二果)今初离惑先举所离后于如是下结成能离就所离中所起执着出没是此总相余皆是别总中执着是前地中解法慢也论云我知大知者我知谓执我能知大知谓执所知大法出没者是前地中正受慢也出者三昧起义故谓修起彼定没者三昧灭义故谓定所除今计我能修此定此定即我所修故论云我修我所修已释总句(所起执著者此是断惑正断三地正受解法慢故)别有五种一本二起三行四护五过本即所有身见至蕴界处于中身见为总我等为别别中我人等四为人我慢蕴界处三是法我慢而云本者有二义故一以此我为解法正受二慢之本二者身见复为二我及六十二见之本有此差别此中身见若约实位准唯识论此地断第六识中俱生身见及所起过由得出世道品治故以分别起者初地断故是以瑜伽名为微细萨迦耶见若约寄位准仁王经四地名须陀洹位以寄出世之首故则亦得断分别身见(本即所有等者䟽文有三一释经此中二我计执自高说为我慢非定法慢此中身见下三出所断体于中有二一约实位说具引唯识已见初地二约寄位既是初果初果初断见故)二思惟者明起谓不正思惟而起慢故。

　　三观察者明行谓心行缘中多观所得若法若定求觅胜相令他知故。

　　四治故下三句明护治者数数观察修治所见我所者起于我想取彼胜相属我已故财物者如畜财者受用护持故以上三事防护自己所得(以上三事者三事即一治故二我所故三财物故自己有所得即前执着出没法定两慢此为所护总用四句释论护字)五着处者明过谓心坚安处法定二事故五中前三起慢方便后二随助慢心上总及显相正是所起(五中已下总料拣也五即前一本二起三行四护五过)后结离中由得道品正助方便无不离也(由得道品者正谓正道助即助道方便即方便道并如前说)。

　　此菩萨若见业是如来所诃烦恼所染皆悉舍离若见业是顺菩萨道如来所赞皆悉修行。

　　第二此菩萨下明离业染上修道品正离烦恼烦恼既去业亦随亡亡不善业而修善业文中先亡恶后进善恶有二义故不应作一佛所不赞者尊敬佛故不为二烦恼染者畏恶名故不作恶名则违利生道故进善有二义反此可知又不作烦恼所染异凡夫业作顺菩萨道业则异二乘。

　　佛子此菩萨随所起方便慧修习于道及助道分。

　　第二成德果中有四一于胜功德生增上心欲果二彼说法尊中起报恩心果三彼方便行中发勤精进果四彼增上欲本心界满足果此之四果前三从前生后一复从此三果生前中初二护小心果后一护小行果前中初果者由本欲上求下救今更为物转转上求故云增上(第二成德果文中有二先开章名如下释次此之四果下二辨所从初二护小者对下小行故云小心通上狭心皆小乘心今此二果俱从狭小二心所生言二果者一增上心欲果二报恩心果上护狭心是利他心上护小心是自利心护二利行为报佛心俱护小乘即是心欲今更增上即是其果修此二利为报佛恩故是其果言后一护小者即𤼵勤精进果前护行中修二利行谓成就庄严佛土等有五句经前四自利后一利他今皆勤行即是其果上言后一复从前三果生者即增上欲本心界满足果谓于前段增上心欲得满足故报恩满足故于勤精进得满足故下䟽文具前中初果下随文释也先释第一果通约护小故云上求下救)文中二初牒前修因后如是而得下显所得果今初即牒前护小乘中总句也随所起方便慧者牒前不舍一切众生故不舍众生而修道品是有方便则道品慧解修习于道及助道者即前修习如是功德也道即四地证智助道即菩提分法(今初牒前者总句经云菩萨修行如是功德为不舍一切众生故䟽文具引经文配释)。

　　如是而得润泽心柔软心调顺心利益安乐心无杂染心求上上胜法心求殊胜智慧心救一切世间心恭敬尊德无违教命心随所闻法皆善修行心。

　　二显所得果有十句初总余别总云润泽者深欲爱敬故谓由修二道自有所润深欲敬上由为物修润及含生深欲爱下。

　　别中九句释彼润泽有三种胜一柔软心者明乐行胜谓证法适神故二调顺者调和善顺缘中无碍是三昧自在胜上二是行体三利益下七句明离过对治胜此是行用于中初句总利他无过故利益自利无过故安乐下六句随过别显若不寄对难显性净之德六句即离六过经中皆是能治一无杂染心治为利于贪过及为名妒心过二治少欲功德过三治不求胜智过上三皆自利四治懈怠不摄众生过上四皆离于行生过后二离于教生过谓五治自见取不遵胜教过六治舍为首不随说行过如说修行于闻思中最为其首今舍彼首所以为过又上救生即前悲果求殊胜智即上求果(二治少欲者谓不欲布施头陀等今求上上胜法治之三治不求者上不求功德此不求智慧此二治不摄善初一治不离恶则恶止善行总为自利四即利他则离自利利他二行之过亦是自分后二亦胜进前解后行五治自见取者执取自见以为胜故)。

　　此菩萨知恩知报恩心极和善同住安乐质直柔软无稠林行无有我慢善受教诲得说者意。

　　第二此菩萨下说法尊中起报恩心果谓前地中从佛闻法是说法尊今起传法修行之心则为以报诸佛恩也上希求种智由知佛有恩故今思报亦上求果(起报恩心果䟽文有二先对三地明报恩义则通对狭小后上希求下即近对护小乘中护小心也)文中先别明后总结今初十句初总余别总云知恩者谓若随顺师教行报恩行方是知恩故(先别明后总结亦可别明是报恩行总结三心是报恩德)别中彼行有九种类摄为七(别中等者二三各二句故此是论摄亦可九句)一知报恩者依尊起报恩心尊即是佛此为恩主故偏名报恩(初一报恩心中六报恩行后二解释今初总欲起行顺佛化意也)二有二句依同法起报恩心此明顺同行善友意(二有二句者即心极和善同住安乐和善自行同住不扰于人故共为同法起报恩此明随顺者以于同行起和顺故同行即受善友之教故于善友成报恩行)三质直柔软二句依法起行谓随顺受教不违师命故云质直发修行事逢苦能忍故云柔软(依法起行者依师受法造缘修行名依法行顺师受教知之言知不知言不知故名为直以石投水水能受石心能受境如水柔软)四无稠林行者依受用衣食于施主所自过不覆故(无稠林下有一句云无謟曲心论释云不妄说己德经以稠林含于謟曲䟽以不覆亦含自[言*(玄-ㄙ+ㄥ)])五虽实有德而不高慢六善受教诲得师言诠七于教不倒得师意旨。

　　上七品中初二依人次三依行后二依教所依虽异皆同报恩(初二依人下通相[(冰-水+〡)*ㄆ]束约经初有三句一句于师二句于友次三依行经有四句前二成德后二离过后二依教一领教二得旨)。

　　此菩萨如是忍成就如是调柔成就如是寂灭成就。

　　二此菩萨如是下总结谓十句不出此三忍即心极和善同住安乐调柔即质直柔软寂灭即通结余句(寂灭等者无覆无慢受教得旨皆寂灭义此依古释直顺经文若准论经三句小异忍名善心成就调柔云寂灭寂灭云善寂灭论云善心成就者是对治修行增长故者结前增上心欲果此果从前第三分护烦恼行及护小乘行二种对治生彼治此满故名善心今云忍者即忍可也论云寂灭心成就者是前对治修行增长力故即结前二离障果由护烦恼对治家力得无二障故既无二障故曰调柔论云如是善寂灭心成就者彼果前二句显释曰善即初句寂灭即第二句总合上二为善寂灭成彼报恩心果云彼果前二句显由此一果通从前二种对治增上及二远离生故释曰总上三句结前四果)。

　　如是忍调柔寂灭成就净治后地业作意修行时。

　　第三如是忍调柔下发勤精进果谓行二利行勤无怠故于前不舍众生护小行中修勤故名方便行中正是无尽行相(谓行一利下释此果名于前不舍下辨所生处正是无尽行相者以今经文释成第四无尽行相)文中二先牒其得时(先牒前者此果正从护小乘行生而是前果成时此果即成)。

　　得不休息精进不杂染精进不退转精进广大精进无边精进炽然精进无等等精进无能坏精进成熟一切众生精进善分别道非道精进。

　　后得不休下正显于中十句初总余别别有九种不休息义一不杂染者彼精进行平等流注故杂染者共懈怠共染故染则着而太过懈则堕而不及若琴弦之急缓若不进不怠为平等流二不退自乘上二自利三起广念利他之心四为无边众生作利益愿起摄取行上二利他上皆自分(若琴弦者此是如来教守楼那彼是大富长者之子足不履地出家之后精勤修道足下血流佛问汝曾鼓琴耶答云曾鼓弦缓如何答云不鸣弦急如何答云即绝当如何可答云不缓不急佛诲之言修道亦尔)下四胜进谓五炽然者常志顺行犹如炽火上进叵灭论经名光明兼照他地六修习过余七魔惑莫坏上三自利八摄取众生即是利他上八皆行(六修习者即经无等等精进前句行修之初此句行修之次依前起行行修胜出故名过余后句行修之终故无能坏)后一是解谓九自断疑惑决是非故能伏他言如无畏故若能具此为正修习(九自断疑者即善分别道非道言如无畏者谓如四无畏言是出苦道若有难言若言圣道能出苦者何故阿罗汉有疮疾等佛于此难正见无由心无怯畏善为决断论云能断疑惑等者降伏他言正修习故䟽分二疑二疑皆断为正修习)。

　　是菩萨心界清净深心不失悟解明利善根增长离世垢浊断诸疑惑明断具足喜乐充满佛亲护念无量志乐皆悉成就。

　　第四是菩萨下彼增上欲本心界满足果菩提分心是本心界正念真如修上道品故云满足(本心界者䟽文三初释名即是经中总句心界清净清净即满足界即性义心性差别故先释心界菩提分者谓依菩提心乐欲心也即前增上心欲果释满足云正念真如修上道品者以称如修是满足故即前起报恩心果)由精进故瑜伽四十八蹑前精进后即云由此因缘所有意乐增上意乐胜解界性皆得圆满故知此果从前二果生谓意乐即第一果增上意乐即第二果胜解界性即此心界谓由第三精进令前二果增长故云满足(由精进者是满足因)文中十句初总余别别有九种一深心不失者彼道品心修行增益故此一自分下皆胜进二于五地已上胜上证中明鉴决断故三即彼上证因谓对治善根治行过前故云增长四除灭所治烦恼障垢五断除此地中秘密疑事即是智障微细法慢为秘密疑事由无摄受则能除之上二除内障六触境明断七依胜乐行三昧适神八上依佛力化众生故九论云依现无量三昧心智障清净故此除定中智障若直就经文总显本愿皆得成就(下皆胜进者胜进八句前六自利后二利他前中为四一第二句于他起解二第三句于他起行三有三句行成离障一除烦恼障二除所知障云秘密疑事微细法慢者是下品慢难知为微细微细故秘密八上依下二句利他此句由佛护故成利他行九即利他德先举论后此除下䟽拣异第五句智障含显于化生中现多三昧定障解脱方能化生)。

　　佛子菩萨住此焰慧地以愿力故得见多佛所谓见多百佛见多千佛见多百千佛乃至见多百千亿那由他佛。

　　第二位果中亦三初调柔中四一调柔行二如摩尼下明教智净三此菩萨下别地行相四佛子下总结地相初中三一练行缘二皆恭敬下明能练行三又更下明所练净。

　　皆恭敬尊重承事供养衣服卧具饮食汤药一切资生悉以奉施亦以供养一切众僧。

　　二中一供佛福行。

　　以此善根皆悉回向阿耨多罗三藐三菩提。

　　二以此下回向大行。

　　于彼佛所恭敬听法闻已受持具足修行复于彼诸佛法中出家修道。

　　三于彼下听法慧行于中先在家后复于下出家然登地已上具十法界身若出若在何啻不可然随义隐显有无前却以前三地寄同世间还依世法初二人王故有三地天王故无四地已上寄出世之首故重明有表心出家故于调柔行中明之欲顺天无出家不于摄报中辨六地已上表证法平等无出无在故皆无出家(四地已上者既为出世不依世间法也言已上者兼五地故上明有无表心出家前却何以前二在摄报中此在调柔之中故云表心出家于行中说)。

　　又更修治深心信解经无量百千亿那由他劫今诸善根转复明净佛子譬如金师炼治真金作庄严具余所有金皆不能及菩萨摩诃萨亦复如是住于此地所有善根下地善根所不能及。

　　三所练净中有法喻合金庄严具者以三地阿含金现作此四地证智严具故余所有金者即未作严具之金。

　　如摩尼宝清净光轮能放光明非诸余宝之所能及风雨等缘悉不能坏菩萨摩诃萨亦复如是住于此地下地菩萨所不能及众魔烦恼悉不能坏。

　　二教智净者以此地成就证净从体起用故偏有此文前以教成证故喻金为严具今从证起教故喻摩尼放光摩尼宝珠即证智体无垢名净寂照名光圆满名轮具上三义故称证智言能放光明者名即放阿含光也谓以此证智证入无量教法门义故故能照光明即是证智所照教法以为智处证能普照示现于教得教光明依证起焰故地名焰慧(即放阿含光者此地之中道品行德从教修起故名阿含又道品智能知教法亦名阿含又此道品差别行德可以言显亦名阿含即证体上有阿含起名示现也)非余宝下对前显胜风等不坏对他彰坚(风等不坏者经云风雨等缘所不能坏不似火光风飘雨湿皆能灭无今风吹不断雨洗还明而云等者余光不夺不似星月日光映故合中下地不及即合上余宝不及魔合上风烦恼合雨)。

　　此菩萨于四摄中同事偏多十波罗蜜中精进偏多余非不修但随力随分佛子是名略说菩萨摩诃萨第四焰慧地。

　　余并如前(别地行中不舍众生修道品故同事偏多)。

　　菩萨住此地多作须夜摩天王以善方便能除众生身见等惑令住正见布施爱语利行同事如是一切诸所作业皆不离念佛不离念法不离念僧乃至不离念具足一切种一切智智。

　　(摄报果中破众生身见者自破微细见故余例前知)。

　　复作是念我当于一切众生中为首为胜为殊胜为妙为微妙为上为无上乃至为一切智智依止者。

　　是菩萨若发勤精进于一念顷得入亿数三昧得见亿数佛得知亿数佛神力能动亿数世界乃至能示现亿数身一一身亿数菩萨以为眷属。

　　若以菩萨殊胜愿力自在示现过于此数百劫千劫乃至百千亿那由他劫不能数知。

　　尔时金刚藏菩萨欲重宣其义而说颂言。

　　菩萨已净第三地次观众生世法界空界识界及三界心解悉了能趣入。

　　第三重颂有十七颂分三初十二颂颂位行次四颂位果后一显名结说前中四初一颂增长四分。

　　始登焰地增势力生如来家永不退于佛法僧信不坏观法无常无有起。

　　观世成坏业有生生死涅槃刹等业观前后际亦观尽如是修行生佛家。

　　次二颂清净分。

　　得是法已增慈愍转更勤修四念处身受心法内外观世间贪爱皆除遣。

　　菩萨修治四勤行恶法除灭善增长神足根力悉善修七觉八道亦如是。

　　三有四颂颂修行增长分于中初二颂护烦恼。

　　为度众生修彼行本愿所护慈悲首求一切智及佛土亦念如来十种力。

　　四无所畏不共法殊特相好深美音亦求妙道解脱处及大方便修行彼。

　　后二颂护小乘。

　　身见为首六十二我及我所无量种蕴界处等诸取着此四地中一切离。

　　如来所诃烦恼行以无义利皆除断智者修行清净业为度众生无不作。

　　菩萨勤修不懈怠即得十心皆具足专求佛道无厌倦志期受职度众生。

　　恭敬尊德修行法知恩易诲无愠暴舍慢离谄心调柔转更精勤不退转。

　　菩萨住此焰慧地其心清净永不失悟解决定善增长疑网垢浊悉皆离。

　　四有五颂颂修行增长果。

　　此地菩萨人中胜供那由他无量佛听闻正法亦出家不可沮坏如真金。

　　菩萨住此具功德以智方便修行道不为众魔心退转譬如妙宝无能坏。

　　住此多作焰天王于法自在众所尊普化群生除恶见专求佛智修善业。

　　菩萨勤加精进力获三昧等皆亿数若以愿智力所为过于此数无能知。

　　如是菩萨第四地所行清净微妙道功德义智共相应我为佛子已宣说。

　　余并可知。

　　第四地竟。

　　大方广佛华严经䟽钞会本第三十六之三

　　音释

　　[言*(玄-ㄙ+ㄥ)]

　　(古犬切音卷诱也诈也)。

　　大方广佛华严经䟽钞会本第三十六之四　约四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　第五难胜地所以来者略有四义一约寄位四五六地寄出世间前寄初果此寄罗汉义次第故虽有四果举于始终以摄中间此依本论约所观行相以后六地既观缘起寄同缘觉故但二地寄于声闻仁王下卷璎珞上卷约人配位以七地未离分段故四五六七寄同声闻二前明觉分相应慧今辨诸谛相应慧故三前得出世未能顺世今能五明摄化故次明之四前得三十七菩提分今辨方便所摄菩提故此后三意出于瑜伽(仁王下二约他经于中有二初双牒二经约人以配拣前地论约所观行二以七地未断分段故者是贤首略释七为罗汉之由然瑜伽摄论唯识皆云初二三地相同世间四五六地寄同声闻者正明配位即仁王文经云尔𦦨圣觉达地菩萨修行顺法忍逆五见流集无量功德住须陀洹第五地云胜进达菩萨于顺道忍以四无畏观那由他谛内道论外道论药方工术故我是一切智人灭三界疑等烦恼故集无量功德故即斯沱含第六地云常现真实住顺忍中作中道观尽三界集因集果一切烦恼尽故乃至证阿那含第七地云玄达菩萨十阿僧祇劫修无生法乐忍灭三界习因业果住后身中无量功德皆成就无生智尽智五分法身皆满足第十地阿罗汉梵天位释曰言第十者此经通约三贤十圣为十三位修十三观故云十等)言难胜者解深密云即由于彼菩提分法方便修习最极艰难名极难胜此从初说故初分经云善修菩提分法故等摄大乘云由真谛智与世间智更互相违合此难合令相应故唯识同此世亲释云由此地中知真谛智是无分别知世间工巧等智是有分别此二相违应修令合能合难合令相应故名极难胜此通初中后瑜伽云今此地中显示菩萨于圣谛决定妙智极难可胜名难胜地唯约地中庄严论云于此五地有二种难一劝化无恼难二生不从心无恼难此地菩萨能退二难于难得胜此多约地满显扬论云证得极净缘谛所知诸微妙慧成极难成不住流转寂静圣道名极难胜此大同本分上诸经论多举难胜之法未知何等无能胜耶十住论云功德力成一切诸魔不能坏故此对人显胜亦兼于感烦恼魔故然诸经论言异意同皆辨真俗无碍若据实位约仁王经初地菩萨四天王即双照二谛平等道今约寄位前寄出世此方却入故云无碍(此从初说下二䟽释初分经下引证言初分者即胜慢对治而是治当地慢随顺如道经云佛子菩萨住此第五地已善修菩提分法故善净深心故复转求上胜道故随顺真如故即其文也唯识同此者上引摄论即是本论唯识全取彼论世亲释下即释摄论于中一先举论能合难合下后释胜相瑜伽云者即四十八论诸相应增上住文庄严论即第十三彼偈云难退有二种能退故难胜今䟽所引即彼论释显扬论当第十三此但引于当地之文此前论云五难胜地谓诸菩萨住此地中先善修治第四地超一切声闻独觉证得已下䟽文全同但有人云诸法微妙慧蕴今略无二字义已足故其十住论亦十住婆沙第一然诸经论下四结前旨同若据实位下实寄对辨既初地中已能双照岂至五地方有双行故知约寄即彼经上卷菩萨行品)故此地中断于下乘般涅槃障者即前四地出世厌生死苦乐趣涅槃此障五地今入真俗无差别道便能断之此断欣厌即是二愚(故此地中下三明断障先标名即前四地下释意则已尽唯识具云五于下乘般涅槃障谓所知障中俱生一分令猒生死乐趣涅槃同于二乘猒苦欣灭彼障五地无分别道入五地时便能永断由斯五地说断二愚及彼粗重一纯作意背生死愚即是此中猒生死者二纯作意向涅槃愚即是此中乐涅槃者释曰此地真如名类无别故缘彼道名无差别本分名身净我慢障四地出世取身净故由此欣灭如前已释余诸经论言异意同)由此证得类无差别真如亦约生死涅槃皆平等故(由斯证得者四证如䟽亦生死涅槃皆平等故成类无别唯识释云谓此真如类无差别非如眼等类有异故此由难见摄论名为相续无差别法界世亲释云谓于此中体无有异非如眼等随诸有情相续差别各各有异无性意同而梁论云由此法界能令三世诸佛相续身不异者众生迷此万类之异诸佛证此居然不变中边论云由通达此得十意乐平等净心者上约极果此正顺今)其所成行亦成二种谓诸谛增上慧行五明处教化行(其所成行下五成行举此二者以证净智而达五明成于真俗不相违故)此二无碍故得无差别法身之果皆义旨相顺(此二无碍下第六得果无差别法身二谛均故故䟽结云义旨相顺)。

　　菩萨闻此胜地行于法解悟心欢喜空中雨华赞叹言善哉大士金刚藏。

　　次正释文文亦三分初赞请分中九颂半分二初八颂半供赞后一颂请说前中三初一菩萨供赞。

　　自在天王与天众闻法踊跃住虚空普放种种妙光云供养如来喜充遍。

　　次一天王众余皆天女。

　　天诸婇女奏天乐亦以言辞歌赞佛悉以菩萨威神故于彼声中发是言。

　　于中三初一偈标。

　　佛愿久远今乃满佛道久远今乃得释迦文佛至天宫利天人者久乃见。

　　大海久远今始动佛光久远今乃放众生久远始安乐大悲音声久乃闻。

　　次四偈半赞于中初二偈美感应皆言久者佛应由机机难有故大海动者动佛智海竭苦海故。

　　功德彼岸皆已到憍慢黑闇皆已灭最极清净如虚空不染世法犹莲华。

　　大牟尼尊现于世譬如须弥出巨海。

　　供养能尽一切苦供养必得诸佛智此应供处供无等是故欢心供养佛。

　　后二偈半赞具德初偈具智断次半具恩后一具此三德是故应供。

　　如是无量诸天女发此言辞称赞已一切恭敬喜充满瞻仰如来默然住。

　　是时大士解脱月复请无畏金刚藏第五地中诸行相唯愿佛子为宣说。

　　三一偈结赞及请说并可知。

　　第二正说分中先明位行后辨位果前中论分为三初胜慢对治二佛子菩萨摩诃萨如实知下不住道行胜三佛子菩萨摩诃萨住此下明彼果胜初即加行道及初住地无间道次即正住地解脱道后即地满胜进道初言胜慢者慢有二种一他地慢谓四地中得出世智取其胜相名为胜慢今以十种净心为治二自地慢谓于此十心希求胜相复以为慢以随顺如道为治此二通名胜慢故此一分有其二道(初即加行下䟽释但属四道不释其名下䟽自释)论云胜慢对治者谓十平等深净心者前段能治也又云同念不退转心者后段能治也言同念者即后总句顺如与如同一念故不退转者即后段末句略举初后以该中间前地治解法慢此治身净分别慢所治有殊不滥前地言身净者得出世智不染身故(论云胜慢下此释分名然论具云胜慢对治者谓十平等深净心同念不退转心故前已说解法慢对治今此地中说身净分别慢对治释曰上皆论文䟽已分释先正释名具分二慢即后等者总句经云随顺真如故可法同如即十平等然十平等已是随如何故名同由取胜相则不顺如今若顺如则不取胜相故为能治前地治下对前拣滥虽与前地同皆治慢前是世间所治则劣今治出世身净之慢则胜于前故名胜慢安得滥哉言身净者前则出世成念处观不染于身即是身净取此不染所以为治净无净相慢何由生)。

　　尔时金刚藏菩萨告解脱月菩萨言佛子菩萨摩诃萨第四地所行道善圆满已欲入第五难胜地当以十种平等清净心趣入。

　　文中二先治他地慢后佛子菩萨摩诃萨住此下治自地慢前中三初结前举后二征起正显三结能入地今初平等有二义一是如理二是因果净法千圣同规名深净心是此地观解故论云于平等中心得清净故(名深净心者此句向上成二平等以约如法而论等故名之为深以约净法而论等故名之为净故云深净心也二者向下则成此地观解之心则五字分一平等二字是净所依其深净心是能依心故次引论云于平等中心得清净言深净心即是论经今经但云清净心耳)此复何异后地观察十平等法此有三异一此地治前于净起慢故偏明净法平等后地对此依真入俗通观染净诸法皆悉平等二此约举等理以显心净后地举观察以入等理三此通理事二等后地一向约理融二谛故此皆地背相舍后渐胜故(此有三下答一所治通局通染则胜二能所前后若举所等以成能等此心犹浅若举能观以入所观此观则深三能治通局一向局理六地则深故䟽结云此皆地地背相舍离以胜舍劣又上三义亦皆相成由初所治局故能治则通事理皆等何独身净由所治通能治则局一理平等无染净故净慢未除以等成观此五地中已成等观后六地中以观入理则以初后成于中间)。

　　何等为十所谓于过去佛法平等清净心未来佛法平等清净心现在佛法平等清净心戒平等清净心心平等清净心除见疑悔平等清净心道非道智平等清净心修行智见平等清净心于一切菩提分法上上观察平等清净心教化一切众生平等清净心。

　　二正显中十心分二初三明诸佛法论云谓三世力等者即果位十力等也(即果位者此一等字等余果法谓四无所畏十八不共三身四智等非释平等平等净心前已总释)。

　　后七明随顺诸佛法二利因行顺成果故于中前六自利后一利他前中合为三学初戒次定余四慧故离为七净一戒净二定净三见净四度疑净见疑相显经合一句为成十故五道非道净此前五净大小名同小乘六名行净七行断净以彼宗中趣尽灭故今大乘六名行断经云修行知见略无断字七名思量菩提分法上上净以依行断起胜求故(前中等者释前六中二门分别一约行牒属经文云何见疑二净相显此二同是根本六种烦恼之中二故戒取依于六上开出又执为道相微难见别为一句)若约位者初二在见道前以创背凡过宜以戒防欲生真慧理须习定然夫合理判属世间次三在见道以见道中断身见故断疑故断戒取故戒取是非道知无漏慧是正道入见道时十使俱断偏言三者涅槃经说此三重故又十使中五见及疑但障见道余四通于见修故略不言就其六中三本三随偏语其本边见随身见邪见随疑见取随戒取故断三结三随亦断但立三净上五大小并同小乘行净在修道起断行故行断在无学道依行证断故大乘后二皆在修道断障成德故有二也行实同时(欲生真慧者即出世见道慧也次三在见道等者䟽释此三而文有三一正释二入见道下征问三涅槃下引答问中言十使俱断者开之成八十八使答有二意一引涅槃已约重故涅槃三十三因释观方迦叶问云如来说须陀洹断烦恼如四十里水云何言断三结一我见二非因见因三疑网佛答云此三重故亦摄须陀洹人一切所断结故譬如王出虽有四兵但言王出又云此三何缘独得名重一切众生常所起故微难识故难可断故能为一切烦恼因故是三对治之怨敌故谓戒定慧又众生闻断多则退转故但说三又十使下二约见修所断分别余四等者谓贪瞋慢无明见道之中四障见道亦皆已断有障修者不与断名故略不言三本三随者随者是末身见即我我于过去为有为无故名常见我于未来为作无作则起断见故说边见随于身见言邪见者拨无因果以于谛理犹豫不决遂拨为无故说邪见随于疑网既非因计因必取为实故见取随于戒取根本既断枝条自亡又言随者三本名转如手转轮三随名随如轮随手上五大小并同者结前五净生后二净二净大小开合不同在位亦别于中有二先约小乘后约大乘于大乘中先行后位约行同时义分断障断即行净成德即菩提分法上上净)若约位分七地已还为行断修道断结故八地已上入法流中顺菩提故名思量上上余文易了(若约位下二约位辨即增微分别七地已还虽亦进行断障义增八地已上非不断障进行多故是以二位各得一名)。

　　菩萨摩诃萨以此十种平等清净心得入菩萨第五地。

　　佛子菩萨摩诃萨住此第五地已。

　　第二明如道行又顺经意前明入心从此已下皆明住心(又顺经意下以不依论但顺三心此之半分及后二分皆是住心摄于三位此随如道摄第五住)应分为三此摄方便具足住修行十心是方便义不退转者即是住义二不住道行胜摄离痴乱行智清净等无痴乱故三彼果胜摄无尽功德藏回向摄德无尽故(智清净者即下经文十重观察四谛法门名智清净正是无痴知第一义如实而知即无乱义而言等者等取利益众生勤方便胜皆无痴义与彼行中释于无痴义甚相顺摄德无尽者下有四果第一即名摄功德果下三皆是功德果故)今且顺论此明如道行于中三初标分位为显随如已入五地次以善下总显后愿力下别明。

　　以善修菩提分法故善净深心故复转求上胜道故随顺真如故。

　　二总显中四句皆是正修诸行故总名顺如谓前二句为所治即四地修菩提分以前十心能善清净得入五地于此净心希求胜相即复是慢慢在文外故以后二句而为能治初句转求不住道行胜为能治谓不住净心而起诸行即治住净慢故后句虽起诸行不退失前平等深净之心则能随顺真如平等即如故(总中四句者问四中初一是四地行何言皆是正修行耶又后经云入五地已善修菩提分耶答有二意一能治之行必因所治展转相由皆是修行二者四地道品取其净相以十净心而能治之即入五地入五地已菩提分法不取净相而非不行不取而行方能善修故后十净虽是所治随如道时亦不舍前十净心也若远公云皆正修行是论通难恐有难云若此如道取前净心净心复取四地觉分亦应觉分由三地生何不取耶故此答云此四即是四地已上皆正修行三地既是世间之法故不言耳亦是一理后句虽起者即经随顺真如论云随顺如道行者彼平等中深净心不退转现成就故随彼平等清净法住释曰不退转心即此随如末句意云既以前句治于深心取净相竟今以不取深净之心随至不退转行常于平等中住为顺如道故䟽云虽起诸行不退失前平等深净之心次论结云菩萨如是深心安住名为随顺如道故䟽云则能随顺真如正是取此论文也言平等即如者会论就经经云随如论取平等云何是同故云平等即如如前已释问论云深心安住何异前随彼平等清净法住答前唯住平等故䟽云不失平等今言深心则行顺如为深心住)。

　　愿力所持故于一切众生慈愍不舍故积集福智助道故精勤修习不息故出生善巧方便故观察照明上上地故受如来护念故念智力所持故得不退转心。

　　后别明中显上随如之行有其八种经有九句前七各一后二为一八中前二是起行心一自利愿即修菩提心二利他慈即不疲倦心后六是行谓三得善根力四不舍众行五善巧修行六无厌足故照明上上七得他胜力八自得胜力此有二句初句具三慧念是闻思智即修慧后句胜进究竟上六行中前三自分后三胜进各有初中后思之(后别明者问八皆事行何名如行答有二意一此助显真如观故二如中起行俱无所著方显随如别行可知但第七句念智力所持故䟽顺经释论经云得念意与智力故即以意为思慧远公云念是闻慧念持教故意是思慧伺求思义故智是修慧以能离障上胜进故此之三句同名智力今经无意与言故以念当二慧智当于修)。

　　佛子此菩萨摩诃萨如实知此是苦圣谛此是苦集圣谛此是苦灭圣谛此是苦灭道圣谛。

　　第二不住道行胜有二种观一所知法中智清净胜二佛子至得如是诸谛下利益众生勤方便胜初即自利护烦恼行故不住世间后即利他护小乘行不住涅槃同时相导名不住道今初智胜分二先明四谛实法分别后善知俗下复就此四明十观门化生差别此乃十种观于四谛非谓观十四谛也故瑜伽住品云此地于四圣谛由十行相如实了知今初言实法者有佛无佛苦集二谛体是妄想杂染因果灭道二谛体是出世清净因果此约谛实义释若约审谛释者前二无佛不能知此是苦是集宁有后二灭道因果余如本品(一所知者谛是所知之法智于其中照见离垢故名清净慈悲摄物名利益众生无墯称勤善巧为方便故瑜伽者即四十八论云如是菩萨住此住中多分希求智殊胜性于四圣谛由十行相如实了知言实法者然有二义一约真实名实已如䟽文二约对下十门随机异名故名实法)后十观中略启四门一制立谓四谛义含法界菩萨穷照无遗随智异说难穷略举十明无尽然十皆菩萨自智智相难明故论约化生以明其异以此通名所知法中智清净也。

　　二明开合此十总唯是一化生分别若随所化大小分二前九化小后一化大故若随化所起则分为三前五生解次四起行后一令证故约人不同离以为七初为根未熟乃至七为大乘可化故至文当知(二明开合者䟽文有四初一是合后三是开一约所化法分别二约所益分别三约化类分别)三对实法以明通别此十望前四谛前五通观四谛谓一世俗者观四谛法相二观其性空三通观性相无碍四观性相各异五观此四缘起集成次四别观四谛谓六七八九如次观苦集灭道后一但观灭道菩萨地因证佛智故远公后五亦通观四谛谓迷于四谛故为苦集悟其四谛故成灭道后一穷四谛缘起实性清净法界成大乘道亦有此理(三对实法者六七八九此四唯别但各一故第十门望前五门则名为别但观灭道之二谛故望六至九唯观一谛则亦名通远公后五者何名通别所观通四所成唯一亦得称别)。

　　善知俗谛善知第一义谛善知相谛善知差别谛善知成立谛善知事谛善知生谛善知尽无生谛善知入道智谛善知一切菩萨地次第成就谛乃至善知如来智成就谛。

　　四正释文文分为二初列十名。

　　此菩萨随众生心乐令欢喜故知俗谛通达一实相故知第一义谛觉法自相共相故知相谛了诸法分位差别故知差别谛善分别蕴界处故知成立谛觉身心苦恼故知事谛觉诸趣生相续故知生谛一切热恼毕竟灭故知尽无生智谛出生无二故知入道智谛正觉一切行相故善知一切菩萨地次第相续成就乃至如来智成就谛以信解智力知非以究竟智力知。

　　后此菩萨下次第解释于中略为二初一依瑜伽二依本论今初瑜伽十句不显文词而略所说义阙其第十知菩萨地而亦有十句文有三节初三名为此说谓是所为故一依晓悟他故知俗谛二依自内智知第一义三依俱处所故知相谛谓自相是俗共相是真二体不分故名俱处次今经两句彼应有三名由此说谓由三藏教之所说故故云依于契经调伏本母名由此说经中分位差别应是调伏知蕴界处义当本母此中第十义当契经三有四句名如此说谓如四谛相各别知故即依于现在众苦自性故知事谛依于未来苦生因性依于因尽彼尽无生性依于修习彼断方便性如次可知(今初瑜伽者即上住品论云一切文词如契经说但取经义其所立义似今论释但有小异故别出之文有三节者彼先具列三节之名一为此说二由此说三如此说下䟽具辨如次可知者如苦集灭道四谛次第即是今经六七八九)二依本论者摄十为七初一为根未熟众生谓未堪入大为说四谛十六行等名知世谛即四重二谛中第三重内俗也不同瑜伽通于大小及根生熟(为说四谛等者谓苦下有四即苦空无常无我集下有四集因生缘灭下有四灭尽妙离道亦有四道如行出故是俗谛即四重者一假实二谛二事理二谛三四谛胜义二谛四安立非安立二谛广如玄中今是第三重中俗者以四谛为俗故远公亦说三种二谛一就相分别情想之有名为世谛无相之空名第一义二相实相对妄想之法情有理无名为世谛即此经中空如来藏真实之法相寂体有名第一义即不空如来藏也三就实分别不空藏中体名真谛用名世谛今诸谛第一就第二门似非得意不同等者瑜伽但云依晓悟他是以通也)二为根熟堪入大故为说法空第一义谛(为说法空等者即四重中第三重内胜义与前第一四谛之俗共为第三重二谛也)三为疑惑众生故知相谛谓有闻第一义谛犹豫不决若是空耶则无因果若是有耶云何言空今明即俗自相是空共相俱处无违故名相谛四为谬解迷惑深法众生故知差别谓前缘二境故名为疑今闻俱处便谓是一名为谬解今明体虽不异性相分位历然差别(三之与四明上二谛非一异义三即非异四即非一又三即二而不二经云觉自共相论云俱处四即不二而二论疑是一由不二故经了差别由而二故又四即于谛常自二三即于解常自一)五为离正念众生故知成立谛谓既闻差别谓皆有体名离正念今明差别但是缘成无有自性故云成立随言显示故论经名说成谛(五即总了二谛缘起相性即仁王云通达此无二真入第一义)六为正见众生知事等四谛由无前疑执故名正见可令知苦断集证灭修道事即苦谛生即集因无生是灭因亡曰尽即尽智也后果不起名为无生即无生智也若小乘说现在惑亡说名为尽利根之人保彼烦恼当更不起名曰无生此尽无生是其灭体无学之智如是而知意在取灭故为灭谛道言无二者论下重释云一行故谓称灭而知故云一行前列实法四谛明其所观此中四谛明当如是观(六为正见者前中三疑四谬五离正念并非正见今无此非方为正见故可明示四谛差别则不随事执不谓空无可令知苦断集证灭修道矣事谓苦事所有受皆苦故集能生苦无学之智者是释经智字为客外间灭是灭理何得言智故此释云意在取灭道言无二者略牒经文具云出生无二故论经云起不二行故既称灭知故不生二行前列实法下应有问言此之四谛与前实法俱列四谛有何别耶答意可知若准远公上释则前实法四门各别今则一一皆迷前四故有不同亦是一理)七为大乘可化众生故知菩萨地乃至如来智谛谓先住大乘化令进故言正觉一切相者大乘要须于五明处善巧知故菩萨地是因言次第相续者如从初地入二地乃至十地入佛地大果也以信解等者为释外疑六地已上乃至佛智未曾证入彼云何知故此释云信解镜像观智力知非成就智镜像即影像观未得本质故(未得本质者本质有二一约未证佛智则佛智为本质二既未证于如来之智于一切智所知之法即是本质亦影像知一切所证未亲证故)。

　　佛子此菩萨摩诃萨得如是诸谛智已。

　　第二利益众生勤方便中二先总起悲观二佛子下别起悲观总中三初结前次如实下观过后菩萨下起悲(第二利益者既为利益观有为等何偏明悲对上观谛智清净故其中虽有诸行悲为主故)。

　　如实知一切有为法虚妄诈伪诳惑愚夫。

　　观过中先明非真后诳惑下对人彰过今初虚妄二字观内五蕴谓妄想常等不相似无故虚此明所取非真理无不同情有故云不相似无也常作我想慢事故妄此辨能取不实非有计有常乐我净皆名我想非唯我见我为本故独云我想也(虚妄二字者是䟽标举谓妄想下论释从此明下䟽释论常作我想慢事故妄者论释从此辨下䟽释)诈伪二字观外六尘世法牵取愚夫故诈此显能取迷真谓由妄取令彼世法隐虚诈实使其贪取也世法尽坏故伪此明所取不实世法相似相续似有义利而实速灭无利故伪(诈伪二字者是䟽标举世法牵取愚夫故诈是论此显下䟽释论其世法尽坏故伪是论此明下䟽释论)后对人彰过者上虚伪二境引心总名为诳妄诈二心迷境皆名为惑(上虚伪二境者虚是内境伪是外境皆能引心合皆名诳妄是内心诈是外心皆能迷境故合名惑)论云常等相无非有似有故虚事中意正取者此解虚是诳义谓令意正取故是诳也又云我想慢事正取故妄事是患此解妄是惑义世法利尽故诳事牵心此解伪是诳义世法愚痴凡夫牵取故诈事相现此解诈是惑义(论云常等下向来䟽文合于二境二心以配诳惑论中内外能所别明先明于内先所取后能取后世法尽利下明外能所亦先明所取后明能取细寻易了)愚夫即是依彼正取我慢之人(愚夫等者上释诳惑下释愚夫前有两对今虽就前五蕴能所以明愚夫五阴是人也)。

　　菩萨尔时于诸众生转增大悲生大慈光明。

　　三起慈悲者怜愍故悲胜利益故慈不住道行胜故云转增皆言大者胜前地故云光明者救生方便智成故转增光明俱通慈悲文有影略转前慈愍分同诸佛故名为生。

　　佛子此菩萨摩诃萨得如是智力不舍一切众生常求佛智。

　　第二别起悲观中二先明化生愿二如实观下明化他心今初先牒前得是智力近牒观有为远牒观诸谛不舍众生牒前慈悲后常求佛智正明起愿愿救众生义故(第二别起悲观正明起愿者经云求佛智而云救生正同三地欲救众生不离佛智)。

　　如实观一切有为行前际后际。

　　二化心中二先明大悲观后佛子菩萨摩诃萨复作是念此诸众生下明大慈观前中悲有二相一如实观苦因缘集故即知苦体性二佛子至复作是念此诸凡夫下观深重苦久而多故即就人彰过前中四初总标二际二知从下顺观二际三虚妄下逆观二际四若有下结如实知今初前即过去后即未来显无始终流转相故。

　　知从前际无明有爱故生生死流转于诸蕴宅不能动出增长苦聚。

　　二顺观中二先明前际后如前下类显后际前中复二先显缘集苦聚后无我下显二空无我今初无明有爱显流转因能发能润此以为本故生即是果故涅槃云生死本际凡有二种一者无明二者有爱是二中间有生老死今菩萨观此而起大悲亦同净名从痴有爱即我病生矣然生果有三一欲求众生故流转生死欲贪即是受身本故二妄梵行求众生故于蕴宅不能动出外道计我常住其中故三有求众生故增长苦聚三有皆苦故(今初文者义至于此从故生下皆属果摄若取经句应至故生以为句终)。

　　无我无寿者无养育者无更数取后趣身者离我我所如前际后际亦如是皆无所有。

　　后显空无我及类显后际并显可知。

　　虚妄贪着断尽出离。

　　三逆观中顺即苦集逆即道灭虚妄断尽即是灭也出离是道。

　　若有若无皆如实知。

　　四结如实知即双结二际逆顺有无三义一约凡夫但有苦集而无灭道二约菩萨顺有逆无三双约凡圣真灭本有道亦符之妄苦本空集亦同尔凡夫迷故不觉不知菩萨正了名知如实。

　　佛子此菩萨摩诃萨复作是念此诸凡夫愚痴无智甚为可愍有无数身已灭今灭当灭。

　　第二观深重苦者无始随逐故深种种苦事故重文中二初总标可愍不知本空故名愚痴不知厌离故云无智亦可俱通故为可愍二有无数下释可愍所由由迷二苦故初明深苦不知故为可愍。

　　如是尽灭不能于身而生厌想。

　　后如是尽下明重苦不知故为可愍于中二初牒前诃后(初牒前诃后者牒前深苦诃后重苦)。

　　转更增长机关苦事随生死流不能还返于诸蕴宅不求出离。

　　二转更下正明重苦于中三初观生苦机关苦事即是生苦言机关者显无我故抽之即动息手便无若造业因生生不息随生死下明有集爱于诸蕴下明离灭道(机关苦事者远公释云容物动处名之为机于中转者说以为关因名为机苦果随转说之为关今䟽意亦尔不别配二字)。

　　大方广佛华严经䟽钞会本第三十六之四

　　音释

　　滥

　　(卢瞰切蓝去声泛滥也)。

　　伺

　　(息恣切音四)。

　　大方广佛华严经䟽钞会本第三十六之五　约五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　不知忧畏四大毒蛇不能拔出诸慢见箭不能息灭贪恚痴火不能破坏无明黑暗不能干竭爱欲大海不求十力大圣导师入魔意稠林。

　　二不知下观老病死四大毒蛇是不知病苦不能拔下明具彼集文有四句一妄梵行求众生不能拔出诸慢见箭外道多起故二欲求众生受欲者不能息三毒火三欲求众生行恶行者不破无明以见少利行大恶行后受大苦故云黑闇四有求众生不竭爱欲大海三有之爱广无边故观如实中说彼三求以为苦果今为集者三求皆能为集因而受果故二文互举次不求十力大圣导师明远彼灭不向灭者故入魔意下明远彼道顺怨道故(二欲求者欲求开二一纵情五欲不惧当报是造恶行者二但耽五欲未必造恶今是此人顺境生贪违则生瞋痴迷上二不言习善行者善行多在有求之中亦以过轻故略不说亦得含在受欲之中观如实下对前料拣明远彼灭者故论云趣无畏处不求十力大圣导师意云欲趣无畏之灭不求证灭之者耳顺怨道者烦恼结使名为稠林是魔所行故名怨道既趣怨道即远真道)。

　　于生死海中为觉观波涛之所漂溺。

　　三于生死下总结过患举生死海总显于苦觉观波涛总明有集此中兼显死苦之义略不明老(略不明老者上依论观生老病死生苦在初病可辛加通于老少故经明之今生死言即兼死苦老言不显故云略无亦合有也)。

　　佛子此菩萨摩诃萨复作是念此诸众生受如是苦孤穷困迫无救无依无洲无舍无导无目无明覆翳黑暗缠裹。

　　二大慈观中二初睹境兴慈后佛子下广愿饶益前中二先睹境后我今下兴慈今初即睹前众生受深重苦以为慈境文中先总无救下别总中无父曰孤明前无所恃涂尽曰穷明后无所依任重无替曰困常受生死故强力所逼曰迫业惑所陵故(总中无父者下别之中经有八事具释四字前之四事明其有苦后之四事明其有恶各用二事释前之一)后别中无救无依释上孤义论云谓现报已受不可救脱当报因招无善为依次无洲无舍释上穷义溺于觉观波涛不闻正法智洲为对治故在于生死旷野不为善友慈舍庇故次无导无目释上困义离于寂静正念思惟究竟前导故离于正见之明目故既无导无目非困如何次无明下释上迫义无明者无明住地旧烦恼故黑闇者四住客尘故常起邪念故为其覆翳不闻正法故为彼缠裹(常起邪念者依无明住地起妄想心名为邪念流注相续故曰常起不同四住善恶间生不闻正法者四住之惑容有善间间则不缠不闻善间故为缠裹)。

　　我今为彼一切众生修行福智助道之法独一发心不求伴侣以是功德令诸众生毕竟清净乃至获得如来十力无碍智慧。

　　二兴慈中独拔修善令物得菩提涅槃之乐(二兴慈中经有三节一为物修因二独一下孤标大志三以是下以善益物初令净障为涅槃因及毕竟清净亦涅槃果后乃至下䟽总释义亦已周圆)。

　　佛子此菩萨摩诃萨以如是智慧观察所修善根皆为救护一切众生利益一切众生安乐一切众生哀愍一切众生成就一切众生解脱一切众生摄受一切众生令一切众生离诸苦恼令一切众生普得清净令一切众生悉皆调伏令一切众生入般涅槃。

　　第二广愿饶益亦彰慈所为文中二先牒前总明上来修善皆为救护即是慈相(先牒前者略举修善实则兼前智慧观察见生有苦有恶无治无救故修善根而为饶益皆慈相也以善智慧能饶益故)后利益下别显救护有十种相前二为救未来后八通于现未一住不善众生令住善法利益二住善法众生令得安乐果谓成彼善故三愍贫乏者与资生具四修行多障者令其成就上二救顺缘不足苦五世间系闭者令得解脱下有五种令诸外道信解正法谓六未信摄令正信七令离无利勤苦八疑惑众生疑除解净九已住决定劝修三学以调三业十已住三学令得涅槃上三即解行证论意皆为外道理实后三兼通余类上来不住道行胜竟(前二为救者令住善因得于乐果属未来故即利乐义频见上文上句未住令住下句先住微善后令增长故得乐果亦是上令舍恶后令增善下有五种者前五世乐下五出世一起信二去邪三正解四起行五得果)。

　　佛子菩萨摩诃萨住此第五难胜地名为念者不忘诸法故名为智者能善决了故名为有趣者知经意趣次第连合故。

　　自下大文第三明彼果胜即不住道行胜之果有四胜果一摄功德胜二名为无厌足下修行胜三佛子菩萨摩诃萨如是勤修下教化众生胜四佛子菩萨摩诃萨为利益下起随顺世间智胜四中初二自利即所知法中智清净果初自分后胜进后二即利他勤方便果前化他行后化他智(有四圣果下文二先指文列名后四中下释其差别前列名中一摄功德胜者闻等功德修成名摄二修行胜者胜进所行善修习故三四利他三利他行四利他智)。

　　今初摄功德中十句初三摄闻胜然有二义一即三慧如次配闻思修二显二持念即闻持智及有趣即是义持义有多种略说二种善巧谓智即法智胜有趣即义智胜然二释皆闻在初故论名摄闻胜。

　　名为惭愧者自护护他故名为坚固者不舍戒行故。

　　次二摄戒胜一忍辱柔和胜即戒因成也谓内怀惭愧不诳幽明自护七支不招讥毁故能持戒二戒无缺胜即戒体成也乃至命难不舍戒故(一忍辱者能忍他恼名为忍辱能将护他说为柔和以柔忍故缘不能动二皆拒恶故名为愧唯崇戒善故称为惭谓内怀下释惭愧相惭者羞天故不诳幽愧者羞人故不诳明不招讥毁即是护他乃至命难者释坚固言鹅珠草系即命难也)。

　　名为觉者能观是处非处故名为随智者不随于他故名为随慧者善知义非义句差别故名为神通者善修禅定故名为方便善巧者能随世行故。

　　后五摄智胜一者因缘集智此知法相智无因倒因名为非处正因缘集名之为处知处治于非处故名觉者二者证智知魔事对治随识分别皆魔事故三知妄说智异说对治即知教智正说为义句邪说为非义句邪正交杂拣邪得正名善分别四神力起用智依定起通治邪依故五化众生智折伏摄受随世宜故上五中前三自利后二利他。

　　名为无厌足者善集福德故名为不休息者常求智慧故名为不疲倦者集大慈悲故名为为他勤修者欲令一切众生入涅槃故。

　　第二修行胜有十一句前四自分一增长因行集五度福故二依止因行慧为所依故此自利福智对三化生不疲行四令物证灭行此二利他因果对(一增长者福能生智故名为因二依止因行依慧生福名依止因)。

　　名为勤求不懈者求如来力无畏不共法故名为发意能行者成就庄严佛土故名为勤修种种善业者能具足相好故名为常勤修习者求庄严佛身语意故名为大尊重恭敬法者于一切菩萨法师处如教而行故名为心无障碍者以大方便常行世间故名为日夜远离余心者常乐教化一切众生故。

　　后七胜进五起佛法行六起净土行此依正一对七依佛法身起行相好法身故八依佛所作起行显三密用故此二外相内密对上四皆起菩提九敬重法行进依胜已故上五自利后二利他十愿取有行十一离小乘行即显是拣非对(六起净土行者论重释云云何庄严无烦恼染得坚固智慧众生住在其中及佛法庄严故者意云净土有三种净一相净七珍严等易故不明二住处众生净二法门流布净后二难故论重出之既发意能成即具三净之因广如初地净土愿中七依佛法身者依彼相好起行求故下依义皆然九敬重法行者上来行德依法成故)。

　　佛子菩萨摩诃萨如是勤修行时以布施教化众生以爱语利行同事教化众生。

　　第三教化众生胜中二初正明化生后佛子下结行成益今初分二初总以四摄摄生。

　　示现色身教化众生演说诸法教化众生开示菩萨行教化众生显示如来大威力教化众生示生死过患教化众生称赞如来智慧利益教化众生现大神通力教化众生以种种方便行教化众生。

　　后示现色身下别明四摄文有八句一示色身是同事摄随顺众生应化自众故(应化自众者随彼众类以身同故即八地中身同事也)二演说法即爱语摄谛语法语为爱语性一切种爱语中多约开演论云为疑惑众生即一切门中之语也(一切种者一切爱语皆有三种一慰喻爱语二庆悦爱语三胜益爱语)三开示下皆利行摄此句为于菩提无方便众生示菩萨行即利行自性四于大乘疲倦众生示佛威力即一切利行未成令成故五为乐世间众生着财位故示其过患明位大忧大财多祸多六为不信大乘先未行胜善赞如来智七为无智外道示以神通上三即难行利行八总显一切门一切种利行故云种种方便(三皆开示因果之益即利行自性者即九门之一唯有一也即一切利行者一切亦三此是其一言有三者一现法利行二后法利行三现法后法利行以劝离欲令成就故上三即难行者难行唯三八总显一切门者一切门有四一不信令信二犯戒令戒满三恶慧令慧满四悭吝令舍满言一切种者或六或七如净行品然利行者示其所学约令行边即是利行约其示边即是爱语如瑜伽者即指其源瑜伽九门净行品已引)然利行爱语亦可参用由彼爱语示其所学即为利行故次下广明布施故别中略无四摄广义如瑜伽四十三辨。

　　佛子此菩萨摩诃萨能如是勤方便教化众生心恒相续趣佛智慧所作善根无有退转常勤修学殊胜行法。

　　第二结行成益中初结前心恒下成益趣佛智者为化众生更求胜力余文已作不退未作增修(第二结行成益者亦名胜进行也)。

　　佛子此菩萨摩诃萨为利益众生故世间技艺靡不该习。

　　第四随顺世智胜者明染障对治染即烦恼障即所知(第四随顺世智胜者明染即烦恼是第五内明为治障即所知是前四明为治)文分为三初总标多门二所谓下别示其相三及余下总结成益。

　　所谓文字算数。

　　二中显五明相故大般若云五地菩萨学五明故即分为五一文字算数是其声明通治懦智障言文字者名句文身即声论中法施设建立故算数即数建立故又治取与生疑障(然瑜伽十三中列五次第云一内明二医方明三因明四声明五工巧明今染在前正顺彼论算数建立者第十五中说声明论云云何声明当知此处略有六相一法施设建立相二义施设建立相三补持加罗施设建立相四时施设建立相力数施设建立相六处所根栽施设建立相一法施设建立相者谓名句文身及五德相应声一不鄙陋二不轻易三雄朗四相应五义善第二义施设建立略有十种一根建立谓见闻等二大种建立谓依持洗润等三业建立谓往来宣说思念等四寻求建立谓追访等五非法建立谓杀盗等六法建立谓施戒等七兴盛建立谓证得喜悦等八衰损建立谓破坏怖畏等九受用建立谓饮食覆障等十守护建立谓育养盛满等三补特伽罗施设建立谓男女女声相差别四时施设建立者谓过现未来三时声相差别等五数施设建立谓三数声相差别一者一数二者二数三者多数六处所根栽施设建立者略有五相一相续二名号三总略四彼益五宣说若颂等名为根栽如是二种总名处所根栽建立释曰今当第五又数以记数算以记位谓一纵十横等瑜伽中意略已具矣)。

　　图书印玺地水火风种种诸论咸所通达。

　　二图书至咸通达即当因明咸通达者正是明义种种论者言论尚论诤论毁谤论顺正论教道论等类非一故地水火风即是诤论中摄谓诸邪见计不同故顺世外道唯地为因一切皆以微尘成故水风二仙外道以风水为因世界水成故风轮持故事火外道以火为因火成熟故(咸通达者释总名也种种诸论者即七例中论体也七例如初地䟽钞具引即六论为体等即等上亦等其类六中随一容有多故地水火下略示六论之二于一诤论自有其四)图书印玺即尚论随世所闻故又此图书亦正教量即治所用事中忘障论云取与寄付即事中障闻法思义解中障作不作已作未作应作不应作皆业中障印玺亦是现量又治所取物不守护障玺即玉印(图书印下即六中之第二论也随世所闻即释上义出所宗尚故又此图书下重释即因明中论所据也所据有十谓所成立有二即自性差别能成立有八谓宗因喻同异类现比教量下兼现量即治所用事者即是本论论中但有书字为所用事中忘障取与下即论释此障论但通云取与寄付闻法思义作不作事已作未作事应作不应作事此对治故书释曰今但以义节略论文于此一障自为三节一事中障二解中障三业中障便以䟽解意言作不作者但作者书之言作不作者书之言不作未必恶不作而善作也下二准之印玺等者论中有印而无于玺今以加玺故云亦是现量显现可见故又治所取物不守护障即是论释印字如盐米等以印印之则无强取)。

　　又善方药疗治诸病颠狂干消鬼魅蛊毒悉能除断。

　　三又善下即医方明即四大不调众生毒相病障对治故(三又善下然瑜伽医方明有四一病相善巧二病因善巧三于已生病永灭善巧四已断病不复更生善巧今文具之即四大不调下即本论文)善疗能断皆除断方便断已不生故名为善(从善疗下䟽以瑜伽四义解释一即第三除断方便二即第四断已不生故涅槃云世医所疗治虽差还复生如来所治者毕竟不复𤼵其疗治除断即是第三其一善字即当第四)癫至蛊毒病相病因于中颠等内四大鬼等外众生蛊毒通二有草毒蛇等毒故论经说咒药等即病因死因对治即善方药摄(从颠至蛊下辨初二义先总指经后于中下别属颠等内四大下皆本论释然颠狂干消正明病相四大不调故沉重地病相冷水病相黄热火病相风相多端其颠狂二事亦是病因由颠狂故应食不食食不应食应作不应作等故生诸病鬼魅蛊毒正是病因因鬼魅等而生病故亦是病相鬼等病故从论经下䟽会论经今经无咒故论以药咒为能治即是今经善方药摄病因死因即是所治以咒药力应死不死)。

　　文笔赞咏歌舞妓乐戏笑谈说悉善其事国城村邑宫宅园苑泉流陂池草树花药凡所布列咸得其宜金银摩尼真珠琉璃螺贝璧玉珊瑚等藏悉知其处出以示人日月星宿鸟鸣地震夜梦吉凶身相休咎咸善观察一无错谬。

　　四文笔下工巧明文笔赞咏即书算计度数印工业中书所摄故韵属曰文对词曰笔显德为赞寄情曰咏(四文笔下瑜伽工巧有十一种今略有六一书算计度数印工业而文笔赞咏但属书摄具算数计度通其二明前䟽之中已配声明故此不摄)次歌至谈说即音乐工业悉善其事通上二文皆忧恼障对治(二音乐工业皆忧恼者即是本论凡言对治皆是本论弦竹娱耳故除忧恼)国城至其宜即营造工业(三营造二业)草树华果亦兼营农工业此即不喜乐障对治(四营农工业而言亦者草树华果有两向故布列宫苑即是营造树之园圃即是营农此即等者峻宇雕墙禾轩玉砌居然悦情况池塘生春草园林变鸣禽洪波跃渊渔清风吹落华纵意林流间欢爱弥日月岂能忧哉)金至示人即生成工业系闭障对治(五生成工业能作能成故系𨳲等者家有千金不死于市何能闲哉)。

　　日月至无错谬即占相工业是所得报分过恶因障对治谓皆由前世恶因感此凶吉等故日月五星以为七曜及二十八宿并上知天文地震即下知地理夜梦至休咎即中知人情鸟鸣即察鸟情亦是人情所感咸善无谬总究上三才(即占相者先举论谓皆由下是䟽释论不知过去所作业因便取外相为吉凶源乃造恶业排凶招吉安得可耶今示因招使修德业排凶招吉即为能治日月五星者东方岁星主春主木西方太白主金主秋南方荧惑主火主夏北方辰星主水主冬中方镇星以主于土通主四季星者散也列位布散汉书云星者金之散气与人相应凡物之精上为列星也言二十八宿者谓角亢氐房心尾箕斗牛女虚危室璧奎娄胃昂毕觜参井鬼柳星张翼轸广如大集四十中经云娑婆世界主大梵天王释提桓因四天王等而白佛言过去天仙分布安置诸宿辰跃摄护国土养育众生于四方中各有所主东方七宿一者角宿主于众鸟二者亢宿主于出家求圣道者三者氐宿主水出众生四者房宿主行车求利五者心宿主洲渚众生六者尾宿七者箕宿主于国师南方七宿一者井宿主于金师二者鬼宿主于一切国王大臣三者柳宿主雪山龙四者星宿主巨富者五者张宿主于盗贼六者翼宿主于贵人七者轸宿主须罗吒国西方七宿一者奎宿主行船人二者娄宿主于商人三者胃宿主婆楼迦国四者昴宿主于水牛五者毕宿主于一切众生六者觜宿主鞞提诃国七者参宿主于刹利北方七宿一者斗宿主尧部沙国二者牛宿主刹利及安钵竭国三者女宿主殃伽摩陀国四者虚宿主般遮罗国五者危宿主着华冠者六者室宿主乾陀罗国输虚那国及诸龙蛇蝮行之类七者璧宿主乾闼婆善音乐者大德婆伽婆过去天仙如是布置四方诸宿摄护国土养育众生释曰此皆西域之事此方所主分野等又有差殊经文有之略知去就未穷玄象非我之𠎝难胜圣人不习而利然天垂象圣人则之故系辞云辞也者各指其所之易与天地准故能弥纶天地之道仰以观于天文俯以察于地理是故知幽明之故原始反终故知死生之说释曰其知幽明即中知人情瑜伽之中余六工业者一和合二咒术三商贾四成就五防邪六事王广如彼释)。

　　持戒入禅神通无量四无色等。

　　五持戒下内明治五种染一持戒治破戒染二入禅治贪欲染三神通治邪归依染四无量治妄行功德染谓治杀生祀祠求梵福故五四无色定治妄修解脱染(谓治杀生者即智论百论皆说外道杀马祀梵天祈生梵世今以慈悲喜舍四无量心能生梵天治其邪见五四无色定者外道以彼为涅槃故今能入之示其谬计此经论中唯说世间为内明者经明随顺世间智故)上来所释多依本论及瑜伽十三四五其中更有别理恐厌繁文(上来等者本论亦不全属五明但有治障治染之别瑜伽之中广显五明与此相应故双用之)又论与经有不次者但可以论就经不可回经从论(又论与经下意拣古人今䟽以论就经之次古人依论次第异经刊定记中全写探玄亦不对会二经之殊况辨论释与经之异恐寻论者及见古䟽怪其不同故结示耳)。

　　及余一切世间之事但于众生不为损恼为利益故咸悉开示渐令安住无上佛法。

　　第三总结成益者此起世智具四种相一异障中无障故云但于众生不为损恼事中不知名之为障损恼生事复是事中异障今无此捕猎等之异障二与无过乐即为利益故谓虽不恼令其染着亦不为之三发起清净即咸悉开示谓能起助道之事四所用清净即渐令安住无上佛法谓用此得净故(但于众生者贤首品云若见世界始成立众生未有资身具是时菩萨为工匠为之示现种种业不作逼恼众生物但作利益世间事即其义也而论但云异障中无障故余皆如䟽释三发起清净论经云怜愍众生故出者出即今经咸悉开示)。

　　佛子菩萨住是难胜地以愿力故得见多佛所谓见多百佛见多千佛见多百千佛乃至见多百千亿那由他佛悉恭敬尊重承事供养衣服饮食卧具汤药一切资生悉以奉施亦以供养一切众僧以此善根回向阿耨多罗三藐三菩提于诸佛所恭敬听法闻已受持随力修行复于彼诸佛法中而得出家既出家已又更闻法得陀罗尼为闻持法师住此地中经于百劫经于千劫乃至无量百千亿那由他劫所有善根转更明净。

　　第二位果亦有三果初调柔果亦四一调柔行二教智净三别地行相四结说地相前中有法喻合法中正起行内又更闻法得陀罗尼者论云非得义持者对胜显劣般若未现前故所以得闻持者得二难故一地初十平等心难得能得故二地中乐出世间智现世间智此不住道难得能得故此之二难对劣显胜故得闻持不同三地唯世间闻持。

　　佛子譬如真金以砗磲磨莹转更明净。

　　喻中真金砗磲磨莹者证智契如事为真金教智光明能示现如事犹彼砗磲(证智契如者论云此地智光明真如事示现如经诸佛子譬如真金等释曰证智为真金如如为所契之理智为能契之事事合于如故云如事教习能显上之如事故如砗磲)。

　　此地菩萨所有善根亦复如是以方便慧思惟观察转更明净。

　　佛子菩萨住此难胜地以方便智成就功德下地善根所不能及佛子如日月星宿宫殿光明风力所持不可沮坏亦非余风所能倾动此地菩萨所有善根亦复如是以方便智随逐观察不可沮坏亦非一切声闻独觉世间善根所能倾动。

　　二佛子菩萨住此难胜下教智净中日月等者论云依阿含增长智慧光明胜前地智故谓胜前地珠光余文如前(日月等光者远公云梵本唯以星光喻于此地意云六地方用月光喻故理应合然余如前释)。

　　此菩萨十波罗蜜中禅波罗蜜偏多余非不修但随力随分佛子是名略说菩萨摩诃萨第五难胜地。

　　菩萨住此地多作兜率陀天王于诸众生所作自在摧伏一切外道邪见能令众生住实谛中布施爱语利行同事如是一切诸所作业皆不离念佛不离念法不离念僧乃至不离念具足一切种一切智智复作是念我当于众生中为首为胜为殊胜为妙为微妙为上为无上乃至为一切智智依止者此菩萨若发勤精进于一念顷得千亿三昧见千亿佛知千亿佛神力能动千亿佛世界乃至示现千亿身一一身示千亿菩萨以为眷属。

　　若以菩萨殊胜愿力自在示现过于此数百劫千劫乃至百千亿那由他劫不能数知。

　　尔时金刚藏菩萨欲重宣其义而说颂曰。

　　菩萨四地已清净思惟三世佛平等戒心除疑道非道如是观察入五地。

　　念处为弓根利箭正勤为马神足车五力坚铠破怨敌勇健不退入五地。

　　惭愧为衣觉分鬘净戒为香禅涂香智慧方便妙庄严入总持林三昧苑。

　　如意为足正念颈慈悲为眼智慧牙人中师子无我吼破烦恼怨入五地。

　　第三重颂二十二颂分三初十七偈颂地行次四颂地果后一结说初中又三初五偈三句颂胜慢对治于中初四偈颂十平等。

　　菩萨住此第五地转修胜上清净道志求佛法不退转思念慈悲无厌倦。

　　余二颂。

　　积集福智胜功德精勤方便观上地佛力所加具念慧。

　　颂如道行。

　　了知四谛皆如实善知世谛胜义谛相谛差别成立谛事谛生尽及道谛。

　　乃至如来无碍谛如是观谛虽微妙未得无碍胜解脱以此得生大功德是故超过世智慧。

　　第二了知下六偈三句颂不住道于中初两偈一句颂所知法中智清净。

　　既观谛已知有为体性虚伪无坚实得佛慈愍光明分为利众生求佛智。

　　观诸有为先后际无明黑闇爱缠缚流转迟回苦聚中无我无人无寿命。

　　爱取为因受来苦欲求边际不可得迷妄漂流无返期此等可愍我应度。

　　蕴宅界蛇诸见箭心火猛炽痴闇重爱河漂转不暇观苦海沦胥阙明导。

　　如是知已勤精进所作皆为度众生。

　　后既观谛下四偈半颂教化众生勤方便于中初一偈颂总观有为虚伪起慈悲二心次一偈半颂悲观中观缘集苦次一颂半颂观深重苦后半颂大慈观。

　　名为有念有慧者乃至觉解方便者。

　　习行福智无厌足恭敬多闻不疲倦国土相好皆庄严如是一切为众生。

　　为欲教化诸世间善知书数印等法亦复善解诸方药疗治众病悉令愈。

　　文辞歌舞皆巧妙宫宅园池悉安隐宝藏非一咸示人利益无量众生故。

　　日月星宿地震动乃至身相亦观察四禅无色及神通为益世间皆显示。

　　第三名为下四偈半颂彼果胜中初半偈颂摄功德胜次一颂修行胜于中如是一切为众生句兼颂教化众生胜。

　　智者住此难胜地供那由佛亦听法如以妙宝磨真金所有善根转明净。

　　譬如星宿在虚空风力所持无损动亦如莲华不着水如是大士行于世。

　　住此多作兜率王能摧异道诸邪见所修诸善为佛智愿得十力救众生。

　　后三颂起世智胜。

　　彼后修行大精进即时供养千亿佛得定动刹亦复然愿力所作过于是。

　　如是第五难胜地人中最上真实道我以种种方便力为诸佛子宣说竟。

　　颂位果三果可知五地竟。

　　大方广佛华严经䟽钞会本第三十六之五

　　音释

　　吒

　　(陟驾切)。

　　缠裹

　　(缠直连切绕也裹古火切包也)。

　　该

　　(古哀切备也)。

　　玺

　　(想氏切印也)。

　　疗

　　(力照切治也)。

　　癫

　　(音颠狂病也)。

　　魅

　　(明秘切魑魅也)。

　　蛊

　　(音古虫毒也)。

　　陂

　　(彼为切泽也)。

　　砗磲

　　(砗音车磲音渠)。

　　莹

　　(乌定切洁也)。

　　缓

　　(胡管切舒迟也)。

　　啻

　　(施智切止也)。

　　创

　　(楚亮切惩也)。

　　翳

　　(壹计切蔽也)。

　　懦

　　(奴卧切弱也)。

　　沦胥

　　(沦力迍切胥相居切沦胥谓相牵引也)。

　　鞞

　　(骈迷切)。

　　昴觜

　　(昴莫鲍切觜即移切昴觜并宿名)。
乾隆藏第 132 册 No. 1557 大方广佛华严经疏钞会本(第34卷-第51卷)


　　大方广佛华严经䟽钞会本第三十七之一　约六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　第六现前地所以来者已说诸谛相应慧次说缘起流转止息相应慧寄缘觉地故次来也又四地出世未能随世五地能随而不能破染净之见此地观察无染净法界破彼见故故瑜伽云前地虽能于生死涅槃弃舍一向背趣作意而未能于生死流转如实观察又由于彼多生厌故未能多住无相作意为令此分得圆满故精勤修习令得圆满故次来也(所以来者来意有二前约寄位及三学说谓五寄声闻六寄缘觉从四地去皆属慧学今亦对五以辩来意慧与寄位名义相似故合为一又四地下第二意约断障证如以辩来意四五六地同是顺忍染净相带故举四地四地出世唯净五地见染可随此地能亡染净而言观察约加行说故瑜伽下引证论文有三一明五地之德证上能随胜于四地二而未能下明无六地之德证上不能破染净之慢见然有二意一不如实观无染净故二又由下多生猒故三为令下正对五地不能故此能来)名现前者庄严论云不住生死涅槃观慧现前故此约初住地以前五地双观故今得现前十住论云降魔事已菩萨道法皆现在前亦约初说瑜伽引深蜜经云现前观察诸行流转又于无相多修作意方得现前者多修无相此约地初观十平等故观察流转此约地中已入地竟方观缘起故摄论云由缘起智能令般若波罗蜜多现在前故此释正顺今经约地中说无性释云谓此地中住缘起智由此智力令无分别智而得现前悟一切法无染无净唯识同于摄论上本分云有间般若现前者拣后地故故所断障亦断染净唯识名为粗相现行障谓所知障中俱生一分执有染净粗相现行彼障六地无染净道入六地时便能永断以观十平等故(十住论云者生死涅槃即菩萨魔事生死是凡夫行涅槃是二乘行故生公云三界涂阻二乘路险五百由旬是菩萨恶道甚难过矣今超圣意亦越凡情故能降之又智论云除诸法实相皆菩萨魔事今证般若能契实相故过魔事)由斯六地说断二愚及彼粗重一现观察行流转愚即是此中执有染者诸行流转染分摄故二相多现行愚即是此中执有净相故相观多行未能多时住无相观初愚即执苦集后愚即执灭道本分名微细烦恼习者执细染净即是烦恼形于前地故说为微唯识形后名为粗相。

　　由断此愚便证无染净真如谓此真如本性无染亦不可说后方净故。

　　摄论名为无染净法界后成般若行。

　　亦得自他相续无染净果其揆一也。

　　菩萨既闻诸胜行其心欢喜雨妙华放净光明散宝珠供养如来称善说。

　　后正释文亦有三分初赞请分九颂分二前八颂半赞后半颂请赞中分二初一菩萨赞余诸天赞供于中三。

　　百千天众皆欣庆共在空中散众宝华鬘璎珞及幢幡宝盖涂香咸供佛。

　　初一天众。

　　自在天王并眷属心生欢喜住空中散宝成云持供养赞言佛子快宣说。

　　次一天王。

　　无量天女空中住共以乐音歌赞佛音中悉作如是言佛语能除烦恼病。

　　法性本寂无诸相犹如虚空不分别超诸取着绝言道真实平等常清净。

　　若能通达诸法性于有于无心不动为欲救世勤修行此佛口生真佛子。

　　不取众相而行施本绝诸恶坚持戒解法无害常堪忍知法性离具精进。

　　已尽烦恼入诸禅善达性空分别法具足智力能博济灭除众恶称大士。

　　后五颂半天女于中初三句集经者叙述标赞佛果佛语下正赞此句赞教次一偈赞理次三偈赞行于中初偈悲智无碍行后二十度圆修行本绝诸恶者见恶可除非真持戒善达性空即般若度分别法即方便度智力即二度博济兼愿。

　　如是妙音千万种赞已默然瞻仰佛解脱月语金刚藏以何行相入后地。

　　后半结默半结请。

　　第二正说亦分为二初地行后地果前中同于前地亦有三分一胜慢对治二佛子至如是观已下明不住道行胜三佛子至以如是十种下明彼果胜亦初分即入心后二即住心住中前即摄正心住后即摄善现行及随顺善根回向至文当知今且依论然三分虽同而渐超胜胜相云何谓第四地说众生我慢解法慢治第五地中说身净慢治今第六地说取染净相慢治所治渐细故曰胜也所治既细后二亦过(谓第四下释显胜相以四五六地皆治慢故是以对之远公云四五六地同是顺忍行相广同所以对之亦有理在若尔前之三地同是信忍何不通对七八九地是无生忍为难亦然故依治慢通对诸地下言渐细则显前粗故此三地后后细于前前论文具示三慢而粗细相隐今当示之四治三地众生我等依世间起此慢最粗五治四地身净慢依出世起故知渐细六治五慢双就世间及出世起故更细也言众生我慢等者准四地果中治有四慢一离众生我着谓离我人众生寿命二离法我着谓蕴界处三离解法慢经云执著论云我知四离正受慢治经云出没论云离我修我所修等今此但云众生我慢解法慢者以此四中初二是本后二是所起本及所起各举初一以摄一故略无法慢及正受慢余如四地说身净慢者四地之中得出世智修四念处名为身净所治既细下出初分为胜今以上例后则不住道行及彼果分二皆胜也)染净慢者前观四谛苦集名染灭道为净又十平等随顺如道但约净说染相未亡对染有净亦名取净(染净慢者下二释分名即当地能所治于中有三初举所治先正举染净又十平等下解妨先问有二句展转而起下答当知但约净下答此上一句双答前二一者上问云十平等法何有染净故今答云前十平等但约净法谓三世佛法及七净故二者上问云前五地初取十胜相以随如道而为能治如岂染净故今答云亦约净如以破前十净同一如故染相未亡者此通伏难难云前地观于净如染慢许生何有净慢故今答云前所观如入观则能出观随有犹见染相染相既存对染苦集还生净相灭道之见故有斯慢虽有三重救难染净之相皆存)今以十种染净平等法而为能治下观缘起虽有染净悟空深故不名取慢(今以十染净下第二能治此之一治诸难都寂谓既染净平等则异前地十净平等二者染净既等不唯但能观于净如则双通二三之两救也又多修无相出观少故便为能治下观缘起下解妨上引前难后今引后难前缘起逆顺同前四谛染净相故答云五地初能入俗悟空未深无相般若悟空方深)。

　　尔时金刚藏菩萨告解脱月菩萨言佛子菩萨摩诃萨已具足第五地欲入第六现前地当观察十平等法。

　　今初胜慢治中分四一牒前标后二何等下征列十心三菩萨如是下结其行能四得明利下辨行分齐。

　　何等为十所谓一切法无相故平等无体故平等无生故平等无灭故平等本来清净故平等无戏论故平等无取舍故平等寂静故平等如幻如梦如影如响如水中月如镜中像如焰如化故平等有无不二故平等。

　　列中十句初总余别总云一切法者论云是十二入以三科中蕴不摄无为处界摄尽而处次于蕴又名生门顺无生义故偏举之言无相者论云自性无相故谓十二入缘成之相有来即无非推之使无故云自性无也故瑜伽云由有胜义自性无相平等性故亦同净名不念内外行于平等等(总云一切法者经中有三初一切法是平等法体二无相是平等因三平等是所成义)别中九句明九种相皆自性无故论云相分别对治有九种谓体生等九是其所治无之一字是自性无以为能治论以初自性无贯下九句故但显所治相之差别一无体故平等者论经云无想论云十二入自相想谓内六根取外六尘之相总名为想即十二入之体故今经云体想取像为体故亦自性无故经云无体故平等下皆准此上遣分别心二生者念展转行相谓诸入苦果虚𡚶分别为本故三成者生展转行相谓生即苦果从果起因故云展转上二遣染分依他但举缘成已显无生无成义矣四即遣净相谓本来自净非灭惑方净故云平等五遣分别相谓道能分别拣择灭惑若有分别则有戏论今本无戏论故无分别上二遣净分依他六遣出没谓真如之性在𡚶为没离垢为出今𡚶体即真故无可舍真体即空故无可取七遣染相即由上义染本寂静即是真如无别真矣上二遣圆成即十二入之真性八遣我非有相此有二意一类前释谓有执言但我非有不无于事故云如幻等事有亦不实二者此句遣无由上以无遣有恐便执无故遣云如幻梦等但无其实非是全无故不应执我非有相诸喻虽异大旨无殊亦可八喻别对前来总别八句谓如幻无相故如梦想现故果生如影故因成如响故本净如水月不可取故正智但是镜智现故焰不可揽亦巨舍故化无心现常寂然故九遣成坏相成即是有坏即是无缘起为成无性为坏缘成即无性故有无不二(别中前七以无遣有然其䟽中解前七句自有五意一依论总句是十二入则别别句皆十二入谓十二入体十二入生等二者通遣十二入上三性之义初句遣遍计故云此遣分别分别古译遍计之名次四染分净分俱遣依他六七皆遣圆成䟽文自贝三者为破前地之慢慢依四谛而起初二遣苦故初云想二云生者诸入苦果次一遣集以成是苦之因故第四句遣灭故云非灭惑方净第五句遣道故云谓道分别六七亦遣灭然四是灭惑名灭六七即显灭理之灭故皆云真如四约进观后位有十二缘观前三遣染缘起体生即识等七苦成即三烦恼二业故次三遣净缘起谓四遣无明灭行灭等五遣能逆观之智六即所显真体七双遣染净染净平等故五约五法初一遣名及与妄想言分别故次三遣相染净皆相故五遣正智无分别故六七遣如如以离取舍本来寂静故然远公更有一意谓约三空初之一句遣分别想即是空门中间五句遣其名相是无相门末后一句遣取舍愿显无愿门此与初地义同初地以空门治分别无相治相无愿治取舍故此非无理䟽以十句皆通三空故不显之但有五意耳)上之九句初七以无遣有次一以喻遣无后一不二遣俱则双非入中矣(上之九句下第二总相料拣䟽文有二一明遣三会一谓遣有遣无及俱有无会非有无之中道也)又此不二则不坏有无谓说空遣于有执说有为遣空迷有是不异空之有空是不异有之空无别空有而为二也是遣俱句(又此不二下第二重明第九成不坏义能遣俱句及俱非句即分为二初以不坏有无成俱非义以遣俱句先标不二意云若无有无将何不二故涅槃云若无一二云何说言非一非二故不二义成于不坏谓说空下辩相于中先明不坏以成俱非此句明不坏空而非立相空故空非空也言说有为遣空迷者此句明不坏有而非无于有故有非有也故或俱非次云有是不异空之有空是不异有之空者此二句显经不二成不坏义次云无别空有而为二者正遣俱也)又既不二亦不坏有无则不异无之有是不有之有不异有之无是不无之无则亦遣俱非(又既不二亦下二明不坏有无以成俱句遣俱非也上二句标则不异无下二显相此句将不二立有次云不异有之无等者将不异立无也是为不二故不坏不坏则空有双存结云则遣俱非)斯乃四句百非诸见皆绝方为般若现前之因(斯乃四句下三结叹谓上遣四句又借俱非以遣俱句非立俱非今将俱句以遣俱非非立俱也虽遣四句不坏四句存泯无碍故结云百非四句诸见皆绝然远公但有初假边三会一彼云此与涅槃十一空大同彼亦用前八以空遣有第九一空以有遣无第十空空有无俱遣彼处大空就空实以论亦是一理十一空义至下当明)。

　　菩萨如是观一切法自性清净随顺无违得入第六现前地。

　　第三结得入地文有五句一牒前所观十平等法二自性清净者远离前地染净慢垢三随顺真如十平等法四以无分别心无违所观五由前四能得入六地。

　　得明利随顺忍未得无生法忍。

　　第四辨行分齐中二句得明利忍对前显胜未得无生对后彰劣。

　　仁王经中说有五忍谓伏信顺无生寂灭前四各有下中上地前得伏忍三品九地如次配次三忍十地及佛得寂灭忍若璎珞中开出等觉则亦有三品(仁王下二彰忍数仁王五忍历位但成十四璎珞加一五忍之相辨差别中当影出之)今四五六皆得顺忍此当上品治于细慢故云明利言随顺者顺后无生忍故(今四五六下三会释经文由慢有粗细故忍分三品四地治众生我慢解法慢粗得下品忍五地治身净慢次细得中品忍此地治净慢细得上品忍故云治于细慢故云明利明者无不鉴利无不破然治由习增故从下至上障由渐断故从粗至细言顺于后地者顺忍有二义一者顺法故十忍品云法有亦顺知法无亦顺知二者顺忍未证无生随顺彼忍故今约位说前为后因正宜此释由此地破相趣入真境故顺上地无生忍也)然约实位初地即得无生今约寄位当七八九寄位何以有此不同谓若约空无我理为无生者即初地证如所以名得(谓若约下三辩差别相于中有二先明通相通则初地明得谓初地得无我亦得名空平等亦可名为无生无我即是空无生故六地名空平等理亦可得名无生无我空平等理即是无生空无我故七地已上得无生忍亦可得名无我及空平等以无生理即是无我空平等故名为通)今不得者有四义故(今不得下二释别相非唯初地未得此忍而此六地亦未得之以约分别无我与空及无生理三相异故)一约空理浅深初地观法虚假破性显空但名无我今此地中破相趣寂但名平等若约证实反望由来常寂无相可生斯理转深故七地方得若约契本常寂斯理最妙故十地后得(一约空下释有四门即分四别第一门中正开前约理通义初显无我言破性显空者若人若法皆无性故无性故空此则义当信忍举初摄后故云初地今此地岂唯无性相亦不存故经文云无相无体故平等非唯有相空相亦遣方为真空平等理也义当顺忍举后摄前义[詨-父+(大-一+凵)]四五若约证实下当无生忍举初摄后义该八九而言证实反望者上之二义但破空性相故今此已证反望性相本来常寂何俟破竟方说无我及空平等斯理转深者则上空平等中亦合言斯义渐深文略无耳若约契本下即寂灭忍举初该后云十地后得而言契本常寂者前无生忍证实望相则前所破与所证未同今寂灭忍契所破常寂即所证故故云最妙)二就行分别六地已前渐起诸行谓初愿次戒等故名为生七地已上念念顿起一切诸行故云无生(二就行者此约生起名生七地顿起何名无生以起行皆遍无可新起故云无生)三约空有二法六地已前空有间起名之为生七地已上寂用双行故名无生(三约空有者亦是生起之生不同前行随一行中有空有故入观起空出观起有故间起名生七地常在观而涉有不迷于空观空不碍于有故称方便更无出入之殊故云无生)四约修分别行修未熟名之为生行修纯熟名曰无生此则七地已还未得无生故经就八地方显无生(四约修分别者此约生熟之生生涩名生纯熟名不生七地犹有功用故名生涩八地无功任运而进故云纯熟)。

　　佛子此菩萨摩诃萨如是观已复以大悲为首大悲增上大悲满足观世间生灭。

　　第二不住道行胜中分三初总显心境二作是念下别明观相三佛子菩萨至如是十种下结成观名今初有二先如是观已结前所以结者由前观察随顺得至不住道故(第二不住等者然总观心境远公约入心明不住道从作是念下就正住地明不住道今但为标不取古释由前观察者故论经云是菩萨如是观一切法随顺得至论释云得至不住道行胜故今经略无随顺得至之言而言如是观已意则合有故䟽取论蹑前释之)后复以下正显文有四句前三辨能观心后一标所观境前三皆悲后一是智由此相导故名不住故论结云不住生死涅槃故。

　　今初三中为物观缘总称大悲随观不同故分三别一首者初义先起大悲而观缘故故论云不舍过去现在未来大悲摄胜故以虽同一切智观观三世流转厌离有为而以大悲为先故胜二乘(以虽同下释论正释胜字若无大悲即同二乘今有故胜然一切种智观者即大品经以声闻名一切智菩萨名道种智如来为一切种智此则横对大小因果分此三别不同谓佛为一切种智观三世流转者将下经意释论不舍过去现在未来之言其猒离有为即下论观名依大悲为首立此观故而以大悲下正释胜义)二增上者论云一切法中智清净故谓以道相智观不唯但观三世而遍了诸法故云一切法中以此导前令悲增上故下经云大悲转增(谓以道相下释论即菩萨自智也不唯但观三世对上显胜次遍了诸法下当相辩胜言了诸法者若内若外有为无为无不知故以此导下明由智胜故悲成增上)三满足者论云一切种微细因缘集观故谓以一切种智委照无遗故名微细(谓以一切下释论即如来智也)三悲为次后后转深智转胜故据论现文初则双明悲智俱护烦恼小乘后但唯语于智义当但护烦恼既三俱称悲即下三观则皆双护凡小俱通二利皆双不住也(据论现文下三义门料拣于中有三初明二护自有二义一按论文由上大悲为首者不舍过去现在未来即是智义大悲摄故即是悲义悲护小乘智护烦恼后二但言一切法中智清净故一切种微细因缘集明唯约智既三俱下第二通例悲即护凡小二护即具二利有智故不住生死有悲故不住涅槃故三义具矣)后句标所观者前灭后生染生净灭故(前灭后生者无明缘行前缘已灭引起后故若前不灭则堕常故若后不生即是断故无明缘行者由前灭故后方得生十二皆然自是一义言染生净灭者无明缘行行缘识等即是染生无明灭故行灭者斯为净灭下引杂集名染净观又次经云由着我故世间生为生不着我者则无生处名灭)第二别明观相即缘起观然缘起深义佛教所宗乘智阶差浅深多种(然缘起等者自古诸德多云三教之宗儒宗五常道宗自然佛宗因缘然老子云道生一一生二二生三三生万物似有因缘而非正因缘言道生一者道即虚无自然故彼又云人法地地法天天法道道法自然谓虚通曰道即自然而然是则虽有因缘亦成自然之义耳佛法虽有无师智自然智而是常住真理要假缘显则亦因缘矣故教说三世修因契果非彼无因恶因故楞伽经大慧白佛言世尊说常不思议彼诸外道亦说常不思议何以异耶佛言彼诸外道无有常不思议以无因故我说常不思议有因因于内证岂得同耶是则真常亦因缘显净名云说法不有亦不无以因缘故诸法生法华亦云诸佛两足尊知法常无性佛种从缘起是故说一乘下经又云一切诸法因缘为本中论云未曾有一法不从因缘生是故一切法无不是空者则真空中道亦因缘矣若尔涅槃十六云我观诸行悉皆无常云何知耶以因缘故若一切法从缘生者则知无常是诸外道无有一法不从缘生是故无常则外道有因缘矣释曰此明外道在因缘内执于缘相以为常住是故破之言无常耳今明教诠因缘妙理具常无常岂得同耶况复宗者从多分说所以因缘是所宗尚不应致疑乘智阶差者乘谓三乘五乘三乘观缘已如上说五乘人天亦以戒善为因缘矣智谓智慧如下所引下智观者得声闻菩提等以大乘中既分因果故智异小乘言阶差者复有二意一则上结随乘智异二如一菩提随观深浅亦多阶级故云多种)龙树云因缘有二一内二外外即水土谷芽等内即十二因缘今正辨内(龙树等者二引论略开即十二门论文云谓水土人工时节谷子为因缘而芽得生乳及酵暖人工为缘而酪得生泥团轮绳及陶师等缘而器得成皆外因缘也)然外由内变本末相收即总含法界一大缘起染净交彻义门非一下当略示(然外由内变下三融通无碍外诸器界内识顿变增上之果亦因自业故云内变言本末相[(冰-水+〡)*ㄆ]者内即是本外即是末以唯心义则内[(冰-水+〡)*ㄆ]外托境生心则末亦[(冰-水+〡)*ㄆ]内若以法性为本法性融通缘起相由则尘包大身毛容刹土是故合为一大缘起染净交彻者然瑜伽云缘起门云何谓依八门缘起流转一内识生门二外缘成熟门三有情世间生死门四器世间成坏门五食任持门六自所作业增上势力受用随业所得爱非爱果门七威势门八清净门释曰然论不释义略可知八清净即无明灭行灭等七威势即势用缘生无明缘行等六自所作业即正是有支习气五食任持即四食不同随界通局四器界可知三有情拣外无情二及外缘门如论说一内识生即名言习气言下当略示者非但门有其八义亦无量散在经䟽随文释中及下解释缘起竟处总结十门之意[(冰-水+〡)*ㄆ]十为五乃至显四佛性融为大缘起等义门既散今且就内略示染净一染缘起二净缘起三染净双融缘起此三缘起各有四门染中四者一缘集一心门二摄本从末门三摄未归本门四本末依持门第二净缘起亦四门者一本有门二修生门三本有即修生门四修生即本有门第三染净双融亦四门者一翻染显净门二以净应深门三会染即净门四洒尽净民门以此诸门及该内外无尽事理并合为一无障无碍法界大缘起也)今经文内略显十重穷究性相以显无尽非唯寄位同于二乘言十重者一有支相续二摄归一心三自业助成四不相舍离五三道不断六三际轮回七三苦集成八因缘生灭九生灭系缚十随顺无所有尽各有逆顺即成二十故下经云如是逆顺观察逆即缘灭顺即缘生此约逆顺生死流注以为逆顺若准对法第四此中逆顺彼名染净染净之中各有逆顺则成四十至下当说今以易故经中略无但二十重论主复以上三悲观门解此十重则成六十古人兼取彼果分中三空观之则有一百八十重观于缘起(今经文下二举经显深于中有二先总科经文有十重以显无尽古人兼取者䟽意不美此释亦不言非故举古人不言去取若依染净逆顺成四十重三观历之成百二十斯理然也)论三观者一相谛差别观二大悲随顺观三一切相智观初但观二谛有为无有我故即大悲为首观也二悲随物增即大悲增上观三即委悉穷究因缘性相诸门观故即大悲满足观初一下同二乘一切智也次一自显菩萨道相智后即上同诸佛一切种智故涅槃云十二因缘下智观故得声闻菩提中智观故得缘觉菩提上智观故得菩萨菩提上上智观故得佛菩提初二菩提即初观意余二各一可知前约为物三皆称悲今约观心三皆智观是知三句各有悲智相导融此三观唯在一心甚深般若于是而现(初但观下二释相皆以前经三悲会之初一下者三会同大品三智故涅槃下四以涅槃证成涅槃开于二乘教行不同故二乘异大品合其理果是一故合二乘义皆符此故得并引前约为物下五释通妨难为有问言经是三悲论为三观岂得引前以成今说故为此通融此三观下六融通显胜言三观一心者即同空假中也一人顿修非约乘分言甚深般若者般若有二一者是共如云欲得声闻乘当学般若等法华亦云一切诸法皆悉空寂无生无灭无大无小无漏无为如是思惟不生喜乐即共般若此名为浅今悲智双运理事齐观故其所𤼵即是不共为甚深般若)然论三观虽遍释经而与十门开合不等(然论三观下二以论会经于中有三初标举言与十门下如初观总束十门为三则经开论合而分第二一心所摄前半为第一义即经合论开其第三观开初门前半为染净分别观后半属依止观即经合论开以八九二门为无始观即经开论合初相谛差别)初一切智观摄经十门总为三段一成答相差别此摄十中初门二第一义差别摄经第二门中之半三名世谛差别摄余八门半所以分三者初一显妄我非有后二显真俗非无真辨缘性俗明缘相义理周[備-用+冉]故(第一别释三观开合初中有二先正明言十中初问者即有支相续门二摄第二门中之半者即摄归一心前半经云佛子此菩萨摩诃萨复作是念三界所有唯是一心是也摄余八门半者半即第二一心门中从如来于此分别演说下及尽第十门)第一大悲随顺观分十为四一观众生愚痴颠倒摄十门中第一门二余处求解脱摄第二门三异道求解脱摄次四门四求异解脱摄后四门此之四观初一就情彰过后三就法辨非于中二是所依理非对彼正理名所取我以为余处三是所依行法非举其法非明其行失后一明所求果非以苦欲舍苦故(第二大悲随顺观中亦二先正明一观众生愚痴颠倒者谓痴迷性相倒执我所故二余处求解脱者谓凡夫愚痴颠倒应于阿赖耶识及阿陀那识中求解脱乃于余处我我所中求解脱故第二一心门明唯一心可于中求心外无法故三异道者论云颠倒因此有四种一冥性因二自在因三苦行因四无因如次四门破之一自业助成门明有支各有二种由业能生非由冥性二不相舍离门明以无明等为行等因非由自在三三道不断门明业惑而为苦因欲求脱苦当断业惑反修苦行是起妄业计苦行心即是烦恼如是妄想宁是解脱因耶四三际轮回门谓既以前际二支是中际五支因中际三支是后际二支因何得言无因耶四求异解脱者谓不识真解脱求三界苦等为解脱故真解脱者有四种相一离一切苦相二无为相三远离染相四出世间相此四即涅槃乐常净我故下四假破之一即第七三苦集成但有妄苦而无真乐二即第八因缘生灭无有常德三即第九生灭系缚但是染缚无有净德四即第十随顺无所有尽以顺有故非是出世故无我德也此之四观下二出四所以亦拣四门之别相也)第三一切相智观摄十为九一染净分别观摄初半门二依止观摄初门后半及第二门三方便观四因缘相观五入谛观六力无力信入依观七增上慢非增上慢信入观上五门如次各摄一门八无始观摄八九二门九种种观摄第十门释相差别至文当知(第二等者一计我缘生为染无我缘灭为净一依止观摄初门次半及第二门者谓初门有二佛子从后佛子明迷真起妄缘相次第半门明依第一义以不知故即起诸缘是为染依第二门明见第一义诸缘转灭便为净依三方便观即第三自业助成门谓因缘有支各有二业为起后方便若灭前前则后后不生是解脱方便四因缘相观即第四不相舍离门谓有支无作故既由前前令后后不断助成后后则后后无性何有前前能作后后即以无作为缘之相五入谛观即第五三道不断门三道苦集谛故逆观即灭道故六力无力信入依观即第六三际轮回门谓此三际为因义边名为有力为果义边名为无力若约二际前际于现五有力于当二无力中际爱等于当有力于现无力以斯三际化彼凡夫令信入依行七增上慢信入观即第七三苦集成门不如实知微苦我慢即增上慢若知微若非增上慢不知令知名为信入八无始观此有二意一约俗说因缘为生灭之本生死无际故因缘无始二约真说见法缘集无有本性可为依止故名无始摄八九二门者第八门因缘生灭但一念缘生即是不生故云无始第九门随顺转故而生非有本也九种种下即随顺无所有尽门由随顺有故有欲色爱等之殊故云种种)然其三观俱通二利若随相分别相谛观即自利次大悲观明其利他一切相智通于二利于中分别复各不同前五自利次二利他后二二利成熟(于中已下别明言次二利他者即六力无力及七增上慢皆今他信入故)前五中初二通染净一示染净相二示染净依后三惟观染于中初二建立染法一染法之因二染法之缘后一就染观过(初二通染净初门名染净分别故次门迷为染依悟为净依故䟽列云一示染净相二示染净依后三唯观染以第三方便观一染法之因自业助成故上文云亦解脱方便者约逆观说本明染法言二染法之缘者即第四因缘相观前约一业亲能生后故说为因今约助成不相舍离故说为缘后一就染观过者以入谛观正约顺观但苦集故)次二利他中初一化凡后一化小(次二利他者有力无力令凡信入能所生义即增上慢非增上慢令小信入以微细行苦二乘不知故)后二二利成熟中初真谛观见法缘集无本性故名为无始后俗谛观但顺缘转故云种种(初真谛观者上释无始虽通二义约真为正故后俗谛观者有种种故)已知大意次正释文依经十段而并以论三观次第释之更无别理(已知大意下次正释文于中有三一总示释疑言而并以三观等者由古德解释总有四重一直释经文后三方依论三观重释其义不知直释名为何观既别无观如何异论设有别观又不出名亦令论主释未尽理故云但以三观释之更无别理)经之十段前五佛子次三复次后二又字以为拣别唯初门中中间有一佛子。

　　今初有支相续门先依相谛差别观三段之中当成答相三字即分为三初至则无生处辨定无我即论明成谓双举解惑释成无我故则知缘集但是𡚶我二复作是念下倒惑起缘即论明答谓对难释通无我义故三后佛子迷真起𡚶缘相次第即论明相(今初有支下三依论科释于中亦三初依论正科)此三若望十门皆显𡚶我非有三自相望合之为二前二显起因缘明缘无我后一起缘次第明缘有相经依此义中间加一佛子皆有染净。

　　今初成者将观缘起先释成无我辨定所宗一以贯诸则显十门皆成无我此是正破我执习气(今初成者下正释经文此是正破者二辩定所破即唯识第八释外难颂难云若无外缘云何有情生死相续故有颂曰由诸业习气二取习气俱前异熟既尽复生余异熟释曰下取意释熏习气分名为习气即是种子诸业习气即罪等三业二取习气总有四种一相见二名色三心及心所四本末第八异熟名之为本六识异熟名之为末业是增上缘二取因缘互相助成故生死流转此第一师义第二师云生死相续由诸习气然诸习气总有三种下亦义引一名言习气二我执习气三有支习气谓招三界异熟业种广如下明名言习气前已频引即下经云于三界田中植心种子言我执习气者下具引论文谓虚妄执我我所种子我执有二一俱生我执即修所断我我所执二分别我执即见所断我我所执随二我执所熏成种令有情等自他差别解云然俱生我执通六七识分别我执唯第六识因我执故相分之中亦熏五蕴种子即名言熏习我执种子令自他差别故别立之有支我执皆增上缘颂明二取习气即我执名言取我我所及取名言故皆名二取释曰今经破此我执亦即俱舍颂说前后中际为遣他愚惑以三际愚俱愚我故如下三际轮回中释瑜伽论中亦遣三际愚惑于我与俱舍同又云遣三际愚遣内无知若遣非情无知即遣我所故今破二我以显二空)。

　　大方广佛华严经䟽钞会本第三十七之一

　　音释

　　蹑

　　(昵辄切蹈也)。

　　酵

　　(古孝切)。

　　大方广佛华严经䟽钞会本第三十七之二　约七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　作是念世间受生皆由着我若离此着则无生处。

　　文中二句初言世间受生皆由着我者即反举惑情明我非理但是苦集故若离此着则无生处者即顺举解心明理非我是灭道故此直顺经文已无我义成矣但是苦集者世间受生即是妄苦着我之心即是集因是灭道者若离此着即是道谛则无生处即是灭谛。

　　论经言受身处生者以我执习气但令自他差别故论云五道中所有生死差别若五道差别自由业招耳(论经言下二举论经会释于中四意一举论经二以我执下以唯识意释成论经唯识论云随二我执所熏成种令有情等自他差别故论云下举本论自释既言五道之中所有生死明是一一道中自他之身差别义耳若五道下以业习气成上我执但令自他差别之义谓业能令自他共有若人天苦乐六道即有支习气若我执习气亦二取摄已如上辩)又论主反征惑情显成无我初征着我明凡应同圣过云若第一义中实有我相者此按定所执着我之心即是第一义智此反以纵立谓称实我知故次云不应世间受身处生者以理正征谓若我是灭理着心是道则凡应同圣得于涅槃何以着我世间受生耶此中应为立过云若第一义中实有我者凡应同圣为立宗以有能证第一义中实我智故为出因如诸生尽圣人为同喻此则凡应同圣凡既同圣即无凡夫复成一过(初征着我下先依百论纵夺以破于中二意先标举若第一义下二举论牒释然论但云若第一义中实有我相者着我之心即是第一义智次云不应世间受身处生今䟽节论以为三假兼䟽有四初句按定次句纵立三以后句正征四何以着我下即䟽举经反质结破但观向引论文自分主客云何结破然有二意一结成纵破纵其有我已成过故举经反成二着我既世间生明知着我之心非第一义智所著之我非第一义明理无我矣即夺破其我此中应为下二依因明立量破䟽文已具然总意云谓第一义我是有法凡应同圣是宗法以我是持自性法有彼凡应同圣宗中法法与有法和合为宗因云以有第一义中实我智故同喻如生尽圣人上三支已具凡应同圣此句合结应云生尽圣人有实智生尽圣人是圣人凡夫既有实我智因彼圣人是圣人而言生尽者遮不定过若但云圣人恐有难云为如须陀洹七反受生之圣人耶为如罗汉我生已尽之圣人耶故定取后句大乘顿悟八地已上即同罗汉渐悟初地许其生尽从凡既同圣下例成一过凡应同圣是杂乱过今无圣人是断灭过)次反征后句明圣应同凡过云又复若第一义中实有我相者若离着我应常生世间以不称实同于妄执非第一义智故此中应为立过云以理实有我圣应同凡为宗次圣证无我违理倒惑非圣智故为出因如诸凡夫为同喻此则结成圣应同凡过圣既同凡则无圣人复是一过(又复下牒论解释然论但云若第一义中实有我相者若离着我则应常生世间今䟽亦有两重解释文小异前而分为三初以百论纵夺势释然准前论亦应有三而文稍略尽䟽为三初按定所执二若离下即以理正征三以不称实下䟽释论意即同前第二反以纵立而论含在前若离此着句中谓第一义中实有于我以为真理令离着我则不称理同于凡夫违理妄执斯则纵成此中应为下二立量破应云第一义中实我是有法圣应同凡是宗法因云以有无我迷理倒惑故同喻云如诸凡夫则三支已具䟽云此则结成圣应同凡者即合结也应云凡夫有倒惑凡夫是凡夫圣人有倒惑同彼凡夫是凡夫成杂乱过次云圣既同凡下例结一过成断灭过)是以经云若离此着则无生处则反显妄情定是过也(是以经云下三举经双结反质以破言双结者双结百论因明结百论者谓纵其有我圣应同凡为纵破今离我不生明定无我即是夺破结因明立量但是纵成其过是他比量今举经无我则彼量不成谓离我既不受生则知第一义中定无有我安有智故故䟽结云反显妄情定是过也)二过既成则无我理昭然可见第二倒惑起缘即论明答答外伏难故两难二答一执情征理难情乖正理答二常求下执相征实难相不依我答今初难云若实无我云何着我如空中无人岂计有人既著于我不着无我明知有我答云由无智故于无我处执著于我非由有我如翳见空华岂空中有华第二难云若实无我何以贪著于我世间受生为缘次第明知有我方得为缘次第生起答云正由无我计我痴爱为本倒惑造业乃至老死何要我耶答意正尔。

　　就文分三初明倒惑顺起染缘二此因缘故下正智逆观结酬无我三菩萨如是下就人结观。

　　今初然十二支即为十二别亦无间然而诸论中多摄为四一能引支谓无明行能引识等五果种故二所引支谓识等五是前二支所引发故三能生支谓爱取有近生当来生老死故四所生支即生老死是爱取有近所生故此约二世一重因果明生引别若依三世两重因果则生引互通今经并具(今初下以义收束瑜伽对法皆同为四今依唯识第八论文未尽下䟽具之然能所引皆在因中能生所生因果对说故唯识第八明十五依处建立十因中三习气依处谓内外种未成熟位即依此处立牵引因谓能牵引远自果故今取起种但名能引其能所生即彼论云四有润种子依处谓内外种已成熟位即依此处立生起因谓能生起近自果故正当今文爱取有三是已润故此约二世下会通经论若准唯识三世小乘今桉下经具明二义言生引互通者无明行中有爱取有爱取有中有无明行识等五果即生老死俱是果位并如下说)。

　　复作是念凡夫无智执著于我常求有无。

　　且依十二支分为五初至有无辨无明支(且依十二者以此经中次第行列故又欲总收二世三世故然就经文且合分五)无智是痴常求有无即是有爱(无智是痴下略释故论云此示无明有爱是二有支为根本故有爱即三有之爱也亦同涅槃生死本际凡有二种一者无明二者有爱是二中间即有生老病死)然依三世诸惑谢往总名无明略举发润有支本故若约二世虽诸烦恼皆能发润而发业位无明力增故名无明(然依三世下通难释成应有难云既举二支为有支本那得上判唯属无明故为此通初依三世即俱舍云宿惑谓无明则过去若无明若爱皆名无明二依二世即唯识文诸惑皆能发业岂无爱耶)唯取能发正感后世善恶业者以为其体(唯取能𤼵下正出其体即唯识初能引后彼论具云此中无明唯取能𤼵正惑后世善恶业者即彼所𤼵乃名为行由此一切顺现受业别助当业皆非行支释曰即彼已下出行支体下文方用故引此无明体是见道全修道一分)希常为有于有乐事欲常住故求断为无于有苦事愿断灭故(希常为有下以论释经论云是中无智至有无者希求常断余文䟽释)。

　　不正思惟起于妄行行于邪道罪行福行不动行积集增长。

　　次不正思惟至增长明行支文有七句初三行过次三行体后一结成。

　　初云不正思惟者是行俱无明涅槃说此为无明因亦无明摄蹑前起后故因果互举次句就人彰过谓起妄行者必是凡夫无明为因求有造业故故初地云凡所作业皆颠倒相应反示菩萨胜义谓菩萨虽行于有起于善行以明为因不求有造不名妄行下句就法彰过论云示于解脱处不正行故若行涅槃路方为正道(初云不正者此有二意一者为无明支通诸烦恼已如前明今取正起行时迷于行过即行俱无明非前𤼵业无明支摄涅槃说者取第二意为无明支要与行俱独头起者非无明支则此一句犹是无明故下䟽云蹑前起后论经但云恒随邪念妄行邪道邪念即是无明异名是故论云恒随邪念示无明因远公释云明行用无明为因言涅槃说者即三十七经南经三十三迦叶菩萨品因说无明是一切诸漏根本迦叶菩萨言世尊如来昔于十二部经说言不善思惟因缘生于贪欲瞋痴今何因缘乃说无明佛言善男子如是二法互为因果互相增长不善思惟生于无明无明因缘生不善思惟善男子其能生长诸烦恼者皆悉名为烦恼因缘亲近如是烦恼因缘名为无明不善思惟释曰既互相生故即无明瑜伽问云若说无明以不如理作意为因何因缘故于缘起教中不先说耶答彼唯是不断因非杂染因故所以者何非不愚者起此作意依杂染因说缘起教无明自性是染污法不如理作意自性非染污故彼不能染污无明然由无明力所染污又生杂染业烦恼力之所熏𤼵业之初因谓初缘起是故不说不如理作意释曰若瑜伽意则前凡夫无智是起业无明不善思惟非无明体不立为支今明能生无明亦无明摄瑜伽克体此经从通言蹑前起后因果互举者此中正明行支即无明缘行故云蹑前起后即举其因前正说起业无明即举其果故云互举若准涅槃无明能生不善思惟则知无明亦有因义正为支体不可说因耳次句就人彰过䟽文有四一释经二故初地下引证既言颠倒相应即是求有迷三界苦谓为乐故三反示下即是论释四谓菩萨下是䟽释论即唯识诸门分别中第六有漏无漏门谓有支皆是有漏无漏非有支故菩萨胜义即是无漏亦是第十一学无学分别门故彼论云一切皆唯非学无学圣人者所起有漏善业明为缘故违有支故非有支摄由此应知圣必不造感后有业于后苦果不迷求故故今䟽文用于彼意体虚不真故名妄行菩萨善知故不名妄若行涅槃下是䟽释论)。

　　次三句辨行体相以三业相应思造三行故谓由迷异熟愚违正信解起感三途恶业及人天别报苦业皆名罪行然别必兼总唯感别报非行支故由迷真实义愚不知三界皆苦妄谓为乐起欲界善业名福行八禅净业名不动行(以三业相应者总出业体亦即唯识第八三性分别门大乘三业皆思为体动身之思名为身业𤼵语之思名为语业思之当体即是意业三行即是经中三句皆通三业则通色非色位谓由下显三业相然愚略有二一迷异熟义愚一迷真实义愚初愚谓迷当报不知善恶惑当苦乐故于现在恣情造恶谓杀生等有三品故成三涂因如二地说及人天者五戒及下品十善是人总报之业前曾损他感诸根缺等即是别报曾决罚他亦招此报故为苦业然别下释感别报非属行支义唯识亦云由此一切顺现受业别助当业皆非行支以无明支于𤼵业中有能通𤼵总别报者有能但𤼵总报之者亦有但𤼵别报之者唯取初二为无明支之所𤼵起行支所摄第三非是行支所摄故䟽拣云唯感别报非行支故有迷真实者即第二愚三界苦果业惑是集即道理胜义故名真实今谓苦为乐迷业是集故起福行八禅净业亦是此愚)后句结成行支谓作已无悔积集增长有迁流故。

　　于诸行中植心种子有漏有取。

　　次于诸行下明识支谓既发行已由行熏心令此本识能招当来生老死故名之为种若无行熏终不成种故云于诸行中植心种子。

　　即是所引识等五种于一刹那为行所集无有前后约为异熟六根之种名六处支为异熟触受种名触受支除本识种为识支体及此三种诸余异熟蕴种皆名色支故无前后因位难知但依当起分位说五有殊五不离心但名心种又隐余四就现说故(即是所引下一总明五种是所引支约为异熟下二别示五相既云此五起无前后故不依次而论具云此中识种谓本识因除后三因余因皆是名色种摄后之三因如名次第即后三种释曰三因即六处触受䟽已别配识支即是第八识种望当异熟亲因缘故因位难知下三释通妨难谓有难言既无前后何以先识后触受耶故为此通五不离心下会释经文既有五种何以但名植心种子故为此释而有二意一约总别云不离心二约隐显兼会今䟽但名此假为识支故识等五支皆通因果识则显因隐果四则显果隐因后果但说生名色芽不说识故)然唯识论中但识等种以为所引而集论中说此识支通于能引正取业种为识支故识种乃是名色支摄缘起经说通能所引业种识种俱名识故识种但是名色所依非名色故不同集论(然唯识下第二会通集论欲显不同故举集论识为能引是彼所立正取业种是出所以以行熏心招当果识故为识支若尔识种何𢪛故云名色名色宽故业种识种下二正辩所立由业熏识招于当识故以二种名为识支业种能引识种所引共为识支识种但是下三出彼难意结弹集论言但是所依非名色体依根本识方说余识有羯剌蓝故为果既尔为因亦然)今经意同缘起经说通取二故双举行识(今经意下第二会今经故双举行识出同之文既言于诸行中植心种子义当识支明通取二)论云此中起心种子者示生老死体性者谓未来二果以此识种为亲因故(论云此中下三申今论释显心偏得种名亦显此是因缘之义)次有漏有取成上种义谓行及识等名言种子皆通无漏今与三漏相应故名有支如初地中以欲等四流起心种故有漏是爱有取是取爱取润故能招后有(次有漏下䟽文有三初总显文意二如初地下引证彼经云欲流有流无明流见流起心意识种子三有漏下别释经文既举爱取种未润时但名所引爱取润竟故名能生)。

　　复起后有生及老死所谓业为田识为种无明闇覆爱水为润我慢溉灌见网增长生名色芽。

　　次复起下辨名色支初之二句文含二意一者成上种义由起生死心得种名二者总标后义现行名等皆生老死故即同初地于三界田中复生苦芽。

　　所谓下别亦有二意一通约十二自至生名色芽是识生名色(后所谓下二释别句总中言现行名等皆生老死者等取五果谓识名色六入触受此五从初结生直至于受诸增长位总名为生诸衰变位名之为老蕴坏为死不离此五依三世说现在五果即是过去生老死也)二为显前来已具十因则辨有支生于生死名色居初次第辨耳谓由前心等五种有漏有取爱取润故复起后有是标有支生于二果今别显有支之相(二为显下此明二世一时而辩能生所生支于中有六一略标举于中有三初标十因生于二果二名色下通妨谓有问言若生二果应云生生老死何言生名色芽答云为欲显于当来二果差别之相次第说五故识在于种名色居初耳三谓由下就经略辩下别当具)故唯识云爱取合润能引业种及所引因转名为有俱能近有后果故(故唯识下二引论证成论文具云三能生支谓爱取有近生当来生老死故谓缘迷内异熟果愚𤼵生能招后有诸业为缘引𤼵亲生当来生老死位五果种已（即指前也）复迷于外增上果愚（覆业无明也）缘境界受𤼵起贪爱（即是爱支）缘爱复生欲等四取（即取支也）爱取合润能引业种及所引因（即五果种）转名为有俱能近有后有果故今䟽略引但取合润成有义耳)瑜伽第十唯说业种名为有者此能正感异熟果故如后段说三十八中复说唯识等五名为有者亲生当来识等五故(瑜伽第十下三会通异解总有二文皆唯识论暗通瑜伽今显引论名及次耳初唯说业种意云因是善恶果是无记名异熟果识等五种虽正为因能生无力正生果故不得名有瑜伽问云何故不说自体为自体缘耶答由彼自体若不得余缘于自体杂染不能增长亦不损减是故不说即斯意也如后假者后假经云取所起有漏业为有是也三十八下即第二意唯取五种意取因缘拣去业种增上缘故)实则总有八支共立有名唯除无明通有成九今经复加无明则通前十因共招二果(实则总有八支下四结成正义业种为一识等为五则所润有六是有支体爱取令润如水入芽能所合论故言有八合八为有有无别体故云假有即唯识论诸门分别中假实分别论云十二有支九实三假一已润六支合名有故二即生死三相位别立生死故今当其一)若以十二是前世二果则一世中具十二矣(若以十二下五傍摄异门谓今世十因所依即前世之二果故成十二然生老死离识等五虽无别体增长衰变相有异故是假有故故成十二今文中无故云傍摄)且约有支文有六缘(且约有支下第六依文正解上二句标由上开二义今痴识生名色但取有生于生故云且约有支)一业为田即是行种望所生果但为增上缘故(一业为田下别释即是行种者现行之业当念即谢熏识为种是所润故望所生果者如田无种不能生故)二识为种即是识等五种为后生死作亲因故如世种植依田肥瘦然其菽麦随自种生论总释云随顺摄取罪福等行业为地故此正明随顺于爱摄前行识之种而成有支也(二识为种者此识为种以识等五未至现行即名言种望于后世生死之果是因缘故故云亲因此即自体缘起也次如世下双喻上二若无业因识不成种故感苦乐唯善恶业是故识种三习气中唯是名言非有支故)三无明闇覆论主取前经无明故云前说无智闇障无明覆蔽此则依于等能发起远为助故亦是举于前世例今世故准唯识意非前发业无明即是覆业无明亦是爱摄即迷外增上果愚又诸烦恼皆能润故以约十因同一世故(三无明者释此一句就文分四一举论释二此则下释论意言等能𤼵起者即俱舍论等起之义论云等起有二种因及缘刹那如次第应知名转名随转释曰初句标表无表色等起有二种次句分别一因等起二缘等起𤼵业前心名因等起在先为因故与业俱心名缘刹那等起同刹那时故下句立名因等起心名转转名为起将作业时能引𤼵故刹那等起名为随转谓随业转正作业时不相离故解曰今取业前无明即因等起也故远为助三引例释即依三世为例前世无明既具一切烦恼今现爱取之中亦具诸惑故四引他论此之无明亦是能润爱取所摄前是𤼵业无明此是覆业无明故不同即迷外增上果愚者出爱支中无明之相亦唯识文如前已引次又诸烦恼下亦唯识文为成前义又亦不局迷外增上故唯识云一切烦恼皆能润业而润业位爱取力胜耳次以约十因者十因同世必是生报之业能𤼵能润一处俱故若远公意无明有四一迷理无明义通终始二𤼵业无明在于行前三覆业无明此在行后识前四受生无明与识同时或在识后望过去种子心识在于识后望能生识与识同时今是第四受生无明)四爱水为润论主指前常求有无之爱即是举例亦即是前标中有漏以前有爱无明摄故(论主指前者故论云常求有无爱水润故明是指前今云即是举例者此中之爱不异无明支中爱故亦即是前者前云有漏是爱有取是取故是此中爱支以前有爱者彼是无明中爱即𤼵业爱耳今是润业之爱故不同也)五我慢溉灌者即是取支要数溉灌方生有芽我语等取为我慢故若悟无我容不生故(要数溉灌者故唯识云于润业位爱力偏增说爱如水能沃润故要数溉灌方生有芽且依初后分爱取二谓爱初名爱爱后名取我语等者即上论云缘爱复生欲等四取释曰一欲取二见取三戒取四我语取今顺经中我慢之言先举我语以等余三言欲取者谓取五妙欲境故喻伽云欲取云何谓于诸欲所生贪欲见取云何谓除萨迦耶见于所余见所有贪欲戒禁取云何谓于邪愿所有贪欲我语取云何谓于萨迦耶见所有贪欲有人释云戒谓恶戒禁谓狗牛等戒我语谓内识依之说我故有余师说我见我慢名为我语云何此二独名我语由此二种说有我故我非有故说名我语如契经说苾刍当知愚昧无闻异生之类随假言说起于我执于中无我及与我所（云云）瑜伽亦云欲取唯生欲界苦果余三通生三界苦果)六见网增长亦是取支见取摄故我见为本诸见生故令无漏法不能坏故名之为网(令无漏下出见网名意网即是喻已下种子复加土覆恐有虫鸟罗之以网则禽兽不能侵今此已下生死之种更罗见网则无漏鸟兽不能侵损决定受生)论总释云如是住如是生心者总显生名色芽由无明爱令上识种安住业地名色心生故(论总释者以论才释无明覆蔽故常求有无爱水润故竟便云如是住如是生心故䟽以此二句总显生名色芽谓识为能住种业为所住地爱取无明是住因缘故云由无明爱令上识种安住业地此释如是住下云名色心生者释如是生心名色为能生心上皆为所生)次却释我慢彼经云我心溉灌论云我是我所我我想是慢者谓我是我所释我字以非但执我亦执行业是我所修故次我我想是慢者释彼心字心即想义依我起于我想以陵他故名之为慢正同今经(次却释我慢者言却释者经有六句方释于四慢见未释便即总释已竟更释慢见故云却释谓我是下䟽释论文)次释见网云我生不生生即是常不生是断断常为本具足六十二见故末句云如是种种诸见也(次释见网者此中论文具云我生不生如是等种种见网余是䟽释)如初地中始于无明终至识支皆名邪见然远公诸德皆云我我所者受生之时自见己身名之为我见父母精血名为我所又谓父母是我夫妻当受生时与父母竞色谓已诤得便起胜想故名为慢我生者我唯此处生不于余处生此并通取中有求生之爱于理无失(如初地下引证意云初地从无明下有九句经皆名邪见今上六句经文无明业识皆名见网)然上诸句皆明能生生名色芽即是所生当报五果初结生蕴即是识支(即是所生下二立理合云生识故引俱舍意识正结生蕴故)今以前辨识种隐于余四今辨现行略其总报所依欲显识与名色次第相生义故复欲显其通种现故故有隐显(今以前下初明隐显五种但显心种五现但显后四五种得名望于五果岂得五果而无识耶故云略其总报总报即第八识大乘第八是识支体余之七识名色支摄故依于第八故云所依欲显识生下二出隐显所以所以有二一欲显识缘名色故若种现皆五则识缘名色不成复欲显下显通种现通种异小通现异于唯识之义)然名色等必有所依本识故初地云于三界田复生苦芽所谓名色共生论云共阿赖耶识生故即此后文云与识共生(然名色下后明名色与识不相离故如二束芦先正明故初地下引证总引三文一引前经但云苦芽不局名色二引论释既名色共阿赖耶生则知名色依现行识三即此下引文证次下当释以此三文即知此中具于二支隐于识支显名色耳)。

　　名色增长生五根诸根相对生触触对生受受后希求生爱爱增长生取取增长生有有生已于诸趣中起五蕴身名生生已衰变为老终殁为死于老死时生诸热恼因热恼故忧愁悲叹众苦皆集。

　　五名色增长下辨六入等八支当起如后段明然此一段意欲答于受生所以故具出诸惑隐显等殊不在显相显相在于后段(然此一假下出指所以以此假中未欲显相故)。

　　此因缘故集无有集者任运而灭亦无灭者。

　　二约逆观结酬无我初二句约生明无我但曰无明等集非由我集又上句拣无因下句拣邪因后二句约灭明无我刹那性灭无使之然(下句拣邪因者以我为因是邪因故此卫世意彼以神我为作者故若僧佉师则以冥性而为作者我是知者而非作者)。

　　菩萨如是随顺观察缘起之相。

　　三就人结观如是观者即随顺缘起之理第三迷真起妄缘相次第者即论相差别也论云若因缘无我以何相住因缘集行谓当相名住生后为行故经意云迷诸谛理起相集耳(论云下论主假设外征谓当相下是䟽释论)然成答相三通是有支相续而两重缘相差别云何略有五异一前约妄我起缘即迷我执此约迷谛起缘即迷真实义(略有五异下答显包含于中有二先别明一约所迷有异前迷无我即迷真空此迷真实义即是妙有以文云不了第一义故)二前约缘起此约缘次故前通取十因一处共起名色此中一向单说次第(二约起次不同可知)二前通三世二世以许十因同一世故义取亦通五世此唯三世以名色等唯约现故义取亦通一世(三约世有通局言义取亦通五世者后假当明言此唯三世者此句标也以名色等唯约现故者出所以也前假名色等五就种为义则是二世后列五果皆约现行即果酬昔因依于果上复起爱取招后生死则有三世今此假中既唯约现故但有三义取亦通一世者至下当知)四前文欲明三世并备于无明中说有爱故于现在中说无明故此中三世互有隐显不许相通(四前文者四约缘有隐显言于无明中下出备相也无明在于过去说有爱取则备三惑矣行即是有未润名行润即有故有二业矣必依七苦别说为五总说为二故此明过去备十二矣但举经文无明之中说有爱取例余必有言于现在中说无明故者明现在中具十二也现在爱取之内既有无明则三惑具矣则所润有行已同过去有于二支无明行也现在八支居然可知增长衰变亦具生老死矣)五前为答难此为辨相如论意故(五前为答难者约答相差别及取下结道可知之)有斯五异两处辨缘共明相续总破痴倒故但束为十门之一。

　　佛子此菩萨摩诃萨复作是念于第一义谛不了故名无明。

　　文中亦二初顺后逆(文中亦二下释文然下释名多依俱舍俱舍与涅槃二十七义则全同小有别处至文当知)顺中初无明支言于第一义不了者然十二支皆依真起无有自性故下偈云观诸因缘实义空也而无明最初亲迷谛理而起于行既横从空起不可复原故令无明特受迷称(初无明支䟽文有三初辩得名意明次第辩下通难何于无明偏受迷称后而无明下答显可知言显次者瑜伽问云何因缘故无明等支作如是次第答诸愚痴者要先愚于所应知事次即于彼𤼵起邪行等此无明约人迷理横从空起)论经云诸谛第一义者即四谛也故对法云真实义愚者谓迷四圣谛所迷即是实义能迷即愚(论经云下二会论经以上云实义空则以真空为第一义准论经意乃是四谛为第一义即四重胜义中道理胜义故次引对法证成论经亦顺涅槃我昔与汝等不识四真谛是故久流转生死大苦海故瑜伽中广说无明历一切法谓若内若外若业若果佛法僧等皆是无明今略举四谛则无所不摄)别有闇法名为无明非但遮诠明无而已(别有暗法下三出无明体性于中有二先正出体别有一法是明所治后非但下拣滥此拣二义即二师解谓一师云无明者谓体非明此即遮诠如非有非无法体非是有无故第二师云应谓明无此但无彼明处即名无明故今拣之非明无而已理则尽矣犹恐难见具引论释俱舍第十论云无明何义（同也）谓体非明（即第一师非前智明）若尔无明应是眼等释曰难也眼等五根亦非智明故论云既尔此义应是无智明也释曰此第二释谓明无之处即名无明论云若尔无明体应非有释曰难也若是明无之处名无明者无是无他体应非有论云为明有体（拣第二义）义不滥余（拣第一义）颂曰明所治无明如非亲实等释曰上句明有实体谓此无明不了四谛明所对治名曰无明与明相违方名无明非是离明之外皆是无明故不同第一亦非明无之处名为无明不同第二下句举喻释成论云如诸亲友所治怨敌亲友相违名非亲友非异亲友非亲友无释曰此以怨喻无明亲友喻明非亲友者即是怨家怨有体矣言非异亲友者非异亲友之外余人皆名非亲友也此喻无明不滥眼等言非亲友无者非无父母朋友即名非亲友也此喻无明非无体也言实等者以上非字贯下实等亦如非实者谛语名实此所对治虚诳言论名为非实非异于实皆名非实（如杀生等）亦非实无名为非实（此明非实有体）等取非法非义非事如不善法名为非法不善义名为非义不善事名为非事此与善法等相违名非法等皆明有体非无故论结云如是无明别有实体是明所治非异非无释曰非异拣初义非无拣第二无明若无有体何能与行为缘经说无明能染于慧令不清净明有体也余如彼说)。

　　所作业果是行。

　　二所作业果名行者行支也业即罪等三业是彼无明所起果故故偈云所作思业愚痴果而论云是中无明所作业果者所谓名色者此出果体体谓行体即名色故远公释论云行有三业意业为名身口为色故婆沙云名色有二一方便名色二报名色若云名色缘识即方便名色若云识缘名色即报名色今以行为方便名色(此出果下三䟽释论以名色通为生死之体以无明等是行蕴等各别法故各自有体今行该通故取通体以为其体远公释下四举古释义无所违但引婆沙名色缘识此名色在因中识缘名色是六处别名则似名色与识有前后义大乘亦有互相缘义义则不然因果之中皆二互相缘此是因中互为缘义如下当说)。

　　大方广佛华严经䟽钞会本第三十七之二

　　音释

　　溉灌

　　(溉古代切浇也灌古玩切沃也)。

　　羯剌蓝

　　(梵语也亦云歌罗逻此云凝滑羯古屑切剌郎达切)。

　　殁

　　(莫勃切终也)。

　　大方广佛华严经䟽钞会本第三十七之三　约八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　行依止初心是识。

　　三行依止下识支论云于中识者彼依止故彼即是行此中语倒应言依彼故论经云依行有初心识谓由行熏心有当果种乃至现行故瑜伽云因识为缘相续果识前后次第(彼即是行下二释论言由行熏心等者行谓罪等业唯识云此虽才起无间即灭无义能招当异熟果而熏本识起自功能即此功能说为习气是业气分熏习所成拣当现业故云习气如是熏习展转相续至成熟时招异熟果此显当果胜增上缘释曰但观所引及下瑜伽䟽文可知)。

　　与识共生四取蕴为名色。

　　四与识下名色支初一识字即是现行识支识为种边唯是赖耶在现行位通于六识今拣现非种故云共生四蕴识蕴已属所依识故(四与识下名色支䟽文有三初正释经言四蕴者谓色受想行则色蕴为色三蕴为名何以无识故次释云识蕴已属所依识支故上且顺经)若言四蕴曰名羯剌蓝等为色则所依现行之识亦唯赖耶(若言四蕴下二引异释先引唯识即第三论引经证有第八识下文当具引论文言所依现行之识亦唯赖耶者以非色四蕴为名则名支之中已有识竟故唯识云眼等转识摄在名中此识若无说谁为识释曰故以第八为识支也恐有救云名中识蕴是眼等五识支即是第六识故故次论云亦不可说名中识蕴谓五识身识谓第六羯逻蓝时无五识故释曰大小共许初七日内无五识故故大乘以第七识为名中识俱舍亦云名谓非色即是四蕴然其识蕴意在第六又俱舍说唯约位说在于识后不说与识同时互依上云羯逻蓝等者此云杂秽父母不净为杂深可猒患为秽而言等者此上初位等余四位故俱舍总云最初羯逻蓝此云薄酪一也二云次生頞部昙此云胞也三从此生闭尸此云软肉四闭尸生健南此云坚肉五次钵罗奢佉此云支节此之五位皆名色支此第五位亦六处摄下有三句皆六处支偈云后发毛爪等及色根诸相渐次而转增皆第五位摄若取一生皆名色摄即六处触受皆属名色故云等也)瑜伽云俱有依根曰色等无间依根曰名则通五蕴为体即四七日来根未满位(瑜伽论下后引瑜伽俱有依根已见问明品即眼等色根与识同时名为俱有意取色根等无间依者要前念灭引生后念故此即瑜伽约三际出因缘体文然此段论文数处引用今当具引故彼论云云何缘起体（此问也）答略说由三种相建立缘起谓从前际中际生从中际后际生中际生已若趣流转若趣清净究竟云何从前际中际生中际生已后趣流转谓如有一不了前际无明所摄无明为缘于福非福及与不动身语意业若作若增长由此随业识乃至命终流转不绝能为后有相续识因此识将生果时由外贪爱正现在前以为助伴从彼前际既舍命已于现在世自体得生在母胎中以因识为缘相续果识前后次第而生乃至羯逻蓝等位差别而转在母胎中相续果识与名色俱乃至衰老渐渐增长尔时感生受业名色与异熟果又异熟识即依名色而转由必依托六处转故是故经言名色缘识俱有依根曰色等无间依根曰名随其所应为六识所依依止彼故故乃至命终诸识流转又五色根若根所依大种若根处所若彼能生大种曰色所余曰名由识执受诸根相续方得流转故此二种依止于识相续不断由此道理于现在识缘名色名色缘识犹如束芦乃至命终相依而转如是名为从前际中际诸行缘起生中际生已流转不绝当知此中依胎生者（云云）云何从中际后际诸行缘起生谓中际已生补特伽罗受二种先业果谓受内异熟果及境界所生外增上果此补特伽罗或闻非正法故或先惯习故于二果愚由愚内异熟果故于后有生苦不如实知由迷后有后际无明增上力故如前诸行若作若增长由此新作所作业故说此识名随业识即于现法中说无明为缘故行生行为缘故识生此识于现法中名曰因识能摄受后生果识故释由此上一段论文三节䟽要一出名色支体二亦证名色与识互依三证二世立三际义下文略指应寻此文即四七日来者示其分齐)论云名色与识共生故者此言拣滥恐人误谓名共色生故又云识名色递相依故者释前共义谓识由名色得起名色依识得存如水与尘互相依持以为泥团亦如束芦乃至命终相依而转故上答文总名苦果为名色芽(论云名色下三举论释共生之义然不示名色之相直说共生之义然论两句相续云名色与识共生故识名色递相依故今䟽离而释之则前句正释共义初地经云名色共阿赖耶识生故又云识下出共所以云释前共义者即上所引瑜伽之意亦同唯识第三证有第八之文论云又契经说识缘名色名色缘识如是二法展转相依譬如束芦俱时而转若无此识名色自体不应有故谓彼经中自作是释名谓非色四蕴色谓羯逻蓝等此二与识相依而住如二束芦更互为缘恒俱时转不相舍离眼等五识摄在名中此识若无说谁为识等释曰上引论文具有三节初正证相依义二谓彼下前证四名故上云下当引论三眼等下前已引竟一段义周故复重引言如束芦者如立二束之芦二头相依方得安立去东西倒去西东倒名色与识互依其义亦然下第五门亦有此喻故上答文下引上为证苦果总为名色明知名色必共识俱也然上诸文已显体相未知何独此二相依瑜伽问云已说一切支非更互为缘何故建立名色与识互为缘耶答识于现法中用名色为缘故名色复于后法中用识为缘故所以者何以于母腹中有相续时说互为缘故由识为缘于母腹中诸精血等名色所摄受和合共成羯逻蓝性即此名色为缘复令彼识于此得住释曰二义之中前标即通现果名色与因识为缘令识得住即名色缘识义故上行支亦以名色为体名色总故后义正辩入胎互为缘义即今文所用已知互为缘相四蕴何独皆称为名第一师释云在胎蒙昧未辩苦乐微有名而已此依分位六处之前识支之后可尔既二相依从生至死皆名色摄何得称名俱舍论云名唯行摄何四皆名总有四释四蕴称名之义一师云随所立名根境势力于义转变故说为名问云何随名势力转变答谓随种种势共立名于彼彼义转变诠表即如牛马色味等名问此复何缘标以名称答于彼彼境转变而缘解云已上论文此师意者如今时名随于古昔名之势力得于义转变诠表或诠此境或诠彼境名为转变名既如此四蕴亦然谓受等四蕴随根境势力于境转变而缘转变如名故标名称言转变缘者谓缘此缘彼名转变缘也第二师云又随类名此解意者谓一切法不通二类一者色类二者非色类四蕴与名同非色类以似名故四蕴为名第三师云随名显故此解意者谓色法粗着不须名显如眼见也四蕴微细要须名显必藉名故故标名称也第四师云有余师说四无色蕴舍此身已转趣余生转变如名故标名称解云此师约舍身名转变初师据缘境名转变转变虽同二释别也释曰上皆俱舍论䟽不断得失若取易知第二三师理易分明任情去取)。

　　名色增长为六处。

　　五六处支谓四七日后诸根满位六处明盛名增成意处色增成余五俱舍云从生眼等根三和前六处(五六处支于中有三初正释名增成意处者四蕴为名之时未分识相今意识明了故名为增故上唯识云在名中时但有第七今𤼵第六故名意处此增增明色增增多云成余五为坚肉时未分五根但名一色今色根渐具故开为五俱舍下引证生眼等后三和前也)前段为明意根本有云成五根耳(前段为明下二解妨谓有问言前段经云名色增长则生五根今何得言名色增长为六处耶故为此通意根本有即是七识故云生五根今但意增云成六处明意非新生故)俱舍十一五果之中前三胎内余二胎外(俱舍十一下三总结分位通结前三小乘识支初托胎时识明显故羯逻蓝等五位皆名色支即从第五位至未出胎皆六处摄以第五位经时长故余如前辩)。

　　根境识三事和合是触。

　　六触谓触对虽有三和于三受因尚未了知但能触对(六触者即根境识三和所生能有触对故名为触俱舍颂云触六三和生触虽是一据识分六小乘难云五识根境许同时起可得三和意根过去识居现在法或未来何得三和彼有二释一云意法为因𤼵识为果即三和义二云意法识三同一触果即三和义上之二释不约同世而说三和若大乘宗七为意根俱得同世然萨婆多离三和外别有触法是心所法若经部宗三和即触正顺今文然此六触摄之为二前五名为对触意触名增语触触虽无对所依眼等是有对故依主受名增语是名名能诠表增胜于语眼等五识唯缘青等不缘青名意识能缘青等亦缘于名从境立名名增语触虽有三和下即俱舍意颂云于三受因异未了知名触三受因者谓三受境境能生受故名为因即出胎后三两岁来即未了三故不名受)。

　　触共生有受。

　　七受支分别三受领纳于触名触共生此前四支唯约现行(七受支俱舍云在[婬-壬+(工/山)]爱前受谓五六岁去至十四五来已了三受因差别相未起[婬-壬+(工/山)]爱但名为受涅槃经云染着一爱名之为受谓衣食爱俱舍颂云从此生六受五触身余心谓于六触生于六受谓眼触为缘所生诸受等六中前五名为身受依色根故色根聚集即名为身身之受故意触所生名为心受心之受故领纳于触已如前释此前四支下总结行相若小乘说约位明支五皆现行今就大乘识支通种故四现行)。

　　于受染着是爱。

　　八爱支以三受中乐受缠绵希求故云染着即是中下品贪此虽通缘内外二果诸论多取缘外境爱增上果生(八爱支俱舍云贪资具淫爱谓十五六后贪妙资具淫爱现行未广追求但名为爱然䟽中云乐等缠绵希求等者等余二受缠绵约乐受等求通二故俱舍云从此三受引生三爱谓由苦遇有于乐受𤼵生欲爱或有于乐非苦非乐受𤼵生色爱或有唯于非苦非乐受生无色爱即是中下皆唯识文)。

　　爱增长是取。

　　九取支虽摄余惑而爱润胜故说是爱增然上二支通现及种(九取支俱舍云遍驰求名取取谓贪也年既长大贪五欲境四方驰求不惮劳倦爱取别者初起名爱相续转盛别立取名虽摄余惑下即唯识论正是彼论会此经文然上二支者爱支初起即是现行当念即能熏识成种依此爱种而生于取取即现行是故经云爱增为取下会四缘中爱望于取有因缘者以爱种子增成于取取即爱种之现行故故同一贪初心为爱转盛名取即此爱种便是取种是故二支皆通种现)。

　　取所起有漏业为有。

　　十有支由四取心中所起诸业故名有漏此业亲能招当果故名之为有此约三世不同前段爱取合润业等名有此前之业已隔现行名色等故(十有支者俱舍论云有谓正能造牵当有果业由驰求故积集能牵当有果业业名为有若言有当果故此则有者但是有无之义若言当有之果则有是三有故唯识云俱能近有后有果故则有有二义一者能有彼果二者当有今能有彼因从果称故业名有然唯识论虽约二世有义不殊此约三世者对前拣滥在文可知)。

　　从业起蕴为生。

　　十一生支约增上缘云从业起始从中有未衰变来皆名为生(十一生支言约增上缘者以经云从业起蕴名生故业是善恶生是无记异熟果故若约因缘从二取种亲生于生义如前说始从中有下彰其分齐亦唯识文言从中有者中有阴灭后有阴生故未衰变者四十已来若俱舍云结当有名生从此舍命正结当有此位五蕴总名为生当来生支即如今识当来生显立以生名此与涅槃一无有三故云现在识名生现在名色六处触受名为老死据此经论生支位局唯初托胎名色位后皆属老死不同唯识)。

　　蕴熟为老蕴坏为死。

　　十二老死即诸衰变位名为蕴熟(十二老死支䟽文有三初正释文诸衰变位者亦唯识文四十已后容颜渐衰即属于老若俱舍云至当受老死义如生支说)故上二支体通五蕴唯是现行(故上二支者第二示体然上引俱舍彼约分位缘起一一支下皆有彼位五蕴及无明显故立无明名等言则十二支皆具五蕴今从增胜有具不具故结此二具五蕴也余不结者随本支体而为蕴摄种现亦然虽是于苦不同上识通于种现)欲令生厌合五成二以显三苦老非定有附死立支别离等五余时虽有死时多故偏就死说(欲令生猒下第三通妨略有三妨一云未来生死即现识等何以现在立五未来立二俱舍通此但云略果及略因由中可比二现在五果未来说二故云略果现在二惑过去说一无明故云略因由中已广故初后略比二可知过此更说便为无用上即论意若尔何不初后目所不睹广说因果可比于中是故应言示迷本际因合一惑现所起惑明示始终令其不行当相辩差别示五位当果今猒合为老死然唯识论虽约二世亦有此问论云何缘所生但立生老死所引别立识等五支答云因位难知差别相故依当果位别立五支果位易了差别相故总立二支以显三苦则今疏文含于二意欲令生猒合立二支即是前意合立二支以显三苦即唯识意谓生显行苦老显坏苦死显苦苦唯识虽约种现不同三苦生猒三世宜用老非定有者亦唯识文应有问言老位极长何不别立答意云谓有天逝不至老故死时等下三有妨云别离忧悲等自小及长皆悉有之何为附在老死支中通云多故后应问言老既不定附死立支病亦不定何不附立答云病又不遍兼不定故者遍三界故附立支诸趣界中除中夭者皆有衰相故复应问言名色不遍何故立支谓色界全欲界化生六处顿起何有名色唯识答云定故立支胎卵湿生六处未满定有名色又名色支亦是遍有有色化生初受生位虽具五根而未有用尔时未名六处支故初生无色虽定有意根而不明了未名意处故有名色由斯论说十二有支一切一分上二界有即是唯识引于瑜伽第十文也余如前说)然此一段有支亦通一生前后建立余支可知唯生一种通取于前耳思之(然此一段下二以义重释谓即于今生初迷谛理二即作业三业依初心为识如下一念缘生但通取一生长时故云前后建立言唯生一种通取前者谓有问言既云一生生在初托胎时今居有后那言一生故今答云通取前来诸增长位皆从有起此有虽是过去之有但取所生以成十二亦可有支之后所起五蕴即名为生既云义取不可克定)。

　　死时离别愚迷贪恋心胸烦闷为愁涕泗咨嗟为叹在五根为苦在意地为忧忧苦转多为恼如是但有苦𣗳增长。

　　后逆观中一结是苦𣗳谓无明行引识至受为苦芽爱缘引受至有是守养生老死为苦𣗳从芽守养是增长义又于现法中无明造业为小苦𣗳若爱取润则得增长不润尚灭况更增耶又初二为根次二为身次三为枝次三为华后二为果(后逆观中初结成苦相有三节一二世因果相望唯取七苦为苦𣗳惑业五因为苦缘五种为苦芽二果为𣗳此瑜伽第十二又于下以因为果云于现法中现法之时亦是二世之义若爱取润则增长者亦润行种及识种耳三又初下通取十二缘若因若果为一苦𣗳无明𤼵业故为苦𣗳根若不𤼵业不受后有果故识与名色为苦𣗳身以识与名色从因至果互相依持为生死体故次六入触受依名色上开显增长对境领受如枝依身而问别故约二世说但是因中约果说耳次爱取合润成有决定当生故喻如华上十为因故后二是苦果上三皆依一世后之一释可通三世依遇二因招识名色之体而为树身六入触受现行开显等为枝已是苦树竟依上复起当因故三为华感当二果为苦树果则虽是一树义有两重)。

　　无我无我所。

　　无我我所结成无我。

　　无作无受者。

　　无作无受结成于空(无作无受下三结成于空者经有者字则似人空人空即上无我今无作受之体在因为作在果为受能作能受即是于我所作所受同号我所然我为能作唯胜论义若数论师我非能作冥性能作既能作望我有同不同所作受等非局我所则自在等亦名作者故该一切因果之法名为显空是则无明亦为能作行为所作又行为能受识等为所受则亦无性皆悉空寂)。

　　复作是念若有作者则有作事若无作者亦无作事第一义中俱不可得。

　　复作是念下以我况法结成胜义故(复作下四结成胜义者上显无病所病有异今明空理一理无差故异上空)故瑜伽说由十种相缘起甚深六义依无常一义依苦一义依空二义依无我(故瑜伽说下二总显甚深于中有三初总标初言甚深者瑜伽第十问云如世尊说缘起甚深此甚深义云何应知答由十种相应知缘起甚深之义谓依无常义苦义空义无我义释曰下直释十义但云依无常义者便列十义今䟽取下释意便总配云六义依无常一义依苦等)今初一从自种子亦待他缘二从他亦待自三俱从无作用四此二因性非不是有此四义即前段中但因缘故集无有集者五虽无始其相成就而刹那灭六虽刹那灭而似停住此二即前任运而灭亦无灭者一义依苦者一味苦相而似三相故结云苦树一义依空者谓离有情作者受者然似不离显现即今无作无受二义依无我者一虽实无我似我相现即今无我我所二依胜义谛虽不可说而言诸法自性可说即今复作是念已下经文十义备矣(今初一从下二别释初释无常六义然此文难解如从自种子亦待他缘与第二句从他亦待自二句何别故每句中皆有两义从自种子是自生义亦待他缘不自生义下三例之故杂集第四云又诸法不从自生亦不从他生不共不无因生非不自作他作因缘生是故甚深故不自生亦从自生不他生亦从他生不共生亦从共因缘生上三句中皆有二义若唯自种生非曰甚深若唯不自生亦非甚深故一句兼二方曰甚深正同中论因缘所生法即空即假即中之义杂集释不自生等自有二义至第八门当知下总结云若缘起理非自非他遣双句者犹为甚深况总亡四句是故缘起最极甚深释曰不见此论瑜伽难了故从自种子是自生义亦待他缘即以他遣自义二从他者是他生义亦待自者以自遣他义三俱从者共生义无作用者以无性遣共义四此二因性非不是有者以共功能遣无因义前之三句有无性缘生二义故皆有存亡第四句不立无因故唯有以共遣无因义耳五相虽成就而不碍灭六灭而似停初之四句就缘所生法以论甚深五六二句以所生法对有为之相以论甚深前四以是缘生之法是故无常后之二句刹那灭故是故无常余文可知)由前缘相皆是似义故逆观中直显真实性相无碍故为甚深缘起之观正在于此(由前缘下初约真实智故瑜伽云应以几智知缘起耶答以二智谓法住智及真实智云何真实智谓如观甚深义然瑜伽甚深之义皆性相对说如云从自种子是相亦待他缘是性谓以他破自显不自生余如上说今经逆观唯显不自生义不显从自种子义以从自种子即是识为种复起后有生及老死故此不说十义皆然故云由前缘相皆是似义十个似义皆在相中故特由性相无碍故曰甚深云正在于此)又无作作者即显缘生非天人作若佛出世若不出世安住法性法住法界故于此一观已为甚深况加后二(又无作作者下二约法住智结成甚深故瑜伽云云何法住智谓如佛施设开示无倒而知次重征释云如世尊言是诸缘起非我所作亦非余作所以者何若佛出世若不出世安住法性法住法界云何法性等答是诸缘起无始时来理成就性是名法性如成就性以无颠倒文句安立是名法住由此法住以彼法性为因是故说彼名为法界释曰但观论文䟽自明了)二约大悲随顺观者四观之中此第一门即当第一愚痴颠倒观论总释云随所著处愚痴及颠倒此事观故谓十二因缘是所著处痴迷性相倒执我所下别释意明痴随所迷立二颠倒一从初至则无生处明迷缘性之无我执我成倒以着我故则世间生明是颠倒若离此着则无生处反显此着必是颠倒二复作下竟初一门明愚缘相之缘生疑惑颠倒谓无智故常求有无滞断常之二涂故云疑惑致缘相之相续明是颠倒今菩萨顺彼众生愚倒之事起悲观察名为事观(论总释下初总释也先举论谓十二下䟽释论远公亦云不缘无我故曰愚痴谬执有我称曰颠倒此言小局下别释下二别开二倒前意由迷缘性故是愚痴无我执我故是颠倒以着我下论举经意明倒所以第二意明迷于缘起不知从缘无真实故即是愚痴疑惑不决即是颠倒谓无智下以经释成无智求有释成愚痴滞断常下释成疑惑致缘相之相续释疑是倒义今此菩萨下三却释总中事观二倒相显事义方明故在后释)。

　　三约一切相智观九观之中此门摄第一观全及第二之半谓初成答二文名染净分别观此有二意一着我为染离我为净二着我故缘相生为染离我故缘相灭为净后相经文即属第二依止观谓虽依第一义以不知故即起诸缘是为染依见第一义诸缘则灭便为净依相谛观中不知故成缘相大悲观中不知便为颠倒(三约一切相智观文中有四一彰门所摄言及第二观之一半者第二即依止观依止有二一依第一义即是相续二依一心即第二一心所摄门第一义一心故但半耳二谓初成答下二别显二观初染净有二前意约因后意约果即杂集等染净义相谛观下三举其二观显此为胜以前二观但有不知今具知不知为染净故深细也)然上相续一门经文无二随义分三初明倒惑起缘实无有我成一切智观次顺痴倒事成道相智观后委究解惑染净性相成种智观又初顺根本次顺后得后即无碍虽无我所不坏相故而起大悲能所本空悲而无著双穷性相不滞自他三观一心成无碍智甚深般若宁不现前一门尚然况加余九(然上相续下四总结一门深广之相于中有三初成横对三乘三智三智之义已如前配又初顺下二局大乘三智然通因果虽无我所下三融其三智而成一心初空即假故不碍起悲二能所下假不碍空悲而无著三双穷下中即空即假不滞自他自即根本他即后得四三观下总结无碍成般若因五一门下结叹深广)。

　　佛子此菩萨摩诃萨复作是念三界所有唯是一心。

　　第二一心所摄门中然此一门乃含多意且分二别一摄末归本门二如来于此下本末依持门今初依论三观初约相谛即当第二第一义谛观论生起云云何第一义差别如是证第一义则得解脱彼观故此明修观所以以第一义是缘生之性若见缘性则脱缘缚故修彼观而论经虽云皆一心作意取能作一心故云第一义观(而论经虽云下后释立观所以以若取三界虚妄即是所作便属世谛今取能作为第一义)论云但是一心者一切三界唯心转故此言则总转者起作义亦转变义(论云下二论释经从此言则总下䟽释论上取观名唯是能作今云三界唯心转故则通能所然能所有二若法性宗以第一义随缘成有即为能作所有心境皆通所作以不思议熏不思议变是现识因故若法相宗第一义心但是所迷非是能作有三能变谓第八等故一卷唯识论云又复有义大乘经说三界唯心唯是心者但有内心无色香等外诸境界此云何知如十地经说三界虚妄但是一心作故心意与识及了别等如是四法义一名异此依相应心说非不相应心说心有二种一相应心所谓一切烦恼结使受想行等皆心相应以是故言心意与识及了别义一名异故二不相应心所谓第一义谛常住不变自性清净心故言三界虚妄但一心作是相应心今依法性故云第一义心以为能作言转者起作义亦转变义者即唯识意彼论第三总释三能变云能变有二一因能变二果能变释此二变皆云生起故彼论云一因能变谓第八识中等流异熟二因习气等流习气由七识中善恶无记熏令生长异熟习气由六识中有漏善恶熏令生长释曰种子生现行名因习气于中有二先标后释等流即七识中三性种子各生自现唯除第八不能熏故异熟习气唯除第七七是无记非异熟因前是因缘此增上缘论云二果能变谓前二种习气力故有八识生现种种相释曰即前二因所生现果谓有缘法能变现者名果能变种种相者即第八识相应心所相见分等论别释云等流习气为因缘故八识体相差别而生名等流果果似因故释曰即以现识三性种子各自生现论云异熟增上缘感第八识酬引业力恒相续故立异熟名感前六识酬满业者从异熟起名异熟生不名异熟有间断故即前异熟及异熟生名异熟果果异因故释曰八识是总果故是异熟生主引生余感六识业名之为满业等以上论文皆以生起而释变义故䟽云转即转生亦转变义又下论中释第二能变依彼转缘彼云转谓流转显示此识恒依彼识取所缘故彼䟽释云流是相续义转是生起义谓依第八或种或现相续起义又彼论第一释由假说我法有种种相转云转谓随缘施设有异又云彼相皆依识所转变而假施设又云变谓识体转似二分释曰言彼相者即上我法识体即是自证分此相见俱依自证起故上来正意为证以起以变释论转字然已具于能变之相前后经䟽皆要此文)然此一文诸教同引证成唯心(然此一文下二广开章门于中有三初总标举唯识摄论等皆指华严一心作义)。

　　云何一心而作三界略有三义一二乘之人谓有前境不了唯心纵闻一心但谓真谛之一或谓由心转变非皆是心二异熟赖耶名为一心拣无外境故说一心三如来藏性清净一心理无二体故说一心此初一心菩萨不为此观后二一心经意正明通于三观约清净一心为第一观通此二心为后二观后二一心略如问明。

　　广开有十初之一门假说一心谓实有外法但由心变动故下之九门实唯一心(广开有十下三开三为十上三义中初一不开开第二为次三开第三为后六然皆从宽至狭)二相见俱存故说一心此通八识及诸心所并所变相分本影具足由有支等熏习力故变现三界依正等报如摄大乘及唯识等诸论广说(二相见俱存者唯识正义四师各立己见问明今此从多故云相见八识心王及诸心所皆有二分当体即见分从并所变下即是相分相有二义一识所顿变即是本质识等缘境唯变影缘不得本质由有支等者影变因果已如上说)三摄相归见故说一心亦通王数但所变相分无别种生能见识生带彼影起如解深密经二十唯识观所缘缘论具说斯义(三摄相下然初反四五皆唯识所破彼论初云又为开示谬执我法迷唯识者令达二空于唯识理如实知故此破凡外今文所无次论复云有迷谬唯识理者释曰下皆护法广破四师此标也次论复云或执外境如识非无释曰此即有宗依十二处教执心境俱有是第一义论云或执内识如境非有释曰此破清辩依密意空教拨识亦无论云或执诸识用别体同释曰即大乘一类菩萨言八识体唯是一也如一水镜多波像生即当此中第五义也论云或执离心无别心所释曰此即经部觉天所计以有经言士夫六界染净由心无心所相虽于蕴中亦有心所但于识上分位假立无别实有然清辩计虽拨皆空强违中道而立唯境顺世亦立唯四大种成有情故若依此义应有四句清辩顺世有境无心中道大乘有心无境一切有部有心有境邪见拨无都无心境然其有王无所即此第四而今指经论与彼不同然第三义言如解深密者即第一经心意识相品第三广慧菩萨问佛菩萨于心意识秘密善巧佛答云广慧当知于六趣生死彼有情及四生身外生起于中最初一切种子心识成熟展转和合增长广大依二执受一者有色诸根及所依执受二者相名分别言说戏论习气执受有色界中具二执受无色界中不具二种释曰无色不具即无色根则唯有相名分别习气明是唯见次下经云广慧阿陁那识为依止为建立故六识身转谓眼耳鼻舌身意识此中有识眼及色为缘生眼识与眼识俱随行同时同境有分别意识转等则知皆是唯立见分此见亦即安慧所立一自证分谓多立有相见二分去相取见为自证耳言二十唯识者亦名唯识二十论有二十偈故世亲菩萨造唐三藏译最初即云安立大乘三界唯心以契经说三界唯心心意识了别名之差别此中说心意兼心所唯遮外境不遣相应内识生时似外境现如眼有翳见发蝇等于中都无少分实义释曰此亦明唯心义复有一卷唯识论天亲菩萨造后魏瞿昙般若流支译细寻乃是二十唯识同本异译而文稍显著先列二十偈初偈云唯识无境界以无尘望见如人目有翳见毛月等事偈竟问云初偈明何义答曰凡作论有三义一者立义即是初句二者引证即第二句三者譬喻即下二句下文广释亦明外相无实唯心现故名摄相归见言观所缘缘论者但有两纸陈那菩萨造论云诸有欲令眼等五识以外色作所缘缘者或执极微许有实体能生识故或执和合以识生时带彼相故二俱非理所以者何极微于五识设缘非所缘彼相识无故犹如眼根等释曰此破前极微生识长行破意云眼等能𤼵识识上无眼相极微能𤼵识识岂有微相故无所缘又偈云和合于五识设缘非所缘彼体实无故犹如第二月释曰观长行意此破上和合以生识谓彼执言坚等多相和合一处有是现量境能𤼵于识破意云和合法无实故如眼错乱见第二月释曰以无上二相唯有于识故名摄相归见然陈那立于三分今言无相者相实无故下正义云彼所缘缘非全不有内识如外现为识所缘缘许彼相在识及能生识故释曰长行内识似外境现为所缘缘许眼等识带彼相起及彼生识故结云诸唯识内境相为所缘缘理极成也则非全无相相全属识故云归见然上䟽引皆贤首意欲灭十义故复引之法相立识如前所引唯识论辩)四摄数归王故说一心唯通八识以彼心所依王无体亦心变故如庄严论说(四摄数归王下具名大乘庄严经论无著菩萨造有十三卷第四卷述求品第十二中有此意也论云自界及二光痴共诸惑起如是诸分别二实应远离释曰自界谓自阿赖耶识种子二光谓能取光所取光此等分别由共无明及诸余惑故得生起如是诸分别二实应远离二实谓所取实及能取实如是二实染净应求远离释曰此说求染净亦摄末归本义第五卷初同此品说求唯识人云能取及所取此二唯心光贪光及信光二光无二法释曰求唯识人应知能取所取此之二种唯是心光即释上半如是贪等烦恼光及信等善法如是二光亦无染净二法何以故不离心光别有贪等信等染净法故二光亦无二相偈云种种心光起如是种种相光体非体故不得彼法实释曰种种心光即是种种事相或异时起或同时起异时起者谓贪光瞋光等同时起者谓信光进光等光体非体者如是染位心数净位心数唯有光相而无光体是故世尊不说彼为真实之法释曰上二偈即是正意也其释曰字皆是论文)五以末归本故说一心谓七转识皆是本识差别功能无别体故楞伽云藏识海常住境界风所动种种诸识浪腾跃而转生又云譬如巨海浪无有若干相诸识心如是异亦不可得既云离水无别有浪明离本识无别前七(五以末归本下其五六七三门全同问明但为明其自浅之深故复重说耳后之三心即玄中具谓唯心所现故法性融通故等说)六摄相归性故说一心谓此八识皆无自体唯如来藏平等显现余相皆尽经云一切众生即涅槃相等楞伽云不坏相有八无相亦无相如是等文诚证非一。

　　七性相俱融故说一心谓如来藏举体随缘成办诸事而其自性本不生灭即此理事浑融无碍是故一心二谛皆无障碍起信云依一心法有二种门乃至不相离故又密严云佛说如来藏以为阿赖耶及如金与指环喻等又胜鬘云自性清净心不染而染难可了知染而不染亦难可了知皆明性净随染举体成俗即生灭门染性常净本来真净即真如门斯则即净之染不碍真而恒俗即染之净不破俗而恒真是故不碍一心双存二谛深思有味。

　　八融事相入故说一心谓由心性圆融无碍以性成事事亦镕融不相障碍一入一切一中解无量等一一尘内各见法界天人修罗不离一尘其文非一。

　　九令事相即故说一心谓依性之事事无别事心性既无彼此之异事亦一切即一上文云一即是多多即一等。

　　十帝网无碍故说一心谓一中有一切彼一切中复有一切重重无尽皆以心识如来藏性圆融无尽故。

　　上之十门初一小教次三涉权次三就实后三约圆中不共若下同诸乘通十无碍一部大宗非独此品随一一门成观各异可以虚求(上之十门下二约教分别即具五教涉权是始教就实通二一即终教终教亦名实教故其摄相归性亦通顿教以后三教皆同一乘并拣于权故顿亦名实后三圆融即是圆教而言不共者圆教有二一同教二别教别即不共不共实顿故二同教者同顿同实故今显是别故云不共若下同诸乘下约融通说若下同同教一乘即[(冰-水+〡)*ㄆ]次三就实若同于三乘亦[(冰-水+〡)*ㄆ]前四以其圆教如海包含无不具故)第二本末依持门此下终于十门皆是世谛差别缘相本寂但应观真何以复观世谛差别论云随顺观世谛即入第一义故俗为真诠了俗无性方见真耳中论云若不知世谛不得第一义故此观有六一何者是染染依止观即双辨能依所依摄此半门二因观观染因故摄次二门三摄过观唯苦集故四护过观护凡邪见故五不厌厌观防小慢故上三次第各摄一门六深观显因缘之理妙过情取故此摄后三门六中初二建立染相次一就染观过次二正观防非后一观行深极(第二本末依持门䟽文有六一标门分齐即八门半论云随顺下三引论正答同涅槃第十二卷佛答文殊义已见玄文中论云下五引他论证即四谛品亦见上文此观有六下六依总开别谓于世谛八门半中为六观故于中三初列释一一观中文皆有二观字已上依论标名观字向下是䟽辨意因有自他故须二门即染依止名为他因第二因观名为自因染有四句故摄三门他因即第三自业助成自因即第四不相舍离故皆染因摄过即第五三道不断门谓惑业苦惑业集故护过即第六三际轮回门说此能除外道三过三过如下不厌厌观即第七三苦集成门凡小不厌菩萨厌故深观即后三门四句求生不可得故无生而生故曰深观岂同情取六中初二下二料拣摄六为四初二染相者一即能依所依二即自因他因皆迷染相下三可知)今此半门即染依止观因缘有分为染而此染相依止一心故论云此是二谛差别以纯真不生单妄不成一心之真杂染之俗此二和合有因缘集(今此半门下三别释初门于中有二初出论意观因缘有分为染者此论自释何者是染分分即支义而此染下释染依止此即论主生起之文而论但云因缘有分依止一心䟽开释之故本论云下二论解经具云此是二谛差别一心杂染和合因缘集观䟽文略耳以纯真不生下三䟽释)。

　　如来于此分别演说十二有支皆依一心如是而立。

　　经中三初总谓依一心分别十二则十二为一心所持而特言如来说者一心顿具非佛不知故谓显如来过去觉缘性已等相续起展转传说故。

　　大方广佛华严经䟽钞会本第三十七之三

　　音释

　　涕泗

　　(涕他计切泗息利切)。

　　頞

　　(阿葛切)。

　　佉

　　(丘加切)。

　　缠

　　(澄延切)。

　　分齐

　　(分符问切齐才诣切)。

　　狭

　　(胡夹切隘也)。

　　翳

　　(于计切障也)。

　　蝇

　　(余轻切)。

　　大方广佛华严经䟽钞会本第三十七之四　约九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　何以故随事贪欲与心共生心是识事是行于行迷惑是无明与无明及心共生是名色名色增长是六处六处三分合为触触共生是受受无厌足是爱爱摄不舍是取彼诸有支生是有有所起名生生熟为老老坏为死。

　　次征意云十二有支三世行列前后引生何以今说皆依一心后释中论无别解古来诸德但云离本识心一切不成而其释相经生越世此虽不失依持之义未为得旨。

　　今谓说主巧示非唯三世不离真心今一念心顿具十二弥显前后不离一心此同俱舍第九明刹那十二因缘也。

　　是以此一门中含多缘起一含摄论二种缘起彼第二云若略说缘起有二一分别自性缘起谓依阿赖耶识诸法生起即今一心依持二分别爱非爱缘起谓十二缘起于善恶趣能分别爱非爱种种自体为缘性故即通今释文及前后九段(一分别自性者即二取习气二爱非爱缘起即诸业习气全同唯识由诸业习气二取习气俱前异熟既尽复生余异熟也)二含俱舍第九四种缘起一者刹那二者连缚三者分位四者远续后三通余九门此中正当第一彼云云何刹那谓刹那顷由贪行杀等具有十二彼广说相与此大同(二含俱舍下即第二约义摄五于中有三初标列标列唯四何言摄五下有例释同时同体义此中下别释刹那即消经文)故今不必依次意显一心顿具随事贪欲与心共生者此则总指所行之事贪事非一随取一事于一念中则具十二(故今不必依次者初即识支一是行支三方无明故不依次而俱舍具有十二下云痴是无明思即是行犹依次第况不依次非一刹那)谓行此贪事必依心起复了别前境故心即识支(谓行此贪下识支然有二义一依心起是大乘义即八识心复了别下即俱舍意于诸境界了别名识)事是行者贪事即是意业之行若形身口亦是二行不知贪过能招于苦名于行迷惑与无明及心共生是名色者名色是总为二所依名与共生故𣈆经云识所依处为名色故俱舍云识俱三蕴总称名色意明以受蕴自是受支故名色增长是六处者不生五识唯名十界五识依生乃名十处识依相显即是增长增长之言宜译为开显俱舍云住名色根说为六处谓六根是别以别依总开成于六称住名色(不生五识者十界即五根五境以十八界根识别故若明十二处摄识在根故云五识依生乃名十处五根加意故云六处大乘意根异识支故俱舍小乘即第六识是识支体故云住名色根为六处彼䟽释云眼等五识住名色根故说五根以名六处虽胜是五六处摄故)贪必对境为触受必领触(贪必对境者释触也论云六处对余和合是触释云余谓识境)贪即是爱名受无厌爱摄不舍即是欲取(释取顺经云是欲取若俱舍云与此相应诸缠名取彼䟽释云即无惭无愧惛沉掉举等与贪相应也)爱取润前六支成有故但前诸有支生即是有义(释有顺经云诸支生若俱舍云起身语一业名有)有所起者即前诸法起便是生义生熟为老者物生即异故老坏为死者刹那灭故又依大乘当相坏故故经云初生即有灭不为愚者说故(老坏为死全同论文刹那灭故是彼䟽释)此若不断则名连缚十二支位五蕴皆名分位即此顺后无始来有名为远续(此若不断下二略释余三缘起论云连缚者如品类足论谓遍有为十二支位所有五蕴皆分位摄即此悬远相续无始说为远续上皆论文释曰连缚要因果无间相连起也若情非情皆有生灭念念相续故刹那连缚遍一切有为分位缘起要约顺生受业及不定业三世十二支五蕴分位若远续者即前分位远相续耳顺正理论云远续缘起谓前后际有顺后受业及不定业无始流转如说无明有爱本际不可知等连缚缘起取相邻接相系不断彼䟽释云远续唯隔越连缚唯无间远续唯异熟因若兼无情亦同类因连缚定非异熟异熟因非连缚故通同类遍行能作除相应俱有此二非前后故)大小理通或六八识异耳非圣教量孰信斯旨论主不解殆似疏遗(大小理通者二总结亦是释妨谓有问言今释一乘唯一心法何以却引俱舍为证故为此答一心之义小乘立六大有八等则不同也若一刹那具十二支则大小皆具非圣教量者结示令信也自古不为此释今总约一念十二故以圣教量证非臆说矣言论主不释殆似疏遗者论主造俱舍论非是不知将为易解故不解释由论不释令后误解即似疏遗殆者近也近似之言显非失矣)此文正辨同时异体十二有支若同时同体亦具十二谓迷第一义即是无明有漏有取便名为行体即是识亦即名色即是意处对境名触领境名受染境名爱着境名取招报为有体现名生即异灭为老死。

　　以此十二有支约时通说总有六种一依五世说十二支谓过去无明行复从过去过去烦恼生此则烦恼生惑业过去二因生现五果则惑业生苦若现生未来未来更生未来则苦复生苦此依三世推因征果假说有五非约展转不堕无穷(以此十二下初正明也即涅槃三十七意南经三十四迦叶问观业苦如来释之经云智者复观烦恼因缘生于烦恼业因缘故亦生烦恼烦恼因缘复生于业业因缘故生苦苦因缘故生于烦恼烦恼因缘生于有支有因缘故生苦有因缘故生有有因缘故生业业因缘故生烦恼烦恼因缘故生苦苦因缘故生苦善男子智者若能作如是观当知是人能观业苦远公释云此就五世以明因缘谓过去过去有二支烦恼因缘生烦恼者从彼过去过去烦恼生于过去无明也业因缘故亦生烦恼者从彼过去过去业行生于其次过去无明其次过去亦立二支烦恼因缘复生业者过去无明生于行支业生苦者谓从前行生现识支现在世中立其四支苦因缘故生烦恼者谓于现在五果起于爱取烦恼因缘生于有者从现爱取起现有支有因缘故生苦者从现有支生未来生死支有因缘故生有者从现有支生未来有现在世中善恶二业为同类因生未来善恶业故其次未来出于三支有因缘生业者未来业行前后相生业因缘故生烦恼者从未来世所造业起未来世润生烦恼烦恼因缘生苦者从未来世润生烦恼生于未来未来生支未来未来唯立一支苦因缘生苦者从彼未来未来生支生彼世老死支也释曰以上䟽文对此经释于义可了但䟽文稍略此依三世下二释妨谓有问言若过去无明更依过去则前无始未来老死更生未来老死之果则未来无穷则无明非无因老死非无果有无穷过故今答云今依推过去无明非堕自然复因宿习未来不得对治则苦果无穷因果相关故有五世五世之外更不关涉故非无穷若约三世轮环无无穷过)二依三世三依二世四依一世前后建立并如初门中辨五同时异体六同时同体即如此文。

　　二约大悲随顺观中即当第二余处求解脱(二约大悲下此文有六一标观名故论征云云何余处求解脱耶)谓是凡夫愚痴颠倒常应于阿赖耶识及阿陀那识中求解脱反于余处我我所中求解脱故。

　　经明唯是一心则心外无我法当于一心中求(经明唯是下三以论意引经而为对治于我等中求为非于心中求为是)亦同净名诸佛解脱当于众生心行中求(亦同净名下四引例为释即问疾品因问空室之由寻末归本有三重问答一问空当于何求答曰当于六十二见中求又问六十二见当于何求答曰当于诸佛解脱中求又问诸佛解脱当于何求答曰当于一切众生心行中求然寻古释略有三意第一意云执见乖空则显空非是见佛解脱中无见则知见非解脱众生心中无佛解脱当知诸佛解脱中则非众生亲契空矣即生公意二云空智因于见生则空智无性无性故智空诸佛解脱而有邪因正生邪亦空矣诸佛解脱因悟众生心行则解脱空矣三者约其空体无二所以互求理无不通此意近于今经今经正明于真妄心求见妄性空悟本真体如下当释)言阿赖耶此云藏识能藏一切杂染品法令不失故我见爱等执藏以为自内我故此名唯在异生有学阿陀那者此云执持执持种子及色根故此名通一切位此二即心之别名论主意明心含染净故双举二名释一心义(言阿赖耶者五会释论文然唯识第三明第八识总有七名故彼论云然第八识虽诸有情皆悉成就而随义别立种种名谓或名心由种种法熏习种子所积集故或名阿陁那执持种子及诸色根令不坏故或名所知依能与染净所知诸法为依止故或名种子识能遍任持世出世间诸种子故此等诸名通一切位释曰前名心者望种积集此种子识唯望能生故不立也次论云或名阿赖耶摄藏一切杂染品法令不失故我见爱等执藏以为自内我故此名唯在异生有学非无学位不退菩萨有杂染法执藏义故释曰然准赖耶有三藏义故上论云此识具有能藏所藏执藏义故谓与杂染互为缘故有情执为自内我故释曰言互为缘即具能所二藏一能持染种种名所藏识是能藏谓现行异熟能持种子二是杂染法所熏所依则染法名能藏此识为所藏起信䟽云又藏自体于诸法中大乘法师云谓由七转识熏成种子识体与种子无异性故亦随所藏种子不离转识藏在转识中又为第七之所执藏今但出二义阙所藏者约通无漏不说所藏次论云或名异熟识能引生死善不善业异熟果故此名唯在异生二乘诸菩萨位非如来地犹有异熟无记法故释曰此通二乘无学十地菩萨以如来唯善无无记故次论云或名无垢识最极清净诸无漏法所依止故此名唯在如来地有菩萨二乘及异生位持有漏种可受熏习未得善净第八识故释曰非烦恼依故名无垢今论唯举二名者赖耶意在唯染阿陁那意在通净略举一对通为所求之处其理已同故䟽云论主意明心含染净)求义云何若有我执成阿赖耶若我执亡则舍赖耶名唯阿陀那持无漏种则妄心斯灭真心显现故下偈云心若灭者生死𥁞即妄灭也非心体灭(求义云何下六别释求相即示二无我观先举迷若我执亡下后明悟即舍赖耶名者唯识云阿罗汉位舍以三藏中无我爱执藏故罗汉舍若约菩萨义当八地已出三界言妄心斯灭真心显现者即起信意前䟽已引故下偈下引证先引当经具云了达三界依心有下二因缘亦复然生死皆由心所作心若灭者生死𥁞次云即妄灭也非心体灭者即暗引起信成经灭义故彼文云但心相灭非心体灭楞伽亦云若阿赖耶灭不异外道断见戏论前䟽已用)。

　　三约一切相智观即当第二依止观明此缘集依于二种一依第一义已如前说二依心识即是今文前唯约净此通染净依义如前又前即依真起妄此则显妄依真(即当第二者䟽有二解唯依第一义故唯约净此明有支依持故通染净第二解中依真起妄者不了第一义谛名无明等故显妄依真者十二因缘皆依一心如是而立故)。

　　佛子此中无明有二种业一令众生迷于所缘二与行作生起因行亦有二种业一能生未来报二与识作生起因识亦有二种业一令诸有相续二与名色作生起因名色亦有二种业一互相助成二与六处作生起因六处亦有二种业一各取自境界二与触作生起因触亦有二种业一能触所缘二与受作生起因受亦有二种业一能领受爱憎等事二与爱作生起因爱亦有二种业一染着可爱事二与取作生起因取亦有二种业一令诸烦恼相续二与有作生起因有亦有二种业一能令于余趣中生二与生作生起因生亦有二种业一能起诸蕴二与老作生起因老亦有二种业一令诸根变异二与死作生起因死亦有二种业一能坏诸行二不觉知故相续不绝。

　　第三自业助成中亦三初约相谛观者此下二门即当因观因观有二一他因观二自因观(第三自业助成者然杂集论名建立支业各具二业故全同今经)远公云行望无明异故名为他因从前无明生后无明名为自因。

　　他因小通自因有妨以论云自因观者离前支无后支经言无明因缘能生诸行故(他因小通下三辨违以知无明异行故许其通而又不知无明望行具自他义但为他因故云小通耳言自因有妨者以违论故论主既引无明因缘生行证离前支则无后支明以无明为前行为后矣况自因缘内无有无明生无明支)今谓他因者全赖前支生后支故此拣自性故大悲观中拣于冥性一切相观名为方便唯从无明生于行故名为自因此拣余因能生于行亦犹于酪定从乳生不从石出故大悲观破于自在等因一切相智显因缘相故三观取意小异文旨大同诸德不寻论文妄为异释(故入悲下二引二观为证大悲观中冥性即外道之自生与自性义同故以他因破其自生自生即外道从他生义故以自因破其他生一切相智中他因乃前为后之方便自因即为因缘之相此义极显故举酪喻正喻自因亦喻他因酪不从自生必假乳为因故此则乳为酪家他因以乳非酪必要从乳生不从满石等生故乳为酪家自因以若不要从乳生者因同非因故若无他义乳即是酪俱失因果三观取意下第二总结由大同故得引为证诸德下结弹然自因他因即俱舍等此有彼有此生彼生俱舍第九云云何世尊说前二句（此问也）论答云谓依此有彼有此生彼生于缘起决定故如余处说依无明有诸行得有非离无明可有诸行又为显示诸支转生谓依此支有彼支得有由彼支生故余支得生又为显示三际转生谓前际有中际得有由中际生后际得生又为显示亲转二缘谓有无明无间生行或展转力诸行方生有余师说如是二句为破无因常因二论谓非无因诸行可有亦非由常自性我等无生因故诸行得生若尔便成前句无用但由后句此生彼生能具破于无因常因等故轨范师释此二句为显因果因果不断及生（云云）有释为显因果住生（云云）释曰上皆论文今当会释此即杂集等及上经中是事有故是事有是事起故是事起起即生义已如前释今且会二因前支有故后支得有即自因义以要不离前方有后故此生彼生即他因义此支生时彼支别故故前第四释此有彼有为亲因此生彼生为展转因展转者即是他义要从前支即是自义若望大悲随顺观则前第五为破二因义甚相顺以自因破无因酪要因乳故以他因破于常因必假他因非自性等故是则先破二因未为失意既今经意顺上论意自他昭然则诸古德非独阙寻本论亦不见于他论意旨)今此一门即他因观经明各有二业则一是自业二是助成而并云他者特由无明迷于所缘方为行因若了所缘宁起妄行又初明自业显是他义二明生后显是因义余十一支仿此思准(今此一门下二别释此段于中有二先以二业释他因义此有二释前合释以自业之他助成后支之因二别配二字可知)然生起之因即增上缘以缘名因从通义说(然生起下二别释经文先释助成经中助成唯增上缘而云作生起因者从通相说别则因亲缘疏通则因即是缘故俱舍中四缘摄于六因论云说有四种缘因缘五因性等无间非后心心所以生所缘一切法增上即能作若唯识论亦摄十因以为四缘六因十因前䟽已说今意但显通耳)于四缘中诸支相望增上定有故缘起经及此文中唯明有一余之三缘有无不定故略不明(于四缘下二广显差别即唯识缘生中诸门分别内四缘分别门䟽多依彼就文分四今初总显具阙彼论具云诸支相望增上定有余之三缘有无不定契经依定唯说有一释曰对䟽可知然增上体宽故皆定有余三缘局故有无不定)谓爱望于取有望于生有因缘义以爱增为取识增为有故若说识支是业种者行望于识亦作因缘余支相望无因缘义而集论说无明望行有因缘者依无明时业习气说无明俱故假说无明实是行种瑜伽论说诸支相望无因缘者依现爱取唯业有说上四位相望明有因缘初二定实次一不定后一假说(谓爱望下初爱是取家因缘者夫言因缘要辨体亲生既爱增为取则爱是取种能生现取故为因缘识增为有者有无别体由爱取润五种成有有即识种生支即识现行识种有生现故有得是生家因缘若说识支下二依不定此是唯识会对法意若以识种为识支行非识亲因今以业种为识支故行得为识之因缘此则现行为种因缘识是业种如初章辨而集论下四会通他论先会集论即第四卷先标彼有后依无明下显其有义明是假说谓依无明俱时之思业之习气与无明俱假说业种以为无明实是行种生行现行耳然集论中名建立支缘论云建立支缘者谓习气故引发故思惟故俱有故建立支缘随其所应依四缘相建立支缘且如无明望行前生习气故得为缘由彼熏习相续所生诸业能造后有故一当于尔时现行无明能引发故为等无间缘二由彼发差别诸行流转相续生故思惟彼故为所缘缘三以计最胜等不如理思惟缘愚痴位为境界故彼俱有故为增上缘由彼增上缘力令相应思颠倒缘境而造作故四如是一切随其所应令𥁞释曰上于无明望行具作四缘既例一切令𥁞当知则十二支皆具四缘大乘法师释曰此唯识论依于别体故互有无彼依分位故得皆具彼以无明为法之式例于余支今唯识论且偏会之释曰此大乘法师意似明唯识不晓彼意不合唯会无明与行故下䟽云既约因言已合余三则皆具四瑜伽论下二会大论第十说有三缘无有因缘上牒大论从依现爱取下会上有义大论言无上具说有上有四位不定假说此不须会但会二位实有因缘也依现爱取者会前爱望于取有因缘义彼以爱增为取种生现故得为因缘今以现行之爱望现行取非从自种安得因缘言唯业有说者会前有望于生得为因缘前以识种起生现行得为因缘今以业种为有而起于生业非识体但为增上安为因缘故瑜伽云何故相望皆无因缘答因缘者自体种子因所显故今现行爱取非是种子以业望生非自体故大乘法师云若无此论难解瑜伽上四位下第二料拣非唯识论是䟽意耳寻上可知)无明望行爱望于取生望老死有余二缘并以现行相望无间引生故行等思心可反缘故有望于生受望于爱无等无间有所缘缘以种望现故所生现行却缘种故余支相望二俱非有(无明望行者二辨余二缘自有三义初三位具二先举论文从并以下䟽释并以现行相望总出有二缘所以言无间引生者明有等无间缘谓等无间缘要是现行心心所法前念谢灭引生后念故无明心心所灭引行思心爱心所灭引起取心此中爱支亦约现行生及老死但是识与名色增长衰变增长心灭引生衰变故此三位有等无间言行等思心可反缘故者明有所缘缘等者等于取及老死谓行之思可得反缘前无明支故无明支即是行家所缘缘也二取亦心所故得缘爱爱是取家所缘缘也老死心所可缘于生生即老死所缘缘也皆言反缘者后支缘前故有望于生者此即第二二位相望但具一缘此上论文以种望现下释上等无间义以等无间要是现行心心所法相引生故今有是种子生是现行安得有之受亦种子爱是现行故非无间所生现行者释有所缘缘义生是现行能缘有种爱是现行能缘受种故有及受为所缘缘余支相望者三明全无二也余支者即更有六位相望总无二缘谓行望识识望名色名色望六入六入望触触望受支取望有支所以无等无间者其果皆非现心心所相引生故谓识等至受皆是种子有亦种子行为识因取为有因虽是现行所生识有即是种故非等无间所以非所缘缘者既非现行心心所法何有缘虑)此中且依邻近顺次不相杂乱实缘起说异此相望为缘不定以其逆顺各有次第及超间故(此中且依下三结例无方亦唯识论意于中有二先举论文然其论中乃有四重一依邻近则异隔越或唯越一越二越多二依顺次则异逆次唯将无明作行之缘不以行为无明缘等三依不相杂乱异于杂乱若集论说以无明望行乃取无明其中行种而为无明故是杂乱四依实缘起说者异于假说如向无明俱时业之习气实是行种假说无明后之二义大同小异异此相望者即异上四义是向钞中所异是也既异隔越等故䟽云以其逆顺各有次第及超间故且约第一隔越者如无明与识等五及有但一增上唯能生起彼种子故无明与爱取老死为二缘谓所缘缘增上缘余一切缘准此可知二约逆次者亦有邻次隔越今合说之老死与生爱取行无明为二缘谓所缘增上余但增上三若相杂乱有二一顺二逆顺中有邻次隔越如对法前无明望行是隔越与前实缘不殊亦约识等五种而说若约当生随其所应逆次之中有邻有间此应思准上约缘起说此约增上说然有远近乃至诸支一一应作然此中识等五依当起位诸支隔越逆次超间相杂为缘一一思准)为缘既多义不同经约拣要从定有说又约因言已含余三(为缘既多义下四会通经意于中有二先明经中但有增上总言为生起因故若杂集六因名成起相非谓邻近缘如无明望行由此无间生当有故又约因言者二总明具四如杂集说兼约位故但言生起因不定增上故若瑜伽意生起即是增上缘耳故论问云若诸支相望无因缘者何故说言依因果体性建立缘起耶答依增上缘所摄引发因牵引因生起因故说名为因故大乘法师释云即以此文证生起因唯说增上缘然生起因若别说者十因之一言十因者瑜伽三十八菩提分品云一随说因二观待因三牵引因四摄受因五生起因六引发因七定别因八同事因九相违因十不相违因谓一切法名为先故想想为先故说是名彼诸法随说因观待此故此为因故于彼彼事若求若取此名彼观待因如观待手故手为因故有执持业观待足故足为因有往来业观待节为因故有屈申业观待饥渴为因故于诸饮食若求若取随如是等无量道理应当了知观待因相一切种子望后自果名牵引因除种子外所余诸缘名摄受因即诸种子望初自果名生起因即初种子所生起果望后种子所牵引果名引发因种种异类各别因缘名定别因若观待因若牵引因若摄受因若生起因若引发因若定别因如是诸因总摄为一名同事因于所生法能障碍因名相违因此障碍因若阙若离名不相违因余如彼释下次复云此一切因二因所摄一能生因二方便因当知此中牵引种子生起种子名能生因所余诸因名方便因释曰意明三五是能生因次即云因复有四种一因缘二等无间缘三所缘缘四增上缘当知此中若能生因名为因缘若方便因是增上缘等无间缘及所缘缘唯望一切心心所法前生开导所摄受故所缘境界所摄受故方生方转是故当知等无间缘及所缘缘摄受因摄余如彼论广明释曰彼论中十因别义今云生起因即十因中第五因也即增上缘今䟽依通更以别理前能生后或亲因生或是增上或等无间或为所缘通云生起如分位缘生位位五蕴故容具四缘如上集论说耳十因之义唯识广明四缘之义广如二论今但略知名目大意以消经耳)其十二支各初自业不异前之二门论主唯解老死二业者以此难故举一例诸然无明无因老死无果故前十一各与后支为生起因老死无果与谁为因经文意显与无明为因则无明非无因老死非无果故云不觉知故相续不绝不觉知者即无明也是以十二因缘犹如循环如汲井轮无有断绝反显若能觉知则无复生死论主总以二业为后生因故云坏五阴身能作后生因以不见知故能作后生因意明前阴但灭则后阴生故初为因后意不知即是无明无明为因则十二支相续不绝不见此意徒自云云(其十二支下二释自业于中先指前不欲繁词故五不见下五结弹古释远公云不知虽是无明死支为主摄属死支如似生时亦有结业名为生支即是云云不见论意若以一支兼余支者则须无明遍于十二何独死中偏说无明今明老死能生无明故为此释诸德既昧故曰云云)二约大悲随顺观四观之中此下四段明第三异道求解脱。

　　论云颠倒因有三种性因自在因苦行因及无因此有四因如次四门破之前三是邪因故并云颠倒(此有四下先总释也为拣滥故昔人见论云颠倒因有三种后列乃四或欲合前二以应前三不知上三是邪因故并云颠倒后一自是无因邪因无因合成四过耳)一性即冥性谓僧佉计此为所知因谓知此冥性即得解脱故前云异处求解脱显其理非此中虽云所知意取行非(一性即冥性下二别释四因初性因中先正释后前云下对一心门拣滥所以拣者由此冥性是其外理今云行非者取其能知得解脱故名为行僧佉之计广如玄中)二即迦罗鸠䭾计自在天为所求因谓自在天瞋众生受苦自在天喜众生受乐求其喜故(二即迦罗等者此即名也姓迦旃延言计自在天者涅槃第十七吉德大臣之所师事谓阇王言如王所言世无良医治恶业者曰今有大师名迦罗鸠䭾迦旃延一切知见乃至云为诸弟子说如是法若人杀害一切众生心无惭愧终不堕恶犹如虚空不受尘水有惭愧者即入地狱犹如大水润湿于地一切众生悉是自在天之所作自在天喜众生安乐自在天瞋众生苦恼一切众生若罪若福乃是自在之所为作云何当言人有罪福譬如工匠作机关木人行住坐卧唯不能言众生亦尔自在天者譬如工匠其木人者譬众生身如是造作谁当有罪如是大师今者近在王舍城住唯速往诣若得见者众罪消灭王即答言审有是人能灭我罪我当归依)三删阇夜计苦行为所修因但修苦行以酬往业则得解脱故(三删阇夜者即名也是毗罗胝之子涅槃中云实德大臣为阇王说云删阇夜为诸弟子说如是法一切众生若为王者自在随意造作善恶悉无有罪如火烧物无净不净下取意引如地普载如水俱洗如风能吹乃至云如秋髡𣗳春则还生虽复髡研实无有罪一切众生亦复如是此间命终还生此间以还生故当有何罪一切众生苦乐果报悉皆不由现在业果因在过去现在受果现在无因未来无果以现果故众生持戒勤修精进遮现果恶以持戒故则得无漏𥁞有漏业以𥁞业故众苦得𥁞众苦𥁞故便得解脱唯愿大王速往其所)四无因即耆多计众生不由因得万法自然若知此者便得解脱(四无因者阿耆多名也趐舍钦婆罗弊衣也亦有云阿耆多趐舍皆名也即悉知义大臣所师经云阿耆多一切知见（云云）告诸弟子作如是言若自作若教他作若自斫若教他斫若自炙若教他炙若自害若教他害若自偷若教他偷若自淫若教他淫若自妄语若教他妄语若自饮酒若教他饮酒若杀一村一城一国若以刀轮杀一切众生若恒河已南布施众生恒河已北杀害众生悉无罪福无戒施定等上已释竟䟽因此便引涅槃余之三师第四无所畏大臣师尼健陁若提子告诸弟子言无善无施无父无母无今世后世无阿罗汉无修无道一切众生经八万劫于生死轮自然解脱有罪无罪悉亦如是如四大河所谓辛头河恒河博叉私陁悉入大海无有差别一切众生亦复如是得解脱时悉无差别五藏德大臣所宗即未伽梨俱赊离子为诸弟子说如是法一切众生身有七分何等为七地水火风苦乐寿命如是七法非化非作不可毁害如伊师迦草安住不动如须弥山不舍不作犹如乳酪各不诤讼若苦若乐若善不善投之利力无所伤害何以故七分空中无妨碍故命亦无害何以故无有害者及死者故无作无受无说无听无有念者及以教者常说是法六即日月称大臣所宗富兰那说如是法无黑业无黑报无白业无白报无黑白业无黑白业报无有上业及以下业已上略明六师之计广如诸论)众生于上邪因无因异道中求经欲以正折邪故举四门令于中求不应于上邪见中求此门即破冥性谓因缘有支各二种业而能生彼因缘事不由冥性故断前支缘则后支不续一生之中便得解脱汝之冥性纵八万劫知亦无脱期。

　　三约一切相智观即当第三方便观谓因缘有支各有二业为起后方便若灭前前即不生后后是解脱方便(三约一切相智观然论但云因缘有支二种业能起因缘事故今䟽乃义加解脱方便又二业中经文后一为起后因䟽意云若无自业何能起后故云二业为起后方便)第四不相舍离中三门同前初约相谛即当自因观自因之义已见上文(第四不相舍离门自因之义下相先指前章䟽云唯从无明生行等名自因是也)又论云自因观者无明等自生因观缘事故谓离前支无后支故如不离无明有行等则无明唯是行自因也以是自故令行不断以是因故但云助成(又论云下二引论广释于中亦二先标即论主生起之文引论不𥁞此下更云何者是无明等因缘行不断助成故释曰此是论宗先举经释成自因以易故不引又与下广释义同故略不引然无明等自生因观是自义缘事二字是其因义谓离前支下第二广释即下释经论文释自因义然具足论云自因观者不相舍离观故离前支无后支观故不离无明则成行观若不离无明有行者不应言无明缘行若离无明有行成者异则不成是故偈言众因缘生法是则不即因亦复不异因不断亦不常释曰今䟽以言间论释之对文可见今更委释此中䟽取论意但以不即不离成自因义不即故因义成不离故自义成于中䟽文有其三假一顺释明要具不即离义自因方成然文但有不离之言意则已有不即之义于中离前支无后支者以义标次如不离无明有行等则指经释成并同论文但初门不相舍离之言中间加一如字即出彼论从则无明唯是行因是䟽释论意成其自义以是自故下结成二义谓自及因义即是论经然今经文一时并举不断助成若论经文亦各别历十二因缘云是中无明缘行者无明因缘令行不断助成故行缘识者行因缘故令识不断助成故等今初论意云以无明令行不断为自义助成是因义助成是不即令不断是不离故上标云自生因观是自义缘事是因也自生因观即令行不断缘事即是助成)若唯不离无明有行则成太即不应言无明缘行若全离无明有行则成太离无明则非行因故论云异则不成(若唯不离下第二反释太即则无明即行不得言无明与行为缘太离则无明不干于行何殊色于行耶)不即不离则名自因亦二义成矣故论主引中论偈云众因缘生法是则不即因亦复不异因非断亦非常初句泛举也次句以是所生非能生故亦复不异因者从于能生生所生故非断亦非常者不即故不常不异故不断又不即因故果不断因不常不异因故果不常因不断又以不即故因果俱不断不异故因果俱不常非无因常故又亦反此非相续常故又以不离是不即故即不常为不断思之(不即不离下结示正义于中有二先标言二义成矣者即不断助成之二义初句泛举下䟽释切句泛举一切因缘生法非局此十二因缘二三两句明不即离第四一句结归中道非断常义初一是总正是因灭不常果续不断之义故云不即故不富即乃因至于果便堕于常言不异故不断者从因生果是果续义故是不断异则果不续因便堕于断次下三义于此开出而取意别又不即下第二意于不即不离二义之上各成不断不常初言不即因故果不断因不常者不即则有果故果不断因不与果俱故因不常次云不异因故果不常因不断者果从因生故果非常不异则因能生果故因不断此上因果交络明不断常又以不即下第三又以不即故因果俱不断等者当一句上即具不断不常不即有因有果故俱不断不异故因果俱不常者此义难见故释云非无因常不异则果从因生故非无因常不即则因由果显亦非无因常然无因常乃有二义一如涅槃云是诸外道无有一法不从缘生是故无常如来佛性虚空不从缘生是故为常则是真常非此所明二者外道所计微尘世性前无有因故说为常此是邪常是今所拣又亦反下第四又亦反此应云不即故因果俱不常不异故因果俱不断不断义易故史不释谓不异则从因有果俱不断灭不断不常不常难见故今释云非相续常者若即因者因则至果如泥至瓶此因则当果即是因果亦相续常也此常则是邪见故今拣之前不断相续则是正义以果续不断故又以不离不第五合不即不离及不断不常以为一致上五释中初一望次三即从总开别此一望前四即合于前开故令思之以成深观)。

　　佛子此中无明缘行乃至生缘老死者由无明乃至生为缘令行乃至老死不断助成故。

　　文中先顺后逆顺中而论云无明有二种一子时二果时是中子时者令行不断有二种义故缘事示现者子是种子果是现行现行之果虽前已谢故不取之种子续故令行不断能助成行故取子时亦可初起无明名之为子迁至行时名之为果由前等引之力令行不断助成行故偏取子时余十一支皆有二时例此可了(一子时下即释自因自因之义前已广引今但释论子果之言䟽中二释正顺论意亦顺涅槃第二十九师子吼问阴无系者云何系缚佛答以烦恼锁系缚五阴因此便说名色系缚众生系缚名色等师子吼难云若名色系缚者阿罗汉未离名色亦应系缚佛答云善男子解脱有二种一子断二果断言子断者名烦恼断未断果故名果系缚又引油灯以喻烦恼众生释曰此明为因义边名子罗汉断烦恼因未脱果缚故似后义以论言无明有二是则为因之时即是前支能起于后若前支至后但有种子非是正发后支之因故取子时子即因耳故论云是中子时者令行不断有二义故以自体助成二义皆属前支故而名因为子者如谷子生芽故果即是行行时有行俱无明非发业者故不取之余支例然皆以前支为后支缘令后不断助成后支故䟽正意在其后解)。

　　无明灭则行灭乃至生灭则老死灭者由无明乃至生不为缘令诸行乃至老死断灭不助成故。

　　后逆观论云先际后际灭中际亦无(后逆观论云下有二先引论然经文中亦历十二云无明灭故则行灭无明因缘无行灭不助成故行灭故则识灭行因缘无识灭不助成故等而论云先际后际灭中际亦无者意云若前际无明行无中际五果则无后际爱取有无中际苦果后更不生总显无因则无果义而谓爱取有为后际者即次第六假三际轮回门中将爱取有以因从果名后际)是故不说者十二因缘不出三际过未既无中岂得有是故不说有不断助成义又不说者灭则灭前诸义故不假说子果等殊(是故不说下此释上论是故不说之言而有二释前约经明故云不断助成后约论意故云不说子果)二约大悲随顺观破颠倒因中以自在天为众生因今以无明等为行等因尚不从于余支岂得从乎自在三约一切相智观即当第四因缘相观有支无作故者既由前前令后后不断助成后后则后后无性何有前前能作后后即以无作为缘之相是种智境(三约一切下三种缘生中无作缘生也三种缘生者如十藏中谓是事有故是事有是无作缘生是事起故是事起是无常缘生无明缘行是势用缘生今前二观是无常义今是无作又无常义初门已明势用一门遍于前后亦广在初门)。

　　大方广佛华严经䟽钞会本第三十七之四

　　音释

　　佉

　　(兵加切音去神名)。

　　䭾

　　(音驼)。

　　大方广佛华严经䟽钞会本第三十七之五　约十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子此中无明爱取不断是烦恼道行有不断是业道余分不断是苦道。

　　第五三道不断一依论相谛中六观之内名摄过观谓以三道摄十二支则显有支但摄于苦因果过患业惑是因苦即是果亦有顺逆(名摄过观者即唯识论惑苦相摄门)初顺观中文含二义一约三世则过去无明现在爱取名为烦恼虽同烦恼过去迷于本际与无明名现在牵生后果由于爱取(过去下约强弱分别过迷本际建立生死强爱取引果强)从其本末隐显互彰行有是业者宿业名行现业名有虽同是业过去已定当相名行未来未有业能有之功能立称现在五果未来二果同皆是苦现报已定当相受名未来未起从过患立若约二世前十同世则烦恼有二能发能润虽诸烦恼皆能发润于发业位无明力增润业受生爱取力胜各偏受名以无熏发唯一无明数数溉灌故分爱取(从其本末下二本末分别无明是本过去说之爱取是末现在说之前则约用此则约体此亦俱舍以略摄广中云三烦恼二业七事亦名苦略果及略因由中可比二释曰上二句正以惑业苦摄十二下二句解妨谓有问云一种是惑何以前际唯一无明中际分成爱取一种是苦何以后际唯二中具五耶故为此通后际二是略果前际一是略因由中之五比知后二由中之二比前之一若更广说便为无用但出略广不出略之所以唯识则有若约二世下是唯识论即释能生后问答分别故彼论中前有问言何缘𤼵业总立无明润业位中别立爱取答曰虽诸烦恼皆能𤼵润而𤼵业位无明力增以具十一殊胜事故谓所缘等广如经说于润业位爱取偏增说爱如水能沃润故要数溉灌方生有芽且依初后分二爱取无熏𤼵义立一无明释曰上皆论文以论对䟽广略可知然彼论问乃有二意一问立名不同一种是惑前立无明后立爱取等二问广略有异故问总立无明别立爱取故下答中具有二问先答立名不同约胜劣门后要数溉灌下答中二问𤼵业润业熏不熏故斯则出于广略所以言十一殊胜事者缘起经说一所缘殊胜遍缘染净故二行相殊胜隐真显妄故三因缘殊胜惑业生本故四等起殊胜等能𤼵起能引所引能生所生缘起法故五转异殊胜随眠缠缚相应不共四转异故六邪行殊胜依谛起增益损减行故七相状殊胜微细自相遍爱非爱共相转故八作业殊胜作流转所依事作寂止能障事故九障碍殊胜障碍殊胜法故十随转殊胜乃至有顶犹有转故十一对治殊胜二种妙智所对治故故不说余亦名𤼵业支言且依初后者谓爱取初后分爱取二以爱为初取为后故其实有多现行润也)业亦有二未润已润未润名行初造作故已润名有近生当有故若总取识等种为所润则亦苦摄故唯识云有支一分是业所摄就苦七中五约种说二约现行种位难知依当果位别显为五果位易了故唯立二并如前说(业亦有二者亦唯识论如初章说)三道皆言不断者谓从三烦恼生于二业从彼二业复生七苦七复生三故如轮转如净意菩萨十二因缘论广明(三道皆言下亦是释于始终之难显无始终先正释后引证前中从三烦恼生于二业者从一无明生一行业从爱取二生一有业二业生七苦者从一行业生识等五从一有业生生老死故十复生三者识等五苦生爱取二生死二苦生无明故上云不了知故生死流转如净意菩萨者彼论偈与此相应偈云烦恼初八九业二及与十余七说为苦三摄十二法从三故生二从二故生七从七复生三是故如轮转一切世间法唯因果无人但从诸法空还生于空法若准俱舍亦为通难故论问云若缘起支唯十二者不说老死果生死应有终不说无明因生死应有始成应更立余缘起支余复有余成无穷矣答云不应更立然无前过此中世尊由义已显云何已显颂曰从惑生惑业从业生于事从事事惑生有支理唯此释曰初句有二一从惑生惑者谓从爱生取二从惑生业者谓取生有无明生行次句有一义谓从行生识及从有生生皆从业生事第三句有二义一从事生事谓识生名色乃至触生受及生生老死二从事生惑谓受生爱义亦应有老死生无明上一事字即是能生下事惑字即二所生从生二字两遍用之第四句结释酬难谓诸有支唯此十二道理足矣上所引论文则小异义意大同)。

　　前后际分别灭三道断如是三道离我我所但有生灭犹如束芦。

　　后前后际下逆观分二初明对治断谓断前际无明行及后际爱取有则七苦不生后如是三道下明自性断故净意云一切世间法唯因果无人但从诸法空还生于空法是则生灭因果如二束芦互相依立不能独成则知无性二我俱空(如二束芦者谓因果互依初门已有但约识与名色互依今通十二因缘然要云束芦者又取中空十二因缘相有名生虚无名灭生灭假集亦如束芦)二约大悲观中即当破异道求中苦行因计谓以业惑而为苦因欲求脱苦当断业惑反修苦行是起妄业计苦行心即是烦恼如是妄想宁是解脱乐因(计苦行心者正是邪见亦见取亦是愚痴上业此惑皆集谛故是苦因非解脱因此亦即是宿作因外道并如前说)三一切相智观中即第五入谛观三道苦集谛故谓业惑皆集故瑜伽云生老死现法为苦识等五当来为苦者五约种说故唯识云十二皆苦谛摄取蕴性故五亦集谛业烦恼性故此则业惑通于二谛约其逆观即灭道谛灭分别心亦即道故(三一切相智观即第五入谛观者䟽有二释前正论意)又体三道即性净三德涅槃佛性一实谛故(又体三道下二即天台意下都结中当更分别)。

　　复次无明缘行者是观过去识乃至受是观现在爱乃至有是观未来于是以后展转相续。

　　第六三际轮回初约相谛名护过观谓说三际护三过故三际不同诸教三说一依唯识合能所引开能所生故前十现在后二未来十因二果定不同世因中前七与爱等三或同或异谓生报定同后报便异若二三七各定同世如是一重因果足显轮转及离断常此则但以二世具十二支不许三世两重因果若尔云何三际今之二果乃是前际十因之果(三际不同下二释三际唯识分四一叙意合能所引者初二能引次五所引要一世故十因下正立直至断常皆是论文其生报定同后报便异是义释耳此则下结成论意故彼论次云施设两重实为无用或应过此便致无穷释曰言无穷者若愚前际说过二因更有愚于前前际者二因犹少应更多说若谓愚于后际说二果者亦有愚于后后际者二果犹少应更说多若尔下会通彼论成三际义)二依智论俱舍生引俱开初二过去次八现在后二未来故成三世现八之中前五是果酬于过去后三是因复招未来则二重因果各具三道可得抗行(二依智论下即第二释言生引俱开者然俱舍中不说生引今约大乘又对唯识合能所引故云俱开是故结云三道抗行谓无明行即是能生非要爱等润竟方能)三依此经意明三世故开能所引为前中际为遮前七定同世故复示无明迷本际故二属过去合能所生总为后际为遮爱等但是润故示因招果令厌因故以因从果五属未来则能所引生及所发润皆容互有经无生死者同许为果略不明之论经具也明文昭然何为唯取二世不受三耶(三依此经者即第三释即是大乘有三世义唯识判三为小乘者特违至教言为遮前七定同世者即上唯识言为遮爱等但是润故者所遮亦是唯识论意今明爱等同无明行具𤼵润等示因招果者正说以因从果所以示果过患由爱等因应厌因故亦通妨难谓有问言前之二世当世以明何得未来以因从果答意可知则能所下结示本义谓能引之二许有能生能生之三必有能引所引之五通其所生而言容有者以大乘中虽说三世而于五果通种及现约为种边但为所引约现行边即是所生未润之二但名能引已润之二即名能生𤼵业爱等但名能引已润爱等即名能生故皆容互有明文昭然者结弹唯识非不许其立二世义取二非三故为非耳)已知大意次正释文文有顺逆顺中有二先明一往三世后于是下明流转三世今初云无明缘行是观过去者观有二义一观现在生是过去二因所作二则知识等是彼过去当来之果因果相属反覆相成如是方名见过去因义能防三过言识乃至受是观现在者亦有二义一观现在识等由过业得二复知识等能得未来果报以不得对治依起爱等故现在目睹故分两向明其二义言爱乃至有是观未来者此未来因决得来果一往定故(如是方名等者亦是遮难恐有难言经但说二支在于过去论主何为反覆相属故今答云要知过去因能招现果现果必从过去二因生方能护于先业等过如下当释现在等者此亦通难谓有问言前说无明行之二因唯对现在反覆相成今明现在五法亦应反覆何因两向故今答云前乘二因因谢过去故须对现以说彼因现果已成方知彼因招果不失今之现在非独酬于过去之因复依现招未来果故两向明之若更相成不异前二复应难言前说无明已说现果酬于过因今何重说是过去果此应答云前酬过去为成过去今说过招为成现在故非重也所以二法两向明之此未来因者上句释成亦是通难谓有难言现在爱等从果名未过去无明等何不从果而名现耶故今答云来果未至从果名未知其决得令其生厌过因已谢何得名现复应问言现在爱等从果名未现在识等应从因名过亦如向答未因决得故从果名未现在已得何要名过复应问言释前过现反覆两向今辨未来何以但将因对果耶答前二经文直说过现不说相成故论相成今此经文经自将现对于未来故论不释一往定者结成二义谓说一分三世名为一往理数如是称之为定对下展转故云一往是一向理故)二流转三世者谓不得对治复有后世于后世上转生后世后后无穷。

　　已知三际云何护过谓外与内因缘之法立三种过一者一切身一时生过何以故无异因故此过从前自因而生谓既无自在等而为异因唯无明行为识等因行有多种何以不得六道齐生二者自业无受报过何以故无作者故此过从于无作缘生作者即我三者失业过何以故未受果报业已谢故此过从于无常缘生(已知三际下第二护过于中有二先过一一过内文皆有三初标名二征释三辨所从所从是䟽标释皆论前之二过以前望后后之一过以后望前由无明行在报前故未受果报业已谢失果在于后望前之业以成过故)此上辨过云何护耶若见三际则能护之然过去业有三种义故不得报一未作二作已未润三得对治今无明缘行则显已作现识等五则显已润已受爱取有三则知未得对治于已作业既有润未润殊斯为异因已润则受生报未润则受后报润未润殊岂得六道一时齐受此为异因何用自在既自造异因自招二报非他身受何言自业无受报耶假者自造何用我耶若已作业不得对治润则便主知业不失因虽先灭势力续故现见得报不可言失三过度矣(然过去下初泛明不受报业今言一未作者此言难解谓若未作则未名业故今依瑜伽其未作业名为不作论第九云不作业者谓若不思业若不思已不起身业语业释曰据此不作即任运所起非故意思设尔有思又无思已不起身口故不受报故九地释表无表业云作无作作即身口无作即意如杀盗等心虽欲作不形身口故不受报若全不作名不受报何要待言又何得论云业有三种不受报耶不作即无业故二未润可知而论但云作已未得报其未润言是䟽义加三得对治者即瑜伽中名不增长业不增长业总有十种一梦所作业二无知所作业三无故思所作业四不利不数所作业五狂乱所作业六失念所作业七非乐欲所作业八自性无记业九悔所损业十对治所损业除此十种所余诸业名为增长今无明下二举今经明得报义于中有二先正明对前三不得报今无明缘行则显已作者此拣第一未作业也既为无明所𤼵之行此行要是能感当报故非向来不思之业现识等者则前无明行等已得润竟故今受果此则过去二因已含𤼵润爱取有者谓若得对治不应依现更起爱等此后更有论反释云若断爱取虽有作业则无明行不能生有释曰则显现在亦有无明与行是所润等观此论意则过二因具于𤼵润但举𤼵业之名现在爱等亦有𤼵润但显润名故上䟽云皆容互有思之亦可现在爱取不润过去后报之业故不能生有于已作下第二结酬外难上立三过语虽影略总相皆由无异因故异因即我今明不要我为异因即已造已润不得对治而为异因此语是前说过后论论出三过竟云此三种过以见过去世等异因故受生报等差别故释曰上论总出其过总明答之今出过所以竟方用结酬已润则受下四正明护过三过即为三别今初虽一身中具六道业润者先受那得一时此即已润异因既自下护第二过二报即是生报后报此即已造为异因若已下护第三过即不得对治为异因言势力续故者小乘则是后后连持大乘则是已熏成种后能得果故云势力三过度矣者结也)。

　　无明灭行灭者是观待断。

　　后无明灭下逆观即得对治义此灭则彼灭是观待断又因观能灭拣自性灭故云观待。

　　然十二缘三世并备但随化迹隐显分三令知过去因招今苦器今断爱等当果不生则愚痴绝命于慧刃爱水焦干于智火高罗四开于六趣无生超逸于八极矣(然十二缘下第二结示谓过去二因即含有爱等能润业等必依过去识等上起始生终死等过具十二矣现七果上起𤼵润等现亦具矣然七事中五即生死而总别分故说具七当虽说二同现亦具二必有五及起因故是以上言皆容互有并如前说故言但随化迹隐显分三从令知下出隐显意义如前说则愚痴下是逆观意以智慧剑破𤼵业惑以智慧火干于现在润业爱取则七苦不生能所引生即四面网此即史记书汤出遇畋捕者祝云自天而下从地而出四方来者皆入吾网中汤见之歇三面网祝云可上者上可下者下可东者东可西者西可南者南可北者北负吾命者入吾网中显法令宽也今亦不留一面故曰四开皆证无生若鸟出网以适八方)。

　　二约大悲随顺观治异道求中无因之见示三际因果既先际二是中际五因中际之三是后际二因若无如是等事众生亦无斯因有矣何得言无。

　　三约一切相智中当力无力信入依观论云先中后际化胜故谓此三际为因义边皆名有力为果义边名为无力若约三世前际于现五有力于当二无力中际爱等于当有力于现无力以斯三际化彼凡夫令信入依行化中之胜如是穷究为种智境(谓此三际下次于中有三一释力无力二以斯下释信入依义三化中下释化胜笼取三际方显化胜亦是瑜伽缘起差别故瑜伽云缘起差别云何谓于前际无知等如经广说于前际无知云何谓于过去诸行等起不如理分别谓我于过去为曾有耶为曾无耶曾何体性曾何种类所有无知等亦即俱舍云说前后中际为遣他愚惑故彼论云契经何故唯说有情故有上偈释云世尊为遣三际愚惑故说缘起唯约有情问如何有情前际愚惑谓于前际生如是疑我于过去世为曾有非有何等我曾有云何我曾有释曰此有三疑初疑我有无二疑我体性为即蕴我离蕴我耶三疑我差别为当常我无常我耶问如何有情后际愚惑答谓于后际生如是疑我于未来世为当有非有何等我当有云何我当有释曰三疑如前但曾当有异耳问如何有情中际愚惑答谓于中际生如是疑何等是我此我云何我谁所有我当有谁释曰此有四疑何等是我者疑我自性也此我云何者疑我差别也我谁所有者疑我因也谓此现在我过去谁因所有也我当有谁者疑我果也谓我当有谁果也为除如是三际愚惑故经唯说有情缘起以契经说苾刍谛听若有苾刍于诸缘起已生诸法能以如实正慧观见彼必不于三际愚惑谓我过去为曾有非有等释曰大小论殊其旨皆一今三际无我斯惑自亡故以三际化彼凡夫除其我愚信入无我修无我行为化之胜)第七三苦聚集初约相谛即当六观之中第五不厌厌观论云厌种种微苦分别所有受皆是苦故此约微细行苦又云及厌种种粗苦故此约坏及苦苦皆凡夫不厌菩萨厌故又初微苦二乘不厌菩萨亦厌二乘虽知舍受行苦不穷委细有无量相及变易苦故云不知(二乘下通妨恐有问言四禅已上皆唯行苦二乘已超何言不厌故有此通此有二意一约界内无即涅槃十二云苦有无量相非诸声闻缘觉所知二及变易苦谓出三界究竟无余故)。

　　复次十二有支名为三苦此中无明行乃至六处是行苦触受是苦苦余是坏苦。

　　文中亦有顺逆顺中从相增说以配三苦前五迁流相显名为行苦触受二支触对生苦故云苦苦余但坏乐故名坏苦老死坏生亦名坏苦(顺中自有三门一随相增减门二实理遍通门三三受分别门上二即唯识三苦分别门第三即三受分别门引论广释今初即随相增减门触对生苦者因于苦缘生于苦心故云苦苦然其触受既通三受偏言苦苦者就增说故亦诃责故老死坏生者此遮外难恐有难言老死无乐何名坏苦故为此释则坏苦有二一者坏乐二是坏业正能坏生即是坏业得名坏苦)若准瑜伽唯识十二支全分皆行苦摄有漏法故十二支少分苦苦摄十二支中各容有苦故十一少分坏苦所摄以老死位中多无乐受依乐立坏所以言无若约坏生如今经说若依舍受以立行苦则除老死老死位中无容舍故以此三苦从三受生谓苦受生苦苦乐受生坏苦舍受生行苦故二苦皆言少分者十二支中具三苦性若是二苦必是行苦故言全分有是行苦而非二苦又是二苦各不摄二故云少分(若准瑜伽下二引论广释于中有一先举论即理实遍通门正唯识文瑜伽同此若依舍受下二释上坏苦十一之言除老死故以此三苦下三释成老死无舍受言即三受分别门也二苦皆言下四释少分全分若是下诸有漏法刹那性故有是下释二少分而有二义一二苦不遍舍受故名少分又是下坏及苦苦各不相摄兼无舍受故各不摄二以坏苦中无有苦受苦苦之中无乐受故)。

　　无明灭行灭者是三苦断。

　　逆观可知。

　　二约大悲随顺观此下四段当第四求异解脱谓不识真解脱求三界苦等为解脱故名之求异真解脱者有四种相一离一切苦相二无为相三远离染相四出世间相此四即涅槃乐常净我故涅槃云于世间法自在远离名为我故故下四段经明其但有四妄而无四德今此明其有苦无乐故论云彼行苦事随逐乃至无色有缚彼计无色为涅槃者岂非妄苦耶(此四即涅槃下䟽释上论如次配其四德等故涅槃下唯证第四我相隐故)三约一切相智此当第七增上慢非增上慢信入观不如实知微苦我慢即增上慢若知微苦非增上慢不知令知名为信入(不如实知者此即论文从此即下䟽释上论然论标名有增上慢释中即无故䟽指论我慢即增上慢从本说故若知下释非增上慢言又不如实知者涅槃云声闻有苦有谛而无真实故)。

　　第八因缘生灭亦名从缘无性初约一切智观此下三门皆明深观谓四句求缘皆无有生无生而生故曰深观(第人因缘生灭门初观有三一释观名一义名深一无生故二生与无生无障碍故)此门明不自生不他生第九门明不共生第十门明不无因生释此四句略有二意一破邪二显理理外妄计曰邪邪亡则理显理显则惑亡反覆相顺然自他等四是计是依不之一字是药是理穷生之理不出自等自等若无生将安寄故以不不之则惑亡理显(言是计是依者计是破邪之所依是显理之所是药者是破邪之能是理者是显理之能若望显理理为所显今用不为理今于自等而见于理见理因不故以不为能显后穷生下彰破显之功)然其所计略有三类一者外道谓冥性为自梵天为他微尘和合为共自然为无因又此四计亦是僧佉卫世若提子勒沙婆也(然其所计下别释二章先破邪中分之为二先出计中乃有三类凡小如前夜摩偈说)二小乘同类因为自异熟因为他俱有因为共计无明支托虚而起亦曰无因上计亦通大乘执相之者(二小乘下同类因者因果相似如善五蕴与善五蕴展转相望为同类因异熟因者唯诸不善及有漏善相望故也俱有因者如四大种更互相望为俱有因)三约大乘果法为自众缘为他合此为共离此为无因又赖耶自种为自众缘为他合此为共离此为无因又法从真起为自从妄起为他合此为共离此为无因(三约大乘下自有三义前二通法相及无相宗后一是法性宗皆执法成病故俱为所破至显理中当知其相)所计虽众但显正理诸计自亡(所计虽众下第二明破但指显理而为能破同一不故)显理复二一约无生以显深观二约生无生无碍以显深观先中略为二解一约展转释法从缘故不自生既无有自对谁说他又一切法总为自故又他望于他亦是自故既无有他故不他生自他不立合谁为共有因尚不生无因何得生(法从缘者即对前果法为自众缘为他义说通于二论一通中论青目释不自生云万物无有从自体生必待众因缘复次若从自体生则一法有二体一谓生二谓生者若离余因从自体生者则无因无缘又生更有生生则无穷释曰据此即以果体为自也二通对法先明三句无生后辨不碍三作初云不从自生者谓一切法非自所作彼未生时无自性故释曰此之释自同青目意论云不他生者谓彼诸缘非作者故不共生者即由于此二种因故释曰二种因者即指上二句自他二句各既不生合亦不生后辨三作云然非不自作他作因生故甚深此意以三作释不无因故云缘望于果有功能故因望于果亦然合上为三作故既从三作故非无因然观三作则自亦是因今䟽中释不自他等即中论偈意偈释自生即是下文因缘形夺中用故云如诸法自性不在于缘中此以他破自次云以无自性故他性亦复无此即以自破他凭公云以自破他凡有三种一总二即三相待今䟽即全有此三初云既无有自对谁为他即第三相待破无自可待对故如无长故无短次云又一切法总为自故即第一总义万法皆自如百人一处皆用已为自则他亦是自今破一自则他亦破矣次云又他望于他亦是自故者即第二即义谓如两人二互相望此言自指彼为他他亦自言我即是自指此为他故其两人皆有于自破此入自他人之自亦已亡故从自他不立下即双用自他破共生义如二盲人离不见色合岂见耶从有因尚不生者即以三作破无因耳此中非谓非是无因而立有因举况以释因缘和合合是生义尚不得生岂用无因而立生义故四句求生生不可得无生之理显然可睹正理既显计何由生)二约因缘形夺释故对法云自种有故不从他待众缘故非自作无作用故不共生有功能故非无因论解同此(二约因缘者即就前计以因为自以缘为他而显理也然对法初散释亦以破自为先故云又有差别谓待众缘故非自作虽有众缘无种子不生故非他作彼俱无作用故非共作种子及众缘皆有功能故非无因生是故如是说自种有故不从他等一如今䟽释曰初句以自破他如于外法以谷子为自水等为他内法识种为自业种增上缘为他若无种子决不生果故不他生次句以他破自故云待众故非自作次无作用故不共生即以和合无性破共次有功能故非无因者以共破无因言论解同此者今取论解同对法也如下释文中辨彼论结云若缘起理非自非他遣双句者犹为甚深况总亡四句是故缘起最极甚深)若尔自种有故则是自生岂曰无生此乃假自破他非立于自次句假他遣自故中论云如诸法自性不在于缘中也下二句例然惟审详之(若尔下释妨拣滥古人多以非无因是从因生故为此问答引中论证唯证假他破自以自破他等已如前说故此论难见意云汝立自性而能生者不合更假其余因缘若有自性而复假缘则此自性应在缘中今水土缘中无谷自性明不自生下二句者即以无作用破共非立无作用生以共破无因非因立也此别显无生义故令审详使物莫滥若显甚深次下当说)二约无碍者但因缘生果各有二义谓全有力全无力缘望于果若全有力则因全无力故云因不生缘生故云不自生二因望果全有力亦然故云缘不生自因生故故不他生三二力不俱故不共生四二无力不俱故不无因(二约无碍下此门更分二先明事理无碍无力故无生有力故不碍生则生不碍无生无生不碍生亦取前对法偈明之而用意有别亦同初门不自生非不自作等则上二句显不生第四句不碍三作)此复二义一约用则力用交彻有相入义谓有力摄无力故故十忍品云菩萨善知缘起法于一法中解众多众多法中解了一等二据体有空不空有相即义谓非但因力归缘亦乃因体由缘而显全摄同缘因如虚空故上文云一即是多多即一等力无力必俱故常相即入是为无尽大缘起甚深之观(此复二义下依此力无力成于事事无碍法门谓成相入及相即义如前玄中)。

　　大方广佛华严经䟽钞会本第三十七之五

　　音释

　　苾刍

　　(苾薄密切刍楚俱切草名具含五义以比丘之德似之)。

　　大方广佛华严经䟽钞会本第三十七之六　法一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　复次无明缘行者无明因缘能生诸行无明灭行灭者以无无明诸行亦无余亦如是。

　　文中亦有顺逆初顺观中经云无明缘行者牒也无明因缘能生诸行者释也论云有分非他作自因生故此以不他生释经因字谓如行支唯从无明故云自因即上自因观也二者非自作缘生故此以不自生释经缘字谓行支但假无明为缘非有行自体在无明中从自而生即他因观但取拣余不亲生故名因显前非后疏故名缘非谓四缘之因缘也余并可知(中论言有分者分即支义此以不他生下是䟽释论二非自作者亦是论文余皆䟽释言非谓下此句拣滥以古德释云无明望行无因缘义言因缘者有其二义一自种为因无明为缘此二合说故云因缘然隐此亲种显彼胜缘故云无明因缘也二但彼增上缘望自增上果还是亲因故说无明为行因缘此解失意故今拣之若取有力增上拣无力增上为亲因者于理则可然亦非因缘故为失意后例余者谓其余支及与逆观谓顺观尚即自他不生逆观岂有自他可灭)二约大悲观即异求中计非想等以为涅槃又计妙行为解脱者非是常德但是生灭故可悲之(又计妙行者以六行伏惑为解脱者解脱因故既有欣厌心亦生灭耳)三约一切相智观此及后门名无始观此有二意一若约俗说因缘为生灭之本生死无际故因缘无始二约真说见法缘集无有本性可依故名无始即净名云从无住本立一切法故染净真性皆无始终显染可除但云无始余如别说论云中际因缘生故后际生即举此第八门随顺缚故即第九门谓但一念从缘生即是不生故无始也不言初际生者意显无初故今不起妄即不生故(此有二意者约俗是贤首意约真是远公意前中言生死无际者即中论本际品云大圣之所说本际不可得生死无有始亦复无有终若无有始终中当云何有是故于此中先后共亦无释曰据此则上二偈前是俗谛无始后偈便入真谛而俗谛无终者约多人说故今直就事明但有无始二约真说俱无始终何以但言无始今谓无明从空而起故但云无始即净名下双证二义无住之本即是真谛立一切法即是俗谛俗依真立真既无始俗亦无始而论但名为无始致令二德各见不同今䟽以理而通二德并皆全取故染净者结示通妨染之与净即上俗谛皆依无住故无始终言依无住者非依无住展转生来无住即是实相异名故无一法不同实相真性即上约真谛说理无始终显染可除下通妨妨云何以但言无始故为此通余如别说者然初地中已略显示今更略明谓或说真性无始无终性无生灭故恒沙性德依体说相亦无始终证净菩提有始无终创修成故说之有始冥同真性故无有终生死妄法无始有终未曾离念故无有始妄可断故本有今无故说有终若约以因招果说者无明为始老死为终有始有终约智符理理无始终智亦无始不尔真智不同真故妄法有二亦无始终一则从缘举体空故无可始终二即妄同真故无始终如波即湿同性无终随顺观俗即真谛故若有始终不即真故故䟽结云则染净真理皆无始终论云下引论牒释即合二门为一无始故双牒释不言初际下通上中际因缘生故意显无初故者约俗谛门无明无始故今不起妄下反释论意故云不生今即中际不起爱取何有后际生老死耶)。

　　又无明缘行者是生系缚无明灭行灭者是灭系缚余亦如是。

　　第九生灭系缚者亦名似有若无初一切智观中明不共生文中三初顺观经中但明无明为缘缚行令行系属无明斯则缘生而为不共者论云非二作但随顺生故无知者故作时不住故意谓但行顺无明缘不得不生互无知者故非二作若尔但随顺生即是共生何要知者故末句云既从缘生则念念不住谁为共耶此同对法无作用故又中论云和合即无性云何和合生(亦名等者生灭系缚但顺经文似有若无即是经意故论云不共生也文中顺观之内有三初牒经文征起共义论云下二举论解释非二作是摽但随顺下论有三释明不共义意谓下三䟽释论文即就论三义展转相承䟽有二节先合释前二但行顺无明不得不生是第一意既言随顺故明缘会不得不生即无生矣二云何以随顺即得无生行与无明二互相依无知者故由上二义故非自作若尔下二别释第三义以不住释上无知如河中水湍流奔逝故无相知此同对法下以论证成对法即如前文又中论云即是过意据文即因果品云若因众因缘而有和合法和合自不生云何能生果如来品云阴合为如来则无有自性等皆其义也)次无明灭下逆观谓灭但灭于系缚既无共生安有共灭言有生灭皆是系缚(次无明灭下逆观下释逆观但释不共灭义生灭之相类前可知)三类余可知二约大悲观谓彼外道异求非想天等为解脱者菩萨观之但是染缚非是涅槃真净之德。

　　三约一切相智观明无始观中随顺缚故而生非有本也。

　　又无明缘行者是随顺无所有观无明灭行灭者是随顺尽灭观余亦如是。

　　第十无所有尽观亦名泯同平等三观之中初一切智观即深观中显非无因经亦三节初顺观中由行从无明缘生缘生即性故云随顺无所有。

　　次逆观中灭亦缘灭缘灭无灭方顺尽灭之理。

　　然论经顺观云是随顺有者显无性缘生故不能不有二经虽殊同明缘生故非无因无因何失若无因生生应常生非不生也何以故无定因故此即纵破亦可恒不生何以故无因生故此即夺其生义故无因生非佛法所乐以无因能生大邪见故(然论经下二会二经今经两段皆随顺无所有若论经顺观中经论皆随顺有逆观方云随顺无所有尽䟽家但含顺观之中顺有顺无逆观义同所以不会今经取缘生无性论经即无性缘生二义相成故同遣无因无因何失下是论结无因之过无定因者若有定因因会则生不会不生今无定因故应常生故无因下结无因过中论云无因乃成大过谓布施持戒应堕地狱杀生偷盗则应生天诸修妙行无涅槃等)二约大悲随顺观即求异解脱中外道计非想无所有处等为涅槃以顺有故非是出世故无我德而妄计解脱故可悲之三约一切相智观当第九种种观此即世谛观由随顺有故有欲色无色爱等之殊故云种种即真顺有未失顺无上来别释十门竟(此即世谛观者以论经云随顺有故从即真顺有下会论经同今经谓虽顺有虚相都尽唯第一义谛故云未失顺无)。

　　佛子菩萨摩诃萨如是十种逆顺观诸缘起所谓有支相续故一心所摄故自业差别故不相舍离故三道不断故观过去现在未来故三苦聚集故因缘生灭故生灭系缚故无所有尽观故。

　　自下第三总结十名既云逆顺观察则前二门阙逆观者乃文略耳(则前二门者即一心所摄及自业助成门也所以无者但是略故若出所以者其一心中本末依持即是顺观初第一义心是摄末归本义当逆观故略无耳其自业助成顺观之中二业相显逆观应言无明若不迷于所缘则不与行作生起因则似无明无用有体故略无耳若欲着者应言若无无明迷于所缘则不与行作生起因亦可着在故云略无一心中应云若不迷一心则不起因缘亦是逆义故下偈云心若灭者生死尽以此䟽文但云略无)然此逆顺若对法第四名为染净染净中各有逆顺论云杂染逆顺故清净逆顺故染中顺者无明缘行等故逆者谓谁老死集乃至无明故缘起经云由谁有故而有老死如是老死复由何缘初句推因后句审因清净逆顺者无明灭则行灭顺也由谁灭无故老死灭无逆也今文略无但约染净为逆顺耳(然此逆顺下后引文会释先引论有二逆顺今经但一缘起经中释于对法谁老死言此有七十七智谓十二缘除无明支余十一支各有七故由谁有故即是推因推此老死从何因生知从于生即是推因如是老死复由何缘即是审因谓审此老死定由何缘定知因生三世各二故有其六七即法住智谓观前所不摄诸有漏慧遍知义故谓遍知三世缘起教法名前不摄以为第七前六真实智此一法住智合成七智一切异生及诸圣者俱有此智入见道位方有四十四智近四谛故住教等法是闻慧故名法住智如实而知是思修慧名真实智此约染明逆若清净逆但改谁有为谁灭耳然此逆顺约支体说经以染净为逆顺者约顺生死逆生死说然上钞云四十四智谓逆观老死以至于行各作四谛观说耳)言诸缘起者十二非一曰诸前前为缘今后后起又由烦恼系缚往诸趣中数数生起故名缘起亦云缘生生即起义亦约果说(言诸缘起下二释总名或名缘起自有二义一通约十二缘二以因对果说次亦云缘生亦有二说一生即是起一约果说者即生起义殊是俱舍意论云如世尊说吾今为汝说缘起法缘已生法此二何异问也答有二义一云且本论文此二无别释曰即前䟽文生即起义后义即是论主正释偈云此中意正说因起果已生释曰世亲明此契经中意十二有支为因义边即名缘起因起果故为果义边皆名缘生从缘生故故其十二所望不同二义皆成)余如瑜伽第九第十三十一九十三唯识第八上来多依此诸论解十名可知(余如瑜伽者二引文会释结示根本瑜伽总上四卷皆明缘起释名正当第十总有五释论云问何故说为缘起答云由烦恼系缚往诸趣中数数生起故名缘起此依字释名谓依缘字起字二字别故而缘非起即是今䟽第二释也二云复次依托众缘速谢灭已续和合起故名缘起此依刹那义释三云复次众缘过去而不舍离依自相续而得生起故名缘起如说此有故彼有此生故彼生非余依此义故释名应知四云复次数数谢灭复相续起故名缘起此依数坏数起义释曰此上三释皆是今䟽第一义前前诸缘令后后起前前为缘故不舍离即第三义前若不灭复何由起即含第四前后不同必有刹那即第二义故其三意大同小异䟽合为一五云复次于过去世觉缘性已等相续起故名缘起如世尊言我已觉悟正起宣说即由此名展转传说故名缘起释曰瑜伽五义初一缘非是起以因为缘以果为起二缘即是起刹那刹那从缘而起此拣大众部十二因缘是无为法亦拣正量部三即无间因果前因为缘而后缘起四无始因果前已谢灭后更起因招果不断然通因果即缘即起五缘是所觉起是教法依悟说教故名缘起此是自释五相不同非余师义对会䟽文已如向说然五义并依起即生义唯俱舍意分二不同又指唯识第八彼中广释如上具引下以诸门分别有十七门义亦略具言十七门者第一假实分别门谓十二支九实三假一已润六支合为有故二生三老死三相位别故第二一非一事门五是一事谓无明识触受与爱余非一事上之二门摄在第一有支相续门第三染与不染门无明爱取三唯是染烦恼性故七苦不染异熟果故七分位中容起善染故瑜伽第十假通二业有通二有兼无记此即第五三道不断门第四独杂分别门无明爱取说名独相不共余支相交杂故余是杂相五色非色门六唯无色谓无明识触受爱取余通二种六有漏无漏门皆是有漏唯有为摄无漏无为非有支故上三亦如初门七有为无为门有漏无漏门中已具八因缘生灭及第九生灭门中已具第八三性门无明爱取唯通不善有覆无记行唯善恶有通善恶无覆无记余七唯是无覆无记七分位中亦起善染故瑜伽第十说七通二性此一亦如初门九三界分别门虽皆通三界而有分有全欲界则全二界无染六处不具无色唯名故此门略无十能治所治门上地行支能伏下地即粗苦等六种行相有求上生而起彼故此门略无十一学等分别门一切皆唯非学无学圣者所起有漏善业明为缘故遣有支故非有支摄由此应知圣必不造感后有业于后苦果不迷求故有问言若尔杂修五净居业应非行支若是行支圣便造业若非行支如何生彼感总报耶故论答云杂修净虑资下故业生净居等于理无违意云不还果等以有漏无漏前后杂修第四净虑资无云等三天故业生净居等于理无违此总报业及名言种凡时已造生第四禅下三天业一地系故后由无漏资生故业生净居天非是圣者新造业也十二二断分别门有义无明唯见所断要迷谛理能𤼵行故圣必不造后有业故故非修断爱取二支唯修所断贪求当有而润生九种命终心俱生爱俱故余九皆通见修二断有义一切皆通见修二断大论第十说预流果已断一切一分有支无全断者故若无明支唯见所断宁说预流无全断者若爱取有唯修所断宁说彼已断一切支一分释曰皆断一分者则无明支非唯见断由有一分无明在故爱取二支非唯修断入见道时断一分故此门经䟽略无含在初门逆观之内十三三受门十乐舍俱受不与受共相应故老死位中多分无乐及容舍故十一苦俱唯除于受非受俱故此门舍在第七三苦集成门十四三苦门全同第七十五四谛门即当第五三道不断门中故有入谛之观十六四缘门全同第三自业助成门十七惑苦相摄门亦如三道不断门摄释曰上十七门全分同者已如上指故散在诸门从多分指恐厌繁博故䟽略耳十名可知者前已广释䟽顺声律小有加减及与回互大旨无违)然各摄三观体势星罗今重以十门本意[(冰-水+〡)*ㄆ]摄初门明染净因起二明缘起本源三因果有空四相成无作五陈其谛理六力用交参七穷苦慢除八形夺无始九有无无本十真俗无违(然各摄下第三以义总[(冰-水+〡)*ㄆ]恐难领会十门义故于中有四一总出十门之意于上三观相参而用谓三观小异论取不同就其经文故可为一一染净因起者相谛观中明成答相答于外难成无我义无我即净故大悲观名愚痴颠倒以着我故则生为染无我则得无生为净一切相智名染净分别染净正是第三观名今此中义通于理三观因起之字定通三处二缘起本源者直就经说故初观名第一义谛是一心本世谛一心依本起末第二观中阿陁那识迷执为我即染净本悟即是解脱根本故一切相智名依止观故为本源三因果有空者相谛观中名他因观由无明故方得有行斯则有矣既从缘有斯则空矣大悲观中破于𡨋性斯有因缘一切相智观名方便观以各二业为后方便亦即有即空义耳四相成无作者即不相舍离相谛观中名自因观谓离前支无后支故云相成相成故无作大悲观中破于自在故须因缘相成无别作者一切相智观名因缘相有支无作故五陈其谛理者即三道不断相谛名摄过观但摄苦集故大悲名破苦行因亦由唯苦集故一切相智名为入谛兼取逆观即灭道故六力用交参者即三际轮回初名护过观三际因果为因有力为果无力能护失业等三过故大悲观中治异道求中无因之见因有力故一切相智观力无力信入并是力用交参七穷苦慢除即三苦聚集初名不厌厌观令厌微苦即穷苦义大悲观中名破求异中谓三界有涅槃但是苦故今能穷之一切相智中名增上慢信入亦穷微苦非增慢矣八形夺无始者即因缘生灭初即深观名不自不他以他夺自以自夺他大悲观中名无常德以形夺故一切相智观名无始观因缘无初故九有无无本者即生灭系缚初即深观中明不共生明非二作互无知者故有无本无作用故不能生则无亦无本大悲观既无有净德安有本耶一切相智观既明无始始即是本二谛无始故有无无本十真俗无违者即无所有尽初深观中显非无因真不违俗无所有尽俗不违真大悲观中以顺有故无有我德一切相智种种观故亦不违俗故其三观取文小异大旨多同故以本意收为一致)复[(冰-水+〡)*ㄆ]十门不出五意初门迷理成事次门理事依持次六成事义门第九事理双泯后一事理无碍故唯四门不出事理(故唯四门下三收五为二言四门者谓上虽五意但有四门一事二理三事理双泯四事理无碍故前三意但是事理三四二门不出事理故为二也)若从事理无碍交彻则涉入重重若依事理逆顺双融则真门寂寂故法性缘起甚深甚深即此因缘名因佛性观缘之智即因因性因因至果成菩提性因性至果成涅槃性因果无碍是缘起性惟虚己而思之(若从事理下四总相融通即成事事无碍及泯绝无寄)自下大文第三佛子菩萨至以如是下明彼果胜亦前摄正心住故知缘生此下摄善现行故三空等现前依论云果者有五种相一得对治行胜及离障胜二得修行胜三得三昧胜四得不坏心胜五得自在力胜各有佛子以为拣别唯第二段有二佛子。

　　佛子菩萨摩诃萨以如是十种相观诸缘起。

　　初中二先明对治胜后菩萨如是下明离障胜今初即三解脱门亦名三三昧三昧即当体受名解脱依他受称此三能通涅槃解脱故名为门文中二初牒前后正显今初意通五果由前十观得此三空等果故谓以三空观缘得第一第三果三悲观缘得第二第四果三望于初初是能治三是所成四望于二二是能修四是坚固第五通从二观而生(今初意通五果者正举经中牒前之意意明十门通成五果故遮于古人别配属故谓远公云一对治及离障胜是胜慢对治果前修十种法平等观而为对治此地满中更以甚深三脱为治名对治胜前治五地染净慢障今此文更除微细我心及有无等名灭障胜二修行胜是前不住道行胜果依前不住更起胜修名修行胜三得三昧胜望前治胜以说果也前修三脱而为对治彼治转增名三昧胜四得不坏心胜者望前灭障以说其果由灭障故三昧之心不可坏名不坏心五自在力胜望前修行以说果也依前修行上进无碍名自在力释曰此上意明前之二果从前文生后三果从前二果生今䟽乃有二意一总释但明总是不住道行胜果不住道行胜初总摽心境有三悲三智经云复以大悲为首大悲增上大悲满足观世间生灭释曰观世间生灭即智对上三悲以成三智斯则五果不出于二于中三节初二悲智修治次二悲智所成坚固后一双明二果自在此即隔句相对)亦可展转而生由有治故离障离障故行胜有治故三昧胜三昧胜故心不坏心不坏故得自在也。

　　知无我无人无寿命自性空无作者无受者即得空解脱门现在前。

　　二知无我下正显三空三空各有别显总结初空门中别显有三初三句明众生空次自性空明法空此上二句明二我体空三无作受显二我作用空由体空故并不能作因受果结云现前者智与境冥故(显二我下意明人法俱有能作之义故皆明作者非约人我独为其空)。

　　观诸有支皆自性灭毕竟解脱无有少法相生即时得无相解脱门现在前。

　　二无相门中亦三一者灭障即观诸支皆自性灭谓若入空门不得空亦不取空相则事已办若见法先有后说为空及取空相非真知空故名为障故修无相了自性灭则不取空障(谓若入空门下二举正显非智论云是三解脱摩诃衍中但是一法以行因缘故说有三种观诸法空是名空门空中不可取相是时空门转名无相无相中不应有所作为三界生是时无相转名无作如城三门一人之身不得一时从三门入诸法实相是涅槃城城有三门若入空门不得空亦不取相是人直入事已办故不须二门若见法下三举非显修智论云若取诸法空相生憍慢言我知实相应学无相门以灭空相故修无相下结成修意为灭障故)二所以不取者得对治故谓知空亦复空名毕竟解脱三既有能治治于所治则念想不行故云无有少法相生能所斯寂则无相现前(远公云三中一灭障即取性心亡二得对治即得理为治三念想不行即取相心灭亦初一异凡夫后二异二乘)。

　　如是入空无相已无有愿求唯除大悲为首教化众生即时得无愿解脱门现在前。

　　三无愿门亦有三种相一依止谓依前入空无相方得无愿故二体即无有愿求不求三界等故三胜即大悲化生胜二乘故(一依止者智论云若于无相中生戏论分别有所作应修无作门今无戏论分别即能修无愿故为依止)又上三空通缘诸法实相观于世间即涅槃相故亦不同二乘余如智论二十二说(又上三空下拣教智论云阿毗昙空门缘苦谛摄五蕴无相门缘数缘尽无作缘三谛摄五蕴摩诃衍三门通缘一切法实相以是三解脱门观世间即是涅槃释曰对文可知余如智论者论云经说涅槃一门今言三者法虽是一而义有三复次应度三种障谓爱多见多爱见等者见多者说空门爱多者说无作门爱见等者说无相门谓无男女等相故断爱无一异等相断见皆是彼中余义)。

　　菩萨如是修三解脱门离彼我想离作者受者想离有无想。

　　第二明离障胜中先牒前修由修得离故初离三想是空门所离次离有无想是无相门所离亦无愿门所离不见有可求故(初离三想者离彼我想为一离作者想为二离受者想为三离有无想虽通二门无愿一门多约离有)已知离障云何为胜经中三句次第胜五四地及此地方便故谓于五地中以十平等深净心远离四地身净我慢此用深空灭离二我故此胜也(此用深空者即离彼我想通于人法二我无也云何为深五地唯约净法说十平等今直说深空又前是加行观察今已住空般若现前故)二四地中以道品治三地中正受出没等慢此用空观以离作受故胜(二四地道品有身受等故)三此地方便但用十平等破显有无今此地满用深无相破遣有无一切荡尽故此胜也(三此地初用十平等十相未泯故)。

　　佛子此菩萨摩诃萨大悲转增精勤修习为未满菩提分法令圆满故。

　　第二大悲转增下修行胜中二先总明修心悲增心中修故是利他心为未满菩提下兼于自利亦修所为言悲增者前观十平等已起三悲今十门观缘弥悲众生缠于妄法。

　　作是念一切有为有和合则转无和合则不转缘集则转缘不集则不转我如是知有为法多诸过患当断此和合因缘然为成就众生故亦不毕竟灭于诸行。

　　后作是念下别显于中二先明修行后而恒下明修胜今初又二先发勇猛修行谓励志始修故后佛子下明丈夫志修行果决终成故又初则悲智勇修后则穷证性相今初先智后悲智中先知后厌初中上二句明缘有合离谓业惑相资有为方生如无明缘行等后二句明缘有具阙集即是具谓业惑随阙必不转生如虽有行无爱润等后我如是下厌既知有为苦过必断和合集因然为下修悲益物不尽有为。

　　佛子菩萨如是观察有为多诸过恶无有自性不生不灭。

　　二丈夫志修中初厌相见彼有为多过是对碍法故厌之后无有下证性由了有为自性同相本无生灭便能灭于对碍而与理冥(初厌相者前勇修中先知后厌今丈夫志修先厌后证明渐胜也)。

　　而恒起大悲不舍众生即得般若波罗蜜现前名无障碍智光明成就如是智光明已虽修习菩提分因缘而不住有为中虽观有为法自性寂灭亦不住寂灭中以菩提分法未圆满故。

　　第二修胜者谓不住胜相现前故有三种胜一初二句明般若因胜以是不住所以蹑前大智而起悲故二即得下般若体现胜般若是通名无障碍智是别称无碍佛智虽未成就今般若能照此智此智前相名曰光明光明即门也三成就如是下明般若用胜亦是不住之相谓上二句涉事不失理故不住有为后二句见理不坏事故不住无为即有为涅槃平等证故以菩提下不住所为智慧助道未满足故不住有为功德助道未满足故不住无为又俱未满故俱不住广如净名下卷大品中亦云菩萨念言今是行时非证时故即此所为亦是所以(又俱未满者即净名第三菩萨行品众香菩萨欲归本国白佛求法云唯然世尊愿赐少法还于彼土当念如来佛告诸菩萨有尽无尽解脱法门汝等当学何谓为尽谓有为法何谓无尽谓无为法如菩萨者不尽有为不住无为何谓不尽有为谓不离大慈不舍大悲发一切智心而不忽忘乃至云以大乘教成菩萨僧心无故逸不失众善行如此法是名菩萨不尽有为何谓不住无为谓修学空不以空为证修学无相无作不以无相无作为证乃至云观诸法虚妄无我无人无主无相本愿未满而不虚福德禅定智慧修如此法是名菩萨不住无为又具福德故不住无为具智慧故不尽有为大慈悲故不住无为满本愿故不尽有为集法药故不住无为随授药故不尽有为知众生病故不住无为灭众生病故不尽有为释曰然净名意但拣二乘谓二乘尽有住无有为三相故名为尽无为无相故名为住若尽若住即是有碍不尽不住为无碍法然是一法就事相分故为二别尽有即无起行修德之地住无即绝慈悲化道之能是故大士并不为也而彼经文先正释不住不尽后又具福德下释不住不尽所以谓夫德之积也必涉有津若住无为则功德不具具智慧故不尽有为者智之明也必由广博若废舍有为则智慧不具故大悲不尽然彼文广故指其文若望此经但是不住无为之义耳阙于不住有为之义今䟽向云功德助道未满足故不住无为即全同净名文意言智慧助道未满足故不住有为者则侧用净名彼具智慧不尽有为以尽有为不成广智故不尽矣今以住有为不成深智故不住矣则是具智慧故不住生死具大悲故不住涅槃义耳言又俱未满故俱不住者谓应反上智慧助道未满足故不住无为功德助道未满足故不住有为谓若住无为不成种智是为不入生死大海则不能生一切智宝若住有为自沦生死安能成就诸佛功德亦是具大智故不住涅槃具大悲故不住生死谓若住涅槃非是亡缘之智若住生死非无爱见之悲余义至下当释大品中下亦成上义若是证时住无为也故七地云虽行实际而不作证即此所为者所为成智慧不住有为等所以者何以有智慧故不住有为也余可例知)。

　　佛子菩萨住此现前地得入空三昧自性空三昧第一义空三昧第一空三昧大空三昧合空三昧起空三昧如实不分别空三昧不舍离空三昧离不离空三昧。

　　第三明三昧胜中二先明空定后如是十无相下例显余二前中复二先举十上首后此菩萨下总结多门今初十中论分为四一除第四前五名观二以第四名不放逸三以第七名得增上四以余三名为因事今初观是观解前三就相观空一入空者是人空亦是总句二即法空三即取前二空为第一义观之亦空后二就实观空谓四观本识空如来藏包含无外故云大空五观七转识不离如来藏和合而起皆无自体故云合空楞伽云七识亦如是心俱和合生又云不坏相有八无相亦无相也(如来藏者远公云大者宽广广谓真识体中统含法界恒沙佛法同体平等相参而起无有一法别守自性是故名空随顺法界无门不在故名大空五观等者即真识之用用而常寂故说为空故䟽云皆无自体即是空义楞伽云下问明已引十忍更明)二不放逸者依解起行行修究竟故名第一论云分别善修行故自分第一也修行无厌足故胜进第一也(依解起行者此有二意一释论中不放逸言所作究竟离放逸过故二即复由此修究竟故经称第一下引论释)三得增上者因修成德功德起故四因事者依德起用故有三种用初一自利名智障净因事谓分别是智障今得如实空能净分别后二利他一教化众生因事依空起悲故不舍离二愿取有因事由得空故故离染随顺有故不离诸有上依论解已为深妙(四因事者依德起用是释因义德是用因分别为智障者即分别因缘相也)又此十空与涅槃十一空多同少异更依释之前八证实空后二起用空故入空即彼内空外空内外十一入故自性即性空非今始无故第一义空名义全同第一空者彼名空空谓前空但空第一义今明若有若无本来自空故彼经云是有是无是名空空是是非是是是名空空谓是非亦当体空故如是空空乃是二乘所迷没处十地菩萨通达少分故名第一今亦约少分也大空名同彼名般若波罗蜜合即内外空也合无合故起即有为空八即无为空如实即无为故不舍等二名义俱别若欲会者九即无始空无始不离生死而即空故十即无所有空谓离与不离皆无所有故(又此十者经当第十六南经十五䟽当第六为答修舍果故迦业菩萨白佛言世尊云何名空佛言善男子空者所谓内空外空内外空有为空无为空无始空性空无所有空第一义空空空大空彼䟽释云前十相空后一真空就彼妄情所取法中以明空义名为相空就真实中以辨空义名曰真空亦得说言前十境空后一智空真智空矣于妄分齐情外有法破之显寂故于十种就境明空据实以求心外无法一切诸法皆即真心真心体寂故后一种就智说空故地论云一切法如说自体空名智自空就前十中初八以无破有为空第九以有遣无为空第十以其非有非无双持有无名之为空与地经十平等同就前八中前七名其众生及法无性故空后一明其众生及法无相故空因缘假中而明无性名无性空毕竟空中无因缘相名无相空就前七中初六明其众生无性即是生空后一明其诸法无性即是法空复前六中初五就其现在观空后一就其过去观空现中初三就内外事以观空理后二就其有为无为法相观空就前三中众生名内非情为外就内法中观无神主众生寿命名为内空外空法体观彼外法非我我所故名外空等（云云）其无始空经云菩萨见生死无始皆悉空寂所谓空者常乐我净皆悉空寂无有变易众生寿命三宝佛性及无为法是名菩萨观无始空第一空者此当第十远公云是有是无乃就诠辨理是有牒前第一义空以有破无故言是有是无牒前八空以前八空中以无破有故曰是无就此有无以说空义故曰空空是是非是是是名空空者破诠显理前句虽复就诠辨理非留彼诠故复破云是向有是向无是两俱非是方名空空非留有无说为空空是义云何已如上辨因缘诸法有无同体故说无为有说有为无无为有故有即非有有即无故无即非无非有非无故曰空空十地菩萨下就人显胜如是下寄对显异毗昙论中说声闻人先观五阴非我我所直名为空后观前智亦复非是我及我所故曰空空成实论中先观生法空无自性空无自性直名为空后观前智亦空无性故曰空空今此所论离有无相故曰不同上来十空与地论十法互出其义相似彼中初一总相明空余九是别别中初七以无破有同此初八彼中第八以有破无同此第九彼中后一以双非破有无同此空空也释曰上皆远公之意以十一空会十平等今将十一空以会十空义则全别然此十空由前平等加行而成故二处多同互证皆得然远公释义于理无乖消于经文乃成曲巧又有为无为唯属生空义成太屙又总取前有无释于空空亦经无我摄今䟽释空空而文中五初牒名对经二谓前空下略释三故彼下引经四谓是下释经亦当体空者释经是是非是是是名空空义谓非但有无是非亦尔谓空有两亡为是计是即是故名是是即上空字而不碍双存故此是是即非是是即下空字故言空空斯则是即非故非是非即是故非非故䟽云是非亦当体空耳五如是下叹胜然经有二句今䟽经前略释是经上句意经云是有是无是名空空者意云即空是有即有是无故云是有是无无既是有则无非无矣故云空空既即有是空则空亦非空故云空空正同十平等中有无不二故平等也由不二故双存由非不二故双夺故今䟽云若有若无本来自空以有即无故有空矣空即有故是空空矣是以遣空总有二义一以重空遣空如净名云唯有空病空病亦空中论云诸佛说空法为离于有见若复见有空诸佛所不化二以有遣空谓空即是有故非空也故经云色即是空非色灭空故空非空也是则不异有之空则空非空不异空之有则有非有今正取空非空义由空非空即是有非有义又空故非有重言空故非空又空故不碍空重言空故不碍有非空非有能空能有双融互泯自在无碍是故十地通达少分岂是二乘之所能知故言第一今此地中亦约少分者通妨妨云既言十地通其少分今此六地云何证得今此地中亦约少分耳余文可思)。

　　此菩萨得如是十空三昧门为首百千空三昧皆悉现前如是十无相十无愿三昧门为首百千无相无愿三昧门皆悉现前。

　　余结等可知。

　　大方广佛华严经䟽钞会本第三十七之六

　　音释

　　数数

　　(生角切音朔频数也)。

　　大方广佛华严经䟽钞会本第三十七之七　法二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨住此现前地复更修习满足不可坏心决定心纯善心甚深心不退转心不休息心广大心无边心求智心方便慧相应心皆悉圆满。

　　第四不坏心果此下二段亦即摄随顺坚固一切善根回向此为进善后起大行今初不坏心者由障灭行成若智若悲皆不退坏(今初不坏心者言由障灭即第一果行成是第二果若智第三第一若悲即第二也)文有十句初总余别别有九种不坏一信理决定二行堪调柔三不怖甚深四自乘不退五胜进无息六泯绝自他七利生无边八上来地智九巧化众生亦可对前十三昧心以明不坏恐厌繁文九并坚固皆云不坏十皆具足名悉圆满(亦可对前者远公云此九别句即十空三昧以法空第一义空合故故九摄十九中亦四初四就前观以说不坏次一就前不放逸以说不坏次一就前得增上以说不坏后三就前因事以说不坏今初䟽云一信理决是者论云一信观不坏即就前入空三昧以明不坏以论经前云信空三昧故二䟽云行堪调柔者即论堪受不坏此就前法空及第一义空三昧以说不坏取有心息能入法空第一义空故论云堪受于空不着经云纯善不著于空即第一义空䟽加行字即前观二空之行三即论云于密处不惊不怖不坏就前大空以说不坏阿赖耶识微密难测名为密处经云甚深于密能入故称不怖四即论自乘不动不坏就前合空以明不坏行合如来藏故自乘不退五即论𤼵精进不坏就前不放逸第一义空三昧以明不坏能起行修故云精进故䟽云胜进无息六即论离悭嫉破戒垢不坏就前得增上起空三昧以明不坏前就行德今就断德前约利他今约自利然论经云净心故约断释今经云广大心广即悲心大即智心是二利心二心相导故泯绝自他下三不坏就前三种因事以明不坏但七八前却以第六总明悲智今七八别明悲智前后俱通故七即论广利益众生不坏于前教化众生因事不舍离空三昧明不坏八即论上求胜解脱不坏就前智障净因事如实不分别空三昧明不坏义如前说九即论化众生行不坏就前愿取有因事离不离空三昧明不坏带空涉有故云方便相应然䟽虽恐繁文不具配属释文之中皆已含具)。

　　佛子菩萨以此十心顺佛菩提不惧异论入诸智地离二乘道趣于佛智诸烦恼魔无能沮坏住于菩萨智慧光明于空无相无愿法中皆善修习方便智慧恒共相应菩提分法常行不舍。

　　第五自在力胜中二初显其相后佛子下结其分齐前中十句初总不惧下别总云此心者此前十心顺佛菩提者能深入趣向故论云得般若波罗蜜行力胜能深入故则知此前十心皆是般若现前心也(顺佛菩提者以论经云随顺成就起向阿耨多罗三藐三菩提不退转故为此释此随顺言亦是顺忍顺向无生忍故以经约究竟故直顺菩提)别中九句依上十不坏心而得自在趣向一不惧异论即能伏他力二上入智地名断疑力得法空故三自乘不动力以离小故四密处决信力趣镜智故此与前二前却者此二相成故五诸魔不坏力精进故六治惑坚固力住智明故七遍治力具三空故处有不染故八化生力即前第九方便相应九智障净力即前上求智地前智居中导二悲故此智居后显悲智相异故(即能伏者是论释义对前总句不可坏心及决定心下诸力名皆是论文二云得法空故者对纯善心以前纯善对法空三昧故然初句全牒经第二句义牒经下七句不牒经直举论文三对前第四不退转心四对前第三甚深心故此与前二前却以不动故入甚深入甚深故不动故云相成五对不休息六对广大七对无边八对第九九对第八会其前后如䟽具之)。

　　佛子菩萨住此现前地中得般若波罗蜜行增上得第三明利顺忍以于诸法如实相随顺无违故。

　　第二结中由般若现前故顺忍明利言第三者三品忍中为最上故。

　　佛子菩萨住此现前地已以愿力故得见多佛所谓见多百佛乃至见多百千亿那由他佛。

　　第二位果中三果同前就调柔中分四初调柔行二教智净三别地行相四结说地名前中有法喻合法中三初炼行缘。

　　悉以广大心深心供养恭敬尊重赞叹衣服饮食卧具汤药一切资生悉以奉施亦以供养一切众僧以此善根回向阿耨多罗三藐三菩提于诸佛所恭敬听法闻已受持得如实三昧智慧光明随顺修行忆持不舍又得诸佛甚深法藏。

　　次悉以下能炼行于中闻已受持下是得义持三昧慧光是所持义随顺修行此句示现得义持因因何事耶谓因依前三昧胜故得如实奢摩他等忆持不舍正显能持又得已下亦是所持。

　　经于百劫经于千劫乃至无量百千亿那由他劫所有善根转更明净。

　　三经于下明所炼净转更明净者解脱彼障故又由前证得彼佛法藏义故。

　　譬如真金以毗琉璃宝数数磨莹转更明净。

　　喻中真金喻证亦喻信等琉璃喻方便智由方便智数磨今出世证智发教智光转胜前也。

　　此地菩萨所有善根亦复如是以方便慧随逐观察啭更明净转复寂灭无能映蔽。

　　合中方便慧即上不住道合前琉璃随逐观察合数磨莹转更明净者般若现前故转复寂灭者证智脱彼障故。

　　譬如月光照众生身令得清凉四种风轮所不能坏此地菩萨所有善根亦复如是能灭无量百千亿那由他众生烦恼炽火四种魔道所不能坏。

　　一譬如月下明教智净以月光宽大胜于前地但取月轮为喻也四种风轮者出现品有能持等四种风轮非今四轮以彼不是坏散风故有散坏风复无四种未见经论不可定断且就义释即四时之风春曰和风喻烦恼魔顺爱心故夏曰炎风喻于蕴魔多热恼故秋曰凉风亦曰金风喻于死魔果熟[(冰-水+〡)*ㄆ]杀故冬曰寒风喻于天魔败藏人善故行四魔行即是魔道余文可知(出现品者即初总明出现中一名能持能持大水故二名能消能消大水故三名建立建立一切诸处所故四名庄严庄严分布成善巧故释曰既持既严故非散坏有散坏者意业中第九相云佛子譬如风灾坏世界时有大风起名曰散坏能坏三千大千世界铁围山等皆成碎末即散坏风唯一无四也)。

　　此菩萨十波罗蜜中般若波罗蜜偏多余非不修但随力随分。

　　佛子是名略说菩萨摩诃萨第六现前地。

　　菩萨住此地多作善化天王所作自在一切声闻所有问难无能退屈能令众生除灭我慢深入缘起布施爱语利行同事如是一切诸所作业皆不离念佛乃至不离念具足一切种一切智智复作是念我当于一切众生中为首为胜乃至为一切智智依止者此菩萨若勤行精进于一念顷得百千亿三昧乃至示现百千亿菩萨以为眷属。

　　摄报中言声闻难问无能屈者已知二乘缘谛等故。

　　若以愿力自在示现过于此数乃至百千亿那由他劫不能数知。

　　尔时金刚藏菩萨欲重宣其义而说颂曰。

　　菩萨圆满五地已观法无相亦无性无生无灭本清净无有戏论无取舍。

　　体相寂灭如幻等有无不二离分别随顺法性如是观此智得成入六地明利顺忍智具足。

　　第三重颂二十二颂分三初十七偈颂位行次四颂位果后一结说前中三初二颂一句颂胜慢对治二有十偈三句颂不住道行胜三有四偈颂彼果胜。

　　观察世间生灭相。

　　二中有三初一句颂总显心境。

　　以痴闇力世间生若灭痴闇世无有。

　　观诸因缘实义空不坏假名和合用无作无受无思念诸行如云遍兴起。

　　不知真谛名无明所作思业愚痴果识起共生是名色如是乃至众苦聚。

　　次九偈一句颂别明观相即为十段第一有二偈半颂有支行列。

　　了达三界依心有十二因缘亦复然生死皆由心所作心若灭者生死尽。

　　二一偈颂摄归一心既云心灭则生死尽故知不可唯约真心以真妄和合是说依心即真之妄既灭即妄之真不无故起信云但心相灭非心体灭(故起信者论有问云若心灭者云何相续若相续者云何说究竟灭答曰所言灭者唯心相灭非心体灭如风依水而有动相若水灭者即风相断绝无所依止以水不灭风相相续唯风灭故动即随灭非是水灭无明亦尔依心体而动若心体灭则众生断绝无所依止以体不灭心得相续唯痴灭故心相随灭非心体灭释曰现文可知楞伽亦云若心体灭则本识灭本识灭者不异外道断见戏论)。

　　无明所作有二种缘中不了为行因如是乃至老终殁从此苦生无有尽。

　　三一偈颂自业差别。

　　无明为缘不可断彼缘若尽悉皆灭。

　　四半偈颂不相舍离。

　　愚痴爱取烦恼支行有是业余皆苦。

　　五半偈颂三道不断。

　　痴至六处是行苦触受增长是苦苦所余有支是坏苦若见无我三苦灭。

　　六一偈越颂第七三苦聚集。

　　无明与行为过去识至于受现在转爱取有生未来苦观待若断边际尽。

　　七一偈却颂第六三际轮环。

　　无明为缘是生缚于缘得离缚乃尽。

　　八半偈越颂第九生灭系缚。

　　从因生果离则断观察于此知性空。

　　九有半偈却颂因缘生灭。

　　随顺无明起诸有若不随顺诸有断此有彼有无亦然。

　　十有三句颂无所有尽观。

　　十种思惟心离著有支相续一心摄自业不离及三道三际三苦因缘生系缚起灭顺无尽。

　　第三十种下有五句颂总结十名。

　　如是普观缘起行无作无受无真实如幻如梦如光影亦如愚夫逐阳焰。

　　如是观察入于空知缘性离得无相了其虚妄无所愿唯除慈愍为众生。

　　三如是下颂彼果胜中初二颂对治胜。

　　大士修行解脱门转益大悲求佛法知诸有为和合作志乐决定勤行道。

　　次一颂修行胜。

　　空三昧门具百千无相无愿亦复然。

　　次半偈颂三昧胜。

　　般若顺忍皆增上解脱智慧得成满。

　　后二句通颂后二胜以义通故。

　　复以深心多供佛于佛教中修习道得佛法藏增善根如金琉璃所磨莹。

　　如月清凉被众物四风来触无能坏此地菩萨超魔道亦息群生烦恼热。

　　此地多作善化王化导众生除我慢所作皆求一切智悉已超胜声闻道。

　　此地菩萨勤精进获诸三昧百千亿亦见若干无量佛譬如盛夏空中日。

　　甚深微妙难见知声闻独觉无能了如是菩萨第六地我为佛子已宣说。

　　位果等可知。

　　六地竟。

　　第七远行地所以来者已说缘起相应慧住寄于缘觉次说有加行有功用无相住寄菩萨地故次来也瑜伽云前地虽能多住无相作意而未能令无相作意无间无缺多修习住为令满故次有此来又前功用未满今令满故(初来意有二一正释约慧寄位双辨瑜伽下二引证约慧于中先举六地为入因后噅令下正辨此来)言远行者通有四义成唯识云至无相住功用后边出过世间二乘道故此有三义同于本分已如前释解深密云能远证入无缺无间无相作意与清净地共相邻接故名远行此有二义初义即三中无相拣异前地云无间缺后义由邻后地即能远去故故下经云二界中间此能过故亦是前行后远摄大乘云至功用行最后边者但是一义世亲释云虽一切相不能动摇而于无相犹名有行者此解功用之言谓起功用住无相故金光明经同深密初义庄严论中同深密后义虽有四义然通有二义立远行名一从前远来至功用边二此功用行边能远去后位故十住论云去三界远近法王位故名远地仁王名远达地者亦通二义(成唯识下二释总举五释意符唯识以包含故此有三义者一善修无相到无相边故名远行二功用至摄故名远行三望前超过故名远行及释善修并如前说二引深密即第四经亦是前行后远者指上二义为前后耳三引摄论兼释即第七论四引金光明即当第三五引庄严论即第十三偈云离道邻一道边去名远行论释云菩萨于七地中近一乘道故名为远去问谁远去答功用方便究竟此远能去故名远行十住论即第一卷即当后义仁主即当下卷奉持品既言远达则亦通从前来达向后位)然其能远去行正是无相故所离障离细相现行障谓六地执生灭细相现行故此生灭相即是二愚一细相现行愚谓执有缘生流转细生相故二纯作意求无相愚即执有细还灭相故以纯作意于无相勤求未能空中起有胜行至此地中方能断之(故所离下正明亦唯识论具云七细相现行障谓所知障中俱生一分执有生灭细相现行彼障七地妙无相道入七地时便能永断由斯七地说断二愚及彼粗重一细相现行愚即是此中执有生者犹取流转细生相故二纯作意求无相愚即是此中执有灭者当取还灭细灭相故纯于无相作意勤求未能空中起有胜行释曰今䟽便以释言解之义已委具由执还灭故求无相又相有二种一有二无无者为细)以常在无相故不执生更不作意勤求无相故能证得法无差别真如以了种种教法同真无相故(故能证下正辩所证唯识云七地无别真如谓此真如虽多教法种种安立而无异故彼䟽释云谓虽诸教法依如建立如无异故又于教中立种种名法界实相而如无异今䟽中云以了种种教法同真无相者谓虽诸教法随机种种不失平等一味之相故中边论云第七地中所证法界名种种法无差别由通达知此法无相不行契经等种种法相中故)以能空中起有胜行故成方便度二行双行乃至亦得无相之果故知以纯无相不碍起行为此地别义(乃至下第六得果欲显七门义理相顺故云乃至得果者中边论云通达种种法无别法界得一切法无相果故故知以下结成总意)。

　　是时天众心欢喜散宝成云在空住普发种种妙音声告于最胜清净者。

　　了达胜义智自在成就功德百千亿人中莲华无所著为利群生演深行。

　　次正释文亦有三分初赞请中有十二颂前十赞后二请前中分四初二天众赞说主。

　　自在天王在空中放大光明照佛身亦散最上妙香云普供除忧烦恼者。

　　次一天主光云供佛表智契法身故。

　　尔时天众皆欢喜悉发美音同赞述我等闻斯地功德则为已获大善利。

　　三有一颂天众庆闻。

　　天女是时心庆悦竞奏乐音千万种悉以如来神力故音中共作如是言。

　　四有六颂天女乐音赞佛于中初一显声因缘。

　　威仪寂静最无比能调难调世应供已超一切诸世间而行于世阐妙道。

　　虽现种种无量身知身一一无所有巧以言辞说诸法不取文字音声相。

　　往诣百千诸国土以诸上供供养佛智慧自在无所著不生于我佛国想。

　　虽勤教化诸众生而无彼已一切心虽已修成广大善而于善法不生着。

　　余五正显赞词于中初四赞寂用无碍。

　　以见一切诸世间贪恚痴火常炽然于诸想念悉皆离发起大悲精进力。

　　后一明起用所由即悲智无碍将说双行故承力赞此。

　　一切诸天及天女种种供养称赞已悉共同时默然住瞻仰人尊愿闻法。

　　时解脱月复请言此诸大众心清净第七地中诸行相唯愿佛子为宣说。

　　后请可知。

　　尔时金刚藏菩萨告解脱月菩萨言佛子菩萨摩诃萨具足第六地行已欲入第七远行地当修十种方便慧起殊胜道。

　　第二正说分中二先行后果行中有五种相差别一乐无作行对治差别二彼障对治差别三双行胜差别四前上地胜差别五彼果差别(行中有五下文三初列)五中初一是趣地方便即当入心余四为住出心在果入住中初即初住地次一正住地次一说虽在后义该始终后一地满(二五中下对三心料拣)初言乐无作者乐着般若观空故即细相现行障此地随有不着为能对治二谓向虽能治前地乐空之心以其有量有功用即复是障故修无量无功用行以为对治三垢障既尽故止观双行四明此地功用过前六地胜后三地上即后也五由地满故说双行果(初言下释其名相)今初分中有四初结前标后二何等下征显其相三菩萨以如是下结行功能四入已下彰其分齐今初具足六地行已即是结前义含所治无相行故以般若无相行满于此生着非增上行故次欲入下明其标后十种方便即是能治谓前乐无作不名方便不能起增上行非殊胜道今以十种不舍众生法无我智以为能治治前乐心名方便慧便能摄取增上行故名起殊胜道是则即有修空故不住空是空中方便慧即空涉有故不住有是有中殊胜道道即行也所行殊胜故名增上于何增上谓前所寄世出世中即空故胜于世间即能涉有故胜出世间前六地中虽亦修悲不住于无而在寂不能出空方作故不得方便殊胜之名虽行空行有而多着空但名乐无作治(义含所治者正意结前故谓前乐下二别释方便慧殊胜道之所以由乐无作不能涉有故非方便不起胜行岂为胜道今以十种下显得名所由前六地下五解相滥难难云前亦有即空涉有何不得名方便胜道答意可知虽行空下六通所治名局难亦蹑前起难云前地既许双游空有何以偏名乐无作行释意可知复应问云前地何以偏乐无作答治于五地取有慢故)。

　　何等为十所谓虽善修空无相无愿三昧而慈悲不舍众生虽得诸佛平等法而乐常供养佛虽入观空智门而勤集福德虽远离三界而庄严三界虽毕竟寂灭诸烦恼焰而能为一切众生起灭贪瞋痴烦恼焰虽知诸法如幻如梦如影如响如焰如化如水中月如镜中像自性无二而随心作业无量差别虽知一切国土犹如虚空而能以清净妙行庄严佛土虽知诸佛法身本性无身而以相好庄严其身虽知诸佛音声性空寂灭不可言说而能随一切众生出种种差别清净音声虽随诸佛了知三世唯是一念而随众生意解分别以种种相种种时种种劫数而修诸行。

　　二征显中所以胜行得增上无胜者由下十义故义各二句皆上句观空下句涉有上句得下句即成空中方便慧下句得上句即成有中殊胜行不滞空有并致虽言论主摄十为四种功德谓前三各一后七为一故(论主下别释四中前三自利后一利他前中论当第一今当第二第二是第一今顺经次一是离过后二成德成德之中前成福报后成内德)一初句即护恶行因事菩萨恶行有其二种一不乐利乐二起爱见今由上句故无爱见由下句故能利乐若二中互阙皆有恶行今由二句护之为无爱见之悲因事(一初句下于中先举恶行后今由下明护上句护下句无爱见恶行下句护上句无弃利乐恶行)二即财及身胜因事由供佛故获财及身由得平等故二事皆胜胜财则随物所须胜身随意取其何类(二即财下成胜报也下句是身财得上句故身财俱胜上句得下句故不滞寂一同初句胜财则随物下辨二胜相此二若胜能集助道)三护善根因事善根即勤集福德为菩提资粮今以即空智而集是得彼胜因增上令所集功德法皆成增上波罗蜜行名之为护虽有慈悲但是增上意乐故三皆自利(三护善根下于中有二先正释言是得彼胜因增上者胜因增上即观空智慧后虽有下通妨结成谓第一句虽有慈悲但是意乐未正利他故三自利然䟽释文皆先释下句涉有胜行后释上句以导下句二皆互资例如初门)。

　　后七同是利他合为第四摄众生因事即为七种初一随物受生次二化令离障后四摄令住善初中愿力受生为作众生上首故须庄严三界但是愿生非由业惑故云远离。

　　二说对治故谓示起烦恼欲令治断而知性寂方为第一义治令见常自寂故。

　　三为灭智障故障有四种如五地随世智中说令随众生心作书论等无量事业而为能治(障有四种下前论云是中书等有四种障对治四种障者一所用事中忘障二邪见软智障三所取物中不守护障四取与生疑障以书治初障因声二论治第二障印治第三障算数治第四障今文书是第一治论是第二等即等取印算数等无量事业总以结之而为能治通上四也)四于大法众会集故为物起严土行此明依报下三明正报三轮益物(四于大法下此上明望益修因净土之中圣贤集会诸上善人俱会一处与诸菩萨同一志行无有怨嫉令物修因当获净土人宝为严而集会故)五即身业无身现身者令生五福谓见闻亲近供养修行故自身无身同佛法身故下二亦然(令生五福下见唯约眼闻但约耳亲近约身供养舍财修行通三业言自身无身同佛法身故者佛以法为身清净如虚空所现众色形令入此法中今菩萨亦无身现身登地已上分证法身同佛身故下二亦然者即总例口意同身皆即体起用无言现言无知而知并如经文)六即口业转法轮故。

　　七即意业于无长短中随问善释记三世事起三世行故(于无长短下三世是长一念是短今明三世即一念是实是空则无长短不碍能知种种时节长短劫事)。

　　菩萨以如是十种方便慧起殊胜行从第六地入第七地。

　　第三总结胜能中论释云此十种发起殊胜行异对摄取对治摄取者皆上下二句相对名为共对由此上下各能对治皆上句治凡下句治小随治不同义如前说由二摄取名殊胜行对治前障(第三总结者具此十行入七地故䟽论释云下所以释者由上释十句但明其中所起胜行未显方便殊胜之由今总释之先举论后皆上下䟽释于中有三初解共对次由此下释对治上句治凡者观空下句治小者起行故后由二摄取下通释两个摄取以上共对亦有摄取对治亦有摄取此二摄取大旨则同上句摄取下句则不滞小下句摄取上句则不滞凡此是共对摄取成殊胜行上句治凡不摄下句非真实治下句治小不摄上句亦非实治二互相摄皆成胜行又若别说上句摄下即空中方便慧下句摄上为有中殊胜行二既和合通得名为十种方便亦得名为十种胜行故论但云此十种发起殊胜行既空有无滞故能对治六地之中乐无作行也)。

　　入已此行常现在前名为住第七远行地。

　　四彰分齐者明无相无间故无相地名从此而立此亦即摄前不退住不同前六前六得住地已舍入地心以修解入非以行入此以行入故常行不舍名不退住(言此以行入故常行不舍者七地功用行满方便涉有故得行入之名)。

　　佛子菩萨摩诃萨住此第七地已入无量众生界入无量诸佛教化众生业。

　　第二佛子菩萨摩诃萨住此第七下彼障对治即摄无著行有量功用皆不着故言对治者有二种相一修行无量种治前有量障二此菩萨作是念下修行无功用行治前有功用障令初有二十句摄成十对一一对中皆上句明境界无量为所知所化后句明佛德业无量为能知能化菩萨入彼佛化以用化生要则摄十为五即五无量界(为所知所化者所知即智境所化即悲境要则摄十为五者所以更为此摄者以此说无量要治于有量要唯有五故为此摄如前频释一即众生界无量二世界无量三法界无量四调伏界无量五调伏方便界无量然此五界唯佛穷证能化德业用于五界菩萨修入能化德业趣入五界又此五中初一所化次二化处后二化法正化即前三是所后二是能望能化能知五界皆所将此十对能化所化望于菩萨皆是所入则入皆修入证入亦了达也)初一对众生无量论云随所化何等众生此对为总十对皆为利众生故言何等者类非一故释经无量之言随所者随多类宜而以无量化众生业而化故。

　　入无量世界网入无量诸佛清净国土。

　　二有一对众生住何等处谓住世界无量以净土行化故。

　　入无量种种差别法入无量诸佛现觉智入无量劫数入无量诸佛觉了三世智。

　　三有二对以何等智慧化初对横穷诸法智后对竖穷三世智皆是种智二对约其所知皆是法界无量。

　　入无量众生差别信解入无量诸佛示现种种名色身入无量众生欲乐诸根差别入无量诸佛语言音声令众生欢喜入无量众生种种心行入无量诸佛了知广大智。

　　四有三对明调伏界无量初二对明以何等心于中初对随众生信乐种种天身菩萨以名色身化故谓心随其乐同修天行得天身故口随其信以名句身说彼行故第二对知昔根欲不同以随类音称根说故次一对以何等行谓知现在心行不同以遍趣行说对治故。

　　入无量声闻乘信解入无量诸佛说智道令信解入无量辟支佛所成就入无量诸佛说甚深智慧门令趣入入无量诸菩萨方便行入无量诸佛所说大乘集成事令菩萨得入。

　　五有三对明调伏方便界论云置何等乘谓置三乘故初对为声闻说智道令证灭故次对为缘觉说深智令知因缘故后对为菩萨说地度集成事称彼方便涉有故。

　　此菩萨作是念如是无量如来境界乃至于百千亿那由他劫不能得知我悉应以无功用无分别心成就圆满。

　　第二修无功用行中二先加行趣求后佛子此菩萨下正显修行今初先牒前无量为所趣求我悉下要期以无功无相摄取彼境无分别者谓不取性相忘缘等照即无相观也加以无功无相尤胜然任放天性不由勤策自然而行亡功合道名无功用八地方证今要心住彼故云应以由功用行此已满故此则修行无功非如八地任运无功也。

　　佛子此菩萨以深智慧如是观察常勤修习方便慧起殊胜道安住不动。

　　二正显中初牒前观智次常勤修下是修行相方便已下是所修法即前空中方便慧有中殊胜行既以无功无相智修能治功用有相之障后安住不动显观成相此即行成不动非如八地相用不动。

　　无有一念休息废舍行住坐卧乃至睡梦未曾暂与盖障相应。

　　第三无有一念下辨双行胜文分四别一二行双无间二常不舍下信胜三此菩萨于念念下能作大义四佛子此十下菩提分差别四中前三别显后一总该三中前一自分后二胜进(一二行下初总叙名意䟽皆具释今当总释一内证行止观并起为二行双行常现相续名为无间始起胜进于上决定名为信胜三依信起行行有义利故名为义胜故名大修起名作行成觉因名菩提分分具多义称为差别四中前三下二料拣然四含多义故曰总该亦胜进摄)今初无有一念休息废舍者正显双行无间之义谓不舍前不动之止观察之观为止观二行双行一念不休即无间义次行住下显无间时谓四仪睡寤举睡梦者以昧况审(今初无有下全舍为休暂废为息以昧况审者睡眠皆以昧略为性略拣寤时昧拣定中定中虽略而不昧故今为对审但举昧耳)。

　　常不舍于如是想念。

　　二信胜者论云彼无量智中殊异义庄严相现前专念故者专念忍可即是信义常信前十无量二严佛境故名为胜。

　　此菩萨于念念中常能具足十波罗蜜何以故念念皆以大悲为首修行佛法向佛智故所有善根为求佛智施与众生是名檀那波罗蜜能灭一切诸烦恼热是名尸罗波罗蜜慈悲为首不损众生是名羼提波罗蜜求胜善法无有厌足是名毗梨耶波罗蜜一切智道常现在前未尝散乱是名禅那波罗蜜能忍诸法无生无灭是名般若波罗蜜能出生无量智是名方便波罗蜜能求上上胜智是名愿波罗蜜一切异论及诸魔众无能沮坏是名力波罗蜜如实了知一切法是名智波罗蜜。

　　三作大义者一念顿具十度之行义利广故念念修起故名为作文中二先总明后何以下征释征云十度行异一念宁圆释文分二先明能具所以由悲智双运故后所有下显所具之相檀通悲智忍唯约悲余皆约智然此中十相意令一念十相不同故三檀等中随取其一可以意得理实无所不具故下菩提分中云一切皆满前六可知(故三檀下远公云施中但有法施戒中但有律仪律仪中有三离一因离二对治离三果行离今唯因离灭烦恼故尸罗此云清凉忍唯辨他不饶益精进唯明摄善禅定唯明引生功德般若唯明第一义慧然案经文义类易求故云可知后之四度是论自释)但释后四方便涉事云无量智以是智故又能出生施等行愿以摄众生故名方便愿中由此愿智能求八地已上上上大波罗蜜摄取彼胜行故次力中以是智故远离布施等障故不为彼动智中以是智故布施等一切种差别如实了知为化众生故此四相皆从用立名通成前六亦有别成前六等并如初会中辨一念具十念念皆然初心欲修至此方得(一念具十下明得分齐初心圆观亦即修此今此证得七地特明)。

　　大方广佛华严经䟽钞会本第三十七之七

　　音释

　　羼提

　　(梵语也此云忍辱羼初眼切)。

　　大方广佛华严经疏钞会本第三十七之八　法三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子此十波罗蜜菩萨于念念中皆得具足如是四摄四持三十七品三解脱门略说乃至一切菩提分法于念念中皆悉圆满。

　　四菩提分差别中有四种相前二摄善后二离过一依大乘行谓十度自利此即大义结文为显十度通二义故论将属后巧用经文(为显十度下一成义利即前利他二求菩提即今自利结文是一而义两成故云巧用)二四摄者即依教化众生三四持等即依烦恼障增上净故谓依四持为所住处以三解脱为所依门修行三十七品则得烦恼障净任持自分故名为持亦名四家所住处故四者一般若家此是能照二者谛家即是所照三舍烦恼家四苦清净家由初二胜业离此惑苦若约别说初一见道前次三即见修无学(三四持等者等取三十七品三解脱门谓依四持下二显净惑要由此三方能净故任持下三释总名拣非胜进云持自分亦名四家下四出异名所住处故者释成家义亦可得名四种住处谓智住处等亦名成位处四者下五释四体相即就家释由初二下六结成四义由般若照谛名初一业得惑灭苦净故有四也若约别说下七约位分别则初亦名智位二见实位三断惑位四证灭位然其此四通于诸位故云若约别说以配四位耳)四略说下依智障清净以无所不具故离尘沙无明。

　　尔时解脱月菩萨问金刚藏菩萨言佛子菩萨但于此第七地中满足一切菩提分法为诸地中亦能满足。

　　第四尔时解脱月下前上地胜差别中二初明胜前六地二何以故菩萨从初下明胜后三地胜即增上义前中二先问问意云若先已具此何独言若先未具何得成此(先问意者从前一切菩提分法念念皆悉圆满中生问意可知)。

　　金刚藏菩萨言佛子菩萨于十地中皆能满足菩提分法然第七地最为殊胜何以故此第七地功用行满得入智慧自在行故。

　　后答中三初标次征后释释中二先别显此地胜相功用行满即自分满足得入下胜进趣后由此二义故能胜前智慧即八地证智自在即五通大用十自在等(得入智下胜进趣后者经中但云得入智慧自在行故论经云乃得入智慧神通行故论释云通者五神通智者如前说释曰如前十方便智上七地修此十智至于八地无功而成似于此地故得指之然论神通即今自在䟽全二经故以自在指十自在十自在亦神通)。

　　佛子菩萨于初地中缘一切佛法愿求故满足菩提分法第二地离心垢故第三地愿转增长得法光明故第四地入道故第五地顺世所作故第六地入甚深法门故第七地起一切佛法故皆亦满足菩提分法。

　　二佛子下通示诸地满相即远释十地皆满足言近释七地功用满语故论征云云何此地中方便行满足方便即功用也具十方便故论自释云彼余世间出世间中更起殊胜行是故比七地中起一切佛法故者谓前三世间次三出世此则更互各一殊胜行今一切中具起所以名满(故论征下二举论征释以成前义)初地愿中具二地戒中具三地闻中具而云愿增长者欲依如来智慧利众生故余可知(欲依如来智即求愿义)七地一切者瑜伽论中说佛功德七地皆得八地成就九地具足十地圆满有少余障未名清净离已即是清净菩提(有少余障下即果累无常微细习气故)。

　　何以故菩萨从初地乃至第七地成就智功用分以此力故从第八地乃至第十无功用行皆悉成就佛子譬如有二世界一处杂染一处纯净是二中间难可得过唯除菩萨有大方便神通愿力佛子菩萨诸地亦复如是有杂染行有清净行是二中间难可得过唯除菩萨有大愿力方便智慧乃能得过。

　　二明胜后三地文中四一法二喻三合四因论生论今初先征后释征意云何以前六各一至七方具一切释云从初积集至此成故此酬前征由此便能令后三地胜行成就斯乃胜由胜前但约能入八地胜后令后地无功行成乃至十地要由积功以至无功之功故(要由积功者结成胜后地义后地无功用因于此地功用成故名之为胜非行体胜)合中有杂染行合杂染世界然有二义一即前六二通前七有清净行合纯净界即后三地中间难过亦有二义一若六地为杂则七地为中间若七地皆杂则从七至八即曰中间难过者犹娑婆之于极乐净秽域绝前六后三难过亦尔要得此地大愿方便方能越之净由此到染由此过故此一地最为胜要(一若六地下通论染净乃有四门一云外凡人位说为纯染善趣已上乃至解行名为染净初地已上乃名纯净二善趣亦染种姓已上为染净纯净同前三者地前皆染初至七地亦名染净八地已上乃名纯净四染义如前十地皆染净佛为纯净今是第三门耳)。

　　解脱月菩萨言佛子此七地菩萨为是染行为是净行。

　　四因论生论中先问后答问意云前后可知但言中间为何所属。

　　金刚藏菩萨言佛子从初地至七地所行诸行皆舍离烦恼业以回向无上菩提故分得平等道故然未名为超烦恼行。

　　答意明非染非净亦得名为亦染亦净故名中间于中二先通将七地对后彰劣摄此第七通于染净则成前七地皆是染净相杂非纯染行故论云从初地来离一切烦恼示现如是此地名为染净非染行故二佛子此第七下别将此地对前彰胜显此第七双非染净故成前第七是中间义(示现如是下谓约行非染约位在染中)今初通中有法喻合法中初标离惑业显是净故此以回向下释上净义以二因故后然未下即由上二显同前染非报行故(以二因故者二因即经中一回向菩提故二分得平等道故后然未下即经然未名为超烦恼行䟽今释云由上二因故非超也上用二因得名清净成于行净今以二因却同染者既因回向及分平等而得净名明非净位故同于染不同八地报行净也)。

　　佛子譬如转轮圣王乘天象宝游四天下知有贫穷困苦之人而不为彼众患所染然未名为超过人位若舍王身生于梵世乘天宫殿见千世界游千世界示现梵天光明威德尔乃名为超过人位。

　　次喻中轮王喻七地随分舍功用道故梵王喻于八地报得初禅游千界故然法中对问但明前七喻中举胜显劣故兼明上地(次譬喻中略举其要此是行净义拣异梵王报得净耳然准合中二喻各有五节至下当知然云梵王游千界者即千四天下准俱舍论二禅量等小千三禅等中千四禅等大千婆沙有义初禅之量即等小千故生梵世得游千界)。

　　佛子菩萨亦复如是始从初地至于十地乘波罗蜜乘游行世间知诸世间烦恼过患以乘正道故不为烦恼过失所染然未名为超烦恼行若舍一切有功用行从第七地入第八地乘菩萨清净乘游行世间知烦恼过失不为所染尔乃名为超烦恼行以得一切尽超过故。

　　合文准此可知。

　　佛子此第七地菩萨尽超过多贪等诸烦恼众住此地不名有烦恼者不名无烦恼者何以故一切烦恼不现行故不名有者求如来智心未满故不名无者。

　　第二别明此地双非染净初总明尽超过多贪等者尽超故胜前求佛之心为贪厌世为瞋取空著有为痴至此尽超(前求佛下示其所超此有二类一约所求道中辨贪瞋痴即是所知障中智即障义前六地有七地都超)又初地超贪檀度满故二三超瞋尸忍满故三亦超痴得闻持故四地超慢道品离我相故五地超疑了诸谛故六地超见入般若故此地总超随惑等常在观故故云尽超而云多者显非报行故则细者未超(又初地下正超烦恼前之六地于俱生中分分别超此都尽故云诸烦恼众众即多也故唯识云能永伏尽如阿罗汉而云多下上明总超即是非染此下明其细者未超即是非净由此生下双非之义故论先云住是第七菩萨地过多贪欲等诸烦恼众者未至报地故即云是故此地不名离者明知蹑前明双非也)次住此下正明形前望后以显双非后何以下释双非义常在观故惑不现行即过前也有功用行名求未满即劣后也功用即是烦恼以有起动故。

　　佛子菩萨住此第七地以深净心成就身业成就语业成就意业所有一切不善业道如来所诃皆已舍离一切善业如来所赞常善修行。

　　第五佛子菩萨住此第七下彼果分中论主此中名双行果此果实通诸分以双行是正住行亲生此果故又以双行该于诸分皆双行故名双行果文分四果一业清净二得胜三昧三过地四得胜行远公云初即彼障对治果二即双行果三即前上地胜果胜行转增故四即乐无作行对治果以彼方便及起胜行满足在此故又初一即自他二行双行二即定慧双行三即悲智等双行四即寂用双行(第五佛子下䟽文有五一释总名二文分下开章三远公下辨所从然䟽意欲通故引远公局配于中有四初由于离障故至此中三业皆净二由前双行一念不舍止观双行三昧转增故名为胜三胜行转增故得过地四由前有方便智起殊胜行今此行成名得胜行又初下双辨有相)就初果中复分四种一者戒清净于中初约性戒明戒但三业净后所有已下约智𦗟明戒则恶止善行(就初果中复分为四者一戒清净二世间智净三得自身胜四得胜力又此四中初三自分后一胜进前中初一离过后二成善善中二前行用后行体然䟽皆具拣令易见耳)。

　　世间所有经书技术如五地中说皆自然而行不假功用。

　　二世间所有下世间智净此辨行用。

　　此菩萨于三千大千世界中为大明师唯除如来及八地已上其余菩萨深心妙行无与等者。

　　三此菩萨下明得自身胜此明行体论云心行二平等无与等者谓深心及妙行为二深心即证行犹是十方便妙行即教行亦是前起胜行此二齐起故云平等不同前地有无间生。

　　诸禅三昧三摩钵底神通解脱皆得现前然是修成非如八地报得成就此地菩萨于念念中具足修习方便智力及一切菩提分法转胜圆满。

　　四诸禅下明得胜力谓得禅等现前胜功德力故上三自分此一胜进文中二初明离定障禅等已见品初论云寂灭乐行故此释三昧是现法乐住禅次云灭定三摩跋提者以三摩钵底有其五种一四无色二八胜处三十遍处四灭尽定五无想定前四菩萨多入为化众生后一不入非圣法故今于五中正意在于灭定故论别明下解脱月亦因此言问何位中能入定灭也后此地下离智障可知(初明离者二即智障由上对治故离二障然禅等虽前已释今略要知禅即四禅三昧即三三昧三摩钵底如䟽有五论三摩提即三摩钵底之古译耳神通谓五神通解脱谓八解脱经中先彰所成后然是下对后拣劣论中先略指云四得胜力禅等现前胜如经等次重分别云是中依禅起三昧三摩跋提神通解脱为教化众生故寂灭乐行故灭定三摩跋提如是次第释曰此中论主明得胜力具足二禅四禅为能起一一起得三昧等即引生功德禅二为教化众生故即出引生之意是饶益众生禅三寂灭乐行下即现法乐住禅然九次第定皆是现法乐住今从最胜举其灭定正是此地之所安住故䟽云正意在此下约于此以辨胜行定散自在故云胜行耳后此地下据此业清净果即前双行果也则双行有四一二行双无间二信胜此二三昧为果三作大义四菩提分差别即业清净为果)。

　　佛子菩萨住此地入菩萨善观择三昧善择义三昧最胜慧三昧分别义藏三昧如实分别义三昧。

　　第二佛子菩萨住此地下明三昧胜分二初别举十名后入如是下总结多类今初前五自利后五利他又前五起戒后五成行又前五现法乐住后五利益众生前中初二知理次二知教后义一知事一云善观择者依未观义伏心今观二依已观义重更思审故论经云善思义三昧三依一名说无量义故云最胜四依一义说无量名故云分别义含于名故称为藏五依通一切五明处如事实故(三依一名即知教旨四一义多名是知教诠论经三名益意三昧者义能澄心故)。

　　善住坚固根三昧智慧神通门三昧法界业三昧如来胜利三昧种种义藏生死涅槃门三昧。

　　后五中初一依烦恼障净真如观坚固根故般若云不动法界故真如观为坚起信云真如三昧为诸定之本故此云根此一显行深后四依智障净以显行广为治四障故今即能治障在文外四中初一助道次二证道后一不住道初智通者治胜功德障智通即是胜德下三仿此以智与通化利钝二类令入一实故名为门二治无碍智障双照事理二法界为业故三治于深上佛法怯弱障大悲胜利安住涅槃能建大事是佛深上故四治不住行障种种义藏者种种善根故此善能生不住故名为藏修有为善根故不住涅槃修无为善根故不住生死种种善根即无住之门。

　　入如是等具足大智神通门百千三昧净治此地。

　　后结可知。

　　是菩萨得此三昧善治净方便慧故大悲力故超过二乘地得观察智慧地。

　　第三是菩萨得此下明过地于中三一行修善巧过二作业广大过三修行胜入过今初过法有二一巧智二深悲过相亦二一下过二乘二上过智地智慧地即八地无功用智由此地中双观止观便至彼处法流水中任运双流趣佛智海。

　　佛子菩萨住此地善净无量身业无相行善净无量语业无相行善净无量意业无相行故得无生法忍光明。

　　二佛子菩萨住此下作广业大过中二先正显过后解脱月下彰过分齐今初中先对下彰出过言无相者即前乐无作对治无量者即前无量对治入定离相二乘容有而非无量故此无量显异二乘善净之言显过下地谓修方便行满足故后得无生法忍光明对上彰入过是彼八地无生法忍明相现前故下地未得故。

　　解脱月菩萨言佛子菩萨从初地来所有无量身语意业岂不超过二乘耶。

　　二彰过分齐中二先难即执前同后难。

　　金刚藏菩萨言佛子彼悉超过然但以愿求诸佛法故非是自智观察之力今第七地自智力故一切二乘所不能及譬如王子生在王家王后所生具足王相生已即胜一切臣众但以王力非是自力若身长大艺业悉成乃以自力超过一切菩萨摩诃萨亦复如是初发心时以志求大法故超过一切声闻独觉今住此地以自所行智慧力故出过一切二乘之上。

　　后答即拣后异前答有法喻合法中非自力者障现行故喻中王家即如来家王后即得真法喜修二利故名为王相合中大法即法中佛果法自所行者即殊胜行智慧力者即方便智于此二中常不出观故是自力能过此约寄位广如初地中辨余文可知(此约寄位者前六寄凡小故未过也)。

　　佛子菩萨住此第七地得甚深远离无行常行身语意业勤求上道而不舍离是故菩萨虽行实际而不作证。

　　三佛子下明行修胜入过谓非但如前广多无量而力用难测深无分量胜而过也论云神力亦无量者神即难测义也文中言甚深者即远入无底故远离者彼前障灭故无行者无相之行无所行故彼前六地不能行故常行者此无间故得此三业即当体深入过勤求下即趣后胜入故二乘亦有离彼相业而得少为足不能上求菩提求过故也是故已下结双行故。

　　解脱月菩萨言佛子菩萨从何地来能入灭定。

　　第四解脱月下明得胜行于中二先得寂灭胜行在定不住故即方便智也二佛子此菩萨下得发起胜即起殊胜行前中先问后答。

　　金刚藏菩萨言佛子菩萨从第六地来能入灭定今住此地能念念入亦念念起而不作证故此菩萨名为成就不可思议身语意业行于实际而不作证譬如有人乘船入海以善巧力不遭水难此地菩萨亦复如是乘波罗蜜船行实际海以愿力故而不证灭。

　　答中先明得法分齐六地入深缘起之实际未念念入者有出观故后今住下辨胜过劣于中有法喻合法中先正明得而不证后此菩萨下出不证所以以得方便即寂起用故成不思议三业故能不起灭定现诸威仪(故能不起下即净名第一身子章前已引竟然十通品第十通云菩萨摩诃萨以一切法灭尽三昧智通于念念中入一切法灭尽三昧亦不退菩萨道不舍菩萨事不舍大慈大悲心修习波罗蜜未尝休息即动寂无二也)喻云善巧力者知行船法知水相故准大品经未善巧前亦有其喻方便未成入水便败故(准大品下经云譬如有人不晓船法乘船入海没溺而死菩萨亦尔未得方便波罗蜜多入实际海则证实际次云譬如有人善知船法虽入大海而不没溺菩萨亦尔得方便波罗蜜虽入实际而不作证)合云波罗蜜船即般若等也以愿力者是方便不舍有因。

　　佛子此菩萨得如是三昧智力以大方便虽示现生死而恒住涅槃虽眷属围绕而常乐远离虽以愿力三界受生而不为世法所染虽常寂灭以方便力而还炽然虽然不烧虽随顺佛智而示入声闻辟支佛地虽得佛境界藏而示住魔境界虽起魔道而现行魔法虽示同外道行而不舍佛法虽示随顺一切世间而常行一切出世间法所有一切庄严之事出过一切天龙夜叉乾闼婆阿修罗迦楼罗紧那罗摩睺罗伽人及非人帝释梵王四天王等之所有者而不舍离乐法之心。

　　二明发起胜行中亦是上来已摄无著行此下摄平等随顺一切众生回向且依发起胜行文分为二初牒前标后由得灭定三昧不作证智故成后大方便也后虽示下正显胜行经有十句论为八种共对治摄谓后三为一故能治所治二行共俱互相摄故如示生死为所治以恒住涅槃为能治能治摄于所治则不为生死所染亦得以涅槃为所治示现生死为能治能治摄于所治而不证于涅槃他皆仿此。

　　八中初一为总故云生死涅槃论云一起功德行谓入生死为福业事故净名云生死畏中当依如来功德之力不入生死海不得无价宝珠何有功德。

　　二上首摄余行谓既示生死必为上首摄眷属故。

　　三愿取有行非业所拘故处而不染。

　　四家不断行谓虽言不染而示有妻子名家不断虽然不烧者示有常修梵行故唯此一句具空中方便慧有中殊胜行上下皆应仿此从略故无(四家不断行中虽言不染而示有妻子即空中方便慧是观于空不碍有故虽然不烧即有中殊胜行涉有不迷于空故唯此经文具斯二言上下应有而不具者皆用二句互相摄导已具二故如虽示生死得下而住涅槃即有中殊胜行下住涅槃得上示生死即空中方便慧故义已尽但文不具)五者入行谓非独化凡亦转二乘入佛慧故。

　　六资生行谓虽知五欲即道含摄佛法而饮食资身睡梦资神皆顺五欲十军是魔境界(皆顺五欲者约五欲境即是魔王所缘之境若将资神及益身等即分齐境十军已见初会)七退行谓示老病死衰退即四魔等法不行其因名超魔道(即四魔者老病衰退总是蕴魔死即死魔老病之时亦有惑俱即烦恼魔而言等者兼有十魔不求有生即不行其因生必老死故)八者转行谓初四化凡次一化小次二化魔今由自行不染故转凡之惑令绝其因此有三种一见贪转外道着诸见故如佛示学二仙二障碍转如佛示学书算等三所有下贪转如佛处于王宫不生染者(此有三者无数烦恼不出此三谓见爱无明又见爱即利钝二使无明兼缚所知则二障皆缚如佛示学者本行集云一阿罗罗仙人二郁头蓝弗仙人)。

　　佛子菩萨成就如是智慧住远行地以愿力故得见多佛所谓见多百佛乃至见多百千亿那由他佛。

　　第二位果初调柔中文亦有四初调柔行体中亦有法喻合法中亦三初缘。

　　于彼佛所以广大心增胜心供养恭敬尊重赞叹衣服饮食卧具医药一切资生悉以奉施亦以供养一切众僧以此善根回向阿耨多罗三藐三菩提复于佛所恭敬听法闻已受持获如实三昧智慧光明随顺修行于诸佛所护持正法常为如来之所赞喜一切二乘所有问难无能退屈。

　　次于彼下能练行净言护持正法者由方便行满守护于他故得于三界为大师所以能护。

　　利益众生法忍清净如是经无量百千亿那由他劫所有善根转更增胜。

　　三利益众生下明所练净论云此地释名应知者即以经文为释名谓利益众生是有中殊胜行法忍清净即空中方便智此二是行善根转更增胜者明功用究竟即是远义。

　　譬如真金以众妙宝间错庄严转更增胜倍益光明余庄严具所不能及。

　　喻中金喻证智信等善根众宝间错者即一切菩提分法方便行功用满足故令前善根转胜。

　　菩萨住此第七地所有善根亦复如是以方便慧力转更明净非是二乘之所能及佛子譬如日光星月等光无能及者阎浮提地所有泥潦悉能干竭此远行地菩萨亦复如是一切二乘无有能及悉能干竭一切众生诸惑泥潦。

　　第二佛子譬如日光下明教智净先喻后合喻中光义如前地而此日光盛故胜彼月光以月光清凉如般若故日光用广如方便故余并可知。

　　此菩萨十波罗蜜中方便波罗蜜偏多余非不修但随力随分佛子是名略说菩萨摩诃萨第七远行地菩萨住此地多作自在天王善为众生说证智法令其证入布施爱语利行同事如是一切诸所作业皆不离念佛乃至不离念具足一切种一切智智复作是念我当于一切众生中为首为胜乃至为一切智智依止者此菩萨若发勤精进于一念顷得百千亿那由他三昧乃至示现百千亿那由他菩萨以为眷属若以菩萨殊胜愿力自在示现过于此数乃至百千亿那由他劫不能数知。

　　尔时金刚藏菩萨欲重宣其义而说颂曰。

　　第一义智三昧道六地修行心满足即时成就方便慧菩萨以此入七地。

　　虽明三脱起慈悲虽等如来勤供佛虽观于空集福德菩萨以此升七地。

　　远离三界而庄严灭除惑火而起焰知法无二勤作业了刹皆空乐严土。

　　解身不动具诸相达声性离善开演入于一念事各别智者以此升七地。

　　第三重颂二十一颂分三初十七颂半颂位行次二颂半颂位果后一颂叹胜结说前中分五初四颂乐无作行对治。

　　观察此法得明了广为群迷兴利益入众生界无有边佛教化业亦无量。

　　国土诸法与劫数解欲心行悉能入说三乘法亦无限如是教化诸群生。

　　次二颂彼障对治中无量略不颂无功用行。

　　菩萨勤求最胜道动息不舍方便慧一一回向佛菩提念念成就波罗蜜。

　　发心回向是布施灭惑为戒不害忍求善无厌斯进策于道不动即修禅。

　　忍受无生名般若回向方便希求愿无能摧力善了智如是一切皆成满。

　　三有三颂颂双行无间。

　　初地攀缘功德满二地离垢三诤息四地入道五顺行第六无生智光照。

　　七住菩提功德满种种大愿皆具足以是能令八地中一切所作咸清净。

　　此地难过智乃超譬如世界二中间亦如圣王无染著然未名为总超度。

　　若住第八智地中尔乃喻于心境界如梵观世超人位如莲处水无染着。

　　此地虽超诸惑众不名有惑非无惑以无烦恼于中行而求佛智心未足。

　　四有五颂颂前上地胜分言三诤息者约忍度故又得法光明故无有诤。

　　世间所有众技艺经书辞论普明了禅定三昧及神通如是修行悉成就。

　　菩萨修成七住道超过一切二乘行初地愿成此由智譬如王子力具足。

　　成就甚深仍进道心心寂灭不取证譬如乘船入海中在水不为水所溺。

　　方便慧行功德具一切世间无能了。

　　五有三颂半颂双行果。

　　供养多佛心益明如以妙宝庄严金。

　　此地菩萨智最明如日舒光竭爱水又作自在天中主化导群生修正智。

　　若以勇猛精勤力获多三昧见多佛百千亿数那由他愿力自在复过是。

　　此是菩萨远行地方便智慧清净道一切世间天及人声闻独觉无能知。

　　大方广佛华严经疏钞会本第三十七之八

　　音释

　　泥潦

　　(潦鲁皓切路上流水也)。
乾隆藏第 132 册 No. 1557 大方广佛华严经疏钞会本(第34卷-第51卷)


　　大方广佛华严经䟽钞会本第三十八之一　法四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　第八不动地所以来者瑜伽云虽于无相作意无缺无间多修习住而未能于无相住中舍离功用又未能得于相自在修习得满故次来也又约寄位初之三地寄同世间次有四地寄三乘法第八已去寄显一乘庄严论释第七地云近一乘故梁论亦说八地已上以为一乘是知从前差别进入一乘故次来也。

　　言不动者总有三义故成唯识云无分别智任运相续相用烦恼不能动故谓任运故功用不能动相续故相不能动总由上二烦恼不动与本分大同而金光明云无相正思惟修得自在诸烦恼行不能令动但有二义由相于前已不动故行即功用摄论云由一切相有功用行不能动故此则略无烦恼无性释意云第七地行动相不动此中行相俱不动世亲同此解深密云由于无相得无功用于诸法中不为现前烦恼所动此但约烦恼不动上二十住论云若天魔梵沙门婆罗门无能动其愿故此即约人不能动人亦是相仁王名等观地者上皆对他立名此约当体受称即无相观下经自有释名至彼当知若不动名诸论虽异并不出前三(言不动下二释名总引八释兼无性世亲释论则有十释下结不出三义而唯识最具谓任运下初䟽释即第九论二与本分下即本论云报行纯熟无相无间故名不动报行纯熟即是功用不动前地所修今此位成名为报熟空有常行名为无间不为空有间故常在无相观故而金光明者即第三经先举经但有二义下䟽释不言不为相动故但二义由相于前下䟽出经意前常在无相观相已不动此经无相正思惟修是常无相故烦恼不动得自在故功用不动四摄论先举论此则略无烦恼是䟽释论而言略无者非全无也或以相用即烦恼故无性下引彼释论当其第一彼文繁广故言意云无性具云言不动者谓一切相及一切行不能动彼心故第七地中虽一切相所不能动相不现行故然不自在任运而转有加行故第八地中任运而转不作加行故是名七八地差别次云世亲同此者亦七论云由此地所有诸相及一切行皆不能动无分别智任运流行五解深密即第四经亦以相行即烦恼也六十住论亦是第一论此即约人下䟽释七仁王者即下卷经后上皆下䟽释即常在无相观故名等观)故所离障亦离无相中作加行障由有加行未能现相及土此地能断说断二愚一于无相作功用愚二于相自在愚令于相中不自在故(故所离障下三所离障亦唯识论今当具出论云八无相中作加行障谓所知障中俱生一分令无相观不任运起前之五地有相观多无相观少于第六地有相观少无相观多第七地中纯无相观虽恒相续而有加行由无相中有加行故未能任运现相及土如是加行障八地中无功用道若得入八地时便能永断彼永断故得二自在由斯八地说断二愚及彼粗重一于无相作功用愚二于无相作自在愚令于相中不自在故此亦摄相土一分故八地已上纯无漏道任运起故三界烦恼永不现行第七识中细所知障犹可现起生空智果不违彼故释曰求无相故名曰加行令无相观不任运故五地观心劣故无相观少六地观染净平等故无相观多七地作加行故然准护法于无相中有加行智体非是障以善住故只由所断障令作加行故说名为加行障也由此第七有加行故虽现金等诸相及土非任运现故以为障生空智者谓生空智所引后得智及灭尽定也金光明中詺二愚云一无相法多用功力无明二执相自在难可得度无明余二可知䟽但撮要大旨义已略周余如前说)其所证如名不增减以住无相不随净染有增减故即此亦名相土自在所依真如证此真如现相现土皆自在故(其所证下四所证如亦唯识文具云八不增减真如谓此真如离增减执不随染净有增减故即此亦名相土自在所依真如谓若证得此真如已现相现土俱自在故以论对䟽广略可知此名即摄论名世亲释云谓于此中杂染减时而无有减清净增时而无有增无性释云法外无用所以不增诸法不痴所以不灭无性复释一同世亲中边论云由通达此圆满证得无生法忍于诸清净杂染法中不见一法有增有减上释不增减世亲释相土自在所依真如云于诸相中而得自在名相自在随其所欲即能现前故于所现土而得自在如欲令土成金宝等随意成故释四相约现身土约器界故下文中于三世间而辩自在故)所成行亦名无生法忍相土自在(所成行下五成行略举其二故庄严论第八云虽净佛土而无起作无功用即自在义)及所得果即定自在等皆由无相无功用故(及所得下六得果言定自在等者即梁论云通达无增减法界定自在等得法身果意云等者第九自在金光明经八地𤼵心得证三昧)。

　　是时天王及天众闻此胜行皆欢喜为欲供养于如来及以无央大菩萨。

　　雨妙华幡及幢盖香鬘璎珞与宝衣无量无边千万种悉以摩尼作严饰。

　　次正释文亦有三分初赞请中有十二颂分二前十赞后二请前中二初二天王天众供赞。

　　天女同时奏天乐普发种种妙音声供养于佛并佛子共作是言而赞叹。

　　一切见者两足尊哀愍众生现神力令此种种诸天乐普发妙音咸得闻。

　　后八天女乐赞于中二初二标赞所依余六正显赞德总赞如来身土自在将说身土自在地故于中毛端约刹论处毛孔约身。

　　于一毛端百千亿那由他国微尘数如是无量诸如来于中安住说妙法。

　　一毛孔内无量刹各有四洲及大海须弥铁围亦复然悉见在中无迫隘。

　　一毛端处有六趣三种恶道及人天诸龙神众阿修罗各随自业受果报。

　　于彼一切刹土中悉有如来演妙音随顺一切众生心为转最上净法论。

　　刹中种种众生身身中复有种种刹人天诸趣各各异佛悉知已为说法。

　　大刹随念变为小小刹随念亦变大如是神通无有量世间共说不能尽。

　　六中前四依正互在五依正重重六转变自在兼结无尽。

　　普发此等妙音声称赞如来功德已众会欢喜默然住一心瞻仰欲听说。

　　时解脱月复请言今此众会皆寂静愿说随次之所入第八地中诸行相。

　　后请可知。

　　尔时金刚藏菩萨告解脱月菩萨言佛子菩萨摩诃萨于七地中。

　　第二正说分中二先地行后地果前中有七种差别一总明方便集作地分二入一切法本来无生下得净忍分三佛子菩萨成就此忍下得胜行分四佛子菩萨住此第八地以大下净佛国土分五佛子菩萨成就如是身智下得自在分六此菩萨如是入已下大胜分七佛子此菩萨智地下释名分(第二正说下分二先依论科)七中初二是趣地方便一是远方便总前七地集作此地方便故二是近方便前地得忍光明此修熟令净故三是初住地行谓依前净忍发起胜修故次二即安住地行谓四是正住之始依前胜行更起修净佛土之行五即正住之终由净土行成德无碍六是地满行此地望前通皆是胜今复地满胜中之胜故云大胜七即辨德彰号通于始终又前二分即是入心余是住心(后七中下料拣先以论对经料拣后又前二下约三心料拣七名广义至文当知略已释竟)今初分二先标集德处谓总前七地非独第七第七虽亦有下十法而非次第以是功用行满无功用际故总集之即四节中当第三也(先标等者于中先拣滥正释故论云七地总相后以是下出总所以四节之总初地已释谓一入位二入地三入无功用四菩萨地尽)。

　　善修习方便慧善清净诸道善集助道法。

　　善修已下正显所集有十一句分二前三同相诸地通行故后八别相诸地异修故(前三同相者此是体相非摽相也)同中三句一二种无我上上证故此即证道地地转胜名上上证巧证不着经云方便(一二种无我下即论文此下䟽释十地同证二无我理下之二句皆有三假一举经二举论释三䟽释论)二善净诸道者不住道清净故悲智双运故名为诸三善集助道者彼方便智行所摄满足助菩提分法故方便是前证道行即不住道悲智等行故菩提分即是彼二所摄之助助彼二故。

　　大愿力所摄如来力所加自善力所持常念如来力无所畏不共佛法善清净深心思觉能成就福德智慧大慈大悲不舍众生入无量智道。

　　后大愿下别相摄八为七一初地大愿摄持能至此故。

　　二二地摄善戒中如来力加故彼经为证十力四无所畏等故是故我今等行十善等即上承佛力。

　　三地中因修自证禅定神通名自善力所持。

　　四常念下论云四地中所说法分别智教化智障净胜念通达佛法者谓前十法明门是智分别即前观察依彼智明入如来所说法中次教化智即彼经清净分中以十种智成就法故生如来家障净胜者即彼论释谓灭三地智障摄四地胜智故上之二段皆念通达佛法故与此同(四常念下即经常念如来力无所畏不共佛法次牒论文论有二节一先牒前文二念通达佛法即以前释此就牒前文中牒两处文一所说法分别智即牒前因分中义后教化智障净胜牒前清净分中义谓前十法下䟽释论依前二假释之先释牒前因分中义故云谓前十法明门是智故前䟽云明为能入之门法为所入之法此上䟽指前经依彼智下彼论具云得证地智光明依彼智明入如来所说法中释曰得证地智即四地证智其光明即前三地得此四地证智前相此两处智俱欲通达佛法佛法是三地求多闻所得即十法明门中所观察众生界法界世界等次教化智者即释论牒第二假经先摽牒经具云以十种智成就法故得彼内法生如来家障净胜者即论牒前论释谓灭三地下䟽取意释论若具论文言云何于如来家转有势力依止多闻智障究竟故除灭智障摄胜故今䟽已释上之二假下释论念通达佛法即以前释此也二处皆念通达佛法佛法即力无畏等)五地中有十种平等深净心故云善净深心此心即是思觉六能成下六地中三种大悲故云成就福德三皆观因缘集即成就智慧(三种大悲者即大悲为首大悲增上大悲满足观因缘生灭)七中二句以近此地故初空中方便智有中殊胜行皆是大慈大悲不舍众生行次句即前以无量众生界故入无量智道(七中二句者一大慈大悲不舍众生二入无量智道䟽云以无量众生界故入无量智道者全是论文入无量众生界是彼初句无量智道是彼第十六句以与此相应故应具二十句十对第二句云入无量诸佛化众生业三入无量世界网四入无量诸佛清净国土余广如彼)。

　　入一切法本来无生无起无相无成无坏无尽无转。

　　第二净忍分有十五句分三初十正明无生忍次四明无生忍净后一结得忍名然无生忍略有二种一约法二约行约法则诸无起作之理皆曰无生慧心安此故名为忍即正明中意约行则报行纯熟智冥于理无相无功旷若虚空湛犹渟海心识妄惑寂然不起方曰无生即净忍中意前一犹通诸地未得于后不称净忍(然无生下就类明忍成前三段之中前二段也)今初段中言一切法者总该万有理事之法入即证达以历事难穷略陈其十十中相从为四无生前七为一名事无生后三各一二自性无生三数差别无生四作业无生四中一破相二破性三因泯四果离即前二破相入如后二证实舍相若寄位初加行二正体四后得三通始终又四中约法性收不出真妄妄法本空称曰无生真法离相亦曰无生依佛性等论说三性无生如初会说(四中下三显功能然相实名事泯事入理名事无生良以无生缘起成事是故泯事即是无生故能破相即遣有相也二破性者破遣有性也法体名性以一切法各有性故泯性入知名性无生良以无生缘起成性是故泯性即是无生三因泯者即离因相因有始终三世分异名数差别证实返望本无此缘名数差别无生故地持云不知无言自性事故三世差别以知无言自性事故三世中一切平等四果离者即离果相果位业用名为作业证实以望无业可得名业无生是故结云前二破相入如后二证实舍相一破有相二破无相二俱破相二俱入如三四皆证实并舍相如文思之若寄位下四约位舍相入实相入实故是加行性相双遣故为根本用是后得于理必然三通始终三世别故又四中下五出体大同第六三性但合为真妄耳则妄通依他遍计真唯圆成依佛性下六指广即三性分别言佛性论者即彼三性品论云由有三性故说不了义经达三性者自然显了名了义经如经中说若人得无生法忍则不退堕问云此言云何成立答曰由三性故则得成立如来约分别性故说本来无生忍约依他性故说自性无生忍约真实性故说惑垢苦本性无生忍释曰若取文显初一似约遍计以云本来无生故第二同约依他以论云自性无生故后二约圆成以第三约位有垢净故第四约佛明所证故细而寻之初一修成有依他故本有即圆成故约位亦从缘故佛所入处缘起遍故又本来无生该下文故故䟽更不广释但指前文第二经)事无生中前四不增正显无生后三不减亦即无灭法本不生今则无灭以初摄后皆曰无生(后三不减下略有二意一者是无生中别义故次云以初摄后皆曰无生二者亦应名无灭忍即如前䟽中说今亦从总但云无生然此无生灭即不增减真如别是此地之所证故)别言七者为治七种实故实者随相执定故一净分法中本有实谓计自性住性为事物有今为治此故云本来无生本性离故先若有生后应灭故(别中七者下二别释随相执实即是所治欲显无生反立七实然文含二义一者此之七实通于凡圣故䟽但案文释二者约位分别于中有二先明前四为遣初地已上后三为遣外凡解行前中又二先别明后结束前中一净分法中本有实者是论谓计自性下䟽释先举所治今为治此下引经为能治下七皆然此初多约初地自性住性即第一义空以初证故若谓有物在于心中为事物有故为所治故今治之本来无生无生岂是事物有耶言本性离故者此释经文无生之义若先有生下反以成立即净名云法本不生今则无灭得此无生法忍是为入不二法门)二新新生实计习所成性为实治此云无起从缘起故(二新新生实者二地已上乃至七地修道渐增说为新新能治中言从缘起故者以从缘起起即无起)三相实即计前二性所生行相治此云无相前二能生无故(三相实者即第八地至十地无功用相是上二相智无功用是集起相无生理现是本有相)四后际实谓计于佛果后际出缠治云无成真如出缠非新成故菩萨成佛时烦恼作菩提故上四初一自性住佛性次二引出后一至得果性又此四展转释疑可知(四后际实者佛果究竟为后果即菩提涅槃能治中云真如出缠释无涅槃实菩萨成佛下显无菩提实上四下后结束有两重初约三佛性三佛性义至十地更明大旨可知又此四下二展转[(冰-水+〡)*ㄆ]束谓何以知无本有实新熏无成故何以知无成二相不可得故何以知不可得菩提涅槃亦离相故)五先际实谓对佛果后际众生烦恼为先治云无坏烦恼即空无可坏故菩萨未成佛时菩提作烦恼故染净和合以为众生前遣净分此遣染分又前即不空藏此即空藏皆不可得(五先际实下第二释后三句遣地前执初即烦恼二即生体是有为故三通上二亦即是业初句治中云烦恼无可坏者是性空门菩提作烦恼约妙有称实门染净和合下此中染即烦恼净即如来藏即不生灭与生灭和合名为众生上明不生不生今辨生灭不生又前即不空藏者以佛性妙有故此即空藏者不与烦恼相应故今二藏双遣云皆不可得)六论云尽实诸众生者谓执众生念念尽故拣上烦恼故特云诸众生故上经云一切凡夫行莫不速归尽治此云无尽其性如虚空故(上经云下即须弥顶上偈赞品善慧菩萨偈以上半为所治下半其性如虚空故说无有尽为能治余并可知所以先遣地上者正此所证故从细至粗故又后举地前以粗况细粗未证性此应合有今不可得况于地上佛性之性)七论云杂染实净分中者谓修行位中转染向净治此云无转若定有实不可转故论经云不行谓能转之行不可得故。

　　无性为性。

　　第二无性为性者即自性无生此则显诠论经云非有有性者明非有彼定执自性此则遮诠遮显虽殊义旨不异(第二无性下此自性无生于中有三一会二经非有即是无性有性即是为性故云义旨不殊)无性即是法无我理此理既以无性为其自性则自体无性非是先有今无亦非全无真体故云为性以前观事无生正忍此理故故论云彼观事故是此忍不得言无(无性即是下释文先释无性执法有性名之为我如地坚性水湿性等以无我故名性无生非先有今无者拣断灭无中论云先有而今无是则为断灭亦非全无下释为性字于中二先反立次以前观事下顺成妙有故论云下引证言观事者此无我理是四地乃至七地所观事故明知是有又是所忍法故若无所忍则无如可证)斯则非有非无以显中道此二亦不二又此理亦非所观事外故论云所有观法无我理无二相故斯则非即非离无二为中道义(斯则非有下会归中道有二中道而文三节初正立二种中道一非有非无为中道无性则非有为性则非无既即以无性为性故云此二不二即以性无体有为真谛中道又此理下不即不离为中道即事显理为二谛中道七实皆事不之一字即是于理斯即于谛常自二于解常自一今通达此无二真入第一义也故论下引论证上䟽家立二中道皆因论主无二相言由无二故法无我理得为诸法自性无生远公破古云人言观心与法无我理心境不二非也者实如所破斯则下结成)。

　　初中后际皆悉平等。

　　第三初中后际皆悉平等者即数差别无生于三时中染净法不增减故谓先际非染增净减后际非净增染减中际亦非半增半减以知三际皆空无自性故(第三初中后下䟽文有二先正明即正证无增无减真如若随相说前际染增净减后际净增染减中际半增半减今约理性空故非之)然准瑜伽前三句约三世此中约位以明三际故论就染净明之(然准瑜伽下后拣滥滥前三句故前三句者即第四后际实第五先际第六尽实正约众生当中际故故今释云此明三世约时辨异今此约位以明三际前际即七地已前后际即九地已后中际即当八地虽约位有殊而体无增减又前三际先际唯染后际唯净中自约生今之三际皆通染净又不同也故䟽结云论就染净明之)。

　　无分别如如智之所入处。

　　第四无分别下作业差别无生果位作用名业差别如智贯之则无差别无差别即是无生下如是理如上如是智如智如于真理故无分别此智是佛究竟入处今菩萨证如同佛入处故论云于真如中净无分别佛智故(第四无分别下䟽文有二先正明引论正证同佛入处以论经云真如无分别入一切智故故今䟽用佛智释之若真就今文但是八地自无分别智耳要无分别真智方入非是俗智能入无生)如是四种皆是示现无生忍观(如是四种下总结以论云如是无生法忍观示现故今回其文论意云此中广说无生理者成于此地无生观故)。

　　离一切心意识分别想无所取着犹如虚空入一切法如虚空性。

　　第二离一切下明忍净中初句离障后三显治前言离者论云示现行远离谓契实舍妄名行远离拣非心体离也(第二离一切下忍净中二谓离一切心识分别想总为离障所离之中心意识三别为两类分别想字通其二处故先牒之)所离一切略有二种一离心者离报心忆想分别谓第八异熟识转现遍行亦不行故(一离心者牒经谓离报心忆想分别此即以论释经心字然论具云报分别境界想摄受分别境界想其报分别境界想正释心字谓第八下䟽释论异熟识是报心故彼七地中修无漏因感此变易异熟果体即是报心转现遍行者转现二字即起信论以第八赖耶有其三细谓业转现业相最细菩萨地尽方能离之今得此忍转现不行即见相二分亦不行也言遍行者唯识等论第八赖耶与心所俱唯有遍行五耳谓触作意受想思今与此忍相应斯亦不行故䟽总云转现遍行亦不行故而云亦者如入灭定前七不行第八持身今八二分亦复不行显转深也即是经中离心分别想)二离意识者离方便心忆想分别论云离摄受分别性想故谓六七识及中心所等亦不行故是则心行处灭名离一切想(二离意识者牒经二字离方便心忆想分别者䟽取论意释经意即第七识即前六此之意识是异熟生但名方便论云下以论证上方便之义言摄受分别性想者第七内摄受六识外分别此等王所居然不行谓六七下䟽释论意及与经意谓六七识即是王及中心所者六七二识所摄心所一切不行故䟽结云心行处灭不同七地犹有观求之心)后无所取下明治上但明所治非有今明能治不无故论云想者远离障法想非无治法想者治即无分别智(后无所取下释能治中䟽文有三初结前生后先正明故论云下以论为证此之论文亦是拣滥上云灭一切心意识分别想但是灭障法想障法想者即有分别观解之想有治想者即无分别智是则别境五中慧所不泯但无分别上言不行耳)所以明此有二义故一拣异断灭外道无想二乘灭尽故二拣异如来尚是照寂非寂照故(所以明此下第二彰立有治想所以一拣凡小此是拣劣外道无想无有此慧二乘灭定亦无此慧想受尽灭故故此比于灭定彼所行者此亦不行如前一切心等彼所无者此中则有谓无分别智二拣如来即拣胜未忘无分别智故故璎珞云等觉照寂妙觉寂照今八地无生亦照寂故若穷照寂即同佛故是故智障有其三门一是智障所谓分别有无之心二是体障谓观非有非无之解立已能知故曰体障三是治想谓妄识中含如正慧依此地中有其三义初一四地乃至七地断除四五六地断除分别取有之心谓解法慢身净慢等入七地时断除分别取无之心八地已上断除体障前第七地离除分别有无之心犹见已心以为能观如为所观如不即心能观之心不即如故心如别故心外求法故有功用法外立心故有体障从第七地入八地时破舍此障观察如外由来无心心外无如如外无心心不异如心外无如如不异心故能如心泯同法界广大不动以不异故自外推求故舍功用不复如外建立神智故灭体障体障灭故名无障想第三治想至佛方灭故入八地虽无障想而有治想从八地已上无生忍体转转寂灭令彼治想进进自亡至佛乃穷今此未尽故说非无)故云此想于下地有三种胜一无功自然行故云无所取着谓无取果心任性自进故此显治妙二遍一切法想故云犹如虚空此显治广三入真如不动自然行故云入一切法如虚空性此显治深(故云此想下第三别释文相然总将此论释有治义下释三胜一无功自然行故者即是论文谓无取果心者䟽释经文任性自进是䟽释论观心纯熟不假作意任运趣果名任性自进无取自进故名为妙二空遍一切故名治广显无生智无不遍矣三者入如而行故深)此则入于起信离念相者等虚空界无所不遍法界一相故云入一切法如虚空性然论云不动自然行者任性趣故非谓有彼自然行心故上离即止此治即观无功双运唯证相应勿滞言也(此则入于下以起信意总收上义起信所入即是本觉故论云所言觉者谓心体离念离念相者等虚空界无所不遍法界一相即是如来平等法身依此法身说名本觉释曰今入虚空即入法身本觉故上离下引论会释结无生法忍之止观耳)。

　　是名得无生法忍。

　　结名可知。

　　佛子菩萨成就此忍即时得入第八不动地。

　　第三得胜行中二初明深行胜对前彰出二佛子此地菩萨下发起胜对后彰入前中亦是摄童真住文中二先结前生后以入第八地是结前入位生后深行为所依故。

　　为深行菩萨难可知无差别离一切相一切想一切执着无量无边一切声闻辟支佛所不能及离诸諠诤寂灭现前。

　　二为深行下正显深行先法后喻法中八句初一总相位行玄奥故余七别相一难可知者即难入深正是对下彰出(余七别下䟽文有二先随文释一明七地不知故云正是对下彰出)二无差别者同行深与诸无漏净地菩萨同故如麦在麦聚故难知差别(二即就胜彰等等于得八地人)三离一切下境界深分齐殊绝故由所取相离能取相不现前故复言离一切执著者护此地一切所治障想故(三正示胜相故云分齐殊绝即分齐境也故下总束三句为境分殊绝护此地下护者防也舍也此是论主别释此句拣于上二恐有问言但离相想于义已足何须更离一切执着故今通云以上相想言通善恶今明除所治障想谓贪求佛法故论经云离一切贪着非除能治无分别智想以此治想为能护故如上净忍分中无所取着也)四无量无边即修行深自利无分量利他无边故(四即二利行体)五一切等明不退深二乘不能坏其胜故前句当相辨大此句寄对以明(五即寄对显胜不可形夺退其胜相云不退也故合上二为正行广大)六离诸諠诤即离障深谓离功用障故(六离功用之动)七寂灭现前即对治现前深以证真如为能治故一切寂灭(七有报行之治故合以为离障寂静今经但合寂灭现前论经云一切寂静而现前故真如一切寂静现前故释曰上句教道寂静下句证道寂静是故䟽云以证真如为能治故一切寂静其一切言即含教也)上七别中相从束为三分能离前地四种恼患谓初三明此地境分殊绝离第四微细想行过谓求如来智犹未息等次二明正行广大离前第三化生勤方便过谓十无量等犹有勤故后二明离障寂灭离前二过一离第二净地勤方便过即前修无功用日夜常修及行住坐卧皆起道等二离第一有行有间发过此之四过如地持说瑜伽名四灾患义次亦同(上七别中下第二收束治障束七为三初有三句二三皆二句故言四种恼患者第一有行有间𤼵过第二净也勤方便过第三化生勤方便过第四微细想行过此之四过从细至粗经中说治从粗至细故下喻中从细至粗离第四者此最粗也求如来智慧既未休息即是恼患今相想斯绝故无此患次二明下既求十对化众生业名勤方便今自无分量利他离于有无二边故无此过后二明下此第三节一离第二过䟽引上二文皆是勤方便一即前彼障对治中修无功用行无功用行即牒前科文日夜常修即是牒前论经若今经云佛子此菩萨以深智慧如是观察常勤修习方便智慧释曰常勤修习即日夜常修及行住下即引第三双行胜中二行双无间文言无有一念休息废舍行住坐卧乃至睡梦未曾暂与盖障相应释曰既修无功即是净地勤方便未能任运无功故成其过一念止观双行亦未息行心故皆成过二离第一者此第三节复离此过若远公云谓七地中十方便慧𤼵起胜行无功用心名为有行有间𤼵释曰𤼵即𤼵起若以十方便为有行此行最粗又无功用心即净地勤方便则似义重今治即前信胜及作大义皆有行𤼵起而言有间者约修无功用未得任运无功用则有功用之间耳又上通说第三二句通离二过亦得离障离有行有间𤼵过寂静离净地勤方便过以离过寂静返覆相成故合为一双治二过)。

　　大方广佛华严经䟽钞会本第三十八之一

　　音释

　　隘

　　(乌懈切矮去声狭也)。

　　渟

　　(唐丁切音廷水止曰渟)。

　　大方广佛华严经䟽钞会本第三十八之二　法五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　譬如比丘具足神通得心自在次第乃至入灭尽定一切动心忆想分别悉皆止息此菩萨摩诃萨亦复如是住不动地即舍一切功用行得无功用法身口意业念务皆息住于报行。

　　第二喻中文有三喻从后次第喻前三假为顺治障从细至粗故法中显深故从粗至细三中各有喻合今初灭定喻喻前离障寂灭喻中那含罗汉心解脱人多能入之九次第定当其第九故云乃至动心息者谓所依六七心王已灭能依心所忆想自亡(第二喻中灭定之义前地已说法界品更明能依心者以论云无彼依止故为此释)合中住不动地合入灭定即舍已下合动心止息即舍一切功用行者过所治故得无功用法者明得彼治法故身口等息者以得无功用法自然行故即同前无所取着离第一有行有间𤼵过(合中下合文分三一正合经文即舍一切功用行者牒经过所治故者即是论释谓所治者即七地中功用之心得无功用法者牒经得彼治法者论释以有八地无功用无分别智为能治故身口意下牒经以得无功用法自终行者论释以自然行不作意故云身口等息非谓不行行故云自然行也譬如舟船乘风入海但见不施功非船不进故䟽引净忍分中无所取着以为证成故前论云非无治法离第一下二结成离过即结上合意)住于报行者文含二意一亦成上示现得有功用行相违法谓得无功用地故此约教道同前无所取着二者谓善住阿赖耶识真如法中故此约证道同前入一切法如虚空性即离第二净地勤方便过不同前地修无功用故云报行报行者前地所修报熟现前故住真如者以本识有二分一妄染分凡夫所住二真净分此地所住由住真如故舍黎耶之名又佛地单住真如不云黎耶真如今为有变易报在是故双举则黎耶言约异熟识如来但名无垢识故(住于报行下三别释能治此牒经下䟽释前意明教道者无功无分别智可寄言故住真如下五重释论文而有二意一虽举赖耶但取真如以第八地舍赖耶名故故唯识云阿罗汉位舍释曰大乘第八地同于罗汉以舍分段出三界故又佛地下二存其赖耶则显译论不善用名以第八识有其多名故赖耶但是局凡位故异熟直至菩萨地尽虽同第八不应存赖耶名耳第八名别已见上文)。

　　譬如有人梦中见身堕在大河为欲度故发大勇猛施大方便以大勇猛施方便故即便觉寤既觉寤已所作皆息菩萨亦尔见众生身在四流中为救度故𤼵大勇猛起大精进以勇猛精进故至此不动地既至此已一切功用靡不皆息二行相行悉不现前。

　　第二梦寤喻喻前正行广大论云示此行护彼过想者离彼化生勤方便过故有正智想者非无此地无功智故如从梦寤虽无梦想非无寤想但此行寂灭故云所作皆息(论云示下次显喻意意明护过所护过意大意是同谓护彼过想同前舍一切功用行有正智想同前得无功用法如从梦下三释显喻相即喻前意虽无梦想喻护彼过想非无寤想喻有正智想但此行寂灭者通妨妨云若有正智何以文云所作皆息答意可知)合中勇猛约心精进约行合上方便并是功用二行已下出所息障依内证清净生死涅槃二心不行名二行不现如彼寤时此彼岸无依外缘境界受用念想不行故云相行不现即离化生圣道等想如彼寤时人船俱无合中见人堕河喻中身自堕者众生病即菩萨病故(合中勇猛下四释合文但显护过化生勤方便不行耳以内证释二行不行如觉无二岸以外缘释相行不行如觉无人船船即化生圣道余略不合者具即以菩萨合前有人谓七地菩萨至不动地令觉寤也)。

　　佛子如生梵世欲界烦恼皆不现前住不动地亦复如是一切心意识行皆不现前此菩萨摩诃萨菩萨心佛心菩提心涅槃心尚不现起况复起于世间之心。

　　第三生梵天喻喻境分殊绝(第三生梵天喻中分五一举所喻略不释喻)合中初正合下地心意识不现合欲界心不现行也所以不行者得报行故此离微细想行过故论云此说远离胜也(合中下二释合文即经住不动下文所以不行下三论释不行所以明有治故经文略无)后此菩萨下举胜况劣谓佛等不顺行世间一分心等尚不行况顺行世间一分心耶佛心等者即七地求如来智心也此中但况世间亦应以大况小大尚不行况小乘耶则若世若出世若人若法若因若果若智若断皆不行也(谓佛等者以论云此中顺行不顺行二分心等佛等不行故谓一心中分染净二分以净况染则若世下䟽束成对略有四对兼于大小则有五对若世者即经况复起于世间之心若出世者佛等心也若人即佛菩萨若法即菩提涅槃若因即菩萨若果即佛若智即菩提若断即涅槃小虽经无对菩萨有论文具之论云佛等不行故大乘小乘差别故大乘中众生法差别故众生是人无学学差别佛等涅槃差别应知是中顺行者顺行分中心等不行故如经一切心意识不行故是中不顺行者不顺行分中佛等不行故如经佛心乃至涅槃心不行故大乘小乘差别大乘中差别者佛菩萨涅槃差别故小乘中差别者声闻涅槃阿罗汉等差别故大乘中众生差别者佛菩萨差别故法差别者菩提涅槃差别故小乘中无学学众差别是中法差别者涅槃差别无学差别者阿罗汉差别有学差别者阿那含等差别如是等皆悉不行故释曰恐欲知论故复委出亦不出于上言五对然论差别之言一一事中皆有差别如有学中有三果四向等菩提有多种菩提等非全所要故䟽略之就出世中偏多举者出世易着今无着故)。

　　佛子此地菩萨本愿力故诸佛世尊亲现其前与如来智令其得入法流门中。

　　第二明𤼵起胜行此下亦是摄尊重行因劝起行皆尊重故胜亦尊重之义文中四一说主总叙二作如是下正显劝辞三佛子诸佛世尊下显劝所为四佛子若诸佛下彰劝之益今初愿即劝因如第三劝中论云本愿力住故者回文未尽应言住本愿力故(回文未尽应言住本愿力者谓安住本愿利众生故得诸佛观远公案论释云本愿住三门分别一解本愿从前地来同求此地无生忍亦为本愿二释住义三说住之意二中得已心息更无去意故名为住然住不住略有四种一观入分别始时不住终则乐住从前地来求趣无生以未得故所以不住今此得之乐着故住二起用分别始得乐住终别不住今此始得乐寂故住以佛劝起所以不住三就寂分别始终常住谓佛菩萨随所证入无暂舍故四就用分别诸佛菩萨一切不住常就世间利众生故今言住者约前二门第三明住之意有二一显此地所得深寂难舍故二明诸佛劝说所以释曰上远公之意顺论解释非不有由今以此经本愿力故明其本愿是劝之由以此释论应言住本愿也住忍须劝是下劝益中辨又由经住故劝意则有故䟽释云决彼无生止水令起无功用行无生止水即住忍义若将今愿力住为住忍者非经论意)诸佛世尊下总显劝相诸佛所以与智劝者转彼深行乐足之心令入法流门故法流者决彼无生止水令起无功用行河任运趣佛智海即以能趣为门又法流者即是行海言与智者有二意故一现与觉念犹彼意加二令起修取故名为与下之七劝皆佛智摄故但云与智前地未净此忍故云方与以得此忍摄德本故一与之后不复欲沉(下之七劝下通妨乃有四重一有妨云下之七劝义相不同何以此中但云有智故此通云七不出智二前地未净下问云佛慈平等何以偏与此地菩萨通意可知三以得此下复有问言何以要得此忍即与智耶答意可知四一与下复应问言九十已得何不与耶得已不失故不重与)。

　　作如是言善哉善哉善男子此忍第一顺诸佛法。

　　二正显劝辞中有二先赞将欲取之必固与之。

　　然善男子我等所有十力无畏十八不共诸佛之法汝今未得汝应为欲成就此法勤加精进勿复放舍于此忍门。

　　后然善男子下劝于中有七一劝修如来善调御智二劝悲愍众生三劝成其本愿四劝求无碍智五劝成佛外报六劝证佛内明无量胜行七劝总修无遗成遍知道远公摄七为二前六举多未作转其住心后一明其少作能成增其去心经无此文论似有意于理无违今摄为三前三劝其下化初一化法次一正化后一化愿次三劝其上求初一折其所得非胜后二引其求佛胜果若外若内三最后一劝总结多门以所作无边别说难尽故然七皆含转住增去(于中有七者七劝如文亦有总名今初劝中䟽文有四一列七名二远公下叙古释三经无下辨遣顺四今摄下申正释然七皆舍者正拣远公前六转住后一增去如初愿中勿复放舍即是转住令勤精进岂非增去余可思准远公亦摄前六为三对二利初对一自利未满二所化未出第二对三所化未满四自德未胜第三对五化业未胜六己德未穷亦是一理)今初有三一明多未作以未得修十力等教授众生法故二汝应下劝令修习三勿复下莫舍忍门然舍有二义一若以放舍身心住此忍门斯则不应故云勿复是以论云若不舍此忍行不得成就一切佛法此令舍着二全弃舍则所不应故论云依彼有力能作故故云勿复放舍此令依之。

　　又善男子汝虽得是寂灭解脱然诸凡夫未能证得种种烦恼皆悉现前种种觉观常相侵害汝当愍念如是众生。

　　第二劝中三初明自所得忍二然诸下明他无忍起过在家多有烦恼出家多起觉观皆是众生无利益事三汝当下劝起悲心悲心依上而转(出家多起下皆是论意意云出家断除烦恼不与之俱为断此故未善方便故多觉观或起恶觉乃至不忘善觉故言悲心悲心依上而转者释论以论初云依彼众生大利益事现起烦恼使彼在家出家分中染着烦恼众生转故故是大悲依彼转也)。

　　又善男子汝当忆念本所誓愿普大饶益一切众生皆令得入不可思议智慧之门。

　　第三劝中愿有二种一依广心下化众生二皆令得下依大心然有二义一令他得二令自得自得佛智依此智行能广利故。

　　又善男子此诸法法性若佛出世若不出世常住不异诸佛不以得此法故名为如来一切二乘亦能得此无分别法。

　　第四劝中有三初法性真常定其所尚(定其所尚者所尚即无生法忍所忍即诸法实性故三地中詺八地为一切法如实觉法性即实相真如理无废兴故云出世不出不异)次诸佛下夺其异佛劝其上求以有深无碍智大用无涯方不共二乘故(以有深无碍智者即下偈云法性真常离心念二乘于此亦能得不以此故为世尊但以甚深无碍智意示甚深无碍智为世尊耳对下同于二乘故此不共)后一切下抑同二乘令不住忍三兽渡河同涉理故功行疲倦趣寂为垢故应勿住(抑同二乘者此一乘旨二乘绝分非是共理约寄位中劝其莫作故抑令同下三兽度河亦是抑耳河即是通理如彼身子自领解云我等同入法性故功行疲倦者此下是论意斯则三乘皆功行疲欲趣于寂是菩萨垢故论云依不共义功行疲倦彼垢转故谓依转进)。

　　又善男子汝观我等身相无量智慧无量国土无量方便无量光明无量清净音声亦无有量汝今宜应成就此事。

　　第五劝中举身相等六皆是化生事业若成就此法则有力化生故劝修成就。

　　又善男子汝今适得此一法明所谓一切法无生无分别善男子如来法明无量入无量作无量转乃至百千亿那由他劫不可得知汝应修行成就此法。

　　第六劝中有三初明其所得未广次善男子下示佛无量胜行无量入者所入法门差别故作是法门业用转是业用上上不断后汝应下结劝。

　　又善男子汝观十方无量国土无量众生无量法种种差别悉应如实通达其事。

　　第七劝中二先举三种无量即净土中三自在行后悉应下结劝明少作在既言悉应通达明少分观察即能成就去佛非遥此同德生劝于善财勿以少行而生知足故云无量(三自在行者即三世间自在耳)。

　　佛子诸佛世尊与此菩萨如是等无量起智门令其能起无量无边差别智业。

　　第三显劝所为令起智业故。

　　佛子若诸佛不与此菩萨起智门者彼时即入究竟涅槃弃舍一切利众生业。

　　第四彰劝益中亦是所为为是故劝于中二先明不劝之损故不得不劝后以诸佛下彰劝之益是故须劝今初有二一自损既不与智即入涅槃故应须与故论云即入涅槃者与智慧示现二者损他不利生故问始行之流尚修无住岂深智地取灭须劝(一问)颇有一人佛不与智便取灭不(二问)答有四义故是以须劝一为引斥定性二乘明菩萨此地大寂灭处犹有劝起况彼所得宁为究竟二为警觉渐悟菩萨乐寂之习三为𤼵起始行无厌上求四为显此地甚深玄奥难舍所以须劝但有此深奥法流之处必有诸佛作七劝桥故无一人便取永寂又设佛不劝亦无趣寂为显劝益假以为言(问始行之流下此下问答通对不劝之失劝益为问先兴二问下具四答须劝可知但有此深奥下后例深故劝答二问中答文有三初答云定有佛劝无有无劝此自有三一正明无自无劝而趣寂者二又设下假设以明三为显下结上不劝之损言耳)。

　　以诸佛与如是等无量无边起智门故。

　　第二劝益中有法喻合法中三初牒前与智彰益之因故论云彼行中摄功德因胜故云何胜诸佛同作教授说故(故论云彼行中摄功德因胜者彼行即无生忍行由有忍行故佛与智此二皆因此因皆胜故能摄德正与智而能摄德故䟽论但以与智为因转推得智之因复由得忍)。

　　于一念顷所生智业从初𤼵心乃至七地所修诸行百分不及一乃至百千亿那由他分亦不及一如是阿僧祇分歌罗分算数分譬喻分优波尼沙陀分亦不及一。

　　二于一下起行速疾。

　　何以故佛子是菩萨先以一身起行今住此地得无量身无量音声无量智慧无量受生无量净国教化无量众生供养无量诸佛入无量法门具无量神通有无量众会道场差别住无量身语意业集一切菩萨行以不动法故。

　　三何以下释疾所由谓先唯一身故长时劣此一念此地身等无量故一念顿超有十一句前十别明后一总结十中初六依教化众生次二依自集助道后二依障清净。

　　十中一多身随现所以多者论云一切菩萨身信解如自一身故谓智契同体故能即一为多此实报能为不同前诸地变(十中一多下上通相料拣此下随句别释释此初句䟽文有四一摽举即是经中今住此地得无量身所以多下举论释多所以信解即是胜解胜解印持一切菩萨即是我身故有多身谓智契下释上信解为一所以前来诸地虽有信解未与理冥今与理冥故成多耳此实报下释通妨难难云初地百身二地千身如是渐增乃至七地有百千亿那由他身何得言一故今答云彼前多身皆云示现即变化为非实报得以其前地功用分别未舍离故不能合法凡所为作名心自在非法自在是故不得就法说多此地功用分别心息契合法界凡所为作名法自在以法门无量随法论身身亦无量举身既尔余可例知)此对前一身余音声等对前起行类亦无量二圆音随说三随所知智四随取何类生五随应以何国六随其教化何类众生七随供养集福德助道八随入何法门集智慧助道九随神通障净十随智慧障净故能处无量众会随机说法皆言随者随宜非一释无量言故随时之义其大矣哉(此对前下释其余句余并可知)后一结释中先结谓起行众多不离三业后以不动法故者释由无相无功无有间断故相用不动任运集成。

　　佛子譬如乘船欲入大海未至于海多用功力若至海已但随风去不假人力以至大海一日所行比于未至其未至时设经百岁亦不能及。

　　喻中船喻彼行速疾论云应知因胜示现者释疾所由船由入海故疾行入无生故疾。

　　佛子菩萨摩诃萨亦复如是积集广大善根资粮乘大乘船到菩萨行海于一念顷以无功用智入一切智智境界本有功用行经于无量百千亿那由他劫所不能及。

　　合中初合未至海即前七地次到菩萨下合若至海即第八地无生之智亦是行故名为行海又顿能遍起即深而广亦得名海无功用智以合上风一切智境明其趣果前喻所无以无生智同佛智海故喻不分本有已下合前校量。

　　大文第四净土分者问经中但云大方便智一切观察皆如实知广说化生应形作用瑜伽论中十自在前起智门后但云得分身智何以论主判为净土分耶答净土有二一是能净之因二是所净之果此有二对一相净果谓宝严等以行业为因谓直心等二自在净果谓三世间圆融等以德业为因谓净土三昧等今约后对然净土行业始起在凡满在十地净土德业始起不动终在如来(今约下拣定既约位释成始起于此故偏有净土分也)。

　　佛子菩萨住此第八地以大方便善巧智所起无功用觉慧观一切智智所行境。

　　文分三别一器世间自在行二众生世间自在行三智正觉世间自在行初是化处次是所化后是能化具后二净方名净土然初一多约能净后二多约所净文影略耳就初分二先总标举无功用智为能观智智所行境为所观方便善巧即无功用因在于七地修无功用今得自在(智所行境者即世界成坏能观智即下如实知此总科方便善巧下别牒释言即无功用因者由于七地得空中方便慧有中殊胜行修此无功故)。

　　所谓观世间成观世间坏。

　　后所谓下别显其相有五种自在一随心欲二随何欲三随时欲四随广狭欲五随心几许欲今初观世间成坏论云随心所欲彼能现及不现故者谓约能净论随随自心欲知即能知故约所净论随随众生心乐欲见者则现成现坏不欲见者则不现故经云观知则唯约因论主欲显义兼于果故云随现即转变自在下之四假随现准知。

　　由此业集故成由此业尽故坏。

　　二由此业下明随何欲谓随物欲知何业成坏皆能现故。

　　几时成几时坏几时成住几时坏住皆如实知。

　　三几时成下明随时欲谓随时长短即能现故若约能净即随时智如此世界成二十劫初劫成器余成众生坏亦二十先坏众生后一坏器并称事称理名如实知。

　　又知地界小相大相无量相差别相知水火风界小相大相无量相差别相。

　　四又知地下随广狭欲彼能现故文中三初知四大差别即是广相二知微尘下是知狭相三随何世界所有地水下知能所成即双明广狭相今初中小相者非定地报识境界大相者定地境界乃至四禅缘三千故无量者如来境界上三是事分齐皆以境界智知差别相者是法分齐故以相智知知其自相同相差别故后类余易了(初知四大差别即是广相者谓知大分齐小相者下散心所知少故名小定心所知广故名大初禅量等四洲二禅量等小千三等中千四等大千故云乃至量既遍等故能遍缘无量相者佛智称事理之实故无分量差别相者若大小即是分齐知地坚相水湿相等名知自相同无常等名知共相皆是法分齐也)。

　　知微尘细相差别相无量差别相随何世界中所有微尘聚及微尘差别相皆如实知。

　　二知微尘中细者透金尘故论经次云粗相者隙尘故差别同前无量差别者一尘之中含多法故尘之粗细俱通定散故不云小大(细者透金尘故者俱舍云极微微金水兔羊牛隙尘虮虱麦指节后后增七倍隙尘乃尘中最粗无一极微独处而住故不说初而七极微为一微尘此亦最细而名是通故取第三透金之尘以为细也一尘之中含多法者能造所造一聚而现必具坚湿暖动色香味触故云多法)。

　　随何世界中所有地水火风界各若干微尘所有宝物若干微尘众生身若干微尘国土身若干微尘皆如实知知众生大身小身各若干微尘成知地狱身畜生身饿鬼身阿修罗身天身人身各若干微尘成得如是知微尘差别智。

　　三知能所成中二先总知内外二知地狱下别明六道斯即楞伽责所不问意显穷幽又云无性故(斯即楞伽下谓大慧菩萨𤼵一百八问云我名为大慧通达于大乘今以百八义仰咨尊中上下问云何净其念云何念增长等列问竟佛赞善牒问竟然后责其所问不尽云诸山须弥地巨海日月量下中上众生身各几微尘一一刹几尘弓弓数有几肘步拘楼舍半由一由旬乃至云是等所应请何须问余事声闻辟支佛佛及最胜子身各有几数何故不问此释曰此即责所不问也)。

　　又知欲界色界无色界成知欲界色界无色界坏知欲界色界无色界小相大相无量相差别相得如是观三界差别智。

　　第五又知欲界下明随心几许欲即能现故文中二初约智知自在上即三界互望论大小今即一界之中自分大小欲界中人境为小天境为大色中觉观为小无觉观为大无色界中论云佛法中凡境为小声闻菩萨为大者为拣外道妄取为涅槃故特云佛法如来所知一切三界皆名无量相(佛法中者问无色无色无有分量何有大小答大乘之中许有色故离世间品明菩萨鼻根闻无色界宫殿香故此有二意一无粗有细二无其相色有通果色故)。

　　佛子此菩萨复起智明教化众生所谓善知众生身差别善分别众生身善观察所生处随其所应而为现身教化成熟。

　　第二佛子此菩萨复起下约通明自在随物现化文中三一随机现化于中初标能化智次所谓下明所知机有三句一知身类不同故二知随身宜用方便异故三生何等界能利生故后随其下正明随化虽言现身意在生处故属器界。

　　此菩萨于一三千大千世界随众生身信解差别以智光明普现受生如是若二若三乃至百千乃至不可说三千大千世界随众生身信解差别普于其中示现受生。

　　二此菩萨于一三千下明化分齐。

　　此菩萨成就如是智慧故于一佛刹其身不动乃至不可说佛刹众会中悉现其身。

　　三此菩萨成就下明现自在谓不动而遍犹月入百川。

　　佛子此菩萨随诸众生身心信解种种差别于彼佛国众会之中而现其身。

　　第二佛子此菩萨下明众生世间自在行谓随感能应调伏众生自在故于中三初总明感应。

　　所谓于沙门众中示沙门形婆罗门众中示婆罗门形刹利众中示刹利形如是毗舍众首陀众居士众四天王众三十三天众夜摩天众兜率陀天众化乐天众他化自在天众魔众梵众乃至阿迦尼吒天众中各随其类而为现形。

　　二所谓下别显感应于中显化生行有二自在一化同物身沙门中现沙门形等故即身自同事。

　　又应以声闻身得度者现声闻形应以辟支佛身得度者现辟支佛形应以菩萨身得度者现菩萨形应以如来身得度者现如来形。

　　二又应下化应物心以身不必同其所化即心自同事故论云彼行化众生身心自同事(以身不必同者如有居士欲见佛身为现佛身佛身不同居士而随心乐名心同事)。

　　佛子菩萨如是于一切不可说佛国土中随诸众生信乐差别如是如是而为现身。

　　三佛子菩萨如是下总结感应如是如是者现类众多故若身若心无偏顿应故论结云自身心等分示现也。

　　佛子此菩萨远离一切身想分别住于平等。

　　第三佛子此菩萨远离下明智正觉世间自在行远公云若就行境应名二谛自在行今就行体名智正觉智于二谛正觉无碍故名自在今更一释以所知十身皆是毗卢遮那正觉之体亦得从境名智正觉能令相作亦自在故(今就行体者以智正觉一切法故)文中二初明第一义智后此菩萨下明世谛智今初上句离妄下句住实由自身他身不分别故住于平等不分别言非唯照同一性亦乃能所照亡论云此不同二乘第一义智示现者以彼不得法空不能即俗而真非一异故。

　　此菩萨知众生身国土身业报身声闻身独觉身菩萨身如来身智身法身虚空身。

　　二明俗谛智中有三一总知十身二此菩萨下令十身相作显通自在三此菩萨知众生身下别显知相彰智自在今初十身论摄为三初三染分次六净分后一不二分皆言分者同一大缘起法界分为十故即染分依他净分依他同依一实故。

　　染中三者初是众生世间次国土世间业报身者彼二生因谓业烦恼经略烦恼故论具之而云报者业能招报从果立名若是所招宁异上二然国土身合通于净且从一类以判为染(经略烦恼者论云是中众生世间器世间彼二生因业烦恼是染分故)次六总以三乘为净分于中前四是人菩萨及佛但因果之异次一是能证智后一是所证法故论云此三乘随何智随何法彼净显示谓因法智殊显三乘别(谓因法智殊者智法有殊故三乘异亦以三乘明法智故)后虚空身是不二分者通为二依非染净故观下别显多约事空义兼于理(义兼理空者无量周遍等皆乘于理亦由此故为二所依)。

　　此菩萨知诸众生心之所乐能以众生身作自身亦作国土身业报身乃至虚空身又知众生心之所乐能以国土身作自身亦作众生身业报身乃至虚空身又知诸众生心之所乐能以业报身作自身亦作众生身国土身乃至虚空身又知众生心之所乐能以自身作众生身国土身乃至虚空身。

　　二诸身相作皆先明相作所由由随机故文中二一别显相作略有四翻云何法智虚空得为自身入法智中自然应现自己身故令于虚空忽见自身故名为作作余亦尔(云何法智者此假问也法中理法理法无形智体虚空皆无形质不可作身云何言作答意云智证于法自然应现即是作义亦犹体理成智理寂无相而成有知故今于虚空下通虚空作自此三作自既尔自作此三亦然冥同理智及虚空故)。

　　随诸众生所乐不同则于此身现如是形。

　　二随诸众生下总结例余上但举四翻理应具十成一百身然自身即是菩萨若将自望菩萨别则有百一十身故云则如是现所以相作得无碍者广如悬谈今文略有三意一由证即事第一义故事无理外之事事随理而融通故此章初先明胜义二者缘起相由故三业用自在故晋经偈云菩萨于因缘和合中自在乃至能随意为现于佛身今经略无此偈论主但释相作之意云彼自在中所作摄取行种种示现者谓彼正觉自在中作摄取众生行故随心乐种种示现(所以相作下出其所因以经文中但云随众生心之所乐故则唯是业用门而无德相故具出所以例前可知则经文中但有第二义第一义略无第二引晋经文证者第二因缘和合是缘起故上显相作之因论主但明相作之意然随众生乐通因通意意欲摄生故是意也就随意能作即业用因)。

　　大方广佛华严经䟽钞会本第三十八之二

　　音释

　　毗舍

　　(梵语正言吠舍此云坐估即商贾种也)。

　　首陀

　　(梵语也亦云戍达那即农田种也)。

　　泯

　　(弭尽切)。

　　隙

　　(乞逆切孔隙也)。

　　虱

　　(色栉切)。

　　虮

　　(居里切)。

　　大方广佛华严经疏钞会本第三十八之三　法六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　此菩萨知众生集业身报身烦恼身色身无色身。

　　第三别显知相中十身为八以三身合故然其类例应各具十文或阙略且从显说初众生身有五相初三业生烦恼妄想染差别此约总明三界后二约上二界即就报开别若总开三界五趣则具十矣(若总开下色身兼欲色二界加无色为三界集业烦恼为二报身即五趣报故为十也)。

　　又知国土身小相大相无量相染相净相广相倒住相正住相普入相方网差别相。

　　二国土身具有十相前八一切相后二真实义相前中初三分齐相即小中大千次二染净差别次广即宽狭差别此略无狭次二依住差别真实中一重顿入名为普入十方交络故云方网又重重现故多同初地(又重重现下双释普入及方网言尘能受刹刹以尘成亦能受刹重重皆入名为普入既交络入九方入东东入西时带余九入西入南时带东诸方而入于南故成重重即初地中如帝网差别故为真实义故)。

　　知业报身假名差别知声闻身独觉身菩萨身假名差别。

　　三四二段共有四身皆云假名差别者但有自相同相差别假名分别实无我人余亦假名偏语此四者业因尚假苦果可知圣人尚假况于凡类又三乘圣人方能知假佛德超绝不得云假。

　　知如来身有菩提身愿身化身力持身相好庄严身威势身意生身福德身法身智身。

　　五知佛身自有十相余之九身既是佛身一一有此则已成百若更相作则重重无尽菩提身者示成正觉故二愿生兜率故三所有佛应化故拣异猿猴鹿马等化故云应化即王宫生身四自身舍利住持故上四于三身中皆化身摄(四自身下舍利梵言此翻名身若云舍利罗此云身骨论经名受神力身此身是佛摄受众生留化神力故出现品中医王延寿喻正喻力持身也)五所有实报身无边相海等拣三十二等故云实报即三中报身六所有光明摄伏众生故云威势即通报化(六所有下论经名光明身故远公云善软众生慈光摄取刚强众生威光伏取故云摄伏)七意生身者论云所有同异世间出世间心得自在解脱故者同谓同类异谓异类世即地前出世地上谓若凡若圣若同若异由得自在解脱故随意俱生即种类俱生无作行意生身也此通变化及他受用八福德者所有不共二乘之福能作广大利益因故故种少善根必之佛果九法身者所有如来无漏界故斯即所证法体故离世间品十佛中名法界佛诸漏永尽非漏随增性净圆明故名无漏界是藏义生义含无边德生世出世诸乐事故十智身者所有无障碍智谓大圆镜智已出障垢证平等性故次云此智能作一切事者即成所作智彼事差别皆悉能知者即妙观察智此通四身但两重十身一一圆融故异诸教(九法身者所有如来无漏界故者即是论文同于唯识转依之果论云此即无漏界不思议善常安乐解脱身大牟尼名法论曰前修习位所得转依应知即是究竟位摄此谓此前二转依果即是究竟无漏界摄诸漏永尽非漏随增性净圆明故名无漏界是藏义此中含容无边稀有大功德法或是因义能生五乘世出世间利乐事故释曰此即释其初句今䟽所用诸漏永尽者此即离彼相应缚义非漏随增者此即显离所缘缚义性净拣异二乘无学有所知障不名净故圆明拣彼十地菩萨未圆满故具此诸义名无漏界余义可知释第二句论云此转依果又不思议超过寻思言议道故微妙甚深自内证故非诸世间喻所喻故此又是善白法性故清净法界远离生灭极安隐故四智心品妙用无方极巧便故二种皆有顺益相故违不善故俱说为善此又是常无尽期故清净法界无生无灭性无变易故说为常四智心品所依常故无断尽故亦说为常非自性常释第三句云此又安乐无逼恼故清净法界众相寂静故名安乐四智心品永离恼害故名安乐此二自性皆无逼恼及能安乐一切有情故二转依俱名安乐二乘所得二转依果唯是远离烦恼障种无殊胜法故但名解脱大觉世尊成就无上寂静法故名大牟尼此牟尼尊所得二果永离二障亦名法身无量无边力无畏等大功德法所庄严故体依聚义故得名身故此法身五法为性非净法界独名法身二转依果皆此摄故释曰今此䟽中正用初句义则包含正取所证能证四智智身摄故彼处通说菩提涅槃二种果故四智之义频见上文言此通四身者智冥于理同法性身大圆镜智相应净识能顿现于自受用身平等性智现他受用身成所作智起变化身是则智身通于四也又妙观察智亦通四身通观四故但两重下通非圆宗难可知也)。

　　知智身善思量相如实决择相果行所摄相世间出世间差别相三乘差别相共相不共相出离相非出离相学相无学相。

　　六知智身有十一相摄为三类初二约体分别初通闻思二即修慧俱通理教次果行相即因果分别行即是因通于三慧果唯证入相离前三余有八智皆约位分别于中初一是总世间俗智名之为世三乘圣智名为出世又道前名世见道已去名出世五三乘者于出世中大小分别小乘十智等中乘七十七智等大乘权实无量六七二相于大乘中粗妙分别甚深般若不共二乘相似般若是则名共八九二相通就三乘缚解分别于新熏性习未习故后三通于三乘修成分别(果唯证入者此明智身了于诸法法有达证二义不同今就果说故唯证知言相离前三者离闻思修相如初地示说分齐中说然此通约因果而说若分三乘小乘四果为果趣四果四为行中乘无学为果有学为行无数出入故无四果大乘之中佛果为果余皆为行小乘十智等者即法类四谛他心世俗及尽无生前已曾解中乘七十七者广如六地钞中不共等者共不共义前已频释后二通下即学无学前行果中中乘虽约学无学明意在行果小乘学中亦有果故大乘位位容有果故故䟽上来但约总说又此学等略有三门一约理三乘同学未证名学证竟无学凡夫非学非无学二以小望大二乘于大亦非学非无学三就修成之德义同初门今就智明䟽云修成分别耳)。

　　知法身平等相不坏相随时随俗假名差别相众生非众生法差别相佛法圣僧法差别相。

　　七知法身前能知智此所知法并通一切智法不同前佛法智唯局如来(七知法身中文二先通拣滥谓第六智身及此法身对上如来身上十身中智身法身以料拣耳)文有五相一平等相即是理法论云无量法门明等一法身故者谓法门虽殊同诠平等法身生佛无二故拣理异事皆世谛门摄(一法身者前佛中取法此法中取佛门各异故也拣理异事下遮难难云若是平等法身应名第一义智所知故为此答第一义智无分别故亦犹相见道中观非安立谛而是后得智摄)二不坏相即是行法论云如闻取故谓称理起行名如闻取行符乎理则冥之菩提名不可坏。

　　三即教法随所化众生根性相应时说差别故理本无言假言显理若权若实皆是随俗假名。

　　四即重显理法所遍之境此通染净平等法身遍情非情故(四即重显者论但云有根无根差别相故有根身即众生有根身故无根即非情今以四法[(冰-水+〡)*ㄆ]法无遗谓教理行果理是所诠乃通事理初句明理此句即事理外无事故言所遍之境此通染净等皆悉平等则显前之法身是净法法身故前释云法门虽殊同诠平等)五即果法唯约于净故论云第一相差别三乘同证第一义故随智有异三种不同故所显理亦说深浅若约功德等异如常所辩(论云第一相者有二义䟽是一义更云三宝最胜故随智有异者即一切贤圣皆以无为法而有差别大品云由平等故分别须菩提等故所显理者小乘人空如兔之足中乘修习如马之足大乘二空深彻底故若约功德者小乘三生缘觉百劫菩萨三祗乃至三学万行差别非一皆以一相统之则四法一揆)。

　　知虚空身无量相周遍相无形相无异相无边相显现色身相。

　　八知虚空身文有六相一无量相芥子中空亦无分量故二遍至一切色非色处故三不可见故今世人见者但见空一显色想心谓见故涅槃经中广破见空又此含无为空故亦不可见四无异相者无障碍故谓不同色法彼此相异有障碍故五无边相谓无始终起尽之边故六能通受色相持所持故故下经云譬如虚空宽广非色而能显现一切诸色既因色分别彼是虚空则知因空显彼为色(三不可见者释无形相世人见者但见空一显色者杂集第一云云何建立色蕴谓诸所有色若四大种所造色者谓眼等五根色声香味触所摄一分及法处所摄色次释色云色者谓四大种所造眼根所了义谓青黄赤白长短方圆粗细高下若正不正光影明暗烟云尘雾迥色表色空一显色此复三种谓妙不妙俱相违色此青等二十五色建立由六种因谓相故安立故损益故作所依故作相故庄严故如其次第四十八云迥色者谓离余碍触方所可得空一显色者谓上所见青等显色释曰若智论说上空谓作青白彯色见故又依小乘毗昙宗空有二种一是有为除色为空二是无为本来常无有为可见故今世人同共见之无为不可见故今说言不可见相成实论中虚空唯一不可眼见世人见者但见空中光明之色想心于中知无实物作虚空解便谓见空其实不见涅槃中同成实说广破虚空有为可见今此经䟽符不可见六能通受色相者此即论文释经显现色身相䟽文可知而论经云显色身别异相意云能显于色而与色异上言无异自约空体耳若远公云谓因色像空有差别谓屋内空屋外空等此乃以色显空不顺今经空能显色)。

　　佛子菩萨成就如是身智已。

　　大文第五自在分中分二初牒前为因修行三种世间自在行故得十自在此但约智通说若依摄论以六度为因如下别明(第五自在分释曰此中通有四门一辨相二治障三出因四得位文皆已具此但约智者对下六度但明一智为通远公别配修前器世间自在行故得财自在一切世界庄严之事悉能示现修前众生世间自在行故得生自在随化众生处处现生修前智正觉世间自在行故得六自在一得命自在证第一义成法身故欲久近住随意悉能二得心自在知二谛故能入无量三昧法门三得业自在于报身得自在故一切业报随意示现四得信解自在知如来身及知声闻缘觉菩萨故生信解五得法自在知法身故六得智自在知智身故通修前三故得二自在一得愿自在一切所欲随心皆得二得如意自在随意转故释曰虽有此释乃成穿凿故䟽但云约智通说别配依下取于摄论六度为因)。

　　得命自在心自在财自在业自在生自在愿自在解自在如意自在智自在法自在。

　　二得命下显自在果命自在者不可说不可说劫命住持故心则无量阿僧祇三昧入智故财谓一切世界无量庄严严饰住持示现故上三以施为因如次以一切时一切处一切物施故业则如现生后时业报住持示现故生则一切世界生示现故上二自在以戒为因戒调身语成胜业故复由戒净随欲生故愿则随心所欲佛国土时示成三菩提故此则由进䇿勤无懈废故解则一切世界中遍满示现故论经名信解摄论名胜解皆一义耳用忍为因以修忍时随众生意故得一切皆随心转谓变地为金等如意则一切佛国中如意作变事示现故以定为因智则如来力无畏不共法相好庄严三菩提示现故法则无中无边法门明示现故上二同以般若为因内照所知得智自在应根宣说得法自在于此十中若智若通皆无壅滞故云自在(二得命下䟽文有三一别释经文即辨相及因经但标名今依论经一一具释经有难见即以论释兼以摄论六度之因次第配释)论以此十治十怖畏一治死怖畏二治烦恼垢染怖畏三治贫穷四治恶业五治恶道六治求不得七治谤法罪业八治追求时缚不活九法自在治云何云何疑十智自在治大众威德此二如论次此十亦即初地五畏细故渐开此中二四七即是恶名恶名本故三六属不活九属第十故约因而论此地方得约果而论圆满在佛此约行布下离世间上贤首品皆有此十而约普贤位通贯始终。

　　得此十自在故则为不思议智者无量智者广大智者无能坏智者。

　　大文第六得此已下明大胜分于中三初智大智解殊胜故二业大行业宽广故三彼二所住功德大智业所成故今初文有五句初句牒前为因则为下正显显有四智初一为总谓不住世间涅槃寂用难测名不思议此不思议有三一修行尽至不思议谓证涅槃无分量故二所知不思议广照世境故三除障不思议谓令真如出所知障天魔外道不能坏故。

　　此菩萨如是入已如是成就已。

　　第二此菩萨下业大有三初二句牒前为因一入自在二成就智次得毕竟下正显业大三佛子下总结多门(一入自在者即经云如是入已牒前十自在也二成就智即经云如是成就已即牒前为不思议智者等)。

　　得毕竟无过失身业无过失语业无过失意业身语意业随智慧行般若波罗蜜增上大悲为首方便善巧善能分别善起大愿佛力所护常勤修习利众生智普住无边差别世界。

　　正显中有十二句初三明三业净当相辨业后九约修辨业摄为四相初一句明起论云能起能起同时谓身语意是所起智慧为能起此三业起必与能起同时故经云随行智为导首故二般若下四句智摄不染作利众生行等谓由般若摄彼大悲故不染爱见能起方便利众生行三善起下二句因摄谓内由大愿为自行他行之因又外蒙佛摄得成二因四后二句作业所持初句利益众生后句净佛国土(故经云下经文但有身语意业随智慧行论经云智慧为首智随顺转故䟽具用二句之意以智先导释其随行初智导起起已不失于智即是随行故)。

　　佛子举要言之菩萨住此不动地身语意业诸有所作皆能积集一切佛法。

　　后总结可知。

　　佛子菩萨住此地。

　　第三佛子菩萨住此下彼二所住功德大中三初标所住分齐次得善下显所住德三此菩萨下结成功德。

　　得善住深心力一切烦恼不行故得善住胜心力不离于道故得善住大悲力不舍利益众生故得善住大悲力救护一切世间故得善住陀罗尼力不忘于法故得善住辩才力善观察分别一切法故得善住神通力普往无边世界故得善住大愿力不舍一切菩萨所作故得善住波罗蜜力成就一切佛法故得如来护念力一切种一切智智现前故。

　　二中十句依七种功德谓初四为一善住道功德此是德体以二利行为菩萨道故初二自利先契理离障名为深心后对治坚固名为胜心后二慈悲利他后六各一约修辨德初三三轮化益修上利他后三愿行相符外招佛护修上自利(二中十句者谓依此七种功德宣说彼所住功德法故此段名所住功德大也后二慈悲者余处慈能与乐悲能拔苦今悲不舍众生慈却救护世间以慈悲皆通与乐拔苦故后三愿行相符等愿即第八行即第九佛护即第十)。

　　此菩萨得如是智力能现一切诸所作事于诸事中无有过咎。

　　三结成中近结此段远结前三得如是智结前智大以智证理得无憎爱故次能现下结作业大平等作故后于诸下结所住功德大得七功德无过咎故。

　　佛子此菩萨智地名为不动地无能沮坏故名为不退转地智慧无退故名为难得地一切世间无能测故名为童真地离一切过失故名为生地随乐自在故名为成地更无所作故名为究竟地智慧决定故名为变化地随愿成就故名为力持地他不能动故名为无功用地先已成就故。

　　大文第七释名分亦摄真如相回向称如不动等故释名分二一地释名即约法明位二智者释名即约人彰德(第七释名分一地释名约法明位者广明此地有不动德故二约人者广明住此地菩萨有不动德故法即本有此德如于菩提人由得地故成胜德犹如此觉者)今初十句论摄为六远公复摄六为二初二自分后四胜进胜进中复三初一发修离过次二因修成德一成教道德二成证道德后一依德成位亦有斯理(今初十句者初三四六皆摄二故䟽文有三一总科初二自分前一离过毕竟后一所证深玄余句可知)言为六者一初二句名染对治一治下地功用行小乘愿诸魔业故名不动地二治烦恼习行故名不转上二即相用烦恼不能动也二次一句得甚深故可知(言为六下二依论释初染治中功用小愿魔业皆是业染第七地功用之心名功用行第六地中乐空之心名小乘愿前五地中着有之心名诸魔业亦可七地所起行修名功用行二乘之心名小乘愿凡夫之心名诸魔业今离功用治功用行远离有无间隔过故治小愿魔业故名不动此一为总故诸经论皆立此名)三有二句发行清净上句发净谓得真无漏三业无失不破观心能发趣行然其八地应对八住合名童真而论经中名王子者似不顺文下句行净正行之时离障自在故(三有二句者即胜进中发修离过前句发修之时离功用过名为发净后句修行之时离不成过名为行净随意成故论经名王子者经云名为王子地离家过故远公释云如世王子生在王家无有营农等过菩萨如是生在佛家无有修行功用之过释曰观经之意但取离过)四次二句名世间出世间有作净胜上句悲故随世有作自无所作下句出世有作以智善分别故智障净故皆决定义(四次二句下兼第五门即胜进中因修成德德义不同有其二种一者有作即教道功德本无今有方便修起故名有作即第四门二者无作即证道功德本有今显非从修起名为无作即第五门与加分中有作善法净无作法净相似今第四中功德名世间智慧名出世间前中随世有作释经名为成地自无所作释经更无所作故下句中以智慧善分别故即是论经智障净故是论释上善分别言皆决定义䟽将彼经及论皆就今经决定之言)五有一句彼二无作净胜谓于世出世名为彼二愿力变化而不滞寂故云无作即无住涅槃(五有一句下即证道也即经名为变化地随愿成就故今经但有其用论经云名为涅槃地善起大愿故远公云涅槃地者即无作体体寂灭故善起大愿以用显体非小涅槃故䟽释云化不滞寂成无住涅槃)六有二句菩萨地胜即分位过前上句胜六地以六地观空为他有动今念念发起殊胜行故下句胜七地上依论释(六有二句者即远公依德成位上句可知下句胜七地有功用此地报熟名无功用言先已成就者论经云善起先道故远公就诸地中分别云有三一不起先道谓前六地当地别习不兼前行二起而不善谓七地念念修起一切佛法前六地中所有诸行至此皆起而功用心起不名为善三亦起亦善谓此八地前七地中所修诸行是其先道至此地中报熟现前名起先道报熟现前非功用生故名善起䟽意顺经先已成就即是七地之中修无功用为先已成就故今无功此意是总易故不释)今更指文别为一解谓此诸名对前经立初二从净忍分受名得无生忍入不动故此句为总此智现前故无退坏次二约得胜行分受名一得为深行菩萨不可知故二离一切相等诸过失故次三约净土分受名生地谓器世间自在随乐生故成地众生世间自在随物成身自无作故究竟地智正觉世间决二谛故次一约自在分随愿成就方名自在次一约大胜分得深心等十种力持故后无功用通该始终依此释者似若论家阙指明据(今更指文者第三顺经释但是指文义不异论故䟽云则似论家阙指明据)。

　　佛子菩萨成就如是智慧。

　　第二佛子菩萨成就下智者释名中三初牒前为因由得智地故二入佛下正就人显三于无量下总结所住。

　　入佛境界佛功德照顺佛威仪佛境现前。

　　就人显中以何义故菩萨名为得不动地有二义故一一向不动谓行修上顺故二一体不动谓与诸菩萨行体同故(一向不动是胜进行一体不动是自分行光明胜进者举彼胜求显于自分从上满也)文中先总明后常为下别显今初文有四句皆含二义论总释云佛性随顺因故佛性即初句以梵云䭾都译通界性致译论经云得入佛性即是法身果性故论云佛性者界满足胜故究竟见性故云满足此即分齐境界菩萨由得地智能上入之随顺因者即下三句由三为因故能随顺佛境一摄功德佛功德照者善清净义故谓以无垢慧善照佛德即是摄义二者行谓正行威仪顺同佛故三者近即佛境现前近如可睹故(今初文有四句者谓一向一体以远公将此总属于一向不动则此四句明一向义后十方明不动故䟽案定云皆含二义谓由入佛境故一向上顺亦与菩萨同一体性下三句准之以论先释四句竟方云是中一向不动者如经日夜常为善知识加诸佛加故等故䟽将此四句为总三者近者由其前二故近佛也)。

　　常为如来之所护念梵释四王金刚力士常随侍卫恒不舍离诸大三昧能现无量诸身差别于一一身有大势力报得神通三昧自在随有可化众生之处示成正觉。

　　后别明中先明一向不动经论十句今经阙一初一总显佛加解参玄极上德被已故既常为佛加故名一向不动余句别依五种功德以显不动一供养功德即梵释四王论经王下有奉迎之言二守护功德谓金刚等现形卫故三依止功德恒不舍三昧故四国土清净功德即能现诸身差别若器若众生皆能随现故云无量(谓金刚等者此前亦有但冥卫耳如来常有八金刚神列其八面此地菩萨随分得之)五于一一下教化众生功德此复五种前三自分后二胜进一愿取诸有多为主导故云有大势力一根心使智力即报得神通穷三际中众生根欲等故三无量法力三昧自在转法轮故四受力彼经云能受无量记故今经阙此五说力即随有可化示成正觉真能说故论经此后更有一句结云是菩萨如是通达论云一向不动故(前三自分者即三轮也谓身口意论云一向下论释结如是通达如是通达故一向不动义耳)。

　　佛子菩萨如是入大乘会获大神通放大光明入无碍法界知世界差别示现一切诸大功德随意自在善能通达前际后际普伏一切魔邪之道深入如来所行境界。

　　二佛子下明一体不动文有十句初总余别总云入大乘会者谓入同类大乘众数故入数者不破坏义和合如一故别有九种具此九种堪入众数。

　　一智不坏获法智通故二说不坏谓放教智光故三解脱不坏谓不住行证入空有等无碍法界业用无碍故四佛国清净不坏知世界自在故五入大乘不坏智能示现大功德故六神通不坏随意自在故七善能下能解释义不坏称三际说故八普伏下坐道场不坏万行及菩提树下伏魔邪故九正觉不坏入如来境同佛觉故(一智不坏者论经云善思量大乘道故即法智通者以论会经既云智大经云获大神通明是法智通也即十通第九于六通中漏尽开出故亦证智二教智三不住上三自利下六利他初向净土行后五化法益物于中前三自分即意身口称三际说者先际生死后际涅槃中际圣贤也八普伏下二句胜进坐道场称佛方便成正觉者成佛度人前中泛明坐道场略有三说一就法门即万行道场二就实成约金刚三昧一念成佛三约化相菩提树下今正约后然经但言普伏一切魔邪之道而论云坐道场坐道场即降魔故伏魔亦三一约法门一切生死涅槃皆是魔道修一切智则伏其道矣二约实说无明习气以为魔道金刚喻定方能摧之三约化相菩提树下降于天魔今亦据后九正觉不坏者上入佛境同佛觉故即是一切法如实觉故同无障碍智余如初地中说)。

　　于无量国土修菩萨行以能获得不退转法是故说名住不动地。

　　第三总结所住中行无障碍不断不转念不退故。

　　佛子菩萨住此不动地已以三昧力常得现见无量诸佛恒不舍离承事供养此菩萨于一一劫一一世界见无量百佛无量千佛乃至无量百千亿那由他佛恭敬尊重承事供养一切资生悉以奉施于诸佛所得于如来甚深法藏受世界差别等无量法明若有问难世界差别如是等事无能屈者如是经于无量百劫无量千劫乃至无量百千亿那由他劫所有善根转增明净。

　　第二位果调柔中先调柔行法说中受世界差别等无量法明者等取众生智正觉故论名彼因相故者以所受法为自在因故。

　　譬如真金治作宝冠置阎浮提主圣王顶上一切臣民诸庄严具无与等者。

　　喻中真金作阎浮提主冠者喻得清净地身心胜故以此地中报行纯熟三世间自在故特加于王无与等者喻善根光明转更明净。

　　此地菩萨所有善根亦复如是一切二乘乃至第七地菩萨所有善根无能及者以住此地大智光明普灭众生烦恼黑闇善能开阐智慧门故。

　　佛子譬如千世界主大梵天王能普运慈心普放光明满千世界此地菩萨亦复如是能放光明照百万佛刹微尘数世界令诸众生灭烦恼火而得清凉。

　　三佛子譬如下教智净梵王普放光明者胜前日光一多故二净故三广故。

　　此菩萨十波罗蜜中愿波罗蜜增上余波罗蜜非不修行但随力随分。

　　是名略说诸菩萨摩诃萨第八不动地若广说者经无量劫不可穷尽。

　　佛子菩萨摩诃萨住此地多作大梵天王主千世界最胜自在善说诸义能与声闻辟支佛诸菩萨波罗蜜道若有问难世界差别无能退屈布施爱语利行同事如是一切诸所作业皆不离念佛乃至不离念一切种一切智智。

　　复作是念我当于一切众生中为首为胜乃至为一切智智依止者此菩萨若以发起大精进力于一念顷得百万三千大千世界微尘数三昧乃至示现百万三千大千世界微尘数菩萨以为眷属。

　　若以菩萨殊胜愿力自在示现过于是数乃至百千亿那由他劫不能数知。

　　尔时金刚藏菩萨欲重宣其义而说颂曰。

　　七地修治方便慧善集助道大愿力复得人尊所摄持为求胜智登八住功德成就恒慈愍智慧广大等虚空。

　　第三重颂分中二十二颂分三初十八偈半颂位行次二偈半颂位果后一结说分齐今初颂上七分即为七段初一偈半颂集作地分。

　　闻法能生决定力是则寂灭无生忍知法无生无起相无成无坏无尽转离有平等绝分别超诸心行如空住。

　　二一偈半颂净忍分。

　　成就是忍超戏论甚深不动恒寂灭一切世间无能知心相取着悉皆离。

　　住于此地不分别譬如比丘入灭定如梦度河觉则无如生梵天绝下欲。

　　三有七偈颂得胜行分于中二初二颂深行胜。

　　以本愿力蒙劝导叹其忍胜与灌顶语言我等众佛法汝今未获当勤进。

　　汝虽已灭烦恼火世间惑𦦨犹炽然当念本愿度众生悉使修因趣解脱。

　　法性真常离心念二乘于此亦能得不以此故为世尊但以甚深无碍智。

　　如是人天所应供与此智慧令观察无边佛法悉得成一念超过曩众行。

　　菩萨住兹妙智地则获广大神通力一念分身遍十方如船入海因风济。

　　后五颂发起胜于中云但以甚深无碍智者长行所无故知唯念法性则同二乘事理事事皆无障碍是菩萨学故晋经全有一偈云但以得无碍甚深微妙智通达三世故乃得名为佛又此一句亦可总颂余劝。

　　心无功用任智力悉知国土成坏住诸界种种各殊异小大无量皆能了。

　　三千世界四大种六趣众生身各别及以众宝微尘数以智观察悉无余。

　　菩萨能知一切身为化众生同彼形国土无量种种别悉为现形无不遍。

　　譬如日月住虚空一切水中皆现影住于法界无所动随心现影亦复然。

　　随其心乐各不同一切众中皆现身声闻独觉与菩萨及以佛身靡不现。

　　众生国土业报身种种圣人智法身虚空身相皆平等普为众生而示作。

　　四有六偈颂净佛国土分于中三初二器世间次三众生世间后一智正觉世间。

　　十种圣智普观察复顺慈悲作众业。

　　五有半偈颂十自在故晋经云能得于十种妙大自在智。

　　所有佛法皆成就持戒不动如须弥十力成就不动摇一切魔众无能转。

　　六一偈颂大胜分。

　　诸佛护念天王礼密迹金刚恒侍卫此地功德无边际千万亿劫说不尽。

　　七一偈颂释名分密迹者古译为力士余文可知也。

　　复以供佛善益明如王顶上庄严具菩萨住此第八地多作梵王千界主。

　　演说三乘无有穷慈光普照除众惑一念所获诸三昧百万世界微尘等诸所作事悉亦然愿力示现复过是。

　　菩萨第八不动地我为汝等已略说若欲次第广分别经于亿劫不能尽。

　　大方广佛华严经䟽钞会本第三十八之三

　　音释

　　咨

　　(津私切)。

　　迥

　　(户顷切远)。

　　大方广佛华严经䟽钞会本第三十八之四　法七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　第九善慧地所以来者瑜伽意云前虽于无相住中舍离功用亦能于相自在而未能于异名众相训词差别一切品类宣说法中得大自在为令此分得圆满故次有此来。

　　言善慧者摄大乘云由得最胜无碍智故无性释云谓得最胜四无碍解无碍解智于诸智中最为殊胜智即是慧故名善慧即下文中十种四无碍是也庄严论云于九地中四无碍慧最为殊胜云何胜耶于一刹那三千世界所有人天异类异音异义问此菩萨能以一音普答众问遍断众疑故此同下文金光明云说法自在无患累故增长智慧自在无碍者此兼显离障名胜深密意亦同此瑜伽住品十住论成唯识等文辞小异义旨无殊仁王名为慧光者言兼法喻智论名善相从所了得名能所虽殊皆明说法之慧(言善慧下二释名总有九释一摄论当第七论从即下文下䟽会经二庄严论即第十三颂云四辩智力巧善说称善慧今䟽即是彼论长行此同下文即䟽会经三金光明即第三卷从此兼下䟽会释四深密经意者即第四卷经云获得广大无碍智慧五瑜伽住品即四十八论上文来意亦同此卷论云由此地中一切有情利益安乐意乐清净远得菩萨无碍解慧由此善能宣说正法是故此地名为善慧六十住论亦当第一论云其慧转明调柔增上故七成唯识亦当第九论云成就微妙四无碍解能遍十方善说法故从文词下会上三论八仁王下亦即下卷九智论可知)故所离障离利他中不欲行障有四辩故四无碍障分成二愚前三为一名于无量所说法无量名句字后后慧辩陀罗尼自在愚谓所说法是义名句字是法后后慧辩是词陀罗尼自在愚通于上三二辩才自在愚即愚第四无碍(故所离下第三离障亦唯识文具云九利他中不欲行障谓所知障中俱生一分令于利乐有情事中不欲勤行乐修已利彼障九地四无碍解入九地时便能永断由斯九地说断二愚及彼粗重一于无量所说法无量名句字后后慧辨陁罗尼自在愚（此总标也论自释云）于无量所说法陁罗尼自在者谓义无碍解即于所诠总持自在于一义中现一切义故（一也）于无量名句字陁罗尼自在者谓法无碍解即于能诠总持自在于一名句字中现一切名句字故（二也）于后后慧辨陁罗尼自在者谓词无碍解即于言音展转训释总持自在于一音声中现一切音声故二辩才自在愚辩才自在者谓辩无碍解善达机宜巧为说故愚能障此四种自在皆是此中第九障摄释曰此用能障无碍解所知障种以为体性以八地已上六识中所知障无现行故金光明亦云一说法无量名句味无量智慧不能持无明二四无碍辨未得自在无明释曰此则第二愚亦许通四但上能持此约能说即说上三耳梁论云一无量所说法无量名句味难善巧言自在陁罗尼无明二于四无碍解决疑生解无明释曰第二愚亦通四无碍解本论名离不能利众生障释曰唯识不欲此论不能不能故不欲耳䟽但撮略以对论文广狭可知互相映发䟽论俱易)故所证真如名智自在所依谓若证得此真如已于无碍解得自在故(故所证下四所证如亦唯识文摄论名同无性释云谓此地中得无碍解所依止故分证得智波罗蜜多于一切法不随其言善能了知诸意趣义如实成就一切有情受胜法乐释曰无碍解等释自在义分证得等释于智义中边论云有四自在一无分别自在（即相自在）二净土自在三智自在四业自在法界为此四种所依止义第八地唯能通达初二自在所依止义后二如次在后一地)便成善达法器自在说法行(便成善达下第五成行庄严论云四辩自在成熟众生（即此经自在说法）无边总持广受法行（即此经善达法器）)梁论云由通上真如得应身果金光明中得智藏三昧皆一义耳(梁论云下第六得果初即成熟众生果后即总持法义果)。

　　说此菩萨八地时如来现大神通力震动十方诸国土无量亿数难思议。

　　一切知见无上尊其身普放大光明照耀彼诸无量土悉使众生获安乐。

　　次正释文三分之内初赞请中有十三颂分三初二如来现相显说无功用行无动之动难思议故特此现通。

　　菩萨无量百千亿俱时踊在虚空住以过诸天上妙供供养说中最胜者。

　　次十颂别赞后一颂结请别赞中亦三初一菩萨供。

　　大自在王自在天悉共同心喜无量各以种种众供具供养甚深功德海。

　　次一天王供。

　　复有天女千万亿身心欢喜悉充遍各奏乐音无量种供养人中大导师。

　　后八天女供赞于中二初一供余七赞。

　　是时众乐同时奏百千万亿无量别悉以善逝威神力演出妙音而赞叹。

　　赞中二初一标赞。

　　寂静调柔无垢害随所入地善修习心如虚空诣十方广说佛道悟群生。

　　天上人间一切处悉现无等妙庄严以从如来功德生令其见者乐佛智。

　　后六显词于中亦二初二赞菩萨通于八地及说法主。

　　不离一刹诣众土如月普现照世间音声心念悉皆灭譬犹谷响无不应。

　　若有众生心下劣为彼演说声闻行若心明利乐辟支则为彼说中乘道。

　　若有慈悲乐饶益为说菩萨所行事若有最胜智慧心则示如来无上法。

　　譬如幻师作众事种种形相皆非实菩萨智幻亦如是虽现一切离有无。

　　后四双赞佛及菩萨三轮化益此文云菩萨幻智后结云赞佛已故文中通赞八九地如月普现前地有故此法师位随机说权实故(如月普现者偈云譬如日月住虚空一切水中皆现影住于法界无所动随心现影亦复然从此法师下即九地之德下文广具)文中三初一身无心而普应次二口随机而演说后一喻结心常契中既特云最胜智心示如来法权实明矣故璎珞经中说十种善前九依三乘人各成三乘第十名佛乘种性谓初闻佛法即发佛心唯观如如修佛智慧终不为悲愿缠心一向不起二乘作意第九为悲愿缠心故此云慈悲乐饶益明文若斯云何不信。

　　如是美音千万种歌赞佛已默然住解脱月言今众净愿说九地所行道。

　　尔时金刚藏菩萨告解脱月菩萨言佛子菩萨摩诃萨以如是无量智思量观察。

　　第二正说分先明地行文有四分一法师方便成就谓此地能起辩才说法名法师地趣地行立名方便故二智成就具能知法之智慧故三入行成就达所化器之心行故四说成就称根正授故四中初一入心余皆住心亦摄三位至下当知然第八地中但净佛土教化众生此地辩才力故教化众生成就一切相能教化故一切相者具上四分故(第二正说文三一总科二四中下会三心三然第八下显地别相此是论文亦是通难恐有难云第八地中于三世间已得自在普与众生身心同事复能多身多音说法利乐众生何以此地方名法师有说成等故为此通从成就下辨胜过劣)初分中三初牒前起后前得二谛等智故次欲更下正显方便三得入下结行入地(前得二谛等者二谛即是净土分中等者等取诸佛劝起无量智慧思量观察即是思修若准论经云无量智慧善思量智远公云广谓无量深曰善思量上佛劝与无量智即是广也净忍即是深智然不出二谛故䟽但以二谛等之)。

　　欲更求转胜寂灭解脱复修习如来智慧入如来秘密法观察不思议大智性净诸陀罗尼三昧门具广大神通入差别世界修力无畏不共法随诸佛转法输不舍大悲本愿力得入菩萨第九善慧地。

　　正显中文有十句不离二利论云一一五三句示现者初句利他次句自利故云一一次五利他后三自利故云五三示现之言通上四段初句依无色得解脱想可化众生利益他故化其令得大般涅槃故云转胜论主谓菩萨不求自灭故作此释然经既云更求寂灭何妨自求以七八九地同得无生八地得忍寂灭现前依劝起修此求上品名为转胜即用而寂真解脱故若依此义前二自利亦可十句俱通二利于理无失且依论解二依未得究竟自利益故复修习如来智慧(初句利他者此依论主有两对二利䟽意更有二意一为三节以合初二为自利故二者十句皆通二利然远公云自分所成以用化人胜进所成未堪化人业未熟故但可自利䟽意云更求胜进岂无利他)三依根熟菩萨化入如来秘密三密化益故四依邪念修行可化众生令观察不思议智得正念故谓观无念见智性故五依未知法众生转法轮令得知故即净陀罗尼三昧门皆说法所依故六依邪归依众生具广大神通令入正法故七依信生天众生令入差别世界佛净土故上五中一无证二无行三无解后二无信(三依根熟下五门利他言根熟者阿含行成堪能入证绝念修行可利生故四不观智性𥁞为邪念五未知令知六邪归依者即诸外道取信耳目故以通化七诸佛净土超过诸天无退转故上五下结上利他竟故)下三自利中八依正觉内证智德故修力等九依转法轮外化恩德十依无住涅槃断德。

　　佛子菩萨摩诃萨住此善慧地如实知善不善无记法行有漏无漏法行世间出世间法行思议不思议法行定不定法行声闻独觉法行菩萨行法行如来地法行有为法行无为法行。

　　第二佛子菩萨住此下智成就此下二三段摄王子住知法知根皆法王轨度等故且依智成文中初总知三性谓净染不二不二即无记(不二即无记者不同前二故云不二净即是善顺理清升故染即不善违理杂秽故)后有漏下展转别开一于净法开漏无漏谓施戒等取相心修与漏相应名为有漏无漏反此(一于净法下俱舍云有漏无漏法除道余有漏于彼漏随增故说名有漏四谛之中苦集二谛是有漏法漏即烦恼漏过无穷故漏法于彼苦集随增苦集有彼漏故名为有漏论云无漏谓道谛及三种无为由其道谛是有为无漏故于有漏除于道谛今䟽中云与漏相应即漏随增义言施戒等取相心修者以善中开出漏故举其施等等取忍进禅慧今漏于彼施等善法而随增故相心修善是集谛摄三界因故言无漏反此者即离相心修漏不随增即属道谛俱舍云缘灭道谛诸漏虽生而不随增故非有漏约于见道分世出世前来频有)二于无漏开出见道已前名世见道已去名出世。

　　三即就上二世出世异名为思议即世出世名不思议亦可于出世中约教证二道(三即就下思不思议乃有二意前约圆融行布地前地上相对以明后约教证二道唯就地上)四彼有漏思议中定能证入名之为定为缘所动名为不定亦可佛性定有余一切法皆悉不定三聚定等下文自说(四彼有漏者以思议通于二义今明定能证入意取地前思议故兼取有漏之善言定能证入者大乘之中种性坚固名之为定为缘所动名为不定故仁王受持品云习忍已前十善菩萨有退有进譬如轻毛随风东西是诸菩萨亦复如是虽以十千劫行十正道𤼵三菩提心乃入习忍亦常学三伏忍法而不可定名是不定人是定人者入生空位圣人性故必不起五逆十重等若通诸乘说小乘忍心已去名定余必不定)五总上诸善开出三乘谓谛缘度等皆通上四故唯佛果一是唯无漏等而属菩萨乘果(五总上者三乘皆有漏无漏世及出世教证二道定不定等故云皆通)六于三乘法中示有为无为依顺行故此是善体故后明之谓灭谛缘性彼岸真理皆名无为道谛缘智能证修起皆名有为如来一切皆是无为佛智有为非极说故涅槃令覆有为相故三乘圣人依此起行依此差别故名顺行(六于三乘下先举论后此是下䟽释于中又二先辨次二谓灭缘谛下释然有为无为及漏无漏如十藏品世及出世教证二道初地已广今随三乘略明为等灭谛即是小乘无为小乘四谛三是有为故缘性即是中乘无为逆顺观等皆是缘相因缘性离是名无为彼岸真理大乘无为大约六度故云彼岸彼岸有二一是涅槃修六度因得涅槃果居然无为二穷行究竟即同无为又真理言通于三乘同入二空之真理故道谛已下三乘有为对前可知如来无为前已频释三乘圣人下释上论文依顺行言然有二意一依起行二亦依无为成差别位)。

　　此菩萨以如是智慧如实知众生心稠林烦恼稠林业稠林根稠林解稠林性稠林乐欲稠林随眠稠林受生稠林习气相续稠林三聚差别稠林。

　　第三此菩萨以如是下明入行成就于中三初总标章门二此菩萨如实知下依章广释三佛子菩萨随顺下总结安住今初有十一林一众生心者是总故论云依共以通是下十染净共依故菩萨依此而知故名为依下依义准之(一众生心下䟽文有二初随文释此言总别通有三意一约本末即如今文心为本是总十林是别然本末容可由一生多总别要一具多是经宗意二就末中三杂染为总余七是别此约依本开末七不离三故三以三聚为总根等为别此约以时该于法故今初心为总者论云依共者论唯二字以通是下䟽释先释共字其染净共依但释共字菩萨依此下方释依字)。

　　余十是别不出三杂染故论云依烦恼业生生是苦果今当第九论释余七云依共染烦恼染净等依定不定时谓次根等四同是业故名共随眠即烦恼种名染眠伏藏识令心染污故受生即生如前已说余二通三故不出三也二云何通谓习气无别体是染净等气分故三聚但是约时定不定故(余十是别者即第二重总别义也言生是苦果下是䟽释论然论经今经已前是因生是苦果皆当第九论以三是总故以生居前后习气三聚俱通因果论释余七下二释余七于中有四一总释七林文中有三初句标举二依共染下举论三谓次下䟽释然上论七林总有四节一依共字摄根解性欲四林二染字即随眠林三烦恼染净等即习气林四依定不定时即三聚林四节皆合有其依字初一后一有依中二略无以初依字该于中二若具应云依共依染依烦恼染净依定不定时也今释四节文亦有四初释共字谓次根解性欲同是业故二随眠下释染字故三地中显超烦恼名贪嗔痴显超随眠名为染也以常随心令心秽浊无时暂净故名为染然论经名使如下当释三受生即生下此非释论以经次第至于生故指前总中故前云不出业烦恼生世四余二下释论第三四节习气三聚二稠林也于中有二上二句总释言余二通三者即是习气及三聚林通三杂染故不出者随眠是烦恼根等是业今二复通故上标云不出三杂染也二云何通下二别释二林此句征问后谓习气下释前论第三云烦恼染净等是习气林染摄烦恼故䟽略无烦恼之言又欲将染净通根解性欲而言等者等取生杂染以三杂染皆有习气故故下释中有烦恼习气业习气道差别习气即是生故不言心习气者心是总故为十依故三聚但是下释上论第四节依定不定时是三聚林故)论又别释根信性欲相似之义云彼复定不定时根等次第根等相似信等者由下经文以根例三故此重释相似之义亦须约时故云彼复定不定时约何论时亦约根等四事次第也云何次第谓根等相似似何等耶谓信等故如宿习名根印持名解依根起解故云次第解必似根故云相似习解成性性必似解依性起欲欲复似性若相似未熟时即名不定熟名正定全无邪定故时依根等论经名解为信是信解故(论又别释下第二重释根等相似之义即重释上依共之言以言共是于业复相似故于中有四一生起论文二彼复下举论三由下经文下彰释所以由相似故经举根林以例三林论上云共故今显共相似之义四亦须下正释论文为四展转相生皆征上起下而文分五一释彼复定不定时云亦须约时蹑上四义但云亦须约时合云根等四林亦须约时亦者释论复字以前释二聚约时今重约时故云亦也二约何下第二节征于上句释下根等次第三云何下征上第二释下根等相似四似何等下征上第三释下信等二字五如宿习下显上相似次第之义唯初根解此二相望有于次第及与相似性欲但明相似之义次第可知故略无之若相似下第三例释三聚三聚亦由上四生故是故上云三聚为总)十皆名稠林者多故名林难知曰稠论经十林皆有行字谓不正信义故名心行等稠林心行若绝证信圆明非稠林行然此十名多如发心品辨而习气一通于二义一者残习二者种子熏习如下当辨。

　　此菩萨如实知众生心种种相所谓杂起相速转相坏不坏相无形质相无边际相清净相垢无垢相缚不缚相幻所作相随诸趣生相如是百千万亿乃至无量皆如实知。

　　第二依章广释文分九段以解性欲合一例故今初心中三谓总别结别中略举十门摄之为八二三后二合故。

　　一差别相心意及识六种别故此八缘境许得齐起故名杂起又杂起者必与所俱极少犹有遍行五故(心意及识下第八名心第七名意前六名识然有通别已见问明今更略释大乘法师释云心积集义意思量义识了别义积集有二一集行相二集种子初通诸识后唯第八思量有二一无问觉二现思量初通诸识后唯第七了别有二一细二粗细通诸识粗唯前六此八缘起者唯识第七云依止根本识五识随缘现或俱或不俱如涛波依水释曰此有二门初句六识共依门下三句六识俱转门此中正是后门论云根本识者阿陀那识染净诸识生根本故依止者谓前六转识以根本识为共亲依释曰此释第一句举阿陀那通至佛果故若言赖耶位局染故但言六者第七识缘恒时具故又此正明六识义故言为共亲依者共依即是现行本识识皆共故亲依即是彼种子识各别种故次释下三句六识俱转门论云五识者谓前五转识种类相似故总说之随缘现言显非常起缘谓作意根境等缘谓五识身内依本识外随作意五根境等众缘和合方得现前由此或俱或不俱等外缘合者有顿渐故如水涛波随缘多少此等法喻广说如经释曰言种类相似者一俱依色根故二同缘色境三俱缘现在四俱有间断言谓作意等即眼具九缘等经初已说言广如经者即解深密云广慧如大瀑流水若有一浪生缘现前唯一浪转乃至若多浪生缘现前有多浪转诸识亦尔然彼更有净明镜喻恐繁不引极少犹下即如第八心所俱门谓唯与触及作意受想思俱余识心所多少之义广如彼论)二速转下二句明行相四相迁流故速即是住住体轻危速就异故转者是异坏即是灭不坏是生故论经但一句云轻转生不生相论云住异生灭行故(论云住异者住释上轻异释上转生释于生灭释不生)三无形质者第一义相观彼心离心故云何离谓心身不可得故身者体依聚义即同起信心体离念等(云何离者从初至不可得唯除此句假征余皆论文从身者下䟽释言心体离念等等取虚空界法界一相皆无形义)四无边际即自相顺行无量境界取故取境不同故名为自(取境不同者此下䟽释八识缘境有同有异前五转识缘五尘境是现量故第六意识缘一切法通三量故第七末那缘赖耶为境是非量故第八赖耶缘于三境谓种子根身器世间故亦现量摄广如唯识)上四相初一是所相二是能相此二并心之相三是心之空性性相不同合为心体四即心用此四并通染净后四明净心随缘由第五随烦恼缘成六七随业生缘成第八(上四相下结前言心之空性者空如来藏故涅槃云空者所谓生死故后四明净心者标也次由第五下总释也随现烦恼故有第六随烦恼种故成第七故论云第六七心染不染故心缚解故此二句烦恼染示现第八双随业生染故论云第八句心随道故生染示现以随业受生故云随业生缘菩萨幻生亦菩萨业)谓第五清净者自性不染相即自觉圣智真妄所依不空性也染而不染名自性净次下二句即不染而染(谓第五清净下当句别释此即自性清净心对前空性是不空性是则相辨真空性为妙有也不染染等前已类释)谓六垢无垢者即同烦恼不同烦恼相随缘有垢性恒离故。

　　七缚不缚者同使不同使相义不异前但种现有别耳。

　　八有二句同名因相随因受生故菩萨以幻智愿力生故余众生随业诸趣生故(随因受生者通释二句菩萨以下别释二句幻所作相同于摩耶大愿智幻耳)。

　　又知诸烦恼种种相所谓久远随行相无边引起相俱生不舍相眠起一义相与心相应不相应相随趣受生而住相三界差别相爱见痴慢如箭深入过患相三业因缘不绝相略说乃至八万四千皆如实知。

　　第二释烦恼稠林亦三别中九句摄为三种事后七合故(第二释烦恼稠林摄为三种事者一即远入相二难知相三染相)一远入相乃至有顶故此约四住现行下至金刚自约种说久者无始常随故(明分齐深至于有顶故四住拣于无始无明现惑拣种故弹古云下至金刚自约种说远公见偈云禅定境排仍退转金刚道灭方毕竟便释有顶云谓至于地金刚顶故今弹云彼颂随眠稠林约俱生种何得证此)二无边引起者难知相言无边者修习无量善根故引起者引起惑故惑与善俱所以难知即胜鬘中恒河沙等上烦恼也上明竖深此辨横广(二无边引起者论云二难知无量善根等修业行故余如䟽释言恒沙等上烦恼者以善无边一一善上皆有烦恼故亦即所知未𥁞则无法之上而无惑也)三俱生下七句合为染相即三杂染谓此烦恼亦与业生二俱起故即分为三。

　　初三句当体明烦恼染一俱生不离者明随所缚此句总明能所所缚即妄心谓惑与妄心递共同事故云俱生生即是事然离惑不名妄心离心惑依何住故迭共相依名为不舍二眠起一义者是以何缚谓使为能缚使即随眠起即现行现行由使不得解脱以现及种同一惑义故然下辨使不必与现行俱此中现行必由于使如有种子未必有芽若已有芽必依种子故云一义三与心相应不相应者是所缚事事即真心若被妄染名与相应是缚非解心性净故名不相应示可解脱(初三句下别释三段就此三中初句既总即能所缚即二为能缚三即所缚妄心今初论自释随所缚云迭共同事迭共相依不相离故今䟽取意开展释之以论同事释经俱生生即是事者然有二义一夫言俱生必有二物烦恼是一与何物俱即妄心事同时生也二生即生杂染则烦恼与生事俱也从然离惑下以论相依释经不舍二眠起一义者别明能缚如世缚贼为用绳耶为用锁等云以何缚从谓使为能缚下出能缚体现行由使下释其缚义烦恼缚心使缚烦恼如毛绳缚人由入水故令绳缚急然下辨使等者通相滥妨此中使同下使故答意云此约使为惑因后正显使故不滥也远公释云使有二义一繁缚义通性及起二随逐义局在性成今约系缚亦是一理而下随眠亦有系缚故但依䟽三与心相应下即别举所缚然虽别显能缚所缚而必互有如绳缚人若言以何物缚是单说能而必有所缚之人若不尔者何得缚名如说何人被缚必有能缚之物故下二句各兼能所而二正取能三正取所思之事即真心者出所缚体即自性清净心若被下即被缚相因无明风动不守自性成其染心也染而不染云心性净言示可解脱者若定是染则不可脱故中论云集若有定性先来所未断于今云何断)二随趣下有二句约生明烦恼染论云身事生道界因故者苦报集起名身事生上句是道因下句是界因(二随趣下谓就生杂染中明于烦恼先举论总释从苦报下释论从上句下以经对论道界因道界因言彰惑之过)三爱见下二句约业明烦恼染初句明于三分中业因障解脱故言三分者爱是欲求中追求现报受欲行者见是邪梵行求痴是欲求中追求现报习恶行者故论云无戒众生为现少乐习众恶行愚痴之甚慢通上三而多属见有求属生染所摄故此略无上三俱障解脱过患难拔如箭入木故外道得非想定尚与见慢相应上即论意亦可见爱等通七识中烦恼故云深入下句明此惑随顺世间身口意业不断起因故(三爱见下先总明初句下别释释初句中先牒论言三分下䟽释三即爱见痴是业之因䟽文委具而文有四节一以二求释三分业二慢通上三下会通经论经有四惑论但说三故又三求中唯说二故通意可知三上三俱障下以论障解脱言释经如箭深入过患四亦可知下䟽别立理下句下释三业因缘不断相)结中八万四千烦恼随好品自明贤劫经中亦有其相(结中八万下然随好品正明烦恼贤劫自说八万度门而取所治亦是烦恼故复引之此经具名贤劫定意经有十三卷第二卷末有喜王菩萨宴坐七日过七日已诣佛咨请行何三昧能悉通达八万四千诸度法门佛告喜王有三昧门名了诸法本行菩萨行时便能通达诸度法门诸度法门者诸佛有三百五十功德一一功德各修六度为因然彼第二卷末喜王菩萨起请如来初列章门第三卷初喜王再请一一解释至第九卷经方终其三百五十度中最初名修习进行法修度无极其度无极言即波罗蜜义乃是三百五十之总名其光耀度乃当第二其分布舍利是最后度其间诸相随好力无所畏十八不共三十七品五眼六通等皆是所成即以六度为二千一百其一一各有六度随事各各不同而初言二千一百竟即云是一千一百其中别有一百度无极主除四大六衰令无有余独步三界亦可将此都成前度言如是二千一百诸度无极及是百度无极是二千一百诸度无极贪欲恚痴等分四事二千一百合八千四百各有十事合八万四千不言十事是前四大六衰及至第九经总释竟即云是八千四百一度为十合八万四千诸度无极亦不言十对四大六衰次云此八万四千诸度除八万四千众垢尘劳遂成八万四千三昧门立八万四千空行设以义取应以四大六衰成八千四百而人以四大六衰成二千一百似非经意又此皆是菩萨所修之法亦非如来一代经如是多会说法下诸卷广说千佛名及因缘然不说四大六衰之相第十三卷末云三毒五阴十二牵连四大六衰诸蔽睡眠则义当四大六尘六尘衰损善法故经中但言一度为十经既不释今以义推乃有二义一如古释四大六衰成之二以义推如一施度下经具十余五亦然则八千四百既一一具十斯理无失亦有云四大者贪嗔嫉妒及众生想此能障四无量故六衰者悭嫉放逸不忍懈怠散乱愚痴能障六种波罗蜜故此乃理求未有所出难以取凭又经中既云于其一百对四大六衰若如向说则尽对四大六衰又有云若依大乘菩萨藏说贪嗔邪见及慢为四种各二万一千有唯贪香味触法色不贪声等有唯贪声不贪色等有俱贪香味触法当知亦是色中多种有贪外色不贪内色有反此者亦有俱者外色中有多差别十形四显八差别等各别俱贪或少或多或遍贪着声香味触各亦多门是故贪行二万一千嗔邪见慢当知亦尔释曰非无所以未详所据)。

　　大方广佛华严经䟽钞会本第三十八之四

　　音释

　　迭

　　(杜结切音绖更也)。

　　稠

　　(除留切音酬密也)。

　　蔽

　　(必蔽切障也)。

　　填

　　(亭年切加也)。

　　券

　　(区愿切)。

　　大方广佛华严经䟽钞会本第三十八之五　法八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　又知诸业种种相所谓善不善无记相有表示无表示相与心同生不离相因自性刹那坏而次第集果不失相有报无报相受黑黑等众报相如田无量相凡圣差别相现受生受后受相乘非乘定不定相略说乃至八万四千皆如实知。

　　第三释业亦三别中十句为九种差别后二合故(第三业稠林然论有二先正解后重分别今䟽将下重分别文合在前文正解中用九句分二前八对果辨业后一明定不定就前八中远公摄为三对初三一对次三一对后二一对三对之中皆初对果明业为因后复就业体随义分别)初一道因差别谓通说三性为六趣因引业唯善恶各有三品二地已说满业通三性名言熏习亦通三性许为因种故又俱舍十七以三性因对五种果无记亦能招果故论主通以三为道因或既不招异熟则论主言总意别(初一道因者此即对果明业䟽文有二先通三性感五趣果故唯善恶今初引业唯善恶者俱舍业品云一业引一生多业能圆满释云引业谓总报业但由一业唯引一生若许一业能引多生时分定业应成杂乱若此一生多业所引应众同分分分差别以业果别故注云分分差别者谓数死数生多业能圆满者别报业也谓一生身圆满庄严许由多业譬如画师先以一色图其形状后填众彩一色图形喻引业一故后填众彩喻满业多是故虽同禀人身于其中间有支体色力庄严缺减各有三品二地已说者彼经云十善业道是人天乃至有顶处受生因意明下品十善是人因中品十善是欲天因上品十善是色无色界因下辨三乘除如来因皆同上故其十恶业略有三种经云佛子此菩萨摩诃萨又作是念十不善业道上者地狱因中者畜生因下者饿鬼因皆三品也满业通三性者唯识第八云然诸习气总有三种一名言习气谓有为法各别亲种二我执习气三有支习气下二习气六地广明其名言习气问明已释为明三性故复重举论释名言习气云名言有一一表义名言即能诠义音声差别二显境名言即能了境心心所法随二名言所熏成种作有为法名别因缘彼䟽释云名言熏习即三性法各自亲种表义名言即能诠义音声差别者拣无诠声彼非名故然名乃是声上屈曲唯无记性不能熏成色心等种然因名起种名名言种谓因于名令心了知而成种故今经从因起之义乃显境名言故云许为因种又俱舍等者彼䟽第五初论云前所言果有五种此中何业有几种果颂曰断道有漏业具足有五果无漏业有四谓唯除异熟余有漏善恶亦四除离系余无漏无记三除前所除释曰断道即无间道也广配如彼彼中第二三性相对论云已总分别诸业有果次辨异门有业果相于中先辨善等三果颂曰善等于善等初有四二三中有二三四后二三三果释曰上善等即业下善等即法初即善业以善法为四果谓除异熟异熟唯无记以不善为二果谓士夫增上以无记为三果除等流离系故云初有四二三言中有二三四者中即不善业以善为二果谓增上士用以不善为三果加于等流以无记为四果谓除离系言后二三三果者后即无记以善为二果谓士用增上以不善为三果除异熟离系以无记为三果亦除异熟离系解曰既无记望善恶无记有二三三果明有果也况别不离总为因无失或既不招下二明道因明是善恶谓既曰无异熟总报果体即无果义论主言总明三为道因别意但取善恶为因)二有表示等者自性差别然论经此句云作未作相此则并以思为自性故论云此有二种一筹量时此在意地唯有审虑一种思故释末作义二作业时释经作字有决定思若在身语唯发动思成唯识云动身之思名为身业发语之思名为语业然今既云有表示等即表无表业各通三业表则三皆是思无表则非心非色或说色[(冰-水+〡)*ㄆ]义如别说(二有表示者自性差别此下二句唯就业体随义差别云自性者造作之义是业自性论初释中但云自性差别论云此有二种下此是论主后重释文论主但云一筹量时二作业时从此在意地下䟽释初义言在意地者未形身口言有审虑决定二种思者今言唯有审虑一种思者正明论中未作之意虽在意地未有决定未成业道未受报故如六地业有二义不受果报一未作业上引瑜伽已广显示二作业时者此句论文从释经作字下䟽释通三业也言决定思者即是意业至决定思方成业道能招报故言若在身语下辨余二业成唯识下引论证成彼论第一广破外宗表无表色竟小乘引经问言世尊经中说有三业拨身语意岂不违经故论答云不拨为无但言非色能动身思说名身业能𤼵语思说名语业审决二思意相应故动作意故说名意业释曰此出三业体然思有三种一审虑思二决定思三动𤼵思然初二思是𤼵身语远近加行然𤼵动思正𤼵身语即是二业体然初二思与意俱故作动意故名为意业故总以思为三业体释曰故意业中要具二思方成业道如上已明今约成业但云决定故𣈆经云分别不可分别相然今既云下但顺经文而非论意表即表彰相可见故无表反此俱舍业品云世别由业生思及思所作思即是意业所作谓身语释曰谓有问言世从何生初句答云从业而生次句示二种业一者思业二者思已即下之二句开二为三然其意业约等起立业既是思与意相应意等引起名为意业言身业者约所依立身谓色身业依身起故名身业言语业者约自性立语即业故次开二业成表无表偈云此身语二业俱表无表性释曰论释此二其文繁广今当略示初立有宗正理云身表许别形故形为身表如合掌等许有别形形即是表表善恶故表即是业此之形色依身起故名为身业次破正量部云非行动为体行动即是有为有为刹那后有尽故此之灭法更不待因身表是果果必待因故论主次复破有宗云形色亦非实有应二根取谓依多显色假立长等无别极微故假非实若言有实显是眼境形可身取今显即形应二根取形虽是表而非是业业是思故依身行门故名身业次立语云语表许言声谓且许之以其言声为语业体业体亦以𤼵语之思以为语业语门行故语之业故则分同大乘言无表者俱舍云无表虽以色为其性如有表业而非表示令他了知故名无表又颂云乱心无心等随流净不净大种所造故由此说无表上依小乘唯识论示正义云然心为因令识所变示色等相生灭相续转趣余方似有动作表示心故假名身表然因心故识变似声生灭相续似有表示假名语业释曰唯识但约心变即异小乘次明无表云表既不实无表宁真然依思愿善恶分限假立无表理亦无违次下大小乘对辨然俱舍意唯身语二俱表无表而唯识意无表既依表上假立是故䟽云表则三皆是思若以非色非心而为无表则意亦有矣故瑜伽五十三云云何表业略有三种一染污二善三无记若于身语意十不善业道不离现行增上力故有身语表业名染污表业所治三也若即于彼誓受远离所有身语表名善表业此身语善表也若诸威仪路工巧处一分所有身语表业名无记表业此身语无记表业若有不欲表示于他唯自起心内意思择不说语言但𤼵善染污无记法现行意表业名意业释曰此显意业亦具三性自能晓了我今造作如是事业别表于后意俱之表名为意表意为无表如理思之故知大乘三皆有表广如别章大乘法师法苑中十门分别一辨名二出体三假实分别四具支多少五得舍分齐六依他有无七四大造性八应成差别九先后得舍十释诸妨难)三与心同生不离者方便差别心共生熏心不别生果故谓此业思与等起意识共生随其善恶生已即熏本识成名言等种种似能熏故云不别生果即不离义(方便心业者心为起业之方便故经云与心同生不离者业共心生生已不离此言业行常依心王也与等起者俱舍颂云等起有二种因及缘刹那如次第应知名转名随转引论解释已如六地然今此中正同缘等起也与所起业同刹那故故云意识共生言随其善恶生已即熏成名言等种者此文影略若善恶熏即成业种意识等熏成名言种由上有意识共生故然要由业熏心方成种故云尔耳䟽中等言等于业种言种似能熏亦有二义一似善恶恶生苦果善生乐果二似名言所熏第八成异熟种能熏七识等成名色等种上二并言不别生果言即不离义者结归于经谓业种不离心得果不离种也)四因自性等者尽集果差别谓无始业因以是有为故自性刹那坏故云尽此显非常而得持至果功不败亡故云集果不失此显非断前念虽灭后念续存故云次第亦是因即顿熏果则次第如识等五也(四因自等者此下第二对三句前二句对果论业后句约业差别前中此句明业得果不失坏也言而得持至果者即俱舍得得连持义论偈云得谓获成就非得此相违得非得唯自于相续二灭然此得得以持此义如券持债故古经论名不失法中论云不失法如券业如负财物然大乘虽立有得不许有实而云熏习成种前句已引前念虽灭下释经次第之言然有二意一即就上因灭果生以明次第二亦是因即顿熏下唯就果中以明次第如六地明)五有报无报者论云已受果未受果差别过去生报业现在已受名为有报后报未受名为无报非谓全无更有一理谓已悔之业则许无报有报可知(论云等者此句明业得报迟速言过去生报业现在已受者且约一相随近以明若今世受更是前前所造之业即亦得是后报之业名为已受是则后报之业已润有报未润无报亦应云已熟已受未熟未受更有一理者上是六地缘生中护外三过中此通业无报难上论答云业有三义故不受报一未造二未润三得对治前即第二义今即第三未造之业即前未作是也)六黑黑等众报者对差别谓四业相对成差别故初二黑白相对后二漏无漏相对言黑黑者即四中初一因果俱恶故又因果俱与无明相应故即三涂业等者等于余三谓二名白白业因果俱善故俱与智明相应故即色界善业三黑白业即欲界善业因中善恶杂故受报亦爱非爱杂四非黑非白业谓诸无漏业无异熟故对上黑白二业立双非名言众报相者上三有报故论云业集成就故若俱舍意其黑白业约相续说以无一业及一异熟是黑亦白五相违故言相续者谓或意乐黑方便白如为诳他行敬事等或意乐白方便黑如愍弟子现粗语等若以义推正以謟心而行敬事亦可同时余广如杂集第八俱舍十六(初二等者释论对字然其论经具有四句云黑业白业黑白业非黑非白业论释云黑业对白白业对黑不黑不白对二业二业即是第三黑白业也后二漏无漏相对漏即亦黑亦白业故又今黑黑之言全依俱舍次下当引即四中下别释然以恶释于黑乃是通义别者因恶染污果恶鄙秽不可爱乐通以善释于白别亦不同因白体不染污果白则可爱乐故然上黑是因能招黑果故下黑是果能酬黑因故白因白果例此可知谓诸无漏业者无白异熟故曰非白体非染污故曰非黑今以无漏非染义可知故但云无异熟耳然俱舍论云此非白言是密意说以佛于彼大空经中告阿难陁诸无学法纯善纯白一向无罪释曰既言纯白明非白者是密意说为成四句致非白言故䟽云对上黑白二业立双非名若准杂集但言非黑白业无两非字故论云非黑者离烦恼垢故白者一向清净故然上四业前二因果共立黑黑白白第三唯就因中立名第四亦双就因果立名因明非黑果明非白上三有报者由约异熟名报无漏无异熟故说有三报若约果名报无漏既有四果则上之四句皆名有报若俱舍等者为生后释不许善恶同时故此指俱舍明约相续非约自性然上四句全俱舍意故彼论云又经中说业有四种或有业黑黑异熟或有业白白异熟或有业黑白白黑异熟或有业非黑非白无异熟业能尽诸业其相云何颂曰依黑等有殊所说四种业恶色欲界善能尽彼无漏应知如次第亦黑白俱非释曰上来䟽文用论已周细寻自见谓初二句总标次句即前三业恶是欲界恶业色是色界善业欲是欲界善业能尽彼无漏即第四业彼即前之三业以为所治无漏能治之谓能尽彼前三是无漏业后二句结余广如杂集等者俱舍之义上已具用杂集之义大同俱舍今更具出论云复次有四种诸业差别谓黑黑异熟业白白异熟业黑白白黑异熟业非白黑无异熟业能尽诸业黑黑异熟业者谓不善业由染污故不可爱异熟故白白异熟业者谓二界善业不染污故可爱异熟故黑白白黑异熟业者谓欲界系杂业善不善杂故云何一业亦善不善此中不约生刹那相说一种业亦善不善然约意乐及方便总说一业是此经意约此二种若黑若白互不相似建立一种黑白业故或有业意乐故黑方便故白意乐故白方便故黑者如有一人为欲诳他先现其相令信已故行于惠施乃至出家方便故黑意乐故白者如有一人欲令子及门徒远危处安由怜愍心现𤼵种种身语粗恶遂于此时𤼵生杂染非黑白无异熟业能尽诸业者谓于方便无间道中诸无漏业以方便无间道是彼诸业断对治故非黑者离烦恼垢故白者一向清净故无异熟者生死相违故能尽诸业者由无漏业力永㧞黑等三有漏业与异熟习气故释曰在文易了但云非黑者非烦恼垢此拣前黑黑业一向清净者拣前有漏善业为烦恼所𤼵言由无漏业力求㧞者即由加行无间二无漏智同时思业从智慧说故言永㧞所㧞即三有漏业习气也余义与上所引俱舍一而无二故䟽总指)七如田无量者因缘差别谓识种为因业田为缘随田高下等殊令种亦多差别故论经云业田无量相(因缘差别者彰业能为缘容因种故随田高下者上句单约喻下句双含法喻又云令种差别者且约喻明如谷子随田肥瘦非令种谷而生豆芽若约江南为橘江北为枳则亦少有变种之义然亦流类非全差别也若约法说识种无异由业善恶识招苦乐即令种异也)八凡圣差别者即已集未集差别出世未集世已集故(出世等者约凡未能集圣法故以释经文凡圣差别故)九十二句定不定差别前句明三种时报定不定谓现作现得报名现受现作次来生获报名生受现作第三生去方得报名后受于此三中各有定不定谓前二时定报通定不定后一时报俱通定不定(谓现作下䟽释经文三受之义䟽文已具然经部师云顺现受业其力最胜必受生报后报若顺生受其力稍劣必受后受不受现受顺后受业其力最劣不受现生唯受后受随初熟位名顺现等也释曰义似有余或有各造一生之业人天并造先受人报后受于天岂要令其重受人耶然其三受略说有三因一由于因如于佛僧慈定灭定及无诤定见修道中作供养者得现乐报于父母王等作损恼业得现苦报二由业体如不动业得乐生报五无间业得苦生报三由行愿多福之人罪得生报现世轻受疾得菩提故多罪之人都无现报以造重恶趣生报故诸相好业皆得后报不可一生即成佛故又诸轮王多受后报劫减修因劫增受果故谓前二下二释然即俱舍颂云此有定不定定三顺现等或说业有五余师说四句释曰初句标次句别释现生后三即三定业加于不定即有四业或说业有五者或有欲令不定受业复有二种于异熟及时有定不定开为二种一异熟定时不定谓果必定受于三世时即不定也二异熟与时二俱不定谓果与时俱不定受但有果定时不定无有时定果不定者但于时定于果必定以时离果无别性故虽开合有异其理无别也余师说四句者谓譬喻师说业分八种故为四句彼许时定于果不定于不定中时复分三兼前五业故成八种第一句者于时分定异熟不定谓顺现等三业三世时定于果不定若现在世其果即受现若不受永更不受于时必定于果不定顺现既然生后亦尔此分三种谓一顺现定果不定二顺生定果不定三顺后定果不定第二句业于异熟定时不定此但为一谓果定时不定第三句有业于二俱定谓顺现等定得异熟此有三种一顺现时果俱定二顺生时果俱定三顺后时果俱定第四句者有业于二俱不定谓不定业非定得异熟此但为一谓果不定时不定也释曰上俱舍三师后后渐开䟽中总摄而言小异言此三俱有定不定为已总摄三师而正收初师即俱舍云此有定不定三顺现等兼不定为四谓前二下别示其相虽通第三师四句而有通局前二时定者以现若受名现报业现若不受非现报业生报亦然要次生受方名生报故说前二时则定也报通定不定者有造现报之业应合现受更遇胜缘排而不受此报不定生报亦尔无有移此更别时故无时不定也后一俱通定不定者即第四句时报俱不定及第三句时报俱定并第二句报定时不定谓顺后受不定业有业定受而不定一生二生多生故是报定时不定有不定业于第三生应合受之遇缘业坏是为时定报不定也或复有业未定生数而受果报忽遇缘坏故俱不定然俱舍中报定时不定义通三报今何就于顺后受耶答俱舍以业就时谓有业定受而或现或生或后今明以时取业要现受报方名现业现若受者即现定业现若不受即非现业故无时不定也若是生受即是生业不受则非生报之业故无生报时不定也各取一义亦不相违问现见有业合受现报而以力排便受生报或合生报由异因缘便受后报如末利夫人专精施戒合受生报生兜率天临终小嗔先生蝎中七日之后转报生天问据此二业皆有报定而时不定何得言无答现报缘排而受生者即是生报不名现报时不定也生报亦然思之可解对前三师䟽意便当第四师也业力甚深不妨广解或当更有余经论明)第十句明乘非乘定不定乘即三乘唯修自乘业名定乍修此乘复修彼乘名为不定非乘谓世间无运出义故定者难度不定易度故(定者下此约非乘及与二乘各于自分已定大乘若定更不须度是故不言定者易度)结中亦言八万四千者惑因既尔所起之业亦然根等诸门皆成八万翻此即显波罗蜜门三昧门等(根等诸门者由惑有业惑有阶降业亦如之惑依根有胜劣性有差异解有浅深欲有轻重各成八万言翻此即显等者下明能治一一惑等皆到彼岸穷理尽性即是八万四千度门若于惑等寂妄不动即是八万四千三昧若于惑等一一无羁即八万四千解脱)。

　　又知诸根软中胜相先际后际差别无差别相上中下相烦恼俱生不相离相乘非乘定不定相淳熟调柔相随根网轻转坏相增上能无坏相退不退差别相远随共生不同相略说乃至八万四千皆如实知。

　　第四释根中二先别后结别中十相为九差别五六合故(第四根稠林根义已见于第九回向别中十相者总科也束九为三初六随法义分别次二就人分别以论云声闻菩萨故后一约行以辨其根初中又三初三净根第四染根后二通染净)一说器差别谓说法所授之器信等五根有下中上故亦是钝中利谓于教理受有迟速及多少故(受有迟速者钝者迟少利者速多中者水㕍之间浅深亦尔)二根转差别过未为先后际现在已定两望论差谓前上中下根于三际中互望转变若后转为中上前根则下后转为下前根则增是差别义不转则平是无差别故论云前后根前根下增平故。

　　三三性差别谓约菩萨等三乘根性相形为上中下故不同第一通于三乘(三乘根性者小乘为下缘觉为中大乘为上亦犹羊鹿牛形之大小也)四烦恼染差别谓喜乐等五受根随贪等烦恼得增上故(谓喜乐者喜乐生于贪忧苦生于嗔舍根生于痴后于此类烦恼而有胜用故名烦恼染根)五六二相明定不定差别初句乘非乘皆约熟不熟明大乘中熟者定不熟者不定小乘中熟者不定可转向大乘故不熟者定各随自乘而解脱故若世间非乘熟者不定可化入道故不熟者报已定故且暂舍之即离世间中待时方化清净舍也后句淳熟调柔一向是定(大乘中者前章约业明定不定今此约根居然自别又前定不定明难易度今此约熟明定不定耳即离世间者彼有十种清净舍然有二类待时今皆当之一以第四云于法器众生待时而化于无法器亦不生嫌清净舍释曰今但用法器待时二第九舍云或有众生根已成熟𤼵生惠念而未能知最上之法待时而化清净舍今全用之是以䟽云且暂舍之)六随根网轻转坏者顺行差别此知眼等根顺行境界得增上故于中有三种顺行一依身顺行谓六入展转迭共相缚如网鱼鸟不得解脱故云根网此行内境二生灭顺行谓体是有为生住不久故云轻易可异灭故云转坏三观行取相顺行此行外境即论经云取相今文阙此或根网中收(一依身者此论语倒云身依顺行今䟽正用谓六入者如意识遍缘于六根中根法随识亦行六中眼见自身耳闻自声声身并在内根所摄由根随识缘于眼根令根被缚不得解脱余例可知故云展转二生灭顺行此言是倒若正应云顺行生灭根与心王相随染污故顺生灭易可具灭者以生住释轻以异释转以灭释坏三观行顺行者以觉观心行六尘故或根网中收者六根取于六尘根网尘也六尘引于六根尘网根也故其根网摄论取相)七声闻净差别望凡夫二乘行增上故以二乘根由灭障能成故烦恼无能坏(七声闻净下下二约人今初声闻言望凡夫二乘行增上故者然论下重释云声闻净者行增上灭障能成故今䟽取论释经此上释增上谓二乘净根对望凡夫不求涅槃今能求故故于出世得增上也从以二乘根下释无能坏兼释论中灭障能成)八菩萨净差别此通三种退不退也(八菩萨净者即大乘根三不退大者即位正念也)九远随等者示一切根摄差别谓三无漏根总摄诸根三者一始行即未知当知根二方便即已知根正在修道故名方便三报熟者即具知根谓前信等共三无漏根生而随优劣三位不同自始至末故名远随此之三根于修无学涅槃得增上故(九远随下此一约行即经远随共生不同相论经云深入共生种种差别相种种即不同深入即远随言示一切根摄下是论释经论重释云一切根摄差别者始行方便报熟根异故从谓三无漏下䟽释论文初修为始正行善巧为方便究竟名报熟配三无漏义见上文谓前信等下以论会经释不同远随之言其信等共三无漏根释共生义根与法行相应起故而随已下释不同义自始至末下释远随义此之三根下释成根义以胜用光显增上名根)此上九中初二约信等三五七八并约三乘通于诸根四约五受六约眼等九约三无漏根二十二根已明十九男女命根不足可辨余如俱舍根品粗说即然细分无量故结云乃至八万四千(此上九下总以义收并如回向品)。

　　又知诸解软中上诸性软中上乐欲软中上皆略说乃至八万四千。

　　第五例三稠林谓解性欲此三与根性相顺入举一可反三隅故皆略例(第五例三下然解性欲三略如十力章广如𤼵心功德品言性相顺入者依根生解依解成性依性起欲皆悉相似名为相顺义理相参名为顺入以此例根更不广说)。

　　又知诸随眠种种相所谓与深心共生相与心共生相心相应不相应差别相久远随行相无始不㧞相与一切禅定解脱三昧三摩钵底神通相违相三界相续受生系缚相令无边心相续现起相开诸处门相坚实难治相地处成就不成就相唯以圣道㧞出相。

　　第六释随眠先总后别总中晋及论经皆名为使论云随顺逐缚义故如世公使随逐众生得便系缚即是随眠眠伏藏识随逐缠绕故此唯约种不同小宗(第六释随眠此唯约种者案瑜伽第二云于诸法自体中所有种子若烦恼品所摄亦名粗重亦名随眠若异熟品所摄及余无记品所摄唯名粗重不名随眠若信等善根所摄种子不名粗重亦非随眠何以故由此法生时所依自体唯有堪能非不堪能故)别有十二句论摄为二前六明何处随逐后六明以何随逐(前六明等者论中且据随逐以明若约系缚亦应云何处系缚以何系缚若顺随眠亦应言何处随眠以何随眠故下释中久安眠处等)今初为五一合初二句约心明处初句于报心随逐正显眠伏藏识即久安眠处而言深者无始来有微细难知故下句于非报心随逐即转识分别事识不离现事而生故但云心即暂回转处(今初为五者一约心明处二就界明处三就位明处四就时明处五约行明处今初言报心者异熟赖耶总报体故微细等义频见上文不离现事者故唯识等记前七识为异熟生非是报体酬昔心种不得名报而七识皆依第八托缘现起名不离现事种随现起或有或无名暂回转处如人假寐不必本房)二相应不相应者约三界明处唯与当界心相应不与异界心相应故故论云欲色无色或上中下差别无色惑微所以名下等虽则随眠性皆成就随其现惑亦有不相应义(二相应不相应中初取论意立名唯与下䟽释相应等相故论云下引证约界言之从无色惑微下䟽释论文下中上言等取色界惑中欲界惑上此约惑体远公云欲界为下等约界胜劣虽则随眠下通妨谓有问言随在一界皆成三界所有随眠如生上界下界惑种亦皆成就如何云有相应及与不相应耶故今答云就其现惑说种相应非生上界失下界种等然今案经但有相应不相应言故为此释若准论经云相应不相应不离相则现惑有相应不相应而随眠常不离也)三久远随行相者约地明处论云随顺乃至有顶故然有顶之言通有二义一至金刚之顶二至三有之顶今取通大小义直云有顶论经但云远入今云久远亦无始来上至九地顶故(一至金刚之顶者谓金刚喻定之前犹有无有无生死之有故名有顶以俱生惑种此时方断故以上烦恼林中云下至金刚自约种说虽有二义䟽意扶此故上科云三约位明处今取通下贪经不言金刚者欲通大小故下偈既云金刚道灭方毕竟即前义为正也九地之言亦通二义对上三有之顶即三界九地之九谓欲界四禅四空应为九耳若顺前义即善慧地第十当其断尽位故)四无始不㧞相此约时明处处既无边时亦无始唯智能怖随眠怨贼既未曾有闻思修智故不能拔出(四约时易了唯智能怖下此即论意以论经云无始来不恐怖相故论为此释论云无边世界唯智能怖畏如怨贼未曾有闻思修慧是故不灭䟽取论意会释今经)五与一切禅定等者此约行明处由随眠随逐令世间禅定等不能灭爱见等心不能随顺正修行故名为相违故下偈云禅定境排仍退转也(不能随顺者论经神通下有正修行言故余可知)后三界下明以何随逐即显随逐之相由此相故名为随眠此有六种一于上三有不断随逐所以三有不断相似相续者由有此使作系缚故如世眠者不能起床(后二界下明以何随逐中除第四句彰随眠体虚余五亦就前处以明随逐而文不次一即随前第二约界明处以明随逐不断即是随逐之相)二远时随趣即于上无始时令心相续现起无边如世眠者梦心相续(二即于前第四约时明处以辨随逐即经令无边心相续现起相而论经云无始来相续集相䟽中双会无始无边然其相续即随逐相)三开诸处门者一身生随逐谓于前一身之上报非报心明随逐也如世眠者梦中见闻于中二义一令眼等诸根门集生六种识时使与同生故云开门此明外逐方便心二论云及阿赖耶熏故此明内熏报心论经门字下更有集字即阿赖耶集起之心然是诸处通依故今经义含耳(三开诸处门即于第一约心明处以辨随逐集生六识即随逐相余如䟽文但言今经义含者诸处之中意处摄赖耶故)四坚实难治即不实随逐谓修禅等时不得真实对治故不实坚实如世重眠不得重触大声无由起故(四坚实下彰随眠体虚不就前处言不实坚实者经云坚实难治论云不实随逐不实即是随眠随逐至禅定等故是坚实即不实难治是随逐相)五地处等者微细随逐此于上有顶处九地中六入处烦恼身随逐故然九地有二义一约三界九地虽并成就细故不知成处多少名不成就如世眠者梦中谓觉二以善慧为九地十地犹有故名微细不成就者此地中分有断除故故下偈云金刚道灭方毕竟故(五地处者五即就前第三约位明处以辨随逐言九地中六入处者以论经云地入随顺不随顺相论释云九地中六入处烦恼身随逐故释曰身即体也然九地下是䟽释论对二有顶存二九地二约善慧九地中就所知障种十地犹有等觉二愚从入地来地地双断故于九地已断十八故云此地分有断除次引金刚方毕竟双证上二金刚方毕明十地犹有既言方毕明九已有除又约烦恼障种金刚顿断亦成于经地地之中皆有成就义)六离苦随逐谓唯无分别智出世间圣道方能拔出如眠得触(六离苦随逐者此就前第五约行明处辨随逐义唯以出世圣道方能离者则反显世间之道诸定等不能离也故论云余行不能离故此以不能离即随逐相前第五中以有成就为随逐相)。

　　大方广佛华严经䟽钞会本第三十八之五

　　音释

　　淳熟

　　(淳音纯熟殊六切)。

　　羁

　　(居宜切寄也)。

　　蝎

　　(许竭切毒虫也)。

　　兜率

　　(梵语也此云知足兜当侯切)。

　　大方广佛华严经疏钞会本第三十八之六　法九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　又知受生种种相所谓随业受生相六趣差别相有色无色差别相有想无想差别相业为田爱水润无明暗覆识为种子生后有芽相名色俱生不相离相痴爱希求续有相欲受欲生无始乐著相妄谓出三界贪求相。

　　第七释受生稠林中十句先总后别论通为八一身种种谓形类多故二业因种种(第七受生稠林论通为八者八中前七对因显果后一约对后苦彰能生集就前七中摄为三对谓初二次三后二其三对中皆初当相论生后对因说生就初对中一身种种当相论生二业因种种对因辨生由业不同故生成种种)三住处种种四四五二句色想上下种种五同外色因种种谓田等取外同喻故(第二对三句中前二句当相论生三住处种种非唯六趣一趣之中无量处故四四五二句色想上下种种者今经二句为论中一句经云有色无色差别相有想无想差别相二界有色无色界为无色无想天为无想余皆有想而言上下者以无色为上有色为下无想为上有想为下应更有非想非非想亦无想收而论但云色想上下故远公问云无色云何得为色中上下释云彼无粗色有细色故又问无想云何得为想中上下答义同前意云彼无粗想有细想故余如初地中辨五同外色种种即对问无生以举过业之因显有芽故广如大地)六自体种种名色与识俱生相依不离是报自体故七本顺生因种种谓痴爱为本顺生求有令有续故(第三对中六自体种种即当相论生亦如六地然有体唯名有体唯色有体具二故云种种七本顺生下即对问无生此上论文谓痴爱下䟽顺论释若远公云论文语倒若正应云顺本生因谓现在之生本因痴爱依今生上还起痴爱故云顺本亦不违理)八末后二句集苦谛种种谓三求不同皆是集因但集苦果故云种种上句显欲有二求欲受即欲求贪爱共取追求不已故欲生即有求爱生三有自得胜身复摄眷属故言无始乐著者显上一求之过下句即邪梵行求由心取着故不知三界轮回贪求三界小大无量之相妄谓涅槃谓或拍腹为道或计无想非想为涅槃故(八末后下约对后果彰其生集故名集苦谛种种谓三求下䟽取论意以为解释论中先总释论名后上句下别消经文先释上句二求言欲受者受即乐受欲生五欲增取追求招于当苦言欲生者体即是想取三界胜相而欲生故下句即邪梵行求中初总明此言轮回即论往来上下次贪求三界下别说小即欲界大即色界无量即空识二无色并如八地妄谓涅槃总相而说或谓拍腹即檀提婆罗门拍腹唱言我身即道是计欲界为道无想即计色界为道非想即计无色界为道则上二无色亦在其中二界偏举此二天者外道多计为涅槃故然论经云贪着三界想出想故而论以无想天释经想字意云彼有细想外道妄计以为无想有想谓无云想出想成实论中亦谓无想天但无粗想而有细想故论结云外道妄计谓出有轮故知三求但增集因展转招苦)。

　　又知习气种种相所谓行不行差别相随趣熏习相随众生行熏习相随业烦恼熏习相善不善无记熏习相随入后有熏习相次第熏习相不断烦恼远行不舍熏习相实非实熏习相见闻亲近声闻独觉菩萨如来熏习相。

　　第八释习气中亦先总后别总云习气既通二义不可局于罗汉余习虽标习气别中皆言熏习(第八习气林总有四义初标章中即余习熏习而为二义标章通故虽标习气下二引文证成熏习之义故唯识第二云内种必由熏习生长亲能生果是因缘故外种熏习或有或无为增上缘所办成果必以内种为彼因缘是共相种所生果故)熏谓熏灼如外香气习谓习学唯约有情习必能熏以成气分故云习气即赖耶识以为所熏以恒住一类是无记性可受熏故前七转识以为能熏由有生灭势力增盛有增减故能所共相和合故名熏习此如摄论及唯识第二若依起信真如亦能内熏佛善友等以为外熏内外和合以成气分前中虽闻教等亦因识能领受故判识为能熏今并通此文中既有因熏与果等定知熏习种成为气分义(熏谓熏灼下第三正释于中有二先释名即唯识文即赖耶下释熏习义于中有三一法相宗亦唯识文问明已广今䟽文具更略示之论云所熏能熏各具四义令种生长故名熏习何等为所熏四义释曰䟽云即赖耶识以为所熏者出所熏体唯有赖耶具四义故得名所熏以恒住一类下即出四义此上一句即第一义论云一坚住性若法始终一类相续能持习气乃是所熏此遮转识及声风等性不坚住故非所熏二是无记性者即第二义论云二无记性若法平等无所违逆能容习气乃是所熏此遮善染势力强盛无所容纳故非所熏由此如来第八净识唯带旧种非新受熏此极善故三可受熏故者即第三义论云三可熏性若法自在性非坚密能受习气乃是所熏此拣心所及无为法依他坚密故非所熏心所不自在无为性坚密四能所共相和合者论云四与能熏共和合性若与能熏同时同处不即不离乃是所熏此遮他身刹那前后无和合义故非所熏此义䟽家在于能熏第四合举前七转识者即出能熏体由有生灭下即出四义论云何等名为能熏四义一有生灭若法非常能有作用生长习气乃是能熏此遮无为前后不变无生长用故非能熏二势力增盛者即第二义论云二有胜用若有生灭势力增盛能引习气乃是能熏此遮异熟心心所等势力粗劣故非能熏彼䟽释云言胜用者谓前十识可是能熏拣前六识异熟生者及第八心王心所虽是能缘而不强盛不名为胜故非能熏三有增减故者即第三义论云三有增减若有胜用可增可减摄根习气乃是能熏此遮佛果圆满善法无增无减故非能熏彼若能熏便非圆满前后佛果应有胜劣能所二法者即合辨第四能熏论云四与新熏和合而转若与所熏同时同处不即不离乃是能熏此遮他身刹那前后无和合义故非能熏自他不得互熏前后不得互熏论云唯七转识及彼心所有此胜用而增减者具此四义可是能熏释曰所以能所第四合者有二义故一以二种第四但能所异言全同故二用此文别为总结故论结云如是能熏与所熏识俱生俱灭熏习义成令所熏中种子生长如熏苣胜容名熏习若依起信下第二法性宗中熏习之义并如问明前中虽闻等第三拣滥通妨亦唯识意故云前中亦为拣于起信等中善友闻法为外熏故今并通此者四通结上文性相一宗熏习之义及余习义经文皆具)别中十种差别一与果现在非现在差别谓过去善恶业因与今现果同起名行不同起名不行如人行施今得人身亦常好施等此即因习(别中乃有下别释䟽文有二先当句释后总结束结束中略今若具说前七约时明习次一约道后二约人前中又三初二对过说习次三现在望现说习后三以现望后说习䟽文皆具今初初句即因习也)二随趣熏者道熏差别如从天来今犹鲜净广明道习如大威灯光仙人所问经此即果习上二皆是对过说今(二即果习如大威灯光仙人者彼云问疑经此仙为首广有问答末后诸仙同问此义云众生业持犹如流星各各别异云何得成真实聚集下取意引佛言无时方处而持得聚集过一乘已若菩萨地中方得聚集无余涅槃中方得聚集如百川归海又云我虽说烦恼平等中得聚集亦非聚集如风吹虫聚在一处风息还散众生亦尔业风吹聚地狱饿鬼等处业尽还散又问意云先同在六道后人中相遇云何得知先来聚集佛言大仙人所有众生若相见时心不欢喜生嗔结恨或时头痛或时失禁大小便利当知是辈已于先世地狱之中曾聚集相又问若先世曾在畜生中百千万身一处者云何可知佛言彼生人中各相见时结成嗔怨常见其便我当何时觅得其便即畜生中曾聚集相若饿鬼中来常乐臭秽复多贪食设欲与他心不去离生恼贪着或复见彼富贵势力心生嫉妒复常欲得彼人财物若有先世同在人中曾共一处者于现世中若相见时更生欲心若有先世共在天中若相见时各以眼道远相摄取共相眷属仙人闻此称赞如来是一切智)三随众生行者亲近众生熏差别此是缘习故宜远恶近善慎所习也所以昔王不立厩于寺而立之于屠(三随众生行者此下三句现望现在以说习气所以昔王下即智论文谓此王有象可以敌国每有怨敌庄严器仗无不克胜后敌国皆惧久而无敌遂于寺中立厩养之久闻僧众礼念熏心驯善成性后有邻国兵众相侵严象敌之都不肯战其王忧愁虑其国败智臣白王此象久处精舍见闻善事与之化矣可处屠坊令常见杀后未经久恶心还起畜生尚尔况复于人近善不善近恶不恶)四随业等者功业烦恼熏差别功业者释经业字谓是起作事业拣非业因如锻金之子宜教数息等烦恼习者如人喜眠眠则滋多等(四随业下四五二句约因说习第四约于作业之因第五约于善恶之因如锻金之子等明法品已引庄严经论说舍利弗错教弟子一白骨观一数息观经历多年各不得定以是因缘即生邪见言无涅槃无漏之法一其有者我应得之何以故我能善持所受戒故我于尔时见是比丘生邪见心即唤舍利弗而呵责之汝不善教云何乃为是二弟子颠倒说法汝二弟子其性各异一是浣衣一是金师金师之子应教数息观浣衣之子应教白骨观以汝错教令是二人生于恶心我于尔时为是二人如应说法二人闻已得罗汉果是故我为一切众生真善知识非舍利弗及目连也释曰以此文证明是工业之习非业因也业即下善恶是耳如人喜眠者即涅槃十九大臣皆为阇王说此偈曰若常愁苦愁遂增长如人喜眠眠则滋多贪淫嗜酒亦复如是)五善不善等者善业等熏差别此业即是业因以是善等三性望来果称业故如久行施者施心转浓等上三唯约现世以明习气。

　　六随入后有者中阴熏差别中有即是本有后故如梵行人至中有内亦无染欲(中有者以经文随入后有论判为中阴熏故故俱舍云本有谓死前居生刹那后则本有即是今身未至当有于二中间说为中有俱舍云生死二有中五蕴名中有故)七次第者与果次第熏差别谓修善恶业于后有位诸趣之中受果次第习亦与果次第无差上二约现望后以说熏习(七次第等者此言后有即当本有也远公释次第云中有能与生阴之果为方便故名为次第䟽意云如在因中先多作善后则兼恶后与果时初即多乐后便有苦先苦后乐义亦准之则受果时如因次第上二约现者第六现望中阴第七现望当有)八不断等者离世间禅因熏差别谓诸无漏定名离世间禅修学无漏即是彼因由未断烦恼虽修无漏亦为烦恼牵烦恼随至无漏名为远行行亦入义(八不断下此一约道明熏习无漏圣道亦有熏故)九实非实者同法异外道行解脱熏差别同法释实即三乘同佛法故异外道释非实在佛法外故名为异行者上二之因解脱者上二之果各有熏习好习本法故曾修小乘今虽学大先发小习余可准知此即邪正双明约修证说亦含三乘余习之相(九实非实下后二约人亦含三乘者智论第三云譬如香在器中其香虽去习气故在如人被缚初得脱时身犹不便如毕陵伽骂恒河女亦第二论舍利弗嗔亦当第二谓身子为上座罗睺罗瘦佛问其故彼说偈云若人食油则得力若食酥者得好色食麻滓者无气力大德世尊自当知佛问谁为上座答和上舍利弗佛言舍利弗食不净食令日中炙后复令止不肯归已炙不合止佛还引昔为蛇伤王咒师设火坑令其嗽毒若不嗽者当入火坑彼自思惟我已能吐云何更嗽遂投身入火故其嗔习至今不已其大迦叶舞即智论四十七余如第二䟽钞)十乘熏差别唯就于正约其见闻故法华安乐行令不亲近二乘恐习成种故(法华安乐行者经云又不亲近求声闻比丘比丘尼优婆塞优婆夷亦不问讯若于房中若经行处若在讲堂中不共住止即不令近也恐习成种即是䟽释)上来十种前七约时三世三有互望明习通于善恶八明恶随于善后二约人种种习气皆能了之令成如来无习气之习气智故。

　　又知众生正定邪定不定相所谓正见正定相邪见邪定相二俱不定相五逆邪定相五根正定相二俱不定相八邪邪定相正性正定相更不作二俱离不定相深着邪法邪定相习行圣道正定相二俱舍不定相。

　　第九释三聚稠林亦先总后别论通为五总即第一有涅槃法无涅槃法三乘中一向定差别无即邪定有即正定各于自乘定故离此不定论略不释此就种性约位以明外三无涅槃三乘圣人定有内凡不定又约一期久远非究竟无(第九三聚林论通为五者一约生死涅槃之果以分次二偏就生死之因后二偏就涅槃之因又约一期下拣法相宗无性之义)二善行恶行因差别此约解惑以分三聚谓正见是善行因邪见恶行因二见定起二行名之为定言二俱不定者无正慧决择又不拨无因果率之则可清升任之则便鄙替故曰不定下不定仿此可知故论皆不释(此约解惑者解为善因惑为恶因正见即三善根中无痴定起善业无贪无嗔不定起善则为不定涅槃经说邪见一种定起恶业故为邪定三则轻微善恶以为不定前三善根者四善根中唯世第一定入离生故三不定)三恶道善道因差别此约行业以辨四外道声闻因差别此约位以分翻彼八正名曰八邪外道邪位定正性离生圣人位定已入见道故前三善根则名不定五菩萨差别此约修大乘者得失以分着邪是失所谓六蔽圣道为得即六度等。

　　佛子菩萨随顺如是智慧名住善慧地。

　　第三总结安住文属八行论意总结前三故云前三种事成就方能安住此地(总结前三者即一法师方便成就二智成就三入行成就)。

　　住此地已了知众生诸行差别教化调伏令得解脱。

　　大文第四住此地已下明说成就亦摄善法行辩才饶益多同彼故文中二先牒前总显谓了心行方善说故(大文第四先牒前者住此地已名为牒前了知已下即是总显先了心行后教化调伏令得解脱即是善说)。

　　佛子此菩萨善能演说声闻乘法独觉乘法菩萨乘法如来地法。

　　后佛子下广显说成有三成就一智成就谓知法知器知化仪故二口业成就能起说故三法师自在成就得陀罗尼等成彼德故各有佛子以为拣别今初分二先明随所知之法二一切下随所依之器此二何异前文智成入成前二各别而知今此总收以法逗器今初所知法即三乘一乘解脱差别各含教证教道以将化生令器熟故证道以将度生令得解脱体正度故(此二何异下问答料拣先问后前二下答谓若前二别知智成如别知本草别明入成如别知脉经今此依脉知病授本草药教道以将化生者文无教证故各含之其教证言在前总中教化调伏即是教道令得解脱即是证道此三乘中皆具此二以论经前文总中但云此菩萨住善慧地已如实知众生如是诸行差别之相随其解脱而与因缘无有教化调伏之言及至此经所知法中论经却云是菩萨如实知化众生法如实知度众生法说声闻乘法说辟支佛乘法说菩萨乘法如实知如来地法论释云何者随所知说解脱器得熟故（即证道也）解脱体正度故（即证道也）䟽依论经有教证义仍取前文教化等言故云含有)。

　　一切行处智随行故能随众生根性欲解所行有异诸趣差别亦随受生烦恼眠缚诸业习气而为说法令生信解增益智慧各于其乘而得解脱。

　　二随所依中文有三节初总明次能随下别显后令生下结益论主通收为七种器一说所说法对器自释云随应度者授对治法故即总中二句下句是说所说法上句即所对之器(论主通[(冰-水+〡)*ㄆ]者谓[(冰-水+〡)*ㄆ]上总明为第一器[(冰-水+〡)*ㄆ]下总结为第七器一说所说法对器中先举论即总中下指经)别中初能随及后而为说法即上说所说法中间根等诸林即是所对之器于中准论经众生下有心字即是心稠林通为五种器初众生心根性欲解明所说法器成谓十一林之中此五正显已成信等法器可随根欲等说故别显之(别中等者别但开总故先配总中二句以初后六字配经中智随行句以中间诸林配一切行处而䟽但配属论以前将论属经意故初众生下牒经经无心字论中文有及下喻中复要此心故依论义加然论经具云菩萨如是知已如实为众生说法令得解脱随心差别随使差别随根差别随信差别随境界差别随种种行习气随顺一切境界智随顺性行稠林随生烦恼业习气转随聚差别随乘信解令得解脱而为说法释曰论依上经分成七器初有总心今经略无心后有使今经为眠缚在于向后今经云性在于第二论云性行文在于后故今䟽中但顺经文会取论意以配属耳此五正显者然心一种但是总依未成器故论经中则有心字释义不牒但云随根随信而为说法故䟽但云已成信等法器不言于心以是总依故言有五)二所行有异含其二义一约能行之行名种种异行器即上根等能行二所行之境即上根等所行名譬喻器总喻上五故如世稼穑具五因缘彼所种物成就堪用一有心物二有根益其生内三有可生性四含润欲发五决定可生喻上心等故云譬喻(一约能行者然论经中具于二句论别将属于二器一云随譬喻器如经随境界差别种种行习气故二云随种种异行器如经随顺一切境界智故今经既阙二句但有所行有异即论前句中种种行习气故䟽取意开成二器以顺论文言种种异行者如根有于能行信进念定慧等言所行之境者即所信佛法僧等乃至所知如根既尔性解欲等亦然能胜解者即持心印所胜解者即所印境谓所解真理等能行即有根性等殊名种种行所行境中随于一境即须有五故为譬喻如种一谷即具五义谓修一定一定如谷一须作意如有心物以物心断种不生故二有定根三习成性如一茎谷虽有心根今已枯椊即无生性四现起乐欲五胜解印持不可引转名决定可生故䟽结云喻上心等)四诸聚差别者即定不定根转器亦通上根等(即定不定者定通邪正二俱不定即是转言通上根等者根性欲解皆悉有于定不定义)五亦随下随辞辩器以彼生烦恼业熏难舍要作同行巧辩方能化故(以彼生烦恼者即三杂染生即是苦烦恼摄眠缚眠缚即是随眠是论之使而论乃在第一心下故此不言然其类例不合在前多是译人见其性义谓是随眠故类前后名之为使以性同种性似种子故而论前文阙性字义必译人失论经意故今䟽文直案今经论意释义甚符顺疏)三结成益即随乘因能乘出器以上诸义不出自乘解脱故(三结成益下即第七器言以上诸义不出自乘者上六器义不出三乘)。

　　佛子菩萨住此善慧地作大法师具法师行善能守护如来法藏。

　　第二佛子菩萨住此下口业成就曲分为二先总明具说之德二以无量下正明口业成就今初亦是智成就以具法师行即是智故而言说者护如来法藏通于说故斯则内持于智外口说故何名具法师行深妙义中具二十种功德故一知时二正意三顿四相续五渐六次七句义渐次八示九喜十劝十一具德十二不毁十三不乱十四如法十五随众十六慈心十七安隐心十八怜愍心十九不著名利二十不自赞毁他广释如论(今初亦是下义有两兼故云亦是而智先已说此中之智为成口业故论但云口业成就何名具下先引本论但举论列名广释如论者以文多稍易非正释经故略指耳今具出之论二十德分之为二前十五种是随顺说外顺说仪故后之五德是清净说内心无过故前十五中义分为六初有两句量他所宜二有二句量法所宜三有三义量化所宜此与量他而有别者前者量他受法之心及法威仪今此量化量物机性四从八示下三义量物所宜五第十一具德一句亦量自所宜与第二量法异者前量说心及量说事今量说智六从十二不毁下四义明其说能顺益已知大旨次当解释初言时者观察物心无留难时而为说法论云是中时者无八难故如偈说云如王怀忧恼病恚着诸欲险处无侍卫谗佞无忠臣如是八难时智臣不应语心王亦如是非时不应说释曰论但两偈更无解释今当释之前一偈半是喻但半偈合王喻众生于所说法取舍自在故一如人忧恼言不入心众生忧恼法不入心二病苦喻众生有苦法不入心三恚四欲可知五险处喻八难处六无善法为无侍七恶友谗佞八无善友忠臣此八皆为法之难二正意者论云正威仪住非不正住此义云何自立他坐不应为说法如是等事如戒经中广说何以故诸佛菩萨敬重法故以恭敬故令他生尊重心闻法恭敬摄心听故释曰上量他所宜竟二有二句量法所宜者即三顿四相续论云顿者是菩萨正意为一切众生说一切离悭法垢故释曰说一切法是法顿也离悭法垢故即心顿也生多法广事虽难尽但舍悭垢即名顿矣论云相续者说无休息舍诸法中嫉妒意故释曰说无休息者说相续也舍嫉妒意心相续也事难常俱但舍妒心即名相续第三三句量化所宜者谓五渐六次七句义渐次论云渐者如字句次第说故释曰此约教明论云次者如字句次第义亦如是说故释曰此依义也论云句义渐次者说同义法不说不同义法故释曰此依行法次第说亦可于前教及义中说同义法不说不同义法是义云何如四谛中苦说有作集灭道中亦说有作苦说无作集灭道中亦说无作如是一切不相间杂故曰同义四有三句量物所宜者谓八示九喜十劝论云示者示所应示等故释曰如小乘根应示小等等者授所应授照所应照等论云喜者喜所应喜等量宜开晓令欢喜故论云劝者怯弱众生劝令勇猛故五一句亦量自者论云具德者现智比知阿含所证具说故释曰现比一对情意分别教证一对约境分别备此四种能说之德故云具德六有四句明具说能顺益谓十二不毁至第十五论云不毁者随顺善道说故释曰说能随顺出世之道论云不乱者不动不杂正入非稠林故释曰此明说能顺理不动者言不太浅太浅失理名之为动不杂者说不太深不杂深隐言正入者显前不动言能显理令人正入非稠林者显前不杂语不深隐不如稠林难见知故论云如法者具说四圣谛故释曰谓说称于四谛法相能令人知苦断集证灭修道故论云随众者于四众八部随所应闻而为说法故释曰此明说顺于人故论总结云如是十五种相菩萨随顺利益他说一切法故后之五种是清净说者谓十六慈心下是论云慈心者于怨众生起慈心说法故释曰怨多嗔故论云安隐心者于恶行众生中起利益心说法故释曰恶行必当受大苦故论云怜愍心者于受苦乐放逸众生中起怜愍利乐心说法故释曰于受苦者愍其现苦于受乐放逸者愍其当苦论云不著名闻利养者心不希望常行远离故释曰未得不悕已得能离故论云不自赞毁他者离我慢嫉妒随烦恼为众生说法故释曰随缘现起名随烦恼以离我慢故不自赞以离嫉妒故不毁他论结云如是五种相菩萨自心清净故论又总结云具此二十事能作法师是名住大法师深妙义中)涅槃具七善知名大法师与此略同慈氏论说具十德者名大法师摄义具足一善知法义二能广宣说三处众无畏四无断辩才五巧方便说六法随法行七威仪具足八勇猛精进九身心无倦十成就忍力会之亦同(涅槃具七善知下二引他文此中有三一引涅槃先虽广引今略列名一知法二知义三知时四知足五知自六知众七知尊卑慈氏论下二引论二十者一善知法义即摄三事一渐二次三句义渐次二能广宣说摄二即顿及具德三处众无畏即随众四无断辩才即相续五方便善巧摄三一知时二示三喜六法随法行摄二一如法二安隐心第七威仪具足即正意八勇猛精进即摄二义一劝二怜愍九身心无倦摄于三德一不毁二不乱三慈心十成就忍力即摄二德一不著名闻利养二不自赞毁他故诸经论开合不同大旨无别会之亦同下会瑜伽同上二文一会七善知谓一善知法义即是初二二具上二义故能广说三处众无畏即知众四辩才无断即知时五善巧方便即知尊卑六法随法行即知自七威仪具足亦知尊卑八勇猛精进即是知足九身心无倦十成就忍力皆由具上七故)。

　　以无量善巧智起四无碍辩用菩萨言辞而演说法此菩萨常随四无碍智转无暂舍离何等为四所谓法无碍智义无碍智辞无碍智乐说无碍智。

　　第二正明口业中先略明后此菩萨以法下广显今初先显名体谓外由菩萨美妙言辞而演法义名四无碍辩内由智起名四无碍智次辩体者此智即无漏后得为体故云善巧即上知法知机智也义无碍解或通正体(今初先显名体者文有三节一显名体经文是一义含名体谓经从初至而演说法皆是释名有二名故次辨体者重取善巧智字以为辨体义无碍下随难别释义名所以知是差别即后得智无心照理即通正体)次此菩萨下约位显胜以初地分得此地任运故无暂舍(约位显胜文意可知然此无暂舍离论名不坏论云不坏者不动故即无暂舍义)后何等下征列名字智缘法等无拘碍故法等皆智境界从境分四(后何等下三征列名字于中有二先释通名上释名中但释辩智今释无碍)一法者法体谓法自体有轨持故即二空所摄即真之俗境故论云远离二边生法所摄如色碍相等(一法者下别释四名然唯识云法无碍智缘能诠教法为境义无碍智即于所诠总持自在于一义中现一切义故词无碍智即于言音展转训释总持自在于一声中现一切音声故乐说无碍智缘机巧说为境又云辩才自在者谓辩无碍解善达机宜巧为说法俱舍亦以法缘能诠释云名身者所谓想章字总说释曰以想释名以章释句以字释文以总释身论云名谓作想解云想者取像或契约义若取像名想想是心所如说于色能生色想因名生想名为作想若契约义想即是名谓诸贤圣共为契约立色等名名即是想由此名想显有诠表故名作想余义准说今之本论释法无碍不局能诠故云法体如色碍相然论一时列名云是中四无碍境界者一法体二法境界体三正得与众生四正求与无量门后方牒释今䟽四中文皆三节一牒经举论立名二谓字下是䟽释论三故论云下举论牒释今初法中论牒释内以色从缘集非定断常故离二边辨俗异真云生法所摄即二执所依之法言如色碍相者正出法体)二义者法境界体谓于法体上差别境义即上二空所摄真谛之境故论云即彼远离二边生法所摄中如实智境界故然得此真智者由菩萨于生法二执所摄境中以智安住求彼色等但是虚妄即俗而真是彼色等之中别义上即远公之意其犹不生不灭是无常义亦可不约二谛法约自体义约差别谓十一色等虚妄分别之相即是别义言如实智者称事实也(二义中第三假内文曲有四一举论牒释二然得下远公释论以法为俗以义为真应有问言法义不同何以论文皆有远离二边生法所摄故释意云随顺观察世谛即入第一义故三上即下䟽成远公义四亦可下是䟽别义于中二先正释后言如实下解妨妨云若义亦俗谛何名如实答云约如事实)三词者正得与众生谓得彼方言与他说故故论云于彼如实智境中随他所喜言说正知此释正得随他言说正知而与故此释与众生。

　　四乐说者正求与无量门谓乐说乃辞中别义七辩剖析名无量门论云于彼随他所喜言语正知无量种种义语随知而与故(正求与者邪求不与)二广显中理实此四通该一切且约圆数以列十门各有复次论云后五是净者谓三乘行果则显前五是三乘教理通于染净言十者一依自相谓知事法体各殊故二依同相谓知理法若性若相各有同理故三行相此约时辩法三世迁流故上三知义即是所诠四说相此知教法上四皆约所知五智相此约能知六无我慢相此约所离明净七小乘大乘相此约所行上二通辨诸乘行果后三别约一乘八菩萨地相此约因行后二知果九如来地相约体十作住持相约用然十中法义则别后二多同皆词则说于法义乐说乃词中别义亦有以词说于法乐说说义十中皆四无碍即四种相(言十者下二列名略释其十相名即是论文谓字已下皆是䟽释然十中下三总就十中释无碍义亦多以下如第七大小乘相中法知一乘义知诸乘词云说一切乘无差别即同一乘乐说云说一一乘无边法即同说诸乘意)。

　　大方广佛华严经疏钞会本第三十八之六

　　音释

　　厩

　　(居又切象舍也)。

　　驯

　　(松伦切顺也)。

　　浣

　　(胡管切濯垢也)。

　　𠻳

　　(色角切口噏也)。

　　谗佞

　　(谗锄咸切伤良曰谗佞乃定切谀謟也)。

　　苣胜

　　(苣臼许切苣胜胡麻也)。

　　鍜金

　　(鍜都玩切鍜金冶金也)。

　　大方广佛华严经䟽钞会本第三十八之七　法十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　此菩萨以法无碍智知诸法自相义无碍智知诸法别相辞无碍智无错谬说乐说无碍智无断尽说。

　　今初自相有四种者一生法自相谓知色是变碍相等(一生法下次别释然论诸假皆有三节一总列四名二总举经帖三重更牒释䟽文之中以论三假一一别配四无碍义今初自相论总列名云一生法自相二差别自相三想坚固自相四彼想差别自相一生法自相者论摽名也谓知色下䟽释世法集起故名为生自性门中辨此生法名生自相下三例然)二义者差别自相谓知色有十一处等上二约总别以分法义后二同体义分(二义下论立名谓知下䟽释即生法之中差别义也十一处者五根五境及法处所摄色也上二义下䟽结前生后然上诸义论无重释)三想坚固自相想者起言所依亦以慧心取彼二种相故一随自所觉诸法相二随彼彼所化言词所宜相以所觉法随彼言词为彼生说说无错谬名为坚固论经云不坏者坏即错也(三想坚固下是论立名想者下䟽释即论重释中意论具牒释第三句经云是中不坏说者随所觉诸相随彼彼众生说法故今䟽中先释想字言亦以慧心取彼二种相故者总释言慧心取者拣异凡想一随自所觉诸法者即论随所觉诸相二随彼下即释随彼彼众生说法说无错下以经成论论经下会通二经)四彼想差别自相想义同上但以次第不息以多异名坚固彼义令他爱乐名不断尽(四彼想下论立名也想义下即䟽释亦论量释中意论云次第不断说者次第不息无量众多异名为坚固彼义故䟽文可知令他爱乐亦乐说义)此自相一门是总故论前总中亦依此释诸经论中亦多依此。

　　复次以法无碍智知诸法自性义无碍智知诸法生灭辞无碍智安立一切法不断说乐说无碍智随所安立不可坏无边说。

　　第二同相约性与相分于法义(第二同相中论亦二节谓列名经帖重释一同于前文中初总摽法义)一一切法同相谓诸法同以无性为自性故(一一切法下二别释四义此初知法先论立名谓字下䟽释论无重释)二有为法同相同生灭故谓观无常门生灭相得入初句法无我性故无我智境得成是则生灭是常义也(二中初论立名同生灭相下是䟽释论谓观下即论重释论具云是中无常门入无我义中第二同相初智境界成䟽文有四初释是中无常门二得入下释入无我义中三故下释第二同相初智境界成四是下䟽以义结若准推无常门入初无性亦是不生不灭是无常义今以经中法尚无自性即是常也义明生灭是无常也故以无常生灭是无性常家义用三词四辨准此可知)三一切法假名同相故云安立所立之法已是假名更以言诠假名而谈名不断说。

　　四假名假名同相谓不坏前假名更能以异异无边假名说故重言假名。

　　复次以法无碍智知现在法差别义无碍智知过去未来法差别辞无碍智于去来今法无错谬说乐说无碍智于一一世无边法明了说。

　　第三行相中约三世以分法义(第三行相论亦三节䟽亦先总分法义)一生行相现法缘生故设知过未亦名现在以三世皆是当世现在故故论云过去未来彼彼世间摄受故(一生行相者论立名现法缘下䟽释论名设知下论重牒释䟽中有二先取意释论本文云一一世现在世故论云下明引论释释上一一现在之言)二已生未生行相设知现在亦名过未以现是过家未未家过故是则当世而知名法逆见过未能知现在是则名义为菩萨智境(二已生下知义先举论后设知下䟽取义释具足论云见过去未来世知现在世彼菩萨智境界成释曰䟽文分二先正取意释二是则下结示上二云何逆见过未知现在耶见过去法谢未法未生则知现在从未而生必当谢灭)三物假名行相总说三世之物不谬故。

　　四说事行相然所说事不出三世总相物中故云一一世但曲明异异事法故云无边法明(三四可知)。

　　复次以法无碍智知法差别义无碍智知义差别辞无碍智随其言音说乐说无碍智随其心乐说。

　　第四说相中约本释以分法义一修多罗相故但云法二解释相所以名义三随顺相随类言音故四相似说相谓随心乐闻何法宜何譬喻说似彼心故(第四说相约本释以分法义释即法等次随音随心以分词辨别必带总皆合有说前三略无)。

　　复次法无碍智以法智知差别不异义无碍智以比智知差别如实辞无碍智以世智差别说乐说无碍智以第一义智善巧说。

　　第五智相约法类以分法义一现见智二比智比即类也然所知境即是二谛法比等智是无碍体从体立称不同前后又法比等智通于大小四无碍智唯局大乘故涅槃说唯菩萨有声闻设有少故名无若就二智所观并通大小约能观智唯局大乘于大乘中依观所取能取以立法类(第五智相䟽文有五一分法义既以法比分于法义下约说浅深分词乐说比即类也然所知下二定其境体若例前后法比二智是所知境经文既云以法智知差别不异即是就能为无碍体二谛为境然法比约情智二谛约事理又法比下三辨二行通局法比则通无碍则局故涅槃下证无碍智即第十六经梵行品广说四无碍竟云声闻无四无碍无三种法故一者必须䎡语然后授法二者必须粗语然后授法三者不䎡不粗语然后授法故声闻设有者是通妨难即彼经中迦叶菩萨难云若声闻无者何以如来说舍利弗等有四无碍佛答意云如四河入海此之四河皆有无量水而言等海者无有是处即少故名无意也次下又云或得一得二得三不得具四故名为无即其义也从若就下结成通局非唯法比通于大小今无碍智所观亦通大小但能观无碍局大乘耳即以法无碍智知法知境及能知智名法智知差别不异也下三例然于大乘下四正明大乘法比之相即是释文于中有二先双摽法比)一法智观如故云现见谓观差别二谛同如不异故(一法智下二别释四相论云一现见智䟽中有二先释现见后谓观下释成现见所以即论重释中意然论经云以法无碍智知诸法差别不坏方便释曰其不坏方便即今经不异论重释云是中法智者知谛差别不异方便法智差别不坏方便故释曰其知谛差别即释经中知法差别二谛不同名法差别言不异方便者释不坏方便从法智下重举经帖故取意云差别二谛同如不异同如即是不异所以)二比智即观前能观如实分别之智类余亦尔类何等耶比知如前差别即如实故(二比智下释义无碍比智二字是论即观下䟽释亦即论中重释之意彼经云以义无碍智以比智如实知诸法差别释曰此与今文颠倒论重释云比智者此如实分别余亦如是比知实谛差别可知释曰以现所知类度诸法故曰如是䟽中取意其观前能观如实分别之智即如实分别从类余下释论余亦如是从类何下征释比智如实谛差别如故为顺经中云差别如实故如实在下差别即如实正辨顺上二谛同如了二谛如即如实谛知差别耳细寻易见)三欲得方便智谓此是相见道依真假说后得智摄故云世智若欲得第一义假说以为方便(三欲得下即论谓字下释证第一义名之为得欲趣向证必假俗谛为方便故论经云以词无碍智以世智正见故知说法论重释中不释此句䟽以相见道释正见)四得智谓虽以世智说而与第一义相应非颠倒异方名乐说故云善巧可以证得第一义故(言四得智即论谓字下取论意释论重释云第一义智方便者非颠倒异乐说应知以论经云乐说无碍智以第一义智正方便说故论牒之䟽中先释论非颠倒次故云下结以经帖后可以证下释论立名)余如唯识杂集各第九瑜伽十六说上回向品䟽已略明(余如下第五指其本源论则可知回向即第六回向十六智宝处明彼说三心见道亦有法类一内遣有情假缘智二内遣诸法假缘智三遍遣一切有情诸法假缘智前二名法智各别缘故后一名类智总合缘故有说十六心见道自有二义一依如智二依上下谛并如前说然有部则时通处别现智知于三世之法名为时通比智亦然现智唯知欲界之法比智知于上二界法名为处别若依经部成实论明则处通时别二智通知三界名为处通法智知于现在比智知于过未名为时别成实十六无边空处品中问此定能缘何地答此定缘一切地及灭道问曰有人言诸无色定虽能缘灭但缘比智分灭不缘现智分灭是事云何答曰缘一切灭以现智缘现自在地灭以比智缘余灭道亦是能缘一切释曰现智即法智也若依深密相续解脱经时处俱非定现见见法名为现见智知他方及他世名为比智又更分别于一切现所知名现智类度解者名为比智故不可时处定也俱舍即当第二十三大同唯识观上下谛一十六心偈云世第一无间即缘欲界苦生无漏法忍忍次生法智次缘余界苦生类忍类智缘集灭道谛各生四亦然如是十六心名圣谛现观此总有三种谓见缘事别释曰从世第一无间即缘欲界苦圣谛境生无漏法名苦法智忍苦忍无问缘欲苦谛次生法智名苦法智此智无间次缘余界苦圣谛境有类智忍生名苦类智忍此忍无间即缘此境有类智生名苦类智如缘苦谛余三亦然有十六心言苦法忍者苦是苦谛法忍缘苦法名苦法忍果是等流智唯无漏为显此忍亦唯无漏举后等流以为摽别故忍名智者从果为名如苦果𣗳𣗳非苦果从果得名故云智忍余可例知言现观者现前观圣谛故言有三者一见现观即无漏慧见谛分明故二缘现观此无漏慧及慧相应心心所法同一所缘故三事现观前相应及余俱有同一事业故余俱有者谓道共戒及生等四相有因故名俱有也余广如彼)。

　　复次法无碍智知诸法一相不坏义无碍智知蕴界处谛缘起善巧辞无碍智以一切世间易解了羙妙音声文字说乐说无碍智以转胜无边法明说。

　　第六无我慢相中约真俗以分法义(第六无我慢相言约真俗者通就三乘二谛明之故世谛中历三乘法词及乐说但总别分之)一第一义谛无我故云一相言不坏者不坏无我故若言我知无我我证无我则坏无我以有能所故。

　　二世谛无我故云蕴等迷蕴著积聚我迷界着异因我计种族别故迷处着欲我计为生门能受入故迷谛缘起著作我皆明因果有造作故并是法我亦通人我今随顺观察世谛缘生无实以为对治得入第一义法无我名善巧方便故蕴界等是菩萨智境所治之我(迷五蕴者以聚生门种族是蕴处界义故迷积聚为蕴谓有我人亦谓聚色以为色蕴等迷十八界者约法我六根六尘生识正因因各异故有此法我若外道计中有人我以为异因使知尘等迷十二处者迷于六入根尘相顺眼见色等遂生贪着则有法我或谓神我于中能着犹如一人在于六向见色闻声等迷谛缘者迷于四谛十二因缘皆谓以因能作果故人我可知故䟽双结并是法我亦通人我今随顺下上辨断遣之病即是我慢此下辨能遣之药即是无我观世缘生故无有实无实即实为第一义故上六地论云随顺观察世谛即入第一义从故蕴界等下结成蕴等为智之境)三说羙妙无我惬情称羙顺理为妙。

　　四说无上无我故云转胜词中差别故曰无边法明。

　　复次法无碍智知一乘平等性义无碍智知诸乘差别性辞无碍智说一切乘无差别乐说无碍智说一一乘无边法。

　　第七大小乘相中约权实以分法义(第七大小乘相者知实为法知权为义会三归一为词开方便门为乐说)一观相谓一观不异唯一事实故(唯一事实者即法华云唯此一事实余二则非真)二性相就彼根性有三乘故(二中顺机说权即是义意)三解脱相会彼三乘同归一实解脱相中无差别故论云依同解脱不惧者法华云今我喜无畏但说无上道故(三中三乘同归一实者第一经云舍利弗当知诸佛语无异于佛所说法当生大信力世尊法久后要当说真实告诸声闻众及求缘觉乘我令脱苦缚远得涅槃者佛以方便力示以三乘教众生处处着引之令得出又第三经云汝等所行是菩萨道渐渐修学悉当成佛三周之经皆是会三方便归一真实解脱相者第三经药草喻品云如来知是一相一味之法所谓解脱相离相灭相究竟涅槃常寂灭相终归于空即解脱中无差别也又第二经云但离虚妄名为解脱其实未得一切解脱则一切解脱三乘同归也法华云下释成上论亦方便品光有一偈云舍利弗当知钝根小智人著相憍慢者不能信是法释曰此偈则明如来有畏畏其谤故次即云今我喜无畏于诸菩萨中正直舍方便但说无上道)四念相即开方便门随机念异心行不同以多法明说诸乘法然皆为一事故论云随顺解脱(即开方便有二义一于一佛乘分别说三名之为开即初施权故信解品末云随诸众生宿世善根又知成熟未成熟者种种筹量分别知已于一乘道随宜说三等是也二开者开除开发故第四经云此经开方便门示真实相斯即说三为方便名之为开即然皆为一事下䟽是也第一经云我此九部法随顺众生说入大乘为本以故说是经亦即长行中云诸佛世尊唯以一大事因缘故出现于世又云舍利弗诸佛如来但教化菩萨诸有所作常为一事唯以佛之知见示悟众生即其文也故引论明随顺解脱即方便多门皆顺解脱也)。

　　复次法无碍智知一切菩萨行智行法行智随证义无碍智知十地分位义差别辞无碍智说地道无差别相乐说无碍智说一一地无边行相。

　　第八菩萨地相中约地体相以分法义(第八菩萨地相者说地体为法地相为义三词者说相不违体四乐说者说相随机此之体相即证教二道亦即前义说二大亦即不可说及可说义总收一品之意广如大分及请分中)一智相一切菩萨行者总标也何者是耶谓所证法行能证智行何以此二名菩萨行以智契如故故经云智随证论云观智说故此菩萨行即十地智体(一智相下即前释法无碍上句论标名从一切下牒经解释有两重征释何者下此征法体经法行智行后征法智何以名菩萨行答意可知故经云下双举经论以帖言论云观智说者论具云是中一切菩萨行者法行智行是现观智说故)二说相谓体虽一智相有十地分位故然此分位由心差别故论云十地差别者谓心而名说相者约口言也以论经云义无量者说十地差别故作是释斯则异前义大(斯则异前者显义无碍即说是大前法无碍是义大也)三与方便相谓巧说十地授与众生不颠倒教授与地证道无有差别故(谓巧说十地者释方便言从授与下释无差别言乃有二意一称机不倒为无差别二不违证道为无差别如鸟迹合空)四入无量门相入诸地相差别故。

　　复次法无碍智知一切如来一念成正觉义无碍智知种种时种种处等各差别辞无碍智说成正觉差别乐说无碍智于一一句法无量劫说不尽。

　　第九如来地相约真应以分法义谓一法身相即始本无二之法身故云一念成正觉(第九如来地相中以始本无二释一念者以起信云谓一念相应慧无明顿尽名一切智言一念相应者即始觉与本觉相应故彼论云如菩萨地𥁞满足方便一念相应觉心初起心无初相以远离微细念故得见心性心即常住名究竟觉正是始本无二相也次上论释木觉竟云何以故本觉义者对始觉义说以始觉者即同本觉又云若得无念者则知心相生住异灭以无念等故而实无有始觉之异以四相俱时而有皆无自立本来平等同一觉故以始觉同于本觉无复始本之异为一念相应亦是一念顿觉一切法故故净名云一念知一切法是道场成就一切智故余并可知)二色身相种种时者随何劫中种种处者随何国土依报事各差别者随何等佛身正报事。

　　三正觉相通说正觉十佛差别故。

　　四说相佛德无尽故说亦无尽。

　　复次法无碍智知一切如来语力无所畏不共佛法大慈大悲辩才方便转法轮一切智智随证义无碍智知如来随八万四千众生心行根解差别音声辞无碍智随一切众生行以如来音声差别说乐说无碍智随众生信解以如来智清净行圆满说。

　　第十作住持相约诸佛能说德所说声教以分法义(第十作住持相约就能所以分法义亦是总别总知如来所转法轮名法别知八万四千差别为义而前意义长故䟽但举一意词及乐说同体义分依前法义起说名词词中差别说为乐说)一觉相即作住持德觉法性相故语者随自意语随他意语随自他意语此能说法故十力破魔憍慢无畏伏外道不共异二乘慈悲故常说辨才故能说方便者随顺物机转法轮者正说此上皆一切智智随证(随自意等者论主但云语者能说法故䟽以涅槃意明如来说法不出三语即三十五迦叶品中因说若言众生定有佛性名为执着若言定无是则妄语便云如我说十二部经或随自意语等初会已引今更略示如五百比丘各说身因问佛佛言我为欲界众生说父母以为身因结云是名随自意语次云如答把吒长者问瞿昙知幻应是幻人佛反问云汝识王舍城中气嘘旃陀罗不答云我知佛言汝知旃陀罗而非旃陀罗我知幻者岂是幻人结云是名随他意语次言世智说有我亦说有世智说无我亦说无是随自他语等十力已下转法轮之德言上皆一切智智下结释经文)二差别相知佛随心种性等差别声教故。

　　三说相用前音声差别说故。

　　四彼无量相异异说故随信解者示现菩萨无尽乐说故以如来智等者诸佛法身以利生为行此行合智故无垢清净不可破坏故云圆满此地分得故用之而说。

　　佛子菩萨住第九地得如是善巧无碍智得如来妙法藏作大法师。

　　第三佛子菩萨住第九地下法师自在成就中二先牒前标后二得义下正显成就有四种事一持成就得不失故二说成就巧能演故三问答成就断疑网故四受持成就更受胜法故则前三自分后一胜进又前一释得妙法藏后三释作大法师于此四种皆无缚着即摄第九回向也(第三法师自在成就二又前下对释摽文)。

　　得义陀罗尼法陀罗尼智陀罗尼光照陀罗尼善慧陀罗尼众财陀罗尼威德陀罗尼无碍门陀罗尼无边际陀罗尼种种义陀罗尼如是等百万阿僧祇陀罗尼门皆得圆满以百万阿僧祇善巧音声辩才门而演说法。

　　今初分二初列十持持先已得后此菩萨得如是下用前十持持当所得今初先列十持并从所起业用立名初三起意业次三起身业后四起口业。

　　一持义二持教法三持能知智四善软者慈光摄受五刚强者善慧降伏种种施为故六上供诸佛下摄贫穷故名众财七于大乘中狭劣众生示教大乘威德胜利令生喜故八不断辩才智常说故九无尽乐说深说故十种种义乐说广说故(一义持下三别释然以人望法十皆所持约三业中亦有能所初三意中义教所持次三是能知身业三中通能所摄而初二以正报摄后一以依摄后四口中七以教摄二八以辨九十所说深广九无𥁞乐说深者深约契理何有𥁞时十广可知)后如是下总结以百万下显持之用。

　　此菩萨得如是百万阿僧祇陀罗尼门已于无量佛所一一佛前悉以如是百万阿僧祇陀罗尼门听闻正法闻已不忘以无量差别门为他演说。

　　二持当得中闻已不忘正显持义为他演说亦持之用。

　　此菩萨初见于佛头顶礼敬即于佛所得无量法门此所得法门非彼开持诸大声闻于百千劫所能领受。

　　第二此菩萨初见下明说成就于中三初显所受法多。

　　此菩萨得如是陀罗尼如是无碍智坐于法座而说于法大千世界满中众生随其心乐差别为说唯除诸佛及受职菩萨其余众会威德光明无能与比。

　　二此菩萨得如是下能广开演。

　　此菩萨处于法座欲以一音令诸大众皆得解了即得解了或时欲以种种音声令诸大众皆得开悟或时心欲放大光明演说法门或时心欲于其身上一一毛孔皆演法音或时心欲乃至三千大千世界所有一切形无形物皆悉演出妙法言音或时心欲发一言音周遍法界悉令解了或时心欲一切言音皆作法音恒住不灭或时心欲一切世界箫笛钟鼓及以歌咏一切乐声皆演法音或时心欲于一字中一切法句言音差别皆悉具足或时心欲令不可说无量世界地水火风四大聚中所有微尘一一尘中皆悉演出不可说法门如是所念一切随心无不得者。

　　三此菩萨处于法座下明起说自在。

　　佛子此菩萨假使三千大千世界所有众生咸至其前一一皆以无量言音而兴问难一一问难各各不同菩萨于一念顷悉能领受仍以一音普为解释令随心乐各得欢喜如是乃至不可说世界所有众生一刹那间一一皆以无量言音而兴问难一一问难各各不同菩萨于一念顷悉能领受亦以一音普为解释各随心乐令得欢喜乃至不可说不可说世界满中众生菩萨皆能随其心乐随根随解而为说法承佛神力广作佛事普为一切作所依怙。

　　第三佛子此菩萨假使下问答成就初一界答难二明一切世界。

　　佛子此菩萨复更精进成就智明假使一毛端处有不可说世界微尘数诸佛众会一一众会有不可说世界微尘数众生一一众生有不可说世界微尘数性欲彼诸佛随其性欲各与法门如一毛端处一切法界处悉亦如是如是所说无量法门菩萨于一念中悉能领受无有忘失。

　　第四佛子此菩萨复更下受持成就可知。

　　佛子菩萨住此第九地昼夜专勤更无余念唯入佛境界亲近如来入诸菩萨甚深解脱常在三昧恒见诸佛未曾舍离一一劫中见无量佛无量百佛无量千佛乃至无量百千亿那由他佛恭敬尊重承事供养于诸佛所种种问难得说法陀罗尼所有善根转更明净。

　　第二佛子菩萨住此下明位果三果同前但初调柔见佛缘中初依内证近佛法身后依三昧见佛色身余文可知。

　　譬如真金善巧金师用作宝冠转轮圣王以严其首四天下内一切小王及诸臣民诸庄严具无与等者此第九地菩萨善根亦复如是一切声闻辟支佛及下地菩萨所有善根无能与等。

　　佛子譬如二千世界主大梵天王身出光明二千界中幽远之处悉能照耀除其黑闇此地菩萨所有善根亦复如是能出光明照众生心烦恼黑闇皆令息灭。

　　此菩萨十波罗密中力波罗蜜最胜余波罗蜜非不修行但随力随分。

　　佛子是名略说菩萨摩诃萨第九善慧地若广说者于无量劫亦不能尽。

　　佛子菩萨摩诃萨住此地多作二千世界主大梵天王善能统理自在饶益能为一切声闻缘觉及诸菩萨分别演说波罗蜜行随众生心所有问难无能屈者布施爱语利行同事如是一切诸所作业皆不离念佛乃至不离念一切种一切智智复作是念我当于一切众生中为首为胜乃至为一切智智依止者此菩萨若发勤精进于一念顷得百万阿僧祇国土微尘数三昧乃至示现百万阿僧祇国土微尘数菩萨以为眷属。

　　若以菩萨殊胜愿力自在示现过于此数乃至百千亿那由他劫不能数知。

　　尔时金刚藏菩萨欲重宣其义而说颂曰。

　　无量智力善观察最上微妙世难知普入如来秘密处利益众生入九地。

　　总持三昧皆自在获大神通入众刹力智无畏不共法愿力悲心入九地。

　　第三重颂分中二十四颂分三初十九颂地行次四颂位果后一结叹今初具颂上四分初二颂法师方便。

　　住于此地持法藏了善不善及无记有漏无漏世出世思不思议悉善知。

　　若法决定不决定三乘所作悉观察有为无为行差别如是而知入世间。

　　次二颂智成就。

　　若欲知诸众生心则能以智如实知种种速转坏非坏无质无边等众相。

　　烦恼无边恒共伴眠起一义续诸趣业性种种各差别因坏果集皆能了。

　　诸根种种下中上先后际等无量别解性乐欲亦复然八万四千靡不知。

　　众生惑见恒随缚无始稠林未除翦与志共俱心并生常相羁系不断绝。

　　但唯妄想非实物不离于心无处所禅定境排仍退转金刚道灭方毕竟。

　　六趣受生各差别业田爱润无明覆识为种子名色芽三界无始恒相续。

　　惑业心习生诸趣若离于此不复生众生悉在三聚中或溺于见或行道。

　　次七颂入行成就。

　　住于此地善观察随其心乐及根解。

　　四有八偈颂说成就于中初半偈颂智成就。

　　悉以无碍妙辩才如其所应差别说处于法座如师子亦如牛王宝山王。

　　又如龙王布密云霔甘露雨充大海善知法性及奥义随顺言辞能辩说。

　　次二偈颂口业成就其中诸喻长行所无。

　　总持百万阿僧祇譬如大海受众雨总持三昧皆清净能于一念见多佛。

　　一一佛所皆闻法复以妙音而演畅。

　　后五偈半颂法师自在成就于中初一偈半颂持。

　　若欲三千大千界教化一切诸群生如云广布无不及随其根欲悉令喜。

　　次一偈颂说。

　　毛端佛众无有数众生心乐亦无极悉应其心与法门一切法界皆如是。

　　次一颂问答。

　　菩萨勤加精进力复获功德转增胜闻持尔所诸法门如地能持一切种。

　　十方无量诸众生咸来亲近会中坐一念随心各问难一音普对悉充足。

　　后二颂受持兼颂问答。

　　住于此地为法王随机诲诱无厌倦日夜见佛未曾舍入深寂灭智解脱。

　　供养诸佛善益明如王顶上妙宝冠复使众生烦恼灭譬如梵王光普照。

　　住此多作大梵王以三乘法化众生所行善业普饶益乃至当成一切智。

　　一念所入诸三昧阿僧祇刹微尘数见佛说法亦复然愿力所作复过此。

　　此是第九善慧地大智菩萨所行处甚深微妙难可见我为佛子已宣说。

　　大方广佛华严经䟽钞会本第三十八之七

　　音释

　　曩

　　(乃朗切向也)。

　　软

　　(而[〦/(ㄠ-ㄙ+?)]切)。

　　依怙

　　(怙侯古切依怙𠋣恃也)。

　　统理

　　(统他总切总也)。

　　霔

　　(之戍切霖霔也)。

　　诱

　　(与久切引也)。

　　吒

　　(陟驾切)。

　　嘘

　　(休居切)。
乾隆藏第 132 册 No. 1557 大方广佛华严经疏钞会本(第34卷-第51卷)


　　大方广佛华严经䟽钞会本第三十九之一　韩一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　第十法云地所以来者瑜伽意云虽于一切品类宣说法中得大自在而未能得圆满法身现前证受今精勤修习已得圆满故有此来论云于九地中已作净佛国土及化众生第十地中修行令智觉满此是胜故以八九二地同无功用故对之显胜有此地来又一乘中最居极故(瑜伽唯摄第九于中有三先明九地所能次而未下明前地不能则是举劣显胜后今精勤下显此地之能即举胜拣劣论云下二引本论通摄前九故云于九地中非第九也已作净佛国土即第八地及化众生即第九地既通前九而偏语八九者后三通无功用故举拣异又八多约身九多约语今云智满多约意业故胜于前言智觉满者智度圆故菩萨地尽故)次释名下自有释名分今且略解云者是喻略有三义一含水义二覆空义三霔雨义约法就喻则有多义云有四义一喻智慧二喻法身三喻应身四喻多闻熏因空亦四义一喻真如二喻粗重三喻法身四喻梨耶摄大乘论云由得总缘一切法智含藏一切陀罗尼门三摩地门此喻含水义总缘一切法契经等智不离真如如云合空总持三昧即是水也又云譬如大云能覆如空广大障故此喻覆空义即以前智能覆惑智二障又云又于法身能圆满故此有二义一喻霔雨义即上之智出生功德充满所依法身故二喻遍满即前之智自满法身耳故金光明云法身如虚空智慧如大云成唯识中亦有三义全同摄论而瑜伽云粗重之身广如虚空法身圆满譬如大云皆能遍覆此同摄论第二义而无性释以智覆空此以法身者智满则法身圆满起信论云显现法身智纯净故本分云得大法身具足自在亦以法身喻云真谛三藏释金光明经云虚空喻三法身云喻三道之智此法喻亦齐似非经意此喻位极非道前故庄严论第十三云于第十地中由三昧门及陀罗尼门摄一切闻熏习因遍满阿梨耶识中譬如浮云遍满虚空能以此闻熏习云于一一刹那于一一相于一一好于一一毛孔雨无量无边法雨充足一切所化众生由能如云雨法雨故故名法云此从法身未及佛故立赖耶名十住论云于无佛世界能雨法雨故瑜伽又意云言大云者未现等觉若现等觉能雨大雨作利益故是则密云不雨含德而已然诸释虽众不出三义谓以智慧含德遍断诸障遍证法身故(亦四义下影出如空以标名虽无释有空故摄大乘下以诸经论释上空云总有九释兼摄论三义成十一义一引摄论释有三义此即第一义从此喻下䟽释彼论此句即䟽从总缘下无性释论彼释具云由得总缘一切法智总缘一切契经等不离真如此一切法共相境界智譬如大云陀罗尼门三摩地门犹如净水智能藏彼如云含水有能生彼胜功德故释曰共相境智者云与空合如智与境冥又共相即是总释之义今䟽取其要言释彼本论义已尽矣又云下即摄论第二义从此喻下䟽释彼论从即以下取无性意释彼释具云又如大云覆隐虚空如是总缘一切法智覆隐如空广大充遍惑智二障言覆隐者隔义断义又于法身下摄论第三义从此有下䟽释亦取无性意无性释此云又如大云澍清泠水充满虚空如是总缘一切法智出无量殊胜功德充满所依法身释曰彼言虽多䟽以𠬧𥁞次四可知真谛三藏下六引真谛于中先言虚空喻三法身者譬如虚空空有三义一容受义譬如自性法身不碍生死二无边义譬如显了法身谓虽得显了犹未究竟如空有清净处有尘雾处如道内法身遍解惑中道也三清净无尘雾义譬如圣果法身云喻三道之智者即智慧如大云譬如如智有其三义一道前性得二道内修得三道后至得文言遍者性得如如智遍如如理满者修得如如智满如如理覆者至得如如理境智相称云即是两两有三义一能除尘谓道前自性智清净无染义二能光垢道内灭除恶业三能生萌芽道后能生如如萌芽又虚空如法身云如应身此法喻下二䟽断得失先取后似非经意下夺之谓若如上释道前应得法云之名名既此立故似非经意而言似者以约理可通故谓道前虽有云义三义未足不得此名十地位满方得名耳此则可通故云似也庄严论下七引庄严先引论此从法下䟽释瑜伽下九重引瑜伽先举论后是则下䟽释即周易小畜卦语易云小畜亨密云不雨自我西郊彖曰小畜柔得位而上下应之曰小畜健而巽刚中而志行乃亨密云不雨上往也自我西郊施未行也释曰彼况文王当纣之时身为西伯有君之德犹如密云未有君位德未施行犹如不雨今况十地含佛之德未等正觉是故但云含德而已)所覆粗重即所离障谓于诸法中未得自在障此障十地大法智云及所含藏所起事业故斯即二愚障所起业名大神通愚障大智云即悟入微细秘密愚。

　　断此障故便能证得业自在等所依真如谓神通作业总持定门皆自在故便成受位等行。

　　具智波罗密得化身三昧等果即是云雨究竟成佛法身及所证如皆亦所遍虚空其旨一耳。

　　净居天众那由他闻此地中诸胜行空中踊跃心欢喜悉共䖍诚供养佛。

　　不可思议菩萨众亦在空中大欢喜俱然最上悦意香普熏众会令清净。

　　自在天王与天众无量亿数在虚空普散天衣供养佛百千万种缤纷下。

　　次正释文文中三分先赞请中有十六偈前十三赞后三偈请前中亦二前三偈但申供养有三类可知。

　　天诸婇女无有量普不欢欣供养佛各奏种种妙乐音悉以此言而赞叹。

　　后十偈天女供赞于中亦二初一总标供赞。

　　佛身安坐一国土一切世界悉现身身相端严无量亿法界广大悉充满。

　　于一毛孔放光明普灭世间烦恼闇国土微尘可知数此光明数不可测。

　　余九正显赞辞于中亦二前八赞佛德能后一劝修利益前中亦二前五赞大用自在后显自在所由前中亦二前二用益普周。

　　或见如来具众相转于无上正法轮或见游行诸佛刹或见寂然安不动。

　　后三随见不等于中亦二初一总明。

　　或现住于兜率宫或现下生入母胎或示住胎或出胎悉令无量国中见。

　　或现出家修世道或现道场成正觉或现说法或涅槃普使十方无不睹。

　　后二八相显。

　　譬如幻师知幻术在于大众多所作如来智慧亦复然于世间中普现身。

　　佛住甚深真法性寂灭无相同虚空而于第一实义中示现种种所行事。

　　所作利益众生事皆依法性而得有相与无相无差别入于究竟皆无相。

　　所由中亦二初一智了世幻故文有喻合后二证穷性相故于中半偈证体半偈起用半偈用不离体半偈体用泯绝。

　　若有欲得如来智应离一切妄分别有无通达皆平等疾作人天大导师。

　　无量无边天女众种种言音称赞己身心寂静共安乐瞻仰如来默然住。

　　即时菩萨解脱月知诸众会咸寂静向金刚藏而请言大无畏者真佛子。

　　从第九地入十地所有功德诸行相及以神通变化事愿聦慧者为宣说。

　　后三请中初一结默念请后二上首言请。

　　尔时金刚藏菩萨摩诃萨告解脱月菩萨言佛子菩萨摩诃萨从初地乃至第九地以如是无量智慧观察觉了已善思惟修习善满足白法集无边助道法增长大福德智慧广行大悲知世界差别入众生界稠林入如来所行处随顺如来寂灭行常观察如来力无所畏不共佛法名为得一切种一切智智受职位。

　　第二正说论分八分一方便作满足地分摄前九地所修总为方便满此地故二得三昧分初住地行行德无量偏举受职之所依故三得受位分正住地行依前定力摄佛智故四入大尽分是地满行望前诸地行已穷尽今复地满尽之极故五释名分此地学穷辩德显称故六神通力有上无上分地满足已妙用自在形前无上形佛劣故七地影像分以喻显法如因影像知形质故八地利益分彰说殊胜劝修趣入故(第二主说䟽文有二一依论总科便以䟽释)后之二分通该十地将前摄后云此地有八若依前长科后二分通则此地分二先明地行后彰位果地行之中方有六分如上所列六中初一是入心余是住心出心即调柔果已如前说(二后之二分下料拣于中有三初料拣论次若依前下以经对论后六中下对前三心)今初分中二先总明后善满下别显今初无量智者阿含广故观察觉了者证智深故宝性论中地上菩萨起二修行一约根本智名如实修即此证智二约后得智名遍修行即此广智诸地具起上二种行今于上二决择思修。

　　别中十句摄为七相初三七八二处合故七中一善修行故即是同相谓初三句明证助不住诸地同修故初句证道无漏白法故何以得证由次句助道何因成助由后句不住道增福德故不住无为增智慧故不住有为。

　　后六别相谓二广行大悲即普遍随顺自利利他相此总前七地合为一相以七地差别之相八地之初已辨故此总举普遍释广随顺释行大悲利他而成自业故云自利。

　　三一句令佛土净即八地相下三相即九地以亲证此故多举之。

　　谓四一句教化众生相即九地自分行入十一稠林故(即九地者则显后二相是胜进行)五有二句善解相谓解达真如是佛所行处故善顺如来能证寂灭行故(真如是佛行处者今此九地入向十地何名入如来所行答十地同佛境相应故)六无猒足相常观察力等欲趣入故上句解此句行并九地胜进故前地云昼夜专勤更无余念唯入佛境界故。

　　七地昼至入相谓十地证穷故同前诸地结行入位已属第十故云名为得受职位(七地昼者即经名为得下经文十地学穷名为地昼依行得证说为至入)。

　　佛子菩萨摩诃萨以如是智慧入受职地已。

　　第二佛子菩萨摩诃萨以如是下明三昧分于中二初牒前起后。

　　即得菩萨离垢三昧入法界差别三昧庄严道场三昧一切种华光三昧海藏三昧海印三昧虚空界广大三昧观一切法自性三昧知一切众生心行三昧一切佛皆现前三昧。

　　后即得下正显于中四初举十名二如是等下结所得数三菩萨于此下彰入满足四其最后下显最后名今初十中初总余别总云离垢者离烦恼垢故是障尽地偏受此名别中九定离八种垢(第二三昧分别中九定者六七合故然下䟽一一结之若从上科八中前七自分后一胜进前中前六自利后一利他前中前五法身行后一摄净土行前中有三一解二行三成德)一入密无垢谓解入事事法界深密之处不与惑俱故(不与惑俱者释无垢义就总开别皆带无垢无垢即不与惑俱故初句示其带总云不与惑俱)二近无垢万行已圆道场斯近故如净名说上来初一解次一行下三成德(下三成德者即身口意密也)三放光无垢谓光开心华令其见实亦能坐种种大宝莲华光无不照故(初放光中䟽双就身智二光正意在身)四陀罗尼无垢如海包藏。

　　五起通无垢则无心顿现上五皆起法身之定也。

　　六有二定清净佛土无垢上句无量则尽法界之疆域下句正观穷国土之体性上六自利(上句无量者即经虚空界广大三昧此同自受用刹下句穷国土之体性即法性土此能穷究)七化生无垢上之二利皆自分行。

　　八正觉无垢谓胜进上觉将成菩提时一切诸佛迭共现前而证知故如下受职处说以本觉将现前故。

　　如是等百万阿僧祇三昧皆现在前。

　　二结数者亦是眷属皆现前者久修成就不加功才自然现故。

　　菩萨于此一切三昧若入若起皆得善巧亦善了知一切三昧所作差别。

　　三彰入满足中能入者通方便定体入起相即隐显无方故云善巧善了所作即知业用。

　　其最后三昧名受一切智胜职位。

　　四彰最后名者将说受位分故一切智者佛无分别智也论经重言智者兼后得智二智平等名受位也。

　　此三昧现在前时有大宝莲华忽然出生其华广大量等百万三千大千世界以众妙宝间错庄严超过一切世间境界出世善根之所生起知诸法如幻性众行所成恒放光明普照法界非诸天处之所能有毗琉璃摩尼宝为茎栴檀王为台码瑙为须阎浮檀金为叶其华常有无量光明众宝为藏宝网弥覆十三千大千世界微尘数莲华以为眷属。

　　第三此三昧现在前下明受位分于中有四一法二喻三合四结(第三受位分自有十相者文中法喻合结)今初有六一座二身三眷属四相五出处六得位六中前五自分德备后一上摄佛果前中初三位体次一位相后一位用前三即依正眷属今初随何等座谓大宝华王座故于中二先明主华自有十相一主相即宝莲华(如世之华上者为主菩萨之华大宝故上)二其华下量相(二广大为量)三以众妙下胜相具德故(一事则众宝间错故胜法则众德为严亦如上说有同时具足相应广狭自在一多相容等德故)四超过下地相生处故(四法界智地为生处故)五出世下因相(五因如种植)六知诸下成相(六成如出水)七恒放下第一义相正观普照法界现事故如世莲华开敷菡萏为第一故(七第一相然华有三时之异一华而未敷二处中盛时三雕而将落今非初后正处中盛时正观普照等彼流光法界现事如开菡萏披敷见莲华实双羙事理昭著权实开荣)八非诸天下功德相菩萨德招故(八世之莲华人德感故今此之华出世德感)九毗琉璃下体相(九琉璃为净栴檀为乐玛瑙为我檀金为常曰德为体)十其华下庄严相(十智光圆照照如来藏教网遐张为庄严也)二十三千下明眷属华。

　　尔时菩萨坐此华座身相大小正相称可。

　　第二尔时下随何等身殊妙之身称于座故。

　　无量菩萨以为眷属各坐其余莲华之上周匝围绕一一各得百万三昧向大菩萨一心瞻仰。

　　第三无量下随何眷属。

　　佛子此大菩萨并其眷属坐华座时所有光明及以言音普皆充满十方法界一切世界咸悉震动恶趣休息国土严净同行菩萨靡不来集人天音乐同时发声所有众生悉得安乐以不思议供养之具供一切佛诸佛众会悉皆显现。

　　第四佛子此大下随何等相周遍作业为其相故。

　　佛子此菩萨坐彼大莲华座时于两足下放百万阿僧祇光明普照十方诸大地狱灭众生苦于两膝轮放百万阿僧祇光明普照十方诸畜生趣灭众生苦于䐡轮中放百万阿僧祇光明普照十方阎罗王界灭众生苦从左右胁放百万阿僧祇光明普照十方一切人趣灭众生苦从两手中放百万阿僧祇光明普照十方一切诸天及阿修罗所有宫殿从两肩上放百万阿僧祇光明普照十方一切声闻从其项背放百万阿僧祇光明普照十方辟支佛身。

　　第五佛子此菩萨坐彼下随何出处十处出光令恶道出离菩萨增行故文分为四一舒光作业二众圣咸知三下类奔风四同声相应今初十处放光有三种业一利益业二发觉业三摄伏业今类例相从且分为四一前之七光但有益业前五益凡后二益小。

　　从其面门放百万阿僧祇光明普照十方初始发心乃至九地诸菩萨身。

　　二第八一光有二业半一者益九地已还菩萨故二者发觉令知故言一半者但有摄义摄彼令来故。

　　从两眉间放百万阿僧祇光明普照十方受职菩萨令魔宫殿悉皆不现。

　　三第九一光亦二业半一益等位菩萨故下文彼光既令此益此光必益于彼故二发觉令知故言一半者魔宫不现是伏业故。

　　从其顶上放百万阿僧祇三千大千世界微尘数光明普照十方一切世界诸佛如来道场众会。

　　四第十顶光但有发觉文分为三一显照分齐。

　　右绕十匝住虚空中成光明网名炽然光明发起种种诸供养事供养于佛余诸菩萨从初发心乃至九地所有供养而比于此百分不及一乃至算数譬喻所不能及其光明网普于十方一一如来众会之前雨众妙香华鬘衣服幢幡宝盖诸摩尼等庄严之具以为供养皆从出世善根所生超过一切世间境界若有众生见知此者皆于阿耨多罗三藐三菩提得不退转。

　　二右绕下正显作业谓兴供成益益言不退菩提者论有四义一于登地证决定故二入正定聚故三定离放逸恶故四定集善事故。

　　佛子此大光明作于如是供养事毕复绕十方一切世界一一诸佛道场众会经十匝已从诸如来足下而入。

　　三佛子下事讫收光言足下入者若约教相顶光入足显深敬故若约证实终极之智从下趣入诸佛境故故论释后段云平等摄故显证佛境即自证故(若约教相者显有二意前约教相人之所贱莫过于足人之所贵莫过于顶顶光入足故显故深二若约证下自有二意文乃有三一顶光入足显此菩萨入他佛境二故论下引证三显证佛境即自证故者是第二意入自佛境因圆趣果故论言平等摄者此有二意一如来下摄足[(冰-水+〡)*ㄆ]其光菩萨上摄光入佛境云平等摄二入他佛境即入自境自他佛境无二体故云平等摄是以处中引论证上证下第一平等下䟽自具而约二光以明相摄谓菩萨光入足佛光入顶今但入足已显相摄余可知也)。

　　尔时诸佛及诸菩萨知某世界中某菩萨摩诃萨能行如是广大之行到受职位。

　　第二尔时下众圣咸知。

　　佛子是时十方无量无边乃至九地诸菩萨众皆来围绕恭敬供养一心观察正观察时其诸菩萨即各获得十千三昧。

　　第三佛子是时下下位奔风申敬获益文并可知。

　　当尔之时十方所有受职菩萨皆于金刚庄严臆德相中出大光明名能坏魔怨百万阿僧祇光明以为眷属普照十方现于无量神通变化作是事已而来入此菩萨摩诃萨金刚庄严臆德相中其光入已令此菩萨所有智慧势力增长过百千倍。

　　第四当尔之时下同声相应以修平等因行互相资故表内吉祥深广之德严心已圆故外于此相放光相益又上此照彼放眉间光表中道已照今彼照此乃于胸相者表心契悬同德圆魔尽名坏魔怨(第四当尔下同声相应文中有四一总显相应之由同声相应者即周易乾卦文言之语易云同声相应同气相求水流湿火就燥云从龙风从虎圣人作而万物睹本乎天者亲其上本乎地者亲其下亦各从其类也今取同位故曰同声同谓何能有相益显如世明友互相成益故二表内下释德相放光之由三又上此下对前会释下彼光照此此增智力今此显彼益彼何疑四德圆下稚光明号)。

　　尔时十方一切诸佛从眉间出清净光明名增益一切智神通无数光明以为眷属普照十方一切世界右绕十匝示现如来广大自在开悟无量百千亿那由他诸菩萨众周遍震动一切佛刹灭除一切诸恶道苦隐蔽一切诸魔宫殿示一切佛得菩提处道场众会庄严威德如是普照尽虚空遍法界一切世界已而来至此菩萨会上周匝右绕示现种种庄严之事。

　　第六尔时十方下明随所得位于中二一放光于中十业初光名即益业益一切智令成佛故二眷属光是因业三示佛是敬业四开悟业五振动业六止恶业七降魔业八示现业九卷舒业十示现种种即变化业。

　　现是事已从大菩萨顶上而入其眷属光明亦各入彼诸菩萨顶当尔之时此菩萨得先所未得百万三昧名为已得受职之位入佛境界具足十力堕在佛数。

　　二现是事已下入顶成益入顶者若约化相上收于下也若约实义照极心源名为智顶成果在已是为光入(若约化相者䟽但有二初身光入菩萨色身之顶但为化相即上收下就实约义中曲复有二一约相显实即诸佛智光入菩萨心顶二直就宝论自智已圆当成之果显在心源是故结云果成在己)论云诸如来光明彼菩萨迭互智平等摄受故谓菩萨顶光入佛足则因上进于果也佛光入菩萨顶果[(冰-水+〡)*ㄆ]因也亦因[(冰-水+〡)*ㄆ]果入则无迹因果双亡名平等也(论云下引证谓菩萨下䟽释言亦因[(冰-水+〡)*ㄆ]果者上义佛果下[(冰-水+〡)*ㄆ]今菩萨顶[(冰-水+〡)*ㄆ]得佛光耳上释迭互摄受入则下释平等摄受)当尔之时下得益名为下结位入佛境者所证同也具十力者行德同也堕佛数者如始出家便堕僧数。

　　佛子如转轮圣王所生太子母是正后身相具足其转轮王令此太子坐白象宝妙金之座张大网幔建大幢幡然香散花奏诸音乐取四大海水置金瓶内王执此瓶灌太子顶是时即名受王职位堕在灌顶刹利王数即能具足行十善道亦得名为转轮圣王。

　　第二佛子如转轮下喻喻上六事文少不次初喻随何身(初喻随何身者即经云如转轮圣王所生大子母是正后身相具足是也然论经云玉女宝所生准智论玉女不生乃是一说准萨遮尼犍子经第三千子皆玉女生彼名夫人宝余则可知)二其转轮下喻随何座三张太下喻随何相四取四大下喻随所得位王喻真身手喻应身瓶喻白毫水喻于光应有第三随何等眷属谓文武百寮以为辅弼五即能下明随何等出处(随所得位者然论释云此菩萨同得位时名为善住远公有二释一明同上王子得位时二同佛得位时)。

　　菩萨受职亦复如是诸佛智水灌其顶故名为受职具足如来十种力故堕在佛数。

　　第三菩萨受职下合但合随所得位正意在此故。

　　佛子是名菩萨受大智职菩萨以此大智职故能行无量百千万亿那由他难行之行增长无量智慧功德名为安住法云地。

　　第四佛子下总结结斯一分。

　　大文第四佛子菩萨住此法云下明入大尽分于中有五种大一智大二解脱大三三昧大四陀罗尼大五神通大此五依五种义一依正觉实智义离智障故二依心自在义离烦恼障故三依发心即成就一切事义意定力故四依一切世间随利益众生义意能遍持口能遍随故五依堪能度众生义身及诸通广能运故前二自利后三利他(大文第四大尽分中文前有四一依论科二此五下论释义三前二下料拣四文中下辨经二中五义之内义字向上皆是论文义字已下即是䟽释然前二离惑智二障成心慧二解脱后三利他即是三业一意二口虽云意持正在口说三即身通)。

　　大方广佛华严经䟽钞会本第三十九之一

　　音释

　　[綜-示+(眉-目+貝)]纷

　　([綜-示+(眉-目+貝)]匹宾切纷敷文切)。

　　茎

　　(户耕切干也)。

　　须

　　(音须华须也)。

　　膝

　　(息七切胫头节也)。

　　脐

　　(徂奚切与脐同)。

　　胁

　　(虚业切腋下也)。

　　臆

　　(于力切胸也)。

　　幔

　　(莫半切帷幔也)。

　　㴻

　　(朱戍切与注同)。

　　彖

　　(吐玩切断也)。

　　狭

　　(胡甲切)。

　　菡萏

　　(菡户感切萏徒感切菡萏芙蓉未𤼵为菡萏)。

　　燥

　　(先到切干也)。

　　迭

　　(徒结切更互也)。

　　大方广佛华严经䟽钞会本第三十九之二　韩二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨住此法云地如实知欲界集色界集无色界集世界集法界集有为界集无为界集众生界集识界集虚空界集涅槃界集此菩萨如实知诸见烦恼行集知世界成坏集知声闻行集辟支佛行集菩萨行集如来力无所畏色身法身集一切种一切智智集示得菩提转法轮集入一切法分别决定智集举要言之以一切智知一切集。

　　文中三前二别明后三合例今初智大分二先别明后总结今初有七种智一集智大二应化智大三加持智大四入微细智大五密处智大六入劫智大七入道智大此七展转相生今初集智依能断疑力了法缘集故(今初集智下䟽文有四一总彰大意然论中文有三节一总立七名谓一集智大等如向䟽引二总辨七智之所依起略显其相三总释七智之相今䟽文中分为七段一一智内皆有三重如今集智云今初集智即第一列名二依能下即论第二依起之一三了法下即第三段释义下之六智皆具此三然远公释缘集云统唯一种或分为二一妄缘集三界虚妄唯一心作如梦所见但是心解二真缘集一切诸法皆真心起如梦所见皆报心作或说为三一真妄离合为三离为前二合为第三第二约心识论三一事缘集从事识起一切法二妄缘集从其妄缘起一切法三真缘集真识体中具过一切恒沙性德互相集成故言缘集又从真识起一切法故经说言若无藏识七识不住不得猒苦乐求涅槃由如来藏故起诸法三就有为无为说三一有为缘集二无为缘集三具二缘集并如六地已说)文中先别明后举要下总结前中有二十集皆明因缘集然通真妄及与和合故有三分一染分二净分三灭分在文六重(三摄以义类即前三中第一三也在文虽六不出前三[(冰-水+〡)*ㄆ]摄已竟释义已周)一唯染谓初四及众生集诸见烦恼集(一唯染中已摄六集)二唯净谓声闻已下诸集(二有七集)三唯灭谓虚空(三唯一集)四净染合说谓识及有为世界成坏(四有三集)五净灭合说谓无为及涅槃择灭无为为净非择灭为灭性净涅槃称灭余三涅槃为净(五唯二集无为有三虚空已别说竟但二无为一净二灭涅槃有四余无余及与无住皆约修显故得称净六唯一集故有二十)六通染净灭谓法界故论云随所正不正以法界通善不善及无为故而论诸句皆有随所言者随何等差别皆能知故(六通染下有四一摽通三二故论下引证三以法界下䟽释顺上善法界为净不善法界为染无为法界为灭无为与善为正不善不正四而论下会释论文然上以其三事问合故为六段而文不次又经与论经次亦小异若依今文辨次第者然望论经论经阙二一无世界集二无最后入一切法分别决定智集彼意为世界即世界成坏将后入一切法集属于总结故但十八并结十九今为世界是总通佛众生如世界成就品通有唯成无有坏义成坏之刹唯属众生彼次与此亦有小异以法界居虚空之后众生识界居为无为前且依今经以辨次者先明三界通于依正总辨众生所依次云世界通于染净次辨法界向上为上四所依向下与为无为等而为所依法界是总以性从缘则有为无为众生是能速之人识界为众生之本虚空是众生等住处涅槃是众生所归烦恼是能迷之因行兼于业则显前皆是果故此句初有此菩萨言由烦恼因感界成坏次三辨反源之人如来下四辨反源之果结云一切者非止二十故也)。

　　佛子此菩萨摩诃萨以如是上上觉慧如实知众生业化烦恼化诸见化世界化法界化声闻化辟支佛化菩萨化如来化一切分别无分别化如是等皆如实知。

　　第二佛子下明应化智中三初牒前起后以依前缘集智身起化用故故论云依彼身起力次如实下正显后如是下总结中十句初三众生世间自在化化起众生善恶业及利钝使令众生见似真造作故次一句器世间自在化次五智正觉世间自在名三乘正觉故一法界化为三乘所说法行余四化为三乘人及果后一通三世间有情有分别器无分别智正觉通上二也(第二应化智亦具上三谓一列名二依起三释相在文分二先标名总科即将蹑经前文释论第二牒所依起其第三释义易解不举论云是中应化智者众生应化等差别远公云然化有三种一据始起有分别心而作变化二就息想论物见我化我实不化三就真实说缘起门中皆是真实作用法门之所示现今依后义是故依前缘集故而起化用)。

　　又如实知佛持法持僧持业持烦恼持时持愿持供养持行持劫持智持如是等皆如实知。

　　第三又如实知佛持下加持智论云依如是如是转行力谓依彼应化常化不绝为加持行其事非一重言如是(谓依彼下三䟽释论依起是第三段中释义常化不绝为加持故即以不绝是转义如转法轮)有十一句初三不断三宝是境界持余八是行持于中初二逆行胜热炙身无厌行虐婆须染欲遍行处邪皆其事也后六顺行前四起因行时谓起因之时愿等因体后二得果在时时谓长劫智即果体谓一切智智故(不断三宝者不断是三宝中持义谓佛种不断即是佛持等愿等因体者望上时持故名因体就体有二愿是起行方便之心供养及行即依愿正行供养摄福行摄智故)。

　　又如实知诸佛如来入微细智所谓修行微细智命终微细智受生微细智出家微细智现神通微细智成正觉微细智转法轮微细智住寿命微细智般涅槃微细智教法住微细智如是等皆如实知。

　　第四又如实知诸佛下微细智谓知佛化用微细自在故论云依彼应化加持善集不二作故谓依前应化等三智合为不二之智作此微细化用故随一事即具前三非但八相一具余七文并可知(三智者一应化二加持三善集即前缘集智所以合者集智是智余二多悲悲智无碍为佛微细非但八相者但应化一智即能令一而具一切今一一事皆具三智故为微细以如来证此法门故别有十事多同八相八相不具)。

　　又入如来秘密处所谓身秘密语秘密心秘密时非时思量秘密授菩萨记秘密摄众生秘密种种乘秘密一切众生根行差别秘密业所作秘密得菩提行秘密如是等皆如实知。

　　第五又入下密处智依护根未熟众生不令惊怖故现粗隐细而秘密俱成初三即总显三密次三别显起化密一意知化时二口与其记谓懈怠者迟记怯退者速记或引实行声闻与应化者记又昔但记菩萨则于声闻记为秘密随机隐显后摄众生密论经云摄伏谓摄受折伏皆通身口次一教密约实则无三说三三即为密但为化菩萨故约机非一说一一亦为密后三约所知明密知根种种知业万差知逆顺行皆得菩提故为密也(初三下释文文含多义前诸䟽文已皆具矣)。

　　又知诸佛所有入劫智所谓一劫入阿僧祇劫阿僧祇劫入一劫有数劫入无数劫无数劫入有数劫一念入劫劫入一念劫入非劫非劫入劫有佛劫入无佛劫无佛劫入有佛劫过去未来劫入现在劫现在劫入过去未来劫过去劫入未来劫未来劫入过去劫长劫入短劫短劫入长劫如是等皆如实知。

　　第六又知下入劫智依命行加持舍自在意谓劫时迁流名为命行一摄一切名曰加持一入一切名之为舍以废己随他故劫随心转名为自在(谓劫下三䟽释论含于入劫之相)亦十世隔法异成门也以得不思议解脱不见长短一多大小互相即入等并如发心品。

　　又知如来诸所入智所谓入毛道智入微尘智入国土身正觉智入众生身正觉智入众生心正觉智入众生行正觉智入随顺一切处正觉智入示现遍行智入示现顺行智入示现逆行智入示现思议不思议世间了知不了知行智入示现声闻智辟支佛智菩萨行如来行智。

　　第七又知如来下入道智论云依对治意说谓遍入诸道若逆若顺皆为对治无非入道此约知凡夫道若约知化凡夫道即此逆顺等便是佛道(谓遍入下三䟽释依起显前标名具于三义一明知凡夫道道谓业惑以逆顺等皆所知故二若约下知化凡夫道谓一切善法下论名对治即顺字摄之及第三知化凡夫即是佛道文正出此)别中有十四句初句总入所化谓毛道凡夫随风不定故论经云入凡夫道论云依凡夫地(初句为总者义通三义)余句别显所化略有三种一依我慢行者令入微尘智观破抟聚唯尘无我故二依信求生天者入净国土过于所信故余皆依觉观者于中初句起觉观身次二句正显觉观心行差别次句明所觉境上四即所化之觉观次四句能化之行初句总显遍行故次二随宜若逆若顺后句若深若浅后四句化令入三乘果(别显三种中前二皆第一知凡夫道其中观破抟聚者四十八经当具解释次四句者即化凡夫道亦兼第三知凡夫道即是佛道后四化果其中思议等并如九地)。

　　佛子一切诸佛所有智慧广大无量此地菩萨皆能得入。

　　第二佛子一切下总结前七皆佛之智菩萨能入故名智大。

　　佛子菩萨摩诃萨住此地。

　　第二佛子至住此地下明解脱大中三初标得位。

　　即得菩萨不思议解脱无障碍解脱净观察解脱普照明解脱如来藏解脱随顺无碍轮解脱通达三世解脱法界藏解脱光明轮解脱无余境界解脱。

　　次即得下略显有十初依神通境界转变自在言念不及故如净名所得二能至无量世界以愿智力无拘碍故三明离障解脱故云净观离障有二并皆知之一约位则世出世间所离不同二就出世中学无学别此学无学并通三乘上三中前二约通此一约智共为一对总相以明约身明通就人显智次三一对一通二智四约心明通普照物机随意转变一时普应如观音普门示现故次二约法明智谓五即法陀罗尼显如来藏中蕴恒沙德故六即能破他言随彼言破无碍圆满故次二一对相入通智约时明通由达三世劫随意住持相入故约因缘集显智一切种智包藏法界之中故后二一对约相即明通智约身明通不离一身光明轮而普照故是解脱光轮约时明智即一而能知多故(第二解脱下总有四对䟽中已配)。

　　此十为首有无量百千阿僧祇解脱门皆于此第十地中得。

　　后此十下结广。

　　如是乃至无量百千阿僧祇三昧门无量百千阿僧祇陀罗尼门无量百千阿僧祇神通门皆悉成就。

　　第三如是乃至下总例余三大尽分竟。

　　佛子此菩萨摩诃萨通达如是智慧随顺无量菩提成就善巧念力。

　　大文第五佛子菩萨摩诃萨通达如是下释名分中三一能受如来大法云雨故名法云二佛子此地菩萨以自愿下明能注雨灭惑故名法云三佛子此地菩萨于一念下明注雨生善故名法云然后之二段从自受名今此一段从所受立名论云云法相似以遍覆故此地中闻法相似犹如虚空身遍覆故谓佛身云遍覆法界法雨亦多唯此能受故名法云(今此一段下此文有三初比上拣别二引论释三谓佛身下䟽释论然此一段若从所受应名法雨地若从能受应名法海地今从受处名为法云云当佛身而论意又以闻法相似犹如虚空则以虚空为能受菩萨身遍覆故云为所受之法以云义多含故影出之)文中二先总明能受之德由前七智成就念力能受多法此智实成多德故云无量菩提近说受持之义耳(由前七智者七智正是此地别行所以举之成就念力偏语受法之德此智实成下释经随顺无量菩提之言由因成果就故云随顺无量菩提无量之德皆随顺也)。

　　十方无量诸佛所有无量大法明大法照大法雨于一念顷皆能安能受能摄能持譬如娑伽罗龙王所霔大雨唯除大海余一切处皆不能安不能受不能摄不能持如来秘密藏大法明大法照大法雨亦复如是唯除第十地菩萨余一切众生声闻独觉乃至第九地菩萨皆不能安不能受不能摄不能持。

　　二十方下别显受法之相于中三初总显受多二历数显多三问答显多今初有法喻合法中三一明所受法多二大法明下所受法妙故下合云秘密藏也文有三句上二句性故谓三慧所知名法自性大法明是闻思智摄受故照是修慧所摄受故下句作故谓说授众生如云与他雨法雨故三于一念下显能受德一念者速故既多妙又速展转显胜能安者堪能安受文故受者信受故上二受文摄者思惟摄取义故持者摄受彼文义成二持故此但顺说下喻合兼及显不能文并易了(上二句者论一时具云闻法者性故作故二事示现䟽离破之谓三慧下䟽释论大法明下牒论释经然今经云安受摄持论经云受堪思持思即是摄堪即是安受堪虽倒俱是闻慧䟽取义顺经不遣论释)。

　　佛子譬如大海能安能受能摄能持一大龙王所霔大雨若二若三乃至无量诸龙王雨于一念间一时霔下皆能安能受能摄能持何以故以是无量广大器故住法云地菩萨亦复如是能安能受能摄能持一佛法明法照法雨若二若三乃至无量于一念顷一时演说悉亦如是是故此地名为法云。

　　第二佛子譬如大海下历数显多中先喻后合海能安者受一切水故受者不浊故浊如不信摄者余水数入失本名故持者用不可尽故。

　　解脱月菩萨言佛子此地菩萨于一念间能于几如来所安受摄持大法明大法照大法雨。

　　第三解脱月下问答显多中先问后答。

　　金刚藏菩萨言佛子不可以算数能知我当为汝说其譬喻佛子譬如十方各有十不可说百千亿那由他佛刹微尘数世界其世界中一一众生皆得闻持陀罗尼为佛侍者声闻众中多闻第一如金刚莲华上佛所大胜比丘然一众生所受之法余不重受佛子于汝意云何此诸众生所受之法为有量耶为无量耶解脱月菩萨言其数甚多无量无边金刚藏菩萨言佛子我为汝说令汝得解佛子此法云地菩萨于一佛所一念之顷所安所受所摄所持大法明大法照大法雨三世法藏前尔所世界一切众生所闻持法于此百分不及一乃至譬喻亦不能及。

　　答中二先校量显示一佛之所受法广多。

　　如一佛所如是十方如前所说尔所世界微尘数佛复过此数无量无边于彼一一诸如来所所有法明法照法雨三世法藏皆能安能受能摄能持是故此地名为法云。

　　后如一佛下类显多佛言三世法藏者三世佛法之藏也而论云于法界中三种事藏者意取法明照雨蕴在法界故以彼经云法界藏故故为此释。

　　佛子此地菩萨以自愿力起大悲云震大法雷通明无畏以为电光福德智慧而为密云现种种身周旋往返于一念顷普遍十方百千亿那由他世界微尘数国土演说大法摧伏魔怨复过此数于无量百千亿那由他世界微尘数国土随诸众生心之所乐霔甘露雨灭除一切众惑尘焰是故此地名为法云。

　　第二注雨灭惑释名中此中云等如出现品广明悲云普覆故法雷惊蛰故通明无畏照机速疾令见道故以福智因成种种身如云形显多故法雨正能破四魔故。

　　佛子此地菩萨于一世界从兜率天下乃至涅槃随所应度众生心而现佛事若二若三乃至如上微尘数国土复过于此乃至无量百千亿那由他世界微尘数国土皆亦如是是故此地名为法云。

　　第三注雨生善释名八相渐益故可知。

　　佛子此地菩萨智慧明达神通自在。

　　大文第六神通力有上无上分中有六种相一依内二依外三自相四作住持相五令欢喜相六者大胜若就经文分二前四合为一假正显神通后二为一断疑显胜今初分二先别明后总结别中三初明依内智慧明达者即起通之智亦陀罗尼二神通者是通体三自在即通德亦摄不思议解脱及与三昧具此三事即通无上(智慧明达者经但两句论经亦但云住此地于智慧得上自在力善择大智神通随心所念而论云是中依内者有其四种一不思议解脱二三昧三起智陀罗尼四神通如前所说释曰今䟽取意各别配经亦具此四论言如前所说者即大尽分中五种大但合智及陀罗尼耳以陀罗尼智为体故)。

　　随其心念能以狭世界作广世界广世界作狭世界。

　　第二随其下依外谓业用依外境而起故亦是第三依自相谓转变作用是神通相故(此之二段者即以转变外事为神通自相故)此二经文是一义分为二今依自相释文自有二种一转变外事于中三一同类略广转。

　　垢世界作净世界净世界作垢世界乱住次住倒住正住如是无量一切世界皆能互作。

　　二垢世界下垢净异事转。

　　或随心念于一尘中置一世界须弥卢等一切山川尘相如故世界不减或复于一微尘之中置二置三乃至不可说世界须弥卢等一切山川而彼微尘体相如本于中世界悉得明现或随心念于一世界中示现二世界庄严乃至不可说世界庄严或于一世界庄严中示现二世界乃至不可说世界或随心念以不可说世界中众生置一世界或随心念以一世界中众生置不可说世界而于众生无所娆害。

　　三或随心下尘容世界等是自在转。

　　或随心念于一毛孔示现一切佛境界庄严之事。

　　二或随心念于一毛下应化自身可知。

　　或随心念于一念中示现不可说世界微尘数身一一身示现如是微尘数手一一手各执恒河沙数华奁香箧鬘蓝幢幡周遍十方供养于佛一一身复示现尔许微尘数头一一头复现尔许微尘数舌于念念中周遍十方叹佛功德或随心念于一念间普遍十方示成正觉乃至涅槃及以国土庄严之事或现其身普遍三世而于身中有无量诸佛及佛国土庄严之事世界成坏靡不皆现或于自身一毛孔中出一切风而于众生无所恼害或随心念以无边世界为一大海此海水中现大莲华光明严好遍覆无量无边世界于中示现大菩提𣗳庄严之事乃至示成一切种智或于其身现十方世界一切光明摩尼宝珠日月星宿云电等光靡不皆现或以口嘘气能动十方无量世界而不令众生有惊怖想或现十方风灾火灾及以水灾或随众生心之所乐示现色身庄严具足或于自身示现佛身或于佛身而现自身或于佛身现己国土或于己国土而现佛身。

　　第三或随心念于一念中示现不可说下作住持相谓常用不绝故。

　　佛子此法云地菩萨能现如是及余无量百千亿那由他自在神力。

　　尔时会中诸菩萨及天龙夜叉乾闼婆阿修罗护世四王释提桓因梵天净居摩醯首罗诸天子等咸作是念若菩萨神通智力能如是者佛复云何。

　　第二尔时下断疑显胜中二先断疑后显胜今初即论生喜由疑除故于中二先示自神通力断疑二说法断疑今初有二问答初一问答显神力无上令众欢喜后一问答显神力有上令众欢喜前中先问后答问中先大众生疑举佛疑菩萨如上之事佛可得尔菩萨岂然。

　　尔时解脱月菩萨知诸众会心之所念白金刚藏菩萨言佛子今此大众闻其菩萨神通智力堕在疑网善哉仁者为断彼疑当少示现菩萨神力庄严之事。

　　后上首为请。

　　时金刚藏菩萨即入一切佛国土体性三昧。

　　答中二一入定现通二问答决择今初即事为验故于中三一法主入定国土体性无所不融故能一身包含无外(国土体性者此金刚藏正用前作住持相中于其身中示有无量国土庄严之事及于自身示现佛身)。

　　入此三昧时诸菩萨及一切大众皆自见身在金刚藏菩萨身内于中悉见三千大千世界所有种种庄严之事经于亿劫说不能尽又于其中见菩提𣗳其身周围十万三千大千世界高百万三千大千世界枝叶所荫亦复如是称𣗳形量有师子座座上有佛号一切智通王一切大众悉见其佛坐菩提𣗳下师子座上种种诸相以为庄严假使亿劫说不能尽。

　　二入此下众睹希奇表通自在故佛号通王。

　　金刚藏菩萨示现如是大神力已还令众会各在本处时诸大众得未曾有生奇特想默然而住向金刚藏一心瞻仰。

　　三金刚下摄用增敬。

　　尔时解脱月菩萨白金刚藏菩萨言佛子今此三昧甚为希有有大势力其名何等金刚藏言此三昧名一切佛国土体性。

　　第二尔时解脱月下问答决择中三初问名字。

　　又问此三昧境界云何答言佛子若菩萨修此三昧随心所念能于身中现恒河沙世界微尘数佛刹复过此数无量无边。

　　二又问下业用分齐。

　　佛子菩萨住法云地得如是等无量百千诸大三昧故此菩萨身身业不可测知语语业意意业神通自在观察三世三昧境界智慧境界游戏一切诸解脱门变化所作神力所作光明所作略说乃至举足下足如是一切诸有所作乃至法王子住善慧地菩萨皆不能知。

　　三佛子菩萨住下类显广多于中二初但结多定已显业用难思。

　　佛子此法云地菩萨所有境界略说如是若广说者假使无量百千阿僧祇劫亦不能尽。

　　后佛子此法云下结略显广则余德无尽此中亦即大尽中事(此中等者前文标中已有五大今复结之故云亦是谓初总标三业即神通自在余具五大一观察三世即第一智大二三昧境界即第三三昧大三智境界即四陀罗尼大四游戏下即第二解脱大五变化下即第五神通大)。

　　解脱月菩萨言佛子若菩萨神通境界如是佛神通力其复云何。

　　第二解脱月下显有上中谓劣于佛故先问后答问中即举菩萨疑佛谓菩萨既实得尔则佛应不胜若言胜者其相云何故问辞则同疑意悬隔(问中等者谓信菩萨神通谓佛应不胜前举佛疑菩萨则谓佛得亦疑菩萨不得故问同意别)。

　　金刚藏言佛子譬如有人于四天下取一块土而作是言为无边世界大地土多为此土多我观汝问亦复如是如来智慧无边无等云何而与菩萨比量。

　　答中三一总诃问非显佛德无量。

　　复次佛子如四天下取少许土余者无量此法云地神通智慧于无量劫但说少分况如来地。

　　二复次下举所未说显佛德无量谓向所说乃是十地德之少分如四天下之少土全将菩萨之德以比如来状如四天下土以比无边大地况将已说之少分以比如来则如一块以比无边大地佛证极故。

　　佛子我今为汝引事为证令汝得知如来境界佛子假使十方一一方各有无边世界微尘数诸佛国土一一国土得如是地菩萨充满如甘蔗竹苇稻麻丛林彼诸菩萨于百千亿那由他劫修菩萨行所生智慧比一如来智慧境界百分不及一乃至优波尼沙陀分亦不能及。

　　三佛子我今下引事类显佛德无量。

　　大方广佛华严经疏钞会本第三十九之二

　　音释

　　娆

　　(而沼切扰也)。

　　奁

　　(音廉匣也)。

　　箧

　　(苦协切箱箧也)。

　　蔗

　　(之夜切甘庶也)。

　　嘘

　　(朽居切吹嘘也)。

　　摩醯首罗

　　(梵语也此云大自在醯呼鸡切)。

　　苇

　　(于鬼切芦也)。

　　大方广佛华严经䟽钞会本第三十九之三　韩三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子此菩萨住如是智慧不异如来身语意业不舍菩萨诸三昧力于无数劫承事供养一切诸佛一一劫中以一切种供养之具而为供养一切诸佛神力所加智慧光明转更增胜于法界中所有问难善为解释百千亿劫无能屈者佛子譬如金师以上妙真金作严身具大摩尼宝钿厕其间自在天王身自服戴其余天人庄严之具所不能及此地菩萨亦复如是始从初地乃至九地一切菩萨所有智行皆不能及。

　　此地菩萨智慧光明能令众生乃至入于一切智智余智光明无能如是佛子譬如摩醯首罗天王光明能令众生身心清凉一切光明所不能及此地菩萨智慧光明亦复如是能令众生皆得清凉乃至住于一切智智一切声闻辟支佛乃至第九地菩萨智慧光明悉不能及。

　　第二佛子菩萨住如是智慧下说法断疑者谓此地菩萨智慧能令众生入一切智复显上说其德不虚故疑除生喜然此下文当出地心比前诸地即调柔果而论复将入前分中欲显义门多势终似惑人若准上例上来地行竟此下第二明其位果于中亦有三果今初调柔果中五一调柔行二此地菩萨智慧下教智净三佛子此菩萨已能安住下胜过自在四此菩萨十波罗蜜下别地行相五佛子是名下总结地名五中前二合为说法令喜可知。

　　佛子此菩萨摩诃萨已能安住如是智慧诸佛世尊复更为说三世智法界差别智遍一切世界智照一切世界智慈念一切众生智举要言之乃至为说得一切智智。

　　后三及余二果俱名大胜显义多含故论连前势为果已定更不重言就大胜中初三明神通胜二摄报中得十不可说等名算数胜此二种事胜一切地故名大胜偏举此二者以是神通有上无上门中明故就前三中先明胜过自在于中三初牒前次诸佛下别显后举要下总结别中五句为三初句即能断疑行谓令通达三世之中所有道义故二一句速疾神通行闻说如来秘密法界故三余三句等作助行谓以平等三道助通化益故于中初句作净佛国土平等化即是助道次句作法明平等化谓教智化后句作正觉平等化谓慈念令得证知故故论经云令一切众生得证法故。

　　此菩萨十波罗蜜中智波罗蜜最为增上余波罗蜜非不修行。

　　佛子是名略说菩萨摩诃萨第十法云地若广说者假使无量阿僧祇劫亦不能尽。

　　佛子菩萨住此地多作摩醯首罗天王于法自在能授众生声闻独觉一切菩萨波罗蜜行于法界中所有问难无能屈者布施爱语利行同事如是一切诸所作业皆不离念佛乃至不离念具足一切种一切智智复作是念我当于一切众生为首为胜乃至为一切智智依止者若勤加精进于一念顷得十不可说百千亿那由他佛刹微尘数三昧乃至示现尔所微尘数菩萨以为眷属。

　　若以菩萨殊胜愿力自在示现过于此数所谓若修行若庄严若信解若所作若身若语若光明若诸根若神变若音声若行处乃至百千亿那由他劫不能数知。

　　余别地结名及算数等并可知。

　　大文第八佛子此菩萨摩诃萨十地行相下地影像分于中四喻谓池山海珠喻四功德前二是阿含德后二证德(前二下以二德收之然远公前三皆阿含今以海喻十德互遍故喻证德此二教证亦可隔句相对池望于海是修成相对地中真伪合修为教如池喻起修之行海喻舍妄契真实德互遍犹如义大第二山喻第四珠喻即约诠就实相对寄言显十如彼十山为教智真体无二如珠更含余义略示其一)前中池喻修行功德即诸地中起修之行(前中池喻下第三依论列释标巧德名皆是论文余皆䟽释然下论随文释中亦自解释释第一云依本愿修)二山喻上胜功德即依修成德德位高出故(释第二山德云依一切智增上行十地故)三海喻难度能度大果功德即修所成德能至大果故谓大海难度十德皆遍故名能度大海难成由揽十德能成智海故云大果此释法喻兼含矣(释第三海喻云因果相顺故今十德遍海即因顺于果海揽十德即果顺于因)四珠喻转尽坚固功德谓从初地转至法云障尽证坚故(释第四珠喻云过十宝性即障尽证坚)又十地有三一是修地因前果后故初二喻显之二是成地随分修成即是佛智故珠喻显之三是法地就佛智法开之为十故海喻显之以后一融前二无有障碍(又十地有三者第二修显分别以修成法三而收四喻前二是修故亦即是教次一是成亦顺于证三是法地顺佛果海故以海喻融前二也前二即是修成含池山珠之三喻也)又此四喻皆喻十地与彼佛智非一非异无差别之差别而旨趣各殊初一喻始异终同次山喻能所依别所依之地则一能依之山不同此则无差之差上二喻有能所依下二喻直喻地智不立能所三海喻全一佛智之体而十德不同德非别物又互相遍不同于山斯乃无差别之差别差即无差四珠喻唯是一珠前后之异唯一智体前后增明喻虽无差别不碍差别(初一下别显池非是海故云始异入海即池之水故云终同同异先后即始差别终无差也二山喻一佛智地出十地山故云无差之差上二下结前生后三海则因果交彻四珠虽一证智不碍分十)。

　　又初喻前后体别前非是后而后包前次喻前前非后后后后非前前而同依一体海喻前后虽殊而前后相遍珠喻前后一体而前前非后后后后必具前前(又初一喻下第二约前后论非一异则十地相望以为前后)初一即是圆家渐次喻圆中渐珠喻即是渐圆海喻即圆圆也四喻圆融(初即是下第三结归圆融此言自天台生而小不同彼处渐圆是渐教家圆今亦圆教行布之极耳圆亦与彼不同乃是初后圆融名圆圆非是圆教圆满名圆圆也是知上取相显前二喻教后二喻证理实四喻一一之中皆有教证如珠喻中珠体即证治穿等教池初四河即是于教入海为证故约非一皆是教道约非异义皆是证道又非一非异二义不同即是教道互融为证勿滞语言)。

　　上来所解在论虽无理必应尔若得斯旨不疑十地差别等相(上来所解下第四结示本意言上来所解者唯除四喻喻四功德余皆䟽意故云在论虽无)。

　　佛子此菩萨摩诃萨十地行相次第现前则能趣入一切智智。

　　今初修行德中有法喻合法中始从欢喜终至法云名次第行相次第既具则入智海(今初文下二正释文然论但云是中修行功德者依本愿力修行以四摄法作利益行自善增长及得菩提自利益行应知次论牒经帖义文意可知)。

　　譬如阿耨达池出四大河其河流注遍阎浮提既无尽竭复更增长乃至入海令其充满。

　　譬中四大河者面各出一故具如十定品而言大者阿含婆沙云出二十河以四河去池四十里各分为四并本四为二十今就本河所以言大下云增长摄余十六而胜鬘云八者以东面五河人皆具见余三大河名声普闻十二小河不闻不见故但言八。

　　佛子菩萨亦尔从菩提心流出善根大愿之水以四摄法充满众生无有穷尽复更增长乃至入于一切智海令其充满。

　　合中菩提心合池流出善根等合四河依菩提心修四摄行自善增长故准十定四河今文含具一愿智河即大愿之水二波罗蜜河三三昧河即今善根四大悲河即以四摄法充满众生故言无有穷尽等者合上无尽竭大愿等皆无尽也。

　　佛子菩萨十地因佛智故而有差别。

　　第二山喻上胜功德中有四初总举于法次如因下总显于喻三佛子如雪山下法喻对显四佛子此十宝下总结法喻今初言因佛智者为修平等佛智而起诸行修既未穷故随十地之行各一增上斯乃为修无差而成于差以本统末非全隔越。

　　如因大地有十山王何等为十所谓雪山王香山王鞞陀梨山王神仙山王由乾陀山王马耳山王尼民陀罗山王斫羯罗山王计都末底山王须弥卢山王。

　　第二总显于喻喻意可知鞞陀黎者此云种种持由乾陀此云双持回文即云持双也尼民陀罗此云持边斫迦罗此曰轮围计都末底此云幢慧(第二总以喻显然此十山与俱舍论多同小异彼偈云苏迷卢处中次逾健达罗伊沙陀罗山揭地洛迦山苏达梨舍那頞湿缚羯拏毗那怛迦山尼民达罗山于大洲等外有铁轮围山前七金所成苏迷卢四宝释于梵名如升须弥山顶品然须弥处中次七金绕轮围第九今有十山为次又别为顺十地所出异故一雪二香俱舍九中所无三鞞陀梨陀梨亦云跋罗下偈复云毗陀则正当第三伊沙陀罗此云持轴与种种持义亦大同四神仙应是第五苏达梨舍那此云善见以仙居故五由乾陀罗即第二持双六马耳全同第六頞湿缚羯拏七尼民陀罗全同第八彼却无翻但约其形名为鱼觜八斫羯罗同彼第九九计都末底义同揭地落迦彼亦无翻但说其相故论经名众相山十苏迷卢全同第一既加香雪应除象鼻三藏楚夏既各不同言词轻重难为克定)。

　　佛子如雪山王一切药草咸在其中取不可尽菩萨所住欢喜地亦复如是一切世间经书技艺文颂咒术咸在其中说不可尽佛子如香山王一切诸香咸集其中取不可尽菩萨所住离垢地亦复如是一切菩萨戒行威仪咸在其中说不可尽佛子如鞞陀梨山王纯宝所成一切众宝咸在其中取不可尽菩萨所住发光地亦复如是一切世间禅定神通解脱三昧三摩钵底咸在其中说不可尽佛子如神仙山王纯宝所成五通神仙咸住其中无有穷尽菩萨所住焰慧地亦复如是一切道中殊胜智慧咸在其中说不可尽佛子如由乾陀罗山王纯宝所成夜叉大神咸住其中无有穷尽菩萨所住难胜地亦复如是一切自在如意神通咸在其中说不可尽佛子如马耳山王纯宝所成一切诸果咸在其中取不可尽菩萨所住现前地亦复如是入缘起理声闻果证咸在其中说不可尽如尼民陀罗山王纯宝所成大力龙神咸住其中无有穷尽菩萨所住远行地亦复如是方便智慧独觉果证咸在其中说不可尽如所羯罗山王纯宝所成诸自在众咸住其中无有穷尽菩萨所住不动地亦复如是一切菩萨自在行差别世界咸在其中说不可尽如计都山王纯宝所成大威德阿修罗王咸住其中无有穷尽菩萨所住善慧地亦复如是一切世间生灭智行咸在其中说不可尽如须弥庐山王纯宝所成大威德诸天咸住其中无有穷尽菩萨所住法云地亦复如是如来力无畏不共法一切佛事咸在其中问答宣说不可穷尽。

　　第三法喻对显中语其山体前二土山余八是宝故论云是中纯净诸宝山喻八种地三地世间云何言净论云厌地善清净故谓能修善厌伏烦恼亦得为净喻以宝山若语山中所有即明各有增上义也初地圣智法药二地戒香三地禅等可贵如宝四地出世如仙五地善巧自在如夜叉六地以五地修四谛因相同声闻未能出彼六地超彼成果无尽七方便善巧如彼龙神超前缘起之因名缘觉果八地无功用心自在故此自在众即是密迹诸神九地善巧摄生大力相故十地佛德如天已淳净故(修罗总有五种住处一在地上二最居下最居下者在于海底即毗摩质多罗阿修罗王其力最大统领无量修罗眷属次上二万一千由旬有阿修罗王名曰勇健威势次劣亦统无量修罗眷属次上二万一千由旬有修罗王名曰花鬘威势转弱亦统无量修罗眷属次上二万一千由旬有修罗王名曰罗睺势力最劣亦统无量修罗眷属今此所说应是彼王最居上者)论云前三及六非众生数余皆众生数就非众生数中有二种事一初二及第六是受用事资内报故第三宝是守护积聚事受用中有二一药是四大增损对治二香及果即长养众生以揵闼婆常食香气故众生数中复有六种难对治一五通福田治贫穷难以供彼仙能生福故二夜叉治死难威制眷属不令害人故三龙治俭难降时雨故四诸自在众治不调伏难调伏难调故五修罗治恶业难以咒术力制诸眷属不造诸恶故六大威德天治修罗怨敌难以四天王三十三天俱处此山故论但显喻义含于法今略合之初地法药初破无明故二地戒六地无漏慧资法身故三地禅等可蕴积故四地道品资助能生福故五地修无住不永灭故七地功用满足无所少故八地三世间化得自在故九地善知稠林得无碍辩破惑业故十地如佛降四魔故皆言集在其中者如所说事能生一切物故不可尽者随顺修行不永断不暂息故(四地道品即第一治贫穷五地即第二治死七地即第三治俭八地即第四治不调伏九地即第五治恶十地即第六治修罗)。

　　佛子此十宝山王同在大海差别得名菩萨十地亦复如是同在一切智中差别得名。

　　第四总结法喻即结成本意本意有二一既同一智海得差别名则差非差也二互相显义谓彼十大山因海得高胜名若在余处不足为高故大海亦因大山得深广名含斯大义故十地亦尔因修佛智故得高胜佛智亦因十地所不能穷方显深广故论云因果相显前言依地即一切智地生长住持故此言依海即一切智海由深广故以山依二处法含二义故更显之又地则但依海兼明入故一一山皆深入大海一一地智皆入佛智又一一山下皆有于地则一一地中皆有佛地又山在海海则非山山若依地山即是地法合是显非一异义思之又山出海上高下等殊若入海中量皆齐等十地教行则优劣悬差若证如入智量皆平等(二互相显者前意但因依果今则互依)。

　　佛子譬如大海以十种相得大海名不可移夺何等为十一次第渐深二不受死尸三余水入中皆失本名四普同一味五无量珍宝六无能至底七广大无量八大身所居九潮不过限十普受大雨无有盈溢菩萨行亦复如是以十相故名菩萨行不可移夺何等为十所谓欢喜地出生大愿渐次深故离垢地不受一切破戒尸故发光地舍离世间假名字故焰慧地与佛功德同一味故难胜地出生无量方便神通世间所作众珍宝故现前地观察缘生甚深理故远行地广大觉慧善观察故不动地示现广大庄严事故善慧地得深解脱行于世间如实而知不过限故法云地能受一切诸佛如来大法明雨无厌足故。

　　第三大海十相明难度能度大果功德先喻后合皆有总别合中总云不可移夺者此有二义一果海因十地相不可夺其果海深广之名二地行因相由依智海不可夺其因行之称以是海家之相故果家之因故若夺因相则果亦不成喻中约果名不可夺法中举因名不可夺文影略耳故论云因果相顺故云何相顺谓十地如大海此总举也能度难度者显因顺果也如海十相方能成海得大菩提果故果顺因也如海成时不夫十相离十相而无海离十地而无佛智故十地即智海也(今初总云下䟽文分四一顺释不夺二若夺下反以成立三喻中下会通法喻成俱不夺以喻中云得大海名不可移夺明约果也法合则云为菩萨行不可移夺故知约因四故论下引论证成由经影略故论双明然论具云难度能度大果功德者因果相顺故十地如大海难度能度得大菩提果故今以言拣之故论易了然上说有三种地一修地二成地三法地今明相顺正在后二度即到也)别中摄十为八一易入功德以渐故二净功德三平等功德四护功德护自一味恒不失故五利益功德利世间故六六七二句合为不竭功德以深广故七住处功德无功用行是菩萨所住故经云大身者以无量身修菩萨行十身相作故八末后二句合名护世间功德九地潮不过限不误伤物知机授法不差根器十地若无大海水溺四洲余不能受必生毁谤又得此二法用护世间(以深广故者六深七广余可知然涅槃三十三明海有八德一渐渐转深二深难得底三同一咸味四潮不过限五有种种宝藏六大身众生所居七不宿死尸八一切万流大雨投之不增不减释曰彼经通喻佛法广有合相今喻次第喻于十地故加至十不同彼次)。

　　佛子譬如大摩尼珠有十种性出过众宝何等为十一者从大海出二者巧匠治理三者圆满无缺四者清净离垢五者内外明彻六者善巧钻穿七者贯以宝缕八者置在琉璃高幢之上九者普放一切种种光明十者能随王意雨众宝物如众生心充满其愿佛子当知菩萨亦复如是有十种事出过众圣何等为十一者发一切智心二者持戒头陀正行明净三者诸禅三昧圆满无缺四者道行清白离诸垢秽五者方便神通内外明彻六者缘起智慧善能钻穿七者贯以种种方便智缕八者置于自在高幢之上九者观众生行放闻持光十者受佛智职堕在佛数能为众生广作佛事。

　　第四宝珠喻转尽坚固功德者先喻后合各有总别总云过众宝者论经云过十宝性虽不列名论但云过琉璃等意但取玻璃等不能出宝者以况小乘八辈及缘觉行果但有净相无利生用今以出宝乃至放光则出过众宝故取之为喻故论云以出故取亦可以出海故取之除不出者阙余义故(八辈为八缘觉果行为二总成为十缘觉根利不教入观故无多果依学无学但分为二无利生用者合不能出宝下引论出故取者正证出宝兼出海义)别中摄十为八合六七八故八中一出功德可取者选择出海故由初地中如智善观出烦恼海也二色功德由治理之则色明净故三形相四无垢五明净并可知六起行功德即次下三句谓智行穿彻方便行摄持自在行高显故相用不染犹彼琉璃颂云金刚取不动不坏上三皆是异相庄严故合为一后二句明功用殊胜谓七神力功德闻持普照体用微妙故八不护功德谓随王雨宝无护惜故约法则得佛正智受位如王令一切众生同己善根藏故如随意雨宝故合云广作佛事合文可知(一出生功德论具云一出功德选择而取以善观故䟽已㭊开解释)。

　　佛子此集一切种一切智功德菩萨行法门品若诸众生不种善根不可得闻。

　　大文第九佛子此集下地利益分于中三初显法利益二如此世界下结通十方三尔时复以下他方来证今初分二初生信功德后雨众天下供养功德今初复二先明说益生信谓欲令物生决定信故说利益后尔时下动地生信今初亦二先总叹难闻。

　　解脱月菩萨言闻此法门得几所福。

　　后解脱月下问答显益。

　　金刚藏菩萨言如一切智所集福德闻此法门福德如是。

　　答中二先正显等于佛智。

　　何以故非不闻此功德法门而能信解受持读诵何况精进如说修行是故当知要得闻此集一切智功德法门乃能信解受持修习然后至于一切智地。

　　后何以下征以释成先反后顺然闻有二义一者泛尔闻为远益故二不取闻相初后圆融真实闻故闻己等佛何更修也若更修行等多佛故(然闻有二义下䟽文分二先正释顺明不取闻相即涅槃经云若有闻经不作闻相不作说相不作句相不作字相如是一切乃为闻经释曰此称理而闻前数已引从初后圆融即此经意言等佛者此经说佛智慧观境今能正闻如彼真观故云等佛闻已等佛下通妨先妨后若更下答亦由一多无障碍故)。

　　尔时佛神力故法如是故十方各有十亿佛刹微尘数世界六种十八相动所谓动遍动等遍动起遍起等遍起踊遍踊等遍踊震遍震等遍震吼遍吼等遍吼击遍击等遍击。

　　第二动地生信中佛力为缘而动地者亦为生信故又法如是者亦是因也余如初会(第二动地者然准论经云一动二踊三上去四起五下去六吼远公释云上去是令人觉下去谓振下如世虚物振撼余如华藏品)。

　　雨众天华天鬘天衣及诸天宝庄严之具幢幡缯盖奏天伎乐其音和雅同时发声赞一切智地所有功德。

　　(供养功德者非谓供养能生功德显此法胜能令供养是地功德上生信亦然)。

　　如此世界他化自在天王宫演说此法十方所有一切世界悉亦如是。

　　尔时复以佛神力故十方各十亿佛刹微尘数世界外有十亿佛刹微尘数菩萨而来此会作如是言善哉善哉金刚藏快说此法我等悉亦同名金刚藏所住世界各各差别悉名金刚德佛号金刚幢我等住在本世界中皆承如来威神之力而说此法众会悉等文字句义与此所说无有增减悉以佛神力而来此会为汝作证如我等今者入此世界如是十方一切世界悉亦如是而往作证。

　　尔时金刚藏菩萨观察十方一切众会普周法界。

　　第三重颂分若取长科即当第十于中二先说偈仪意后正显偈辞今初先说仪。

　　欲赞叹发一切智智心欲示现菩萨境界欲净治菩萨行力欲说摄取一切种智道欲除灭一切世间垢欲施与一切智欲示现不思议智庄严欲显示一切菩萨诸功德欲令如是地义转更开显承佛神力而说颂言。

　　后欲赞下说意意有九句大旨同前诸会今约当会以释初句即显初地次句即二地以三聚戒为行境故三即三四二地厌禅出世智皆净治行力故四即五地五明成种智故五即六地般若能除垢故六即七地空有无碍与一切智故七即八地无功不思议智庄严三世间故八即九地十地能说能受诸功德故九即总结便指上八句如是地义以颂说之云更开显。

　　其心寂灭恒调顺平等无碍如虚空离诸垢浊住于道此殊胜行汝应听。

　　第二正显偈辞有四十二颂分三初一偈总赞劝听后一偈结说无尽。

　　白千亿劫修诸善供养无量无边佛声闻独觉亦复然为利众生发大心。

　　精勤持戒常柔忍惭愧福智皆具足志求佛智修广慧愿得十力发大心。

　　三世诸佛咸供养一切国土悉严净。

　　中间正颂分八初十三偈颂方便作满足地分于中初二颂半总颂前九地同相中善择功德。

　　了知诸法皆平等为利众生发大心住于初地生是心永离众恶常欢喜。

　　愿力广修诸善法以悲愍故入后位戒闻具足念众生涤除垢秽心明洁。

　　观察世间三毒火广大解者趣三地。

　　三有一切皆无常如箭入身苦炽然厌离有为求佛法广大智人趣焰地。

　　念慧具足得道智供养百千无量佛常观最胜诸功德斯人趣入难胜地。

　　智慧方便善观察种种示现救众生复供十力无上尊趣入无生现前地。

　　世所难知而能知不受于我离有无法性本寂随缘转得此微妙向七地。

　　智慧方便心广大难行难伏难了知虽证寂灭勤修习能趣如空不动地。

　　佛劝令从寂灭起广修种种诸智业具十自在观世间以此而升善慧地。

　　以微妙智观众生心行业惑等稠林为欲化其令趣道演说诸佛胜义藏。

　　次第修行具众善乃至九地集福慧常求诸佛最上法得佛智水灌其顶。

　　余颂诸地别义若依总摄即次第颂前十地前八地中唯三地半偈余各一颂九地有三颂兼结入位。

　　获得无数诸三昧亦善了知其作业最后三昧名受职住广大境恒不动。

　　二有一偈颂三昧分。

　　菩萨得此三昧时大宝莲华忽然现身量称彼于中坐佛子围绕同观察。

　　放大光明百千亿灭除一切众生苦复于顶上放光明普入十方诸佛会。

　　悉住空中作光网供养佛已从足入即时诸佛悉了知今此佛子登职位。

　　十方菩萨来观察受职大士舒光照诸佛眉间亦放光普照而来从顶入。

　　十方世界咸震动一切地狱苦消灭是时诸佛与其职如转轮王第一子。

　　若蒙诸佛与灌顶是则名登法云地。

　　三有五偈半颂受位分。

　　智慧增长无有边开悟一切诸世间欲界色界无色界法界世界众生界有数无数及虚空如是一切咸通达。

　　一切化用大威力诸佛加持微细智秘密劫数毛道等皆能如实而观察。

　　受生舍俗成正道转妙法轮入涅槃乃至寂灭解脱法及所未说皆能了。

　　四有三偈半颂大尽分。

　　菩萨住此法云地具足念力持佛法譬如大海受龙雨此地受法亦复然。

　　十方无量诸众生悉得闻持持佛法于一佛所所闻法过于彼数无有量。

　　以昔智愿威神力一念普遍十方土霔甘露雨灭烦恼是故佛说名法云。

　　五有三偈颂释名分。

　　神通示现遍十方超出人天世间境复过是数无量亿世智思惟必迷闷。

　　一举足量智功德乃至九地不能知何况一切诸众生及以声闻辟支佛。

　　六有二偈颂神通力有上无上分。

　　此地菩萨供养佛十方国土悉周遍亦供现前诸圣众具足庄严佛功德。

　　住于此地复为说三世法界无碍智众生国土悉亦然乃至一切佛功德。

　　此地菩萨智光明能示众生正法路自在天光除世闇此光灭闇亦如是。

　　住此多作三界王善能演说三乘法无量三昧一念得所见诸佛亦如是。

　　此地我今已略说若欲广说不可尽。

　　七有四偈半颂前位果亦是神通分摄如长行辨。

　　如是诸地佛智中如十山王嶷然住。

　　初地艺业不可尽譬如雪山集众药二地戒闻如香山三如鞞陀发妙华。

　　焰慧道宝无有尽譬如仙山仁善住五地神通如由干六如马耳具众果。

　　七地大慧如尼民八地自在如轮围九如计都集无碍十如须弥具众德。

　　八有七颂半颂地影像分于中初三偈半颂山喻。

　　初地愿首二持戒三地功德四专一五地微妙六甚深七广大慧八庄严。

　　九地思量微妙义出过一切世间道十地受持诸佛法如是行海无尽竭。

　　次二颂海喻。

　　十行超世发心初持戒第二禅第三行净第四成就五缘生第六贯穿七。

　　第八置在金刚幢第九观察众稠林第十灌顶随王意如是德宝渐清净。

　　后二颂珠喻池及地利益分文略不颂。

　　十方国土碎为尘可于一念知其数毫末度空可知量亿劫说此不可尽。

　　其利益分亦可结说无尽颂之十地竟。

　　大方广佛华严经䟽钞会本第三十九之三

　　音释

　　嶷

　　(鱼力切山立貌)。

　　钿厕

　　(钿堂炼切以金玉饰器也厕初吏切间厕也)。

　　鞞

　　(骈迷切)。

　　斫

　　(之若切)。

　　钻

　　(借官切穿也)。

　　缕

　　(力主切丝缕也)。

　　涤

　　(音狄洗也)。

　　抟

　　(徒官切犹团也)。

　　揽

　　(鲁敢切取也)。

　　頞

　　(乌葛切)。

　　羯

　　(居谒切)。

　　鞞

　　(骈迷切)。

　　歌罗逻

　　(梵语也此云凝滑逻郎果切)。

　　㭊

　　(音析分也)。
乾隆藏第 132 册 No. 1557 大方广佛华严经疏钞会本(第34卷-第51卷)


　　大方广佛华严经䟽钞会本第四十之一　韩四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　十定品第二十七

　　初明来意先辨会来会来有二一约圆融谓前明普门中所具差别正位故寄历人天今明位后德用不离普门是则会别入普有此会来重会普光意在斯矣等妙二位全同如来普光明智故二约次第前明十地今显等妙二觉故来以极果由于始信故重会普光谓前依本不动智体起差别之位今位极成果不离本智之因后出现因果因是果中之因得果不舍因故果是果中之果大用无涯故二品来者为答第二会中十定问故(谓前等者此中意有三节初第二会为所依普门次四会即普门差别此会即会别归普初即根本次即依本起末后即会末归本故言重会普光意在斯矣等妙二位者结成入普所以以此会说等妙二觉二觉全同普光明智即是会归之义问等觉同妙觉于哩可然妙觉之外何有如来普光明智为所同耶答说等觉说妙觉即是约位普光明智不属因果该通因果其由自觉圣智超绝因果故七卷楞伽妙觉位外更立自觉圣智之位亦犹佛性有因有果有因因有果果以因取之是因佛性以果取之是果佛性然则佛性非因非果普光明智亦复如是体绝因果为因果依果方究竟故云如来普光明智以极果下二释妨于中二难一释重会难初正通云谓有难言若次第明位何以重会普光故为此通谓前依本下显其所以何以极果由于始信信依本智而起今不离本智故斯则以因成果摄果酬因然因有二种一约本有恒沙性德信解行顺等无不具故二约修起谓依本信德而起信心依本解德而起解心如起信云以知法性无悭贪故随顺修行檀波罗蜜等故一一修起皆带本有俱来至果无间道中一时顿圆解脱道中因果交彻名为得果果亦有二一者本有菩提涅槃一切佛法本觉具故二者修起今证菩提始觉悟故始觉同本无复始本之异名究竟觉则二果无碍然二因本从本觉体上起来则二因与本觉无碍始觉既同本觉则果全同于二因则二因与果交彻故因该果海果彻因源故今重会普光表斯玄趣同若此交彻即是圆融何名次第答虽带本有起因因亦次第先因后果故得果虽该于因亦成次第故得果后方说融前前圆融中若因若果并是普光明智差别之德别常依普不相舍离说有前后成在一时故不同也后出现下二通蹑迹之难谓有难云极果由于始信重会普光极果之后何得更有平等因果故为此通明此因果皆属极果故不违理)。

　　第二释名会名有二约处名重会普光明殿会由第二会已曾会此故重意如前约法明说普法会二品名者定谓心一境性十是数之圆极以普贤深定妙用无涯寄十以显无尽故云十定品即带数释若依梵本具云如来十三昧品以等觉三昧上同佛故三世诸佛之所行故云如来三昧译家以义通因果故略如来二字然三昧为定虽非敌对由等持心至一境故义旨相顺从略云定又别行本名等目菩萨所问三昧经皆人法双举梵本是依主释别行即依士释。

　　三宗趣者会以普贤因果德用圆备为宗令物证入为趣品以普贤三昧无碍自在无边大用而为宗趣(品以普贤等者不同前文宗趣别说者有二义故一者例前令物证入为趣二者令诸菩萨亦得无碍自在无边大用而为其趣则此䟽文通宗通趣)次正释文此会有十一品经分二前六明因圆后五明果满若依古德前九明生解因果后二明平等因果前中亦二前六品明位后因相后三品明差别果相然六品之因若约次第与前五会俱是差别之因若约圆融等同果相故与果同会果是对因之果与因同会平等因果由差别成亦与此同会(然六品下解妨难此有二难今初正通重会之难谓有难云若约差别因果者因因不同因与果异如何等觉之因与妙觉果同会而说故今答云若约差别不会同会有圆融义所以得同故云若约圆融等同果相故果是对因下二有难云若尔因是圆融可同果会果是差别之果何得同因会耶故今答云只缘是差别果对因说果是相待之果劣故同因会又后难云对因之果劣故同因之会平等因果同果俱胜何同此会故今通云平等因果由差别成若无差别平等无依故须同会)今初此因即是等觉然文有等觉之义而无等觉之名者以此等觉亦即十地之胜进故(今初此因下第二别显因门但释六品䟽文分三初总彰大旨以诸古德不立等觉故染定有)是以诸教开合不同仁王等合此胜进入于十地是以不立等觉故教化品中约五忍分位于寂灭忍唯有上下下忍中行名为菩萨即第十地上忍中行为萨婆若此谓如来若依璎珞开此胜进为无垢地即是等觉然等觉照寂妙觉寂照又贤圣觉观品中说六种性及六坚六忍等瑜伽具有二义七十八引深密经说十一地第十法云十一说名佛地唯有二十二愚得佛地时由断二愚一于一切所知境极微细着愚即俱生极微细所知障种二极微细碍愚即是任运烦恼障种断此便能证大菩提更不别说等觉断证论复有文亦立等觉又菩萨地云此菩萨虽已修行功德海满由未能舍三种法故不名妙觉一由未舍劣无漏法二由未舍白净无记法三由未舍有漏善法至妙觉位方舍此三(是以诸教下二引教成立虽有开合䟽意扶开故下结云有等觉明矣引二经一论文有二节二经一开一合一论具于开合说六种性者即彼经第一品当第三贤圣觉观品经云佛子六种性者是一切菩萨功德璎珞庄严菩萨二种法身菩萨所有百万阿僧祇功德行璎珞若一切菩萨不入璎珞功德门得入正位者无有是处佛子性者所谓习种性性种性道种性圣种性等觉性妙觉性释曰一习种性即十住二性种性即十行三道种性即十回向四圣种性即十地五六可知复名六坚者谓信坚法坚修坚德坚顶坚觉坚顶坚即等觉觉坚即妙觉言六忍者经云复名六忍信忍法忍修忍正忍无垢忍一切智忍而言等者等取六慧六观经云复名六慧闻慧思慧修慧无相慧照寂慧寂照慧经云复次六观住观行观向观地观无相观一切种智观亦有相承记于六定璎珞无文言六定者一习定二相定三性定四道慧定五道种慧定六大觉正观慧定此五种六皆以第五当于等觉故有明矣论复有下即第五十论明百四十不共佛法约因果位辨差别中云若时菩萨坐道场住最后身于菩萨道菩提资粮极善圆满尔时无师修三十七菩提分法得一刹那名无障碍智三摩地是其菩萨学道所摄金刚喻定彼䟽云此明因满菩萨位中最后位也此位亦名等觉菩萨论从此无间第二刹那顿得其余不共佛法谓如来十力为初一切种妙智为后皆极清净悉得无上彼䟽云此彰得果释曰准此论文于十地后金刚喻定一刹那中名为等觉第二刹那为妙觉也故说八义与佛不同论云问一切安住到究竟地菩萨智等如来智等云何应知此二差别彼䟽云此初问也论云一如明眼人隔于轻縠观众色像一切安住到究竟地菩萨妙智于一切境当知亦尔如明眼人无所障隔睹众色像如来妙智于一切法当知亦尔二如尽事业圆布众彩唯后妙色未净修治（云云）如尽事业圆布众彩最后妙色已净修治三如明眼人于微暗中睹见众色如明眼人离一切暗睹见众色四如明眼人远睹众色如明眼人近睹众色五如轻翳眼观视众色如极净眼观视众色六如处胎身（云云）如出胎身七如阿罗汉梦中心行如阿罗汉后觉时心八如昧智体如明智体释曰其云云下皆前配菩萨后配如来唯第六喻改妙智字为一身字第七喻改智为心第八改灯为智体余五皆如初句彼䟽释云初之五喻约二智用以辨差别第八一喻约二智体以明差别第六七喻如次身心以辨差别观前五喻义通生法二智用故等觉之位第八识有漏故身亦然义同处胎即五八识有漏虚妄义同在梦论曰是故当知一切安住到究竟地诸菩萨众与诸如来妙智身心有八差别又瑜伽论菩萨地更有一文言劣无漏者唯识第十释转依中名所弃舍谓劣无漏种即第十地中所生现行金刚道中方能舍故二由未舍白净无记者即异熟识第八地中舍赖耶名第十地中犹名异熟识至如来位方舍异熟名无垢识三由未舍有漏善法者即与二障种俱其二障种是所断舍)。

　　今经欲显开合无碍故存其义不彰其名下离世间品智慧助道具中既云随顺六坚固法有等觉明矣(故存其义者即六坚固法已是有文有义定矣下第十三昧广说等觉之相云此菩萨住此三昧得十种法同去来今一切诸佛何等为十所谓得诸相好同于诸佛等普眼问云若此菩萨得如来法同诸如来法何故不名佛何故不名十力何故不名一切智等亦有十句普贤具答云佛子此菩萨摩诃萨已能修习去来今世一切菩萨种种行显入智境界则名为佛于如来所修菩萨行无有休息说名菩萨如来诸力皆悉已入则名十力虽成十力行普贤行无有休息说名菩萨知一切法而能演说名一切智虽能演说一切诸法于一一法善巧思惟未尝止息说名菩萨知一切法无有二相是则说名悟一切法于二不二一切诸法差别之道善巧观察展转增胜无有休息说名菩萨等下引伊罗钵那象王为供帝释化身上天或舍象身现作天身无能分别是象是天象之与天更互相似此等觉义岂不昭然更有余文恐繁不引)文中分二前三品正答前问后三品总显深广今初分二前二品明业用广大后一品明智慧深玄前中亦二初品就定明用后品就通明用。

　　尔时世尊在摩竭提国阿兰若法菩提场中。

　　前中分五一序分二请分三示说者分四本分五说分初中三初总显三成就二始成下别显三成就三与十佛刹下别显众成就。

　　始成正觉于普光明殿入刹那际诸佛三昧以一切智自神通力现如来身清净无碍无所依止无有攀缘住奢摩他最极寂静具大威德无所染着能令见者悉得开悟随宜出兴不失于时恒住一相所谓无相。

　　二中分三初约主显时二于普光明下约主彰处三入刹那下就德显主于中十句即摄二十一种功德中二十别句总句即前始成正觉故(二十一种功德要寻升兜率品自当晓之然此假文亦是古德所不能知今以摄佛功德释之有如符契智者当晓)一入刹那际三昧者即穷法真源谓时之极促名曰刹那穷彼刹那时相都寂无际之际名刹那际即摄二句谓二行永绝及达无相法若有二行则有刹那二行既绝则刹那无际由达清净真如本无相故所以此中特名入刹那际者为显将说等觉位故菩萨地尽唯有果累无常生相未寂犹名识藏若以无间智觉心初起心无初相远离微细念故即无刹那若入此际即见心性常住名究竟觉故云诸佛三昧亦显差别历位不离最初刹那际故(所以此中者有三一总征说意前后叹德皆无此故菩萨地尽下三释刹那际然有二释初以本业起信参而释之菩萨地尽是起信文义通一处言唯有果累无常者即本业下卷经云菩萨尔时住大寂门中登大山台入百千三昧证佛仪用唯有果累无常生灭二心心心无为行过十地解与佛同坐佛坐处等释曰果累无常生灭者未转依位变易生死名为果累体是无常有生灭也言生相未寂者即起信意业相未亡也犹名识藏者亦起信意未显现法身故上辨等觉尚有刹那未至其际若以无间下释成际义刹那尽处名之为际故云即无刹那亦起信文前已曾引若入此下释诸佛三昧亦起信文应有问言上云菩萨地尽是等觉者何名诸佛三昧故引此文成诸佛义亦显前来差别下是第二义上约合前后无际今明后际不离初际是穷生死之本际)二以一切智自神通力现如来身者依通起用此摄二句一切智通即住于佛住谓由一切智无有功用自神通力常作佛事故次现如来身即摄得佛平等谓依上一切智现身利乐有情故。

　　三清净无碍摄三句谓清净摄二句一摄到无障处谓惯习觉慧永断所治故云清净二摄不可转法由清净故他不能转无碍者即所行无碍世间八法不能碍故。

　　四无所依止无有攀缘即立不思议谓虽立教法不依世间故非诸世间所能攀缘故。

　　五住奢摩他最极寂静即普现三世以见三世平等如理无异为最寂静。

　　六具大威德即身恒充满一切世间现受用变化身大利乐故。

　　七无所染着即智恒明达一切诸法谓于诸法善决定故无有染也。

　　八能令见者悉得开悟此摄二句一摄了一切行谓知有情性行差别随开悟故二摄除一切疑谓知彼远劫微少善根亦令开悟故。

　　九随宜出兴不失于时亦摄二句一摄无能测身谓如其胜解而示现身如摩尼珠名随宜出生不失于时二摄一切菩萨等所求智谓调伏有情摄受付嘱等皆不失时故。

　　十恒住一相所谓无相摄余五句谓到佛究竟无二彼岸等随义虽殊皆由一相无相而成可以意得余如升兜率品辨。

　　与十佛刹微尘数菩萨摩诃萨俱。

　　第三别显众成就中五一举数二靡不下叹德三其名下列名四如是等下结敷五往昔下集意。

　　靡不皆入灌顶之位具菩萨行等于法界无量无边获诸菩萨普见三昧大悲安隐一切众生神通自在同于如来智慧深入演真实义具一切智降伏众魔虽入世间心恒寂静住于菩萨无住解脱。

　　叹德中十一句初二句总位极行圆故余九为别前四自分德初二行相一深二广后二行体一定二悲后五胜进德前三同佛三业大用可知后二同佛无住涅槃初句释谓不住涅槃故入世间不住生死故心恒寂静后句结德属人。

　　其名曰金刚慧菩萨无等慧菩萨义语慧菩萨最胜慧菩萨常舍慧菩萨那伽慧菩萨成就慧菩萨调顺慧菩萨大力慧菩萨难思慧菩萨无碍慧菩萨增上慧菩萨普供慧菩萨如理慧菩萨善巧慧菩萨法自在慧菩萨法慧菩萨寂静慧菩萨虚空慧菩萨一相慧菩萨善慧菩萨如幻慧菩萨广大慧菩萨势力慧菩萨世间慧菩萨佛地慧菩萨真实慧菩萨尊胜慧菩萨智光慧菩萨无边慧菩萨。

　　三列名中一百菩萨初有三十同名慧者表纯德故。

　　念庄严菩萨达空际菩萨性庄严菩萨甚深境菩萨善解处非处菩萨大光明菩萨常光明菩萨了佛种菩萨心王菩萨一行菩萨常现神通菩萨智慧芽菩萨功德处菩萨法灯菩萨照世菩萨持世菩萨最安隐菩萨最上菩萨无上菩萨无比菩萨超伦菩萨无碍行菩萨光明焰菩萨月光菩萨一尘菩萨坚固行菩萨霔法雨菩萨最胜幢菩萨普庄严菩萨智眼菩萨法眼菩萨慧云菩萨总持王菩萨无住愿菩萨智藏菩萨心王菩萨内觉慧菩萨住佛智菩萨陀罗尼勇健力菩萨持地力菩萨妙月菩萨须弥顶菩萨宝顶菩萨普光照菩萨威德王菩萨智慧轮菩萨大威德菩萨大龙相菩萨质直行菩萨不退转菩萨持法幢菩萨无忘失菩萨摄诸趣菩萨不思议决定慧菩萨游戏无边智菩萨无尽妙法藏菩萨智日菩萨法日菩萨智藏菩萨智泽菩萨普见菩萨不空见菩萨金刚踊菩萨金刚智菩萨金刚焰菩萨金刚慧菩萨普眼菩萨佛日菩萨持佛金刚秘密义菩萨普眼境界智庄严菩萨。

　　念庄严下七十菩萨别名者表杂德故。

　　如是等菩萨摩诃萨十佛刹微尘数。

　　四结数。

　　往昔皆与毗卢遮那如来同修菩萨诸善根行。

　　五集意。

　　尔时菩眼菩萨摩诃萨承佛神力从座而起偏袒右肩右膝着地合掌白佛言世尊我于如来应正等觉欲有所问愿垂哀许。

　　大文第二尔时普眼下请分中四一普眼请问要以普眼方见普法故。

　　佛言普眼恣汝所问当为汝说令汝心喜。

　　二佛言下如来许问。

　　普眼菩萨言世尊普贤菩萨及住普贤所有行愿诸菩萨众成就几何三昧解脱而于菩萨诸大三昧或入或出或时安住以于菩萨不可思议广大三昧善入出故能于一切三昧自在神通变化无有休息。

　　三普眼下举法正问。

　　佛言善哉普眼汝为利益去来现在诸菩萨众而问斯义。

　　四佛言善哉下叹问利益。

　　普眼普贤菩萨今现在此。

　　大文第三普眼普贤菩萨下示说者分以法属普贤故示其令请于中有六一示人令问二闻名获益三推求不见四教起见方五依教而求六为现身相今初分三一示处。

　　已能成就不可思议自在神通出过一切诸菩萨上难可值遇从于无量菩萨行生菩萨大愿悉已清净所行之行皆无退转无量波罗密门无碍陀罗尼门无尽辩才门皆悉已得清净无碍大悲利益一切众生以本愿力尽未来际而无厌倦。

　　二已能下叹德。

　　汝应请彼彼当为汝说其三昧自在解脱。

　　三汝应请下教问。

　　尔时会中诸菩萨众闻普贤名即时获得不可思议无量三昧其心无碍寂然不动智慧广大难可测量境界甚深无能与等现前悉见无数诸佛得如来力同如来性去来现在靡不明照所有福德不可穷尽一切神通皆已具足。

　　第二尔时下闻名获益中获十种益文并可知。

　　其诸菩萨于普贤所心生尊重渴仰欲见悉于众会周遍观察而竟不睹亦不见其所坐之座此由如来威力所持亦是普贤神通自在使其然耳。

　　第三其诸菩萨下推求不见中有三推求皆悉不见一渴仰推求不见二重观察不见三以三昧力推求不见文各有释今初先求不见后此由下释不见所以威力持者欲令大众渴仰得显深旨故。

　　尔时菩眼菩萨白佛言世尊普贤菩萨今何所在佛言普眼普贤菩萨今现在此道场众会亲近我住初无动移。

　　二重求中三一审问重示法本湛然故初无移动。

　　是时菩眼及诸菩萨复更观察道场众会周遍求觅白佛言世尊我等今者犹未得见普贤菩萨其身及座。

　　二是时普眼下推求不见犹谓可见故。

　　佛言如是善男子汝等何故而不得见。

　　三佛言如是下释不见所由于中二初印定征起。

　　善男子普贤菩萨住处甚深不可说故普贤菩萨获无边智慧门入师子奋迅定得无上自在用入清净无碍际生如来十种力以法界藏为身一切如来共所护念于一念顷悉能证入三世诸佛无差别智是故汝等不能见耳。

　　后善男子下正释所由以住处甚深故文有十句初句总次八句别后一句结别中四对一广智胜定深谓智门无边有边之智焉睹定用起伏无畏展促自在唯以出世定求故不可见次二外用内证深次二得力成身深后二多护速证深由上八深故不能见。

　　尔时普眼菩萨闻如来说普贤菩萨清净功德得十千阿僧祇三昧。

　　第三尔时普眼下以三昧力推求不见于中分四一新获三昧。

　　以三昧力复遍观察渴仰欲见普贤菩萨亦不能睹其余一切诸菩萨众俱亦不见。

　　二以三昧下以定推求。

　　时菩眼菩萨从三昧起白佛言世尊我已入十千阿僧祇三昧求见普贤而竟不得不见其身及身业语及语业意及意业座及住处悉皆不见。

　　三时普眼下自陈不见。

　　佛言如是如是善男子当知皆以普贤菩萨住不思议解脱之力。

　　四佛言下释不见所由于中五一约法总标由住难思解脱翻上三昧可思入故。

　　普眼于汝意云何颇有人能说幻术文字中种种幻相所住处不答言不也佛言普眼幻中幻相尚不可说何况普贤菩萨秘密身境界秘密语境界秘密意境界而于其中能入能见。

　　二普眼于汝意下以近况远。

　　何以故普贤菩萨境界甚深不可思议无有量已过量举要言之普贤菩萨以金刚慧普入法界于一切世界无所行无所住知一切众生身皆即非身无去无来得无断尽无差别自在神通无依无作无有动转至于法界究竟边际。

　　三何以下征释所由释中二初略标深广翻上三昧尚有数故后举要下举略显广文有十句初句总以金刚慧达差别法界俱空故余句别由了空故一世界无住处二众生无可化三寂无去来四竖无断尽五横泯差别六体非体故不碍现通七用非用故无依无作八不离如如故无动转九理事圆故穷法界边。

　　善男子若有得见普贤菩萨若得承事若得闻名若有思惟若有忆念若生信解若勤观察若始趣向若正求觅若兴誓愿相续不绝皆获利益无空过者。

　　四善男子若有下彰见之益。

　　尔时普眼及一切菩萨众于普贤菩萨心生渴仰愿得瞻觐作如是言南无一切诸佛南无普贤菩萨如是三称头顶礼敬。

　　五尔时普眼下归敬弥增文显可知。

　　大方广佛华严经䟽钞会本第四十之一

　　音释

　　阿兰若

　　(梵语也此云闲静处若尔者切)。

　　奢摩他

　　(梵语也此云止奢诗车切)。

　　勇健

　　(健渠建切有力也)。

　　奋迅

　　(奋方问切迅思晋切)。

　　大方广佛华严经䟽钞会本第四十之二　韩五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时佛告普眼菩萨及诸众会言诸佛子汝等宜更礼敬普贤殷勤求请又应专至观察十方想普贤身现在其前如是思惟周遍法界深心信解厌离一切誓与普贤同一行愿入于不二真实之法其身普现一切世间悉知众生诸根差别遍一切处集普贤道若能𤼵起如是大愿则当得见普贤菩萨。

　　第四教起见方中初令䇿勤前心次又应下别示深观上舍境别求故未识其体今令十方齐观知其体周下依此观是以得见后誓与下起愿思齐具上三心则能得见。

　　是时普眼闻佛此语与诸菩萨俱时顶礼求请得见普贤大士。

　　第五是时普眼下依教修行然普眼位深而犹重习观修者略有二意一位未等故二示深奖物故。

　　尔时普贤菩萨即以解脱神通之力如其所应为现色身令彼一切诸菩萨众皆见普贤亲近如来于此一切菩萨众中坐莲华座亦见于余一切世界一切佛所从彼次第相续而来亦见在彼一切佛所演说一切诸菩萨行开示一切智智之道阐明一切菩萨神通分别一切菩萨威德示现一切三世诸佛。

　　第六尔时普贤下为现身相于中五一为众现身不见显深现不碍用故。

　　是时普眼菩萨及一切菩萨众见此神变其心踊跃生大欢喜莫不顶礼普贤菩萨心生尊重如见十方一切诸佛。

　　二是时普眼下众睹喜敬。

　　是时以佛大威神力及诸菩萨信解之力普贤菩萨本愿力故自然而雨十千种云所谓种种华云种种鬘云种种香云种种末香云种种盖云种种衣云种种严具云种种珍宝云种种烧香云种种缯彩云不可说世界六种震动奏天音乐其声远闻不可说世界放大光明其光普照不可说世界令三恶趣悉得除灭严净不可说世界令不可说菩萨入普贤行不可说菩萨成普贤行不可说菩萨于普贤行愿悉得圆满成阿耨多罗三藐三菩提。

　　三是时以佛下现瑞成益。

　　尔时普眼菩萨白佛言世尊普贤菩萨是住大威德者住无等者住无过者住不退者住平等者住不坏者住一切差别法者住一切无差别法者住一切众生善巧心所住者住一切法自在解脱三昧者。

　　四尔时普眼下叹德广深于中千句无等者下无等故无过者上无过故余可知。

　　佛言如是如是普眼如汝所说普贤菩萨有阿僧祇清净功德所谓无等庄严功德无量宝功德不思议海功德无量相功德无边云功德无边际不可称赞功德无尽法功德不可说功德一切佛功德称扬赞叹不可尽功德。

　　五佛言如是下如来印述初印后述述中十一句初句总后所谓下别别有十德一二严德二圆明德三深广德四色相德五慈覆德六超胜德七知法德八绝言德九同佛德十赞无尽德。

　　尔时如来告普贤菩萨言普贤汝应为普眼及此会中诸菩萨众说十大三昧令得善入成满普贤所有行愿。

　　大文第四尔时如来告下本分有四一举益令说二何者下列所说名三此十大下叹定胜德四是故普贤下结劝成益今初分二初劝说成益。

　　诸菩萨摩诃萨说此十大三昧故令过去菩萨已得出离现在菩萨今得出离未来菩萨当得出离。

　　后诸菩萨下引例证劝以三世诸菩萨若说此定皆成益故。

　　何者为十一者普光大三昧二者妙光大三昧三者次第遍往诸佛国土大三昧四者清净深心行大三昧五者知过去庄严藏大三昧六者智光明藏大三昧七者了知一切世界佛庄严大三昧八者众生差别身大三昧九者法界自在大三昧十者无碍轮大三昧。

　　第二列名中皆云大者因满之定称法界故一普光者身心业用周遍全包为普智照自在名光二妙光者身智遍照为光胜用交映为妙三十方无余之刹皆至入定为遍往往无杂乱不碍时节历然为次第即能起用名神通以智用如理本自遍故四明达诸法本自清净离于想念契理深心依此起用遍供诸佛请法起说名之为行五佛出劫刹等事皆名庄严过去门中包此无尽为藏亦名过去清净藏者入定能入劫一念无缘起定能受法三轮无著皆名清净六未来藏中包含诸佛及佛法等名之为藏智慧彻照称曰光明七现在诸佛作用众会身相益物皆曰庄严横遍十方故云一切现可目睹故不云藏八于差别众生身内外入定起定皆自在故虽通三种世间从多但云众生前后诸定皆从多说九于眼等十八界自在入出又知事法界边际与理法界无碍自在故十无碍轮者三轮摄化皆自在故又得十无碍满佛果故无尽大用一一无碍皆悉圆满能摧伏故寻初后际不得边故。

　　此十大三昧诸大菩萨乃能善入去来现在一切诸佛已说当说现说。

　　第三叹定胜德于中四一约人以叹人胜故法胜。

　　若诸菩萨爱乐尊重修习不懈则得成就。

　　二若诸菩萨下约修以叹于中二先明修成。

　　如是之人则名为佛则名如来亦则名为得十力人亦名导师亦名大导师亦名一切智亦名一切见亦名住无碍亦名达诸境亦名一切法自在。

　　后如是下修益于中亦二初有十句明上等佛果(初有十句者亦是等觉之义显矣然一品始末等佛义多)。

　　此菩萨普入一切世界而于世界无所著普入一切众生界而于众生无所取普入一切身而于身无所碍普入一切法界而知法界无有边亲近三世一切佛明见一切诸佛法巧说一切文字了达一切假名成就一切菩萨清净道安住一切菩萨差别行于一念中普得一切三世智普知一切三世法普说一切诸佛教普转一切不退轮于去来现在一一世普证一切菩提道于此一一菩提中普了一切佛所说。

　　后此菩萨普入下明身智周遍皆言普入者一一皆穷帝网境故文显可知。

　　此是诸菩萨法相门是诸菩萨智觉门是一切种智无胜幢门是普贤菩萨诸行愿门是猛利神通誓愿门是一切总持辩才门是三世诸法差别门是一切诸佛示现门是以萨婆若安立一切众生门是以佛神力严净一切世界门。

　　三此是诸菩萨下直就法叹明此十定该摄诸法体相用等一一超胜故十门五对一境智通悟二因果游入三通辨出处四佛法所从五严土摄生罔不由此。

　　若菩萨入此三昧得法界力无有穷尽得虚空行无有障碍得法王位无量自在譬如世间灌顶受职得无边智一切通达得广大力十种圆满成无诤心入寂灭际大悲无畏犹如师子为智慧丈夫然正法明灯一切功德叹不可尽声闻独觉莫能思议。

　　四若菩萨入此下约证以叹前约修叹望于佛果以显终同此约证叹直就此定以明业用亦二十句前十明胜德无限文显可知。

　　得法界智住无动际而能随俗种种开演住于无相善入法相得自性清净藏生如来清净家善开种种差别法门而以智慧了无所有善知于时常行法施开悟一切名为智者普摄众生悉令清净以方便智示成佛道而常修行菩萨之行无有断尽入一切智方便境界示现种种广大神通。

　　后得法界智下明智德自在。

　　是故普贤汝今应当分别广说一切菩萨十大三昧今此众会咸皆愿闻。

　　第四结劝文并可知。

　　尔时普贤菩萨承如来旨观普眼等诸菩萨众而告之言。

　　大文第五尔时普贤下说分中三初承旨总告二佛子云何下别释十定三第四十三卷末云佛子此是下总结十数。

　　佛子云何为菩萨摩诃萨普光明三昧。

　　二中十定即为十段各有标释结。

　　佛子此菩萨摩诃萨有十种无尽法何者为十所谓诸佛出现智无尽众生变化智无尽世界如影智无尽深入法界智无尽善摄菩萨智无尽菩萨不退智无尽善观一切法义智无尽善持心力智无尽住广大菩提心智无尽住一切佛法一切智愿力智无尽佛子是名菩萨摩诃萨十种无尽法。

　　就初定释中分五一智无尽二心无边三定自在四智巧现五观超绝各有佛子以为拣别五中初二定方便次一定体后二定用又前三各有标征释结今初释中十句五对初二所事所化次二化处化法如影者无实故随现故次二摄护始终次二所持能持后二始心终愿。

　　佛子此菩萨摩诃萨发十种无边心何等为十所谓发度脱一切众生无边心发承事一切诸佛无边心发供养一切诸佛无边心发普见一切诸佛无边心发受持一切佛法不忘失无边心发示现一切佛无量神变无边心发为得佛力故不舍一切菩提行无边心发普入一切智微细境界说一切佛法无边心发普入佛不思议广大境界无边心发于佛辩才起深志乐领受诸佛法无边心发示现种种自在身入一切如来道场众会无边心是为十。

　　第二心无边者前明所知无尽今辨对境发心以境无边故心无边有十一句者增数十也。

　　佛子此菩萨摩诃萨有十种入三昧差别智何者为十所谓东方入定西方起西方入定东方起南方入定北方起北方入定南方起东北方入定西南方起西南方入定东北方起西北方入定东南方起东南方入定西北方起下方入定上方起上方入定下方起是为十。

　　第三定自在者由前大智大心故于三昧自在方处非一入出不同故云差别文并可知。

　　佛子此菩萨摩诃萨有十种入大三昧善巧智何者为十佛子菩萨摩诃萨以三千大千世界为一莲华现身遍此莲华之上结跏趺坐身中复现三千大千世界其中有百亿四天下一一四天下现百亿身一一身入百亿百亿三千大千世界于彼世界一一四天下现百亿百亿菩萨修行一一菩萨修行生百亿百亿决定解一一决定解令百亿百亿根性圆满一一根性成百亿百亿菩萨法不退业然所现身非一非多入定出定无所错乱。

　　第四智巧现分三初标二征三释初法说中二初十句别明展转深细二总显离相分明。

　　佛子如罗睺阿修罗王本身长七百由旬化形长十六万八千由旬于大海中出其半身与须弥山而正齐等佛子彼阿修罗王虽化其身长十六万八千由旬然亦不坏本身之相诸蕴界处悉皆如本心不错乱不于变化身而作他想于其本身生非己想本受生身恒受诸乐化身常现种种自在神通威力。

　　二举喻。

　　佛子阿修罗王有贪恚痴具足憍慢尚能如是变现其身何况菩萨摩诃萨能深了达心法如幻一切世间皆悉如梦一切诸佛出与于世皆如影像一切世界犹如变化言语音声悉皆如响见如实法以如实法而为其身知一切法本性清净了知身心无有实体其身普住无量境界以佛智慧广大光明净修一切菩提之行。

　　三佛子阿修罗下以劣况胜。

　　佛子菩萨摩诃萨住此三昧超过世间远离世间无能惑乱无能映夺佛子譬如比丘观察内身住不净观审见其身皆是不净菩萨摩诃萨亦复如是住此三昧观察法身见诸世间普入其身于中明见一切世间及世间法于诸世间及世间法皆无所著。

　　第五观超绝中分三初法二喻三合异前化现故云法身法性包含故一时顿见由此义故无能映夺故云皆无著。

　　佛子是名菩萨摩诃萨第一普光明大三昧善巧智。

　　佛子下总结。

　　佛子云何为菩萨摩诃萨妙光明三昧。

　　二妙光明大三昧分三初标。

　　佛子此菩萨摩诃萨能入三千大千世界微尘数三千大千世界于一一世界现三千大千世界微尘数身一一身放三千大千世界微尘数光一一光现三千大千世界微尘数色一一色照三千大千世界微尘数世界一一世界中调伏三千大千世界微尘数众生是诸世界种种不同菩萨悉知所谓世界杂染世界清净世界所因世界建立世界同住世界光色世界来往如是一切菩萨悉知菩萨悉入是诸世界亦悉来入菩萨之身然诸世界无有杂乱种种诸法亦不坏灭。

　　二释二初法中四初佛子此菩萨下明身云展入二明身智俱入三明其卷入四明展卷无碍也。

　　佛子譬如日出绕须弥山照七宝山其七宝山及宝山间皆有光影分明显现。

　　二喻文有二喻喻前互入无杂乱义文分为二一宝山光影喻二先喻有五初佛子譬如下明日光现影喻七宝山者即七金山如十地末所列其名但除妙高及雪香二山山间有七香海海现日影山以净金亦能现影。

　　其宝山上所有日影莫不显现山间影中其七山间所有日影亦悉显现山上影中如是展转更相影现。

　　第二其宝山下明两影互现正喻菩萨自他互入以彼影明净如今之镜故能互现。

　　或说日影出七宝山或说日影出七山间或说日影入七宝山或说日影入七山间。

　　第三或说日影下得名不同谓水中本影现山上影时此所现影从山上出来入山间若山上本影现水中影时此所现影从山间出入七金宝山上故正入时即名为出所喻可知。

　　但此日影更相照现无有边际。

　　第四但此下明重现无尽喻菩萨帝网身土(重现者古德立帝网义经有帝网之名而无广说之处以昔未有此品经文故此一假文诚可证也)。

　　体性非有亦复非无不住于山不离于山不住于水亦不离水。

　　五体性下明体离二边既离二边故能互现而无杂乱谓取不可得故非有影现分明故非无不住不离者谓不住成上非有不离成上非无若有定住则不能相入若其离者则无可相入故不离不住方能相入。

　　佛子菩萨摩诃萨亦复如是住此妙光广大三昧不坏世间安立之相不灭世间诸法自性不住世界内不住世界外于诸世界无所分别亦不坏于世界之相观一切法一相无相亦不坏于诸法自性住真如性恒不舍离。

　　二佛子下法合直明不坏不住故得互入无乱明不坏性相谓若坏性相则无可相入若住内外则不能相入谓若住世间内则不能身包世界若住世界外则不能遍入世界由俱无住故能互入次释其所以由定无分别而不坏相慧观一相而不坏诸(于诸世界下释上不坏不住之所以也此句标从由定无分别下正释所以先释两对经文前对约定后对约慧定慧之中皆权实无碍而动静相即上句释于诸世界无所分别亦不坏于世界之相次句慧观一相而不坏诸即释经观一切法一相无相亦不坏于诸法自性)既事理双游故不坏不住(既事理双游下结成释上定无分别慧观一相故不住也定不坏相慧不坏诸故不坏也又二句中不坏即不坏相二句中无分别观一相故即不坏性二句中不坏诸相故不住理二句中无分别观一相故不住事故由双游故得不坏不住)若不坏不住则住真如恒不舍离(若不坏下释经住真如性恒不舍离不坏性相故住真如以真如即事而真故由无所住故住真如良以诸法本无住故若心有住则为非住故大品云若住一切法不住般若波罗蜜不住一切法则住般若波罗蜜又云若住一切法不住一切法若不住一切法则住一切法故上经云一切法无住定处不可得诸佛住于此毕竟不动摇善知识云无住住者则住真如即其事也)既即事不舍故相随性而融通如无不在故同真如而内外互入(既即事不舍下结成喻中重现无尽之义谓由住即事真如如融于事事便如理理既无所不在故身即理亦无所不遍真如无所不包故即如之身亦含一切故云如无不在故同真如内外互入)。

　　佛子譬如幻师善知幻术。

　　二幻师善巧喻初总喻二初喻三初佛子譬如下总明能幻。

　　住四衢道作诸幻事于一日中一须㬰顷或现一日或现一夜或复现作七日七夜半月一月一年百年随其所欲皆能示现城邑聚落泉流河海日月云雨宫殿屋宅如是一切靡不具足。

　　二住四衢下明依本时处现幻时处喻互相入。

　　不以示现经年岁故坏其根本一日一时不以本时极短促故坏其所现日月年岁幻相明现本日不灭。

　　后不以示现下本末互不相碍喻不坏相。

　　菩萨摩诃萨亦复如是入此妙光广大三昧现阿僧祇世界入一世界其阿僧祇世界一一皆有地水火风大海诸山城邑聚落园林屋宅天宫龙宫夜叉宫乾闼婆宫阿修罗宫迦楼罗宫紧那罗宫摩睺罗伽宫种种庄严皆悉具足欲界色界无色界小千世界大千世界业行果报死此生彼一切世间所有时节须㬰昼夜半月一月一岁百岁成劫坏劫杂染国土清净国土广大国土狭小国土于中诸佛出兴于世佛刹清净菩萨众会周匝围绕神通自在教化众生其诸国土所在方处无量人众悉皆充满殊形异趣种种众生无量无边不可思议去来现在清净业力出生无量上妙珍宝如是等事咸悉示现入一世界。

　　后菩萨下合中五一明一多相容不同合上现多时处。

　　菩萨于此普皆明见普入普观普思普了以无尽智皆如实知。

　　二菩萨于此下明智鉴不昧合前能幻之术。

　　不以彼世界多故坏此一世界不以此世界一故坏彼多世界。

　　三不以彼下合不坏本末之相。

　　何以故。

　　四何以下征释所由先征意云何以互入得不坏相。

　　菩萨知一切法皆无我故是名入无命法无作法者菩萨于一切世间勤修行无诤法故是名住无我法者菩萨如实见一切身皆从缘起故是名住无众生法者菩萨知一切生灭法皆从因生故是名住无补伽罗法者菩萨知诸法本性平等故是名住无意生无摩纳婆法者。

　　释意有三一由知人无我故人我之相已见上文。

　　菩萨知一切法本性寂静故是名住寂静法者菩萨知一切法一相故是名住无分别法者菩萨知法界无有种种差别法故是名住不思议法者。

　　二菩萨知一切法本性下知法无我故。

　　菩萨勤修一切方便善调伏众生故是名住大悲法者。

　　三菩萨勤修下得同体大悲故由此故能融通事理。

　　佛子菩萨如是能以阿僧祇世界入一世界知无数众生种种差别见无数菩萨各各发趣观无数诸佛处处出兴彼诸如来所演说法其诸菩萨悉能领受亦见自身于中修行。

　　第五佛子菩萨如是下结成上义于中三一结上多入一。

　　然不舍此处而见在彼亦不舍彼处而见在此彼身此身无有差别入法界故。

　　二然不舍下结上不坏性相。

　　常勤观察无有休息不舍智慧无退转故。

　　后常勤下结上明鉴。

　　如有幻师随于一处作诸幻术不以幻地故坏于本地不以幻日故坏于本日。

　　第二别喻中有三逆喻总中三段一幻不坏本喻别喻不坏相二如世幻者下幻必依处喻别喻前依本时处现多时处三如彼幻师作诸幻事下明幻师不迷喻别喻前能幻今初先喻。

　　菩萨摩诃萨亦复如是于无国土现有国土于有国土现无国土于有众生现无众生于无众生现有众生无色现色色现无色初不乱后后不乱初。

　　后合合中先正合。

　　菩萨了知一切世法悉亦如是同于幻化知法幻故知智幻知智幻故知业幻知智幻业幻已起于幻智观一切业。

　　后菩萨了知下释其所以。

　　如世幻者不于处外而现其幻亦不于幻外而有其处。

　　第二幻必依处喻先喻后合喻中略无幻必依时准合应有。

　　菩萨摩诃萨亦复如是不于虚空外入世间亦不于世间外入虚空。

　　合中分二先合依处后合依时前中初总合以记物现故空即事空。

　　何以故虚空世间无差别故。

　　次何以下征释所以由理无差故。

　　住于世间亦住虚空菩萨摩诃萨于虚空中能见能修一切世间种种差别妙庄严业。

　　后住于世下结成自在。

　　于一念顷悉能了知无数世界若成若坏亦知诸劫相续次第能于一念现无数劫亦不令其一念广大。

　　二于一念下合于依时于中先正显。

　　菩萨摩诃萨得不思议解脱幻智到于彼岸住于幻际入世幻数思惟诸法悉皆如幻不违幻世尽于幻智了知三世与幻无别决定通达心无边际如诸如来住如幻智其心平等菩萨摩诃萨亦复如是知诸世间皆悉如幻于一切处皆无所著无有我所。

　　后菩萨摩诃萨得下释其所由以得幻智同于佛故。

　　如彼幻师作诸幻事虽不与彼幻事同住而于幻事亦无迷惑菩萨摩诃萨亦复如是知一切法到于彼岸心不计我能入于法亦不于法而有错乱。

　　第三幻师不迷喻文并可知。

　　是为菩萨摩诃萨第二妙光明大三昧善巧智。

　　大方广佛华严经䟽钞会本第四十之二

　　音释

　　缯

　　(慈陵切音情帛也)。
乾隆藏第 132 册 No. 1557 大方广佛华严经疏钞会本(第34卷-第51卷)


　　大方广佛华严经䟽钞会本第四十一　韩六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子云何为菩萨摩诃萨次第遍往诸佛国土神通三昧佛子此菩萨摩诃萨过于东方无数世界复过尔所世界微尘数世界于彼诸世界中入此三昧。

　　第三定中释内有三谓法喻合法中五一明遍刹入定。

　　或刹那入或须㬰入或相续入或日初分时入或日中分时入或日后分时入或夜初分时入或夜中分时入或夜后分时入或一日入或五日入或半月入或一月入或一年入或百年入或千年入或百千年入或亿年入或百千亿年入或百千那由他亿年入或一劫入或百劫入或百千劫入或百千那由他亿劫入或无数劫入或无量劫入或无边劫入或无等劫入或不可数劫入或不可称劫入或不可思劫入或不可量劫入或不可说劫入或不可说不可说劫入。

　　二或刹那下明入时次第。

　　若久若近若法若时种种不同。

　　三若久下总结多门。

　　菩萨于彼不生分别心无染着不作二不作不二不作普不作别。

　　四菩萨于彼下心契定体。

　　虽离此分别而以神通方便从三昧起于一切法不忘不失至于究竟。

　　五虽离此下不废起通。

　　譬如日天子周行照曜昼夜不住日出名昼日没名夜昼亦不生夜亦不灭。

　　菩萨摩诃萨于无数世界入神通三昧入三昧已明见尔所无数世界亦复如是。

　　佛子是为菩萨摩诃萨第三次第遍往诸佛国土神通大三昧善巧智。

　　佛子云何为菩萨摩诃萨清净深心行三昧佛子此菩萨摩诃萨知诸佛身数等众生见无量佛过阿僧祇世界微尘数。

　　第四定中释内分二先明定内深心行后明定起深心行今初分二先起行后深心前中先举内。

　　于彼一一诸如来所以一切种种妙香而作供养以一切种种妙华而作供养以一切种种盖大如阿僧祇佛刹而作供养以超过一切世界一切上妙庄严具而作供养散一切种种宝而作供养以一切种种庄严具庄严经行处而作供养以一切无数上妙摩尼宝藏而作供养以佛神力所流出过诸天上味饮食而作供养一切佛刹种种上妙诸供养具能以神力普皆摄取而作供养。

　　后于彼一一下起行于中先明外事供养行。

　　于彼一一诸如来所恭敬尊重头顶礼敬举身布地请问佛法赞佛平等称扬诸佛广大功德入于诸佛所入大悲得佛平等无碍之力于一念顷一切佛所勤求妙法。

　　后于彼一一恭敬等三业供养行。

　　然于诸佛出兴于世入般涅槃如是之相皆无所得。

　　然于诸佛下明深心中二先法说。

　　如散动心了别所缘心起不知何所缘起心灭不知何所缘灭此菩萨摩诃萨亦复如是终不分别如来出世及涅槃相。

　　后如散动下喻况于中二喻各有喻合一妄念无知喻喻其契实无念。

　　佛子如日中阳焰不从云生不从池生不处于陆不住于水非有非无非善非恶非清非浊不堪饮漱不可秽污非有体非无体非有味非无味以因缘故而现水相为识所了远望似水而兴水想近之则无水想自灭此菩萨摩诃萨亦复如是不得如来出兴于世及涅槃相诸佛有相及以无相皆是想心之所分别。

　　二阳焰似水喻喻其了妄同真文并可知。

　　佛子此三昧名为清净深心行菩萨摩诃萨于此三昧入已而起起已不失譬如有人从睡得寤忆所梦事觉时虽无梦中境界而能忆念心不忘失菩萨摩诃萨亦复如是入于三昧见佛闻法从定而起忆持不忘而以此法开晓一切道场众会庄严一切诸佛国土无量义趣悉得明达一切法门皆亦清净然大智炬长诸佛种无畏具足辩才不竭开示演说甚深法藏。

　　第二佛子此三昧下明定起深心行中初法次喻后合合中上明供养自利行今明开演利他行文影略耳开演深理即深心起行也。

　　是为菩萨摩诃萨第四清净深心行大三昧善巧智佛子云何为菩萨摩诃萨知过去庄严藏三昧佛子此菩萨摩诃萨能知过去诸佛出现所谓劫次第中诸刹次第刹次第中诸劫次第劫次第中诸佛出现次第佛出现次第中说法次第说法次第中诸心乐次第心乐次第中诸根次第根次第中调伏次第调伏次第中诸佛寿命次第寿命次第中知亿那由他年岁数量次第。

　　第五定释中有五一对境辨智。

　　佛子此菩萨摩诃萨得如是无边次第智故则知过去诸佛则知过去诸刹则知过去法门则知过去诸劫则知过去诸法则知过去诸心则知过去诸解则知过去诸众生则知过去诸烦恼则知过去诸仪式则知过去诸清净。

　　二正显智知各有十句皆是过去藏中之法。

　　佛子此三昧名过去清净藏于一念中能入百劫能入千劫能入百千劫能入百千亿那由他劫能入无数劫能入无量劫能入无边劫能入无等劫能入不可数劫能入不可称劫能入不可思劫能入不可量劫能入不可说劫能入不可说不可说劫。

　　三所知时分有十四重即释过去之义。

　　佛子彼菩萨摩诃萨入此三昧不灭现在不缘过去。

　　四显知相状不灭现在者不舍也不缘过去者不取也谓但约过去门显非有取舍而缘上四各一佛子。

　　佛子彼菩萨摩诃萨从此三昧起于如来所受十种不可思议灌顶法亦得亦清净亦成就亦入亦证亦满亦持平等了知三轮清净。

　　五明出定获益有三初举数辨相有十句初句总位终成果名受灌顶法也余句别一属已二净障三究竟四始入五正证六修满七持令不失八无知而知九净三轮总该前九如约智辨三轮者谓无能知所知及正知故余可思准。

　　何等为十一者辩不违义二者说法无尽三者训词无失四者乐说不断五者心无恐畏六者语必诚实七者众生所依八者救脱三界九者善根最胜十者调御妙法。

　　二何等下征列其名初四是四无碍辩次二自利不畏深法如言能行次二利他为善者依为恶者救后二总明二利胜妙。

　　佛子此是十种灌顶法若菩萨入此三昧从三昧起无间则得如歌罗逻入胎藏时于一念间识则托生菩萨摩诃萨亦复如是从此定起于如来所一念则得此十种法。

　　三佛子下结得速疾有法喻合歌罗逻者此云薄酪余可知也(歌罗逻者梵语唐云俱是古义新云羯剌蓝此云杂秽)。

　　佛子是名菩萨摩诃萨第五知过去庄严藏大三昧善巧智。

　　佛子云何为菩萨摩诃萨智光明藏三昧佛子彼菩萨摩诃萨住此三昧能知未来一切世界一切劫中所有诸佛。

　　第六智光明藏三昧释中分二前明定业用后彰定利益初中分六一总知诸佛。

　　若已说若未说若已授记若未授记种种名号各各不同所谓无数名无量名无边名无等名不可数名不可称名不可思名不可量名不可说名。

　　二若已说下知多名号。

　　当出现于世当利益众生当作法王当兴佛事当说福利当赞善义当说白分义当净治诸恶当安住功德当开示第一义谛当入灌顶位当成一切智。

　　三当出现下知当所作。

　　彼诸如来修圆满行发圆满愿入圆满智有圆满众备圆满庄严集圆满功德悟圆满法得圆满果具圆满相成圆满觉。

　　四彼诸如来修下问知彼因圆果满。

　　彼诸如来名姓种族方便善巧神通变化成熟众生入般涅槃如是一切皆悉了知。

　　五彼诸如来名姓下知现所作。

　　此菩萨于一念中能入一劫百劫千劫百千劫百千亿那由他劫入阎浮提微尘数劫入四天下微尘数劫入小千世界微尘数劫入中千世界微尘数劫入大千世界微尘数劫入百佛刹微尘数劫入百千佛刹微尘数劫入百千亿那由他佛刹微尘数劫入无数佛刹微尘数劫入无量佛刹微尘数劫入无边佛刹微尘数劫入无等佛刹微尘数劫入不可数佛刹微尘数劫入不可称佛刹微尘数劫入不可思佛刹微尘数劫入不可量佛刹微尘数劫入不可说佛刹微尘数劫入不可说不可说佛刹微尘数劫如是未来一切世界所有劫数能以智慧皆悉了知。

　　六此菩萨于一念下明知分齐其中大千即是佛刹而重言者多是遗脱应言百佛刹也余并可知。

　　以了知故其心复入十种持门何者为十所谓入佛持故得不可说佛刹微尘数诸佛护念入法持故得十种陀罗尼光明无尽辩才入行持故出生圆满殊胜诸愿入力持故无能映蔽无能摧伏入智持故所行佛法无有障碍入大悲持故转于不退清净法轮入差别善巧句持故转一切文字轮净一切法门地入师子受生法持故开法关钥出欲淤泥入智力持故修菩萨行常不休息入善友力持故令无边众生普得清净入无住力持故入不可说不可说广大劫入法力持故以无碍方便智知一切法自性清净。

　　二以了知下彰定利益于中四前二自利后二利他谓一令心入持益即由上知故持之不失由持不失得持之益一心中持佛得佛护益二心入持法得总持辩才益余句仿此有十二者增数十也师子受生者不畏生死苦故示生死实性名开法关钥了生死本空故出欲淤泥智力持者定慧双运也入无住力持则大劫不离一念。

　　佛子菩萨摩诃萨住此三昧已善巧住不可说不可说劫善巧住不可说不可说刹善巧知不可说不可说种种众生善巧知不可说不可说众生异相善巧知不可说不可说同异业报善巧知不可说不可说精进诸根习气相续差别诸行善巧知不可说不可说无量染净种种思惟善巧知不可说不可说法种种义无量文字演说言辞善巧知不可说不可说种种佛出现种族时节现相说法施为佛事入般涅槃善巧知不可说不可说无边智慧门善巧知不可说不可说一切神通无量变现佛子譬如日出世间所有村营城邑宫殿屋宅山泽鸟兽树林华果如是一切种种诸物有目之人悉得明见佛子日光平等无有分别而能令目见种种相此大三昧亦复如是体性平等无有分别能令菩萨知不可说不可说百千亿那由他差别之相。

　　二佛子至住此三昧下明得善巧益有法喻合然善巧有二一如事善巧故法云不可说无量喻云见种种物二如理善巧故云日光平等又由此二无碍方名善巧故合云无分别而能知。

　　佛子此菩萨摩诃萨如是了知时令诸众生得十种不空何等为十一者见不空令诸众生生善根故二者闻不空令诸众生得成熟故三者同住不空令诸众生心调伏故四者发起不空令诸众生如言而作通达一切诸法义故五者行不空令无边世界皆清净故六者亲近不空于不可说不可说佛刹诸如来所断不可说不可说众生疑故七者愿不空随所念众生令作胜供养成就诸愿故八者善巧法不空皆令得住无碍解脱清净智故九者雨法雨不空于不可说不可说诸根众生中方便开示一切智行令住佛道故十者出现不空现无边相令一切众生皆蒙照故。

　　三佛子至如是了知下明得不空益。

　　佛子菩萨摩诃萨住此三昧得十种不空时诸天王众皆来顶礼诸龙王众兴大香云诸夜叉王顶礼其足阿修罗王恭敬供养迦楼罗王前后围绕诸梵天王悉来劝请紧那罗王摩睺罗伽王咸共称赞乾闼婆王常来亲近诸人王众承事供养。

　　四佛子至住此三昧下十王敬养益。

　　佛子是为菩萨摩诃萨第六智光明藏大三昧善巧智。

　　佛子云何为菩萨摩诃萨了知一切世界佛庄严三昧佛子此三昧何故名了知一切世界佛庄严。

　　第七三昧释中二先明定体用后明定利益前中亦二先征后释所以重征者前通征一定此则别征庄严。

　　佛子菩萨摩诃萨住此三昧能次第入东方世界能次第入南方世界西方北方四维上下所有世界悉亦如是能次第入。

　　后佛子菩萨下释中二先释一切世界以是现在故但云十方。

　　皆见诸佛出兴于世亦见彼佛一切神力亦见诸佛所有游戏亦见诸佛广大威德亦见诸佛最胜自在亦见诸佛大师子吼亦见诸佛所修诸行亦见诸佛种种庄严亦见诸佛神足变化亦见诸佛众会云集。

　　二皆见诸佛下释其庄严于中二先总列十门皆是庄严其中第八别明庄严者即功德智慧以严其心色相光明以严身也。

　　众会清净众会广大众会一相众会多相众会处所众会居止众会成熟众会调伏众会威德如是一切悉皆明见。

　　后众会清净下别显严相以广前二一广众会二广庄严今初有三初明见他二见自三能见今初亦三初见众会体相。

　　亦见众会其量大小等阎浮提亦见众会等四天下亦见众会等小千界亦见众会等中千界亦见众会量等三千大千世界亦见众会充满百千亿那由他佛刹亦见众会充满阿僧祇佛刹亦见众会充满百佛刹微尘数佛刹亦见众会充满千佛刹微尘数佛刹亦见众会充满百千亿那由他佛刹微尘数佛刹亦见众会充满无数佛刹微尘数佛刹亦见众会充满无量佛刹微尘数佛刹亦见众会充满无边佛刹微尘数佛刹亦见众会充满无等佛刹微尘数佛刹亦见众会充满不可数佛刹微尘数佛刹亦见众会充满不可称佛刹微尘数佛刹亦见众会充满不可思佛刹微尘数佛刹亦见众会充满不可量佛刹微尘数佛刹亦见众会充满不可说佛刹微尘数佛刹亦见众会充满不可说不可说佛刹微尘数佛刹。

　　次亦见众会下明见分量。

　　亦见诸佛于彼众会道场中示现种种相种种时种种国土种种变化种种神通种种庄严种种自在种种形量种种事业。

　　后亦见诸佛于彼下见佛作用。

　　菩萨摩诃萨亦见自身往彼众会亦自见身在彼说法亦自见身受持佛语亦自见身善知缘起亦自见身住在虚空亦自见身住于法身亦自见身不生染着亦自见身不住分别亦自见身无有疲倦亦自见身普入诸智亦自见身普知诸义亦自见身普入诸地亦自见身普入诸趣亦自见身普知方便亦自见身普住佛前亦自见身普入诸力亦自见身普入真如亦自见身普入无诤亦自见身普入诸法。

　　二菩萨摩诃萨下明见自可知。

　　如是见时不分别国土不分别众生不分别佛不分别法不执着身不执着身业不执着心不执着意譬如诸法不分别自性不分别音声而自性不舍名字不灭菩萨摩诃萨亦复如是不舍于行随世所作而于此二无所执着。

　　三如是见时下明能见有法喻合法中明无分别而见喻中明能所诠不自云我是能所诠而不舍能所诠以喻无分别故而知也合中先合不舍后而于下合不分别。

　　佛子菩萨摩诃萨见佛无量光色无量形相圆满成就平等清净一一现前分明证了。

　　二佛子至见佛无量光色下广上庄严中二先以法说后以喻显前中二先标章门略举四种庄严皆分明证了。

　　或见佛身种种光明或见佛身圆光一寻或见佛身如盛日色或见佛身微妙光色或见佛身作清净色或见佛身作黄金色或见佛身作金刚色或见佛身作绀青色或见佛身作无边色或见佛身作大青摩尼宝色。

　　后或见佛身下依章别释即分为四一释无量光色。

　　或见佛身其量七肘或见佛身其量八肘或见佛身其量九肘或见佛身其量十肘或见佛身二十肘量或见佛身三十肘量如是乃至一百肘量一千肘量或见佛身一俱卢舍量或见佛身半由旬量或见佛身一由旬量或见佛身十由旬量或见佛身百由旬量或见佛身千由旬量或见佛身百千由旬量或见佛身阎浮提量或见佛身四天下量或见佛身小千界量或见佛身中千界量或见佛身大千界量或见佛身百大千世界量或见佛身千大千世界量或见佛身百千大千世界量或见佛身百千亿那由他大千世界量或见佛身无数大千世界量或见佛身无量大千世界量或见佛身无边大千世界量或见佛身无等大千世界量或见佛身不可数大千世界量或见佛身不可称大千世界量或见佛身不可思大千世界量或见佛身不可量大千世界量或见佛身不可说大千世界量或见佛身不可说不可说大千世界量。

　　二或见佛身其量下释无量形相。

　　佛子菩萨如是见诸如来无量色相无量形状无量示现无量光明无量光明网其光分量等于法界于法界中无所不照普令发起无上智慧。

　　三佛子菩萨如是见下释上圆满成就显前二圆满故。

　　又见佛身无有染着无有障碍上妙清净。

　　四又见佛下释上平等清净即兼内二严。

　　佛子菩萨如是见于佛身而如来身不增不减譬如虚空于虫所食芥子孔中亦不减小于无数世界中亦不增广其诸佛身亦复如是见大之时亦无所增见小之时亦无所减佛子譬如月轮阎浮提人见其形小而亦不减月中住者见其形大而亦不增菩萨摩诃萨亦复如是住此三昧随其心乐见诸佛身种种化相言辞演法受持不忘而如来身不增不减佛子譬如众生命终之后将受生时不离于心所见清净菩萨摩诃萨亦复如是不离于此甚深三昧所见清净。

　　二佛子菩萨如是见于佛下以喻显中三一空无增减喻喻法性身无可增减空之大小在于世界及于芥子非空体然如法性之身应器成异二月无增减喻喻真常色身体不易故证有近远随心见殊前喻但喻佛身此喻兼喻光色及圆满成就三随心现境喻喻上清净菩萨心净则见佛净在于如来何净何垢。

　　佛子菩萨摩诃萨住此三昧成就十种速疾法何者为十所谓速增诸行圆满大愿速以法光照耀世间速以方便转于法轮度脱众生速随众生业示现诸佛清净国土速以平等智趣入十力速与一切如来同住速以大慈力摧破魔军速断众生疑令生欢喜速随胜解示现神变速以种种妙法言辞净诸世间。

　　第二佛子至住此三昧下明定利益略举七种益各有佛子以为拣别第一速成行愿益有标征释可知。

　　佛子此菩萨摩诃萨复得十种法印印一切法何等为十一者同去来今一切诸佛平等善根二者同诸如来得无边际智慧法身三者同诸如来住不二法四者同诸如来观察三世无量境界皆悉平等五者同诸如来得了达法界无碍境界六者同诸如来成就十力所行无碍七者同诸如来永绝二行住无诤法八者同诸如来教化众生恒不止息九者同诸如来于智善巧义善巧中能善观察十者同诸如来与一切佛平等无二。

　　第二法印同佛益有十句五对初二福慧同次二二谛境智同次二体用同次二二利同后二善巧平等同。

　　佛子若菩萨摩诃萨成就此了知一切世界佛庄严大三昧善巧方便门是无师者不由他教自入一切佛法故是丈夫者能开悟一切众生故是清净者知心性本净故是第一者能度脱一切世间故是安慰者能开晓一切众生故是安住者未住佛种性者令得住故是真实知者入一切智门故是无异想者所言无二故是住法藏者誓愿了知一切佛法故是能雨法雨者随众生心乐悉令充足故。

　　第三以德成人益可知。

　　佛子譬如帝释于顶髻中置摩尼宝以宝力故威光转盛其释天王初获此宝则得十法出过一切三十三天何等为十一者色相二者形体三者示现四者眷属五者资具六者音声七者神通八者自在九者慧解十者智用如是十种悉过一切三十三天菩萨摩诃萨亦复如是初始获得此三昧时则得十种广大智藏何等为十一者照耀一切佛刹智二者知一切众生受生智三者普作三世变化智四者普入一切佛身智五者通达一切佛法智六者普摄一切净法智七者普令一切众生入法身智八者现见一切法普眼清净智九者一切自在到于彼岸智十者安住一切广大法普尽无余智。

　　第四智德包含益于中一先喻后合各有十句合中总标合初获即得十句合前十事唯八九不次以智虽是一从所知别故一佛刹合色相二众生合形体三变化合示现四入佛合眷属以互为主伴如眷属故五通达佛法为助道资具六普摄净法则圆音示人七皆令入法方是神通八普眼清净超合慧解九自在却合自在十住法合智用。

　　佛子菩萨摩诃萨住此三昧复得十种最清净威德身何等为十一者为照耀不可说不可说世界故放不可说不可说光明轮二者为令世界咸清净故放不可说不可说无量色相光明轮三者为调伏众生故放不可说不可说光明轮四者为亲近一切诸佛故化作不可说不可说身五者为承事供养一切诸佛故雨不可说不可说种种殊妙香华云六者为承事供养一切佛及调伏一切众生故于一一毛孔中化作不可说不可说种种音乐七者为成熟众生故现不可说不可说种种无量自在神变八者为于十方种种名号一切佛所请问法故一步超过不可说不可说世界九者为令一切众生见闻之者皆不空故现不可说不可说种种无量清净色相身无能见顶十者为与众生开示无量秘密法故发不可说不可说音声语言。

　　第五身威超胜益有标有释。

　　佛子菩萨摩诃萨得此十种最清净威德身已能令众生得十种圆满何等为十一者能令众生得见于佛二者能令众生深信于佛三者能令众生听闻于法四者能令众生知有佛世界五者能令众生见佛神变六者能令众生念所集业七者能令众生定心圆满八者能令众生入佛清净九者能令众生发菩提心十者能令众生圆满佛智。

　　第六令他圆满益先牒前起后后征列名相。

　　佛子菩萨摩诃萨令众生得十种圆满已复为众生作十种佛事何等为十所谓以音声作佛事为成熟众生故以色形作佛事为调伏众生故以忆念作佛事为清净众生故以震动世界作佛事为令众生离恶趣故以方便觉悟作佛事为令众生不失念故以梦中现相作佛事为令众生恒正念故以放大光明作佛事为普摄取诸众生故以修菩萨行作佛事为令众生住胜愿故以成正等觉作佛事为令众生知幻法故以转妙法轮作佛事为众说法不失时故以现住寿命作佛事为调伏一切众生故以示般涅槃作佛事知诸众生起疲厌故。

　　第七转作佛事益亦先牒前起后后征列名相文并可知。

　　佛子是为菩萨摩诃萨第七了知一切世界佛庄严大三昧善巧智。

　　大方广佛华严经䟽钞会本第四十一

　　音释

　　阳焰

　　(焰以赡切)。

　　漱

　　(苏奏切荡口也)。

　　寤

　　(五故切寐觉也)。

　　歌罗逻

　　(梵语也此云凝滑逻朗可切)。

　　关钥

　　(钥以灼切关下牡也)。

　　淤泥

　　(淤依据切淤泥滓浊泥也)。

　　肘

　　(陟柳切二尺为一肘)。
乾隆藏第 132 册 No. 1557 大方广佛华严经疏钞会本(第34卷-第51卷)


　　大方广佛华严经䟽钞会本第四十二　韩七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子云何为菩萨摩诃萨一切众生差别身三昧佛子菩萨摩诃萨住此三昧得十种无所著何者为十所谓于一切刹无所著于一切方无所著于一切劫无所著于一切众无所著于一切法无所著于一切菩萨无所著于一切菩萨愿无所著于一切三昧无所著于一切佛无所著于一切地无所著是为十。

　　第八一切众生差别身三昧释中分五一明能入智二显入出之相三明入定之益四明境界自在五总结究竟今初由得十种无著成后出入自在一切地者佛地菩萨地等。

　　佛子菩萨摩诃萨于此三昧云何入云何起佛子菩萨摩诃萨于此三昧内身入外身起外身入内身起同身入异身起异身入同身起人身入夜叉身起夜叉身入龙身起龙身入阿修罗身起阿修罗身入天身起天身入梵王身起梵王身入欲界身起。

　　二入出相中二先征起后释相于中先法后喻法中略辨十类以表无尽一诸类正报相对明入出。

　　天中入地狱起地狱入人间起人间入余趣起。

　　二天中入下六趣依报明入出。

　　千身入一身起一身入千身起那由他身入一身起一身入那由他身起。

　　三千身入下一多相对。

　　阎浮提众生众中入西瞿陀尼众生众中起西瞿陀尼众生众中入北拘卢众生众中起北拘卢众生众中入东毗提诃众生众中起东毗提诃众生众中入三天下众生众中起三天下众生众中入四天下众生众中起四天下众生众中入一切海差别众生众中起一切海差别众生众中入一切海神众中起。

　　四阎浮提下四洲大海相对。

　　一切海神众中入一切海水大中起一切海水大中入一切海地大中起一切海地大中入一切海火大中起一切海火大中入一切海风大中起一切海风大中入一切四大种中起一切四大种中入无生法中起无生法中入妙高山中起妙高山中入七宝山中起七宝山中入一切地种种稼穑树林黑山中起一切地种种稼穑树林黑山中入一切妙香华宝庄严中起。

　　五一切海神下大种事法相对其无生法乘四大种生便故来。

　　一切妙香华宝庄严中入一切四天下下方上方一切众生受生中起。

　　六一切妙香华下诸方相对。

　　一切四天下下方上方一切众生受生中入小千世界众生众中起小千世界众生众中入中千世界众生众中起中千世界众生众中入大千世界众生众中起大千世界众生众中入百千亿那由他三千大千世界众生众中起百千亿那由他三千大千世界众生众中入无数世界众生众中起无数世界众生众中入无量世界众生众中起无量世界众生众中入无边佛刹众生众中起无边佛刹众生众中入无等佛刹众生众中起无等佛刹众生众中入不可数世界众生众中起不可数世界众生众中入不可称世界众生众中起不可称世界众生众中入不可思世界众生众中起不可思世界众生众中入不可量世界众生众中起不可量世界众生众中入不可说世界众生众中起不可说世界众生众中入不可说不可说世界众生众中起。

　　七一切四天下下众数多少相对。

　　不可说不可说世界众生众中入杂染众生众中起杂染众生众中入清净众生众中起清净众生众中入杂染众生众中起。

　　八不可说不可说众生众中入下染净相对。

　　眼处入耳处起耳处入眼处起鼻处入舌处起舌处入鼻处起身处入意处起意处入身处起自处入他处起他处入自处起。

　　九眼处下诸界相对。

　　一微尘中入无数世界微尘中起无数世界微尘中入一微尘中起声闻入独觉起独觉入声闻起自身入佛身起佛身入自身起一念入亿劫起亿劫入一念起同念入别时起别时入同念起前际入后际起后际入前际起前际入中际起中际入前际起三世入刹那起刹那入三世起真如入言说起言说入真如起。

　　十一微尘下杂明诸类相对为粗细凡圣念劫真妄等其入出等义如贤首品。

　　佛子譬如有人为鬼所持其身战动不能自安鬼不现身令他身然菩萨摩诃萨住此三昧亦复如是自身入定他身起他身入定自身起。

　　二喻显中有四喻喻前十类各有法合一鬼力持人喻喻第一第四多约身故。

　　佛子譬如死尸以咒力故而能起行随所作事皆得成就尸之与咒虽各差别而能和合成就彼事菩萨摩诃萨住此三昧亦复如是同境入定异境起异境入定同境起。

　　第二咒起死尸喻喻第二五六多约依报境故。

　　佛子譬如比丘得心自在或以一身作多身或以多身作一身非一身没多身生非多身没一身生菩萨摩诃萨住此三昧亦复如是一身入定多身起多身入定一身起。

　　第三罗汉现通喻喻第三第七多约数故。

　　佛子譬如大地其味一种所生苗稼种种味别地虽无差别然味有殊异菩萨摩诃萨住此三昧亦复如是无所分别然有一种入定多种起多种入定一种起。

　　第四地一苗多喻喻后三门杂明种种故喻合相映文理自显。

　　佛子菩萨摩诃萨住此三昧得十种称赞法之所称赞何者为十所谓入真如故名为如来觉一切法故名之为佛为一切世间所称赞故名为法师知一切法故名一切智为一切世间所归依故名所依处了达一切法方便故名为导师引一切众生入萨婆若道故名大导师为一切世间灯故名为光明心志圆满义利成就所作皆办住无碍智分别了知一切诸法故名为十力自在通达一切法轮故名一切见者是为十。

　　第三佛子至住此三昧下入定益中有三一得赞同佛果益皆上句显义下句结名十力义中云心志圆满者明力自利义义利成就显力利他所作皆办彰力圆满住无碍智总显力体分别了知一切诸法通明力用余文可知。

　　佛子菩萨摩诃萨住此三昧复得十种光明照耀何者为十所谓得一切诸佛光明与彼平等故得一切世界光明普能严净故得一切众生光明悉往调伏故得无量无畏光明法界为场演说故得无差别光明知一切法无种种性故得方便光明于一切法离欲际而证入故得真实光明于一切法离欲际心平等故得遍一切世间神变光明蒙佛所加恒不息故得善思惟光明到一切佛自在岸故得一切法真如光明于一毛孔中善说一切故是为十。

　　二身智光照益。

　　佛子菩萨摩诃萨住此三昧复得十种无所作何者为十所谓身业无所作语业无所作意业无所作神通无所作了法无性无所作知业不坏无所作无差别智无所作无生起智无所作知法无灭无所作随顺于文不坏于义无所作是为十。

　　三业用无作益皆有佛子文相并显。

　　佛子菩萨摩诃萨住此三昧无量境界种种差别所谓一入多起多入一起同入异起异入同起细入粗起粗入细起大入小起小入大起顺入逆起逆入顺起无身入有身起有身入无身起无相入有相起有相入无相起起中入入中起如是皆是此之三昧自在境界。

　　第四佛子至住此三昧无量境下明境界自在先法后喻今初前第二段但明入起今兼明逆顺有无等为种种境界起中入者即用之寂故入中起者即寂之用故是知菩萨之定常入常起常双入出常无入出方为自在为显自在寄诸境界交络而明(是知菩萨之定者结成难思若以定门观则常入定以用门观则常出定以用门观则常起用实则动寂必俱故常双入出矣然动静唯物据其体极动静斯亡故常无入起又入即起故无入起即入故无起若然何以经云粗细入起等故下释云为显自在故寄诸境界交络而明若云一入多起即云自在若云无入无起何名自在常入常起自在之相亦然广如贤首品辨)。

　　佛子譬如幻师持咒得成能现种种差别形相咒与幻别而能作幻咒唯是声而能幻作眼识所知种种诸色耳识所知种种诸声鼻识所知种种诸香舌识所知种种诸味身识所知种种诸触意识所知种种境界菩萨摩诃萨住此三昧亦复如是同中入定异中起异中入定同中起。

　　二喻显中文有六喻皆自有合一幻现六境喻喻前同异。

　　佛子譬如三十三天共阿修罗斗战之时诸天得胜修罗退衄阿修罗王其身长大七百由旬四兵围绕无数千万以幻术力将诸军众同时走入藕丝孔中菩萨摩诃萨亦复如是已善成就诸幻智地幻智即是菩萨菩萨即是幻智是故能于无差别法中入定差别法中起差别法中入定无差别法中起。

　　二修罗窜匿喻喻前粗细小大二对约理事相望则无差别为细差别为粗理细事粗故或无差为粗总相入故差别为细别相入故无差则大周法界差则随事成小若唯约事明大小并差别所收(若约理事等者由标云喻粗细大小二对及经合中云无差别中入定差别法中起等故为此释于中先释粗细后释大小前中有二意取义虽异粗细是同前则理细事粗后则总粗别细别于一一事中而入理故则后对唯约理说无差则下释上大小一对亦有二意初一事理对明大小若唯约事下唯就事明大小可知)。

　　佛子譬如农夫田中下种种子在下果生于上菩萨摩诃萨住此三昧亦复如是一中入定多中起多中入定一中起。

　　三农夫下种喻喻明上下合辨一多文影略耳。

　　佛子譬如男女赤白和合或有众生于中受生尔时名为歌罗逻位从此次第住母胎中满足十月善业力故一切支分皆得成就诸根不缺心意明了其歌罗逻与彼六根体状各别以业力故而能令彼次第成就受同异类种种果报菩萨摩诃萨亦复如是从一切智歌罗逻位信解愿力渐次增长其心广大任运自在无中入定有中起有中入定无中起。

　　四受胎生长喻喻上有身无身如彼从无之有故。

　　佛子譬如龙宫依地而立不依虚空龙依宫住亦不在空而能兴云遍满空中有人仰视所见宫殿当知皆是乾闼婆城非是龙宫佛子龙虽处下而云布上菩萨摩诃萨住此三昧亦复如是于无相入有相起于有相入无相起。

　　五龙下云上喻喻有相无相。

　　佛子譬如妙光大梵天王所住之宫名一切世间最胜清净藏此大宫中普见三千大千世界诸四天下天宫龙宫夜叉宫乾闼婆宫阿修罗宫迦楼罗宫紧那罗宫摩睺罗伽宫人间住处及三恶道须弥山等种种诸山大海江河陂泽泉源城邑聚落树林众宝如是一切种种庄严尽大轮围所有边际乃至空中微细游尘莫不皆于梵宫显现如于明镜见其面像菩萨摩诃萨住此一切众生差别身大三昧知种种刹见种种佛度种种众证种种法成种种行满种种解入种种三昧起种种神通得种种智慧住种种刹那际。

　　六梵宫普现喻喻上入中起起中入及逆顺相对故合云种种。

　　佛子此菩萨摩诃萨到十种神通彼岸何者为十所谓到诸佛尽虚空遍法界神通彼岸到菩萨究竟无差别自在神通彼岸到能发起菩萨广大行愿入如来门佛事神通彼岸到能震动一切世界一切境界悉令清净神通彼岸到能自在知一切众生不思议业果皆如幻化神通彼岸到能自在知诸三昧粗细入出差别相神通彼岸到能勇猛入如来境界而于其中发生大愿神通彼岸到能化作佛化转法轮调伏众生令生佛种令入佛乘速得成就神通彼岸到能了知不可说一切秘密文句而转法轮令百千亿那由他不可说不可说法门皆得清净神通彼岸到不假昼夜年月劫数一念悉能三世示现神通彼岸是为十。

　　第五佛子至到神通彼岸下总结究竟并显可知。

　　佛子是名菩萨摩诃萨第八一切众生差别身大三昧善巧智。

　　佛子云何为菩萨摩诃萨法界自在三昧佛子此菩萨摩诃萨于自眼处乃至意处入三昧名法界自在。

　　第九法界自在三昧释中四一显定体用二明定成益三以喻寄显四总结双行今初分三初总显名体谓于眼等法界得自在故。

　　菩萨于自身一一毛孔中入此三昧。

　　二菩萨于自身下彰入定处谓于毛孔中入眼等定显互用自在故(谓于毛孔下然常途所明互用者但眼处能作耳处等事耳处能作眼鼻事等故六根互用今约十八界明则有数重之互一诸根互二分圆互毛孔身根中互能入眼等定故三一多互谓一根顿作多根事故四根境互谓根入境定如贤首品说以此云法界必该十八界故五复有一根入多境一境入多根六复有六识对境以明互入等)。

　　自然能知诸世间知诸世间法知诸世界知亿那由他世界知阿僧祇世界知不可说佛刹微尘数世界见一切世界中有佛出兴菩萨众会悉皆充满光明清净淳善无杂广大庄严种种众宝以为严饰。

　　三自然下明定功用于中四一了三世间。

　　菩萨于彼或一劫百劫千劫亿劫百千亿那由他劫无数劫无量劫无边劫无等劫不可数劫不可称劫不可思劫不可量劫不可说劫不可说不可说劫不可说不可说佛刹微尘数劫修菩萨行常不休息。

　　二菩萨于彼下多劫修行。

　　又于如是无量劫中住此三昧亦入亦起亦成就世界亦调伏众生亦遍了法界亦普知三世亦演说诸法亦现大神通种种方便无著无碍。

　　三又下入出无碍。

　　以于法界得自在故善分别眼善分别耳善分别鼻善分别舌善分别身善分别意如是种种差别不同悉善分别尽其边际。

　　四以于法界下结成自在此有二义一于理法界自在故能善分别眼等界二善分别眼等十八界即是事法界自在此二无碍及事事无碍故云如是种种皆横尽其边竖穷其际。

　　菩萨如是善知见已能生起十千亿陀罗尼法光明成就十千亿清净行获得十千亿诸根圆满十千亿神通能入十千亿三昧成就十千亿神力长养十千亿诸力圆满十千亿深心运动十千亿力持示现十千亿神变具足十千亿菩萨无碍圆满十千亿菩萨助道积集十千亿菩萨藏照明十千亿菩萨方便演说十千亿诸义成就十千亿诸愿出生十千亿回向净治十千亿菩萨正位明了十千亿法门开示十千亿演说修治十千亿菩萨清净。

　　第二菩萨如是下明定成益中辨十种益一生多功德益有二十一句各十千亿。

　　佛子菩萨摩诃萨复有无数功德无量功德无边功德无等功德不可数功德不可称功德不可思功德不可量功德不可说功德无尽功德佛子此菩萨于如是功德皆已辨具皆已积集皆已庄严皆已清净皆已莹彻皆已摄受皆能出生皆可称叹皆得坚固皆已成就。

　　二佛子至复有无数下具无尽德益随前一事皆至无尽故于中二十句前十句所具之多后十句能具之相清净者除垢故莹彻者发本智光故。

　　佛子菩萨摩诃萨住此三昧为东方十千阿僧祇佛刹微尘数名号诸佛之所摄受一一名号复有十千阿僧祇佛刹微尘数佛各各差别如东方南西北方四维上下亦复如是。

　　三佛子至住此三昧下诸佛摄受益于中三初明摄受。

　　彼诸佛悉现其前为现诸佛清净刹为说诸佛无量身为说诸佛难思眼为说诸佛无量耳为说诸佛清净鼻为说诸佛清净舌为说诸佛无住心为说如来无上神通。

　　次彼诸佛下现身说法。

　　令修如来无上菩提令得如来清净音声开示如来不退法轮显示如来无边众会令入如来无边秘密赞叹如来一切善根令入如来平等之法宣说如来三世种性示现如来无量色相阐扬如来护念之法演畅如来微妙法音辩明一切诸佛世界宣扬一切诸佛三昧示现诸佛众会次第护持诸佛不思议法说一切法犹如幻化明诸法性无有动转开示一切无上法轮赞美如来无量功德令入一切诸三昧云令知其心如幻如化无边无尽。

　　后令修下令其修证。

　　佛子菩萨摩诃萨住此法界自在三昧时彼十方各十千阿僧祇佛刹微尘数名号如来一一名中各有十千阿僧祇佛刹微尘数佛同时护念令此菩萨得无边身令此菩萨得无碍心令此菩萨于一切法得无忘念令此菩萨于一切法得决定慧令此菩萨转更聦敏于一切法皆能领受令此菩萨于一切法悉能明了令此菩萨诸根猛利于神通法悉得善巧令此菩萨境界无碍周行法界恒不休息令此菩萨得无碍智毕竟清净令此菩萨以神通力一切世界示现成佛。

　　四佛子至住此法界下诸佛护念益摄受摄之属佛护念即佛力来加。

　　佛子菩萨摩诃萨住此三昧得十种海何者为十所谓得诸佛海咸睹见故得众生海悉调伏故得诸法海能以智慧悉了知故得诸刹海以无性无作神通皆往诣故得功德海一切修行悉圆满故得神通海能广示现令开悟故得诸根海种种不同悉善知故得诸心海知一切众生种种差别无量心故得诸行海能以愿力悉圆满故得诸愿海悉使成就永清净故。

　　五得十海深广益。

　　佛子菩萨摩诃萨得如是十种海已复得十种殊胜何等为十一者于一切众生中最为第一二者于一切诸天中最为殊特三者于一切梵王中最极自在四者于诸世间无所染着五者一切世间无能映蔽六者一切诸魔不能惑乱七者普入诸趣无所挂碍八者处处受生知不坚固九者一切佛法皆得自在十者一切神通悉能示现。

　　六得殊胜超绝益并可知。

　　佛子菩萨摩诃萨得如是十种殊胜已复得十种力于众生界修习诸行何等为十一谓勇健力调伏世间故二谓精进力恒不退转故三谓无著力离诸垢染故四谓寂静力于一切法无诤论故五谓逆顺力于一切法心自在故六谓法性力于诸义中得自在故七谓无碍力智慧广大故八谓无畏力能说诸法故九谓辩才力能持诸法故十谓开示力智慧无边故。

　　七得诸力干能益于中初列十力。

　　佛子此十种力是广大力最胜力无能摧伏力无量力善集力不动力坚固力智慧力成就力胜定力清净力极清净力法身力法光明力法灯力法门力无能坏力极勇猛力大丈夫力善丈夫修习力成正觉力过去积集善根力安住无量善根力住如来力力心思惟力增长菩萨欢喜力出生菩萨净信力增长菩萨勇猛力菩提心所生力菩萨清净深心力菩萨殊胜深心力菩萨善根熏习力究竟诸法力无障碍身力入方便善巧法门力清净妙法力安住大势一切世间不能倾动力一切众生无能映蔽力。

　　后佛子此十种力下显其超胜随前一一力皆具此三十八力。

　　佛子此菩萨摩诃萨于如是无量功德法能生能成就能圆满能照明能具足能遍具足能广大能坚固能增长能净治能遍净治。

　　八佛子此菩萨下结能圆满益。

　　此菩萨功德边际智慧边际修行边际法门边际自在边际苦行边际成就边际清净边际出离边际法自在边际无能说者此菩萨所获得所成就所趣入所现前所有境界所有观察所有证入所有清净所有了知所有建立一切法门于不可说劫无能说尽。

　　九此菩萨功德下自德无边故他不能说益。

　　佛子菩萨摩诃萨住此三昧能了知无数无量无边无等不可数不可称不可思不可量不可说不可说不可说一切三昧彼一一三昧所有境界无量广大于境界中若入若起若住所有相状所有示现所有行处所有等流所有自性所有除灭所有出离如是一切靡不明见。

　　十佛子至住此三昧下三昧无边自无不了益上十段中前七别明后三总结。

　　佛子譬如无热恼大龙王宫流出四河无浊无杂无有垢秽光色清净犹如虚空其池四面各有一口一一口中流出一河于象口中出恒伽河师子口中出私陁河于牛口中出信度河于马口中出缚刍河其四大河流出之时恒伽河口流出银沙私陀河口流出金刚沙信度河口流出金沙缚刍河口流出琉璃沙恒伽河口作白银色私陀河口作金刚色信度河口作黄金色缚刍河口作琉璃色一一河口广一由旬其四大河既流出已各共围绕大池七匝随其方面四向分流澒涌奔驰入于大海其河旋绕一一之间有天宝所成优钵罗华波头摩华拘物头华芬陀利华奇香发越妙色清净种种华叶种种台蕊悉是众宝自然映彻成放光明互相照现其无热池周围广大五十由旬众宝妙沙遍布其底种种摩尼以为严饰无量妙宝庄严其岸栴檀妙香普散其中优钵罗华波头摩华拘物头华芬陀利华及余宝华皆悉遍满微风吹动香气远彻华林宝树周匝围绕日光出时普皆照明池河内外一切众物接影连辉成光明网如是众物若远若近若高若下若广若狭若粗若细乃至极小一沙一尘悉是妙宝光明鉴彻靡不于中日轮影现亦复展转更相现影如是众影不增不减非合非散皆如本质而得明见。

　　第三喻显中正显前体用及益亦明前所未显故不全似上文文中二先总举喻体。

　　佛子如无热大池于四口中流出四河入于大海菩萨摩诃萨亦复如是从四辩才流出诸行究竟入于一切智海。

　　后佛子如无热下对喻别合有十三门各先喻后合一合流沙入海喻中先总明喻合虽举四河意在四口出沙故下第九别明四河。

　　如恒伽大河从银色象口流出银沙菩萨摩诃萨亦复如是以义辩才说一切如来所说一切义门出生一切清净白法究竟入于无碍智海如私陀大河从金刚色师子口流出金刚沙菩萨摩诃萨亦复如是以法辩才为一切众生说佛金刚句引出金刚智究竟入于无碍智海如信度大河从金色牛口流出金沙菩萨摩诃萨亦复如是以训词辩说随顺世间缘起方便开悟众生令皆欢喜调伏成熟究竟入于缘起方便海如缚刍大河于琉璃色马口流出琉璃沙菩萨摩诃萨亦复如是以无尽辩雨百千亿那由他不可说法令其闻者皆得润洽究竟入于诸佛法海。

　　后如恒伽下别明四辩即喻四口所说即喻四沙若开四辩总别为五则有十七门。

　　如四大河随顺围绕无热池已四方入海。

　　二如四大河下合绕池入海喻于中先喻后合。

　　菩萨摩诃萨亦复如是成就随顺身业随顺语业随顺意业成就智为前导身业智为前导语业智为前导意业四方流注究竟入为一切智海佛子何者名为菩萨四方佛子所谓见一切佛而得开悟闻一切法受持不忘圆满一切波罗蜜行大悲说法满足众生。

　　合中先合绕池菩提心智名之为池三业随顺智慧即为绕义后佛子下合其四方。

　　如四大河围绕大池于其中间优钵罗华波头摩华拘物头华芬陀利华皆悉遍满菩萨摩诃萨亦复如是于菩提心中间不舍众生说法调伏悉令圆满无量三昧见佛国土庄严清净。

　　三如四大河围绕下合池间宝华喻说法有开敷之义三宝有感果之能庄严清净皆华上之别义。

　　如无热大池宝树围绕菩萨摩诃萨亦复如是现佛国土庄严围绕令诸众生趣向菩提。

　　四合宝树绕池喻。

　　如无热大池其中纵广五十由旬清净无浊菩萨摩诃萨亦复如是菩提之心其量无边善根充满清净无浊。

　　五合大池清净喻即是池体。

　　如无热大池以无量宝庄严其岸散栴檀香遍满其中菩萨摩诃萨亦复如是以百千亿十种智宝严菩提心大愿之岸普散一切众善妙香。

　　六合栴檀香岸喻十种智宝有二义一即离世间中十种如宝智二即他心等十种智也。

　　如无热大池底布金沙种种摩尼间错庄严菩萨摩诃萨亦复如是微妙智慧周遍观察不可思议菩萨解脱种种法宝间错庄严得一切法无碍光明住于一切诸佛所住入于一切甚深方便。

　　七合底布金宝喻妙智合金沙解脱合摩尼无碍光明合二种放光住佛所住入于甚深合布其底上四段各以如无热大池为首。

　　如阿那婆达多龙王永离龙中所有热恼菩萨摩诃萨亦复如是永离一切世间忧恼虽现受生而无染着。

　　八如阿那下合龙王无恼喻即合池名名因龙得故。

　　如四大河润泽一切阎浮提地既润泽已入于大海菩萨摩诃萨亦复如是以四智河润泽天人沙门婆罗门令其普入阿耨多罗三藐三菩提智慧大海以四种力而为庄严何者为四一者愿智河救护调伏一切众生常不休息二者波罗蜜智河修菩提行饶益众生去来今世相续无尽究竟入于诸佛智海三者菩萨三昧智河无数三昧以为庄严见一切佛入诸佛海四者大悲智河大慈自在普救众生方便摄取无有休息修行秘密功德之门究竟入于十力大海。

　　九合四河润泽喻。

　　如四大河从无热池既流出已究竟无尽入于大海菩萨摩诃萨亦复如是以大愿力修菩萨行自在知见无有穷尽究竟入于一切智海。

　　十合四河无尽喻。

　　如四大河入于大海无能为碍令不入者菩萨摩诃萨亦复如是常勤修习普贤行愿成就一切智慧光明住于一切佛菩提法入如来智无有障碍。

　　十一合入海无障喻。

　　如四大河奔流入海经于累劫亦无疲厌菩萨摩诃萨亦复如是以普贤行愿尽未来劫修菩萨行入如来海不生疲厌。

　　十二合入海无厌喻上之四喻各以如四大河而为喻首上之十喻皆以菩萨而为合初。

　　佛子如日光出时无热池中金沙银沙金刚沙琉璃沙及余一切种种宝物皆有日影于中显现其金沙等一切宝物亦各展转而现其影互相鉴彻无所妨碍。

　　十三佛子如日光下合众宝交影喻先喻后合。

　　菩萨摩诃萨亦复如是住此三昧于自身一一毛孔中悉见不可说不可说佛刹微尘数诸佛如来亦见彼佛所有国土道场众会一一佛所听法受持信解供养各经不可说不可说亿那由他劫而不想念时节长短其诸众会亦无迫隘何以故以微妙心入无边法界故入无等差别业果故入不思议三昧境界故入不思议思惟境界故入一切佛自在境界故得一切佛所护念故得一切佛大神变故得诸如来难得难知十种力故入普贤菩萨行圆满境界故得一切佛无劳倦神通力故。

　　合中二先正合后何以下征释涉入所由。

　　佛子菩萨摩诃萨虽能于定一念入出而亦不废长时在定亦无所著虽于境界无所依住而亦不舍一切所缘虽善入刹那际而为利益一切众生现佛神通无有厌足虽等入法界而不得其边虽无所住无有处所而恒趣入一切智道以变化力普入无量众生众中具足庄严一切世界虽离世间颠倒分别超过一切分别之地亦不舍于种种诸相虽能具足方便善巧而究竟清净虽不分别菩萨诸地而皆已善入佛子譬如虚空虽能容受一切诸物而离有无菩萨摩诃萨亦复如是虽普入一切世间而离世间想虽勤度一切众生而离众生想虽深知一切法而离诸法想虽乐见一切佛而离诸佛想虽善入种种三昧而知一切法自性皆如无所染着虽以无边辩才演无尽法句而心恒住离文字法虽乐观察无言说法而恒示现清净音声虽住一切离言法际而恒示现种种色相虽教化众生而知一切法毕竟性空虽勤修大悲度脱众生而知众生界无尽无散虽了达法界常住不变而以三轮调伏众生恒不休息虽常安住如来所住而智慧清净心无怖畏分别演说种种诸法转于法轮常不休息。

　　第四佛子至虽能于定下总结双行谓权实定散无障碍故于中三先法次佛子下喻后菩萨下合然法中明即寂而用喻合乃明即用而寂文影略耳。

　　佛子是为菩萨摩诃萨第九法界自在大三昧善巧智。

　　大方广佛华严经䟽钞会本第四十二

　　音释

　　稼穑

　　(稼古讶切穑所力切种之曰稼敛之曰穑)。

　　尸

　　(升脂切尸人尸骸也)。

　　衄

　　(女六切败比也)。

　　陂

　　(彼为切池也)。

　　莹彻

　　(莹乌絅切莹洁也彻敕列切明彻也)。

　　勇健

　　(健渠建切勇而有力也)。

　　缚刍

　　(梵语也此云青河刍䆫俞切)。

　　澒涌

　　(澒胡孔切蒙澒大水貌涌余陇切水泛溢也)。

　　蕊

　　(如累切萼蕊也华外曰萼华内曰蕊)。

　　狭

　　(胡夹切隘也)。
乾隆藏第 132 册 No. 1557 大方广佛华严经疏钞会本(第34卷-第51卷)


　　大方广佛华严经䟽钞会本第四十三之一　韩八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子云何为菩萨摩诃萨无碍轮三昧。

　　第十无碍轮三昧亦初征次释后结。

　　佛子菩萨摩诃萨入此三昧时住无碍身业无碍语业无碍意业住无碍佛国土得无碍成就众生智获无碍调伏众生智放无碍光明现无碍光明网示无碍广大变化转无碍清净法轮得菩萨无碍自在。

　　释中三初明入时方便二佛子菩萨摩诃萨住此三昧已下明入已智用三佛子菩萨摩诃萨入普贤所住下定满成益今初有二十二句兼显定名初十一句因用无碍是无碍义后普入下有十一句住果圆满即是轮义今初段中即此无碍无所不摧亦即轮义初三句三业无碍次句器世间无碍次二句众生世间无碍余句智正觉无碍。

　　普入诸佛力普住诸佛智作佛所作净佛所净现佛神通令佛欢喜行如来行住如来道常得亲近无量诸佛作诸佛事绍诸佛种。

　　后住果中二智通权实故云普住三作利乐事四净二障种七智契佛境余七可知(二智通者此有十一句但指二三四七四句释之故云余七可知)。

　　佛子菩萨摩诃萨住此三昧已观一切智总观一切智别观一切智随顺一切智显示一切智攀缘一切智见一切智总见一切智别见一切智。

　　第二入已智用中四第一摄佛功德二证入诸法三普德无尽四结示劝修初中即摄如来二十一种殊胜功德以此位等佛故其间或全同佛相或有约因相似而次第无差于中三初总明妙悟皆满次别显二十一德后显德胜能今初十句初句标满时余九显满相然一切智若对种智即是根本若直语佛智则通权实今此显通于中初三句始观言观一切智者标也云何观观有二种一总观谓权实齐观故二别观此是实此是权权中有多差别皆审照了故次三句中顺亦初句标次云何随顺由前总观故顿能显示由前别观故各各攀缘后三句终契释同前观但由前观察今证见分明耳(初三句者以妙悟皆满是佛今就等觉故云观顺㨿观据顺故名菩萨据三句见即名为佛耳皆等觉之义)。

　　于普贤菩萨广大愿广大心广大行广大所趣广大所入广大光明广大出现广大护念广大变化广大道。

　　二于普贤下别明二十一种功德分二十段后二合故今初第一明二行永绝即于所知一向无障转功德然有二义一谓非如二乘有无智故二不同凡夫现行生死起诸杂染不同二乘现行涅槃弃利乐事世尊无彼今菩萨亦无文中广显利乐即不同二乘皆与智俱即不同凡夫就文分二先总明大用常恒二佛子此菩萨有一莲华下别显一用前中二先法说后喻明今初法说中二先正明后征释今初先明行体(即于所知者即摄论无著立名然有二义下释初义即无性释无著义后意乃是佛地论亲光所释䟽家顺经但取亲光所解消文)。

　　不断不退无休无替无倦无舍无散无乱常增进恒相续。

　　后不断下辨常恒。

　　何以故此菩萨摩诃萨于诸法中成就大愿发行大乘入于佛法大方便海以胜愿力于诸菩萨所行之行智慧明照皆得善巧具足菩萨神通变化善能护念一切众生如去来今一切诸佛之所护念于诸众生恒起大悲成就如来不变异法。

　　二征释中征意云何以得此智满行常释意云愿行善成智慧善巧故。

　　佛子譬如有人以摩尼宝置色衣中其摩尼宝虽同衣色不舍自性。

　　第二喻显中四初喻二合三征四释今初摩尼宝置色衣中即总喻菩萨心智置佛智中虽同衣色喻前智满十句故合云观一切智等不舍自性喻前行常二十句。

　　菩萨摩诃萨亦复如是成就智慧以为心宝观一切智普皆明现然不舍于菩萨诸行。

　　二合如喻辨。

　　何以故。

　　三征意云何得已能满智而不断行耶。

　　菩萨摩诃萨发大誓愿利益一切众生度脱一切众生承事一切诸佛严净一切世界安慰众生深入法海为净众生界现大自在给施众生普照世间入于无边幻化法门不退不转无疲无猒。

　　四释意云菩萨无障碍愿法应尔故穷尽生界益无疲故文中二先法说可知。

　　佛子譬如虚空持众世界若成若住无猒无倦无羸无朽无散无坏无变无异无有差别不舍自性何以故虚空自性法应尔故菩萨摩诃萨亦复如是立无量大愿度一切众生心无猒倦。

　　后转以喻况于中三喻皆喻利生无厌各有法合一虚空持刹喻喻大愿法尔故无厌。

　　佛子譬如涅槃去来现在无量众生于中灭度终无猒倦何以故一切诸法本性清净是谓涅槃云何于中而有猒倦菩萨摩诃萨亦复如是为欲度脱一切众生皆令出离而现于世云何而起疲猒之心。

　　二涅槃普灭喻喻为净众生故无厌上二喻悲。

　　佛子如萨婆若能令过去未来现在一切菩萨于诸佛家已现当生乃至令成无上菩提终无疲猒何以故一切智与法界无二故于一切法无所著故菩萨摩诃萨亦复如是其心平等住一切智云何而有疲猒之心。

　　三佛智普成喻喻能所不二故无厌此一喻智既非爱见之悲何有厌乎。

　　佛子此菩萨摩诃萨有一莲华其华广大尽十方际以不可说叶不可说宝不可说香而为庄严其不可说宝复各示现种种众宝清净妙好极善安住其华常放众色光明普照十方一切世界无所障碍真金为网弥覆其上宝铎徐摇出微妙音其音演畅一切智法。

　　第二别显一用中二初明依果殊胜后菩萨摩诃萨于此华下正报自在前中二先明相严过前十地故穷十方际(过前十地者十地华云量等百万三千大千世界故今尽十方知是过也上十信及十地莲华亦不言叶数今叶等皆不可说明是等觉之依报也)。

　　此大莲华具足如来清净庄严一切善根之所生起吉祥为表神力所现有十千阿僧祇清净功德菩萨妙道之所成就一切智心之所流出十方佛影于中显现世间瞻仰犹如佛塔众生见者无不礼敬从能了幻正法所生一切世间不可为喻。

　　后此大莲华下辨德严自内而观量周法界自外而观许众生见斯乃即小之大也。

　　菩萨摩诃萨于此华上结跏趺坐其身大小与华相称。

　　二正报中二初明身量大小。

　　一切诸佛神力所加今菩萨身一一毛孔各出百万亿那由他不可说佛刹微尘数光明一一光明现百万亿那由他不可说佛刹微尘数摩尼宝其宝皆名普光明藏种种色相以为庄严无量功德之所成就众宝及华以为罗网弥覆其上散百千亿那由他殊胜妙香无量色相种种庄严复现不思议宝庄严盖以覆其上一一摩尼宝悉现百万亿那由他不可说佛刹微尘数楼阁一一楼阁现百万亿那由他不可说佛刹微尘数莲华藏师子之座一一师子座现百万亿那由他不可说佛刹微尘数光明一一光明现百万亿那由他不可说佛刹微尘数色相一一色相现百万亿那由他不可说佛刹微尘数光明轮一一光明轮现百万亿那由他不可说佛刹微尘数毗卢遮那摩尼宝华一一华现百万亿那由他不可说佛刹微尘数台一一台现百万亿那由他不可说佛刹微尘数佛一一佛现百万亿那由他不可说佛刹微尘数神变一一神变净百万亿那由他不可说佛刹微尘数众生众一一众生众中现百万亿那由他不可说佛刹微尘数诸佛自在一一自在雨百万亿那由他不可说佛刹微尘数佛法一一佛法有百万亿那由他不可说佛刹微尘数修多罗一一修多罗说百万亿那由他不可说佛刹微尘数法门一一法门有百万亿那由他不可说佛刹微尘数金刚智所入法轮差别言辞各别演说一一法轮成熟百万亿那由他不可说佛刹微尘数众生界一一众生界有百万亿那由他不可说佛刹微尘数众生于佛法中而得调伏。

　　后一切诸佛下明佛加放光有二十重后后重中皆倍前前百万亿那由他不可说佛刹微尘数倍则数难量矣。

　　佛子菩萨摩诃萨住此三昧示现如是神通境界无量变化悉知如幻而不染着。

　　第二佛子菩萨至住此三昧下明达无相法即同诸如来于最清净真如能入功德初结前生后达无相故不染。

　　安住无边不可说法自性清净法界实相如来种性无碍际中无去无来非先非后甚深无底现量所得以智自入不由他悟心不迷乱亦无分别。

　　后安住下正显安住即是入义谓此真如非有非无故云无边定有定无即是边故不可说法即离言真如其法界实相及无碍际皆真如异名而云如来种性者诸佛以无性真如而为性故出现品云皆同一性所谓无性法华云知法常无性佛种从缘起无去来等重显真如即是中道故深无底现量已下别明能入之义(谓此真如下释文先释无边故经云无相者无有无等相故即无有无二边之义言不可说即离言真如者真如有二一安立真如谓真实如常寄言显故二离言真如故起信云心真如者即是一法界大总相法门体所谓心性不生不灭一切诸法唯依妄念而有差别若离心念则无一切境界之相是故一切法从本已来离言说相离名字相离心缘相毕竟平等无有变易六可破坏唯是一心故名真如以一切言说假名无实但随妄念不可得故言真如者亦无有相谓言说之极因言遣言此真如体无有可遣以一切法悉皆真故亦无可立以一切法皆谓如故当知一切法不可说不可说故名真如释曰此即离言真如意也次下论文云复次真如依言说分别有二种义何者为二一者如实空以能究竟显实故二者如实不空以有自体具足无漏性功德故释曰上即依言真如也法华云下此义玄中已引今是义引若具云诸佛两足尊知法常无性佛种从缘起是故说一乘无去无来者中道非唯非有非无非断非常等皆中道一义)。

　　为去来今一切诸佛之所称赞从诸佛力之所流出入于一切诸佛境界体性如实净眼现证慧眼普见成就佛眼为世明灯行于智眼所知境界广能开示微妙法门。

　　第三为去来今下明住于佛住德谓佛无功用常住圣天梵住故文中先三世佛赞文通前后二段从诸佛力下正显其义谓入一切佛境即圣天等所住境也净眼现证下明能住相十眼圆明而安住故文有五眼余但义含。

　　成菩提心趣胜丈夫于诸境界无有障碍入智种性出生诸智离世生法而现受生神通变化方便调伏如是一切无非善巧。

　　第四成菩提心下明得佛平等德谓佛佛相望有三平等故文即为三初明所依平等诸佛皆依清净智故文中始发菩提心终成种智出生智用皆所依也次离世生法下明意乐平等同以调生为意乐故后神通变化下作业平等同作受用变化业故。

　　功德解欲悉皆清净最极微妙具足圆满智慧广大犹如虚空善能观察众圣境界信行愿力坚固不动功德无尽世所称叹于一切佛所观之藏大菩提处一切智海集众妙宝为大智者犹如莲华自性清净众生见者皆生欢喜咸得利益智光普热见无量佛净一切法。

　　第五功德解欲下明到无障处德以修一切障对治故福智皆净离于一障文中初二句功德次二句智慧各上句障净下句德满次二句重显功德余四句重显智慧。

　　所行寂静于诸佛法究竟无碍恒以方便住佛菩提功德行中而得出生具菩萨智为菩萨首一切诸佛共所护念得佛威神成佛法身念力难思于境一缘而无所缘其行广大无相无碍等于法界无量无边所证菩提犹如虚空无有边际无所缚着。

　　第六所行寂静下明不可转法德谓教证二法他不能转文中初一句略标教证谓寂静证也诸佛法教也恒以下别显教念力下重显证既如空无著等他安能转耶。

　　于诸世间普作饶益一切智海善根所流悉能通达无量境界已善成就清净施法住菩萨心净菩萨种能随顺生诸佛菩提于诸佛法皆得善巧具微妙行成坚固力。

　　第七于诸世间下明所行无碍德谓虽于世间作利乐事世间八法不能碍故文中住菩萨心成坚固力等即不碍之因也。

　　一切诸佛自在威神众生难闻菩萨悉知入不二门住无相法虽复永舍一切诸相而能广说种种诸法随诸众生心乐欲解悉使调伏咸令欢喜。

　　第八一切诸佛下明立不思议德谓安立正法凡愚不能思故文中初总显一切教法皆是如来威力之所建立菩萨能知反显凡夫不思入不二下别显安立难思之相谓依无相而广说故随欲解之多端故并难思也。

　　法界为身无有分别智慧境界不可穷尽志常勇猛心恒平等见一切佛功德边际了一切劫差别次第。

　　第九法界为身下明普见三世以身心等于法界故于三世事记别无差在文可见。

　　开示一切法安住一切刹严净一切诸佛国土显现一切正法光明演去来今一切佛法示诸菩萨所住之处为世明灯生诸善根永离世间常生佛所。

　　第十开示一切法下明身恒充满一切国土谓为开法故示现受用变化之身遍诸世界而为利乐文相亦显。

　　得佛智慧明了第一一切诸佛皆共摄受已入未来诸佛之数从诸善友而得出生所有志求皆无不果。

　　第十一得佛智慧下明智恒明达一切诸法谓于境善决能断他疑故文相亦显。

　　具大威德住增上意随所听闻咸能善说。

　　第十二具大威德下明了一切行谓具增上意乐能了有情意乐性行如其所应而为现身即有威德。

　　亦为开示闻法善根住实际轮于一切法心无障碍不舍诸行离诸分别。

　　第十三亦为开示下明除一切疑谓声闻人言其全无少分善根今能开示令其知当生如来妙智故心不障碍。

　　于一切治心无动念得智慧明灭诸痴闇悉能明照一切佛法不坏诸有而生其中了知一切诸有境界从本已来无有动作身语意业皆悉无边。

　　第十四于一切法心无动下明无能测身然有二义一谓其身非虚妄分别所起无烦恼业生杂染故不可测初一行经显之二其身虽无分别如摩尼珠然由佛增上及众生胜解力见金色等而佛无有分别即不坏诸有下经文显之。

　　虽随世俗演说种种无量文字而恒不坏离文字法深入佛海知一切法但有假名于诸境界无系无著。

　　第十五虽随世俗下明一切菩萨等所求智谓菩萨以无量文字调伏有情要依佛所闻法为先获得妙智故诸菩萨等皆求也文相甚显。

　　了一切法空无所有所修诸行从法界生。

　　第十六了一切法下明到佛无二究竟彼岸谓了一切法空法界等即佛无二法身依此法身修波罗蜜多等行而得圆满为从法界生。

　　犹如虚空无相无形深入法界随顺演说于一境门生一切智。

　　第十七犹如虚空下明具足如来平等解脱谓一一如来所现身土皆遍法界犹如虚空无相无形不相障碍而不相杂随其化缘现各别故故文云随顺演说于一境门生一切智慧各顺一一境故。

　　观十力地以智修学智为桥梁至萨婆若以智慧眼见法无碍善入诸地。

　　第十八观十力地下即证无中边佛平等地谓三种佛身平等遍满无有中边之异故至萨婆若即自受用智为桥梁即通变化见法无碍即是法身结云善入诸地者即佛十地也。

　　知种种义一一法门悉得明了。

　　第十九知种种下明尽于法界谓此法界最清净故能起等流契经等法极此法界于当来世作诸有情随应利乐今文但有所起略无能起。

　　所有大愿靡不成就。

　　第二十所有大愿靡不成就即等虚空界穷未来际无有尽故方云成就上来略辨若广引诸论如升兜率品。

　　佛子菩萨摩诃萨以此开示一切如来无差别性此是无碍方便之门此能出生菩萨众会此法唯是三昧境界此能勇进入萨婆若此能开显诸三昧门此能无碍普入诸刹此能调伏一切众生此能住于无众生际此能开示一切佛法此于境界皆无所得。

　　第三佛子以此开示下显德胜能中二初总明后虽一切下别显今初先标谓用此会事之德开示佛平等往者同有二十一种功德故后此是下总叹前德。

　　虽一切时演说开示而恒远离妄想分别虽知诸法皆无所作而能示现一切作业虽知诸佛无有二相而能显示一切诸佛虽知无色而演说诸色虽知无受而演说诸受虽知无想而演说诸想虽知无行而演说诸行虽知无识而演说诸识恒以法轮开示一切虽知法无生而常转法轮虽知法无差别而说诸差别门虽知诸法无有生灭而说一切生灭之相虽知诸法无粗无细而说诸法粗细之相虽知诸法无上中下而能宣说最上之法虽知诸法不可言说而能演说清净言辞虽知诸法无内无外而说一切内外诸法虽知诸法不可了知而说种种智慧观察虽知诸法无有真实而说出离真实之道虽知诸法毕竟无尽而能演说尽诸有漏虽知诸法无违无诤然亦不无自他差别虽知诸法毕竟无师而常尊敬一切师长虽知诸法不由他悟而常尊敬诸善知识虽知法无转而转法轮虽知法无起而示诸因缘虽知诸法无有前际而广说过去虽知诸法无有后际而广说未来虽知诸法无有中际而广说现在虽知诸法无有作者而说诸作业虽知诸法无有因缘而说诸集因虽知诸法无有等比而说平等不平等道虽知诸法无有言说而决定说三世之法虽知诸法无有所依而说依善法而得出离虽知法无身而广说法身虽知三世诸佛无边而能演说唯有一佛虽知法无色而现种种色虽知法无见而广说诸见虽知法无相而说种种相虽知诸法无有境界而广宣说智慧境界虽知诸法无有差别而说行果种种差别虽知诸法无有出离而说清净诸出离行虽知诸法本来常住而说一切诸流转法虽知诸法无有照明而恒广说照明之法。

　　二别显中余九不言且广初无碍之义自有四十一句初句有不碍无以有是无之有故后四十句明无不碍有以无是有之无故又前是二而不二后是不二而二及寂用相即等并显可知。

　　佛子菩萨摩诃萨入如是大威德三昧智轮则能证得一切佛法则能趣入一切佛法则能成就则能圆满则能积集则能清净则能安住则能了达与一切法自性相应。

　　第二佛子菩萨入如是下证入诸法用中四初明证入二离证相三征四释今初十句初句明能证之定三昧智轮尚顺梵语若正应云智轮三昧因定最胜名大威德则能下显所证法谓证佛果法初句总无为果为证有为果曰得余句别趣入释证成就释得圆满通二积集约因圆清净谓障尽定能安住慧能了达定慧两亡则自性相应为证入也。

　　而此菩萨摩诃萨不作是念有若干诸菩萨若干菩萨法若干菩萨究竟若干幻究竟若干化究竟若干神通成就若干智成就若干思惟若干证入若干趣向若干境界。

　　二而此下明离证相以无念方证故尚不念无碍慧境况所证法有若干耶。

　　何以故。

　　三征意有三一何以证而无念耶二何以一定得多果耶三何以因定得果法耶。

　　菩萨三昧如是体性如是无边如是殊胜故。

　　四释中二初略别释后此三昧下广以通释今初别释三征一体性离念故二定体虽一用无边故三以殊胜故因得果法。

　　此三昧种种境界种种威力种种深入。

　　后广通释者谓文广义通通明上三句于中二先总标境是定之所缘深入是定证契威力是定之用三皆定体皆言种种故上云无边具三又多故云殊胜。

　　所谓入不可说智门入离分别诸庄严入无边殊胜波罗蜜入无数禅定入百千亿那由他不可说广大智入见无边佛胜妙藏入于境界不休息入清净信解助道法入诸根猛利大神通入于境界心无碍入见一切佛平等眼入积集普贤胜志行入住那罗延妙智身入说如来智慧海入起无量种自在神变入生一切佛无尽智门入住一切佛现前境界入净普贤菩萨自在智入开示无比普门智入普知法界一切微细境界入普现法界一切微细境界入一切殊胜智光明入一切自在边际入一切辩才法门际入遍法界智慧身入成就一切处遍行道入善住一切差别三昧入知一切诸佛心。

　　后所谓下别显有二十八句句皆有上三义如初句入即深入义不可说等即无边义智门即境界义其间或有阙无边义盖文略耳知智在说说为智门二入功德智慧不二之庄严六入不空如来藏七悲智之境观度无休余可知。

　　佛子此菩萨摩诃萨住普贤行念念入百亿不可说三昧然不见普贤菩萨三昧及佛境界庄严前际。

　　第三佛子此菩萨住普贤下普德无尽于中四一正显无尽谓非唯上列诸用又能念念入多三昧亦不能尽。

　　何以故。

　　二征征意云既念念入多何以不尽。

　　知一切法究竟无尽故知一切佛刹无边故知一切众生界不思议故知前际无始故知未来无穷故知现在尽虚空遍法界无边故知一切诸佛境界不可思议故知一切菩萨行无数故知一切诸佛辩才所说境界不可说无边故知一切幻心所缘法无量故。

　　三释意云此三昧缘境究竟无尽故文有十句初总余别并可知。

　　佛子如如意珠随有所求一切皆得求者无尽意皆满足而珠势力终不匮止菩萨摩诃萨亦复如是入此三昧知心如幻出生一切诸法境界周遍无尽不匮不息何以故菩萨摩诃萨成就普贤无碍行智观察无量广大幻境犹如影像无增减故。

　　四喻况于中有三喻喻前无尽各有喻合前二合中复加征释一如意随求喻喻定心随应出法无尽征意云何以出法无尽不匮息耶释意云了多幻境皆同影像缘至则生何有尽耶体无增减何有匮息耶。

　　佛子譬如凡夫各别生心已生现生及以当生无有边际无断无尽其心流转相续不绝不可思议菩萨摩诃萨亦复如是入此普幻门三昧无有边际不可测量何以故了达普贤菩萨普幻门无量法故。

　　二生心各别喻喻缘境无尽可知。

　　佛子譬如难陀跋难陀摩那斯龙王及余大龙降雨之时滴如车轴无有边际虽如是雨雨终不尽此是诸龙无作境界。

　　三龙王降雨喻喻入法无尽于中初喻后合。

　　菩萨摩诃萨亦复如是住此三昧入普贤菩萨诸三昧门智门法门见诸佛门往诸方门心自在门加持门神变门神通门幻化门诸法如幻门不可说不可说诸菩萨充满门亲近不可说不可说佛刹微尘数如来正觉门入不可说不可说广大幻网门知不可说不可说差别广大佛刹门知不可说不可说有体性无体性世界门知不可说不可说众生想门知不可说不可说时劫差别门知不可说不可说世界成坏门知不可说不可说覆住仰住诸佛刹门。

　　合中分三初正明入法合滴如车轴谓入广大法故初句总智门下别皆云门者自他游入故幻网者一切皆幻互为缘起相交映故世界性空故无体随缘染净故有体又法性土故有体事土从缘故无体又净刹顺理故有体染刹妄成故无体余可知(世界性空下释经有体性无体性世界门文有三释一双约事理明谓缘生故有无性故空义即法性宗一义亦无相宗义二云又法性土故有体者亦约性相而舍二宗之义若就法性宗释性上取空义相上取有义今性上取有义相上取空义谓缘生故空义若共二宗释者法性有体是法相宗义事土无体是法性宗义然可会通故今通用三又净刹顺理下唯就相土以明有体无体之义净顺于理是事净顺上法性土染刹妄成即从缘无性义又第二义亦顺璎珞仁王三贤十圣住果报唯佛一人居净土三贤十圣忍中行唯佛一人能𥁞源亦顺涅槃空者所谓生死不空者谓大涅槃余义如前后说也其一品内更有文义皆前后已有故不委示)。

　　于一念中皆如实知。

　　二于一念下入法时分合前降雨之时。

　　大方广佛华严经䟽钞会本第四十三之一

　　音释

　　羸

　　(力追切弱也)。

　　铎

　　(徒各切铃属)。

　　匮

　　(求位切竭也)。

　　大方广佛华严经䟽钞会本第四十三之二　韩九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　如是入时无有边际无有穷尽不疲不猒不断不息无退无失于诸法中不住非处恒正思惟不沉不举。

　　三如是入时下明入时相用合前无边无尽无作境界于中三初十句明其相状次求一切智下明其业用三征释所由今初初二句合云无边雨无尽不疲下合无作境无作即无功用故身不疲心不猒不永断不暂息未入常入故不退已入永常故不失无法非所入门故不住非处无心不契故恒正思惟不沈不举正是入相。

　　求一切智常无退舍为一切佛刹照世明灯转不可说不可说法轮以妙辩才咨问如来无穷尽时示成佛道无有边际调伏众生恒无废舍常勤修习普贤行愿未曾休息示现无量不可说不可说色相身无有断绝。

　　二业用者随入一一门皆有斯业门门即不可尽文显可知。

　　何以故。

　　三征释中征意有二一云菩萨岂无行满成佛何以业用无际限耶二云设横显无尽可尔何以一一门中用即无尽。

　　譬如然火随所有缘于尔所时火起不息。

　　后释意亦二一云菩萨本为众生生无尽故用亦无尽二释后意云生及世界既如虚空故随一门即用无尽如芥子中空由此不但一门成多一念亦能成多事矣文中三初喻明火随薪缘薪多火在喻菩萨生界缘广用无有涯。

　　菩萨摩诃萨亦复如是观察众生界法界世界犹如虚空无有边际乃至能于一念之顷往不可说不可说佛刹微尘数佛所一一佛所入不可说不可说一切智种种差别法令不可说不可说众生界出家为道勤修善根究竟清净令不可说不可说菩萨于普贤行愿未决定者而得决定安住普贤智慧之门以无量方便入不可说不可说三世成住坏广大差别劫于不可说不可说成住坏世间差别境界起于尔所大悲大愿调伏无量一切众生悉使无余。

　　次合可知。

　　何以故此菩萨摩诃萨为欲度脱一切众生修普贤行生普贤智满足普贤所有行愿。

　　后转征释征意云菩萨何以起多业用释意云为普度生满普愿故。

　　是故诸菩萨应于如是种类如是境界如是威德如是广大如是无量如是不思议如是普照明如是一切诸佛现前住如是一切如来所护念如是成就往昔善根如是其心无碍不动三昧之中。

　　第四是故诸菩萨下结示劝修中二初结劝勤修二佛子至如是修行普贤行下总结显示今初谓菩萨心穷生界定用无涯故应修习文中二初举所修之法后勤加下示劝修相今初是故诸菩萨五字该下二段其所修法有十一句末后一句举定名体前之十句别明无碍轮之业用于中倒牒前来诸文初种类者业用非一故如合龙喻中入法众多是种类义二境界者即定所缘如前妄念缘境喻三威德者即通显定用如前珠能出生喻四此上三种皆悉广大一一无涯如前不见三昧前际故五数不可极如前入不可说智门等即无边故六并绝心言如前不作是念有若干菩萨等故七皆与智俱如前虽知诸法无作而能示现一切作业是权实明照故八体用齐于佛境则诸佛现前如前观十力地至萨婆若故九如来护念如前诸佛摄受已入未来诸佛数故十非但现用自在亦成昔善如前功德解欲悉清净故。

　　勤加修习离诸热恼无有疲猒心不退转立深志乐勇猛无怯顺三昧境界入难思智地。

　　第二示修相中二初略示离过进德。

　　不依文字不着世间不取诸法不起分别不染着世事不分别境界。

　　后不依下别示离过进德于中先离过。

　　于诸法智但应安住不应称量所谓亲近一切智悟解佛菩提成就法光明施与一切众生善根于魔界中拔出众生令其得入佛法境界令不舍大愿勤观出道增广净境成就诸度于一切佛深生信解常应观察一切法性无时暂舍应知自身与诸法性普皆平等应当明解世间所作示其如法智慧方便应常精进无有休息应观自身善根鲜少应勤增长他诸善根应自修行一切智道应勤增长菩萨境界应乐亲近诸善知识应与同行而共止住应不分别佛应不舍离念应常安住平等法界应知一切心识如幻应知世间诸行如梦应知诸佛愿力出现犹如影像应知一切诸广大业犹如变化应知言语悉皆如响应观诸法一切如幻应知一切生灭之法皆如音声应知所往一切佛刹皆无体性应为请问如来佛法不生疲倦应为开悟一切世间勤加教诲而不舍离应为调伏一切众生知时说法而不休息。

　　后于诸法下进德文并可知。

　　佛子菩萨摩诃萨如是修行普贤之行如是圆满菩萨境界如是通达出离之道如是受持三世佛法如是观察一切智门如是思惟不变异法如是明洁增上志乐如是信解一切如来如是了知佛广大力如是决定无所碍心如是摄受一切众生。

　　第二总结显示者远则通结前来诸段近则逆结上来进德之文欲一一配属恐厌繁文(近则逆结下前经从于诸法智但应安住不应量下是进德文今有十一初一后一即是总意初句明前皆普贤行末后明前皆为摄生中间九句摄前进德即为九段一如是圆满菩萨境界即前经云应为请问如来佛法下三句以三句中初一上求佛道法二下化众生皆是菩萨之境界故二如是通达出离之道即前应观诸法一切如幻下三句如幻如声皆无体性是出离法故三如是受持三世佛法即前应知诸佛力下三句四如是观察一切智门即前应常安住平等法界下三句五如是思惟不变易法即前应不分别佛下二句六如是明洁增上志乐即前应当明解世间所作下八句八句皆增上志乐故七如是信解一切如来即前如一切佛深生信解下三句八如是了知佛广大力即前于魔界中㧞出众生下至成就诸度四句九如是决定心无所碍即前所谓亲近一切智下四句末句如是总结摄生已如前释对前诸段类取耳)。

　　佛子菩萨摩诃萨入普贤菩萨所住如是大智慧三昧时。

　　大文第三定满成益文属此定意兼前九于中四一外感佛加益二内德圆满益三上摄佛果益四正同佛果益初中五一辨加所依谓在定时故。

　　十方各有不可说不可说国土一一国土各有不可说不可说佛刹微尘数如来名号一一名号各有不可说不可说佛刹微尘数诸佛而现其前。

　　二十方下显能加者。

　　与如来念力令不忘失如来境界与一切法究竟慧令入一切智与知一切法种种义决定慧令受持一切佛法趣入无碍与无上佛菩提令入一切智开悟法界与菩萨究竟慧令得一切法光明无诸黑闇与菩萨不退智令知时非时善巧方便调伏众生与无障碍菩萨辩才令悟解无边法演说无尽与神通变化力令现不可说不可说差别身无边色相种种不同开悟众生与圆满言音令现不可说不可说差别音声种种言辞开悟众生与不唐捐力令一切众生若得见形若得闻法皆悉成就无空过者。

　　三与如来下正显加相。

　　佛子菩萨摩诃萨如是满足普贤行故得如来力净出离道满一切智以无碍辩才神通变化究竟调伏一切众生具佛威德净普贤行住普贤道尽未来际为欲调伏一切众生转一切佛微妙法轮。

　　四佛子菩萨下加以成用文并可知。

　　何以故佛子此菩萨摩诃萨成就如是殊胜大愿诸菩萨行则为一切世间法师则为一切世间法日则为一切世间智月则为一切世间须弥山王嶷然高出坚固不动则为一切世间无涯智海则为一切世间正法明灯普照无边相续不断为一切众生开示无边清净功德皆令安住功德善根顺一切智大愿平等修习普贤广大之行常能劝发无量众生住不可说不可说广大行三昧现大自在。

　　五何以下征释所由征意云普行既满何须尽未来际行调生行耶释意云无障碍愿法应尔故已成大愿真能调故。

　　佛子此菩萨摩诃萨获如是智证如是法于如是法审住明见得如是神力住如是境界现如是神变起如是神通常安住大悲常利益众生开示众生安隐正道建立福智大光明幢证不思议解脱住一切智解脱到诸佛解脱彼岸学不思议解脱方便门已得成就入法界差别门无有错乱于普贤不可说不可说三昧游戏自在住师子奋迅智心意无碍。

　　第二佛子此菩萨获如是下内德圆满益中四初牒前住定之因圆通牒上文并显可知。

　　其心恒住十大法藏何者为十所谓住忆念一切诸佛住忆念一切佛法住调伏一切众生大悲住示现不思议清净国土智住深入诸佛境界决定解住去来现在一切佛平等相菩提住无碍无著际住一切法无相性住去来现在一切佛平等善根住去来现在一切如来法界无差别身语意业先导智住观察三世一切诸佛受生出家诣道场成正觉转法轮般涅槃悉入刹那际佛子此十大法藏广大无量不可数不可称不可思不可说无穷尽难忍受一切世智无能称述。

　　二其心恒住下别示所满十表无尽。

　　佛子此菩萨摩诃萨已到普贤诸行彼岸证清净法志力广大开示众生无量善根增长菩萨一切势力于念念顷满足菩萨一切功德成就菩萨一切诸行得一切佛陀罗尼法受持一切诸佛所说虽常安住真如实际而随一切世俗言说示现调伏一切众生。

　　三佛子此菩萨至已到普贤下总结究竟。

　　何以故菩萨摩诃萨住此三昧法如是故。

　　四何以下征释所由征意云菩萨何以能满尔所德耶释意可知。

　　佛子菩萨摩诃萨以此三昧得一切佛广大智得巧说一切广大法自在辩才得一切世中最为殊胜清净无畏法得入一切三昧智得一切菩萨善巧方便得一切法光明门到安慰一切世间法彼岸知一切众生时非时照十方世界一切处令一切众生得胜智作一切世间无上师安住一切诸功德开示一切众生清净三昧令入最上智。

　　第三佛子至以此三昧下上摄佛果益中三初正明。

　　何以故菩萨摩诃萨如是修行则利益众生则增长大悲则亲近善知识则见一切佛则了一切法则诣一切刹则入一切方则入一切世则悟一切法平等性则知一切佛平等性则住一切智平等性。

　　次何以故征征意云上是佛德何能摄耶后菩萨下释意云住此三昧能所作无余同如来故于中三初正显无余之业故皆云一切。

　　于此法中作如是业不作余业住未足心住不散乱心住专一心住勤修心住决定心住不变异心如是思惟如是作业如是究竟。

　　二于此法中下明作业行相初句总显依前而作更不作余不足之业住未足等显其作义如是已下总结前作。

　　佛子菩萨摩诃萨无异语异作有如语如作。

　　三佛子下逐难重释谓广前作如是业不作余业文中三初略标举其中如作通身及意。

　　何以故譬如金刚以不可坏而得其名终无有时离于不坏菩萨摩诃萨亦复如是以诸行法而得其名终无有时离诸行法。

　　次征征意云何以不作余耶后广释释意云若作异前非菩萨故文有十喻即为十段各自有合一金刚不坏喻喻行体坚牢。

　　譬如真金以有妙色而得其名终无有时离于妙色菩萨摩诃萨亦复如是以诸善业而得其名终无有时离诸善业。

　　二真金妙色喻喻善业外饰。

　　譬如日天子以光明轮而得其名终无有时离光明轮菩萨摩诃萨亦复如是以智慧光而得其名终无有时离智慧光。

　　三日轮光明喻喻智慧圆明。

　　譬如须弥山王以四宝峰处于大海迥然高出而得其名终无有时舍离四峰菩萨摩诃萨亦复如是以诸善根处在于世迥然高出而得其名终无有时舍离善根。

　　四须弥四峰喻喻善根超出不合四峰若合可以四菩萨行合也。

　　譬如大地以持一切而得其名终无有时舍离能持菩萨摩诃萨亦复如是以度一切而得其名终无有时舍离大悲。

　　五大地能持喻喻大悲荷负。

　　譬如大海以含众水而得其名终无有时舍离于水菩萨摩诃萨亦复如是以诸大愿而得其名终不暂舍度众生愿。

　　六大海含水喻喻大愿普育。

　　譬如军将以能惯习战斗之法而得其名终无有时舍离此能菩萨摩诃萨亦复如是以能惯习如是三昧而得其名乃至成就一切智智终无有时舍离此行。

　　七军将明战喻喻习定防怨。

　　如转轮王驭四天下常勤守护一切众生令无横死恒受快乐菩萨摩诃萨亦复如是入如是等诸大三昧常勤化度一切众生乃至令其究竟清净。

　　八轮王护世喻喻定清物感。

　　譬如种子植之于地乃至能令茎叶增长菩萨摩诃萨亦复如是修普贤行乃至能令一切众生善法增长。

　　九植种生长喻喻行增物善。

　　譬如大云于夏暑月降霔大雨乃至增长一切种子。

　　十时雨生种喻喻法雨普成先喻后合。

　　菩萨摩诃萨亦复如是入如是等诸大三昧修菩萨行雨大法雨乃至能令一切众生究竟清净究竟涅槃究竟安隐究竟彼岸究竟欢喜究竟断疑为诸众生究竟福田令其施业皆得清净令其皆住不退转道令其同得一切智智令其皆得出离三界令其皆得究竟之智令其皆得诸佛如来究竟之法置诸众生一切智处。

　　合中二先正合后征释前中云乃至者越初生种直合终成故由应时而降故获斯十四种益一得智果净二障故二得断果达无相法故三得思果住大悲故四得所依清净究竟彼岸果上四自利余皆利他五了有情行令他欢喜自离十怖则自欢喜六得断疑七成应供次下诸句由此而成文并可知。

　　何以故菩萨摩诃萨成就此法智慧明了入法界门能净菩萨不可思议无量诸行。

　　后征释中征意云菩萨依何行力说法成斯大益释意云由成大智证法界故尚能净无量行岂止成众生耶文中二初标后所谓下释。

　　所谓能净诸智求一切智故能净众生使调伏故能净刹土常回向故能净诸法普了知故能净无畏无怯弱故能净无碍辩巧演说故能净陀罗尼于一切法得自在故能净亲近行常见一切佛兴世故。

　　释中三初列所净功德。

　　佛子菩萨摩诃萨住此三昧得如是等百千亿那由他不可说不可说清净功德。

　　二佛子下结其广多以别说难尽故。

　　于如是等三昧境界得自在故一切诸佛所加被故自善根力之所流故入智慧地大威力故诸善知识引导力故摧伏一切诸魔力故同分善根淳净力故广大誓愿欲乐力故所种善根成就力故超诸世间无尽之福无对力故。

　　三于如是等下显能净因同分善根者一一善根回向法界成主伴故超诸世间等者法性相应所修之福故超于世法性不并真故无有对余并易了。

　　佛子菩萨摩诃萨住此三昧得十种法同去来今一切诸佛何者为十所谓得诸相好种种庄严同于诸佛能放清净大光明网同于诸佛神通变化调伏众生同于诸佛无边色身清净圆音同于诸佛随众生业现净佛国同于诸佛一切众生所有语言皆能摄持不忘不失同于诸佛无尽辩才随众生心而转法轮令生智慧同于诸佛大师子吼无所怯畏以无量法开悟群生同于诸佛于一念顷以大神通普入三世同于诸佛普能显示一切众生诸佛庄严诸佛威力诸佛境界同于诸佛。

　　第四佛子菩萨摩诃萨住此三昧下正同佛果益于中二初正显同有标征及列等觉之名由此而立。

　　尔时普眼菩萨白普贤菩萨言佛子此菩萨摩诃萨得如是法同诸如来。

　　二尔时普眼下问答料拣于中先问后答问中先牒前同佛。

　　何故不名佛何故不名十力何故不名一切智何故不名一切法中得菩提者何故不得名为普眼何故不名一切境中无碍见者何故不名觉一切法何故不名与三世佛无二住者何故不名住实际者何故修行普贤行愿犹未休息何故不能究竟法界舍菩萨道。

　　后何故下陈己所疑于中初疑不名为果后问不舍于因。

　　尔时普贤菩萨告普眼菩萨言善哉佛子如汝所言若此菩萨摩诃萨同一切佛以何义故不名为佛乃至不能舍菩萨道。

　　后尔时普贤下答中二初赞问牒疑。

　　佛子此菩萨摩诃萨已能修习去来今世一切菩萨种种行愿入智境界则名为佛于如来所修菩萨行无有休息说名菩萨如来诸力皆悉已入则名十力虽成十力行普贤行而无休息说名菩萨知一切法而能演说名一切智虽能演说一切诸法于一一法善巧思惟未尝止息说名菩萨知一切法无有二相是则说名悟一切法于二不二一切诸法差别之道善巧观察展转增胜无有休息说名菩萨已能明见普眼境界说名普眼虽能证得普眼境界念念增长未曾休息说名菩萨于一切法悉能明照离诸闇障名无碍见常勤忆念无碍见者说名菩萨已得诸佛智慧之眼是则说名觉一切法观诸如来正觉智眼而不放逸说名菩萨住佛所住与佛无二说名与佛无二住者为佛摄受修诸智慧说名菩萨常观一切世间实际是则说名住实际者虽常观察诸法实际而不证入亦不舍离说名菩萨不来不去无同无异此等分别悉皆永息是则说名休息愿者广大修习圆满不退则名未息普贤愿者了知法界无有边际一切诸法一相无相是则说名究竟法界舍菩萨道虽知法界无有边际而知一切种种异相起大悲心度诸众生尽未来际无有疲猒是则说名普贤菩萨。

　　后佛子此菩萨下正答所问于中三一法说二喻况三法合今初十一段次第答前十一问在文易了意犹难见谓何得已入十力而普行无息耶今总以喻显如人习诵虽已得通而数温习不如久精下香象喻显相虽相似而体不同故璎珞云等觉照寂妙觉寂照亦似功用满位此无功用也亦显得果不舍因尽未来际皆位后普贤故。

　　佛子譬如伊罗钵那象王住金胁山七宝窟中其窟周围悉以七宝而为栏楯宝多罗树次第行列真金罗网弥覆其上象身洁白犹如珂雪上立金幢金为璎珞宝网覆鼻宝铃垂下七支成就六牙具足端正充满见者欣乐调良善顺心无所逆。

　　喻中三一举象王依正胜严伊罗钵那此云香叶常居第一金山之胁。

　　若天帝释将欲游行尔时象王即知其意便于宝窟而没其形至忉利天释主之前以神通力种种变现令其身有三十三头于一一头化作七牙于一一牙化作七池一一池中有七莲华一一华中有七采女一时俱奏百千天乐是时帝释乘兹宝象从难胜殿往诣华园芬陀利华遍满其中是时帝释至华园已从象而下入于一切宝庄严殿无量采女以为侍从歌咏妓乐受诸快乐尔时象王复以神通隐其象形现作天身与三十三天及诸采女于芬陀利华园之内欢娱戏乐所现身相光明衣服往来进止语笑观瞻皆如彼天等无有异无能分别此象此天象之与天更互相似。

　　二若天帝下明象王神变自在言七牙者准贤首品但有六牙或是译者类后三七便言七耳若作表义于何不可无能分别此象此天者正意取此以喻菩萨等佛之义。

　　佛子彼伊罗钵那象王于金胁山七宝窟中无所变化至于三十三天之上为欲供养释提桓因化作种种诸可乐物受天快乐与天无异。

　　三佛子彼伊罗下明不坏本而能现。

　　佛子菩萨摩诃萨亦复如是修习普贤菩萨行愿及诸三昧以为众宝庄严之具七菩提分为菩萨身所放光明以之为网建大法幢鸣大法钟大悲为窟坚固大愿以为其牙智慧无畏犹如师子法缯系顶开示秘密到诸菩萨行愿彼岸。

　　第三法合中分四一具众行严合前依正二为欲安处下明因果无碍合前神变自在三佛子菩萨摩诃萨本身下结成不坏因而现果合前不坏本而能现四何以故下征释重合初中可知。

　　为欲安处菩提之座成一切智得最正觉增长普贤广大行愿不退不息不断不舍大悲精进尽未来际度脱一切苦恼众生。

　　二中二一明修无碍行所为于中先为果后增长下为因。

　　不舍普贤道现成最正觉。

　　二不舍普贤下正显无碍行相于中先总明以法界因果无障碍故。

　　现不可说不可说成正觉门现不可说不可说转法轮门现不可说不可说住深心门于不可说不可说广大国土现涅槃变化门。

　　后现不可说下别显于中分三初显因门果行文有四果一智果二说法果三般若相应果四断果。

　　于不可说不可说差别世界而现受生修普贤行现不可说不可说如来于不可说不可说广大国土菩提树下成最正觉不可说不可说菩萨众亲近围绕或于一念顷修普贤行而成正觉或须㬰顷或于一时或于一日或于半月或于一月或于一年或无数年或于一劫如是乃至不可说不可说劫修普贤行而成正觉。

　　次于不可说至而现受生下显果从因行及说得时不同随物现故。

　　复于一切诸佛刹中而为上首亲近于佛顶礼供养请问观察如幻境界净修菩萨无量诸行无量诸智种种神变种种威德种种智慧种种境界种种神通种种自在种种解脱种种法明种种教化调伏之法。

　　后复于一切下显果门因行并可知。

　　佛子菩萨摩诃萨本身不灭以行愿力于一切处如是变现。

　　第三明不坏因而现果中本身不坏即因不坏合在窟无变一切处变现即能现果合在天神变。

　　何以故欲以普贤自在神力调伏一切诸众生故令不可说不可说众生得清净故令其永断生死轮故严净广大诸世界故常见一切诸如来故深入一切佛法流故忆念三世诸佛种故忆念十方一切佛法及法身故普修一切菩萨诸行使圆满故入普贤流自在能证一切智故。

　　四征释重合中先征意云因果相违云何因门现果果复为因释意云调众生法应如是故文中二先释果作因意十句可知。

　　佛子汝应观此菩萨摩诃萨不舍普贤行不断菩萨道见一切佛证一切智自在受用一切智法。

　　后佛子汝应下释因现果意于中四一法说谓不舍因而现果。

　　如伊罗钵那象王不舍象身往三十三天为天所乘受天快乐作天游戏承事天主与天采女而作欢娱同于诸天无有差别。

　　二如伊罗下举前喻显。

　　佛子菩萨摩诃萨亦复如是不舍普贤大乘诸行不退诸愿得佛自在具一切智证佛解脱无障无碍成就清净于诸国土无所染著于佛法中无所分别虽知诸法普皆平等无有二相而恒明见一切佛土虽已等同三世诸佛而修菩萨行相续不断。

　　三佛子下重以法合于中初明不舍因而现果后虽知诸法普皆平等下不坏果而现因。

　　佛子菩萨摩诃萨安住如是普贤行愿广大之法当知是人心得清净。

　　四佛子至安住下叹胜。

　　上来释相竟。

　　佛子此是菩萨摩诃萨第十无碍轮大三昧殊胜心广大智。

　　第三结名可知。

　　上来别释十定竟。

　　佛子此是菩萨摩诃萨所住普贤行十大三昧轮。

　　最后佛子即大文第三总结十数。

　　大方广佛华严经䟽钞会本第四十三之二

　　音释

　　霔

　　(之戌切淋注也)。

　　金胁

　　(胁虚业切金胁山名也)。

　　窟

　　(苦骨切穴也)。

　　珂

　　(苦何切石次玉也色洁白如雪者曰珂)。

　　缯

　　(慈陵切帛也)。

　　嶷然

　　(嶷鱼力切山立貌)。

　　惯习

　　(惯古患切亦习也)。

　　驭

　　(牛倨切统也)。

　　茎

　　(户庚切枝干也)。
乾隆藏第 132 册 No. 1557 大方广佛华严经疏钞会本(第34卷-第51卷)


　　大方广佛华严经䟽钞会本第四十四之一　韩十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　十通品第二十八

　　初来意为答第二会中十通问故以二品明业用广大前定此通义次第故亦由依定发通。

　　二释名者通即神通谓妙用难测曰神自在无拥曰通妙用无极寄十显圆晋经本业俱称十明者委照无遗故然通与明经论皆异故智度第三云直知过去宿命之事为通若知过去因缘行业为明等今以此经通即委照亦得称明如文广说故下经云非诸菩萨通明境界晋经意存顺义今译务不违文(然通与下初引论论有问曰神通与明有何等异答曰直知过去宿命事是名为通若知过去行业为明复次直知死此生彼是名为通知行因缘际会不失是名为明复次直尽结使不知更生更不生名漏尽通若知漏尽更不复生是名为明释曰此论前文释明行足所谓三明因以三明对于六通辨差别也今䟽但举一明末云等者等于后二今以此经下第二会释经文于中有二先会晋经明顺文顺义皆委照文有证故晋经意存下二会今经文言务不违文者文有十通同六通故明但有三十无从故通梵语云吃㗚地（平声）明云婆（上声）哆)三宗趣者智用自在为宗为满等觉无方摄化为趣。

　　尔时普贤菩萨摩诃萨告诸菩萨言佛子菩萨摩诃萨有十种通。

　　次正释文长分为四一举数标告二征数列释三总叹胜能四结数辨果今初言十者一他心二天眼三知过去劫宿住四尽未来际劫五无碍清净天耳六无体性无动作往一切佛刹七善分别一切言辞八无数色身九一切法智十入一切法灭尽三昧此十皆言智通者皆以大智为体性故若随相说前八量智后二理智据实唯一无碍大智此十亦是开彼六通天眼天耳神足漏尽各分二故天眼约见现未分成二四天耳约音声言辞分出五七亦是约闻圣教及诸类言辞故神足约业用及色身分成六八漏尽约慧定分成九十一三不分故六为十然小乘六通智用有分三乘平遍亦非曲尽今一乘十通智用重重遍周法界犹如帝网念劫圆融故尚越彼明况于通用为显圆旨开成十通(一他心者以经无总列故今列名文中有四一列别名此十皆言下二辨其通称通名神通已如上说今但释智字便当出体若随相下辨智差别此十亦是下三对六开合但看前列次第在文易了然小乘下四通妨难谓有难言十通全异可分权实十六之殊既依六开何能过六故今释之名数小异义旨全乖文有三节一明小乘二辨三乘三释一乘言小乘智用有分者宿命但知八万劫事天眼但见三千世界天耳能心神足皆局三千之内漏尽不尽所知故云有分三乘平遍明其不尽重重一乘重重居然有异如天眼见尘中之刹刹中之尘尘刹之佛佛身毛孔尘刹重重彼重重刹中如来说法天耳皆闻彼中众生他心尽了一念即知多刹况局八万之中一尘即往刹无穷况局三千之内三明虽知因起未尽重重故云尚越彼明况于小乘六通之境次有难云若尔但明六通而义有异已拣权实何要十耶故云托事显圆故谓为十十十法门是本宗故)。

　　何者为十。

　　第二何者下征数列释中先总征后佛子下别释十通即为十段段各有三谓标释结。

　　佛子菩萨摩诃萨以他心智通。

　　今初标云他心者智以他心为所缘故若直就所缘应名心差别通若所若王种类多种皆能知故并依主受名(今初标下䟽文有二一释名文中有三初能所合释智为能缘他心为所缘二直就所释三若所若王下显智宽狭)然智缘他心诸说不同安慧论师云佛智缘他心缘得本质余皆变影护法论师则佛亦变影若缘本质得心外法坏唯识故但极似本质有异因人依唯识宗护法为正以今经望前亦未失以摄境从心不坏境故能所两亡不碍存故第一义唯心非一非异正缘他时即是自故以即佛心之众生心非即众生心之佛心为所缘以即众生心之佛心非即佛心之众生心为能缘如是镕融故非一非异若离佛外别有众生更须变影却失真唯识义(然智缘下第二辨相于中有二先叙异释即彼二十唯识偈云他心智云何缘境不如实如知自心智不知如佛境不知如佛境者唯佛得本质故依唯识下二会今经意于中有三初标所取取前安慧故云望前亦未为失以摄境下初直出所以即示法相宗有其三义一云摄境从心者即示心境有无彼得本质恐坏唯心既不坏境得之何妨坏有何失以无心者无心于万物万物未尝无此得在于神静失在于物虚谓物实有故若唯心坏境则得在于境空失在于心有故以境由心变故说唯心所变不无何必须坏若以缘生无性则心境两亡故云借心以遣境境遣而心亡非独存心矣二能所两亡者上不坏境且遣惧质之病今遣空有之理故心境并许存亡心境相籍故空有相依缘生故有有即存也空即亡也空有交彻存亡两全三第一义唯心者正出具分唯心之理上第一释虽有唯心之义尚通生灭唯心第二义虽两亡不羁而未言心境相摄今明具分唯识故云第一义唯心同第一义故非异不坏能所故非一非一故有能所缘他义成矣非异故能所平等唯心义成矣云正眼他时即是自故者结成得于本质无心外过以即自故不失唯识以即佛心下二示法性他心之相此有两对前对明所缘后对明能缘今初言即佛心之众生心者明所缘众生心即是佛心此明不异次云非即众生心之佛心者明众生心与佛心非即非即故有所缘义非异故不坏唯心义言为所缘者结成所缘拣非能缘也次辨能缘云以即众生心之佛心者此明能缘佛心即是众生心此明非异次云非即佛心之众生心者此明佛心与众生心有非一义非一故为能缘非异故不坏唯识之义言为能缘者结成能缘拣非所缘也更以喻况如水和乳乳为所和喻众生心是所缘水为能和喻佛心为能缘以此二和合如似一味鹅王𠯗之乳尽水存则知非一然此水名即乳之水又此乳名即水之乳二虽相即而有不一之义故应喻之以即水之乳非即乳之水为所和以即乳之水非即水之乳为能和义可知矣若离佛外下第三结弹护法言却失真唯识者不知外质即佛心故)。

　　知一三千大千世界众生心差别所谓善心不善心广心狭心大心小心顺生死心背生死心声闻心独觉心菩萨心声闻行心独觉行心菩萨行心天心龙心夜叉心乾闼婆心阿修罗心迦楼罗心紧那罗心摩睺罗伽心人心非人心地狱心畜生心阎魔王处心饿鬼心诸难处众生心如是等无量差别种种众生心悉分别知。

　　二知一下释相中二初知一刹后如一下以少类多前中三初总次所谓下别后如是下结别中有三十类心阙第三无记晋经具有于中前十约相总显后二十心约人别显前中初二约性总该诸心次二约行兼济独善故次二约报天大人小故上四唯善次二约向背而顺通三性善唯有漏背唯是善通漏无漏约人辨中初六约乘前三是果后三是因即前背生死心及广狭心次八部约类即前顺生死及大小心地狱等约趣亦顺生死是不善心余并可知。

　　如一世界如是百世界千世界百千世界百千亿那由他世界乃至不可说不可说佛刹微尘数世界中所有众生心悉分别知。

　　是名菩萨摩诃萨第一善知他心智神通。

　　佛子菩萨摩诃萨以无碍清净天眼智通。

　　第二天眼标云无碍者见自在故清净者离障故天眼即通。

　　见无量不可说不可说佛刹微尘数世界中众生死此生彼善趣恶趣福相罪相或好或丑或垢或净如是品类无量众生所谓天众龙众夜叉众乾闼婆众阿修罗众迦楼罗众紧那罗众摩睺罗伽众人众非人众微细身众生众广大身众生众小众大众如是种种众生众中以无碍眼悉皆明见随所积集业随所受苦乐随心随分别随见随言说随因随业随所缘随所起悉皆见之无有错谬。

　　二见无量下释中分三初总明多界相殊其善恶趣等后后展开如问明品次所谓下别明多类非一随一一类有前罪等三如是种种下委照分明前但睹其现相此则照其因缘十明之目由此而立于中初能见分明次随所下所见委悉言随所者所知非一故后悉皆下结其无谬文并可知。

　　是名菩萨摩诃萨第二无碍天眼智神通。

　　佛子菩萨摩诃萨以宿住随念智通。

　　第三宿住通标中谢往之事名宿住在过去明了记忆为随念即宿住之随念宿住随念之通。

　　能知自身及不可说不可说佛刹微尘数世界中一切众生过去不可说不可说佛刹微尘数劫宿住之事所谓某处生如是名如是姓如是种族如是饮食如是苦乐从无始来于诸有中以因以缘展转滋长次第相续轮回不绝种种品类种种国土种种趣生种种形相种种业行种种结使种种心念种种因缘受生差别如是等事皆悉了知。

　　二能知下释相中二一知凡事于中先总所谓下别。

　　人忆过去尔所佛刹微尘数劫尔所佛刹微尘数世界中有尔所佛刹微尘数诸佛一一佛如是名号如是出兴如是众会如是父母如是侍者如是声闻如是最胜二大弟子于如是城邑如是出家复于如是菩提树下成最正觉于如是处坐如是座演说如是若干经典如是利益尔所众生于尔所时住于寿命施作如是若干佛事依无余依般涅槃界而般涅槃般涅槃后法住久近如是一切悉能忆念。

　　二又忆过去下知佛事于中亦二先约界显多但知其果。

　　又忆念不可说不可说佛刹微尘数诸佛名号一一名号有不可说不可说佛刹微尘数佛从初发心起愿修行供养诸佛调伏众生众会说法寿命多少神通变化乃至入于无余涅槃般涅槃后法住久近造立塔庙种种庄严令诸众生种植善根皆悉能知。

　　后又忆念下约人显多兼知其因皆以菩萨得九世眼如见现在故若不尔者过去之法若不落谢不名过去若已落谢无法可知若但曾经心中有种影现前故说忆知者是则但见自心不见彼法又曾不经事应不忆知又但见现在非是过去何名宿住余文可知(皆以已下此释知义而云见者是知见也此上正明二若不尔下反难成立三若但下遮救谓恐救云昔曾见事事则虽灭见种犹存故得知耳是则下为遮此救文有三破一夺破谓但见心不见法故所见不同岂见现心名宿住智二又曾下纵许有种能知见者昔不经事应不知见谓昔为人何能普见今得宿智广远皆知三又但见下结成即乖名破)。

　　是名菩萨摩诃萨第三知过去际劫宿住智神通。

　　佛子菩萨摩诃萨以知尽未来际劫智通。

　　第四知劫通亦从境受名。

　　知不可说不可说佛刹微尘数世界中所有劫一一劫中所有众生命终受生诸有相续业行果报若善若不善若出离若不出离若决定若不决定若邪定若正定若善根与使俱若善根不与使俱若具足善根若不具足善根若摄取善根若不摄取善根若积集善根若不积集善根若积集罪法若不积集罪法如是一切皆能了知又知不可说不可说佛刹微尘数世界尽未来际有不可说不可说佛刹微尘数劫一一劫有不可说不可说佛刹微尘数诸佛名号一一名号有不可说不可说佛刹微尘数诸佛如来一一如来从初发心起愿立行供养诸佛教化众生众会说法寿命多少神通变化乃至入于无余涅槃般涅槃后法住久近造立塔庙种种庄严令诸众生种植善根如是等事悉能了知。

　　二知不可说下释相中二先知凡后又知下知佛前中亦二先明所依劫但寄多界以显多劫非有际限名及后段皆尽未来此位所知同于佛故后一一下显能依事义如十地中辨。

　　然大乘宗未来世法体用俱无今云何知依方便教但见现在因种知当果相非见未来法体若一乘宗于九世中未来中现在体用俱有今称实而知然非现在之现在故称未来(然大乘下总征知义谓小乘或说三世俱有未来但未有用或纵可见而未有体大乘体用俱无则无可知见依方便教下答中有二初依权教立理答谓见因知果如见色相知后吉凶若一乘下二通妨谓问云若尔何名见未来耶答意可知)此有若是性有即同小乘若是缘有缘今未会云何言有若今时看缘性俱无以是现在未来定非有故若逐未来时看以是未来之现在故还如今有(此有若是下立理重难纵其性有缘有二俱有过若今时看下四以理会通谓不向今时看未若向今时看未此未即是现在未来如何得有若逐未下向未来看未未是未之现在矣故异于今)。

　　是名菩萨摩诃萨第四知尽未来际劫智神通。

　　佛子菩萨摩诃萨成就无碍清净天耳。

　　第五天耳通初标名略无智通若直云天耳即当体受名若取无碍清净之天耳即依有德业受称。

　　圆满广大聪彻离障了达无碍具足成就于诸一切所有音声欲闻不闻随意自在。

　　二圆满下释相中三初总显德业自在二佛子下别示一方业用三如东方下举一例余今初九句皆约用辨德前之标名即是总句一圆满者能互用故二遍闻十方及九世故三一时领览通其源故四离二障故五明了所知故六缘不能碍故七非如权小闻有分限不尽重重故八已证得故九于一切皆自在故谓欲闻则细远无逃欲不闻则近大不挠故云自在。

　　佛子东方有不可说不可说佛刹微尘数佛。

　　第二别示一方业用中二初举多佛欲显闻广。

　　是诸佛所说所示所开所演所安立所教化所调伏所忆念所分别甚深广大种种差别无量方便无量善巧清净之法于彼一切皆能受持。

　　二是诸佛下显闻忆持于中二先闻持教法随释可知。

　　又于其中若义若文若一人若众会如其音辞如其智慧如所了达如所示现如所调伏如其境界如其所依如其出道于彼一切悉能记持不忘不失不断不退无迷无惑为他演说令得悟解终不忘失一文一句。

　　后又于下显持圆满即能持之相于中二先举所持上文通显佛所说法今辨所说差别后于彼下辨能持相兼明转化余文可知。

　　如东方南西北方四维上下亦复如是。

　　是名菩萨摩诃萨第五无碍清净天耳智神通。

　　佛子菩萨摩诃萨住无体性神通无作神通平等神通广大神通无量神通无依神通随念神通起神通不起神通不退神通不断神通不坏神通增长神通随诣神通。

　　第六无体性智通初标名中有十四名初一总通即无体性余皆别别中一无功作用二同理平等三能普遍四量难知五非谓依体起用六但随念即形七现有作用八不动本处九作必究竟十用无间歇亦不断佛种十一他不能坏十二能生善根十三随何所诣于十三中初二五八是无体性义余即神通义此二无碍故受斯名。

　　此菩萨闻极远一切世界中诸佛名所谓无数世界无量世界乃至不可说不可说佛刹微尘数世界中诸佛名闻其名已即自见身在彼佛所。

　　二此菩萨下释相中三一明广大谓闻多刹佛名即见身在彼多刹故。

　　彼诸世界或仰或覆各各形状各各方所各各差别无边无碍种种国土种种时劫无量功德各别庄严彼彼如来于中出现示现神变称扬名号无量无数各各不同此菩萨一得闻彼诸如来名不动本处而见其身在彼佛所礼拜尊重承事供养问菩萨法入佛智慧悉能了达诸佛国土道场众会及所说法至于究竟无所取着。

　　二彼诸世界下明无量不起等义谓又于彼佛重闻佛名便往敬事受道无著故。

　　如是经不可说不可说佛刹微尘数劫普至十方而无所往然诣刹观佛听法请道无有断绝无有废舍无有休息无有疲猒修菩萨行成就大愿悉令具足曾无退转为令如来广大种性不断绝故。

　　三如是经下明不断义谓于多时体用无碍故。

　　是名菩萨摩诃萨第六住无体性无动作往一切佛刹智神通。

　　佛子菩萨摩诃萨以善分别一切众生言音智通。

　　第七善分别言音通中初标名从所了得名即依主立称若从所发得名即通持业。

　　知不可说不可说佛刹微尘数世界中众生种种言辞所谓圣言辞非圣言辞天言辞龙言辞夜叉言辞乾闼婆阿修罗迦楼罗紧那罗摩睺罗伽人及非人乃至不可说不可说众生所有言辞各各表示种种差别如是一切皆能了知。

　　二知不可说下释相中二先知言词有标列及结。

　　此菩萨随所入世界能知其中一切众生所有性欲如其性欲为出言辞悉令解了无有疑惑如日光出现普照众色令有目者悉得明见菩萨摩诃萨亦复如是以善分别一切言辞智深入一切言辞云所有言辞令诸世间聪慧之者悉得解了。

　　后此菩萨下明发言词谓随乐差别而发言故有法喻合文并可知。

　　是名菩萨摩诃萨第七善分别一切言辞智神通。

　　佛子菩萨摩诃萨以出生无量阿僧祇色身庄严智通。

　　第八色身庄严智通依所现得名即有财立称。

　　知一切法远离色相无差别相无种种相无无量相无分别相无青黄赤白相。

　　二知一切下释相中三初知无色以色即空故二菩萨如是下明能现色以空即色故三佛子下双明无色现色所为不碍悲故。

　　今初由了法界无定实色举体即空非断空故空中无色不碍色故存亡隐显皆自在故方能随乐现种种色故先明之(今初由了下䟽文有二先彰大意意明此是即色之空非绝色之真空故不碍现色于中先明即色之空故能现色由上无实色故即色是空既即色是空故非断空又无定实则显非常非是断空又显非断以定有则常定无则断故今非断常即真法界从空中无色下明空不碍色故能现色然此段文乃合多意一第一谓色空相望总有三义一相违义故云空中无色二不相碍义故云不碍色故三相作义故前云无定实色举体即空非断空故谓此幻色若不举体即空不成幻色亦合云色中无空故色不碍空举体即色非断灭故以此正说了无色义故唯说色即空边下第二段能现色边方合明于色无空等此三无碍方曰真空亦称妙有二第二此之二句遣于地前三空乱意谓无定实色举体即空非断空故遣第二疑空灭色取断灭空以空中无色遣第三疑空是物谓空为有今明空尚无色岂有体耶况色中无空空定无体次云不碍色故即遣第一疑空异色取色外空既云不碍于色明非色外离此三过方曰真空清净法界三第三亦含法界观意即第一真空绝相观彼有四门第一会色归空观即今门意第二明空即色观是第二段能现色意第三空色无碍观即此第三段无色现色意第四泯绝无寄观亦在此段之中彼第一会色归空观中有四句各先标后释前三标语皆同云色不即空以即空故今云无定实色以举体即空非断空故即彼第一句彼云以色不即空是断空故云不即空以色举体是真空故云以即空故今云不碍色即彼第二句青黄之相非即真空之理故云色不即空然青黄无体莫不皆空故云以即空故良以青黄无体之空非即青黄故云不即空要有青黄方说无体明不碍色矣次今云空中无色即彼第三句空中无色故不即空会色无体故云以即空故良由会色归空空中必无色是故由色空故色非空也上三句以法拣情第四便云色即是空谓凡是色法必不异真空以诸色法必无性故是故色即是空此即今䟽第一法界无定实色举体即空是也存亡隐显者总成前义于中二意一者结上空中无色亡也不碍色故存也举体即空非断空故兼存亡也存亡约色隐显约空空理真常不可言亡而色存即空隐色亡则空显此唯约会色归空以说若兼第二不碍现色是明空即色观论存亡隐显者色即是空则色亡空显空即是色则空隐色存然皆即亡即存即隐即显故云自在即以总结为彼第三空色无碍观其泯绝无寄在下释文)于中六句初一总知色性离相亦无有法而为空故余五别明离何等相一离差别相粗妙长短等同一无生体故二种种异相虚故三无量多相离故又无大小绝分量故四但妄分别求叵得故色空二见皆情取故即与不即斯见绝故上通形显五离显相依形有故(四但妄下即彼泯绝无寄意也彼云谓此所观真空不可言即色不即色即空不即空一切法皆不可此语亦不受迥绝无寄非言所及非解所到是谓行境何以故以生心动念即乖法体失正念故以今䟽文对彼所引相摄可知)。

　　菩萨如是入于法界能现其身作种种色。

　　二能现色中初结前标后以即空之色为妙色故又空色不二成上真空不二而二现斯妙色色空融即为真法界缘起无尽即一现多(以即色故成妙色也又色空下将今对前反覆相成初空色不二成上真空以今成前次不二而二以前成后次色空融即下融上二文归初法界后缘起无尽下成后无涯其真空妙色之旨广如问明)。

　　所谓无边色无量色清净色庄严色普遍色无比色普照色增上色无违逆色具诸相色离众恶色大威力色可尊重色无穷尽色众杂妙色极端严色不可量色善守护色能成熟色随化者色无障碍色甚明彻色无垢浊色极澄净色大勇健色不思议方便色不可坏色离瑕翳色无障闇色善安住色妙庄严色诸相端严色种种随好色大尊贵色妙境界色善磨莹色清净深心色炽然明盛色最胜广大色无间断色无所依色无等比色充满不可说佛刹色增长色坚固色摄受色最胜功德色随诸心乐色清净解了色积集众妙色善巧决定色无有障碍色虚空明净色清净可乐色离诸尘垢色不可称量色妙见色普见色随时示现色寂静色离贪色真实福田色能作安隐色离诸怖畏色离愚痴行色智慧勇猛色身相无碍色游行普遍色心无所依色大慈所起色大悲所现色平等出离色具足福德色随心忆念色无边妙宝色宝藏光明色众生信乐色一切智现前色欢喜眼色众宝庄严第一色无有处所色自在示现色种种神通色生如来家色过诸譬喻色周遍法界色众皆往诣色种种色成就色出离色随所化者威仪色见无厌足色种种明净色能放无数光网色不可说光明种种差别色不可思香光明超过三界色不可量日轮光明照耀色示现无比月身色无量可爱乐华云色出生种种莲华鬘云庄严色超过一切世间香焰普熏色出生一切如来藏色不可说音声开示演畅一切法色具足一切普贤行色。

　　后所谓下别显不同有一百三种或从色相立名或就德用受称可以意求然皆是称法界之色不同变碍但随所显以立色名。

　　佛子菩萨摩诃萨深入如是无色法界能现此等种种色身令所化者见令所化者念为所化者转法轮随所化者时随所化者相令所化者亲近令所化者开悟为所化者起种种神通为所化者现种种自在为所化者施种种能事。

　　三双明所为中初结前后今所化下显其所为有十句并可知。

　　是名菩萨摩诃萨为度一切众生故勤修成就第八无数色身智神通。

　　佛子菩萨摩诃萨以一切法智通。

　　第九一切法智通初标名从所知真俗等法受称。

　　知一切法无有名字无有种性无来无去非异非不异非种种非不种种非二非不二。

　　二知一切下释相中二初明知法即内证事理后此菩萨下明演法即外益众生亦是前明即事常理后明即理恒事用寂寂用无障碍故今初又二初约离言显实二无我下约二空显实今初初三句一向显实一名无得物之功故二缘成无性故三体绝去来故下有三句相对显实然此三对释有三义一唯约显实则相待而空故异相互无故云不异遮异言不异亦无不异可得云非不异二约双显体则不异相非不异三约双遮相即性故非异性即相故非不异又相非相故不异性非性故非不异故离二边不住中道下二对例知(然此三对者然此三义散在经论古德随见取舍不同以今䟽意并皆[(冰-水+〡)*ㄆ]之而取义各别并为正解合其三意方尽玄旨然此三对皆由下句成别上非异句义旨皆同同是遣差别相故下句对上别成三重第一唯约显实者则拂迹入玄非异者拂差别相也非不异者拂上不异之迹则遣之又遣之以至于无遣耳而文中二先总明两句故云则相待而空故次先破异云异相互无故云不异者此即中论破合品中意以小乘立见可见见者三事和合因将异以破之云异法当有合见等无有异异法不成故见等云何合释曰此但总明无异异则无含次例破异云非但可见等异相不可得所有一切法皆名无异相释曰上总言无下出无所以云异因异有异异离异无异若法所因出是法不异因谓如眼于色异色于眼异是名为异今明因色异故眼异故云异因异有异若离于色眼与离异故云异离异无异然则眼色二异相因而成则无定眼色而成于异故云若法所因出是法不异因亦由梁椽成舍舍不异于梁椽等法故云法所因出法不异因若眼如舍则色如梁等若色如舍则眼如梁等故互为所因所以䟽云异相互无谓眼色相因无定异故无定异故又与长短异长中无短相长无可对故无有长短中无长相短无可对故无有短既无长短孰言异耶故云异相互无故无异又长中自无长相短中自无短相将何长短而说异耶亦中论意亦百论意故中论云异中无异相不异中亦无无有异相故则无彼此异百论破一品中外道立一内破若因果不异三世应为一彼救云不然因果相待成故如长短注云如因长见短因短见长如见泥团观瓶则因观土则是果内破曰因他相违共过故非长中长相亦非短中及共中注云若实有长相若长中有若短中有若共中有是皆不可得何以故长中无长相以因他故因短为长故短中亦无长相性相违故若短中有长不名为短共中亦无长二俱过故若长中有若短中有先已说二过故将何共耶长相既无短相亦尔若无长短云何相待上来破异竟为遮异下以相待门释无不异谓无异可待故故二双绝以契性空亦百论云若无长短云何相待意也二约双显者谓上但显实则唯性而非相今性相皆异故云双显谓由体一故非异相差别故非不异此举双是以显双非三约双遮下文有二意一前明相即故得双遮谓相本是异今即性故无有异也故非异性本是一今即相故无有一也故非不异二又相非相下明当相自离故得双非故离二边下结成玄旨)。

　　无我无比不生不灭不动不坏无实无虚一相无相非无非有非法非非法不随于俗非不随俗非业非非业非报非非报非有为非无为非第一义非不第一义非道非非道非出离非不出离非量非无量非世间非出世间非从因生非不从因生非决定非不决定非成就非不成就非出非不出非分别非不分别非如理非不如理。

　　二约二空显中亦初三对一向显实无比者无有我所与我为此对故余二可知无实下亦通三释准前知之且约显实以释一虚实皆缘显故二法性不并真故一相一亦不为一故无相有无皆法待对故无法与非法但假施设并就实而求能治所治无不双寂余皆仿此(法性不并下即影公云法性不并真圣贤无异道由理无异味故一亦不为一者即法句经云森罗及万像一法之所印云何一法中而当有差别即上一相也次云一亦不为一为欲破诸数浅智着诸法见一以为一即下句意有无皆法者释非无非有谓有即有法无即无法故云有无皆法言待对故无者三论初章中偈云若有有可有则有无可无今无有可有亦无无可无谓因无立有有假无生故非有因有说无无因有立故非无若蹑上起上云无相即是无义今非彼无相故云非无无尚不存有安得立故云非无非有皆待对故无也法与非法者然法非法有其三义一者有法为法无法为非法上已破有无故今非此义二者恶法为非法善法为法三以相为法以性为非法今通此二善恶相因亦假施设遣相之法明性为非法相既不存性不安立故法尚应舍何况非法性相相因亦假设耳并就实下结成显实上一一对中多以上句为所治下句为能治如虚是所治实为能治法是所治非法为能治既并归实故皆双寂余皆仿此者释不随于俗非不随俗已下经文)。

　　此菩萨不取世俗谛不住第一义不分别诸法不建立文字随顺寂灭性。

　　第二演法外益中三一牒前成智为起用所依故。

　　不舍一切愿见义知法兴布法云降霔法雨。

　　二不舍下正明演法。

　　虽知实相不可言说而以方便无尽辩才随法随义次第开演以于诸法言辞辩说皆得善巧大慈大悲悉已清净能于一切离文字法中出生文字与法与义随顺无违为说诸法悉从缘起。

　　三虽知实相下寂用无碍于中三初寂不碍用。

　　虽有言说而无所著演一切法辩才无尽分别安立开发示导令诸法性具足明显断众疑网悉得清净虽摄众生不舍真实。

　　次虽有言说下用不碍寂。

　　于不二法而无退转常能演说无碍法门以众妙音随众生心普雨法两而不失时。

　　后于不二下寂用无二。

　　是名菩萨摩诃萨第九一切法智神通。

　　佛子菩萨摩诃萨以一切法灭尽三昧智通。

　　第十灭定智通中三初标名云一切法灭尽者谓五聚之法皆当体寂灭故斯即理灭不同余宗灭定但明事灭唯灭六七心心所法不灭第八等(斯即理下拣定谓对余宗拣定体用于中有三初拣理事斯即理灭者即是本宗法界体寂故不同已下是法相宗但事灭故要心不行方称为灭)但事灭故不能即定而用证理灭故定散无碍由即事而理故不碍灭即理而事故不碍用是以文云虽念念入而不废菩萨道等(但事灭下二拣功能不等先明事灭六七不行何能起用证理灭下辨理灭功高既即事而理故定散无碍)亦非心定而身起用亦不独明定散双绝但是事理无碍故上七地云虽行实际而不作证能念念入亦念念起及净名云不起灭定现诸威仪皆斯义也(亦非心定下三遮救重拣恐彼救云心想虽灭定前加行令身起用故今拣之亦非我宗心正在定不能起故此遮法相次亦非独明定散双绝者此遮禅宗止观两亡不定不乱约理顿明亦顿教意故非经宗后但是事理下方显正义契无碍之理故得定散自在故七地下引二经证并如前说)事理非一故一切法灭尽之神通非异故灭尽即神通通二释也。

　　于念念中入一切法灭尽三昧。

　　二于念念下释相中二先明即定体用自在后此菩萨住三昧时下明入定时分自在前中亦二先标入定。

　　亦不过菩萨道不舍菩萨事不舍大慈大悲心修习波罗蜜未尝休息观察一切佛国土无有厌倦不舍度众生愿不断转法轮事不废教化众生业不舍供养诸佛行不舍一切法自在门不舍常见一切佛不舍常闻一切法知一切法平等无碍自在成就一切佛法所有胜愿皆得圆满了知一切国土差别入佛种性到于彼岸能于彼彼诸世界中学一切法了法无相知一切法皆从缘起无有体性然随世俗方便演说虽于诸法心无所住然顺众生诸根欲乐方便为说种种诸法。

　　二亦不退下明不碍用于中初二句总未作不退现作不舍正简事灭以显真灭余句别明文显可知。

　　此菩萨住三昧时随其心乐或住一劫或住百劫或住千劫或住亿劫或住百亿劫或住千亿劫或住百千亿劫或住那由他亿劫或住百那由他亿劫或住千那由他亿劫或住百千那由他亿劫或住无数劫或住无量劫乃至或住不可说不可说劫。

　　第二明入定时分自在中三初长短随心。

　　菩萨入此一切法灭尽三昧虽复经于尔所劫住而身不离散不羸瘦不变异非见非不见不灭不坏不疲不懈不可尽竭。

　　二菩萨入此下威仪不忒。

　　虽于有于无悉无所作而能成辨诸菩萨事所谓恒不舍离一切众生教化调伏未曾失时令其增长一切佛法于菩萨行悉得圆满为欲利益一切众生神通变化无有休息譬如光影普现一切而于三昧寂然不动。

　　三虽于有无下不碍起用定散双行于中先法后喻光影普现寂然无心随器亏盈体无来去。

　　是为菩萨摩诃萨入一切法灭尽三昧智神通。

　　三是为下结名。

　　佛子菩萨摩诃萨住于如是十种神通一切天人不能思议一切众生不能思议一切声闻一切独觉及余一切诸菩萨众如是皆悉不能思议此菩萨身业不可思议语业不可思议意业不可思议三昧自在不可思议智慧境界不可思议。

　　大文第三佛子菩萨下总叹胜能中二一形劣显胜劣不测故。

　　唯除诸佛及有得此神通菩萨余无能说此人功德称扬赞叹。

　　二唯除下以胜显胜谓佛等方测故。

　　佛子是为菩萨摩诃萨十种神通若菩萨摩诃萨住此神通悉得一切三世无碍智神通。

　　大文第四佛子是为下结数辨果文显可知。

　　大方广佛华严经䟽钞会本第四十四之一

　　音释

　　乾闼婆

　　(梵语也此云香阴帝释乐神也闼他达切)。

　　错谬

　　(错仓各切差错也谬靡幼切误谬也)。

　　瑕翳

　　(瑕胡加切瑕玷也翳于计切翳障也)。

　　吃

　　(居乙切)。

　　𠯗

　　(作答切)。

　　大方广佛华严经䟽钞会本第四十四之二　𡚁一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　十忍品第二十九

　　初来意者为答普光十顶问故义如前释前二已明通定用广今此辨其智慧深奥故次来也。

　　二释名者忍谓忍解印可即智照观达寄圆显十。

　　三宗趣者智行深奥为宗为得佛果无碍无尽为趣。

　　然此忍行约位即等觉后心为断微细无明若约圆融实通五位寄终极说体即是智不同余宗忍因智果虽是一智随义别说二三四五等诸教不同今此圆教故说十忍(虽是一智下三辨类言是一者一无生忍二谓人空法空忍二谓佛性论说三无性忍及地持论说有信忍顺忍及无生忍四亦有二义一如八地诸中一事无生二自性无生三数差别无生四作业无生二者思益经中说有四忍一无生忍二无灭忍三因缘忍四无住忍释经序中已具引竟言五忍者即仁王经一伏忍等如十地说而言等者乃有多义一等六忍如璎珞说十定初已引或说十忍如八地或说十四十五如仁王璎珞并如十住十地品引言诸教不同者通辨诸忍约教不同小乘不立忍名上来诸门多通始终独一无生兼通顿教)。

　　尔时普贤菩萨告诸菩萨言佛子菩萨摩诃萨有十种忍。

　　四正释文文有长行偈颂前中四一举数叹胜二列名显要三依名广释四总结其名今初先举数。

　　若得此忍则得到于一切菩萨无碍忍地一切佛法无碍无尽。

　　后若得下叹胜到无碍地即自分因圆佛法无碍即胜进果满。

　　何者为十所谓音声忍顺忍无生法忍如幻忍如焰忍如梦忍如响忍如影忍如化忍如空忍。

　　第二何者为十下列名显要中初征数次列名后显要名中前三约法后七就喻。

　　三中初一约教谓忍于教声从境为名音声之忍次一约行顺诸法故顺即是忍三无生忍者若约忍无生理即无生之忍若约无生之智及烦恼不生则无生即忍通二释也又此三忍若通相说前二皆是无生忍之加行顺向无生后一方契若约当位三忍条然以不应此位方有顺无生忍故顺但顺理不是顺忍若尔何异无生顺忍通顺事理故不同无生经云法有亦顺知等又依五忍位当寂灭今约三忍明义故当无生如地持说(三无生忍自有二义一理智双明二若约无生之智下唯就智说具如八地即是忍净忍净复二一智不生即无分别智体无念虑故二烦恼不生妄想不起故若约位下二反显非局谓依地持音声属资粮位顺忍属加行位无生忍属正证故言三忍迢然迢然不同以不应下结非局义顺但顺理下三通妨难文有两难第一正难云加行之位顺无生忍故名顺忍今不约位那有顺忍故今通云顺有二义一顺无生忍即是加行今顺无生之理故非约位次蹑迹难云若尔何异无生次顺忍通顺下通难既通事理故不同无生但顺于理经云已下引经证成然无生异顺更有一义谓但顺理无生惑智不生欲明顺忍双异二义故但约双顺事理是拣二别又上䟽云前二通为无生加行者约此等觉自说加行不同前取三忍迢然又依五忍下二辨有局义是胜非劣五忍明义无生则当七八九地三忍明义正证已后俱通无生虽有此义而此既有音声顺忍是知定通局非正意)后七约喻中并是依主谓如幻之忍等故光统云前四喻音声电化喻顺忍空喻无生电即今之影喻又云幻者起无起相焰者境无境相梦者知无知相响者闻无闻相电者住无住相今既云影应云现无现相化者有无有相空者为无为相此则能喻局于一相所喻义通多法在文虽无于理无失(光统云下先以七喻对上三法义类同故又云幻下二别显喻相大同摄论言起无起者幻法从缘无定性故境无境者六尘之境如焰似水而非水故知无知者梦中知觉非实觉故闻无闻者谷所发响非本声故住非住者电即晋经取净名意是身如电念念不住从今既云影下类彼以释亦净名意经云是身如影从业缘现故云现无现相化以无而忽有故云有无有相空以不碍施为故云为无为相皆取喻中别义此则能喻下二䟽为会通言能喻局于一相者幻中但有起无起相而无境无境相知无知等六相乃至空喻但有为无为相而无起无起等故云局一言所喻义通多法者如起无起相通明缘起之法不局内外等殊有无有相但明万有即虚不局菩萨能化等故云通多法如境无境闻无闻亦有局义故䟽致于义通之言从在文虽无下纵成其义)又古德云观识如幻想如焰受如梦声如响行如电色如化总观一切蕴界处等毕竟空故如虚空也此释顺后会偈文故今影喻亦喻于行(又古德下二贤首释先叙昔此释下会通文则纵成意则暗夺谓后离世间品偈有别喻义则可成而下正释所喻既通但顺后经故为暗夺言离世间偈者经云观色如聚沫受如水上泡想如热时𦦨诸行如芭蕉心识犹如幻示现种种事如是知诸蕴智者无所著即其文也言故今影喻亦喻于行者今文影喻当晋电故对上光统故致亦言)若依摄论第五八喻皆喻依他起性然并为遣疑所疑不同故所喻亦异一以外人闻依他起相但是妄分别有非真实义遂即生疑云若无实义何有所行境界故说如幻谓幻者幻作所缘六处岂有实耶二疑云若无实何有心心法转故说如焰飘动非水似水妄有心转三疑云若无实何有爱非爱受用故说如梦中实无男女而有爱非爱受用觉时亦尔四疑云若无实何有戏论言说故说如响实无有声听者谓有五疑云若无实何有善恶业果故说如影谓如镜影像故亦非实六疑云若无实何以菩萨作利乐事故说如化谓变化者虽知不实而作化事菩萨亦尔然彼论无空喻而影喻是镜像更有映质光影喻喻种种识无实又有水月喻喻定地境界无实今经以义类同故合在影中至文当知(若依摄论下三引摄论分二先引论不欲繁文䟽中义引恐欲委究故钞具明论云复次何缘如经所说于依他起自性说幻等喻此总问也于依他起自性为除他虚妄疑故此总答也世亲释虚妄疑云谓于虚妄依他起性所有诸疑论云他复云何于依他起自性有虚妄疑牒征也由他于此起如是疑总牒标也下别释一论云云何实无有义而有所行境界为除此疑说幻事喻解日此中疑意从前论生以前论云依他起相是虚妄分别唯识为性是无所有非真实义从此生疑故云若无实义何有境界下文诸疑皆从此生故每疑前皆有云何无义喻释之中皆云为除此疑说如𦦨喻等无性释幻喻意云如无实象而有幻象为所缘境界依他起性亦复如是虽无色等所缘六处周遍计度似有所缘六处显现解曰无实似有何要实耶下文诸喻酬意皆尔二论云云何无义心心法转为除此疑说阳焰喻释曰又如阳𦦨于飘动时实无有水而有水觉外冕世间亦复如是三论云云何无义有爱非爱受用差别为除此疑说所梦喻释曰又如梦中睡眠所起心心法聚极成昧略虽无女等种种境界有爱非爱境界受用觉时亦尔四论云云何无义净不净业爱非爱果差别而生为除此疑说影像喻释曰又如影像于镜等中还见本质而为我今乃见影像而此影像实无所有非等引地善恶思业本质为缘影像果生亦复如是五论云云何无义种种识转为除此疑说光影喻释曰又如光影由弄影者映蔽其光起种种影非等引中种种诸识于无实义差别而转六论云云何无义种种戏论言说而转为除此疑说谷响喻释曰又如各响实无有声而令听者似闻多种言说境界种种言说语业亦尔七论云云何无义而有实取诸三摩地所行境转为除此疑说水月喻释曰又如水月由水润滑澄清性故虽无有月而月可取缘实义境之所熏修润滑为性诸三摩地相应之意亦复如是虽无所缘实义境界而似有转此与影像有何差别定不定地而有差别有说面等众缘和合水镜等中而等影生分明可取如众缘力颇胝迦等种种色生为不尔耶所取差别如离水镜月面等影分明可得颇胝迦等所现众色则不如是故非同喻又非我等许有水等种种实义有法不成故非比量八论云云何无义有诸菩萨无颠倒心为辨有情诸利乐事故思受生为除此疑说变化喻释曰又如变化依此变化说名变化虽无有实而能化者无有颠倒于所化事勤作功用菩萨亦尔虽无遍计所执有情于依他起诸有情类由哀愍故而往彼彼诸所生处摄受自体论下总结云应知此中唯有尔所虚妄疑事所谓内一外二受用差别三身业四语业五三种意业非等引地六若等引地七若无颠倒八于此八事诸佛世尊说八种喻诸有智者闻是所说于定不定二地义中能正解了解曰上依彼论次第具引其释曰下皆无性释其解日下即钞家意然其论释疑但由疑异故举八喻不必相蹑故论皆牒最初若无有义䟽直依经文之次第以引论文若刊定记一一相蹑既经论中次第不同如何经中复成相蹑然彼论下第二经论对辨然论望经略有四异䟽有三节初明有无二而影下是显名异三更有下辨其开合于中有二先辨论开所由由义异故后今经下明经合所以以类同故更有一意为成十故以加三法故合此三下文当说然若唯为成十何不合在于余喻中故䟽但显类同之义言至下当知者即影喻中广闻其相四者经论次第而有前却经为对前三种法故次不同论下释具出易故此无)远公见其无空便以空喻喻无为法非不有理而违下经经云众生及诸法皆如空故若尔云何释空喻耶谓彼疑情虽遣犹谓诸法有不实相故云如空毕竟无物余义广如摄论及别章说(远公下四叙远公有四一取意叙昔然远公依于二谛解斯七喻前六为俗知俗非实故说如幻知俗假有故说如焰知俗心起故说如梦知声不实故说如响知俗暂有故说如电知变易无体故说如化后一知真知真离相故如虚空前六是有为空后一即无为空以前六喻多同光统及与摄论故䟽不引但取意云见其摄论八喻依他故不立空今经有空明喻无为非不有理下二辨顺违初句顺理空比余喻似无为故而违已下辨其违文以文中空喻宽故若尔下三假设正释先征意云彼释违文自云何解从谓彼疑情下即䟽正解取摄论势以解空喻彼论虽无假使有者应如我释余义下四结广从略摄论之广已如上引别章之文抄已略具)金刚般若九喻亦皆喻有为(金刚般若下五叙般若论言九喻者罗什译经但有六喻九依魏经偈云一切有为法如星翳灯幻露泡梦电云无著论当第十八上求佛地住处明流转不染天亲当二十七说法入寂疑谓佛既涅槃何能说法故举此偈为了有为如幻等即无有为是为大智故不住生死然非无幻等故不离有为即是大悲故不住涅槃以是无住涅槃故能入寂而说法也无著颂云见相及于识器身受用事过去现在法亦观未来世论自解云此偈显示四有为相一自性相即初句摄三喻二着所住味相即如幻喻三随顺过失相即露泡二喻四随顺出离相即梦电云三喻释初相云于中自性相者共相见识此相如星应如是见无智暗中有彼光故有智明中无彼光故解曰古有二释一者古来诸德皆以共相见识解自性相含于三喻此三皆是生死自体性故从此相如是下别解星喻而云此相者但此上相字非此一句以见属翳喻识属灯喻故此解甚明但不顺天亲天亲云能见心法亦复如是以天亲云譬如星宿为日所映有而不现能见心法亦复如是故又见相二字于偈不次若回偈云相见及于识理则无违而天亲又以星配于见翳配相故二者大云别为一解云此相如星者全指上文共相见识以为此相谓第六识起分别见缘共相境故喻如星夜智光明五识各缘故非其相第七意识恒行染污配属翳喻若第八识所缘行相俱不可知以微细故又无计度强分别故不合星喻星喻要须有智明故见即分别耳此释亦是一理则成论家不释自性相义牒之何为又令共相见识之中灯喻不明故不及前解今为一解并异两家谓此之言全诣前其相见识则如大云而不将此句独解如星谓如星下别解三喻应云此相如星如翳如灯以星喻在初故先牒解耳又不依古星喻相分今以星喻喻于见分星有照了之能同见分故亦顺天亲能见心法亦复如是翳喻相分犹有妄见谓有空花之外相故灯喻自证分此不异论若为此解亦顺偈中见相及于识义次第故亦得论家共相见识解自性义又通八识三分共是识故而为自相不独第六而为共等论别解星喻言无智暗中有光等者若无般若喻之如暗便有见分名有彼光若有智日识见便空云有智明中无彼光矣论次解翳喻云人法我见如翳应如是见何以故以取无义故解曰眼若有翳妄取空花心有妄见妄取我法无处妄取名取无义论次解灯喻云识如灯应如是见何以故渴爱润取缘故炽然解曰爱润于取而成识缘故令识炎炽然增盛则爱如油取如炷识犹灯𦦨灯体即是第八炎盛即是七转二解着所住味相论云于中着所住味相者味着颠倒境界故彼如幻应如是见解曰即偈器字六境为所住爱心味着无实为实名颠倒境如幻六境令人谓真三解随顺过失相论云于中随顺过失相者无常等随顺故彼露譬喻者显示相体无有以随顺无常故解曰即偈中身字是身无常不久散灭如朝露故论云彼泡譬喻者显示随顺苦体以受如泡故解曰即偈受用事也受如泡者不久立故三受即为三苦无乐可著名随顺苦四解随顺出离相论云随顺出离相者随顺人法无我以于攀缘得出离故说无我谓出离也解曰出离攀缘也云何随顺论云随顺者谓过去等行以梦等譬喻显示解曰但以梦等观于三世则随顺出离矣梦者论云彼过去行所念处故如梦寤念梦时都无所有梦望觉时即是过去论曰现在者不久时故如电可知论云未来者彼粗恶种子似虚空引出心故如云解曰依空出云如种生现有漏为粗恶论结云如是知三世行转生已则通达无我此显示随顺出离相故上依论经故有九喻若依秦经但有六喻加一影喻云一切有为法如梦幻泡影如露亦如电应作如是观次第亦不同论而将影喻添前则成十喻古人亦将影喻摄星翳灯云则六喻摄九)若大品智论十喻通喻一切(若依大品下第六假依大品智论所明十喻十喻者一如幻二如𦦨三如水中月四如虚空五如响六如犍闼婆城七如梦八如影九如镜中像十如化智论第七广明其相什公有传𠮉公有赞下释文中并已含具但阙犍城大同幻故欲成十忍故不出之又加三法故合三影皆为成圆十耳)楞伽亦通(楞伽亦通者即是第七多同大品)今经长行多同前通而偈所喻亦有局者显义无方故已释列名(今经长行下二䟽为会通言偈有局者如下响喻云一切诸世间种种诸音声非内亦非外了知悉如响是)。

　　此十种忍三世诸佛已说今说当说。

　　此十种下显要要故同说。

　　佛子云何为菩萨摩诃萨音声忍谓闻诸佛所说之法不惊不怖不畏深信悟解爱乐趣向专心忆念修习安住是名菩萨摩诃萨第一音声忍。

　　大文第三佛子云何下依名广释即为十段前七皆三谓征起释义结名初忍释中十一句初一总举所闻谓三无性等法余显能闻入法谓闻无相不惊以解遍计无所有故闻无生不怖以解依他必无生故闻无性不畏以解真如无性性故又释于真空法闻时不惊越思时不续怖修时不定畏又闻有无所有不惊闻空无所有故不畏并如诸般若论说(谓闻无相者此不惊等同金刚经诸论皆释天亲论第二有其二解一云不惊者谓于诸无生之理心不惊愕趣生道故不怖者谓于诸法无和合相心不怖惧而于世俗和合相中相续分翳不执为实故不畏者心不如是永决定故又释于下第二释云复次不惊等言如真次第谓闻时思时修习时心安不动众生等想已远离故无著论第二云声闻乘中世尊说有法及空法于听闻时闻有法无有故惊闻空法无有故怖于思量时于二不有理闻不能相应故畏更有一释约三种无性故即䟽意能断金刚般若论第二云惊者谓于非处生惧若正释梵音应云越怖也违越正理如越正道可猒恶故言怖者应云续怖相续生惧怖既生已不能除断故言畏者应言定畏生决定心一向畏惧此等若无便成心离惶惑今䟽中总有三释初一即无著第二释而展彼论文次释即合其三释一正是天亲第二约三慧释亦别配论文二初句越字次句续字后句定字即正是能断金刚意三者即此三字亦兼天亲第一释意又闻有无等者即第三释即同无著第一解故䟽三释已含诸论五释)深信者闻慧之始悟解者闻慧之终初信久解故。

　　爱乐者思慧之初爱法乐观故趣向为终久思向修故(爱乐等者论云云何菩萨法随法行当知此行略有五种谓如所求如何受法身语意业无颠倒转正慧正修此标列五行也论云云何菩萨于法正慧谓诸菩萨独居闲静随所闻法乐欲思惟乐欲称量乐欲观察乃至云是菩萨由即于此已所得忍数数作意令坚牢故能于其修随顺趣入释曰乐欲思惟即经中爱乐随顺趣向初终之义论中广明今䟽略显爱乐法乐观为初久思向修为终)专心忆念者修慧之初起加行故修习为终正明造修至定根本故安住者依定发慧证理相应故具如瑜伽菩萨地中(专心等者论云云何于法正修当知此修略有四相一者奢摩他二者毗钵舍那三者修奢摩他毗钵舍那四者乐修奢摩他毗钵舍那乃至云如是一切所作业由前四种修相皆得成菩提释曰论说四种修相即此经中专心忆念修习安住修初后相论亦广明今䟽略具以起加行为初以成根本定及依定发慧而为其体具如瑜伽者即第三十八万种性品菩萨所受学法七种方便于中具多胜解法随法行第二方便中广说此义论云云何菩萨具多胜解谓诸菩萨于其八种胜解依处具足成就净信为先决定喜乐乃至云八者于善言善语善说胜解依处具足成就净信为先决定喜乐谓于契经应颂记别等皆具多胜解彼䟽云契经等法是解所印之境名胜解处信与胜解得递为因今取彼信所生胜解故信为先言决定者显胜解之体喜乐言显胜解之果喜乐即是喜受也或即欲乐释曰论言信解即此经中深信悟解故晋经中但云信解)。

　　佛子云何为菩萨摩诃萨顺忍谓于诸法思惟观察平等无违随顺了知令心清净正住修习趣入成就是名菩萨摩诃萨第二顺忍。

　　第二顺忍释中有四重止观一创修止观谓止思一境观观事理(释中等者既行顺诸法行中之要唯止与观故止思一境者谓创修之时系缘一境不拣事理经云思惟)二渐次止观谓止安事境顺其理故名平等无违观达事理名随顺了知偈云法有亦顺知法无亦顺知故(谓止安事境者谓前创修事理容别今渐深入故即事入玄上二之止皆通随缘体真止中停止止也二处之观并通空假皆观达观也)三纯熟止观谓止惑不生名令心清净观彻前境为正住修习(谓止惑不生者即止息止也以妄息名止故其正住修习者即双住空有中道不偏故云正住义通观穿及与观达故云观彻前境)四契合止观寂[宴-女+六]理境名为趣入智显于心故云成就(寂𡨋理境者即不止止谓既与理𡨋非止非不止强名曰止智显于心者即不观观法界洞朗非观非不观而强名曰观耳)上四皆止观俱行如是方为真实顺忍(上四等者亦容有止观别修则未为真实顺忍若俱运者方为真耳)。

　　佛子云何为菩萨摩诃萨无生法忍佛子此菩萨摩诃萨不见有少法生亦不见有少法灭。

　　第三无生忍释中有二先总明后何以下征释今初若具皆应牒无尽等此二总故略标之释中具有皆此别义。

　　何以故。

　　后征释中征意有二一云何以得知无生灭耶二云既称无生法忍何以复言不见法灭。

　　若无生则无灭若无灭则无尽若无尽则离垢若离垢则无差别若无差别则无处所若无处所则寂静若寂静则离欲若离欲则无作若无作则无愿若无愿则无住若无住则无去无来。

　　释中释初征意云真法本自不生从缘之法无性故不生以无生故何有于灭此则以缘集释无生以无生释无灭此中略无缘集偈文具有云何无生释无灭耶此有二意一云若先是生后必可灭本既不生今则无灭二云既即缘无性称曰不生则不待灭竟方无故次云无灭此二为总余可仿之(偈文具有者偈云菩萨亦如是观察一切法意皆因缘起无生故无灭)释第二征意云夫无生忍非独无生必诸法都寂今从初义立无生称故无灭等成无生义(释第二征意下此中䟽文有三相举总摄别称为无生)若从别义亦可得称无灭忍等是以信力入印度经明此忍能净初欢喜地云一谓得无生忍亦令他住又云无生忍者谓证寂灭故二得无灭忍亦令他住又云无灭忍者证无生故斯文可据(若从别义下即第二以初摄后释但标无生是以信力入印度经等者彼经广说初地之相其第二卷云复次文殊师利菩萨摩诃萨有五种法则能清净初欢喜地得大无畏安隐之处何等为五一谓菩萨生如是心我已得住无生法忍故生安隐心为令他住无生忍故起安慰心又言无生忍者谓证寂灭故二谓菩萨生如是心我已得住无灭法忍故生安隐心为令他住无灭法忍故起安慰心又言无灭法忍者谓证无生法忍故三谓菩萨生如是心我已得住身念智故生安隐心为令他住身念智故起安慰心又言身念智者谓离身心故四谓得受念智受念智者谓息一切受五谓得心念智心念智者谓起心如幻故后二略引势同前三今但取前二故䟽不具引然引有二意一正证第二义明有无灭忍二兼证初义以无灭成无生故故彼经云无灭忍者证无生故亦得名无尽忍等)又此诸句各有二义一以前前释后后以后后成前前前前有故后后有前前无故后后无二者诸句一一皆在无生句中正无生时诸义顿足以是即事之理非断灭故即理之智无能所故(又此诸句下三重释前义谓无生中顿具诸义具相云何故下广释䟽文分三初双标二门然二门总释前之初义其第一后后成前前兼释第二从别之义以得无生忍则得无灭等忍故无灭等忍净无生等忍故)然文旨包含略为三释一唯约理二具理智三唯约智今初云何前前有故则后后有谓生法既灭灭则终尽尽则是垢染法染则前后别异别则方处不同有处则能所非寂不寂则有所欲有欲则有营作作则有所愿求愿则心住愿事住则有去有来今由前前无故后后斯寂故以后后显成无生此顺长行(然文旨下二开章别释正释第一门含释第二门故下牒初门今初云何下释唯约理然无生理中无有次第由所遣生等有次第故以不不之亦成次第故䟽先明生灭尽等理所依事之次第也今由前前下方显无生之次第故以后后者上方明前前有故后后有等今例结前以前前释后后以后后成前前)二双约理智者初二是总含于理智次四显理无生后六显智无生故偈云其心无染着等理智契合名无生忍(次因聚理者以尽是有为垢是烦恼差别是事异处是方隅并所观境今了即真为理无生后六显智者以心妄动即名为生若心寂静即智不生故偈云下引证约智经智契合下结成上义偈举一句具云无灭故无尽无尽故无染释曰此即前因约理也次偈云于世变异法了知无双异无异则无处无处则寂静其心无染善愿真诸众生释曰此即后六显智䟽举一句无智分明等言等余皆约智相)。

　　三唯约智者由了从缘无生则智无有起故名无生无生之智湛然不迁故云无灭无灭故用无断尽次垢念皆离常无差异傍无方所照而常寂遇境无染虽为而无作虽悉而无愿处世而无住等法界而无去来皆以前释后以后成前言亡虑绝寂照湛然名无生忍(三唯约智下初由了从缘成智之由故智无起契上理故起即生义湛然不迁体不灭无不动约理无生可灭正同十地义大之中无生无灭非一往灭余皆甚深般若无生真智妙用不同但空唯遮诸过审须思之)若唯约知无生理名无生忍未足深玄(若唯约知下三结弹古义即刊定记彼中但云法从缘故各无自生生既无生灭依何灭故今弹云若理无生知之为忍小圣亦有故非等觉深玄之忍)。

　　是名菩萨摩诃萨第三无生法忍。

　　大方广佛华严经䟽钞会本第四十四之二

　　音释

　　愕

　　(逆各切惊愕也)。

　　𨔛

　　(大计切更迭也)。

　　鬘

　　(莫班切)。

　　𠮉

　　(俞芮切)。

　　颇胝迦

　　(梵语也此云水玉颇普禾切胝张尼切)。

　　犍闼

　　(犍巨寒切闼他达切)。

　　眄

　　(莫见切斜视也)。

　　大方广佛华严经䟽钞会本第四十四之三　𡚁二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子云何为菩萨摩诃萨如幻忍佛子此菩萨摩诃萨知一切法皆悉如幻从因缘起于一法中解多法于多法中解一法。

　　第四如幻忍释中先略后广略中二先了幻缘相后此菩萨下成就忍行。

　　今初有三初指法同喻次从因缘起者彰幻所由由缘生不实故后于一法下显其幻相。

　　初一切法即是所喻所喻通局已见上文此意明通通为无为故大品云设有一法过涅槃者我亦说言如梦如幻涅槃虽真从缘显故遣着心故广中合云了世如幻则似有为然有法世亦通无为此为有为所隐覆故所以名世故后云菩提涅槃亦皆不见者了平等故(涅槃虽真下三释经妨难谓有难言妄法缘生可许如幻涅槃真实又不从缘如何同幻故牒释之释有二意一明虽真而亦从缘显虽非缘生而是缘显亦空无性二明涅槃非幻为破着涅槃心云如幻耳是则破心中涅槃亦显涅槃体即真空而成妙有故并如智论广中含云下四引文决择初引局文明涅槃非幻次然有法世下以法通真故该涅槃三此为有为所隐覆下释真是世义四后云下引经成立该通一切)就法喻中各开五法如结一巾幻作一马一有所依之巾二幻师术法三所现幻马四马生即是马死五愚小谓有初巾喻法性二术喻能起因缘谓业惑等三喻依他起法即众生等四喻依他无性即是圆成故广说皆云非也五喻取为人法今菩萨反此故云解了(就法喻中下第二合释前之二段以开五义中具有能所成故于中分四第一总开义门五法不出三性初一圆成二三依他谓二因三果四明依圆相即五即遍计所执)今经云从因缘起能起即第二所起即第三以第二为因令悟第三成第四遣第五病归第一理(今经云下二对经显意言以第二为因者从缘生故令悟第三即是依他成第四者即事归理遣第五病者遍计情亡归第一者尔成理显)然缘亦从缘故缘果俱幻中论云譬如幻化人复作幻化人即斯意也(然缘亦下三通妨难谓有难云若以第二惑业为缘令第三依他为无性者第二业惑应当是实不从缘故故今释云亦后缘起谓业从惑生惑由虚妄分别卒至无住皆托因缘故引中论明因果俱幻故论合云如初幻化人是则名为业幻化人所作则名为业果既未有一法不从缘生为彰缘起故分能所)然上五义各具有无一巾性有相无为马所隐故二术用有体无以依巾无体故三马相有实无以实无而现故四生即是无死即是有以无碍故五情有理无但妄见故(然上五义下四别明义理于中有二先成有无言有无者以三性中各有二义皆有无故圆成二者一性有二相无依他二者一缘有二性无遍计二者一情有二理无初中即圆成二义术马皆是依他二义而术是能成之因托真而起故用有体无用有即是缘有体无即是性无三马是所成之果故相有实无相有即是缘有实无即是性无四明依圆不离即事同真生喻于妄死喻于真事泯理显故生无死有以无碍故者出其所因即事理无碍也五中就情则有妄见分明故就理则无以是妄计必非有故所以幻喻广说有无者以惑情所执有无皆失理无惑计有无皆真是知幻喻诸法非实非虚非空非有若无于有不成于无若无于无不成于有有无交彻万化齐融故)又五中各有四句准思可知(又五中下先正显也初性有相无四者一有真性有故二空无诸相故三亦有亦空义门异故四非有非空互融夺故二用有体无四者一有迷真有用故二空依真无体故三亦有亦空体用不坏故四非有非空无体之用故非有即用无体故非空三相有实无四者一有事相现故二空缘成无实故三俱存无性不碍缘成缘处不碍无性故四俱非缘成即无性故非有无性即缘成故非空四生即是无死即是有四者一真性显故二依他即无性故三性相双存故四性相即夺故五情有理无四者一遍计𡚶情能招生死故二即理而求不可得故三要由理无方知情有若无情有不显理无故四情有即理无理无即情有故)然皆具德不同四谤(然皆具德者二拣非也言四谤者谓定有者是增益谤若定无者是损减谤亦有亦无相违谤非有非无戏论谤䟽以具德故出不同所由谓上明四句即是具德以称真故不同情计定执四句今重显初门具德之义一真如是有义以迷悟依故不空义故不可坏故二真性是空以离相故随缘义故对染说故三真如亦有亦空以具德故逆顺自在故体镕融故四真性非有非空以二不二故定取不可得故余之四句前已略明又皆即有之空方为具德之空即空之有方为具德之有是则非有之有非空之空为具德耳又尽有之空尽空之有方为具德又随一句必具余三若随阙者则非具德又四句齐照成解境故四句齐泯成行境故皆言亡虑绝方为具德耳是知若依四谤四句皆绝若依具德四句不亡不即不离方知幻法故楞伽第二令观四句谓一异俱不俱有无非有非无常无常等)若以诸门交络成多四句亦可思准(若以诸门者二重重四句也总有四节成二十重第一节有八重一以第一门中有对第二门中无成四句谓一者缘起是有以真性妙有故二缘起是无业惑无体故三亦有亦无双照真妄故四非有非无真妄双绝故二以第一门中无对第二门中有成四句谓一缘起是有业惑有用招生死故二是无一真法界绝诸相故三亦有亦无双照真妄故四非有非无真妄双绝故三以第一门中有对第三门中无成四句谓一缘起是有真性有故二是无以事无真实故三亦有亦无双照事理故四非有非无事理相即互相泯故四以第一门中无对第三门中有成四句谓一事相有故二理相空故三空有双现故四空有互泯故五以第一门中有对第四门中无成四句谓一真性有故二事即虚故三双照二故四互即夺故六以第一门中无对第四门中有成四句谓一无性之理有故二理无相故三二义齐现故四非有非无真中道故七以第一门中有对第五门中无成四句一真理有故二情计于理无故三有处妄计无故四性有即是理无理无即是性有故八以第一门中无对第五门中有成四句一有在情有故二无理无相故三俱存要理无相方是妄情有故四俱非妄情之有即真理无相故非有真性无相能为妄情所依故非无此上以第一门有无对下四门有无成八重四句第二以第二门中有无对下三门又成六重四句第三以第三门中有无对下二门复成四重四句第四以第四门有无对第五门有无成两重四句都成二十重四句不得以后为首更对于前以不异前门为首对于后故今具出八重其十二重取类思之恐繁不出)后显幻相略为二解一约相类谓解一无实则知一切皆然并从缘故故云一中解多等二约圆融复有三义一以理从事故说相即如马头之巾不异足巾说头即足故一即多等无行经云贪欲即是道者贪欲性故诸法即贪欲者即贪实故二以理融事一多相即如马头无别有即以巾为头以巾体圆融故令头即足故云一中解多等三约缘起相由力则法界同一幻网令一多相即如幻师术力令多即一等贤首品云或现须㬰作百年等以幻法虚无障碍故相即既尔相入亦然入则一中有多等异体既尔同体亦然一门既尔余门思准(一约相类者如睹一叶落知天下秋见一华开知天下春矣二约圆融下䟽有三意初即事理无碍义二以理融事下两门事事无碍义前门即法性融通门三即缘起相由门一门已下三以门例门如缘起相由门既尔无定性唯心现等诸门亦然又相即入既尔微细相容安立门等亦然)。

　　此菩萨知诸法如幻已了达国土了达众生了达法界了达世间平等了达佛出现平等了达三世平等成就种种神通变化。

　　二成忍行中由知法幻成二种行一忍智现前云了平等二幻用无碍云成通化云何平等一理事平等如巾马无二故色即空等二理理平等如头足俱巾巾无别故如贤圣同如三事事平等如前一多中说。

　　譬如幻非象非马非车非步非男非女非童男非童女非树非叶非华非果非地非水非火非风非昼非夜非日非月非半月非一月非一年非百年非一劫非多劫非定非乱非纯非杂非一非异非广非狭非多非少非量非无量非粗非细非是一切种种众物。

　　第二譬如下广中三一喻二合三忍行成初中二先明性无即体空义故结云非是一切种种之物所非之事亦可次第对前情非情境(所非之事者如非男非女即对前了达众生非地水火风即对前了达国土等)。

　　种种非幻幻非种种然由幻故示现种种差别之事。

　　二种种非幻下明其相有即相差别义故云然由幻故示现别事于中初二句结前生后种种非幻者象等非术故下句反此法合可知然由下正显相有虽互相非然由因起果虚而假现又喻智了平等而起化用(象等非卫者即因果相异门依他之果非遍计缘故下句反此者术非象等明遍计非依他下明相有即因果相成)。

　　菩萨摩诃萨亦复如是观一切世间如幻所谓业世间烦恼世间国土世间法世间时世间趣世间成世间坏世间运动世间造作世间。

　　第二菩萨下法合又有总别皆言世间者有二义一可破坏故即喻有为二隐覆名世亦通无为则法通五类趣谓五趣成坏约器一期说故运动通情非情念念移故造作唯情现营为故。

　　菩萨摩诃萨观一切世间如幻时不见众生生不见众生灭不见国土生不见国土灭不见诸法生不见诸法灭不见过去可分别不见未来有起作不见现在一念住不观察菩提不分别菩提不见佛出现不见佛涅槃不见住大愿不见入正位不出平等性。

　　第三菩萨至观一切下成忍行中二先成真智行由了体空故故结云不出平等性又前法中明即寂之照云了平等此明即智之止故云不见是知无幻之幻方是幻法绝见之见方为见幻。

　　是菩萨虽成就佛国土知国土无差别虽成就众生界知众生无差别虽普观法界而安住法性寂然不动虽达三世平等而不违分别三世法虽成就蕴处而永断所依虽度脱众生而了知法界平等无种种差别虽知一切法远离文字不可言说而常说法辩才无尽虽不取着化众生事而不舍大悲为度一切转于法轮虽为开示过去因缘而知因缘性无有动转。

　　二是菩萨下明动寂无二亦权实不二故经云智不得有无而兴大悲心由了体空不坏幻相差别故如象生即是象死(故经云者二引证也即楞伽第一大惠赞佛偈然彼经叹佛了达三性初偈云世间离生灭犹如虚空花智不得有无而兴大悲心此明了遍计次偈云一切法如幻远离于心识智不得有无而兴大悲心远离于断常世间恒如梦智不得有无而兴大悲心此上二偈明了依他次偈云知人法无我烦恼及尔焰常清净无相而兴大悲心此偈明了圆成又此上偈准金光明意即显佛具三身谓了遍计成化身了依他成报身了圆成成法身然四偈下半皆同今文正引依他中如幻下半其如梦下半如梦忍中更引)此二相对应成四句谓此二无二故非异无不二故非一非一即非异故非非一非异即非一故非非异亦绝双照故非亦一亦异(此二相对下五义门料拣于中有四相就第二门似有无性显成四句一非异二非一三非非一非非异四非亦一亦异其所遣病者一者异二者一三者非一非异四者亦一亦异如䟽思之楞伽第二名见妄想故须破之)若以巾上二义对象上二义辨非一异略有十句(若以中下初标所依言巾上二义者一住自性义二成象义初即不变义后即随缘义象上二义者一体空义二差别义初即无性后即幻有)一以巾上成象义对象上差别义合为一际名不异此是以本随末就末明不异经云法身流转五道名为众生如来藏受苦乐与因俱若生若灭等(一以中下第二别释十句即分为十初四句非异次四句非一九十二句[(冰-水+〡)*ㄆ]上二门明非一异就初非异中第一句即随缘与差别不异第二句不变与体空不异第三句即合前二句以无碍第四句即合前二句以相夺今初句中经云法身流转下引证引二经证问明已辨今当更释初法身流转五道名曰众生即不增不减经法身即是真如流转五道即是随缘名曰众生是差别义次如来藏受苦乐与因俱若生若灭即楞伽第四彼云大慧七识不流转不受苦乐非涅槃因大慧如来藏受苦乐与因俱若生若灭解日七识念念生灭无常当起即谢如河流转自体无成故不受苦乐既非染依亦非无漏涅槃依矣其如来藏真常普遍而在六道迷此能令随缘成事受苦乐果与七识俱名与因俱不守自性而成此七识依此而得生灭云若生若灭此明如来藏即是真如随缘故受苦乐等)二以巾上住自位义与象上体空义合为一际名不异此是以末归本就本明不异经云一切众生即如不复更灭等(二以巾上者住自即是不变体空相即是如故二义相顺而会相归性故云以末归本本即是性末即相故经云一切下引证即净名经弥勒章中然彼经云为从如生得授记耶为从如灭得授记耶若以如生得授记者如无有生若以如灭得授记者如无有灭一切众生皆如也一切法亦如也众圣贤亦如也至于弥勒亦如也若弥勒得授记者一切众生亦应授记所以者何夫如者不二不异若弥勒得阿耨多罗三藐三菩提者一切众生皆亦应得所以者何一切众生即菩提相若弥勒得灭度者一切众生亦当灭度所以者何诸佛知一切众生毕竟寂灭即涅槃相不复更灭是故弥勒无以此法诱诸天子今䟽文略举二句之要而言等者此有二意一者等余净名之文如上所引是二者等余一切皆如之文故此经云一切法皆如诸佛境亦然乃至无一法如巾有生灭等)三以摄末所归之本与摄本所从之末此二双融无碍不异此是本末平等为不异以前二经文不相离故(三以摄末下此句即合前二句令无障碍成此一句斯乃即差别之体空与即不变之随缘相成故不异言摄末所归之本者即差别之体空也是前第二句体空是本差别是末斯即本融于末也令末同本故差别即体空言与摄本所从之末者即不变之随缘也是前第一句由不变举体随缘成差别故末融于本令本同本也故云此二双融由不变举体随缘根本不碍末差别即体空故末不碍本故云无碍特由法身成众生故得众生即如由众生即如方知法身流转五道作众生也则第一句本等于末第二句末等于本故云本末平等正本等末时即末等于本故上二经亦不相违故云前二经文不相离故既合前二句相成为第三句故用前二经以证此句)四以所摄归本之末亦与所摄随末之本此二相夺故名不异此是本末双泯明不异以真妄平等异不可得故(四以所摄者此句亦合前二句相夺以成此句谓以即体空之差别与即随缘之不变相夺故不异然同用前二句而意悬隔第三句用第一句取即不变之随缘故本成末今第四句用初句取即随缘之不变即本夺末也但颠倒而已第三句用第二句取即差别之体空故末成本今第四句用第三句取即体空之差别末夺于本也亦但倒耳故义悬隔言所摄归本之末者即体空之差别也即第二句言所摄随末之本者即随缘之不变也即第一句田随缘即不变故夺差别令体空财末寂也由体空即差别故夺不变令随缘故本寂也以全本为末故本便隐全末为本故末便亡是则真如随缘成众生末曾失于真体故令众生非众生也众生体空即法身时未曾无众生故法身非法身也故二双绝二既互绝则真妄平等无可异也)次下四门明非一谓五以巾住自位义与象上相差别义此二本末相违相背故名非一楞伽云如来藏不在阿赖耶中是故七识有生灭如来藏者不生灭此之谓也(次下四门者此句总标谓第五门性相相违故非一第六门性相相害故非一第七门但合五六二门明违害不同故非一第八亦合五六二门明存泯不同故非一其五六门但交五第二门耳谓上第二门以不变对体空故则不异今对差别则不一耳第六亦然五中先正明言本末相违背故者谓本则寂无二相末则差别万端故相违也楞伽云下引证可知起信䟽云此中唯生灭是七识唯不生灭是如来藏二义既分遂使梨耶无别自体故云不在中此约不二义非约不和合也何以故此中如来藏不生灭即七识生灭之不生灭故与自生灭不一也七识生灭即如来藏不生灭之生灭故与自不生灭不一也此中非直不乖不异以明不一亦乃由不异故成于不一何以故若如来藏随缘作生灭时失自不生灭者则不得有生灭是故由不生灭得有生灭者是则不异故不一也释曰上所引义和会非一异义今此分门正明不一若会非一异令其相同即第十门今以因七识生灭之文便引会耳)六巾上成象义与象上体空义此二本末相反相害故非一楞伽云七识不流转不受苦乐非涅槃因唯如来藏受苦乐等(六巾上者此假有二初正明谓第一句以成象对差别则不异今对体空故不一楞伽云下后引证即第四经如前已引但前虽具引意在如来藏受苦乐以取随缘成法故今䟽虽具引意取七识不流转义以成相反末即空故言七识不流转者以本害末令末空故无可流转唯如来藏受苦乐者末害本故不守自性清净之体随缘成有始欲成象被体空违方欲体空被成象违故非一也)七以初相背与次相害此二义别故名非一谓相背则各相背舍相去悬远相害则相与敌对亲相食害是故近远非一以前经文不相杂故(七以初相背如二怨家不喜相见亦如参展天妻反目相害如二怨家以死相敌如父母之仇不与同天亦犹二虎之闻势不两全)八以极相害俱泯而不泯与极相背俱存而不存不存不泯义为非一此是成坏非一以七识即空而是有故真如即隐而是显故(八以极相害者亦合五六二句取不泯不存明不一俱泯不泯即第六句俱存不存即第五句何者以前第五相违是存第六相害是泯然存上有不存之义泯上有不泯之义若唯泯无不泯则色空俱亡无可相即以不全泯故虽相即而色空历然若唯存无不存则色空各有定性不得相即由有不存故虽历然而得相即以体虚故是以第七但合五六之存泯今第八门乃合五六之不存不泯故七八二门虽同合五六二义不同言此是成坏不一者不存是怀不泯是成)九上四非一与四非异而亦非一以义不杂故(九上四非一者上四门非一不是非异故二门不一)十然亦不异以理遍通故法无二故(十总融前八称真法界故亦非异既无二理岂一异有殊)若以不异门取诸门极相和会若以非一门取诸门极相违害极违而极顺者是无障碍法也。

　　巾象相对既尔术等相对交络诸句准之上下诸文非一异义皆准此释余文可知(上下诸门下四例释前后若依𠮉公十喻之赞多显空理如幻喻云幻惑愚目流眄无已长勤世间父父子子我实非我妄想而起若了如幻此心自止然彼有十喻水月镜像既合影中更有犍城之喻应同幻摄彼揵闼婆城喻赞云世法空廓如彼鬼城凌晨敷影现此都京愚夫驰赴随风而征终朝乃悟穷嗷失声)。

　　是名菩萨摩诃萨第四如幻忍。

　　佛子云何为菩萨摩诃萨如焰忍佛子此菩萨摩诃萨知一切世间同于阳焰。

　　第五如焰忍释中有三一指法同喻所喻如前二譬如下别显喻相三总以法合。

　　譬如阳焰无有方所非内非外非有非无非断非常非一色非种种色亦非无色。

　　二中若别开义门亦具五义一空地二阳气三气与空地合而有焰四焰似水即无水五令渴鹿谓有初喻如来藏二喻无明习气三喻习气熏动心海起缘生似法四喻依他无生五喻凡小执实若十喻论法喻各有多义如彼广说其有无等义如幻应知经文有二初喻体空(第五如焰忍若十喻者智论释如焰云焰以日光风动尘故旷野中动如野马无智人初见谓之为水男女之相亦复如是结便烦恼日光热气诸行之尘邪忆念风生死旷野中转无智者谓为一相为男为女是名如焰复次若远见焰想之为水近则无水想无智之人亦复如是若远圣法不知无我不知诸法空于众界入性空法中生于人想男想女想近圣法者则知诸法实相是时虚诳种种妄想尽除以是故说诸菩萨摩诃萨知诸法如焰释曰彼就妄说生死为旷野今就真妄合说故以空地喻如来藏𠮉公云焰惑痴爱乐之无极非身想身非色见色实无可乐莫之能识若有智慧此心自息)。

　　但随世间言说显示。

　　后但随下喻其相有。

　　菩萨如是如实观察了知诸法现证一切令得圆满。

　　三菩萨下法合中初明了法后现证下明成忍行。

　　是名菩萨摩诃萨第五如焰忍。

　　大方广佛华严经䟽钞会本第四十四之三

　　音释

　　鬘

　　(莫班切)。

　　敌

　　(杜历切当也)。

　　噭

　　(古吊切呼也)。

　　大方广佛华严经疏钞会本第四十四之四　弊三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子云何为菩萨摩诃萨如梦忍佛子此菩萨摩诃萨知一切世间如梦。

　　第六如梦忍释中亦三一标法同喻。

　　譬如梦非世间非离世间非欲界非色界非无色界非生非没非染非净而有示现。

　　二譬如下正举喻相然开此梦义亦有五法一所依谓悟心以喻本识二所因谓睡盖以喻无明习气三所现谓梦相差别以喻缘所起法四此梦事非有而有但心变故非见前法五令梦者取以为实(一所依者若无本识无所熏故则无无明等亦可喻如来藏喻本识者诸宗共许故法相宗明如来藏不受熏故二所因者智论云复次如梦中无喜事而喜无嗔事而嗔无怖事而怖三界众生亦复如是无明眠力故不应嗔而嗔等四此梦事者智论云梦有五种一若身中不诵若热气多则梦见火见黄见赤二若冷气多见水见白三若风气多则见飞见黑四又复所闻见事多思惟念故五或天与梦欲今知于未来事故是五种梦皆无实事而妄见世人亦复如是五道之中众生身见力因缘故见四种我众色是我色是我所我中有色色中有我如色受想行识亦复如是四五二十得实智觉已知无实释曰论中身见力合上身中不谓五道众生亦可合前五梦初火如地狱火涂道故白如人善法故黑如畜生愚痴故多思如鬼天与如天故然周礼列子皆说六梦与此五梦有同有异言六梦者一正梦二噩梦三思梦四寤梦五喜梦六惧梦正梦谓不思虑忽然而梦共天神与梦大同余五多是见闻多摄庄子第二齐物篇云庄周梦为蝴蝶自逾适志与不知周也注蝴蝶而不知周则与殊死不异也然所在无不适志则当生而系生者必当死而恋死矣由此观之知夫在生而哀死者误矣俄然觉则蘧蘧然周也不知周之梦为蝴蝶欤蝴蝶之梦为周欤周与蝴蝶必有分矣此之谓物化意云昨日之梦于今化矣生死之变岂异于此又自周而言蝴蝶称觉未必非梦此亦可喻万法如梦矣又列子中有人尽为主役而夜梦为人君主则夜梦被役二者各有其美也但心变者此通喻合约喻者即通妨难也谓有难言若无实者何以梦中见色闻声等耶故智论云不应言论无实之事何以故得缘便生梦中之识有种种缘若无缘云何生故今答云梦中五识不行所见五尘但心发耳故智论云无也不应见而见故如梦中见人头有角见身飞等人实无角身实不飞故二约法者但心变故合而有义不见前境合非有义)文中初明俱非喻法非有后云而示现有喻法而有双辨为俱句互夺为双非。

　　然此四句皆由以是梦故谓一以是梦故有梦事现于梦者为有二既言是梦其性必虚于无实处而见实故然语有则全摄无而为有言无则全摄有而为无以非二相故非但相有性无而已思之(然语有下拣滥于中又二先正举谓有无交彻即梦事而性虚即性虚是梦事约法即性空是幻有即幻有为性空若是定有不得为空若是断空不得为有既无性故有即全摄无而为有也既缘生故空则全摄有而为无故结云非有二相非但相有下二拣非也谓诸宗计多有此说但空自性不空于法如法相宗但无遍计非无依他设学三论不得意者亦云法无自性故说为空则令相不空矣今既无性缘生故有有体即空缘生无性故空空而常有要互交彻方是真空妙有故其言大同而者有异故令思之若得此意则下二句义旨可知)三以是梦故必具二义全有之无与全无之有二门峙立不相是故非是半有半无四既言是梦必是双非形夺俱融二相尽故然此俱非不违双是以若不夺无令尽无以为无若不夺有令尽无以为有是故存亡不碍俱泯自在方为梦自在法门(然此俱非下二融通亦为拣滥谓寻常双是义涉相违寻常双非义参戏论故今双融今离二谛成具德句谓非但二不相违亦乃二句相成故云若不夺无令尽无以为无言夺无令尽者非无也夺有令尽者非有也谓若无非无则无亦无何者若无不尽是定性无故非真无下句亦然若无非有则无亦有以有不尽是定性有非真有故故以非有非无成上亦有亦无亦更合说俱句成于俱非含在俱句及下结中故略不明若欲别明应云以亦有是即无之有故成非有以亦无是即有之无故成非无是故存亡不碍者结成也存即是有亡即是无俱即亦有亦无泯即非有非无皆互交彻故云自在无碍又存者存四句亡者亡四句俱者亦存亦亡泯者非存非亡故曰梦自在法门互为抗行岂名自在)是故经云世间恒如梦智不得有无此之谓也(世间等者三引证也即楞伽第一此即中间两句若具应云远离于断常世间恒如梦智不得有无而兴大悲心前如幻忍抄已具引)。

　　菩萨摩诃萨亦复如是知一切世间悉同于梦无有变异故如梦自性故如梦执着故如梦性离故如梦本性故如梦所现故如梦无差别故如梦想分别故如梦觉时故。

　　第三菩萨下合喻中十句初句为总次无有下别别中初句近上总句略无如梦二字于九句中前八辨梦后一明觉就前八中摄为四对初二明常无常门体虚无变即是常义自性无恒是无常义次二辨真妄门妄由着生真由性离次二性相门性本一如相现多种后二明一异门但是一心一而无别随相分别异异不同又唯是一梦相现多种上之四门各双存互夺以为四句思之可见(上之四门者如第一常无常门云一者常二无常三合前即成亦常亦无常故云双存四约互夺即成非常非无常无常夺常故非常常夺无常故非无常谓正以体虚无实即自性无恒故下三门例知也)后一句明觉即止观门谓要在觉时方知是梦正梦之时不知是梦纯昏心故设知是梦亦未觉故觉时了梦知实无梦然由梦方有觉故辨梦觉时若离于梦梦觉斯绝观了上之多门止不取于梦妄如此方为了梦法门(谓要在下二说立觉所以亦是解妨谓有问言此明梦忍那说觉时故今释云觉梦相成故须说觉于中初以觉成梦以未觉时不知是梦故要在觉时方知是梦者正辨须觉所以谓大梦之夜则必有彼大觉之明谓我世尊方知三界皆如梦故上引楞伽叹佛能了于梦正梦时者谓为实故为诸凡夫长眠大夜不生猒求故𠮉公云梦中蒙梦纯昏心也设知是梦者此通妨难谓亦有人梦知是梦如人重眠忽有梦生了知我梦以睡重故取觉不能喻诸菩萨从初发心即知三界皆梦岂非是觉何用更说觉时故今释云亦未是觉未大觉故故起信云若人了知前念起恶能止后念今其不起虽复名觉即是不觉有生灭故无明覆心不自在故觉时了梦者非唯觉时知梦亦知无梦如八地菩萨梦渡河喻证无生忍不见生死此岸涅槃彼岸能渡所渡皆叵得故况于大觉故经云久念众生苦欲脱无由脱今日证菩提豁然无所有然由于梦者上辨以觉成梦此辨以梦成觉对梦说觉无梦无觉既了梦无梦对何说觉故觉梦斯绝如无不觉则无始觉觉梦双绝方为妙觉观了下释止观义照上四门故名为观觉梦斯绝即不取于梦妄故无量义经叹佛云智恬情怕虑凝静意灭识亡心亦寂永断梦妄思想念无复诸大阴界入即知究竟了梦唯我世尊𠮉公颂云长夜之内大梦所成皆由心画遍造众形神传五道备尽跉𨂲若能悟之即破无明)。

　　是名菩萨摩诃萨第六如梦忍。

　　佛子云何为菩萨摩诃萨如响忍佛子此菩萨摩诃萨闻佛说法观诸法性修学成就到于彼岸。

　　第七如响忍释中分三一忍行所因二知一切下成忍之相三此菩萨下忍成之益今初由闻起观能成忍故。

　　知一切音声悉同于响无来无去如是示现。

　　二中先法后喻法中有二一指法同喻略显其相通知一切音声如响无去无来明其体空如是示现彰其相有。

　　佛子此菩萨摩诃萨观如来声不从内出不从外出亦不从于内外而出虽了此声非内非外非内外出而能示现善巧名句成就演说。

　　二佛子下了知佛声如响非独但喻世间声故于中先明即有之无离机无声故非内离佛无声故非外二法相依故非内外若言内外合者便有二声内外相依即显无性后虽了此声下明即无之有故牒非三而能巧现。

　　譬如谷响从缘所起。

　　第二譬如下喻显于中四一喻二合三转喻四重合今初直举从缘所起明响无性无性之相已见法中然有五法一空谷二有声此二是缘三声击空谷便有响应此明所起四有而非真此彰无性五愚小谓有亦有有无等义如上准之然此一喻通喻三法一喻上一切声则谷喻喉𡕏声喻风气二喻上如来声则谷喻如来声喻缘感三喻一切法今经略无晋本具有大品十喻亦响喻一切则谷喻如来藏声喻无明习气。

　　而与法性无有相违令诸众生随类各解而得修学。

　　二而与下合但合佛声以从近故然初至令诸众生随类各解言含法喻谓约法则如来之声不违法性而能随类合上能巧示现约喻则不违本声事法之性随其呼人类别各解。

　　如帝释夫人阿修罗女名曰舍支于一音中出千种音亦不心念令如是出。

　　三如帝释下转以喻显此有二意一则喻上佛声一音随类二则喻下菩萨无心普演。

　　菩萨摩诃萨亦复如是入无分别界成就善巧随类之音于无边世界中恒转法轮。

　　四菩萨下重合。

　　此菩萨善能观察一切众生以广长舌相而为演说其声无碍遍十方土令随所宜闻法各异。

　　第三此菩萨下忍成之益于中二一随机遍说。

　　虽知声无起而普现音声虽知无所说而广说诸法妙音平等随类各解悉以智慧而能了达。

　　二虽知声下明权实双行以同于响性相无碍故是则由闻如响之教了如响之声发如响之音演如响之法也(䟽文可见𠮉公赞云声以响酬相和如一无扣而应谁辨虚实业虽虚妄罪福不失若映斯照朗如皎日又为赞曰响无所在缘会𤼵声不知自我喜怒交争妄和真心事像万形莫知其本终日营营)。

　　是名菩萨摩诃萨第七如响忍。

　　佛子云何为菩萨摩诃萨如影忍。

　　第八如影忍文分四别一标二释三结四果。

　　佛子此菩萨摩诃萨非于世间生非于世间没非在世间内非在世间外非行于世间非不行世间非同于世间非异于世间非往于世间非不往世间非住于世间非不住世间非是世间非出世间。

　　释中有三谓法喻合今初法中有十一对分三初七对双遮显性以成止行如影无实故。

　　非修菩萨行非舍于大愿非实非不实。

　　二非修下二对双照性相以成观行如影虽虚而现故性则非修相乃不舍真即俗故非实俗即真故非不实(性则非修者释成双照之义如前文云非是世间义当出世下句云非世间即拂上出世世与出世俱故曰双遮今文若云非修菩萨行则由通双遮既云非舍于大愿明是双照谓非修菩萨行即为照实非舍于大愿即是照权故得双照之名耳次明非实非不实例然双照真俗耳)。

　　虽常行一切佛法而能办一切世间事不随世间流亦不住法流。

　　三虽常下二对遮照无碍成双运自在行初对双照真俗即权实双行后对双遮真俗即权实双寂遮照一时为双运互夺无碍为自在以此结上二段同斯无碍为忍相之深玄(遮照一时者若约权实俱行为双运竟今遮照为双运则此中方有即合前二门为此第三门矣既言遮照一时则全遮为照全照为遮则二门峙立以照夺遮遮亡以遮夺照照寂则为迷照两亡矣言无碍者自有二意一遮不碍照照不碍遮二者双存不碍双夺双夺不碍双存故云无碍如此方称自在故下结云以此结上二假同斯无碍故曰深玄)。

　　譬如日月男子女人舍宅山林河泉等物。

　　二譬如下喻中文具五法一日等为所依本质二于油下明能现之处上二是缘三而现其影明缘之所起四影与油下明有之非有五然诸下愚小谓有今初若约影喻别喻菩萨现身则日等喻悲智愿等若约影喻通喻一切法则日等喻因其河泉二种虽通能现且为所现长河飞泉入镜中故(其河泉下二拣能喻通局言虽通能现者以河泉之中见日月故故为能现言且为所现者以下经云于油于水下方明能现故今河泉以为所现长河飞泉入镜中故者出是所现之相登楼持镜则黄河一带尽入镜中瀑布千丈现于径尺王右丞云隔牕云雾生衣上卷幔山泉入镜中明是所现矣)。

　　于油于水于身于宝于明镜等清净物中。

　　二能现中亦有通别别喻机感及应现处通喻于缘谓无明等(别喻机感者日月既喻菩萨则水等喻机亦喻菩萨应处如影落百川喻菩萨身充遍法界百川江河喻所现国土之处也)然此文具摄论三喻(然此文下第二别开喻旨此二句总摽下成三义即分三别)一以油水对上日月为水月喻喻于定地所引境界以水有润滑澄清性故镜等影像阙此润等喻非定地(一以油水者则月影喻菩萨悲智水喻机心水中月喻定境界谓定中见佛等亦喻遍处定境青黄赤白等故出现偈云譬如净月在虚空能蔽众星示盈缺一切水中皆现影诸有观瞻悉对前如来净月亦复然能蔽余乘示修短普现人天净心水一切皆谓对其前𠮉公偈颂云水月不真唯有虚影人亦如是终莫之领为之驱驱背此真净若能悟之超然独醒)二以于身对上日月为光影喻身映日等而有影故弄影多端故喻于诸识(二以于身等者日月喻菩萨悲智身喻物机日照𤼵影以喻现身等而言映日等者等取经上月字及灯烛故弄影多端者上约别喻菩萨现身此约通喻一切诸识动身俯仰即是弄影形端影正形曲影斜故云多端以况八识依身有异亦喻七识依第八识对境差别𠮉公颂云光不照处谓之为影不照慧明生死长永舍远夷途而行榛梗若能悟之狂灭自醒)三以宝镜等对上男子等为影像喻喻非定地果报以镜中影像离于本质别现镜等之中故喻于果与因处别前映质之影虽因日等影乃随身不于日内而现故喻诸识虽托境生异自在我非在于境(三以宝镜者释第三喻䟽从通说云喻非定地果报此摄论意对前水月等定境故云非定地则镜喻于因故云谓无明等本质喻缘影喻果报故净名云是身如影从业缘现又镜喻本识如来藏性本质喻无明业等像喻果报如问明品若将镜像别喻菩萨现身则镜等喻菩萨本质喻机像喻菩萨所现之身以镜中影像者第二对喻辨异明此镜像得果报名果与因别故若影在身外前映质下辨前异此日月在天影现在身身即喻因则所现法得与因俱故喻诸识下合上虽随日等影乃随身此就通喻诸识以说若将光影喻菩萨现身则影随身异不在日光则身由生异不在菩萨智日令异𠮉公颂云形不入镜光照而有世亦如是业影而受不知此者长璎其咎若能悟之还神气母)。

　　而现其影。

　　三明所起中亦有通别二果可知。

　　影与油等非一非异非离非合于川流中亦不漂度于池井内亦不沉没虽现其中无所染着。

　　四明有非有中摄多义门于中一异合离通显影义各有四句如幻喻辨然一异约此影彼影合离约影对水等(于中一异者此拣经中诸对通局此通三影故云通显)次于川流下别显影义不通二影如月映淮流流水不将月去光临潭上万仞不见光沉喻菩萨同世迁流不漂生死证真寂灭不沉涅槃(次于川流下唯明水月之影一异约此者自拣一对义旨不同显无重言之失言此影者江中之月若与水一不可在河若与水异江河不同应有两月言合离约影对水等者水影若合水流月亦应流水影若离去水应有影在又合离者合意亦二如二掌合一异不尔一则无双如冰成水影与水异则月可出水影与水一则有水即月亦不可移合离之义不异前释不通二影者唯水月故非通镜像及于映质以文但云川流池井故言月映淮流者故文选云月映清流)后虽现下双结有无喻性相交彻兼于镜像(兼于镜像者以文云虽现其中故通镜像亦不通映质映质之影无现中故若取日照身影入于水中则亦通之然是水影中摄)。

　　然诸众生知于此处有是影现亦知彼处无如是影远物近物虽皆影现影不随物而有近远。

　　五取为有中由以有无为有无不知即影了不可取故成执著于中先取有无为着后远物下举影正义显上为执不知此影无远近故(不知此影者即释经中影不随物而有远近如执镜临池池中月出而此影不近天上之月去地四万二千由旬影落潭中而亦不远以喻菩萨远在他方恒住此故虽在此处常在彼故安有远近之异相耶一切远近皆𩔗此知)。

　　菩萨摩诃萨亦复如是能知自身及以他身一切皆是智之境界不作二解谓自他别而于自国土于他国土各各差别一时普现。

　　第三菩萨下合中二先正合前文于中初举智境合前本质次而于下合前油等后各各下合前现影。

　　如种子中无有根芽茎节枝叶而能生起如是等事菩萨摩诃萨亦复如是于无二法中分别二相善巧方便通达无碍。

　　二如种子下转以喻合非有之有于中先喻后合有无无碍名为方便等。

　　是名菩萨摩诃萨第八如影忍。

　　菩萨摩诃萨成就此忍虽不往诣十方国土而能普现一切佛刹亦不离此亦不到彼如影普现所行无碍令诸众生见差别身同于世间坚实之相。

　　第四果中三初得称性之身如影不往而至不分而遍故。

　　然此差别即非差别别与不别无所障碍。

　　次然此下结成无碍以无差是差之无差故虽不往而遍令物见殊差是无差之差故虽遍而不在彼此。

　　此菩萨从于如来种性而生身语及意清净无碍故能获得无边色相清净之身。

　　后此菩萨下显此身因其无边身近局果中亦通前法。

　　佛子云何为菩萨摩诃萨如化忍。

　　第九如化忍文分四别一标二释三结四果标云化者无而忽有故。

　　佛子此菩萨摩诃萨知一切世间皆悉如化。

　　释中有三谓法喻合法中二先总标标法同喻具能所知既知一切世间不局所化情𩔗略标世间应具出世。

　　所谓一切众生意业化觉想所起故一切世间诸行化分别所起故一切苦乐颠倒化妄取所起故一切世间不实法化言说所现故一切烦恼分别化想念所起故。

　　后所谓下别显先显所知后显能知前中十句前五染化后五净化今初不出惑业苦三前四是苦即五蕴相一识由想起二行因识生分别是识故三受因想起想取爱憎相故四色亦行生无记报色如沫不实名言熏习即是行故五即是惑惑由想行念即行故业通二处初句意业此句分别皆是业故此中意等从缘无性如化不实本无今有如化相现故仁王云法本自无因缘生诸净化二义仿此可悉(故仁王者证上不实相现二义然有二义一因缘生之即是相现由缘生故有来即无云法本自无即无实义二者两句共成一义谓自者从也从无之有曰生非本先有故云法本自无遇缘即起故云因缘生诸斯即但用因缘生诸即成二义谓因缘生故相有缘生无性故无实正顺无而忽有名化故引此文此文即第二卷护国品第五普明王为千王说偈此后更有偈云盛者必衰实者皆虚众生蠢蠢都如幻居声响俱空国土亦如等总有八偈及事缘并如彼经也净化二义者即不实相现之二义也)。

　　复有清净调伏化无分别所现故于三世不转化无生平等故菩萨愿力化广大修行故如来大悲化方便示现故转法轮方便化智慧无畏辩才所说故。

　　后复有下明后五净中一方便调生依真智故二湛然真智由理成故故上文云智入三世了法平等三愿由行满四慈悲复依方便立故五具无畏辩能转法故(四慈悲者即出现品文故彼偈云譬如树林依地有地依于水得不坏水轮依风风依空而其虚空无所依一切佛法依慈悲慈悲复依方便立方便依智智依慧无碍慧身无所依彼说五重相依今此但要慈悲依方便方便即后得智慈悲以后得智为体后得智中与乐拔苦故)。

　　菩萨如是了知世间出世间化现证知广大知无边知如事知自在知真实知非虚妄见所能倾动随世所行亦不失坏。

　　二菩萨如是下别显能知于中初二句结前生后世间结前染出世结前净亦结余所不尽谓乃至一法过于涅槃亦如化故或说涅槃不如化者大品云为新发意菩萨恐其惊怖分别生灭方如化故余如幻说了知之言即是生后次现证下正显能知上言了知知有六义一若事若理非比度故二傍无遗故三契中道故四称俗境故五真俗无碍故六归一实谛故后非虚妄下结上六知处真道而不倾行非道而不坏。

　　大方广佛华严经疏钞会本第四十四之四

　　音释

　　跉𨂲

　　(跉音令𨂲滂丁切)。

　　噩

　　(逆各切)。

　　蘧

　　(求于切蘧蘧有形貌)。

　　蒙

　　(莫红切目有童子而无见也)。

　　𣡆

　　(苏朗切鼓𣡆也与𣞙同)。

　　漂

　　(匹尧切浮也)。

　　大方广佛华严经䟽钞会本第四十四之五　弊四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　譬如化不从心起不从心法起不从业起不受果报非世间生非世间灭不可随逐不可揽触非久住非须㬰住非行世间非离世间不专系一方不普属诸方非有量非无量不厌不息非不厌息非凡非圣非染非净非生非死非智非愚非见非不见非依世间非入法界非黠慧非迟钝非取非不取非生死非涅槃非有非无有。

　　第二譬如下喻中应开四义一能化者以喻因缘二化现事喻所起果三现用而无实四愚小谓真故十喻传云犹如化事虽空无实能令众生忧苦瞋恚喜乐痴惑诸法亦尔云何无实如彼化人无生老死苦乐异余人故文中有四十句初句标次三十七句一向双非以显无实后非有非无有义通二种一亦是双非谓无有亦无故二双融性相化不实故非有现化事故非无有对成四句及一异等准前思之(谓无有者经有二句云非有非无有今偏释非无有句谓非有即是无有今亦遣彼无有故云非有非无有故云无有亦无上句易故不释𠮉公云众生如化非有非真不达此者转如车轮解法清净无我无人众垢消除如日无云)。

　　菩萨如是善巧方便行于世间修菩萨道了知世法分身化往。

　　第三菩萨如是下合中二先化行后佛子下化益前中四一起化用以同化相有故然但云菩萨如是者以上诸非一一通法故指上如是为善巧方便。

　　不着世间不取自身于世于身无所分别不住世间不离世间不住于法不离于法。

　　二不着下明化智以了化不实故。

　　以本愿故不弃舍一众生界不调伏少众生界不分别法非不分别知诸法性无来无去虽无所有而满足佛法。

　　三以本愿下双非显中。

　　了法如化非有非无。

　　四了法下结示化旨。

　　佛子菩萨摩诃萨如是安住如化忍时悉能满足一切诸佛菩提之道利益众生。

　　是名菩萨摩诃萨第九如化忍。

　　化益及结文显可知。

　　菩萨摩诃萨成就此忍凡有所作悉同于化譬如化士于一切佛刹无所依住于一切世间无所取著于一切佛法不生分别而趣佛菩提无有懈倦修菩萨行离诸颠倒虽无有身而现一切身虽无所住而住众国土虽无有色而普现众色虽不着实际而明照法性平等圆满。

　　第四果中先得利他业用之果。

　　佛子此菩萨摩诃萨于一切法无所依止名解脱者一切过失悉皆舍离名调伏者不动不转普入一切如来众会名神通者于无生法已得善巧名无退者具一切力须弥铁围不能为障名无碍者。

　　后佛子下得依自利立胜名果。

　　佛子云何为菩萨摩诃萨如空忍。

　　第十如空忍中亦四谓标释结果标云如空如空所喻通一切法佛地喻清净法界以离差别相故及中边等论喻圆成实但是此中一义(如空所喻通一切法标云如空者䟽文有四一显所喻通局上是本经之意通喻一切二佛地论下引论明通局)然其喻相小异诸喻诸喻开义多分有五虽正取所成幻等以喻于法而亦取缘等以显无性此中喻相不开别法直指于空具含多义以喻于法又此诸喻若约能喻前五多取似有以破实有化喻以不有有破似有此喻以性相俱绝破于一切又前六遣有会空多依空立有少此一遣有入空少依空立有多又上所喻则通一切此中能喻则具多义所喻各随别义喻一类法(又前六下三重将空喻对六明空有不同义成诸喻共喻于空空喻却成于有此中能喻者谓如一空有无相义有无起义一味义等言所喻各别者谓无相但喻事法界无起但喻世界一味但喻教法等故)然龙树十喻以四复次释如空义一近无远有谓如虚空非可见法以远视故眼光回转则见缥色一切诸法亦复如是空无所有以凡夫人远无漏慧弃舍实相则见彼我男女等物而实此物竟无所有二约性净不染三约无初中后四约体实无物及佛地有十复次上八地中空有十义皆是略明(及佛地十义菩萨八地十义此之二经文皆十义意各不同佛地十义喻如来清净法界今当具引即第三论去至第四论方终第一义者经云妙生当知清净法界譬如虚空虽遍诸色种种相中而不可说有种种相体唯一味如是如来清净法界虽复遍至种种相类所知境界而不可说有种种相体唯一味二云又如虚空虽遍诸色不相舍离而不为色过所染污如是如来清净法界虽遍一切众生心性由真实故不相舍离而不为彼过所染污三云又如虚空含容一切身语意业而此虚空无有起作如是如来含容一切智所变化利众生事清净法界无有起作四当第四卷初故云又如虚空中种种色相现生现灭而此虚空无生无灭如是云云诸智变化利众生事现生现灭而净法界无生无灭五云又如虚空种种色相现增现减而此虚空无增无减如是云云显示如来甘露圣教有增有减而净法界无增无减六云又如虚空十方色相无边无尽是虚空界无边尽故而此虚空无去无来无动无转如是云云建立十方一切众生利益安乐种种作用无边无尽清净法界无边尽故而净法界无去无来无转无动七云又如虚空三千世界现坏现成而虚空界无坏无成如是云云现无量相成等正觉或复示现入大涅槃而净法界非成等正觉非入寂灭入云又如依空种种色相坏烂烧烁变异可得而虚空界非彼所变亦无劳蔽如是依止如来净界众生界内种种学处身语意业毁犯可得而净法界非彼变异亦无劳蔽九云又如依空大地大山光明水火帝释眷属乃至日月种种可得而虚空界非彼诸相如是依止如来净界戒蕴定蕴慧蕴解脱解脱知见诸蕴可得而净法界非彼诸相十云又如空中种种因缘展转生起三千大千无量世界周轮可得而虚空界无所起作如是如来清净法界具无量相诸佛众会周轮可得而净法界无所起作释曰上之十义具出经文如是字下皆有如来清净法界之言余并依经而论皆广释大意相似故䟽不引论亦不具列经文言大意相似者通与一切法非即离义耳上正辨五法之中一真法界故以虚空十义为喻若略取别相者一体唯一味二性净无染三无起作四无生灭五无增减六无去来动转七无成坏八无变易劳倦九非诸相十无所起作观其经文十与三同而三是含容无起作十是生起无起作三合云无能所若观论结十应言无分别三应云无作意今略引论释释第一云次当显示净法界相释难决择法界差别谓有难言若诸如来法界为性法界则用真如为体真如即是诸法共相诸法既有种种差别法界随彼云何无有种种差别法界若有种种差别云何清净非颇胝迦种种依止共相应故无种种相为释此难故说最初太虚空喻意云虽遍种种不随成形不舍自性故二有难云法界遍在一切则与贪等而共相应云何不如有漏心法成不清净故今通云性清净故非彼体故不为所染三有难云如来清净法界真如为体则无戏论亦无起作云何得容利有情事故今通云由先愿力为增上缘与诸众生作利乐事任运而住无有分别而无戏论四有难云若净法界遍在一切不相舍离一向随转是则法界应有生灭故故今通云虽遍一切世俗施设则有生灭真胜义体不生不灭五有难言若净法界遍在一切不相舍离如来圣教现有增减法界亦应增减故今通云然世俗理说有增减非真法界而有增减六有难云若诸如来法界为体如来施与有情利乐或去或来法界应有来去故今通云就受用身说有去来非法界体而有去来七有难云若无去来云何得有成等正觉故今通云成者约世俗胜义无成坏八有难云若法界遍一切有情之类云何有情得有毁犯故今通云众生有毁犯法界无变异九有难云若法界遍一切应无有戒等无漏蕴相故今通云为增上缘增长一切自无诸相十有难云若一切佛法界为体应无受用云何得有众会差别故今通云约别别因缘所得非如来身有戏论分别等以上十难对上经文居然易了上八地者十相不同谓一无量相二周遍相三无形相四无异相五无边相六显现色身相文唯有六例合有十耳但语于空又不别喻相法)然别义有此不同同义诸喻无别故𠮉公云十喻以喻空空必待此喻借言以会意意𥁞无会处若得出长罗住此无所住若能映斯照万象无来去余无碍义如前后说(故𠮉公下二引证成于空义是同此但总结十喻之赞若别明空赞云空唯有名无用无色人亦如是莫之能识妄造妄苦百艰孔𣗥驰空求空空竭其力亦显空义耳余无碍义三结成此经之大意也经䟽前已有说如如幻忍等后亦有说如德齐空中说前后远文文更多矣)。

　　佛子此菩萨摩诃萨了一切法界犹如虚空以无相故一切世界犹如虚空以无起故一切法犹如虚空以无二故一切众生行犹如虚空无所行故一切佛犹如虚空无分别故一切佛力犹如虚空无差别故一切禅定犹如虚空三际平等故所说一切法犹如虚空不可言说故一切佛身犹如虚空无著无碍故。

　　第二释中二先忍解之相后忍行成益今初先别明以空九义喻九种法随义虽别然其总意亦以缘成无性故空九句各初标法同喻后出所以一标事法界如空下出所以者以无相故谓从缘无性其相自虚即事是理法界故此句为总二世界共业所起故三轨仪教法一味法界所流故及余六句并准初句(二世界者出现品当说)。

　　菩萨如是以如虚空方便了一切法皆无所有。

　　后菩萨如是下总结。

　　佛子菩萨摩诃萨以如虚空忍智了一切法时得如虚空身身业得如虚空语语业得如虚空意意业。

　　第二佛子下忍行成益中三初总明得如空三业业具。

　　譬如虚空一切法依不生不殁菩萨摩诃萨亦复如是一切法身不生不殁譬如虚空不可破坏菩萨摩诃萨亦复如是智慧诸力不可破坏譬如虚空一切世间之所依止而无所依菩萨摩诃萨亦复如是一切诸法之所依止而无所依譬如虚空无生无灭能持一切世间生灭菩萨摩诃萨亦复如是无向无得能示向得普使世间修行清净譬如虚空无方无隅而能显现无边方隅菩萨摩诃萨亦复如是无业无报而能显示种种业报譬如虚空非行非住而能示现种种威仪菩萨摩诃萨亦复如是非行非住而能分别一切诸行譬如虚空非色非非色而能示现种种诸色菩萨摩诃萨亦复如是非世间色非出世间色而能示现一切诸色譬如虚空非久非近而能久住现一切物菩萨摩诃萨亦复如是非久非近而能久住显示菩萨所行诸行譬如虚空非净非秽不离净秽菩萨摩诃萨亦复如是非障非无障不离障无障譬如虚空一切世间皆现其前非现一切世间之前菩萨摩诃萨亦复如是一切诸法皆现其前非现一切诸法之前譬如虚空普入一切而无边际菩萨摩诃萨亦复如是普入诸法而菩萨心无有边际。

　　二譬如下别显德齐虚空于中初二句一向喻实无依为依已下皆显性相无碍从缘有故无性空故又此二相即故便成四句一缘生故空缘生故有二无性故空无性故有三缘生故有无性故空四即反此余一异等并例此知(四即反此者谓无性故有缘生故空并如问明品若对经文应言从缘有故为世界依无性空故而无所依四句但出空义所以差别耳)无法出空故皆现其前空不可见故不现法前余并文显(无法出空下别释譬如虚空一切世间皆现其前非现一切世间之前)。

　　何以故菩萨所作如虚空故谓所有修习所有严净所有成就皆悉平等一体一味一种分量如虚空清净遍一切处如是证知一切诸法于一切法无有分别。

　　三何以下征释得益之由所以得者释意云空观成故于中二先智证齐空故一体者真如平等故一味者解脱不殊故一种分量者大小皆称性故(一味解脱者涅槃云一切同一甘露一解脱味净名云解脱味为业故余文及颂文并可知)。

　　严净一切诸佛国土圆满一切无所依身了一切方无有迷惑具一切力不可摧坏满足一切无边功德已到一切甚深法处通达一切波罗蜜道普坐一切金刚之座普发一切随类之音为一切世间转于法轮未曾失时。

　　后严净下德用满空故。

　　是名菩萨摩诃萨第十如空忍。

　　结名可知。

　　菩萨摩诃萨成就此忍得无来身以无去故得无生身以无灭故得不动身以无坏故得不实身离虚妄故得一相身以无相故得无量身佛力无量故得平等身同如相故得无差别身等观三世故得至一切处身净眼等照无障碍故得离欲际身知一切法无合散故得虚空无边际身福德藏无𥁞如虚空故得无断无尽法性平等辩才身知一切法相唯是一相无性为性如虚空故得无量无碍音声身无所障碍如虚空故得具足一切善巧清净菩萨行身于一切处皆无障碍如虚空故得一切佛法海次第相续身不可断绝如虚空故得一切佛刹中现无量佛刹身离诸贪着如虚空无边故得示现一切自在法无休息身如虚空大海无边际故得一切不可坏坚固势力身如虚空任持一切世间故得诸根明利如金刚坚固不可坏身如虚空一切劫火不能烧故得持一切世间力身智慧力如虚空故。

　　果中得二十种身前十与十行及离世间大分相似然通相多从德用立名可以意得。

　　佛子是名菩萨摩诃萨十种忍。

　　大文第四佛子至是名下总结十忍。

　　尔时普贤菩萨摩诃萨欲重宣其义而说颂言。

　　譬如世有人闻有宝藏处以其可得故心生大欢喜如是大智慧菩萨真佛子听闻诸佛法甚深寂灭相。

　　第二祇夜一百七颂大分为二百偈颂前七偈结叹前中但颂广释即为十段段各十偈初有十颂颂音声忍于中先二偈颂所闻佛说。

　　闻此深法时其心得安隐不惊亦不怖亦不生恐畏大士求菩提闻斯广大音心净能堪忍于此无疑惑自念以闻此甚深微妙法当成一切智人天大导师菩萨闻此音其心大欢喜发生坚固意愿求诸佛法以乐菩提故其心渐调伏令信益增长于法无违谤是故闻此音其心得堪忍安住而不动修行菩萨行为求菩提故专行向彼道精进无退转不舍众善轭以求菩提道其心无恐畏闻法增勇猛供佛令欢喜。

　　余颂能闻入法于中一偈颂不惊怖畏一偈深信一偈悟解二偈爱乐一偈修习安住后二偈颂趣向专心忆念。

　　如有大福人获得真金藏随身所应服造作庄严具菩萨亦如是闻此甚深义思惟增智海以修随顺法法有亦顺知法无亦顺知随彼法如是如是知诸法成就清净心明彻大欢喜知法从缘起勇猛勤修习平等观诸法了知其自性不违佛法藏普觉一切法志乐常坚固严净佛菩提不动如须弥一心求正觉以发精进意复修三昧道无量劫勤行未曾有退失菩萨所入法是佛所行处于此能了知其心无厌怠如无等所说平等观诸法非不平等忍能成平等智随顺佛所说成就此忍门如法而了知亦不分别法。

　　二有十偈颂顺忍于中初一偈三句颂思惟次二偈一句颂随顺了知令心清净次一却颂观察平等无违余颂正住修习。

　　三十三天中所有诸天子共同一器食所食各不同所食种种食不从十方来如其所修业自然咸在器菩萨亦如是观察一切法悉从因缘起无生故无灭。

　　三有十偈颂无生忍初三颂摽以前三忍皆是法说故偈初各加其喻。

　　无灭故无尽无尽故无染于世变异法了知无变异无异则无处无处则寂灭其心无染着愿度诸群生专念于佛法未尝有散动而以悲愿心方便行于世勤求于十力处世而不住无去亦无来方便善说法。

　　次四颂释。

　　此忍最为上了法无有尽入于真法界实亦无所入菩萨住此忍普见诸如来同时与授记斯名受佛职了达三世法寂灭清净相而能化众生置于善道中。

　　后三结叹。

　　世间种种法一切皆如幻若能如是知其心无所动诸业从心生故说心如幻若离此分别普灭诸有趣譬如工幻师普现诸色像徒今众贪乐毕竟无所得世间亦如是一切皆如幻无性亦无生示现有种种。

　　第四颂如幻忍初六颂略说于中前四颂指法同喻及显缘相。

　　度脱诸众生令知法如幻众生不异幻了幻无众生众生及国土三世所有法如是悉无余一切皆如幻。

　　后二颂成就忍行。

　　幻作男女形及象马牛羊屋宅池泉类园林华果等幻物无知觉亦无有住处毕竟寂灭相但随分别现。

　　后四颂广于中初二颂喻。

　　菩萨能如是普见诸世间有无一切法了达悉如幻。

　　次一颂合。

　　众生及国土种种业所造入于如幻际于彼无依着。

　　后一颂忍行成。

　　如是得善巧寂灭无戏论住于无碍地普现大威力。

　　第五如是下颂如𦦨忍初一摄前生后以明观意。

　　勇猛诸佛子随顺入妙法善观一切想缠网于世间众想如阳𦦨令众生倒解菩萨善知想舍离一切倒众生各别异形类非一种了达皆是想一切无真实十方诸众生皆为想所覆若舍颠倒见则灭世间想世间如阳𦦨以想有差别知世住于想远离三颠倒。

　　次五颂指法同喻。

　　譬如热时𦦨世见谓为水水实无所有智者不应求。

　　次一颂喻。

　　众生亦复然世趣皆无有如𦦨住于想无碍心境界若离于诸想亦离诸戏论愚痴着想者悉令得解脱远离憍慢心除灭世间想住尽无尽处是菩萨方便。

　　后三颂合。

　　菩萨了世法一切皆如梦非处非无处体性恒寂灭诸法无分别如梦不异心三世诸世间一切悉如是梦体无生灭亦无有方所三界悉如是见者心解脱梦不在世间不在非世间此二不分别得入于忍地譬如梦中见种种诸异相世间亦如是与梦无差别住于梦定者了世皆如梦非同非是异非一非种种众生诸刹业杂染及清净如是悉了知与梦皆平等菩萨所行行及以诸大愿明了皆如梦与世亦无别了世皆空寂不坏于世法譬如梦所见长短等诸色是名如梦忍因此了世法疾成无碍智广度诸群生。

　　第六菩萨了下颂如梦忍中正颂前合兼颂标喻十颂颂前九句一颂无变二一颂颂自性上二兼颂摽法三颂执着翻则解脱兼颂前喻四颂性离五超颂所现六却颂本性七八二颂颂无差别九颂想分别十颂觉时思之可了。

　　修行如是行出生广大解巧知诸法性于法心无著。

　　第七修行下颂如响忍初一偈颂忍行所因文云修行如是行似结前喻既言知诸法性义同忍行。

　　一切诸世间种种诸音声非内亦非外了之悉如响如闻种种响心不生分别菩萨闻音声其心亦如是。

　　次二偈颂闻一切声如响。

　　瞻仰诸如来及听说法音演契经无量虽闻无所著如响无来处所闻声亦然而能分别法与法无乖谬。

　　次二颂知如来声如响。

　　善了诸音声于声不分别知声悉空寂普出清净音了法不在言善入无言际而能示言说如响遍世间了知言语道具足音声分知声性空寂以世言音说如世所有音示同分别法其音悉周遍开悟诸群生菩萨获此忍净音化世间善巧说三世于世无所著。

　　余颂忍成之益其喻遍诸偈中。

　　为欲利世间专意求菩提而常入法性于彼无分别普观诸世间寂灭无体性而恒为饶益修行意不动。

　　第八为欲下颂如影忍颂法说十对喻合含在其中初二偈颂非世生没谓了寂故不生饶益故不没。

　　不住于世间不离于世间于世无所依依处不可得。

　　次偈颂非在内外不住故不内不离故不外。

　　了知世间性于性无染着虽不依世间化世令超度。

　　次偈颂非行不行了无染故非行化世故非不行。

　　世间所有法悉知其自性了法无有二无二亦无著。

　　次偈颂非同非异知自性故非同了无二故非异。

　　心不离世间亦不住世间非于世间外修行一切智。

　　次偈颂非往不往第一句不往余三句非不往。

　　譬如水中影非内亦非外菩萨求菩提了世非世间不于世住出以世不可说。

　　次六句颂非住非不住于中初二句兼别颂喻故云非内外。

　　亦不在内外如影现世间。

　　次亦不在内外二句颂非是世间非出世间。

　　入此甚深义离垢悉明彻不舍本誓心普照智慧灯。

　　次入此一偈颂非修菩萨行非舍于大愿。

　　世间无边际智入悉齐等普化诸群生令其舍众着。

　　次一偈颂虽常行一切佛法而能辨一切世间事其实不实及不住世流法流义通结上故略不颂。

　　观察甚深法利益群生众从此入于智修行一切道菩萨观诸法谛了悉如化而行如化行毕竟永不舍随顺化自性修习菩提道一切法如化菩萨行亦然。

　　第九观察下颂如化忍初三偈颂总知一切世间如化。

　　一切诸世间及以无量业平等悉如化毕竟住寂灭。

　　次一颂染法化。

　　三世所有佛一切亦如化本愿修诸行变化成如来佛以大慈悲度脱化众生度脱亦如化化力为说法。

　　次二颂净法化言度脱亦如化者为释疑故谓观察众生如化何用化之故此答云化若有实可招来难度既如化化之何妨。

　　知世皆如化不分别世间化事种种殊皆由业差别修习菩提行庄严于化藏无量善庄严如业作世间化法离分别亦不分别法此二俱寂灭菩萨行如是化海了于智化性印世间化非生灭法智慧亦如是。

　　余颂法合。

　　第十忍明观众生及诸法体性皆寂灭如空无处所。

　　第十颂如空忍初一偈颂忍解之相余颂忍行成益。

　　获此如空智永离诸取着如空无种种于世无所碍成就空忍力如空无有尽境界如虚空不作空分别虚空无体性亦复非断灭亦无种种别智力亦如是虚空无初际亦复无中后其量不可得菩萨智亦然如是观法性一切如虚空无生亦无灭菩萨之所得。

　　于中初五偈颂别显德齐虚空。

　　自住如空法复为众生说降伏一切魔皆斯忍方便世间相差别皆空无有相入于无相处诸相悉平等唯以一方便普入众世间谓知三世法悉等虚空性。

　　次三偈颂征释得忍之由。

　　智慧与音声及以菩萨身其性如虚空一切皆寂灭。

　　后一偈却颂上总明得如空三业。

　　如是十种忍佛子所修行其心善安住广为众生说于此善修学成就广大力法力及智力为菩提方便通达此忍门成就无碍智超过一切众转于无上轮。

　　末后七偈结叹中二前三二利行圆言超过一切正显十顶之义。

　　所修广大行其量不可得调御师智海乃能分别知舍我而修行入于深法性心常住净法以是施群生众生及刹尘尚可知其数菩萨诸功德无能度其限菩萨能成就如是十种忍智慧及所行众生莫能测。

　　后四显深难测上智所知。

　　大方广佛华严经䟽钞会本第四十四之五

　　音释

　　黠慧

　　(黠胡八切亦慧也)。

　　钝

　　(徒困切愚钝也)。

　　轭

　　(于革切)。
乾隆藏第 132 册 No. 1557 大方广佛华严经疏钞会本(第34卷-第51卷)


　　大方广佛华严经䟽钞会本第四十五之一　𡚁五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　阿僧祇品第三十

　　初来意有二一通谓前三品别答前问此下三品总明等觉深奥故二别谓前既智圆证极此品校量行德难思故次来也又难思佛德菩萨尽穷故亦为远答变化海故故下偈中广显变化大用又通显一部之数量故(初来意者一通以后三品对前三品二别辨者则此品对十忍品自有三意一答第二会初二一为远答下答第一会中十海三又通下显一部之数初中复有二意一直辨菩萨二又难思下明菩萨知佛德下科偈文亦具此二意)。

　　二释名者阿之言无僧祇曰数全带数名若晋本云心王菩萨问阿僧祇品兼能问人即人法双举及菩萨所问之算数梵本同此然僧祇是十大数之创首经论多用故以标名又显此数即离数故寄无数标名(全带数名者无数乃是一百二十四数之一故人法双举者若人法不同即是相违下言及菩萨所问之数即是依主然僧下通妨妨云僧祇非是后数何以偏摽通意可知)三宗趣者寄数显德分齐为宗令知普贤诸佛离数重重无尽为趣。

　　四正释文此下三品总显深奥即为三别此品明胜德无数次品明尽一切时后品明遍一切处然此三品初一通明佛菩萨德次品正显佛德兼明菩萨后品唯明菩萨所以尔者亦是等觉亦名佛故位后普贤是佛菩萨故(四释文下此先总科有二一直就法科然此三品下约人料拣)。

　　尔时心王菩萨白佛言世尊诸佛如来演说阿僧祇无量无边无等不可数不可称不可思不可量不可说不可说不可说。

　　今初一品先问后答问中二先牒佛所说后世尊下正明咨问今初所以心王问者表数不离心数与非数皆自在故又显此数统收前后辨超胜故所以偏问十者举后摄初显无尽故前后文中多用此故故文云如来演说但问本数已摄诸转(表数不离者此释心字数与非数下释王字王以自在为义故又显此数下双明心王二字心者统摄诸法一切最胜故王者统御四海为最胜故所以偏问下料拣所问言转者谓阿僧祇阿僧祇为一阿僧祇转等)。

　　世尊云何阿僧祇乃至不可说不可说耶。

　　佛告心王菩萨言善哉善哉善男子汝今为欲令诸世间入佛所知数量之义而问如来应正等觉。

　　第二佛告下答中四一赞问成益令入佛所知数者以是圆教所明深广无涯唯佛方测不同凡小所知如黄帝算法但有二十三数始从一二终至正载已说天地不容小乘六十已至无数此有百二十四倍倍变之故非余测故数之终寄不可说况复偈初更积不可说历诸尘刹以显无尽所以佛自答者正表难思故又明此品统语因位终德故佛说之(始从一二者从一至十为十次有十三数谓十十为百十百为千次万亿兆京垓梓壤沟涧正载言载者天地不能容载故小乘六十者即俱舍论说六十向后更无数也即第十二论引解脱经说六十数中阿僧企耶是第五十二数彼文具列从一至十为十乃至跋罗搀为一阿僧企耶于此数中亡失余八但五十二今云小乘六十已至无数者此之无数谓此外更无非是阿僧企耶也)。

　　善男子谛听谛听善思念之当为汝说。

　　二善男子下诫听许说。

　　时心王菩萨唯然受教。

　　三时心王下敬受尊命。

　　佛言善男子一百洛叉为一俱胝俱胝俱胝为一阿𢈔多阿𢈔多阿𢈔多为一那由他那由他那由他为一频婆罗频婆罗频婆罗为一矜羯罗矜羯罗矜羯罗为一阿伽罗阿伽罗阿伽罗为一最胜最胜最胜为一摩婆(上声)。

　　罗摩婆罗摩婆罗为一阿婆(上声)罗阿婆罗阿婆罗为一多婆(上声)罗多婆罗多婆罗为一界分界分界分为一普摩普摩普摩为一祢摩祢摩祢摩为一阿婆(上声)钤阿婆钤阿婆钤为一弥伽(上声)婆弥伽婆弥伽婆为一毗攞伽毗攞伽毗攞伽为一毗伽(上声)婆毗伽婆毗伽婆为一僧羯逻摩僧羯逻摩僧羯逻摩为一毗萨罗毗萨罗毗萨罗为一毗赡婆毗赡婆毗赡婆为一毗盛伽毗盛伽毗盛伽为一毗素陀毗素陀毗素陀为一毗婆诃毗婆诃毗婆诃为一毗薄底毗薄底毗薄底为一毗佉担毗佉担毗佉担为一称量称量称量为一一持一持一持为一异路异路异路为一颠倒颠倒颠倒为一三末耶三末耶三末耶为一毗睹罗毗睹罗毗睹罗为一奚婆(上声)罗奚婆罗奚婆罗为一伺察伺察伺察为一周广周广周广为一高出高出高出为一最妙最妙最妙为一泥罗婆泥罗婆泥罗婆为一诃理婆诃理婆诃理婆为一一动一动一动为一诃理蒲诃理蒲诃理蒲为一诃理三诃理三诃理三为一奚鲁伽奚鲁伽奚鲁伽为一达攞步陀达攞步陀达攞步陀为一诃鲁那诃鲁那诃鲁那为一摩鲁陀摩鲁陀摩鲁陀为一忏慕陀忏慕陀忏慕陀为一瑿攞陀瑿攞陀瑿攞陀为一摩鲁摩摩鲁摩摩鲁摩为一调伏调伏调伏为一离憍慢离憍慢离憍慢为一不动不动不动为一极量极量极量为一阿么怛罗阿么怛罗阿么怛罗为一勃么怛罗勃么怛罗勃么怛罗为一伽么怛罗伽么怛罗伽么怛罗为一那么怛罗那么怛罗那么怛罗为一奚么怛罗奚么怛罗奚么怛罗为一鞞么怛罗鞞么怛罗鞞么怛罗为一钵罗么怛罗钵罗么怛罗钵罗么怛罗为一尸婆么怛罗尸婆么怛罗尸婆么怛罗为一翳罗翳罗翳罗为一薜罗薜罗薜罗为一谛罗谛罗谛罗为一偈罗偈罗偈罗为一窣步罗窣步罗窣步罗为一泥罗泥罗泥罗为一计罗计罗计罗为一细罗细罗细罗为一睥罗睥罗睥罗为一谜罗谜罗谜罗为一娑攞荼娑攞荼娑攞荼为一谜鲁陀谜鲁陀谜鲁陀为一契鲁陀契鲁陀契鲁陀为一摩睹罗摩睹罗摩睹罗为一娑母罗娑母罗娑母罗为一阿野娑阿野娑阿野娑为一迦么罗迦么罗迦么罗为一摩伽婆摩伽婆摩伽婆为一阿怛罗阿怛罗阿怛罗为一醯鲁耶醯鲁耶醯鲁耶为一薜鲁婆薜鲁婆薜鲁婆为一羯罗波羯罗波羯罗波为一诃婆婆诃婆婆诃婆婆为一毗婆(上声)罗毗婆罗毗婆罗为一那婆(上声)罗那婆罗那婆罗为一摩攞罗摩攞罗摩攞罗为一娑婆(上声)罗娑婆罗娑婆罗为一迷攞普迷攞普迷攞普为一者么罗者摩罗者么罗为一䭾么罗䭾么罗䭾么罗为一钵攞么陀钵攞么陀钵攞么陀为一毗伽摩毗伽摩毗伽摩为一乌波䟦多乌波䟦多乌波䟦多为一演说演说演说为一无尽无尽无尽为一出生出生出生为一无我无我无我为一阿畔多阿畔多阿畔多为一青莲华青莲华青莲华为一钵头摩钵头摩钵头摩为一僧祇僧祇僧祇为一趣趣趣为一至至至为一阿僧祇阿僧祇阿僧祇为一阿僧祇转阿僧祇转阿僧祇转为一无量无量无量为一无量转无量转无量转为一无边无边无边为一无边转无边转无边转为一无等无等无等为一无等转无等转无等转为一不可数不可数不可数为一不可数转不可数转不可数转为一不可称不可称不可称为一不可称转不可称转不可称转为一不可思不可思不可思为一不可思转不可思转不可思转为一不可量不可量不可量为一不可量转不可量转不可量转为一不可说不可说不可说为一不可说转不可说转不可说转为一不可说不可说此又不可说不可说为一不可说不可说转。

　　四佛言下正答所疑于中二先长行明能数之数广多后偈颂显所数之德无尽今初问乃举后难知答则始终具说初言一百洛叉为一俱𦙆者是中等数洛叉是万俱𦙆是亿故光明觉品云过一亿梵本皆云俱𦙆故若依俱舍以洛叉为亿则俱𦙆当兆也若兼取一十百千万等下数法则通有百三十七数由前易故略不说之俱𦙆已下并是上等数法倍倍变故余如光明觉品说其中多存梵音但是数名更无别理末后云此又不可说不可说者若类前具牒便有四个不可说字故译家云此又二字替一不可说不可说为译之巧(若依俱舍者彼论十一释三轮颂云安立器世间风轮最居下其量广无数厚十六洛叉次上水轮深十一亿二万下八洛叉水余凝结成金谓十一亿是此方言下洛叉即是梵语若并从此方合云下八亿是水余凝结成金故知以洛叉为亿便有四个者谓取前例合云不可说不可说不可说不可说为一不可说不可说转上两不可说不可说是所积之一数谓一个不可说不可说两个不可说不可说乃至不可说不可说个不可说不可说故有四个今以此又二字替却两个不可说字岂非妙耶所以举此者以刊定记破经此又字为长故)。

　　尔时世尊为心王菩萨而说颂言。

　　不可言说不可说充满一切不可说不可言说诸劫中说不可说不可尽。

　　不可言说诸佛刹皆悉碎末为微尘一尘中刹不可说如一一切皆如是。

　　此不可说诸佛刹一念碎尘不可说念念所碎悉亦然尽不可说劫恒尔。

　　此尘有刹不可说此刹为尘说更难以不可说算数法不可说劫如是数以此诸尘数诸劫一尘十万不可说。

　　第二偈颂百二十偈大分为二前六明普贤德广说不可尽余偈明佛德深广普贤穷究前中分二前四偈半明能数多后一偈半显所数广今初积数自有十重以显无尽是知上至不可说转尚约顺机据佛所知实无尽故言十重者一初句积不可说至不可说然此应积最后不可说不可说转而但积不可说者有二义故一取言易故下偈多用故二表言所不及之数故二次三句将上所积充满一切不可说中于中初句标后二句释谓何者是一切不可说释云不可说劫中说不尽者三半偈将上诸不可说一一是一刹皆碎为尘四半偈即前一一尘有不可说刹五半偈将前诸尘中刹一念遍碎为尘六半偈念念碎尘复尽多劫七一句明前所碎尘复有多刹八一句即此多刹复碎为尘九半偈以多算数经于多劫数上诸尘云如是数十以上诸尘数劫一尘有十万个不可说劫如是重重无尽无尽。

　　尔劫称赞一普贤无能尽其功德量于一微细毛端处有不可说诸普贤一切毛端悉亦尔如是乃至遍法界。

　　第二显所数广中略举三重一将上诸劫赞一普贤之德不尽二况一尘中有多普贤三况遍法界尘皆有多矣是知德无尽故若不以称性之心思之心惑狂乱。

　　一毛端处所有刹其数无量不可说尽虚空量诸毛端一一处刹悉如是。

　　彼毛端处诸国土无量种类差别住有不可说异类刹有不可说同类刹。

　　不可言说毛端处皆有净刹不可说种种庄严不可说种种奇妙不可说。

　　第二一毛端下一百一十四偈明佛德深广普贤穷究即广显变化之相于中二前九十一颂明果德无碍因位善穷后不可言说诸如来下明果德深广因能趣入前中亦二先明果法无碍后菩萨悉能下明因位善穷前中亦二先三偈明依报自在(明果德深广者趣入约证诣前善穷约解了又所举德一约无碍二约深广则二不同然趣入善穷应通无碍深广盖影略耳)。

　　于彼一一毛端处演不可说诸佛名一一名有诸如来皆不可说不可说。

　　一一诸佛于身上现不可说诸毛孔于彼一一毛孔中现众色相不可说不可言说诸毛孔咸放光明不可说。

　　后于彼一一毛端处演不可说下明依正融摄即入自在于中五初二偈半依中现正。

　　于彼一一光明中悉现莲华不可说于彼一一莲华内悉有众叶不可说。

　　不可说华众叶中各现色相不可说彼不可说诸色内复现众叶不可说。

　　叶中光明不可说光中色相不可说此不可说色相中一一现光不可说。

　　光中现月不可说月复现月不可说于不可说诸月中一一现光不可说。

　　于彼一一光明内复现于日不可说于不可说诸日中一一现色不可说。

　　于彼一一诸色内又现光明不可说于彼一一光明内现不可说师子座。

　　一一严具不可说一一光明不可说光中妙色不可说色中净光不可说。

　　于彼一一净光内复现种种妙光明此光复现种种光不可言说不可说。

　　如是种种光明内各现妙宝如须弥一一光中所现宝不可言说不可说。

　　二于彼一一光明下十一偈半正中现依初现莲华光明。

　　彼如须弥一妙宝现众刹土不可说尽须弥宝无有余示现刹土皆如是。

　　以一刹土末为尘一尘色相不可说众刹为尘尘有相不可言说不可说如是种种诸尘相皆出光明不可说。

　　后彼如须弥下净土之用。

　　光中现佛不可说佛所说法不可说法中妙偈不可说闻偈得解不可说。

　　不可说解念念中显了真谛不可说示现未来一切佛常演说法无穷尽。

　　一一佛法不可说种种清净不可说出妙音声不可说转正法轮不可说。

　　于彼一一法轮中演修多罗不可说于彼一一修多罗分别法门不可说。

　　于彼一一法门中又说诸法不可说于彼一一诸法中调伏众生不可说。

　　三光中现佛下五偈依中现正说法。

　　或复于一毛端处不可说劫常安住如一毛端余悉然所住劫数皆如是。

　　四或复下一偈明现时常住。

　　其心无碍不可说变化诸佛不可说一一变化诸如来复现于化不可说。

　　彼佛法身不可说彼佛分身不可说庄严无量不可说往诣十方不可说。

　　周行国土不可说观察众生不可说清净众生不可说调伏众生不可说。

　　彼诸庄严不可说彼诸神力不可说彼诸自在不可说彼诸神变不可说。

　　所有神通不可说所有境界不可说所有加持不可说所住世间不可说。

　　清净实相不可说说修多罗不可说于彼一一修多罗演说法门不可说。

　　于彼一一法门中又说诸法不可说于彼一一诸法中所有决定不可说。

　　于彼一一决定中调伏众生不可说不可言说同类法不可言说同类心。

　　不可言说异类法不可言说异类心不可言说异类根不可言说异类语。

　　念念于诸所行处调伏众生不可说所有神变不可说所有示现不可说于中时劫不可说于中差别不可说。

　　五其心无碍下十偈半明自在调生。

　　菩萨悉能分别说诸明算者莫能辨。

　　第二因位善穷中二先半偈结前生后。

　　一毛端处大小刹杂染清净粗细刹如是一切不可说一一明了可分别。

　　以一国土碎为尘其尘无量不可说如是尘数无边刹俱来共集一毛端。

　　此诸国土不可说共集毛端无迫隘不使毛端有增大而彼国土俱来集。

　　于中所有诸国土形相如本无杂乱如一国土不乱余一切国土皆如是。

　　虚空境界无边际悉布毛端使充满如是毛端诸国土菩萨一念皆能说。

　　于一微细毛孔中不可说刹次第入毛孔能受彼诸刹诸刹不能遍毛孔。

　　入时劫数不可说受时劫数不可说于此行列安住时一切诸劫无能说。

　　如是摄受安住已所有境界不可说入时方便不可说入已所作不可说。

　　余偈正显因德于中有十初八偈明帝网身土是起行处又前文明其展遍此明包容文影略耳言毛孔悉能受诸刹等者称法性之一毛故受多刹而无外不坏相之多刹安遍悟者之一毛内外缘起非即离故(称法性之一毛者此中文亦影略若具诸刹毛孔皆有称性及不坏相义今毛上取称性义故如法性之无外刹上取不坏相义故不遍称性之毛而着悟者之言更有一意亦文影略谓毛安悟者则显刹因迷有迷则有分悟则无边前义直就法论后义约人取法思之可见内外缘起者亦有二义一约内外共为缘起由不即故有能所入由不离故故得相入二约内外缘起与真法性不即不离此复二义一由内外不即法性故有能所入不离法性故毛能包刹能遍入二者毛约不离法性如理而包刹约不即法性不遍毛孔思之成观)。

　　意根明了不可说游历诸方不可说勇猛精进不可说自在神变不可说。

　　所有思惟不可说所有大愿不可说所有境界不可说一切通达不可说。

　　身业清净不可说语业清净不可说意业清净不可说信解清净不可说。

　　妙智清净不可说妙慧清净不可说了诸实相不可说断诸疑惑不可说。

　　出离生死不可说超升正位不可说甚深三昧不可说了达一切不可说。

　　二意根明了下五偈三业勤勇行。

　　一切众生不可说一切佛刹不可说知众生身不可说知其心乐不可说。

　　知其业果不可说知其意解不可说知其品类不可说知其种性不可说。

　　知其受身不可说知其生处不可说知其正生不可说知其生已不可说。

　　知其解了不可说知其趣向不可说知其言语不可说知其作业不可说菩萨如是大慈悲利益一切诸世间。

　　三一切众生下应器摄生行。

　　普现其身不可说入诸佛刹不可说见诸菩萨不可说𤼵生智慧不可说。

　　请问正法不可说敷扬佛教不可说现种种身不可说诣诸国土不可说。

　　示现神通不可说普遍十方不可说处处分身不可说亲近诸佛不可说。

　　作诸供具不可说种种无量不可说清净众宝不可说上妙莲华不可说最胜香鬘不可说供养如来不可说。

　　清净信心不可说最胜悟解不可说增上志乐不可说恭敬诸佛不可说。

　　四普现其身下五偈半明游方供佛行。

　　修行于施不可说其心过去不可说有求皆施不可说一切悉施不可说。

　　持戒清净不可说心意清净不可说赞叹诸佛不可说爱乐正法不可说。

　　成就诸忍不可说无生法忍不可说具足寂静不可说住寂静地不可说。

　　起大精进不可说其心过去不可说不退转心不可说不倾动心不可说。

　　一切定藏不可说观察诸法不可说寂然在定不可说了达诸禅不可说。

　　智慧通达不可说三昧自在不可说了达诸法不可说明见诸佛不可说。

　　修无量行不可说𤼵广大愿不可说甚深境界不可说清净法门不可说。

　　菩萨法力不可说菩萨法住不可说彼诸正念不可说彼诸法界不可说。

　　修方便智不可说学甚深智不可说无量智慧不可说究竟智慧不可说。

　　彼诸法智不可说彼净法轮不可说彼大法云不可说彼大法雨不可说。

　　彼诸神力不可说彼诸方便不可说入空寂智不可说念念相续不可说。

　　无量行门不可说念念恒住不可说。

　　五修行于施下广修十度行。

　　诸佛刹海不可说悉能往诣不可说诸刹差别不可说种种清净不可说。

　　差别庄严不可说无边色相不可说种种间错不可说种种妙好不可说。

　　清净佛土不可说杂染世界不可说。

　　六诸佛刹海下二偈半游刹自在行。

　　了知众生不可说知其种性不可说知其业报不可说知其心行不可说。

　　知其根性不可说知其解欲不可说杂染清净不可说观察调伏不可说。

　　变化自在不可说现种种身不可说修行精进不可说度脱众生不可说。

　　示现神变不可说放大光明不可说种种色相不可说令众生净不可说。

　　七了知众生下明调伏众生行。

　　一一毛孔不可说放光明网不可说光网现色不可说普照佛刹不可说。

　　勇猛无畏不可说方便善巧不可说调伏众生不可说令出生死不可说。

　　清净身业不可说清净语业不可说无边意业不可说殊胜妙行不可说。

　　成就智宝不可说深入法界不可说菩萨总持不可说善能修学不可说。

　　智者音声不可说音声清净不可说正念真实不可说开悟众生不可说。

　　具足威仪不可说清净修行不可说成就无畏不可说调伏世间不可说。

　　诸佛子众不可说清净胜行不可说称叹诸佛不可说赞扬无尽不可说。

　　世间导师不可说演说赞叹不可说。

　　八一一毛孔不可说下七偈半三业深净行。

　　彼诸菩萨不可说清净功德不可说。

　　彼诸边际不可说能住其中不可说住中智慧不可说尽诸劫住无能说。

　　欣乐诸佛不可说智慧平等不可说善入诸法不可说于法无碍不可说。

　　三世如空不可说三世智慧不可说了达三世不可说住于智慧不可说。

　　殊胜妙行不可说无量大愿不可说清净大愿不可说成就菩提不可说。

　　诸佛菩提不可说𤼵生智慧不可说分别义理不可说知一切法不可说。

　　严净佛刹不可说修行诸力不可说长时修习不可说一念悟解不可说。

　　诸佛自在不可说广演正法不可说种种神力不可说示现世间不可说。

　　清净法轮不可说勇猛能转不可说种种开演不可说哀愍世间不可说。

　　九彼诸菩萨下愿智自在行。

　　不可言说一切劫赞不可说诸功德不可说劫犹可尽不可说德不可尽。

　　十不可言说一切劫下一偈结德无尽。

　　不可言说诸如来不可言说诸舌根叹佛不可言说德不可说劫无能尽。

　　十方所有诸众生一切同时成正觉于中一佛普能现不可言说一切身。

　　此不可说中一身示现于头不可说此不可说中一头示现于舌不可说。

　　此不可说中一舌示现于声不可说此不可说中一声经于劫住不可说。

　　如一如是一切佛如一如是一切身如一如是一切头如一如是一切舌。

　　如一如是一切声不可说劫恒赞佛不可说劫犹可尽叹佛功德无能尽。

　　第二明果德深广因能趣入中先果后因前中三初六偈总叹佛德。

　　一微尘中能悉有不可言说莲华界一一莲华世界中贤首如来不可说。

　　乃至法界悉周遍其中所有诸微尘世界若成若住坏其数无量不可说。

　　一微尘处无边际无量诸刹普入来十方差别不可说刹海分布不可说。

　　二一微尘中能悉有下别明依报。

　　一一刹中有如来寿命劫数不可说诸佛所行不可说甚深妙法不可说。

　　神通大力不可说无障碍智不可说入于毛孔不可说毛孔因缘不可说。

　　成就十力不可说觉悟菩提不可说入净法界不可说获深智藏不可说。

　　三一一刹中有如来下三偈别明正报。

　　种种数量不可说如其一切悉了知种种形量不可说于此靡不皆通达。

　　种种三昧不可说悉能经劫于中住于不可说诸佛所所行清净不可说。

　　得不可说无碍心往诣十方不可说神力示现不可说所行无际不可说。

　　往诣众刹不可说了达诸佛不可说精进勇猛不可说智慧通达不可说。

　　于法非行非不行入诸境界不可说不可称说诸大劫恒游十方不可说。

　　方便智慧不可说真实智慧不可说神通智慧不可说念念示现不可说。

　　于不可说诸佛法一一了知不可说。

　　第二种种数量下明因德趣入于中二先自分行。

　　能于一时证菩提或种种时而证入。

　　毛端佛刹不可说尘中佛刹不可说如是佛刹皆往诣见诸如来不可说。

　　通达一实不可说善入佛种不可说诸佛国土不可说悉能往诣成菩提。

　　国土众生及诸佛体性差别不可说如是三世无有边菩萨一切皆明见。

　　后能于一时证菩提下胜进行且从相显略科然上诸德德德圆融无尽无尽唯忘怀体之(且从相显下结释显深)。

　　大方广佛华严经䟽钞会本第四十五之一

　　音释

　　俱胝

　　(梵语也此云百亿胝张尼切)。

　　阿𢈔多

　　(梵语也此云万亿𢈔弋渚切)。

　　矜羯罗

　　(矜居陵切羯居谒切)。

　　阿婆钤

　　(钤其廉切)。

　　毗攞伽

　　(攞来可切)。

　　僧羯逻

　　(逻朗可切)。

　　毗佉担

　　(佉丘迦切担都蓝切)。

　　瑿攞陀

　　(瑿音医)。

　　[鞥-合+田]么怛罗

　　([鞥-合+田]骈迷切)。

　　窣步罗

　　(窣苏殳切)。

　　睥罗

　　(睥匹诣切)。

　　娑攞荼

　　(荼同都切)。

　　醯鲁耶

　　(醯馨夷切)。

　　乌波跋多

　　(跋蒲末切已上并数量皆梵语也)。

　　迫隘

　　(迫博陌切迫迮也隘乌懈切狭隘也)。

　　大方广佛华严经䟽钞会本第四十五之二　弊六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　寿量品第三十一

　　初来意者夫玄鉴虚朗出乎数域之表岂有殊形万状修短之寿哉然应物随机能无不形而无不寿故上品彰其实德此品以辨随机虽少至多显时无不遍即前多德之一故粗广之亦为远答寿量海故所以来也(初来意中二先立理正显十身寿量且寄三身明之谓真身无修短应身示有修短玄谓玄理鉴谓鉴照理智𡨋契以为真身玄故则虚凝鉴故则朗彻出乎数不可语其寿命短长出乎域不可言其形量所在又出乎数不可说其一身多身出乎域不可同其人天之寿若开上能所证别则三身义具然应物下辨其应化故经云佛以法为身清净如虚空所现众色形今入此法中又云如来真身本无二应物随机遍十方等)二释名者寿谓报命量即分限染净土之报寿随机见之分限以显无尽之命无限之量寿之量故寿有斯量通二释也别行经名无边佛土经即以处显人(二释名者亦依真应以立其名然诸经论说三身寿量化则有始有终长短万品报则有始无终一得永常法身无始无终凝然不变故法华中以伽耶生双林灭化身也我本行菩萨道时所成寿命报身也常住不灭法身也此经宗意三身既融三寿无碍即长能短即短恒长无长无短长短存焉一一圆融言思斯绝)三宗趣者应物修短为宗显穷来际无限为趣以就同教且积劣之胜若就别教则修短圆融故。

　　尔时心王菩萨摩诃萨于众会中告诸菩萨言。

　　次正释文初集经者叙而心王说者以领旨故佛寿自在故。

　　佛子此娑婆世界释迦牟尼佛刹一劫于极乐世界阿弥陁佛刹为一日一夜极乐世界一劫于袈裟幢世界金刚坚佛刹为一日一夜袈裟幢世界一劫于不退转音声轮世界善胜光明莲华开敷佛刹为一日一夜不退转音声轮世界一劫于离垢世界法幢佛刹为一日一夜离垢世界一劫于善灯世界师子佛刹为一日一夜善灯世界一劫于妙光明世界光明藏佛刹为一日一夜妙光明世界一劫于难超过世界法光明莲华开敷佛刹为一日一夜难超过世界一劫于庄严慧世界一切神通光明佛刹为一日一夜庄严慧世界一劫于镜光明世界月智佛刹为一日一夜。

　　二佛子下正说于中三初别举十刹相望。

　　佛子如是次第乃至过百万阿僧祇世界。

　　次佛子如是下举略显广。

　　最后世界一劫于胜莲华世界贤胜佛刹为一日一夜普贤菩萨及诸同行大菩萨等充满其中。

　　三最后世界下举其玄极且如以劫为日未历十重则劫不可说况百万僧祇则最后之刹已邻刹海平等故举普贤等充满明极位所居由此名为兼显菩萨(已邻刹海者犹有数限故致邻言刹海平等无数量故)。

　　　　诸菩萨住处品第三十二

　　初来意者上约化益尽一切时今明菩萨遍一切处故次来也故僧祇中明法界毛端之处皆有多多普贤此则据实而谈今约机缘所宜指有方所使物欣厌翘心有归若知能住菩萨毛含刹海所住之处尘纳无边则未有一方非菩萨住亦远答前寿量海问菩萨随机住寿异故昔将此品远答第二会初问意十句非唯义意不同抑亦文不相次。

　　二释名者菩萨大悲随机住处能住非一故名曰诸诸菩萨之住处故以为名。

　　三宗趣者随机应感方所为宗使物归凭及悟无方为趣。

　　尔时心王菩萨摩诃萨于众会中告诸菩萨言。

　　次正释文文中二先集经者叙亦心王说者随所统王皆自在故亦表心随智住无障碍故。

　　佛子东方有处名仙人山从昔已来诸菩萨众于中止住现有菩萨名金刚胜与其眷属诸菩萨众三百人俱常在其中而演说法。

　　二佛子下正说住处有二十二处前十依八方山海以上下非凡至故不明之山海包藏仁智栖止表大智高深故能止能照故后十二处城邑杂居曲尽物机表大悲无遗故则知菩萨无不在矣今初第六是海中之山第十海中之窟余皆是山一仙人山者相传是东海蓬莱山若尔则亦兼海(山海包藏下释山海意此句约事山藏海约言仁智栖止者寄外典说夫子云仁者乐山智者乐水意云仁者好山如山之安固不动智者好水如水之清鉴洗涤流止从缘故非要仁即住山智即近水也表大智下正约所表唯一大智双合上二高如山深如海止即是山照即是海)。

　　南方有处名胜峰山从昔已来诸菩萨众于中止住现有菩萨名曰法慧与其眷属诸菩萨众五百人俱常在其中而演说法。

　　二胜峰即德云所住晋本名楼阁山即婆施罗所居。

　　西方有处名金刚𦦨山从昔已来诸菩萨众于中止住现有菩萨名精进无畏行与其眷属诸菩萨众三百人俱常在其中而演说法。

　　三金刚焰在西海之濵。

　　北方有处名香积山从昔已来诸菩萨众于中止住现有菩萨名曰香象与其眷属诸菩萨众三千人俱常在其中而演说法。

　　四香积山昔云应是雪北之香山(昔云等者凡有应是之言即是带疑事难融会不可勇知固当多闻阙疑矣言当北者俱舍论说雪北香南有阿耨达池故知雪山在香之南至)。

　　东北方有处名清凉山从昔已来诸菩萨众于中止住现有菩萨名文殊师利与其眷属诸菩萨众一万人俱常在其中而演说法。

　　五清凉山即代州雁门郡五台山也于中现有清凉寺以岁积坚冰夏仍飞雪曾无炎暑故曰清凉五峰耸出顶无林木有如垒土之台故曰五台表我大圣五智已圆五眼已净总五部之真秘洞五阴之真源故首戴五佛之冠顶分五方之髻运五乘之要清五浊之灾矣(清凉山䟽文分六一略释经文然略有二名言代州五台即五台县及繁峙两县之界往者非一可略言也表我大圣下第二彰其所表多出金刚顶瑜伽亦有以理推析言大圣者即文殊也不指其名直言大圣今山中称念但云大圣菩萨即举总称别指吉祥耳言五智者若准佛地经论五法摄大觉性谓四智菩提一真法界依金刚顶即一真法界名清净法界智故成五智二五眼可知三言五部者一佛部二金刚部三宝部四莲华部五羯磨部一切诸天真言皆属宝部诸鬼神真言属羯磨部四五阴者即我五阴表是五台中有大觉即不动智佛妙慧自在即是文殊五言首戴五佛之冠者诸大菩萨多有此冠而大圣不论戴冠六复常有五髻然诸五类例大同谓当中髻即中台表之毗卢遮那佛居是佛部主法界清净智亦佛眼也其东一髻即是东台是阿閦佛居为金刚部主是大圆镜智即是慧眼其南一髻即是南台宝生如来所居是宝部主是平等性智即是天眼其西一髻即是西台阿弥陀如来所居是莲华部主即妙观察智即是法眼其北一髻即是北台不空成就如来所居是羯磨部主是成所作智即是肉眼七若配五乘中即佛乘东菩萨乘南缘觉乘西声闻乘北人天乘若人天乘别北即人乘合佛菩萨余如次第八若清五浊但取五不同不必如次若配五阴中即识阴东为行阴南为想阴西为受阴北为色阴例为其次识为主故然五如来皆有种子一一观行各各不同学密教者方知其要今但略属而已)然但云东北方者其言犹漫案宝藏陀罗尼经云我灭度后于赡部洲东北方有国名大振那其国中间有山号为五顶文殊师利童子游行居住为诸菩萨众于中说法及与无量无数药叉罗刹紧那罗摩睺罗伽人非人等围绕供养恭敬斯言审矣(然但云下三定方所以经不指国名但云东北故引经定所以此经不指者以在八方之例余之七方皆不指国名在下文故今恐浅识者惑故引经证此经亦名八字陀罗尼经广说文殊之德䟽引犹略今更引之谓彼经金刚密迹主菩萨问如来云文殊师利于何处方面住复何方面能行利益如来答云我灭度已下䟽文全引下有偈云文殊大菩萨不舍大悲愿变身为童真或冠或露体或处小儿丛游戏邑聚落或作贫穷人衰形为老状亦现饥寒苦巡行坊市廛求乞衣肘宝令人发一施与满一切愿使令发信心信心既发已为说六度法领万诸菩萨居于五顶山放亿众光明人天成悉睹罪垢皆消灭或得闻持法一切陀罗尼秘密深藏门修行证实法究竟佛果愿具空三昧门习尽泥洹路文殊大愿力与佛同境界下更广赞其德不能繁叙要当寻经)其山灵迹备诸传记余幼寻兹典每至斯文皆掩卷长叹遂不远万里委命栖托圣境相诱十载于兹其感应昭著盈于耳目及夫夏景胜事尤多历历龙宫夜开千月纤纤细草朝间百华或万圣罗空或五云凝岫圆光映乎山翠瑞鸟翥于烟霄唯闻大圣之名无复人间之虑入圣境者接武革凡心者架肩相视互谓非凡触目皆为佛事其山势寺宇难以尽言(其山灵迹下四显圣灵于中有二初略指诸文本传甚广略有六门一立名标化二封域里数三台顶塔庙四诸寺庙宇五古今灵应六闻名礼敬功德然今文中皆已略有今初二句通指前五门地里志云其山层盘秀峙路径舒深灵岳神溪非薄俗所居悉是楼神禅寂之士𡨋搜造微之俦矣余幼寻下二自述见闻于中有三先叙至山源由由此菩萨住处清凉山之文当时逆㓂乱常兵戈蜂起豺狼满路山川阻绝不惮而游故云委命栖托远虽五千反覆万里始本暂游日复一日倾驰圣境一十五年作䟽至斯正当十载其山势寺宇下略指佳境其山在长安东北一千六百里离代州之东南百余里左邻恒岳秀出千峰右接孟津长流一带北临绝塞遏万里之烟尘南拥汾阳为大国之艮背回泊日月蓄泄云龙虽积雪夏凝而名花万品寒风劲烈而瑞草千般丹嶂横开翠屏叠起排云拨雾时逢物外之峰扪萝履危每到非常之境白云凝布夺万里之澄江果日将升见三尺之大海五峰一一难具言也言寺宇者北齐崇敬置立伽蓝见有故坏二百余所当时栖托寺有八焉贞元已来数早过十或五峰抱出或双岭中开或叠起岩中或耸居云外不可具言也)自大师晦迹于西天妙德扬辉于东夏虽法身长在而鸡山空掩于荒榛应现有方而鹫岭得名于兹土神僧显彰于灵境宣公上禀于诸天汉明肇启于崇基魏帝中孚于至化北齐数州以倾俸有唐九帝之回光(自大师下五征源由兼彰圣迹初对正叙本源大集经中佛将涅槃委诸菩萨分卫大千此土多有毒龙为害人多爱乐大乘故妙吉祥菩萨处斯以行化故云妙德扬辉于东夏文殊般泥洹经云若但闻名者除十二亿劫生死之罪若礼拜者恒生佛家若称名字一日七日文殊必降若有宿障梦中得见得见形像斯人位阶圣果应化广大故曰扬辉次对成上两句初成上大师晦迹兼通妨难谓有问言常在灵鹫山及余诸住处何言晦迹故今云二圣之本本皆湛然二圣之迹迹有隐显今灵鹫山尽是荒芜所谓难山即是鸡足亦鹫岭所管应现下成上扬辉于东夏山似灵鹫故言鹫岭得名次下当说神僧等者感通传云字文后周时文殊化为梵僧来游此土云欲礼拜迦叶佛说法处并往文殊师利所住之处名清凉山唐初长安师子国僧九十九夏三果人也闻斯圣迹跣行至此礼清凉山皆神僧显彰也宣公等者南山感通传云时有天人姓陆名玄畅来诣云弟子周穆王时生天余乃问曰宇内所疑自昔相传文殊在清凉山领五百仙人说法经中说文殊久住娑婆世界娑婆则大千之总号如何偏在此方天人答曰文殊是诸佛先师随缘利见应变不同大士大功非凡境界不劳评薄但知多在清凉五台之中往往有人见之不得不信故云上禀于诸天又今山南有清凉府五台县山北有五台府亦可万代之龟镜故无惑矣汉明等者按感通传云今五台山东南三十里现有大孚灵鹫寺两堂旧迹犹存南有花园可二顷许四时𤼵影人莫究之或云是汉明所立又云魏文所作互说不同如何天答曰俱是二帝所作周穆王时已有佛法此山灵异文殊所居周穆于中造寺供养及阿育王亦依置塔汉明之初摩胜天眼亦见有塔请帝王立寺山形似于灵鹫故号为大孚灵鹫寺大孚者弘信也帝信佛理立寺劝人花园今在寺前后之君王或改为大花园寺至则天大圣皇后与于阗三藏译华严经见菩萨住清凉山因改为大华严寺为五顶攒拥中开山心离坎乾坤得其中理千岩耸秀万壑森沉拔鹫岭之仙峰成华严之一叶信可谓众灵翔集之冲府参贤观圣之玄都矣所以前云鹫岭得名于兹土北齐等者传云北齐高帝笃崇大教置二百余寺于兹山割八州租税而供山众衣药之资至今犹有五道场庄有唐等者自我大唐至于今圣相继九叶无不回于圣鉴言今圣者当德宗帝倾仰灵山御劄天衣每光于五顶中使香药不断于岁时金阁岧峣于云端犹疑圣化竹林森耸于岩畔宛似天末故得百辟归崇九州持供云委雾合匝地盈山非我诸佛之祖师积万行于旷劫慈云弥漫而普覆智海黯湛而包纳廓法界为强域尽众生为愿门熟能应感若兹宿善何浓遇斯遗迹情跃不已形于咏言)五天殉命以奔风八表亡躯而竞托其有居神州而一生不到亦奚异舍卫三亿之徒哉愿皆修敬(五天殉命下六劝物修敬初二句引例劝修五天竺国粗云二十万里熟知其实数耶若以陆行途经数百国云山几万重或扪索凭虚或飞梯架迥或风行雪卧或木食松栖或恶兽盈群或盗贼相继若水行洪涛无岸云岛潜回精怪摇风鲸鲵鼓浪日月出没于波底䰟魄飘飏于梦中纵使浪息风停只见水涵于天际舟行棹举犹将息念作生涯虽此艰危而三藏名僧相继而至总缘大圣委命轻生故云五天殉命以奔风八表等者自东自西自南自北天徼月窟海潮日出有耳目者不惮艰辛远而必至焉其所居神州下二正劝即反举不往之失以彰往者之得谓葱岭之东地方数千里曰赤县神州即有唐中华之国也去清凉之境途程不迁坦然通衢车马溢路随方观化不失家常往必感征如何不往是知不往即是三亿之徒故今秉铖分茅方面之重无不倾仰西域诸王恨生五天不产东夏岂唯遥礼大圣每多仰羡此君故有游西天者先问曾居五台山不若不曾居弃而不顾今此国众生宿因多幸得诞中华诸佛祖师不解修敬故此劝之三亿之徒者智论第十一云佛出世难值如忧昙华时一有之如是罪人轮转三恶道或在人天中佛出世时天人不见如说舍卫城中有九亿家三亿家眼见佛三亿家耳闻有佛而眼不见三亿家不见不闻佛在舍卫国二十五年而此众生不见不闻何况远者故今中华有人曾到五台山即亦闻亦见有闻清凉而不得到即同闻名不见只近五台亦有不闻不见之者况于远乎故劝修敬若见文殊功德之广如前略说广在经文)。

　　海中有处名金刚山从昔已来诸菩萨众于中止住现有菩萨名曰法起与其眷属诸菩萨众千二百人俱常在其中而演说法。

　　六金刚山谓东海近东有山名为金刚虽非全体是金而上下四周乃至山间流水砂中皆悉有金远望即谓全体是金又海东人自古相传此山往往有圣人出现然𣈆本此处当其第九以与第十庄严窟俱在海中故而今居此者意是八方之内东北方摄故若不然者何以正说八方忽然语海又𣈆本海中有二住处一名枳怛那现有菩萨名昙无竭有万二千菩萨眷属言枳怛者具云昵枳多此云涌出金刚语体涌出语状昙无竭者此云法生亦云法勇亦云法尚今言法起与生勇义同即常啼之友也菩萨眷属十倍今经或前译之误。

　　东南方有处名支提山从昔已来诸菩萨众于中止住现有菩萨名曰天冠与其眷属诸菩萨众一千人俱常在其中而演说法。

　　七支提山者此云生净信之所有舍利者为塔无舍利曰支提或山形似塔或彼有支提故以为名昔云既指清凉为东北则东南影响吴越然吴越灵山虽众取其形似者天台之南赤城山也直耸云际赩若霞起岩树相映分成数重其间有白道猷之遗踪或即当之矣然剑川有三学山中有欢喜王菩萨屡持灯而出名虽不同而天竺望之即是东南亦有见其持宝冠者则密示其名也希后贤以审之。

　　西南方有处名光明山从昔已来诸菩萨众于中止住现有菩萨名曰贤胜与其眷属诸菩萨众三千人俱常在其中而演说法。

　　八光明山昔云应是与补怛洛迦山相连以𣈆译观音住山为光明今文非观音住处而云光明故言连也。

　　西北方有处名香风山从昔已来诸菩萨众于中止住现有菩萨名曰香光与其眷属诸菩萨众五千人俱常在其中而演说法。

　　九香风山疑是香山西畔。

　　大海之中复有住处名庄严窟从昔已来诸菩萨众于中止住。

　　十庄严窟者对上第六海中故云复有𣈆本云二名功德庄严窟。

　　毗舍离南有一住处名善住根从昔已来诸菩萨众于中止住。

　　后城邑十二处中一毗舍离者即毗耶离此云广严城亦曰广博即是中印度净名所居之城言南者案西域记第七云此城南十四五里有塔是七百贤圣重结集处更南八九十里有僧伽蓝其侧有过去四佛座及经行遗迹之处应是其所𣈆本第二更有一处名巴连弗邑有处名金灯僧伽蓝昔云具言波吒补怛啰此云黄华子即黄华女之子创居此处亦中天摩伽陀国具如西域记第八今经阙此一处(案西域记者彼云吠舍𨤲国即毗耶离梵音楚夏云城东南行十四五里至大窣渚波是七百贤圣重结集处佛涅槃后百一十年吠舍𨤲城有诸苾刍远离佛法谬行戒律时长老耶舍陀住憍萨罗国长老三菩伽住秫菟罗国长老𨤲波多住韩若国长老沙罗住吠舍𥠖国长老富阇弥罗住娑罗梨弗国诸大罗汉心得自在皆得三明有大名称众所知识皆是等者阿难弟子时耶舍陀遣使告诸贤圣守集吠舍𨤲城犹少一人未满七百是时富阇苏弥罗以天眼见诸大贤圣集议法事运神足至法会时三菩伽于大众中右袒长跪扬言曰众无諠哗钦哉念哉昔大圣法王善权寂灭岁月虽淹言教尚在吠舍𨤲城懈怠苾刍谬于戒律有十事出违十力教今诸贤者深明持犯俱是大德阿难指诲念报佛恩重宣圣旨时诸大众莫不悲感即召集诸苾刍依毗奈耶诃责制止削除谬法宣明圣教七百贤圣结集南行八九十里至湿吠多补罗僧伽蓝层台轮焕重阁翚飞僧众清肃并学大乘其侧有过去四佛座及经行遗迹之处其傍窣堵波无忧王之所建也如来在昔南趣摩揭陀国北顾吠舍𨤲城中途止息遗迹之处名巴连等者西域记第八云摩竭陀国殑伽河南有故城周七十余里荒芜虽久基址尚存昔者人寿无量岁时号拘苏摩补罗城唐言香花宫城王宫多花故以名焉违乎人寿数千岁更名波吒𨤲子城旧云巴连弗邑讹也初有婆罗门高才博学门人数千传以受业与诸学徒相从游观有一书生徘徊怅望同俦谓曰夫何忧乎曰盛色方刚羁游履影岁月已积艺业无成顾此为言忧心弥剧于是学徒戏言之曰今将为子求娉婚亲乃假立二人为男父母二人为女父母遂坐波吒𨤲树谓女婿树也采时果酌清流陈婚姻之绪请合好之期时假女父攀花枝以授书生曰斯嘉偶也幸无辞焉书生之心欣然自得日暮言归怀恋而止学徒曰前言戏耳幸可同归林中猛兽恐相残害书生遂留往来树侧景夕之后异光烛野管弦清雅帏帐陈列俄见老翁䇿杖来慰顷有一妪携引少女并宾从盈路袨服奏乐翁乃指少女曰此君之弱室也酣歌乐宴经七日焉学徒疑为兽害往而求之乃见独坐阴树若对上客告与同归辞不从命后自入城拜谒亲故说其始末闻者惊该与诸友人同往林中咸见花树是一大宅僮仆役使驱驰往来而彼老翁从容接对陈馔奏乐宾主礼备诸友还城具告远近其十岁之后生一男子谓其妻曰吾今欲归未忍离阻适复留心栖寄飘露其妻既闻具以白父翁谓书生曰人生行乐讵必故乡今将筑室宜无异志于是役使灵从功成不曰香花旧城迁都此邑由彼子故神为筑城自尔之后因名波吒𨤲子城焉)。

　　摩度罗城有一住处名满足窟从昔已来诸菩萨众于中止住。

　　二云摩度罗者亦曰摩偷罗此云孔雀亦云密盖并是古世因事亦中印度言满足窟者彼国有舍利弗等塔及文殊师利塔于王城西五六里有山寺是乌波鞠多所造寺北有岩中间有石窟是鞠多度人安筹之所具如西域记第四说安筹虽是后事多是安圣窟中(二摩度罗亦云摩偷罗亦中印度竟西域记第四者彼记名秫菟罗国记中不说孔雀之缘言有舍利等塔者等取大目揵连及当楼那塔言寺北有岩等者记云城东行五六里至一山伽蓝疏崖为室因谷为门尊者乌波鞠多唐言近护之所建也其中则有如来指爪窣堵波伽蓝北岩间有石室高二十余尺广三十余尺四寸细筹填积其内尊者近护说法化道夫妻俱证阿罗汉果乃下一筹异室别族虽证不记安筹等者恐人设难云既是鞠多建窟乃是佛灭之后百年中事今是始成说经那是彼窟故为此通)。

　　俱珍那城有一住处名曰法座从昔已来诸菩萨众于中止住。

　　三俱珍那者具云俱陈那耶俱珍姓也此云大盆那耶法律也谓池形如大盆往昔有仙于侧修法律后人以此为姓因为城名(三俱珍那城者大同释娇陈如名)。

　　清净彼岸城有一住处名目真邻陀窟从昔已来诸菩萨众于中止住。

　　四清净彼岸城是南印度目真此云解脱即龙之名邻陀云处即龙所居处(目真等者西域记第八云自支邻陁龙王池其水清黑其味甘羙西岸有小精舍中作佛像昔如来初成正觉于此宴坐七日入定时此龙王警卫如来即以其身绕佛七匝化出多头俯垂为盖故池东岸有其室焉)。

　　摩兰陀国有一住处名无碍龙王建立从昔已来诸菩萨众于中止住。

　　五摩兰陀国未详所在晋经无国但云风地谓有风孔处即龙所居(摩兰陀者更以义推摩兰陀即摩伽陀无碍龙王建立正是普光法堂是今说法之处耳以不指云此处故云未详所在)。

　　甘菩遮国有一住处名出生慈从昔已来诸菩萨众于中止住。

　　六甘菩遮国正云绀蒲即是果名其果赤白圆满乍似此方林檎而腹三约横文此国多端正女人面似绀蒲三约文成以女名国出生慈者大集经中但名慈窟(大集经者即月藏分第十亦但列名无别指处下当具引月藏之文)。

　　震旦国有一住处名那罗延窟从昔已来诸菩萨众于中止住。

　　七震旦国即此大唐亦云真丹或云支那皆梵音楚夏此云多思惟以情虑多端故前为成八方故清凉直云东北今在诸国之类故举国名(此云多思惟者婆沙亦云支那此云汉也西域记云大汉具云摩诃支那故真谛三藏云衣物意云是衣冠人物之国皆是义翻䟽翻为正)那罗延者此云坚牢昔云即青州界有东牢山现有古佛圣迹此应是也然牢山乃是登州亦青州分野其山灵迹亦多然今之到此山在蔚州东灵迹显著不减清凉时称普贤所居往往有睹彼亦有五台南台有窟难究其底时称那罗延窟或即是此(亦青州分野者禹别九州东为青州则天下分其九分野矣然今之到此山者相传云以是秦始皇筑长城到此毕工故立其名)。

　　䟽勒国有一住处名牛头山从昔已来诸菩萨众于中止住。

　　八疏勒国具云佉路数怛勒是彼国山名因山立号或翻为恶性因国人以立名然牛头山在今于阗国此云地乳佛灭百年方立此国具如西域记以集经之时未开尚属疏勒故耳𣈆本但云边国故或指江表牛头今译既明定非此也(八疏勒国者西域第十二云出葱岭其乌锻国此国城西二百余里至一大山从此北行山碛旷野五百余里至佉沙国旧云为疏勒者乃称其城号也正音宜云室利讫栗多底疏勒之言犹为讹也释曰䟽依古释即日照三藏释西域记云佉沙国周五千余里多砂碛少坏土稼穑殷盛花果繁茂从此东南行五百余里济何逾沙至斫句迦国唐言沮渠周千余里国南境有大山崖岭嵯峨峰峦重叠草木凌寒春秋一观溪涧浚濑飞流四注崖龛石室棋布严林印度得果人多运神通轻举远游栖止于此诸阿罗汉于此寂灭者众是故多有窣堵波也今犹现有三阿汉罗居岩岫中入灭心定形若羸人须鬓恒长故诸沙门时往为剃而此国中大乘经典部数尤多佛法至处莫斯为盛也十万颂为部者凡有十数自兹已降其流实广释曰据此华严等经却在此国从此而东逾岭越谷行八百余里至瞿萨且那国唐言地乳即其俗之雅言也俗语谓之汉那凶奴谓之于遁诸胡谓之豁旦印度谓之屈丹旧曰于阗者讹也瞿萨旦那国周四千余里砂碛大半壤土隘狭宜谷稼多众果宗尚佛法伽蓝百有余所僧徒五千余人并多习学大乘教法王甚骁或敬重佛法自云毗沙门天之祀胤也昔者此国虚旷无人毗沙门天于此楼宅无忧王太子在呾叉始罗国被挟目王怒谴谪辅佐迁其豪族出于雪山北居荒谷间迁人逐牧至此西界推举尊豪首立为主当是地也东土太子蒙谴流徙居此东界群下劝进又自称王岁月已积风教不通各因畋猎遇会荒泽更问宗绪因而争长忿形辞语便欲交兵惑有谏曰今何遽乎因猎决战未尽兵锋宜归治兵期而后集于是回驾各归其国校习戎马督励士卒至期兵会旗鼓相望旦日合战西主不利因而逐北遂斩其首东大乘胜抚集亡国迁都中地方建城郭忧其无土恐难成功宣告远近谁识地理时有涂灰外道负大瓠盛满水而自进曰我知地理遂以其水屈曲遗流周而复始因即疾躯忽而不见依彼水迹峙其基堵遂得兴工即斯国治今王所都于此城也城非崇峻攻击难克自古已来未能有胜其王迁都作邑建国安人工绩已成齿耄云暮未有胤嗣恐绝宗绪乃往毗沙门天王所析祷谙嗣神像额上剖出婴孩捧以回驾国人称庆既不饮乳恐其不寿寻诸神祠重请养育神前之地忽然隆起其状如乳神童饮吮遂至成立智勇光前风教遐被遂营神祠崇先祖也自兹已降矣世相承传国君临不失其绪故今神庙多诸珍宝拜祀享祭无替于时地乳所育因为国号王城南十余里有伽蓝先此国王为毗卢折那唐言遍照阿罗汉建也王城西南二十余里至瞿室𩜁▆（反又力甑反）伽山唐言牛角山峰两起岩陇四绝于崖谷间建一伽蓝其中佛像时烛光明昔如来曾至此处为诸天人略说法要悬记此地当建国土敬崇遗法遵习大乘即今处也牛角岩有大石室中有阿罗汉入灭心定待慈氏佛数百年间供养无曾近者崖崩持塞门经国王兴兵欲除崩石即黑蜂群飞毒螫人众以故至今石门不开释曰据此亦为圣居或指江表牛头者即金陵南四十里有山名牛头谓由此山有双峰故一名双阙一名天阙一名南郊一名仙窟皆以黑朝改革不定按城地志云此山高一千四百尺周回四十七里准西域记及旧华严经菩萨住处品心王菩萨告诸菩萨言东北方边夷国土名牛头若按新经云䟽勒国有一住处名牛头山如前所引西域记文此与真丹处则异也（此文见金陵塔寺记）古老相传云是辟支佛现形之所而前后文多云菩萨于中止住而其灵应往往有之)。

　　迦叶弥罗国有一住处名曰次第从昔已来诸菩萨众于中止住。

　　九迦叶弥罗𣈆译为罽宾此翻为阿谁入即末田乞地之所略如音义广出西域记第三(九迦湿弥罗记第三云北印度境末田乞地即阿罗汉名昔云末田地新云末田底迦迦湿弥罗国周七千余里四境负山山极峭峻虽有门径而复隘狭自古邻敌无能攻伐（云云）昔此国本龙池也世尊自乌仗那国降恶神已欲还中国乘空当此国上告阿难曰我涅槃后有末田底迦阿罗汉当于此地建国安人弘扬佛法如来寂灭之后第五十年阿难弟子禾国底迦阿罗汉者得六神通具八解脱闻佛悬记心自庆悦便来至此于大山岩宴坐林中现大神通龙见深信请咨所欲阿罗汉曰愿于池内惠以容膝龙王于是缩水奉施罗汉神通广身龙王纵力缩水池空水尽龙翻请池阿罗汉于此西北为留一池周百余里自余枝属别居小池龙王曰池地总施愿恒受供末田底迦曰我今不久无余涅槃虽欲受请其可得乎龙王重请五百罗汉常受我供乃至法尽法尽之后还取此国以为居池末田底迦从其所请时阿罗汉既得地已运大神力立五百伽蓝于诸异国买鬻贱人以充役使以供僧众末田底迦入寂灭后彼诸贱人自立君长邻境诸国鄙其贱种莫与交亲谓之讫利多（唐言买得）今时泉水已多流溢)。

　　增长欢喜城有一住处名尊者窟从昔已来诸菩萨众于中止住。

　　十增长欢喜城古释云即南印度尊者窟者即上座部所居之所。

　　庵浮梨摩国有一住处名见亿藏光明从昔已来诸菩萨众于中止住。

　　十一庵浮梨摩此云无垢即是果名此国丰而且胜故以为名在中印度境。

　　乾陀罗国有一住处名苫婆罗窟从昔已来诸菩萨众于中止住。

　　十二乾陀罗国此云持地国多得道果者护持不为他国侵害故或云香遍遍国香草先发故苫婆罗者是香华树名与初品苫末罗梵言轻重耳遍窟侧近多生此故相传云是佛留影之所具如西域记及大集月藏分第十(十二乾陀罗国西域记第三云健䭾逻国有伽腻色迦王以如来涅槃之后第四百年应期抚运王风远彼殊俗内附机务余暇每习佛经日请一僧入宫说法而法异仪部执不同王用深疑无以去惑时胁尊者曰如来去世岁月逾远弟子部执师资异谓各据闻见共为矛盾时王闻已甚用感伤悲叹良久谓尊者曰猥以余福幸遵前绪去圣虽远犹为有幸敢亡庸鄙绍隆法教随其部执具释三藏（下取意）遂召众僧七日供养欲集法事先下来令去凡留圣圣众犹多复去有学无学犹多次留具三明六通具者犹多次取内闲三藏外达五明乃至四百九十九人后一世友未得罗汉等广集三藏凡三十万颂王以铜鍱镂寓石函封缄全舍此国与僧故多圣居也苫末罗者此翻为黄杂色初品巧幻术修罗王苫末罗王乃偈共长行唐梵互出与此释不同偈云红色光神又其城东南十余里有窣堵波中有佛牙长可寸半其色黄白彼多圣迹故是圣居相传云者即西域记第二说那揭罗国城西南二十余里有伽蓝伽蓝西南深涧峭绝瀑布飞流悬崖壁立东岸石壁有大洞穴瞿波罗龙之所居也门径狭小窟穴𡨋闇崖石津壁溪径余流昔有佛影焕若真容相好具足俨然如在近代已来人不遍睹纵有所见仿佛而已至诚祈请有𡨋感者乃暂明示尚不能久昔如来在世之时此龙为牧牛之士供王乳酪进奉失仪既获谴责心怀恚恨即以金钱买花供养受记窣堵波愿为恶龙破国害王即趣石壁投身而死遂居此窟为大龙王便欲出穴成本恶愿适起此心如来已鉴愍此国人为龙所害运神通力自中印度至龙所龙见如来妻心遂止受不杀戒愿护正法因请如来常居此窟诸圣弟子恒受我供如来告曰吾将寂灭为汝留影遣五罗汉常受汝供正法隐没其事无替汝若毒心忿怒起时当观吾影以慈心善故毒心当止此贤劫中当来世尊亦愍汝等皆留影像释曰此与观佛三昧海经大同已如初会钞引西域记云此国无别君长属迦毕试国去健䭾逻国不远或曾属之耳具如西域记者此即总指上来诸处引西域记不局一卷月藏分的指第十然月藏分当第十二有十卷经中即建立塔寺品第十九尔时娑婆世界主大梵天王释提桓因曰四大天王等及诸眷属从坐而起合掌向佛一心敬礼而作是言佛说于四天下中所有过去诸佛如来之所建立住持大塔牟尼诸佛所依住处于现在世及未来世而常不空佛为菩萨摩诃萨等降大法雨皆悉充满初名众仙所典次名德积次名金刚焰次名香室次名睒婆梨次名贤城次名须质多罗次名水光次名香熏次名善建立次名遮波罗次名金灯次名乐住次名牟邻陀次名金刚地次名慈窟次名那罗延窟次名渠摩娑罗香次名惠顶次名大德窟次名善现次名青郁茂次名虚空子次名牛头栴檀室次名难胜此是过去诸佛建立住持大塔常为菩萨等之所加护于是我等常所供养世尊所有声闻弟子于现在世及未来世复有义所塔寺住处令我等辈护持养育然此初数处与此经同可以意得故不具引下取意引尔时世尊微笑面门放种种光时四天下有无量百千诸佛住处而现东州八万佛现北州百千西州五百南州二百五十千佛处现广说诸国各有佛现等下诸天龙等𤼵愿护持)此文之终都无结束或是经来不尽阎浮既尔余方余界异类界等可以仿之法界身云则无在不在矣。

　　大方广佛华严经䟽钞会本第四十五之二

　　音释

　　垒

　　(鲁水切叠也)。

　　翥

　　(陟虑切飞举也)。

　　肇

　　(直绍切始也)。

　　赩

　　(许力切大赤也)。

　　峙

　　(丈里切屹立貌)。

　　纡

　　(邕俱切萦纡也)。

　　礴

　　(白各切旁礴广被也)。

　　蓄泄

　　(蓄敕六切积也泄私列切散也)。

　　企

　　(遣尔切)。

　　𨞬

　　(呈延切音廛市𨞬也)。

　　荛

　　(如招切音饶供然火之草)。

　　黯

　　(乙减切音掩深黑也)。

　　殉

　　(松闰切音同峻偶人送死也)。

　　𦭘

　　(莫鲍切音卯𠒎葵也又同茅)。

　　苫婆罗

　　(梵语土窟之名也苫诗廉切)。

　　秫

　　(食聿切音述榖也)。

　　菟

　　(土故切音兔菟[糸*系]药名)。

　　翚

　　(音挥素质五彩皆备日翚)。

　　殑

　　(渠京切音檠)。

　　妪

　　(于据切音预)。

　　娉

　　(匹正切音聘娶也)。

　　袨

　　(荧绢切音眩黑衣也)。

　　鞠

　　(渠玉切音局毛丸)。

　　铩

　　(所卖切音晒所辖切音杀)。

　　碛

　　(七迹切音戚水浅石见也又砂碛又音积)。

　　嵯峨

　　(上才何切音矬下牛何切音娥高大貌)。

　　抉

　　(一厥切声同月又音厥)。

　　吮

　　(䜿𠃔切读如顺口噏也)。

　　𩜁

　　(音陵又音另马食榖多气流四下也)。

　　隒

　　(疑检切音俨崖也)。

　　螫

　　(施只切音释䖝行貌)。

　　罽

　　(吕利切音计)。

　　缩

　　(所六切音叔退也)。

　　鍱

　　(弋涉切音叶铜铁鍱)。

　　睒

　　(音闪暂视貌)。
乾隆藏第 132 册 No. 1557 大方广佛华严经疏钞会本(第34卷-第51卷)


　　大方广佛华严经䟽钞会本第四十六之一　𡚁七

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　佛不思议法品第三十三

　　初明来意先通后别通则此下五品为答第二会初如来地等十句问故古德但有三品答前谓前明修生之因今辨修生之果因圆果满故次来也若答前问何以重请由因果隔绝念法希闻因德尚深果必玄妙故念请耳别明此品则前品因终此品果始故次来也(古德但有三品者以后二品别为平等因果故用品虽广狭不同答果义等若答前问下二解妨先问以前六会共答前问皆不重请故问此品何以重请由因果下古德答此乃有二意一因果隔绝前诸会同因故不别问此下是果果隔于因故此重问二念法希奇果不思议故复念请因德已下出念法希奇之相上是通意别明此下二唯明此品)二释名者如来果法迥超言虑故以为名斯即佛之不思议法也。

　　三宗趣者先总后别总明说佛果德体用心言罔及为宗令总忘言绝想速满为趣别就宗中三门分别一通辨佛德若说百四十不共佛法通于权小若五法摄大觉性犹通于权若言唯一味实德者约理顿说若言具无尽德是此所明故后文中初标十问答具多门类通十方一一无尽(初通辨佛德言百四十不共者已见光明觉品今重举总数谓三十二相八十种好四一切种清净十力四无所畏三念住三不护大悲无忘失法永断习气一切种妙智为百四十而通权小者小乘亦说但相劣耳权大说者皆悉超胜此约五教已有其二若五法下正明实教故云通权权实皆有但实教中会归法性不坏相耳若言唯一味下二即顿教若言具无尽下三即圆教从故后文中下四辨今经是圆教德)二别显义相诸佛功德不出二种一者修生二者本有初谓信等本无今有后谓真如具性功德此二无碍应成四句一唯修生二唯本有以性相躯分故三本有修生谓如来藏待彼了因本隐今显故四修生本有无分别智冥符理故若权教所明二德不杂法报四句亦有差殊依此经宗虽有四义而无四事本有如真金修生如严具然由严具方显金德严具无体全揽金成故唯金不碍严具唯法身而不碍报化唯严具亦然既互全[(冰-水+〡)*ㄆ]故十身无碍八相该于法界丈六遍于十方诸根毛孔各无限量亦不碍量量与无量无有障碍(二别显义相于中有三初正显二德言信等者此通行位信为万行之首则该进念定等位亦以信为初五十二位所有行德皆有二故若权教下三拣权异实初明权教言不杂者如转依果有二一所生得即是四智二所显得即是涅槃涅槃本有四智修生修生有为修显无为故二不杂法报四句者遮救恐外救云我宗亦有四句何异前融一唯法即在缠法身二唯报即四智菩提三亦法亦报谓真如出缠具诸功德四非法非报所谓应化今言亦有差殊者正拣权也虽有四句染净时乖法报非一思之依此经宗下二显实教举喻四句喻上四句一本有如真金是前第二句二修生如严具喻第一句三然由严具方显金德喻第四句修生本有四严具无体全揽金成喻第三句此即合初二句成三四句离初二句无三四句三四两句同在一时更无别体以此细寻权实斯显五故唯金下结第二句归初句六唯严具亦然结第一句归第二句此约喻说若望前法但初句为第二第二句为第一耳从既互全[(冰-水+〡)*ㄆ]下结归本宗无碍之相今更以喻总喻二德如修生在因渐显于本有在果圆满于本有非本有理有渐有圆如初生月明虽渐满而当带圆月以圆月常在故故十五日月遍在初一二三等中则知满果遍在因位亦令后后常具前前前前常具后后以初一日有二日月乃至十五日月以十五日月即初月故法合可知由此故云修生本有以初圆时先已圆故本有修生以初生时亦已圆故忘怀思之)三显不思议之义泛明有四一理妙难测二事广难知三行深越世四果用超情今文通四正辨后一就后一中复开为四一何者不思议略辨十种一智超世表二悲越常情三无思成事四同染恒净五所作秘密六业用广大七多少即入八分圆自在九依正无碍十理事一味文并具之恐繁不引二于何不思议此有四位一过世间二越权小三超因位四显法自体三云何不思议亦有四种谓非闻思修及报智境故四何用不思议亦有四种谓令信向故起行求故随分证故圆满得故前并是宗唯何用为趣即此宗趣可以释名(一何者下征不思议法体答谓智悲等二于何下征不思议人答谓世间等此人不能思议三云何下征不思议体谓闻思等思不及故四何用下征不思议意谓如来说法本欲利生今绝言思于物何益答意云令信入故谓欲证入要须心绝动摇言忘戏论耳)次正释文五品分二初品总明佛德后四别显佛德古德后二为平等因果此但三品果法有将此三配体相用后二可然初品有妨有相用故今依贤首初品总显佛德体用次品别显胜德之相后品别明胜德用益又初品明德次品明相后品明好(后之四品者是䟽新意欲将五品答其十问然有三重一此品总明佛德具答十问如下科释二者一一门中含答十问亦如下释三者五品广答十问如下说分之初古德已下叙昔䟽且述古便依三品科经)。

　　尔时大会中有诸菩萨作是念。

　　今初分四一请分二加分三证分四说分初中二先明请人。

　　诸佛国土云何不思议诸佛本愿云何不思议诸佛种性云何不思议诸佛出现云何不思议诸佛身云何不思议诸佛音声云何不思议诸佛智慧云何不思议诸佛自在云何不思议诸佛无碍云何不思议诸佛解脱云何不思议。

　　后诸佛下正显所念十法皆云不思议即前果用超情离于说相故此十句义并多含皆通真应不得一向就应而辨(后诸佛下正显所念䟽文有三一略示法体不得一向下结弹异释)然此十问摄前普光后二十句所成果问谓身摄六根智摄佛境佛地及最胜三问自在摄五一神力二神通三十力四无畏五三昧此并前开此合(然此十下对前相摄今当先列第二会初二十句问一如来地二如来境界三如来神力四如来所行五如来十力六如来无畏七如来三昧八如来神通九如来自在十如来无碍十一如来眼十二如来耳十三如来鼻十四如来舌十五如来身十六如来意十七如来辩才十八如来智慧十九如来最胜二十欠光明故唯有十九然句句皆有云何是言经中十句次第可知此中摄彼不依次第对前成三类故一前开此合二前合此开三无开合欲以此少摄彼之多故先明前开此合乃有三句摄前十六句第二前合此开以前二句摄五句第三节彼此一句则此中初合有三次此开有六后此不开有一具足十句彼前初开有十六次合有二后不开合亦一成十九句就初前开中第一身摄六根者身即六中之一兼摄欠光明一句故有七句第二智慧摄三兼能摄智为四第三自在摄五兼能摄自在为六故成十六)前境界中开出国土所化所依之境故前所行中开出出现本愿种性种性即悲智之行本愿就因辨行故出现是佛普贤行故出现与行互有宽狭下出现品行是其一故前之无碍此开解脱作用无碍名解脱故所以开合者显义无方故名多同者显不异故(前境界下第二前合此开中亦有三节而初境界国土无能摄句境界由前智慧已摄竟故故虽三节但有二句境界是所化之境国土是所依之境第二节所行摄二即有能摄然三皆行故言出现与行互有宽狭者遮难恐有难言彼十门出现行是其一如何此行能摄彼耶故以互有宽狭通之如以菩提为门则菩提之性摄于涅槃若以涅槃为门则涅槃摄于菩提前之无碍者是第二节则前但有一此则具于无碍解脱)音声即辩虽无开合名有宽狭义旨大同(音声即辩下第三无开合前后各一句)更为立图。

　　(◎佛不思议法品初十问　如来名号品二十问○)

　　<PIC>L132p0719_01.gif</PIC>

　　此十义相第二会中已释至下说分重明。

　　尔时世尊知诸菩萨心之所念则以神力加持智慧摄受光明照耀威势充满令青莲华藏菩萨住佛无畏入佛法界获佛威德神通目在得佛无碍广大观察知一切佛种性次第住不可说佛法方便。

　　第二尔时世尊下加分中三初加因神知机故次则以下显加相三业加故初句总余句别谓意语身以光即教光故后令青莲华下加所为为具说德故文有八句一外制无畏二内证深寂此意业胜三威德内充四神用外彻此身业胜五具四无碍是语业胜六遍观机教为广大七智性无差为次第八授记善巧为方便皆说德也所以加青莲华藏者果德离言藉因显故因果同时故性德无染最超胜故一德具含一切功德故(七智性无差者成十九最胜彼欠二十光明行次第本性无差性随次第而终不易果德离言者此文有四节此对表华之义经宗有因果二分十地已明华引果故二因果下表莲华义谓有问言是华引果何要莲华故答云余华华前果后此华不有则已有则华实双含又无染故故举莲华三又问言莲华有四何要举青故䟽答云最胜超故智论云水生华胜者即优钵罗华故四又莲华一莲多子表一含一切故此释藏义)。

　　尔时青莲华藏菩萨则能通达无碍法界则能安住离障深行则能成满普贤大愿则能知见一切佛法以大悲心观察众生欲令清净精进修习无有厌怠受行一切诸菩萨法于一念中出生佛智解了一切无尽智门总持辩才皆悉具足。

　　第三尔时青莲华下证分十句初四自利次三利他上皆自分后于一念下三句胜进并显可知。

　　承佛神力告莲华藏菩萨言。

　　第四承佛下说分分二先承力总告告莲华藏者非同佛心无以受佛德故亦名莲华不言青者不碍能说为最胜故。

　　佛子诸佛世尊有无量住所谓常住大悲住种种身作诸佛事住平等意转净法轮住四辩才说无量法住不思议一切佛法住清净音遍无量土住不可说甚深法界住现一切最胜神通住能开示无有障碍究竟之法。

　　后佛子诸佛下正显佛德略有二义一总下五品共答十问此品答佛种性佛以功德为种性故次二品答身次一品答本愿后一品答出现其国土问初会已广余或经来未尽或前后摄之二者此品具答十问谓佛德无量略显三十二门门门皆具十有三百二十德以显无尽昔以初十标宗略答具答十问所余唯有别答而超次答前十问今谓三十二门如次答前十问而门门皆含答十欲显佛德一具一切故亦显所问能包含故而其标门之名多不同前者为显佛德无边量故文分为十初二门答国土问第二念念出生下二门答本愿问第三不思议境下二门答种性问第四普入下二门答出现问第五离过清净下五门答身问第六演说下二门答音声问第七最胜下三门答智慧问第八自在下八门答自在问第九决定下三门答无碍问第十一切智住下三门答解脱问以身及自在含前普光诸问多故用门亦多而文多有三谓标释结义相至文当显今初二门答国土者国土即是所依所住初门明其常住法门后门明其遍住法界不唯国土不在方所为真土也今初文二初标后释释中九句显于如来应机说法含答十问则十问皆成住处下皆仿之一起应之心答种性问悲为种性故二演法之身答身问三转法之意答本愿问本愿平等利一切故四能转之辩答音声问音出辩故五所转之法答自在自在不思议故六转音周遍答国土国土是音所至故七所显之理答智慧智慧能住法界故八能化之通答神通问九演法之益答无碍问文唯九句脱于出现或通前诸句出现皆能作前九故答此十问既尔答初二会类例可知(今初下释文但明记上十问寻文易了或开或合显义无方)。

　　佛子诸佛世尊有十种法普遍无量无边法界何等为十所谓一切诸佛有无边际身色相清净普入诸趣而无染着一切诸佛有无边际无障碍眼于一切法悉能明见一切诸佛有无边际无障碍耳悉能解了一切音声一切诸佛有无边际鼻能到诸佛自在彼岸一切诸佛有广长舌出妙音声周遍法界一切诸佛有无边际身应众生心咸令得见一切诸佛有无边际意住于无碍平等法身一切诸佛有无边际无碍解脱示现无尽大神通力一切诸佛有无边际清净世界随众生乐现众佛土具足无量种种庄严而于其中不生染着一切诸佛有无边际菩萨行愿得圆满智游戏自在悉能通达一切佛法佛子是为如来应正等觉普遍法界无边际十种佛法。

　　二普遍法界者明其遍住谓六根三业皆遍法界土故标中无量是事法界无边是理此二无碍及事事无碍法界并为所遍列中则显前十皆遍一无边身含答三问一正答身其普遍诸趣是有悲性及出现义次六是身别相亦是于身兼答普光眼等六问出妙音声答音声问第八答三问谓无碍答第九解脱答第十神通力答自在第九别答国土第十答本愿及智慧问。

　　佛子诸佛世尊有十种念念出生智何等为十所谓一切诸佛于一念中悉能示现无量世界从天来下一切诸佛于一念中悉能示现无量世界菩萨受生一切诸佛于一念中悉能示现无量世界出家学道一切诸佛于一念中悉能示现无量世界菩提树下成等正觉一切诸佛于一念中悉能示现无量世界转妙法轮一切诸佛于一念中悉能示现无量世界教化众生供养诸佛一切诸佛于一念中悉能示现无量世界不可言说种种佛身一切诸佛于一念中悉能示现无量世界种种庄严无数庄严如来自在一切智藏一切诸佛于一念中悉能示现无量世界无量无数清净众生一切诸佛于一念中悉能示现无量世界三世诸佛种种根性种种精进种种行解于三世中成等正觉是为十。

　　第二念念出生智下二门答本愿问此门明乘愿现其八相后门明愿不失时今初然愿以后得智为体从其愿智生八相等非生智也别中一乘愿下生二受生种族三学解脱道四明其出现五音声六化生严国七现身八自在相严福严严如来藏故九是无碍十即智慧正遍知故。

　　佛子诸佛世尊有十种不失时何等为十所谓一切诸佛成等正觉不失时一切诸佛成熟有缘不失时一切诸佛授菩萨记不失时一切诸佛随众生心示现神力不失时一切诸佛随众生解示现佛身不失时一切诸佛住于大舍不失时一切诸佛入诸聚落不失时一切诸佛摄诸净信不失时一切诸佛调恶众生不失时一切诸佛现不思议诸佛神通不失时是为十。

　　二不失时者行止在缘根熟化现未熟便舍非愿不周若机熟失时便违本愿别中一出现二成本愿有缘三知种性与记四自在五现身六智住于舍七六根无碍八净国摄信九强音调恶十即不思议解脱。

　　佛子诸佛世尊有十种无比不思议境界何等为十所谓一切诸佛一跏趺坐遍满十方无量世界一切诸佛说一义句悉能开示一切佛法一切诸佛放一光明悉能遍照一切世界一切诸佛于一身中悉能示现一切诸身一切诸佛于一处中悉能示现一切世界一切诸佛于一智中悉能决了一切诸法无所𦊱碍一切诸佛于一念中悉能遍往十方世界一切诸佛于一念中悉现如来无量威德一切诸佛于一念中普缘三世佛及众生心无杂乱一切诸佛于一念中与去来今一切诸佛体同无二是为十。

　　第三不思议境界下二门答种性问此门双明报应种性皆真正故后门唯明法身种性今初体相超言念故云不思议下位不及故云无比别中一身二音三乘愿放光如其本愿所得光故四出现五国土六智慧七自在八威德种族九无杂之碍十解脱体同上之五段皆略指陈兼答十问已下恐繁不显说者随宜。

　　佛子诸佛世尊能出生十种智何者为十所谓一切诸佛知一切法无所趣向而能出生回向愿智一切诸佛知一切法皆无有身而能出生清净身智一切诸佛知一切法本来无二而能出生能觉悟智一切诸佛知一切法无我无众生而能出生调众生智一切诸佛知一切法本来无相而能出生了诸相智一切诸佛知一切世界无有成坏而能出生了成坏智一切诸佛知一切法无有造作而能出生知业果智一切诸佛知一切法无有言说而能出生了言说智一切诸佛知一切法无有染净而能出生知染净智一切诸佛知一切法无有生灭而能出生了生灭智是为十。

　　二出生智者明法身为种性也从无性中出其智慧非答智慧故别中十各二句皆上句知性即无性之性为能生后句出生智用。

　　佛子诸佛世尊有十种普入法何等为十所谓一切诸佛有净妙身普入三世一切诸佛皆悉具足三种自在普化众生一切诸佛皆悉具足诸陀罗尼普能受持一切佛法一切诸佛皆悉具足四种辩才普转一切清净法轮一切诸佛皆悉具足平等大悲恒不舍离一切众生一切诸佛皆悉具足甚深禅定恒普观察一切众生一切诸佛皆悉具足利他善根调伏众生无有休息一切诸佛皆悉具足无所碍心普能安住一切法界一切诸佛皆悉具足无碍神力一念普现三世诸佛一切诸佛皆悉具足无碍智慧一念普立三世劫数是为十。

　　第四普入下二门答出现问此门明遍现常现非有出没方为真现故别中云普现三世诸佛况自身耶又一现即一切现以三世佛无二体故如文殊般若中辨别中云三种自在者即三业化也。

　　佛子诸佛世尊有十种难信受广大法何等为十所谓一切诸佛悉能摧灭一切诸魔一切诸佛悉能降伏一切外道一切诸佛悉能调伏一切众生咸令欢悦一切诸佛悉能往诣一切世界化导群品一切诸佛悉能智证甚深法界一切诸佛悉皆能以无二之身现种种身充满世界一切诸佛悉皆能以清净音声起四辩才说法无断凡有信受功不唐捐一切诸佛皆悉能于一毛孔中出现诸佛与一切世界微尘数等无有断绝一切诸佛皆悉能于一微尘中示现众刹与一切世界微尘数等具足种种上妙庄严恒于其中转妙法轮教化众生而微尘不大世界不小常以证智安住法界一切诸佛皆悉了达清净法界以智光明破世痴闇令于佛法悉得开晓随逐如来住十力中是为十。

　　第二十种广大法者明出现之相谓大用无涯故云广大凡小莫测故难信受文显可知。

　　大方广佛华严经䟽钞会本第四十六之一

　　音释

　　𦊱碍

　　(𦊱古卖切碍五溉切𦊱碍𦊰也)。

　　唐捐

　　(捐与专切唐捐徒弃也)。

　　大方广佛华严经䟽钞会本第四十六之二　𡚁八

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子诸佛世尊有十种大功德离过清净何等为十所谓一切诸佛具大威德离过清净一切诸佛悉于三世如来家生种族调善离过清净一切诸佛尽未来际心无所住离过清净一切诸佛于三世法皆无所著离过清净一切诸佛知种种性皆是一性无所从来离过清净一切诸佛前际后际福德无尽等于法界离过清净一切诸佛无边身相遍十方刹随时调伏一切众生离过清净一切诸佛获四无畏离诸恐怖于众会中大师子吼明了分别一切诸法离过清净一切诸佛于不可说不可说劫入般涅槃众生闻名获无量福如佛现在功德无异离过清净一切诸佛远在不可说不可说世界中若有众生一心正念则皆得见离过清净是为十。

　　第五离过清净下五门答身问即分为五一此门总显无过如来三业随智慧行故三业等事不出于身故别中十句多同出现品身之十相思之(别中十句者彼之十相即是十身一普入成益相即威势身二无心普应相即是化身故云种族调善三平等随应即菩提身由菩萨智无所住故平等随应四无著无碍即智身五周遍十方即是法身故云一性六严刹益生即福德身七无生潜益即相好庄严身八严好满愿即是愿身愿力周法界恒转妙法轮故九穷尽后际即力持身故彼经中以医王延寿喻喻佛虽涅槃而不失利乐十圆回等住即意生身故云心念则现以彼十相十身对今经文一无差异其有难者随句已释若依彼次此一即彼三二即彼七三即彼四四即彼二五即彼一六即彼九七即彼五八即彼十九即彼八十即彼六但彼文广理无二也)。

　　佛子诸佛世尊有十种究竟清净何等为十所谓一切诸佛往昔大愿究竟清净一切诸佛所持梵行究竟清净一切诸佛离世众惑究竟清净一切诸佛庄严国土究竟清净一切诸佛所有眷属究竟清净一切诸佛所有种族究竟清净一切诸佛色身相好究竟清净一切诸佛法身无染究竟清净一切诸佛一切智智无有障碍究竟清净一切诸佛解脱自在所作已办到于彼岸究竟清净是为十。

　　二究竟清净明过不生拣异因净故云究竟惑障诸垢永不起故别中前五功德身净次三色身次一法身次一智身后一意生等身净也(后一意生者由言解脱自在故云意生身言等身者等取愿身化身等也)。

　　佛子诸佛世尊于一切世界一切时有十种佛事何等为十一者若有众生专心忆念则现其前二者若有众生心不调顺则为说法二者若有众生能生净信必令获得无量善根四者若有众生能入法位悉皆现证无不了知五者教化众生无有疲厌六者游诸佛刹往来无碍七者大悲不舍一切众生八者现变化身恒不断绝九者神通自在未尝休息十者安住法界能遍观察是为十。

　　三十种作佛事即明身之业用别中亦多同出现品身相。

　　佛子诸佛世尊有十种无尽智海法何等为十所谓一切诸佛无边法身无尽智海法一切诸佛无量佛事无尽智海法一切诸佛佛眼境界无尽智海法一切诸佛无量无数难思善根无尽智海法一切诸佛普雨一切甘露妙法无尽智海法一切诸佛赞佛功德无尽智海法一切诸佛往昔所修种种愿行无尽智海法一切诸佛尽未来际恒作佛事无尽智海法一切诸佛了知一切众生心行无尽智海法一切诸佛福智庄严无能过者无尽智海法是为十。

　　四无尽智海法者即如来六根三业皆智慧深广相应故亦别广智身可知。

　　佛子诸佛世尊有十种常法何等为十所谓一切诸佛常行一切诸波罗蜜一切诸佛于一切法常离迷惑一切诸佛常具大悲一切诸佛常有十力一切诸佛常转法轮一切诸佛常为众生示成正觉一切诸佛常乐调伏一切众生一切诸佛心常正念不二之法一切诸佛化众生已常示入于无余涅槃诸佛境界无边际故是为十。

　　五十种常法者明身中意业恒常用无断故。

　　佛子诸佛世尊有十种演说无量诸佛法门何等为十所谓一切诸佛演说无量众生界门一切诸佛演说无量众生行门一切诸佛演说无量众生业果门一切诸佛演说无量化众生门一切诸佛演说无量净众生门一切诸佛演说无量菩萨行门一切诸佛演说无量菩萨愿门一切诸佛演说无量一切世界成坏劫门一切诸佛演说无量菩萨深心净佛刹门一切诸佛演说无量一切世界三世诸佛于彼彼劫次第出现门一切诸佛演说一切诸佛智门是为十佛子诸佛世尊有十种为众生作佛事何等为十所谓一切诸佛示现色身为众生作佛事一切诸佛出妙音声为众生作佛事一切诸佛有所受为众生作佛事一切诸佛无所受为众生作佛事一切诸佛以地水火风为众生作佛事一切诸佛神力自在示现一切所缘境界为众生作佛事一切诸佛种种名号为众生作佛事一切诸佛以佛刹境界为众生作佛事一切诸佛严净佛刹为众生作佛事一切诸佛寂寞无言为众生作佛事是为十。

　　第六演说无量下二门答音声问此门明以音声辩说兼答普光辩问后门十种作佛事明种种说法谓六尘四大举动施为皆能显法成益无非佛事非独音声如净名说别中初身二音三四皆智受为成彼檀故不受令彼仿佛行少欲故又以无所受受诸受故余可知。

　　佛子诸佛世尊有十种最胜法何等为十所谓一切诸佛大愿坚固不可沮坏所言必作言无有二一切诸佛为欲圆满一切功德尽未来劫修菩萨行不生懈倦一切诸佛为欲调伏一切众生故往不可说不可说世界如是而为一切众生而无断绝一切诸佛于信于毁二种众生大悲普观平等无异一切诸佛从初发心乃至成佛终不退失菩提之心一切诸佛积集无量诸善功德皆以回向一切智性于诸世间终无染着一切诸佛于诸佛所修学三业唯行佛行非二乘行皆为回向一切智性成于无上正等菩提一切诸佛放大光明其光平等照一切处及照一切诸佛之法令诸菩萨心得清净满一切智一切诸佛舍离世乐不贪不染而普愿世间离苦得乐无诸戏论一切诸佛愍诸众生受种种苦守护佛种行佛境界出离生死逮十力地是为十。

　　第七最胜法下三门答智慧问初此一门总明权实因果之智兼答普光最胜之问智慧最胜故结云住十力地兼答佛地之问别中四即三念处行余可思之(四即三念者亦云三念住念谓能缘慧处谓不增不减平等之理初一心听法不忧二一心听法不喜三常行舍心以法界中减退相不可得故增进相不可得即涅槃相故如次配之)。

　　佛子诸佛世尊有十种无障碍住何等为十所谓一切诸佛皆能往一切世界无障碍住一切诸佛皆能住一切世界无障碍住一切诸佛皆能于一切世界行住坐卧无障碍住一切诸佛皆能于一切世界演说正法无障碍住一切诸佛皆能于一切世界住兜率天宫无障碍住一切诸佛皆能入法界一切三世无障碍住一切诸佛皆能坐法界一切道场无障碍住一切诸佛皆能念念观一切众生心行以三种自在教化调伏无障碍住一切诸佛皆能以一身住无量不思议佛所及一切处利益众生无障碍住一切诸佛皆能开示无量诸佛所说正法无障碍住是为十。

　　二无障碍住明智慧离障以智慧所作无碍故一切无碍。

　　佛子诸佛世尊有十种最胜无上庄严何等为十所谓一切诸佛皆悉具足诸相随好是为诸佛第一最胜无上身庄严一切诸佛皆悉具足六十种音一一音有五百分一一分无量百千清净之音以为严好能于法界一切众中无诸恐怖大师子吼演说如来甚深法义众生闻者靡不欢喜随其根欲悉得调伏是为诸佛第二最胜无上语庄严一切诸佛皆具十力诸大三昧十八不共庄严意业所行境界通达无碍一切佛法咸得无余法界庄严而为庄严法界众生心之所行去来现在各各差别于一念中悉能明见是为诸佛第三最胜无上意庄严一切诸佛皆悉能放无数光明一一光明有不可说光明网以为眷属普照一切诸佛国土灭除一切世间黑闇示现无量诸佛出兴其身平等悉皆清净所作佛事咸不唐捐能令众生至不退转是为诸佛第四最胜无上光明庄严一切诸佛现微笑时皆于口中放百千亿那由他阿僧祇光明一一光明各有无量不思议种种色遍照十方一切世界于大众中发诚实语授无量无数不思议众生阿耨多罗三藐三菩提记是为诸佛第五离世痴惑最胜无上现微笑庄严一切诸佛皆有法身清净无碍于一切法究竟通达住于法界无有边际虽在世间不与世杂了世实性行出世法言语道断超蕴界处是为诸佛第六最胜无上法身庄严一切诸佛皆有无量常妙光明不可说不可说种种色相以为严好为光明藏出生无量圆满光明普照十方无有障碍是为诸佛第七最胜无上常妙光明庄严一切诸佛皆有无边妙色可爱妙色清净妙色随心所现妙色映蔽一切三界妙色到于彼岸无上妙色是为诸佛第八最胜无上妙色庄严一切诸佛皆于三世佛种中生积众善宝究竟清净无诸过失离世讥谤一切法中最为殊胜清净妙行之所庄严具足成就一切智智种族清净无能讥毁是为诸佛第九最胜无上种族庄严一切诸佛以大慈力庄严其身究竟清净无诸渴爱身行永息心善解脱见者无厌大悲救护一切世间第一福田无上受者哀愍利益一切众生悉令增长无量福德智慧之聚是为诸佛第十最胜无上大慈大悲功德庄严是为十。

　　三十种无上庄严即智慧成益由内具智严故外具诸严标中超下位故最胜上无加故云无上别中十义结名自显一相好身二圆满音三以功德严意四放光五微笑授记其缘甚众离世间品亦明六法身中真如出缠故云清净无碍即法性法身本智返照故于一切法究竟通达即智慧法身智契法界俱无边际虽在已下应化法身了世已下功德法身严理智故了世实性成上不杂生下出世行出世法则功德备矣言语道断即虚空法身亦实相法身体绝百非言亡四句唯证相应故超蕴界处显是无为翻有漏蕴成五分法身若翻界处则外六尘亦国土身则十身圆融成真法身矣七即常光八金等妙色九中具真应种三世佛种即真如无性故应种可知十中起必智俱故无渴爱动与道合故身行永息心善解脱成上无爱见者无厌成上行息此皆功德亦无爱见成下大悲既为第一田故受施之中更无过上。

　　佛子诸佛世尊有十种自在法。

　　第八十自在法下八门答自在问即为八段初一总明自在兼摄加持初总可知。

　　何等为十所谓一切诸佛于一切法悉得自在明达种种句身味身演说诸法辩才无碍是为诸佛第一自在法。

　　别中全同八地之中十种自在但深广不次耳一法自在论经云无中边法门示现故。

　　一切诸佛教化众生未曾失时随其愿乐为说正法咸令调伏无有断绝是为诸佛第二自在法。

　　二心自在无量阿僧祇劫三昧入智故由在三昧观机故化不失时。

　　一切诸佛能令尽虚空界无量无数种种庄严一切世界六种震动令彼世界或举或下或大或小或合或散未曾恼害于一众生其中众生不觉不知无疑无怪是为诸佛第三自在法。

　　三胜解自在大小净秽随解转变故。

　　一切诸佛以神通力悉能严净一切世界于一念顷普现一切世界庄严此诸庄严经无数劫说不能尽悉皆离染清净无比一切佛刹严净之事皆令平等入一刹中是为诸佛第四自在法。

　　四财自在一切世界无量庄严严饰住持故。

　　一切诸佛见一众生应受化者为其住寿经不可说不可说劫乃至尽未来际结跏趺坐身心无倦专心忆念未曾废忘方便调伏而不失时如为一众生为一切众生悉亦如是是为诸佛第五自在法。

　　五命自在不可说劫命住持故。

　　一切诸佛悉能遍往一切世界一切如来所行之处而不暂舍一切法界十方各别一一方有无量世界海一一世界海有无量世界种佛以神力一念咸到转于无碍清净法轮是为诸佛第六自在法。

　　六如意自在一切国土中如意变化故。

　　一切诸佛为欲调伏一切众生念念中成阿耨多罗三藐三菩提而于一切佛法非已现觉亦非当觉亦不住于有学之地而悉知见通达无碍无量智慧无量自在教化调伏一切众生是为诸佛第七自在法。

　　七智自在如来力无畏不共法相好庄严三菩提示现故文中生界无边机熟相续故念念应成而真成在昔故佛于三世非是新觉亦非不觉住在学地又显虽念念觉离觉相故非三世觉亦离不觉故不住学地又云而悉通达无量智等即十力等。

　　一切诸佛能以眼处作耳处佛事能以耳处作鼻处佛事能以鼻处作舌处佛事能以舌处作身处佛事能以身处作意处佛事能以意处于一切世界中住世出世间种种境界一一境界中能作无量广大佛事是为诸佛第八自在法。

　　八业自在六根互用广大佛事是佛业故然非改转一根不变本来具故。

　　一切诸佛其身毛孔一一能容一切众生一一众生其身悉与不可说诸佛刹等而无迫隘一一众生步步能过无数世界如是展转尽无数劫悉见诸佛出现于世教化众生转净法轮开示过去未来现在不可说法尽虚空界一切众生诸趣受身威仪往来及其所受种种乐具皆悉具足而于其中无所障碍是为诸佛第九自在法。

　　九生自在一切世界生示现故。

　　一切诸佛于一念顷现一切世界微尘数佛一一佛皆于一切法界众妙莲华广大庄严世界莲华藏师子座上成等正觉示现诸佛自在神力如于众妙莲华广大庄严世界如是于一切法界中不可说不可说种种庄严种种境界种种形相种种示现种种劫数清净世界如于一念如是于无量无边阿僧祇劫一切念中一念一切现一念无量住而未曾用少方便力是为诸佛第十自在法。

　　十愿自在随心所欲佛国土时示成三菩提故上来唯三与八取意而释余并论经之文其第十自在文有四节一一念现多佛于一类界成佛二如于众妙下类显余界三如于一念下类显余念四一念一切现下总结深广一切现者一念便现法界诸形诸时诸神力故一念无量住者常无现故而不动如来少许方便故云自在。

　　佛子诸佛世尊有十种无量不思议圆满佛法何等为十所谓一切诸佛一一净相皆具百福一切诸佛皆悉成就一切佛法一切诸佛皆悉成就一切善根一切诸佛皆悉成就一切功德一切诸佛皆能教化一切众生一切诸佛皆悉能为众生作主一切诸佛皆悉成就清净佛刹一切诸佛皆悉成就一切智智一切诸佛皆悉成就色身相好见者获益功不唐捐一切诸佛皆具诸佛平等正法一切诸佛作佛事已莫不示现入于涅槃是为十。

　　第二不思议圆满佛法者明圆满自在谓前十自在八地容有故显如来十种圆满又无一法不自在故方云圆满别中二即证成菩提十力等云一切佛法九即具有法轮教法三通福智故曰善根四唯是福但云功德余可思准。

　　佛子诸佛世尊有十种善巧方便。

　　第三善巧方便即于法自在皆权实等无碍故。

　　何等为十一切诸佛了知诸法皆离戏论而能开示诸佛善根是为第一善巧方便。

　　别中一知实离言绝动摇之戏论而起权开示善根故为自在。

　　一切诸佛知一切法悉无所见各不相知无缚无解无受无集无成就自在究竟到于彼岸然于诸法真实而知不异不别而得自在无我无受不坏实际已得至于大自在地常能观察一切法界是为第二善巧方便。

　　二证实无能所见而不碍于法真实知见无缚无解而至大自在。

　　一切诸佛永离诸相心无所住而能悉知不乱不错虽知一切相皆无自性而如其体性悉能善入而亦示现无量色身及以一切清净佛土种种庄严无尽之相集智慧灯灭众生惑是为第三善巧方便。

　　三无相知相无性入性亦能示现依正调生。

　　一切诸佛住于法界不住过去未来现在如如性中无去来今三世相故而能演说去来今世无量诸佛出现世间令其闻者普见一切诸佛境界是为第四善巧方便。

　　四证冥三际之理而演三际益生。

　　一切诸佛身语意业无所造作无来无去亦无有住离诸数法到于一切诸法彼岸而为众法藏具无量智了达种种世出世法智慧无碍示现无量自在神力调伏一切法界众生是为第五善巧方便。

　　五三业湛然而包含示现。

　　一切诸佛知一切法不可见非一非异非量非无量非来非去皆无自性亦不违于世间诸法一切智者无自性中见一切法于法自在广说诸法而常安住真如实性是为第六善巧方便。

　　六知非一异而见一切法。

　　一切诸佛于一时中知一切时具净善根入于正位而无所著于其日月年劫成坏如是等时不住不舍而能示现若昼若夜初中后时一日七日半月一月一年百年一劫多劫不可思劫不可说劫乃至尽于未来际劫恒为众生转妙法轮不断不退无有休息是为第七善巧方便。

　　十知时融入故不住不舍而不坏年劫演法无休。

　　一切诸佛恒住法界成就诸佛无量无畏及不可数辩不可量辩无尽辩无断辩无边辩不共辩无穷辩真实辩方便开示一切句辩一切法辩随其根性及以欲解以种种法门说不可说不可说百千亿那由他修多罗初中后善皆悉究竟是为第八善巧方便。

　　八恒住法界则寂无所住而成就无量无畏十辩演法十辩者一多故二非心测故三随说一事穷劫不尽故四任放辩才无有间故五触类成辩故六下位所无故七无能难屈故八皆契事理故九无一句义不能显故十无有一法不能演故初中后善下明说之德具七善故或开为十瑜伽八十五云一初善听闻时生欢喜故二中善修行时无有艰苦远离二边依中道行故三后善谓究竟离垢等故今文云皆悉究竟诸经论中更有多释恐厌繁文余七经文略无(三后善者等字等取及一切究竟离欲为后边故法性离垢故能学者亦离垢故修行究竟得离垢故诸经论者智论云赞布施为初善赞持戒为中善赞二果报生天净土名后善复说声闻独觉大乘亦名三善宝惬经云知苦断集名初善修八正道为中善证灭名后善是名声闻初中后善若不舍菩提心不念下乘回向一切智是名菩萨初中后善等释曰今䟽全依瑜伽故指余释余七者谓略故无非是全无今依瑜伽具出论云四者文巧谓善缉缀名身等故及八语具八语具者一先首二美妙三显了四易解五乐闻六无依七无违八广大如瑜伽二十五说五义妙谓能引发利益安乐六地一谓不与外道共故唯佛法有外道所无七圆满无限量故最尊胜故义丰且胜故名圆满八清净谓自性解脱故一刹那自体解脱故或法自体解脱故九鲜白谓相续解脱故设多刹那亦解脱故能学之者亦解脱故十梵行之相谓八圣道支灭谛名梵道谛名行与灭为因此具八道名梵行相当知此道由纯一道等四种妙相之所显说)。

　　一切诸佛住净法界知一切法本无名字无过去名无现在名无未来名无众生名无非众生名无国土名无非国土名无法名无非法名无功德名无非功德名无菩萨名无佛名无数名无非数名无生名无灭名无有名无无名无一名无种种名何以故诸法体性不可说故一切诸法无方无处不可集说不可散说不可一说不可多说音声莫逮言语悉断虽随世俗种种言说无所攀缘无所造作远离一切虚妄想着如是究竟到于彼岸是为第九善巧方便。

　　九离说而说故无想着。

　　一切诸佛知一切法本性寂静无生故非色无戏论故非受无名数故非想无造作故非行无执取故非识无入处故非处无所得故非界然亦不坏一切诸法本性无起如虚空故一切诸法皆悉空寂无业果无修习无成就无出生非数非不数非有非无非生非灭非垢非净非入非出非住非不住非调伏非不调伏非众生非无众生非寿命非无寿命非因缘非无因缘而能了知正定邪定及不定聚一切众生为说妙法令到彼岸成就十力四无所畏能师子吼具一切智住佛境界是为第十善巧方便。

　　十了寂起用于中先知本寂后而能下不废起用前中亦二先正显后然亦下释成谓色等性无非遣之使无故不坏诸法即空无业等后起用可知。

　　佛子是为诸佛成就十种善巧方便。

　　大方广佛华严经䟽钞会本第四十六之二

　　音释

　　沮坏

　　(沮慈吕切遏也坏古聩切毁也)。

　　讥谤

　　(讥居依切诽也谤补旷切毁也)。

　　懈倦

　　(懈古隘切懈怠也倦渠卷切疲倦也)。
乾隆藏第 132 册 No. 1557 大方广佛华严经疏钞会本(第34卷-第51卷)


　　大方广佛华严经疏钞会本第四十七　弊九

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子诸佛世尊有十种广大佛事无量无边不可思议一切世间诸天及人皆不能知去来现在所有一切声闻独觉亦不能知唯除如来威神之力。

　　第四十种广大佛事明神通自在即答前二会神通问先总标中谓八相等中皆有大用微细相容故以此摄物故名佛事于中先标名无量下显胜。

　　何等为十所谓一切诸佛于尽虚空遍法界一切世界兜率陀天皆现受生修菩萨行作大佛事无量色相无量威德无量光明无量音声无量言辞无量三昧无量智慧所行境界摄取一切人天魔梵沙门婆罗门阿修罗等大慈无碍大悲究竟平等饶益一切众生或令生天或令生人或净其根或调其心或时为说差别三乘或时为说圆满一乘普皆济度令出生死是为第一广大佛事。

　　列中先征后释释中一明上生佛事于中四一别明能摄二摄取下所摄广多三大慈下能摄殊胜四或令下所摄成益。

　　佛子一切诸佛从兜率天降神母胎以究竟三昧观受生法如幻如化如影如空如热时焰随乐而受无量无碍入无诤法起无著智离欲清净成就广大妙庄严藏。

　　二降神处胎佛事中先明智德内圆。

　　受最后身住大宝庄严楼阁而作佛事或以神力而作佛事或以正念而作佛事或现神通而作佛事或现智日而作佛事或现诸佛广大境界而作佛事或现诸佛无量光明而作佛事或入无数广大三昧而作佛事或现从彼诸三昧起而作佛事。

　　后受最后下明神通外用于中先一处一时作佛事。

　　佛子如来尔时在母胎中为欲利益一切世间种种示现而作佛事所谓或现初生或现童子或现在宫或现出家或复示现成等正觉或复示现转妙法轮或示现于入般涅槃如是皆以种种方便于一切方一切网一切旋一切种一切世界中而作佛事是为第二广大佛事。

　　后佛子如来尔时下总摄时处作佛事此中多处准下瞿波乃至十重此略举五皆后后广前前一一切方者即娑婆与能绕十三刹尘数刹十方无间住故二彼上诸刹复有眷属刹等围绕交络成网故三绕中间海十右旋海故四尽华藏刹海诸刹种故五一切世界者尽法界故。

　　佛子一切诸佛一切善业皆已清净一切生智皆已明洁而以生法诱导群迷令其开悟具行众善为众生故示诞王宫。

　　三现生处宫佛事分二初无生现生是诞生相。

　　一切诸佛于诸色欲宫殿妓乐皆已舍离无所贪染常观诸有空无体性一切乐具悉不真实持佛净戒究竟圆满。

　　后一切佛于诸色下无染处染是处王宫相于中四一三学自圆无染是定故。

　　观诸内宫妻妾侍从生大悲愍观诸众生虚妄不实起大慈心观诸世间无一可乐而生大喜于一切法心得自在而起大舍。

　　二观诸下四心愍物。

　　具佛功德现生法界身相圆满眷属清净而于一切皆无所著以随类音为众演说令于世法深生猒离如其所行示所得果复以方便随应教化未成熟者令其成熟已成熟者令得解脱为作佛事令不退转复以广大慈悲之心恒为众生说种种法又为示现三种自在令其开悟心得清净。

　　三具佛下具德摄益。

　　虽处内宫众所咸睹而于一切诸世界中施作佛事以大智慧以大精进示现种种诸佛神通无碍无尽恒住三种巧方便业所谓身业究竟清净语业常随智慧而行意业甚深无有障碍以是方便利益众生是为第三广大佛事。

　　四虽处下摄益广深。

　　佛子一切诸佛示处种种庄严宫殿观察猒离舍而出家欲使众生了知世法皆是妄想无常败坏深起厌离不生染着永断世间贪爱烦恼修清净行利益众生当出家时舍俗威仪住无诤法满足本愿无量功德以大智光灭世痴闇为诸世间无上福田常为众生赞佛功德令于佛所植诸善本以智慧眼见真实义复为众生赞说出家清净无过永得出离长为世间智慧高幢是为第四广大佛事。

　　四出家佛事中二先明出家意后当出家时下明出家相三业二利故。

　　佛子一切诸佛具一切智于无量法悉已知见菩提树下成最正觉降伏众魔威德特尊其身充满一切世界神力所作无边无尽于一切智所行之义皆得自在修诸功德悉已圆满其菩提座具足庄严周遍十方一切世界佛处其上转妙法轮说诸菩萨所有行愿开示无量诸佛境界令诸菩萨皆得悟入修行种种清净妙行复能示导一切众生令种善根生于如来平等地中住诸菩萨无边妙行成就一切功德胜法一切世界一切众生一切佛刹一切诸法一切菩萨一切教化一切三世一切调伏一切神变一切众生心之乐欲悉善了知而作佛事是为第五广大佛事。

　　五成道佛事中三初明真觉旧圆次菩提树下应身今满后其菩提下演法益生此顿演华严。

　　佛子一切诸佛转不退法轮令诸菩萨不退转故转无量法轮令一切世间咸了知故转开悟一切法轮能大无畏师子吼故转一切法智藏法轮开法藏门除闇障故转无碍法轮等虚空故转无著法轮观一切法非有无故转照世法轮令一切众生净法眼故转开示一切智法轮悉遍一切三世法故转一切佛同一法轮一切佛法不相违故一切诸佛以如是等无量无数百千亿那由他法轮随诸众生心行差别而作佛事不可思议是为第六广大佛事。

　　六转法轮佛事中义通权实先列后结列中一唯菩萨乘通四不退二通五乘世咸了故三开权显实令悟知见决定有故四通三藏三藏除痴及三障故五唯顿法事理双绝故六中道法不着二边故七世谛法净所知故八唯佛法智遍知故九唯圆法无异味故后一如是下总结即无量乘唯第十轮随机演故十皆圆融为不思议。

　　佛子一切诸佛入于一切王都城邑为诸众生而作佛事所谓人王都邑天王都邑龙王夜叉王乾闼婆王阿修罗王迦楼罗王紧那罗王摩睺罗伽王罗刹王毗舍阇王如是等王一切都邑入城门时大地震动光明普照盲者得眼聋者得耳狂者得心裸者得衣诸忧苦者悉得安乐一切乐器不鼓自鸣诸庄严具若着不着咸出妙音众生闻者无不欣乐一切诸佛色身清净相好具足见者无猒能为众生作于佛事所谓若顾视若观察若动转若屈申若行若住若坐若卧若默若语若现神通若为说法若有教来如是一切皆为众生而作佛事一切诸佛普于一切无数世界种种众生心乐海中劝令念佛常勤观察种诸善根修菩萨行叹佛色相微妙第一一切众生难可值遇若有得见而兴信心则生一切无量善法集佛功德普皆清净如是称赞佛功德已分身普往十方世界令诸众生悉得瞻奉思惟观察承事供养种诸善根得佛欢喜增长佛种悉当成佛以如是行而作佛事或为众生示现色身或出妙音或但微笑令其信乐头顶礼敬曲躬合掌称扬赞叹问讯起居而作佛事一切诸佛以如是等无量无数不可言说不可思议种种佛事于一切世界中随诸众生心之所乐以本愿力大慈悲力一切智力方便教化悉令调伏是为第七广大佛事。

　　七威仪佛事于中四一别举入城益物二一切诸佛色身下通显威仪益物三一切诸佛昔于下言谈示现益物其昔字晋本所无即是现益若言昔者乃是举因显果必是普字四一切诸佛以如是下总结深广。

　　佛子一切诸佛或住阿兰若处而作佛事或住寂静处而作佛事或住空闲处而作佛事或住佛住处而作佛事或住三昧而作佛事或独处园林而作佛事或隐身不现而作佛事或住甚深智而作佛事或住诸佛无比境界而作佛事或住不可见种种身行随诸众生心乐欲解方便教化无有休息而作佛事或以天身求一切智而作佛事或以龙身夜叉身乾闼婆身阿修罗身迦楼罗身紧那罗身摩睺罗伽人非人等身求一切智而作佛事或以声闻身独觉身菩萨身求一切智而作佛事或时说法或时寂默而作佛事或说一佛或说多佛而作佛事或说诸菩萨一切行一切愿为一行愿而作佛事或说诸菩萨一行一愿为无量行愿而作佛事或说佛境界即世间境界而作佛事或说世间境界即佛境界而作佛事或说佛境界即非境界而作佛事或住一日或住一夜或住半月或住一月或住一年乃至住不可说劫为诸众生而作佛事是为第八广大佛事。

　　八起行佛事中有四一身心安住行兰若唯山林寂静通城邑空闲在无物二或以天身下起应上求行三或时说法下说默下化行四或住一日下时分进修行。

　　佛子一切诸佛是生清净善根之藏令诸众生于佛法中生净信解诸根调伏永离世间令诸菩萨于菩提道具智慧明不由他悟或现涅槃而作佛事或现世间皆悉无常而作佛事或说佛身而作佛事或说所作皆悉已辨而作佛事或说功德圆满无缺而作佛事或说永断诸有根本而作佛事或令众生猒离世间随顺佛心而作佛事或说寿命终归于尽而作佛事或说世间无一可乐而作佛事或为宣说尽未来际供养诸佛而作佛事或说诸佛转净法轮令其得闻生大欢喜而作佛事或为宣说诸佛境界令其发心而修诸行而作佛事或为宣说念佛三昧令其发心常乐见佛而作佛事或为宣说诸根清净勤求佛道心无懈退而作佛事或诣一切诸佛国土观诸境界种种因缘而作佛事或摄一切诸众生身皆为佛身令诸懈怠放逸众生悉住如来清净禁戒而作佛事是为第九广大佛事。

　　九起用佛事中二初显起用所依以是能生功德藏故二或现涅槃下正明起用。

　　佛子一切诸佛入涅槃时无量众生悲号涕泣生大忧恼递相瞻顾而作是言如来世尊有大慈悲哀愍饶益一切世间与诸众生为救为归如来出现难可值遇无上福田于今永灭即以如是令诸众生悲号恋慕而作佛事复为化度一切天人龙神夜叉乾闼婆阿修罗迦楼罗紧那罗摩睺罗伽人非人等故随其乐欲自碎其身以为舍利无量无数不可思议令诸众生起净信心恭敬尊重欢喜供养修诸功德具足圆满复起于塔种种严饰于诸天宫龙宫夜叉宫乾闼婆阿修罗迦楼罗紧那罗摩睺罗伽人非人等诸宫殿中以为供养牙齿爪发咸以起塔令其见者皆悉念佛念法念僧信乐不回诚敬尊重在在处处布施供养修诸功德以是福故或生天上或处人间种族尊荣财产备足所有眷属悉皆清净不入恶趣常生善道恒得见佛具众白法于三有中速得出离各随所愿获自乘果于如来所知恩报恩永与世间作所归依佛子诸佛世尊虽般涅槃仍与众生作不思议清净福田无尽功德最上福田令诸众生善根具足福德圆满是为第十广大佛事。

　　十涅槃佛事别显用中之一于中三初明涅槃悲恋益次复为化度下舍利流布益后佛子下总结益满若配十问一本愿二即种性及国土三是无碍四十皆解脱五出现六音声七身八智慧九自在。

　　佛子此诸佛事无量广大不可思议一切世间诸天及人及去来今声闻独觉皆不能知唯除如来威神所加。

　　三结可知。

　　佛子诸佛世尊有十种无二行自在法何等为十所谓一切诸佛悉能善说授记言辞决定无二一切诸佛悉能随顺众生心念令其意满决定无二一切诸佛悉能现觉一切诸法演说其义决定无二一切诸佛悉能具足去来今世诸佛智慧决定无二一切诸佛悉知三世一切刹那即一刹那决定无二一切诸佛悉知三世一切佛刹入一佛刹决定无二一切诸佛悉知三世一切佛语即一佛语决定无二一切诸佛悉知三世一切诸佛与其所化一切众生体性平等决定无二一切诸佛悉知世法及诸佛法性无差别决定无二一切诸佛悉知三世一切诸佛所有善根同一善根决定无二是为十。

　　第五无二行自在法者明无畏自在兼答普光无畏之问于事明审决定无疑故云无二不畏他难名为自在别中初四可知次三通二义一以理融相二事事即入次二唯理后一有三义一同性修故二互回向故三互主伴故。

　　佛子诸佛世尊有十种住住一切法何等为十所谓一切诸佛住觉悟一切法界一切诸佛住大悲语一切诸佛住本大愿一切诸佛住不舍调伏众生一切诸佛住无自性法一切诸佛住平等利益一切诸佛住无忘失法一切诸佛住无障碍心一切诸佛住恒正定心一切诸佛住等入一切法不违实际相是为十。

　　第六明住住一切法者明三昧自在兼答普光三昧问如来所住无非三昧故遍住一切文显可知。

　　佛子诸佛世尊有十种知一切法尽无有余何等为十所谓知过去一切法尽无有余知未来一切法尽无有余知现在一切法尽无有余知一切言语法尽无有余知一切世间道尽无有余知一切众生心尽无有余知一切菩萨善根上中下种种分位尽无有余知一切佛圆满智及诸善根不增不减尽无有余知一切法皆从缘起尽无有余知一切世界种尽无有余知一切法界中如因陀罗网诸差别事尽无有余是为十。

　　第七知一切法尽无有余者明十力自在兼答普光十力之问十力智慧照境无遗故亦显可知。

　　佛子诸佛世尊有十种力何等为十所谓广大力最上力无量力大威德力难获力不退力坚固力不可坏力一切世间不思议力一切众生无能动力是为十佛子诸佛世尊有十种大那罗延幢勇健法。

　　第八广大力者明神力自在亦答普光十力之问文中亦三初标次何者下征释三结今初十力是别名大那罗延等是总称故下列中但依总名是则标中十力一一遍下别中别中十门一一具前标中十力则成十门。

　　古德将标中十力次第配下十勇健法谓初为广大力等则令别中一门不摄前十不成百门亦令余门无广大义初门无最上等说欲从胜配者应逆次配之(亦令余门者以广大为初门故言初门无最上等者初门唯有广大故无余九最上在初略举其一等于下八设欲下五遮救谓彼救云虽则互有何方从多立名故今答云从多可尔不应顺次以逆次配与文相顺故下释文一一从多逆次名释然总名那罗延幢者即帝释力士之名)十中一广大者周法界故二最上者无加过故三无分量故四可敬畏故五唯佛得故六作无屈故七当体坚故八缘不坏故九超言念故十不可摇故。

　　何者为十所谓一切诸佛身不可坏命不可断世间毒药所不能中一切世界水火风灾皆于佛身不能为害一切诸魔天龙夜叉乾闼婆阿修罗迦楼罗紧那罗摩睺罗伽人非人毗舍阇罗刹等尽其势力雨大金刚如须弥山及铁围山遍于三千大千世界一时俱下不能令佛心有惊怖乃至一毛亦不摇动行住坐卧初无变易佛所住处四方远近不令其下则不能雨假使不制而从雨之终不为损若有众生为佛所持及佛所使尚不可害况如来身是为诸佛第一大那罗延幢勇健法。

　　次征释中第一身命不可坏力今逆次配此即不可动力乃至一毛不摇动故文中二先正明不可动坏谓情非情境俱不能坏后若有众生下举况显胜如令耆婆入火取子入狱问罪等(如今耆婆入火者现相已引入狱问罪即报恩经第四令阿难往阿鼻地狱问词达云汝今受罪云何调达答云如第三禅乐今取入中间罪苦不能害耳)。

　　佛子一切诸佛以一切法界诸世界中须弥山王及铁围山大铁围山大海山林宫殿屋宅置一毛孔尽未来劫而诸众生不觉不知唯除如来神力所被佛子尔时诸佛于一毛孔持于尔所一切世界尽未来劫或行或住或坐或卧不生一念劳倦之心佛子譬如虚空普持一切遍法界中所有世界而无劳倦一切诸佛于一毛孔持诸世界亦复如是是为诸佛第二大那罗延幢勇健法。

　　第二毛孔容持力即是不可思而诸众生不觉知矣。

　　佛子一切诸佛能于一念起不可说不可说世界微尘数步一一步过不可说不可说佛刹微尘数国土如是而行经一切世界微尘数劫佛子假使有一大金刚山与上所经一切佛刹其量正等如是量等大金刚山有不可说不可说佛刹微尘数诸佛能以如是诸山置一毛孔佛身毛孔与法界中一切众生毛孔数等一一毛孔悉置尔许大金刚山持尔许山游行十方入尽虚空一切世界从于前际尽未来际一切诸劫无有休息佛身无损亦不劳倦心常在定无有散乱是为诸佛第三大那罗延幢勇健法。

　　第三毛持大山力即当不坏以虽持多大山身心无劳损故文中速行广步多劫行刹为一山之量此山已无边矣况有多山在于一毛况复多毛穷劫持住实难思之境矣。

　　佛子一切诸佛一座食已结跏趺坐经前后际不可说劫入佛所受不思议乐其身安住寂然不动亦不废舍化众生事佛子假使有人于遍虚空一一世界悉以毛端次第度量诸佛能于一毛端处结跏趺坐尽未来劫如一毛端处一切毛端处悉亦如是佛子假使十方一切世界所有众生一一久生其身大小悉与不可说佛刹微尘数世界量等轻重亦尔诸佛能以尔所众生置一指端尽于后际所有诸劫一切指端皆亦如是尽持尔许一切众生入遍虚空一一世界尽于法界悉使无余而佛身心曾无劳倦是为诸佛第四大那罗延幢勇健法。

　　第四定用自在力即是坚固定力安住故。

　　佛子一切诸佛能于一身化现不可说不可说佛刹微尘数头一一头化现不可说不可说佛刹微尘数舌一一舌化出不可说不可说佛刹微尘数差别音声法界众生靡不皆闻一一音声演不可说不可说佛刹微尘数修多罗藏一一修多罗藏演不可说不可说佛刹微尘数法一一法有不可说不可说佛刹微尘数文字句义如是演说尽不可说不可说佛刹微尘数劫尽是劫已复更演说尽不可说不可说佛刹微尘数劫如是次第乃至尽于一切世界微尘数尽一切众生心念数未来际劫犹可穷尽如来化身所转法轮无有穷尽所谓智慧演说法轮断诸疑惑法轮照一切法法轮开无碍藏法轮令无量众生欢喜调伏法轮开示一切诸菩萨行法轮高升圆满大智慧日法轮普然照世智慧明灯法轮辩才无畏种种庄严法轮如一佛身以神通力转如是等差别法轮一切世法无能为喻如是尽虚空界一一毛端分量之处有不可说不可说佛刹微尘数世界一一世界中念念现不可说不可说佛刹微尘数化身一一化身皆亦如是所说音声文字句义一一充满一切法界其中众生皆得解了而佛言音无变无断无有穷尽是为诸佛第五大那罗延幢勇健法。

　　第五常遍演法力此即不退言音无变无断尽故文中二初明一身转后如一佛下明多身转前中三初显所说多次如是演说下明所说常后所谓下示所说体后多身可知是则常恒之说前后无涯生盲之徒对而莫睹随所感见说有始终。

　　佛子一切诸佛皆以德相庄严胸臆犹若金刚不可损坏菩提树下结跏趺坐魔王军众其数无边种种异形甚可怖畏众生见者靡不惊慑悉发狂乱或时致死如是魔众遍满虚空如来见之心无恐怖容色不变一毛不竖不动不乱无所分别离诸喜怒寂然清净住佛所住具慈悲力诸根调伏心无所畏非诸魔众所能倾动而能摧伏一切魔军皆使回心稽首归依然后复以三轮教化令其悉发阿耨多罗三藐三菩提意永不退转是为诸佛第六大那罗延幢勇健法。

　　第六德相降魔力即当难获然十皆难获世多魔惑偏立难获之名。

　　佛子一切诸佛有无碍音其音普遍十方世界众生闻者自然调伏彼诸如来所出音声须弥卢等一切诸山不能为障天宫龙宫夜叉宫乾闼婆阿修罗迦楼罗紧那罗摩睺罗伽人非人等一切诸宫所不能障一切世界高大音声亦不能障随所应化一切众生靡不皆闻文字句义悉得解了是为诸佛第七大那罗延幢勇健法。

　　第七圆音遍彻力即是威德闻皆调伏故。

　　佛子一切诸佛心无障碍于百千亿那由他不可说不可说劫恒善清净去来现在一切诸佛同一体性无浊无翳无我无我所非内非外了境空寂不生妄想无所依无所作不住诸相永断分别本性清净舍离一切攀缘忆念于一切法常无违诤住于实际离欲清净入真法界演说无尽离量非量所有妄想绝为无为一切言说于不可说无边境界悉已通达无碍无尽智慧方便成就十力一切功德庄严清净演说种种无量诸法皆与实相不相违背于诸法界三世诸法悉等无异究竟自在入一切法最胜之藏一切法门正念不惑安住十方一切佛刹而无动转得不断智知一切法究竟无余尽诸有漏心善解脱慧善解脱住于实际通达无碍心常正定于三世法及以一切众生心行一念了达皆无障碍是为诸佛第八大那罗延幢勇健法。

　　第八心无障碍力即无量力离量非量故初无尘惑障碍后于不可说下起用无障碍心善解脱者由三种相一于诸行遍了知故二于彼相应诸烦恼断得作证故三烦恼断已于一切处离爱住故(心善解脱者瑜伽八十五说)。

　　佛子一切诸佛同一法身境界无量身功德无边身世间无尽身三界不染身随念示现身非实非虚平等清净身无来无去无为不坏身一相无相法自性身无处无方遍一切身神变自在无边色相身种种示现普入一切身妙法方便身智藏普照身示法平等身普遍法界身无动无分别非有非无常清净身非方便非不方便非灭非不灭随所应化一切众生种种信解而示现身从一切功德宝所生身具一切诸佛法真如身本性寂静无障碍身成就一切无碍法身遍住一切清净法界身分形普遍一切世间身无攀缘无退转永解脱具一切智普了达身是为诸佛第九大那罗延幢勇健法。

　　第九法身微密力即是最上此总收前八后一更无加故文列二十五身或即应之真即真之应即性之相即理之智十身圆融同一法界之身不可配于报化故云最上微密。

　　佛子一切诸佛等悟一切诸如来法等修一切诸菩萨行若愿若智清净平等犹如大海悉得满足行力尊胜未曾退怯住诸三昧无量境界示一切道劝善诫恶智力第一演法无畏随有所问悉能善答智慧说法平等清净身语意行悉皆无杂住佛所住诸佛种性以佛智慧而作佛事住一切智演无量法无有根本无有边际神通智慧不可思议一切世间无能解了智慧深入见一切法微妙广大无量无边三世法门咸善通达一切世界悉能开晓以出世智于诸世间作不可说种种佛事成不退智入诸佛数虽已证得不可言说离文字法而能开示种种言辞以普贤智集诸善行成就一念相应妙慧于一切法悉能觉了如先所念一切众生皆依自乘而施其法一切诸法一切世界一切众生一切三世于法界内如是境界其量无边以无碍智悉能知见佛子一切诸佛于一念顷随所应化出兴于世住清净土成等正觉现神通力开悟三世一切众生心意及识不失于时佛子众生无边世界无边法界无边三世无边诸佛最胜亦无有边悉现于中成等正觉以佛智慧方便开悟无有休息佛子一切诸佛以神通力现最妙身住无边处大悲方便心无障碍于一切时常为众生演说妙法是为诸佛第十大那罗延幢勇健法。

　　第十具足行智力即是广大力因行如海果智普周五无边界大用无涯故文中四一万行圆净二住佛所住下智用圆周三虽已证下动寂自在四佛子一切诸佛下用无涯畔上之十力不出三业可以思准。

　　佛子此一切诸佛大那罗延幢勇健法无量无边不可思议去来现在一切众生及以二乘不能解了唯除如来神力所加。

　　第三佛子此一切下总结可知。

　　佛子诸佛世尊有十种决定法何等为十所谓一切诸佛定从兜率寿尽下生一切诸佛定示受生处胎十月一切诸佛定厌世俗乐求出家一切诸佛决定坐于菩提树下成等正觉悟诸佛法一切诸佛定于一念悟一切法一切世界示现神力一切诸佛定能应时转妙法轮一切诸佛定能随彼所种善根应时说法而为授记一切诸佛定能应时为作佛事一切诸佛定能为诸成就菩萨而授记莂一切诸佛定能一念普答一切众生所问是为十。

　　第九决定法下三门答无碍问一明所作决定无能为碍此约一类世界故云决定于异类界未必定然又约佛定能为故云决定耳。

　　佛子诸佛世尊有十种速疾法何等为十所谓一切诸佛若有见者速得远离一切恶趣一切诸佛若有见者速得圆满殊胜功德一切诸佛若有见者速能成就广大善根一切诸佛若有见者速得往生净妙天上一切诸佛若有见者速能除断一切疑惑一切诸佛若已发菩提心而得见者速得成就广大信解永不退转能随所应教化众生若未发心即能速发阿耨多罗三藐三菩提心一切诸佛若未入正位而得见者速入正位一切诸佛若有见者速能清净世出世间一切诸根一切诸佛若有见者速得除灭一切障碍一切诸佛若有见者速能获得无畏辩才是为十。

　　二速疾法者明令他无碍如如意宝见速获益而薄福不睹十句五对一离恶趣圆胜德二成善因感乐果三除疑惑满大心四始入位终清净五净二碍具四辩。

　　佛子诸佛世尊有十种应常忆念清净法何等为十所谓一切诸佛过去因缘一切菩萨应常忆念一切诸佛清净胜行一切菩萨应常忆念一切诸佛满足诸度一切菩萨应常忆念一切诸佛成就大愿一切菩萨应常忆念一切诸佛积集善根一切菩萨应常忆念一切诸佛已具梵行一切菩萨应常忆念一切诸佛现成正觉一切菩萨应常忆念一切诸佛色身无量一切菩萨应常忆念一切诸佛神通无量一切菩萨应常忆念一切诸佛十力无畏一切菩萨应常忆念是为十。

　　三应忆念清净者举佛无二碍劝物念持。

　　佛子诸佛世尊有十种一切智住何等为十所谓一切诸佛于一念中悉知三世一切众生心心所行一切诸佛于一念中悉知三世一切众生所集诸业及业果报一切诸佛于一念中悉知一切众生所宜以三种轮教化调伏一切诸佛于一念中尽知法界一切众生所有心相于一切处普现佛兴令其得见方便摄受一切诸佛于一念中普随法界一切众生心乐欲解示现说法令其调伏一切诸佛于一念中悉知法界一切众生心之所乐为现神力一切诸佛于一念中遍一切处随所应化一切众生示现出兴为说佛身不可取着一切诸佛于一念中普至法界一切处一切众生彼彼诸道一切诸佛于一念中随诸众生有忆念者在在处处无不往应一切诸佛于一念中悉知一切众生解欲为其示现无量色相是为十佛子诸佛世尊有十种无量不可思议佛三昧何等为十所谓一切诸佛恒在正定于一念中遍一切处普为众生广说妙法一切诸佛恒在正定于一念中遍一切处普为众生说无我际一切诸佛恒住正定于一念中遍一切处普入三世一切诸佛恒在正定于一念中遍一切处普入十方广大佛刹一切诸佛恒在正定于一念中遍一切处普现无量种种佛身一切诸佛恒在正定于一念中遍一切处随诸众生种种心解现身语意一切诸佛恒在正定于一念中遍一切处说一切法离欲真际一切诸佛恒住正定于一念中遍一切处演说一切缘起自性一切诸佛恒住正定于一念中遍一切处示现无量世出世间广大庄严令诸众生常得见佛一切诸佛恒住正定于一念中遍一切处令诸众生悉得通达一切佛法无量解脱究竟到于无上彼岸是为十佛子诸佛世尊有十种无碍解脱何等为十所谓一切诸佛能于一尘现不可说不可说诸佛出兴于世一切诸佛能于一尘现不可说不可说诸佛转净法轮一切诸佛能于一尘现不可说不可说众生受化调伏一切诸佛能于一尘现不可说不可说诸佛国土一切诸佛能于一尘现不可说不可说菩萨授记一切诸佛能于一尘现去来今一切诸佛一切诸佛能于一尘现去来今诸世界种一切诸佛能于一尘现去来今一切神通一切诸佛能于一尘现去来今一切众生一切诸佛能于一尘现去来今一切佛事是为十。

　　第十一切智住下三门答解脱问初门明智障解脱智安事理故名为住由离障故一切能知二无量不思议三昧者明定障解脱由离障故用广为无量体深不可思议故十种之中各先明在定后一念遍用三无碍解脱者明业用解脱智论云菩萨有不思议解脱诸佛有无碍解脱所作无障脱拘碍故故各于一尘顿为微细作用若别答十问者一答出现二音声三本愿愿化尽故四国土五即智慧能授菩萨之记六佛身七即种性云世界种入世化物之种应非世界海中之种以前有国土竟故八自在九是无碍利生无碍故十即解脱无不为故既随一门皆答十问则包含该摄是以名不思议然文少结束似经来未尽或显佛德无尽故相海等犹答前问故。

　　大方广佛华严经䟽钞会本第四十七

　　音释

　　盲

　　(莫耕切目无童子也)。

　　聋

　　(卢红切耳瞆也)。

　　裸

　　(郎果切赤体也)。

　　胸臆

　　(臆于力切胸肉也)。

　　慑

　　(之涉切怖也)。

　　记莂

　　(莂必列切记莂谓䛵将来成佛之记劫国名号之莂也)。
乾隆藏第 132 册 No. 1557 大方广佛华严经疏钞会本(第34卷-第51卷)


　　大方广佛华严经䟽钞会本第四十八之一　弊十

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　如来十身相海品第三十四

　　初来意者前品总明果法此品别显相德近答前品身问远答普光眼等六根非唯眼等遍于法界而名具多相用难思议故二释名者如来十身标人显德言相海者依人显相如来十身并如前释福报奇状炳著名相相德深广故称为海故文云有十莲华藏微尘数相相体广矣一一用遍相用广矣一一难思互相融入体用深矣若此之相唯属圆教标以十身故(如来十身者䟽文有四一标名二辨类三出体四辨因若准探玄宗中有佛相章八门分别一释名二体性三种类四出因五积成六修时七建立八业用今四门中已具其要)观佛三昧海经辩相有三类一略中略说有三十二相二略说八万四千相三广说有无量相如杂华经中为普贤贤首等说杂华即此经异名(观佛三昧下第二辨类即引证以辨于中有二先正明即第九经菩萨本行品第八佛告阿难如来有三十二大人相八十随形好金色光明一一光明无量化佛身诸毛孔一切变化及一切色略中略说者我今为此时会大众及净饭王略说相好佛生人问示同人相故说三十二相胜诸天故说八十种好为诸菩萨说八万四千诸妙相好佛实相好我初成道摩竭提国寂灭道场为普贤贤首等诸大菩萨于杂华经中已广分别释曰略言即是经文二略三广乃䟽取意释之以前有略中略则必有略矣又彼先说八万四千今有十莲华藏故对彼为广则彼经文从为诸菩萨说八万四千诸妙好相为第二假从佛实相好我初成道下为第三假文亦分明)三中初通权小示同于人端正不乱故次唯大乘菩萨修八万四千波罗蜜故后唯一乘一乘修无尽行故又初化次报后属十身十身之相海依主释也又初凡圣同见次唯地上后唯圆机然通五位(三中下第二料拣依前三类三重料拣一约乘兼含五教初一小乘及始教二即终教三即圆教其顿教以无相为宗后二兼举因显果言示同于人端正不乱者俱舍说轮王相云相不正圆明故与佛非等此明轮王有三十二相有三义不及如来一处不正二相不圆三不明了今正不乱即处异轮王其端正二字是明是圆故示同人而胜人矣次唯大乘者即明果相如因中断八万四千烦恼成八万四千波罗蜜获八万四千相好无量寿观经云阿弥陀佛有八万四千相一一相有八万四千好一一好复有八万四千光明一一光明遍照法界念佛众生摄取不舍即此中等相也又初约化下二约三身十身料拣若配三身二是报身三是法身若约四身二由属他受用报有分限故后即自受用报及法又法身无相今前二属三身后一属十身十身必融三身故后其前二又初约凡下三约机见料拣次唯地上者他受用故上报化不同后唯圆机即属圆融不分地前地上故云然通五位此五位者即三贤十圣等妙二觉六位之中除果位耳若开十信即除等觉)若语其体初以形色次即定慧后以无尽法界(若语其体下第三出体二即定慧者以法门为相故)若语其因后通纯杂如初会说故一一相果皆周法界前二相因如瑜伽智度等论涅槃大集等经广如章说(若语其因下第四辨因通纯杂者即是圆融相因如前主水神处已明前二相因者指广有源瑜伽四十九云一切菩萨资粮皆感相好作业者宣说种种业各各感等如是三十二相无有差别当知皆由净戒为因若犯戒尚不得下贱人身况佛相好若言各各业感如契经说即是别因就中有一行感一相如云若诸有情有所希冀随其所乐正舍珍财感得颊如师子是或一行感多相如能施悦意发喜饮食严具等感身皮金色常光一寻一毛孔一毛生身皮细滑等或多行感一相如言于其父母种种供养于诸有情诸苦恼事种种救护由往来等动转业故得足下千辐轮相又由四种修事业感一切相谓决定修感足下善安住由委悉修感千辐轮等由恒常修感纤长指等由无罪修感余相皮金色等又诸佛加行感异释曰此即一行品类所感不同论云此相好种性地有种子胜解行地修方便清净增上意乐地名得余上意乐地转胜清净佛地善净无上即此相由所依性能任持故由极殊妙令端严故说名随好释曰从即此相由所依下释好义好义后品方用因使此引其智论涅槃等经初会主水神处已引若观佛三昧海经次前明三品相后云佛告阿难如来往昔无量无边阿僧祇劫以智慧火烧烦恼薪修无相定不作非时证是故获得如是相好一一相中无量化佛何况多耶释曰此通后二相因)三宗趣者显无尽相海为宗令修无尽之行显成为趣(令修无尽之行显成为趣者显约本有成约修生)。

　　尔时普贤菩萨摩诃萨告诸菩萨言佛子今当为汝演说如来所有相海。

　　后正释文文有三别第一诫听许说二正陈相状三结略显广今初所以普贤说者相海普周故令行普行获普相故普贤本是会主前说已穷此便说故或前品末经来未尽更应别答国土等问故(普贤本是会主者此下通不请之妨有二意通初意可知二或前品末下二约五品答问通谓先列国土等十问前品答种性问此下四品更答四问余之五问或在此品之前已答经来未尽所以略无别属问答前品已明)第二佛子如来顶上下正陈相状略举九十七相文通有五一依处二列名三体严四业用五结数或略不具至文当知或加成益业用中摄然名依体用以立皆以体用释名或单从体用或双从二随文思之或名与体用义不相似者则是文略义含耳细论一相各依一处则为九十七假经自标次今以类例相从依十九处即为十九假始自于顶终至于足斯即顺观相海(斯即顺观者观佛三昧海经说观佛相海有二一总观有三十二二别观一一诸相就别观中复有二义一从顶至足轮名为顺观二从足轮至顶名逆观故云今是顺观据普贤言应言顺说为欲成观是本意故名为顺观即彼第九经观像品为九)。

　　佛子如来顶上有三十二宝庄严大人相。

　　今初依顶中三初约处总标次其中下别列名相后佛子下总结为严今初宝庄严者通显体严事宝则云皆摩尼等为庄严故亦显智宝圆净严故一一相中皆有事理二严随宜解释大人相者大人之相故二别列中三十二相文各唯四以依处一种已总标故此处独有三十二者理实应多为显圆融一即一切故一顶中便具权教三十二数。

　　若尔余何不然显顶尊胜故善生经云一切世间福不及如来一毛功德一切毛功德不及一好功德一切好功德不及一相一切相不及白毫白毫复不及无见顶相故知胜也此约相好相对明之若约人具有好为胜故相伏于人好胜诸天故余处说好为微细(若尔等者上正圆融此下通妨谓有问言若表圆融何不诸相皆具三十二耶答意可知此约相好下亦是通难难云诸经论说伏于人故说三十二相伏诸天故说八十种好故人中轮王许有三十二相而无八十种好则好胜矣故为此通谓此约相体以对好体相胜于好彼约人具则具好为胜亦如世人一尺之面不及三寸之鼻三寸之鼻不及一寸之目则相相相望以辨胜劣若有人有三寸之鼻一寸之目更无余相则不及身总具多相为贵人矣)。

　　其中有大人相名光照一切方普放无量大光明网一切妙宝以为庄严宝发周遍柔软密致一一咸放摩尼宝光充满一切无边世界悉现佛身色相圆满是为一。

　　第一相中四者一列名名从用立二一切妙宝下体严三一一下业用四是为一者结数他皆仿此(一列名者谓此名能照一切方等下辨业用云一一咸放摩尼宝光等明知从用以立光名下诸文势皆悉如是或从用立或从体得可以意求)。

　　次有大人相名佛眼光明云以摩尼王种种庄严出金色光如眉间毫相所放光明其光普照一切世界是为二。

　　二中以摩尼下体严即释光明义其光下业用释佛眼义佛眼无不照故余并准思毫相放光如现相品说云义亦如初会。

　　次有大人相名充满法界云上妙宝轮以为庄严放于如来福智灯明普照十方一切法界诸世界海于中普现一切诸佛及诸菩萨是为三。

　　次有大人相名示现普照云真金摩尼种种庄严其诸妙宝咸放光明照不思议诸佛国土一切诸佛于中出现是为四。

　　次有大人相名放宝光明云摩尼宝王清净庄严毗琉璃宝以为华蕊光照十方一切法界于中普现种种神变赞叹如来往昔所行智慧功德是为五。

　　次有大人相名示现如来遍法界大自在云菩萨神变宝焰摩尼以为其冠具如来力觉悟一切宝焰光轮以为其鬘其光普照十方世界于中示现一切如来坐于道场一切智云充满虚空无量法界是为六。

　　次有大人相名如来普灯云以能震动法界国土大自在宝海而为庄严放净光明充满法界于中普现十方诸菩萨功德海过现未来佛智慧幢海是为七。

　　次有大人相名普照诸佛广大云因陀罗宝如意王宝摩尼王宝以为庄严常放菩萨焰灯光明普照十方一切世界于中显现一切诸佛众色相海大音声海清净力海是为八。

　　八中严内摩尼名意故不同如意。

　　次有大人相名圆满光明云上妙琉璃摩尼王种种宝华以为庄严一切众宝舒大焰网充满十方一切世界一切众生悉见如来现坐其前赞叹诸佛及诸菩萨法身功德令入如来清净境界是为九。

　　次有大人相名普照一切菩萨行藏光明云众宝妙华以为庄严宝光普照无量世界宝焰普覆一切国土十方法界通达无碍震动佛音宣畅法海是为十。

　　次有大人相名普光照耀云毗琉璃因陀罗金刚摩尼宝以为庄严琉璃宝光色相明彻普照一切诸世界海出妙音声充满法界如是皆从诸佛智慧大功德海之所化现是为十一。

　　十一中如是皆从下辨业用因亦业用摄。

　　次有大人相名正觉云以杂宝华而为庄严其诸宝华悉放光明皆有如来坐于道场充满一切无边世界令诸世界普得清净永断一切妄想分别是为十二。

　　次有大人相名光明照耀云以宝焰藏海心王摩尼而为庄严放大光明光中显现无量菩萨及诸菩萨所行之行一切如来智身法身诸色相海充满法界是为十三。

　　次有大人相名庄严普照云以金刚华毗琉璃宝而为庄严放大光明光中有大宝莲华座具足庄严弥覆法界自然演说四菩萨行其音普遍诸法界海是为十四。

　　十四用中云四菩萨行者瑜伽菩萨地云一切菩萨略有四行一波罗蜜行二菩提分法行三神通行四成熟有情行。

　　次有大人相名现佛三昧海行云于一念中示现如来无量庄严普遍庄严一切法界不思议世界海是为十五。

　　次有大人相名变化海普照云妙宝莲华如须弥山以为庄严众宝光明从佛愿生现诸变化无有穷尽是为十六。

　　次有大人相名一切如来解脱云清净妙宝以为庄严放大光明庄严一切佛师子座示现一切诸佛色像及无量佛法诸佛刹海是为十七。

　　次有大人相名自在方便普照云毗琉璃华真金莲华摩尼王灯妙法焰云以为庄严放一切诸佛宝焰密云清净光明充满法界于中普现一切妙好庄严之具是为十八。

　　次有大人相名觉佛种性云无量宝光以为庄严具足千轮内外清净从于往昔善根所生其光遍照十方世界发明智日宣布法海是为十九。

　　十九云具足千轮者梵本云具千辐轮也。

　　次有大人相名现一切如来相自在云众宝璎珞琉璃宝华以为庄严舒大宝焰充满法界于中普现等一切佛刹微尘数去来现在无量诸佛如师子王勇猛无畏色相智慧皆悉具足是为二十。

　　次有大人相名遍照一切法界云如来宝相清净庄严放大光明普照法界显现一切无量无边诸佛菩萨智慧妙藏是为二十一。

　　二十一示身智二光俱显智慧。

　　次有大人相名毗卢遮那如来相云上妙宝华及毗琉璃清净妙月以为庄严悉放无量百千万亿摩尼宝光充满一切虚空法界于中示现无量佛刹皆有如来结跏趺坐是为二十二。

　　次有大人相名普照一切佛光明云众宝妙灯以为庄严放净光明遍照十方一切世界悉现诸佛转于法轮是为二十三。

　　次有大人相名普现一切庄严云种种宝焰以为庄严放净光明充满法界念念常现不可说不可说一切诸佛与诸菩萨坐于道场是为二十四。

　　次有大人相名出一切法界音声云摩尼宝海上妙栴檀以为庄严舒大焰网充满法界其中普演微妙音声示诸众生一切业海是为二十五。

　　次有大人相名普照诸佛变化轮云如来净眼以为庄严光照十方一切世界于中普现去来今佛所有一切庄严之具复出妙音演不思议广大法海是为二十六。

　　二十六中庄严云如来净眼为庄严者此通十眼光照下显业用亦通身智二光净眼及光释前普照现于严具是上轮义即法轮故。

　　次有大人相名光照佛海云其光普照一切世界尽于法界无所障碍悉有如来结跏趺坐是为二十七。

　　次有大人相名宝灯云放于如来广大光明普照十方一切法界于中普现一切诸佛及诸菩萨不可思议诸众生海是为二十八。

　　次有大人相名法界无差别云放于如来大智光明普照十方诸佛国土一切菩萨道场众会无量法海于中普现种种神通复出妙音随诸众生心之所乐演说普贤菩萨行愿令其回向是为二十九。

　　次有大人相名安住一切世界海普照云放宝光明充满一切虚空法界于中普现净妙道场及佛菩萨庄严身相令其见者得无所见是为三十。

　　次有大人相名一切宝清净光焰云放于无量诸佛菩萨摩尼妙宝清净光明普照十方一切法界于中普现诸菩萨海莫不具足如来神力常游十方尽虚空界一切刹网是为三十一。

　　从二十七至三十一并略无庄严亦由名中已舍有故。

　　次有大人相名普照一切法界庄严云最处于中渐次隆起阎浮檀金因陀罗网以为庄严放净光云充满法界念念常现一切世界诸佛菩萨道场众会是为三十二。

　　三十二先名次最处下体严此居顶极特显别处故云处中则知所余皆绕此相略不明耳渐次隆起者正显其相智论第五云如来顶有骨髻如拳观佛三昧经云如合拳即隆起之相也(观佛三昧者即第四经引此成上如拳拳言尚隐合奉即覆奉于顶上有隆起之相也然此相能灭一切罪长一切福故佛顶尊胜正明于此即乌瑟尼沙暂念暂观延善住之寿灭地狱之苦不受七反畜生永离人间残报)。

　　佛子如来顶上有如是三十二种大人相以为严好。

　　三总结为严。

　　佛子如来眉间有大人相名遍法界光明云摩尼宝华以为庄严放大光明具众宝色犹如日月洞彻清净其光普照十方国土于中显现一切佛身复出妙音宣畅法海是为三十三。

　　第二眉间有一相自下并有依处故文皆有五初依处二显名三摩尼下体严谓此相若[(冰-水+〡)*ㄆ]则右旋如覆琉璃碗若展则具十楞有大光明严唯一宝光具多色中表皆空即是洞彻四其光下业用复出已下即是法光故此光名从用而立五结数可知(则具十楞者亦观佛三昧经第二广说观白毫之相彼经先说白毫之因云从舍心不悭不见前相不忆财物无所封着而行布施（下取意引）持戒忍辱六度十力四无所畏诸妙功德生次云我灭度后有诸弟子昼夜六时能于一时中少分少分之中能须㬰间念佛白毫令心了了无谬乱想分明止住注意不息念白毫者若见相好若不得见如是等人除九十六亿那由他恒河沙微尘数劫生死之罪佛告父王如来有无量相好一一相中有八万四千诸小相好如是相好不及白毫少分功德释曰故应观察况依此经如是而观)。

　　如来眼有大人相名自在普见云以众妙宝而为庄严摩尼宝光清净映彻普见一切皆无障碍是为三十四。

　　如来鼻有大人相名一切神通智慧云清净妙宝以为庄严众宝色光弥覆其上于中出现无量化佛生宝莲华往诸世界为一切菩萨一切众生演不思议诸佛法海是为三十五。

　　第三眼第四鼻各有一相。

　　如来舌有大人相各示现音声影像云众色妙宝以为庄严宿世善根之所成就其舌广长遍覆一切诸世界海如来若或熙怡微笑必放一切摩尼宝光其光普照十方法界能令一切心得清凉去来现在所有诸佛皆于光中炳然显现悉演广大微妙之音遍一切刹住无量劫是为三十六。

　　如来舌复有大人相名法界云其掌安平众宝为严放妙宝光色相圆满犹如眉间所放光明其光普照一切佛刹唯尘所成无有自性光中复现无量诸佛咸发妙音说一切法是为三十七。

　　第五舌有四相初一即舌广长相于体严中宿善成者此举因严偏此说因者令赞演一乘故其舌广长即语其体福德人至鼻权佛至发际余大乘中明现神足方至梵世或覆三千今直语体便覆一切后如来下辨其业用演法释音声现佛释影像(福德人者即智度论文或至梵世即法华经如来神力品尔时如来出广长舌上至梵世成覆三千即阿弥陁云出广长舌遍覆三千大千世界说诚实言)二舌掌之相掌谓近根其光下显业用光照诸刹令应度者无俟观破搏聚自晓但合尘成何性之有(无俟观破者金刚经云须菩提于意云何三千大千世界所有微尘是为多不须菩提言甚多世尊须菩提诸微尘如来说非微尘是名微尘如来说世界非世界是名世界释曰此假论名第十色及众生身搏取中观破相应行住处大意云众生世界但揽尘成今从粗至细乃至极微皆无实体故云世界即非世界今云无依观破者观破但是假想为未了者若了法本空不待观破又彼云搏取今云抟聚是义引耳什公云欲破极微觉贤云以一故众以众故一征自无性则为空矣余如前说)。

　　如来舌端有大人相名照法界光明云如意宝王以为庄严自然恒出金色宝焰于中影现一切佛海复震妙音充满一切无边世界一一音中具一切音悉演妙法听者心悦经无量劫玩味不忘是为三十八。

　　如来舌端复有大人相名照耀法界云摩尼宝王以为严饰演众色相微妙光明充满十方无量国土尽于法界靡不清净于中悉有无量诸佛及诸菩萨各吐妙音种种开示一切菩萨现前听受是为三十九。

　　后二同在舌端或居左右或在上下观文业用但有展卷不同前则卷佛海于舌端后则展诸佛于法界。

　　如来口上腭有大人相名示现不思议法界云因陀罗宝毗琉璃宝以为庄严放香灯焰清净光云充满十方一切法界示现种种神通方便普于一切诸世界海开演甚深不思议法是为四十。

　　第六上腭一相上腭既有下亦宜然或是梵本脱漏。

　　如来口右辅下牙有大人相名佛牙云众宝摩尼卍字相轮以为庄严放大光明普照法界于中普现一切佛身周流十方开悟群生是为四十一。

　　第七牙有四相谓左右上下四大牙故故佛涅槃四牙不碎辅颊也亦云颊车骨也(故佛涅槃者即后分经圣躯廓润品)。

　　如来口右辅上牙有大人相名宝焰弥卢藏云摩尼宝藏以为庄严放金刚香焰清净光明一一光明充满法界示现一切诸佛神力复现一切十方世界净妙道场是为四十二。

　　二右辅上牙名弥卢者显妙高故。

　　如来口左辅下牙有大人相名宝灯普照云一切妙宝舒华发香以为庄严放灯焰云清净光明充满一切诸世界海于中显现一切诸佛坐莲华藏师子之座诸菩萨众所共围绕是为四十三。

　　如来口左辅上牙有大人相名照现如来云清净光明阎浮檀金宝网宝华以为庄严放大焰轮充满法界于中普现一切诸佛以神通力于虚空中流布法乳法灯法宝教化一切诸菩萨众是为四十四。

　　四中有法乳等三同一演法约资法身名乳照了万境称灯令其圆净为宝即演三德涅槃之法亦成三德涅槃之益也(四中有法乳者论第三十八云五想听法一如宝二如眼三如明四大果功德五无罪想今云法灯合明眼二义大果即资法身无罪总明离过)。

　　如来齿有大人相名普现光明云一一齿间相海庄严若微笑时悉放光明具众宝色摩尼宝焰右旋宛转流布法界靡不充满演佛言音说普贤行是为四十五。

　　第八齿有一相。

　　如来唇有大人相名影现一切宝光云放阎浮檀真金色莲华色一切宝色广大光明照于法界悉令清净是为四十六。

　　第九唇有一相上二各应分出上下放阎浮下体严以唇色赤好如日初出红莲叶故后照于下业用。

　　如来颈有大人相名普照一切世界云摩尼宝王以为庄严绀蒲成就柔软细滑放毗卢遮那清净光明充满十方一切世界于中普现一切诸佛是为四十七。

　　第十颈有一相。

　　如来右肩有大人相名佛广大一切宝云放一切宝色真金色莲华色光明成宝焰网普照法界于中普现一切菩萨是为四十八。

　　如来右肩复有大人相名最胜宝普照云其色清净如阎浮金放摩尼光充满法界于中普现一切菩萨是为四十九。

　　如来左肩有大人相名最胜光照法界云犹如顶上及以眉间种种庄严放阎浮檀金及莲华色众宝光明成大焰网充满法界于中示现一切神力是为五十。

　　如来左肩复有大人相名光明遍照云其相右旋阎浮檀金色摩尼宝王以为庄严放众宝华香焰光明充遍法界于中普现一切诸佛及以一切严净国土是为五十一。

　　如来左肩复有大人相名普照耀云其相右旋微密庄严放佛灯焰云清净光明充遍法界于中显现一切菩萨种种庄严悉皆妙好是为五十二。

　　第十一肩有五相右二左三或亦脱也。

　　如来胸臆有大人相形如卍字名吉祥海云摩尼宝华以为庄严放一切宝色种种光焰轮充满法界普令清净复出妙音宣畅法海是为五十三。

　　吉祥相右边有大人相名示现光照云因陀罗网以为庄严放大光轮充满法界于中普现无量诸佛是为五十四。

　　吉祥相右边复有大人相名普现如来云以诸菩萨摩尼宝冠而为庄严放大光明普照十方一切世界悉令清净于中示现去来今佛坐于道场普现神力广宣法海是为五十五。

　　吉祥相右边复有大人相名开敷华云摩尼宝华以为庄严放宝香焰灯清净光明状如莲华充满世界是为五十六。

　　吉祥相右边复有大人相名可悦乐金色云以一切宝心王藏摩尼王而为庄严放净光明照于法界于中普现犹如佛眼广大光明摩尼宝藏是为五十七。

　　吉祥相右边复有大人相名佛海云毗琉璃宝香灯华鬘以为庄严放满虚空摩尼宝王香灯大焰清净光明充遍十方一切国土于中普现道场众会是为五十八。

　　吉祥相左边有大人相名示现光明云无数菩萨坐宝莲华以为庄严放摩尼王种种间错宝焰光明普净一切诸法界海于中示现无量诸佛及佛妙音演说诸法是为五十九吉祥相左边复有大人相名示现遍法界光明云摩尼宝海以为庄严放大光明遍一切刹于中普现诸菩萨众是为六十。

　　吉祥相左边复有大人相名普胜云日光明摩尼王宝轮鬘而为庄严放大光焰充满法界诸世界海于中示现一切世界一切如来一切众生是为六十一。

　　吉祥相左边复有大人相名转法轮妙音云一切法灯清净香蕊以为庄严放大光明充满法界于中普现一切诸佛所有相海及以心海是为六十二。

　　吉祥相左边复有大人相名庄严云以去来今一切佛海而为庄严放净光明严净一切诸佛国土于中普现十方一切诸佛菩萨及佛菩萨所行之行是为六十三。

　　第十二胸有十一相初一当中左右各五今初卍字正翻为吉祥海云以依形立名故先标形相应回安名下以属体摄无违前后左右可知。

　　如来右手有大人相名海照云众宝庄严恒放月焰清净光明充满虚空一切世界发大音声叹羙一切诸菩萨行是为六十四。

　　如来右手复有大人相名影现照耀云以毗琉璃帝青摩尼宝华而为庄严放大光明普照十方菩萨所住莲华藏摩尼藏等一切世界于中悉现无量诸佛以净法身坐菩提树震动一切十方国土是为六十五。

　　如来右手复有大人相名灯焰鬘普严净云毗卢遮那宝以为庄严放大光明成变化网于中普现诸菩萨众咸戴宝冠演诸行海是为六十六。

　　如来右手复有大人相名普现一切摩尼云莲华焰灯而为庄严放海藏光充遍法界于中普现无量诸佛坐莲华座是为六十七。

　　如来右手复有大人相名光明云摩尼焰海以为庄严放众宝焰香焰华焰清净光明充满一切诸世界网于中普现诸佛道场是为六十八。

　　第十三手有十三相分三初九直语手相右五左四者或左脱一或表右常用故而前肩则右二左三相通正等右中六十六云成变化网者光化为网也。

　　如来左手有大人相名毗琉璃清净灯云宝地妙色以为庄严放于如来金色光明念念常现一切上妙庄严之具是为六十九。

　　如来左手复有大人相名一切刹智慧灯音声云以因陀罗网金刚华而为庄严放阎浮檀金清净光明普照十方一切世界是为七十。

　　如来左手复有大人相名安住宝莲华光明云众宝妙华以为庄严放大光明如须弥灯普照十方一切世界是为七十一。

　　如来左手复有大人相名遍照法界云以妙宝鬘宝轮宝瓶因陀罗网及众妙相以为庄严放大光明普照十方一切国土于中示现一切法界一切世界海一切如来坐莲华座是为七十二。

　　左中七十二云因陀罗网为严者即是网鞔之相互涉入故。

　　如来右手指有大人相名现诸劫刹海旋云水月焰藏摩尼王一切宝华以为庄严放大光明充满法界其中恒出微妙音声满十方刹是为七十三。

　　如来左手指有大人相名安住一切宝云以帝青金刚宝而为庄严放摩尼王众宝光明充满法界其中普现一切诸佛及诸菩萨是为七十四。

　　次二左右指可知。

　　如来右手掌有大人相名照耀云以摩尼王千辐宝轮而为庄严放宝光明其光右旋充满法界于中普现一切诸佛一一佛身光焰炽然说法度人净诸世界是为七十五。

　　如来左手掌有大人相名焰轮普增长化现法界道场云以日光摩尼王千辐轮而为庄严放大光明充满一切诸世界海于中示现一切菩萨演说普贤所有行海普入一切诸佛国土各各开悟无量众生是为七十六。

　　后二左右掌皆有千轮者轮毂辐辋三事具足自然成就不待人功。

　　如来阴藏有大人相名普流出佛音声云一切妙宝以为庄严放摩尼灯华焰光明其光炽盛具众宝色普照一切虚空法界其中普现一切诸佛游行往来处处周遍是为七十七。

　　第十四阴藏一相犹如马王。

　　如来右臀有大人相名宝灯鬘普照云诸摩尼宝以为庄严放不思议宝焰光明弥布十方一切法界与虚空法界同为一相而能出生一切诸相一一相中悉现诸佛自在神变是为七十八。

　　如来左臀有大人相名示现一切法界海光明弥覆虚空云犹如莲华清净妙宝以为严饰放光明网遍照十方一切法界于中普现种种相云是为七十九。

　　第十五坐处二相。

　　如来右䏶有大人相名普现云以众色摩尼而为庄严其䏶与腨上下相称放摩尼焰妙法光明于一念中能普示现一切宝王游步相海是为八十。

　　如来左䏶有大人相名现一切佛无量相海云一切宝海随顺安住以为庄严广大游行放净光明普照众生悉使希求无上佛法是为八十一。

　　第十六䯗有二相左云随顺安住者䯗多行动故须多宝随顺而严。

　　如来右边伊尼延鹿王腨有大人相名一切虚空法界云光明妙宝以为庄严其相圆直善能游步放阎浮金色清净光明遍照一切诸佛世界发大音声普皆震动复现一切诸佛国土住于虚空宝焰庄严无量菩萨从中化现是为八十二。

　　如来左边伊尼延鹿王腨有大人相名庄严海云色如真金能遍游行一切佛刹放一切宝清净光明充满法界施作佛事是为八十三。

　　如来宝腨上毛有大人相名普现法界影像云其毛右旋一一毛端放宝光明充满十方一切法界示现一切诸佛神力其诸毛孔悉放光明一切佛刹于中显现是为八十四。

　　第十七腨有三相第三膊毛通于二腨若准晋经直云毛端则通身一切毛也义应如昔则处成十九。

　　如来足下有大人相名一切菩萨海安住云色如金刚阎浮檀金清净莲华放宝光明普照十方诸世界海宝香焰云处处周遍举足将步香气周流具众宝色充满法界是为八十五。

　　第十八足有十三相通分为七初足下一相略无左右而晋经足趺之后别有足下千辐轮相此必合有故后品明足下轮相名普照王今经千轮之言乃在指间或以常明易知指间有异故举之耳名安住者以足下安平一切着地不容针故。

　　如来右足上有大人相名普照一切光明云一切众宝以为庄严放大光明充满法界示现一切诸佛菩萨是为八十六。

　　如来左足上有大人相名普现一切诸佛云宝藏摩尼以为庄严放宝光明于念念中现一切佛神通变化及其法海所坐道场尽未来际劫无有间断是为八十七。

　　二足上。

　　如来右足指间有大人相名光照一切法界海云须弥灯摩尼王千辐焰轮种种庄严放大光明充满十方一切法界诸世界海于中普现一切诸佛所有种种宝庄严相是为八十八。

　　如来左足指间有大人相名现一切佛海云摩尼宝华香焰灯鬘一切宝轮以为庄严恒放宝海清净光明充满虚空普及十方一切世界于中示现一切诸佛及诸菩萨圆满音声卍字等相利益无量一切众生是为八十九。

　　三足指间。

　　如来右足跟有大人相名自在照耀云帝青宝末以为庄严常放如来妙宝光明其光妙好充满法界皆同一相无有差别于中示现一切诸佛坐于道场演说妙法是为九十。

　　如来左足跟有大人相名示现妙音演说诸法海云以变化海摩尼宝香焰海须弥华摩尼宝及毗琉璃而为庄严放大光明充满法界于中普现诸佛神力是为九十一。

　　四足跟。

　　如来右足趺有大人相名示现一切庄严光明云众宝所成极妙庄严放阎浮檀金色清净光明普照十方一切法界其光明相犹如大云普覆一切诸佛道场是为九十二。

　　如来左足趺有大人相名现众色相云以一切月焰藏毗卢遮那宝因陀罗尼罗宝而为庄严念念游行诸法界海放摩尼灯香焰光明其光遍满一切法界是为九十三。

　　五足趺。

　　如来右足四周有大人相名普藏云因陀罗尼罗金刚宝以为庄严放宝光明充满虚空于中示现一切诸佛坐于道场摩尼宝王师子之座是为九十四。

　　如来左足四周有大人相名光明遍照法界云摩尼宝华以为庄严放大光明充满法界平等一相于中示现一切诸佛及诸菩萨自在神力以大妙音演说法界无尽法门是为九十五。

　　六足四周因陀罗尼罗者此云帝青。

　　如来右足指端有大人相名示现庄严云甚可爱乐阎浮檀清净真金以为庄严放大光明充满十方一切法界于中示现一切诸佛及诸菩萨无尽法海种种功德神通变化是为九十六。

　　如来左足指端有大人相名现一切佛神变云不思议佛光明月焰普香摩尼宝焰轮以为庄严放众宝色清净光明充满一切诸世界海于中示现一切诸佛及诸菩萨演说一切诸佛法海是为九十七。

　　七足指端上六各左右为二文显可知。

　　上来略列九十七相次第数名译者安置既不说尽岂不盈百足下阙一唇腭不开设合此二六根皆辨耳何独殊若加两耳及足下一则圆百数以显无尽岂不妙哉况此中所列于三十二尚有未尽岂普贤力不及百耶𣈆经有遗但九十四亦无次第之数故知九十七数不在生情配属诸法(上来略列下结释料拣于中有四初总辨名数言译者安置者以晋经无数故既不说尽下二明立理欲合盈百故言既不说尽者十莲华尘不可说尽故况此中下三重以理成合成百义晋经有遗下四遮其傍救恐有救云如大慧百八岂要圆数凡立名数多有所表故故今难云此有九十七即有所表晋有九十四复何所表昔表为是今表即非是故不应生情配属若表亦须成九十八)。

　　佛子毗卢遮那如来有如是等十华藏世界海微尘数大人相一一身分众宝妙相以为庄严。

　　第三佛子下结略显广别说难周故须结略非略能尽故须显广一华藏尘相已无边况十华藏则无尽无尽非普眼者安能睹欤既三十二相权实不同互有互无故不会释。

　　大方广佛华严经䟽钞会本第四十八之一

　　音释

　　廓

　　(苦郭切空大也)。

　　颊

　　(古协切)。

　　鞔

　　(音漫)。

　　腭

　　(逆各切)。

　　柔软

　　(软而兖切亦柔也)。

　　密致

　　(致直利切亦密也)。

　　鬘

　　(莫班切)。

　　熙怡

　　(熙许羁切怡弋支切熙怡和乐貌)。

　　唇

　　(食伦切)。

　　颈

　　(居郢切头茎也)。

　　绀

　　(古暗切深青[企-止+古]赤色也)。

　　辐

　　(方六切车辐也)。

　　臀

　　(徒浑切髀也)。

　　䏶

　　(部礼切股也)。

　　腨

　　(市兖切腓肠也)。

　　跟

　　(古痕切是踵也)。

　　大方广佛华严经䟽钞会本第四十八之二　烦一

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　如来随好光明功德品第三十五

　　初来意者前品明相此品辨好相好虽殊俱用严身以答前身及眼等兼自在问好依相有德劣于相故次明之劣德之用用成顿益翻显大相德难思矣。

　　二释名者如来标人表德随好等显德依人随好是体随逐大相益姿好故光明者用功德者德谓从好发光光能益物显好之德故以为名如来之随好等亦如来有随好等通二释也(随逐大相者即观佛经意前品已引)三宗趣者明好胜德为宗令物敬修为趣。

　　尔时世尊告宝手菩萨言佛子如来应正等觉有随好名圆满王此随好中出大光明名为炽盛七百万阿僧祇光明而为眷属。

　　次释文中二先略后广略中二先标果好二佛子我为下举因对显今初佛自说者有二意故一僧祇因终此品果极故二皆佛说二好用劣相而用难思恐物不信故佛自说告宝手者亦有二义一说手随好彼主此门故二令当宝重起信手故有随好者总相举也即足下之好与后名同故德用周备故云圆满摄益自在最胜名王光名炽盛者如日具德由此复能摄诸眷属百万等显多复云七者净七支修七觉照七地故(照七地者一种性地二胜解行地三净胜意乐地（即是初地）四止行地（从二地至七地）五决定地（八地）六决定行地（九地）七到究竟地（从十地至如来地）)。

　　佛子我为菩萨时于兜率天宫放大光明名光幢王照十佛刹微尘数世界。

　　第二举因对显者为显胜故此有数重一以相德深广言不能备故置之说好二好德复多以三十二相既有八十随好十莲华藏之相好弥多矣且举其一三一中置胜但说劣者故明足下四足下一好复有多光但说一光五果位一光亦不可说故寄因显因光成益三重顿圆况果一光如是展转况于诸相况复总说如来诸德果海绝言亦斯义矣(如是展转者上有五重今越中间故云展转然其举况亦合五重一以因一光况果一光所越应云二果一光尚尔况果多光三足下好光尚尔况余好光四好光尚尔况于一相五一相尚尔况于多相䟽文但有初及后句余可例耳复应更有二重谓六外相尚尔况于内德七一德尚尔况于多德故瑜伽四十九广说举况因说相好因竟云又于此中以要言之一切有情福聚量等尔所福聚能感如来一毛孔处乃至一切所有毛孔随入福聚能感如来一种随好乃至所有一切随好随入福聚增至百倍尔所福聚能感如来相中一相乃至一切所有诸相随入福聚除白毫鸟瑟腻沙增至十倍尔所福聚能感如来眉间白毫乃至白毫增至百千倍尔所福聚能感如来其顶上现乌瑟腻沙无见顶相乃至白毫随尔福聚增至俱胝百千倍尔所福聚能感如来诸相随好而不摄余大法螺相由此法螺随如来欲发大音声普能遍告无边无际诸世界中所化有情如是无量福聚资粮修证圆满能感如来不可思议无上无等遍一切种圆满所摄自体下取意引又此相随好略由三因说为无量一时无量三僧祇修故二意乐无量缘无量众生利益安乐故三品类无量无量善业差别故故云无量福聚能起如来诸相随好释曰经中说所感之相论举能感之因而因果相成此文证知佛德难思可证前后数节之文)文中二先光照分齐即前圆满好中放光故不别标放处而非前光好具多光故。

　　彼世界中地狱众生遇斯光者众苦休息得十种清净眼耳鼻舌身意亦复如是咸生欢喜踊跃称庆。

　　后彼世界下光所成益于中二先令离苦净宿善益。

　　从彼命终生兜率天天中有鼓名甚可爱乐彼天生已此鼓发音而告之言诸天子汝以心不放逸于如来所种诸善根往昔亲近众善知识毗卢遮那大威神力于彼命终来生此天。

　　后从彼命下转报生天得闻法益于中初示宿因谓昔近善友必闻普法成金刚种心不放逸显曾修行种诸善根通见闻等次毗卢下显其现缘后于彼下结因属果文从略故结属生天理实息苦及净眼等皆由此因缘也是知佛光等照不种善因无斯胜益何以一光顿成斯益无尽功德之所显故纯尽法界之所流故非如权教八十随好但严于形生信而已此中略无堕狱之因谓虽修乘戒行宽故(谓虽修乘者初地已引别有一解以全悟意往昔亲近众善知识亲近法华涅槃经等众善知识心不放逸显曾修行依诸经修行后闻此经因该果海果彻因源便生毁谤故堕地狱由闻历耳种金刚种以为宿因毗卢遮那大威神力以为现缘因缘相资顿升十地等据此即非是戒缓堕于地狱故十地品云虽此众净广智慧甚深明利能决择其心不动如山王不可倾覆逾大海有行未久十生五生解未得未有华严圆融之解随识而行不随智闻此生疑堕恶道我愍是等故不说此即是生疑堕地狱又偈赞品云如来广大身究竟于法界不离于此座山遍一切处若有闻此法恭敬信乐者永离三恶道一切诸苦难释曰定知不是戒缓又出现品云如干草𧂐等须弥投芥子火必烧尽供养如来少功德必令灭苦至涅槃何以故性究竟故全悟虽是后辈不忍见䟽失于经意所以扶同拯教异于古人缘䟽已行不可改䟽请后贤审详)。

　　佛子菩萨足下千辐轮名光明普照王此有随好名圆满王常放四十种光明中有一光名清净功德能照亿那由他佛刹微尘数世界随诸众生种种业行种种欲乐皆令成熟阿鼻地狱极苦众生遇斯光者皆悉命终生兜率天。

　　第二佛子菩萨足下广辨但广于因果难说故文中亦二先广净宿善益后既生天下广闻法益今初摧下恶趣之苦放足下轮光四十光者表四十位无不照故中有一者置广说略能照已下分齐过前随诸已下净惑成德故前光受清净等名以重况轻举阿鼻耳。

　　既生天已闻天鼓音而告之言善哉善哉诸天子毗卢遮那菩萨入离垢三昧汝当敬礼。

　　尔时诸天子闻天鼓音如是劝诲咸生是念奇哉希有何因发此微妙之音是时天鼓告诸天子言我所发声诸善根力之所成就。

　　第二广闻法中长分为六一略标劝诲二尔时诸天子下闻已生疑三是时天鼓下总示所因四诸天子如我说下正明劝教五时诸天子闻是音下依劝诣佛六说是法时下见闻益深前三可知。

　　诸天子如我说我而不着我不着我所一切诸佛亦复如是自说是佛不著于我不着我所诸天子如我音声不从东方来不从南西北方四维上下来业报成佛亦复如是非十方来。

　　四中有四一以己喻佛无我无来。

　　诸天子譬如汝等昔在地狱地狱及身非十方来但由于汝颠倒恶业愚痴缠缚生地狱身此无根本无有来处诸天子毗卢遮那菩萨威德力故放大光明而此光明非十方来诸天子我天鼓音亦复如是非十方来但以三昧善根力故般若波罗蜜威德力故出生如是清净音声示现如是种种自在诸天子譬如须弥山王有三十三天上妙宫殿种种乐具而此乐具非十方来我天鼓音亦复如是非十方来。

　　二诸天子譬如汝下以他喻己显来即无来文有三喻并显可知然恶业善根是来因缘因缘无性故来即无来非先有法在十方中从彼来也故因缘者即是智慧智慧之法本非因缘云何念言有何因缘(然恶业下遮难释文恐有难言地狱及身既由恶业即从恶业中来前业成佛即从善根中来何以并言非十方来故今释云正由从业即是从缘无性来即无来若不从缘则有定性不得无来中论云若法从缘生是即无定性若无定性者云何有是法即因缘故空义耳故因缘者即略暗引涅槃二十一为证前䟽已引彼经云智慧之法不从因缘云何问于因缘今取此势汝诸天子何因向疑何因发此微妙之音)。

　　诸天子譬如亿那由他佛刹微尘数世界尽末为尘我为如是尘数众生随其所乐而演说法令大欢喜然我于彼不生疲厌不生退怯不生憍慢不生放逸诸天子毗卢遮那菩萨住离垢三昧亦复如是于右手掌一随好中放一光明出现无量自在神力一切声闻辟支佛尚不能知况诸众生。

　　三诸天子譬如亿那由下以己况佛难思之境合中举手随好者别举显胜上救下趣故果足光今约现通故说手也。

　　诸天子汝当往诣彼菩萨所亲近供养勿复贪着五欲乐具。

　　四诸天子汝当下正劝往诣诫不应留于中二先总诫劝。

　　着五欲乐障诸善根诸天子譬如劫火烧须弥山悉令除尽无余可得贪欲缠心亦复如是终不能生念佛之意。

　　后着五欲下广释于中亦二先释前诫有法喻合。

　　诸天子汝等应当知恩报恩诸天子其有众生不知报恩多遭横死生于地狱诸天子汝等昔在地狱之中蒙光照身舍彼生此汝等今者宜疾回向增长善根诸天子如我天鼓非男非女而能出生无量无边不思议事汝天子天女亦复如是非男非女而能受用种种上妙宫殿园林如我天鼓不生不灭色受想行识亦复如是不生不灭汝等若能于此悟解应知则入无依印三昧。

　　后诸天子下释劝于中有六一顺释为报恩故二诸天子其有下反释三诸天子汝等下示其恩相四汝等今者下劝往增善五诸天子如我天鼓非男非女下示法令修谓说二空非男女喻以显人空不生灭喻以显法空六汝等若能下劝修成益言无依印者既解悟无生则能所双绝傥然靡据故曰无依以斯智印印定万法不[(冰-水+〡)*ㄆ]不摄任心自安故称三昧。

　　时诸天子闻是音已得未曾有即皆化作一万华云一万香云一万音乐云一万幢云一万盖云一万歌赞云作是化已即共往诣毗卢遮那菩萨所住宫殿合掌恭敬于一面立欲申瞻觐而不得见。

　　第五依劝诣佛中分五一献供不遇。

　　时有天子作如是言毗卢遮那菩萨已从此没生于人间净饭王家乘栴檀楼阁处摩耶夫人胎。

　　二时有下闻其所在。

　　时诸天子以天眼观见菩萨身处在人间净饭王家梵天欲天承事供养。

　　三时诸天下观见下生。

　　诸天子众咸作是念我等若不往菩萨所问讯起居乃至一念于此天宫而生爱着则为不可时一一天子与十那由他眷属欲下阎浮提。

　　四诸天子众下发心欲往。

　　时天鼓中出声告言诸天子菩萨摩诃萨非此命终而生彼间但以神通随诸众生心之所宜令其得见。

　　五时天鼓中出声告下教见佛仪于中一先教识受生令舍曲见后教发心悔过令其必见今初由前不遇后睹下生不离有无情存彼此故示体用显无生现生文中有法喻合法中先诫其曲见后但以下示其正见是知佛化所生非殁生也(先教识者涅槃二十一说若见如来实王宫生纳妃生子双林灭等是二乘曲见是知已下即净名经观众生品舍利弗问天女汝于此没当生何所天曰佛化所生吾如彼生曰佛化所生非没生也天曰众生犹然非没生也)。

　　诸天子如我今者非眼所见而能出声菩萨摩诃萨入离垢三昧亦复如是非眼所见而能处处示现受生离分别除憍慢无染着。

　　二诸天子如我下喻三菩萨下合于中先明法身无生遍而叵见后而能下应无不生即处处皆有有感此中亦见何须更下阎浮离分别下显应生之德拂其诸见以无分别智而生非谓有选生处虽处王宫而无憍慢诸天围绕而无染着(先明法身者叵不可也故出现品云譬如法界遍一切不可见取为一切诸佛境界亦复然遍于一切非一切非谓有者本行经说如来将欲下生以净天眼观阎浮提何处堪我下生乃至云唯有净饭王家堪余家不堪似有选生处无分别智实无选择即智之悲应物然耳则选无所选)第二诸天子汝等应发下教发心悔过中三先标教悔次征问其方后如法正教夫欲悔过须识逆顺十心谓先识十种顺生死心以为所治一妄计人我起于身见二内具烦恼外遇恶缘我心隆盛三内外既具灭善心事不喜他善四纵恣三业无恶不为五事虽不广恶心遍布六恶心相续昼夜不断七覆讳过失不欲人知八虏扈抵突不畏恶道九无惭无愧不惧凡圣十拨无因果作一阐提(夫欲悔过下先明所治之病此即天台主观之意今初但略彼名若具云一自从无始闇识昏迷烦恼所醉妄计我人计我人故起于身见由身见故妄想颠倒由颠倒故起贪嗔痴痴故广造诸业业则流转生死二者内具烦恼外值恶女扇动邪法劝惑我心倍加隆盛三者内外恶缘既具则能所灭善心外灭善事又于他善都无随喜四者纵恣下七全同但八言虏扈者亦云跋扈皆不尊敬貌下结云是为十种顺生死流昏倒造恶如厕虫乐厕不觉不知积集重累不可称计四重五逆极至阐提生死浩然而无际畔)次起十种逆生死心从后翻破一明信因果二自愧克责三怖畏恶道四不覆瑕疵五断相续心六发菩提心七修功补过八随喜他善九念十方佛十观罪性空今此三假文皆具有而为次不同向以起心之次第此以胜劣言故(次起十种下二显能治之药彼云今欲忏悔应当逆此罪流用十种心翻除恶法先正信因果决定孱然业种虽久久不败亡终无自作他人受果精识善恶不生疑惑是为深信翻破一阐提心二自愧克责鄙极罪人无羞无耻习畜生法弃舍白净第一庄严咄哉无钩造斯重罪天见我屏罪是故惭天人见我显罪是故愧人以此翻破无惭无愧心三怖畏恶道人命无常一息不追千载长往幽途绵邈无有资粮苦海悠深船筏安寄圣贤呵弃无所恃怙年事稍去风刁不奢岂可晏然坐待酸痛譬如野干失耳尾牙诈眠望脱忽闻断头心大惊怖遭生老病尚不为急死事不奢那得不怖怖心起时如履汤火六尘五欲不暇贪染如阿育王弟坐于御床希大帝王闻旃陀罗朝朝振铃一日已尽六日当死虽有五欲无一念受行者怖畏苦到忏悔不惜身贪如野干决死绝无思念如彼怖王以此翻破不畏恶道心四当发露不覆瑕疵贼毒恶草急须除之根露条枯源干流竭若覆藏罪是不良人迦叶头陀令大众中发露方等令向一人发露其余行法但以实心向佛像前自求改革如隐处有瘫覆讳不治则致于死以此翻破覆藏罪心五断相续心者一忏已后更不复作若忏悔已更重作者譬如王法初犯得轻若更作则重初入道场罪则易灭更作难除若能吐之云何更啖以此翻破常念恶事心六发菩提心者昔自安危人逼恼一切境今广起兼济遍至虚空界利益于他以此翻破于一切处起恶心也七修功补过者昔三业造罪不计昼夜令善身口意䇿励不休匪移山岳安填江海以此翻破纵恣三业之心八守护正法者昔自灭善亦灭他善不自随善亦不喜他今守护诸善方便增广不令断绝胜鬘经云守护正法摄受正法最为第一翻破无随喜心今䟽但云随喜他善者取意对上耳九念十方佛者昔亲狎恶友信受其言今念十方佛念无等慈作不请友念无等智作大导师翻破顺恶友心十观罪性空者了达贪欲嗔痴之心皆是寂静门何以故贪嗔若起在何处住知此贪嗔注于妄念妄念住于颠倒颠倒住于身见身见住于我见我见则无住处十方谛求我不可得我心自空罪福无主深达罪福相遍照于十方今此空慧与心相应如日出时朝露皆失一切诸心皆是寂静门乐寂静故以此翻破无明昏暗是为十种忏悔顺涅槃道逆生死流能灭四重五逆之过若不解此十心全不识是非云何忏悔设入道场徒为苦行终无大益涅槃云若言勤修苦行是大涅槃近因缘者无有是处即斯意也是名忏悔事中除灭重罪彼止观中更有别忏悔见罪亦有十心翻破前十而皆约观行别历十心大意观罪性空中意与下经文同不能繁引其中释文此䟽不广及下释经皆已暗用今皆并引使知来处亦分䟽中主客之言向以起心者从微至着故翻破则从粗至细谓先起信心次生惭愧等如垢衣受垢先微后着洗濯之时先去粗垢后除细垢言此中则以胜劣言故者谓菩萨最胜等故)。

　　诸天子汝等应发阿耨多罗三藐三菩提心。

　　今初标教诲中文有四节治其六失一发菩提心为忏所依以是行本摄众德故首而明之翻昔恶心遍布自安危人今悲覆法界广利有情(一发菩提心者依菩提心忏方为真忏不发心忏非是真善故五十八经云忘失菩提心修诸善根是为魔业故以是行本下通不次妨义如前说)。

　　净治其意住善威仪。

　　二净治下令净三业为能忏体净治其意是意止行住善威仪义通止作谓当发露不覆瑕疵及断相续心翻前六七。

　　悔除一切业障烦恼障报障见障。

　　三悔除一切下令忏四障即所灭之非谓惑业苦业报二障约因果分异既忏报障则怖畏恶道以翻不畏天子新从彼来故不广明于烦恼中利钝分二邪见断善最可畏故别明见障又障所知亦见障故余如别说(余如别说者此有二事一明二障名体下䟽更明二明别说见障即如向引止观说也)。

　　以尽法界众生数等身以尽法界众生数等头以尽法界众生数等舌以尽法界众生数等善身业善语业善意业悔除所有诸障过恶。

　　四以尽法界下运心普遍令无不尽由昔起过既遍诸境今悔昔非故普运三业等众生界一一佛前及众生前皆发露忏悔既人天凡圣皆对忏悔则自愧克责翻无惭愧由意遍运令身口遍头即顶礼兼身为总五轮着地此言遍者为以何遍故下次言善三业遍此即修功补过翻纵恣三业(于一一佛前者佛为忏悔之主凭佛能除众生是所观对之境昔曾恼害故既于人天者一一生众中有天一一佛前即圣圣天见我屏过人见我显过故为惭愧此一段䟽用一段经而有二意一以遍对翻无惭愧二由意遍运下亦以遍对翻第四纵恣三业)。

　　时诸天子闻是语已得未曾有心大欢喜而问之言菩萨摩诃萨云何悔除一切过恶。

　　第二时诸天子下征问其方上言犹略余义未尽故次征之。

　　尔时天鼓以菩萨三昧善根力故发声告言。

　　第三尔时天鼓下如法正教正教观罪性空兼显妄计我人拨无因果外遇恶缘而文分二先明发声之因(并显妄计者观罪性空正破妄计而言兼显者以有二意故一兼显所治故下三事皆是所治次下一一皆有能治谓胜义空破妄计我人显非断常破拨无因果对十方佛翻外遇恶缘二者观空正破横计我人今加后二故云兼也唯一性空破于三过)。

　　诸天子菩萨知诸业不从东方来不从南西北方四维上下来而共积集止住于心但从颠倒生无有住处菩萨如是决定明见无有疑惑。

　　后诸天子下正说教诲于中分五一别观业空二总观四障三别观见惑四对业观报五总结忏益今初业为报因三障首故非先有体从十方来正显空义但从颠倒生释空所以由业障海从妄想生故无自性令此空慧与心相应则决定无疑能如是知即名菩萨(今初文也下出别忏业及先忏所以非先有体下释经有二先释不从东方等来无体性故即是空义二释从颠倒生言释空所以者从因缘生即空所以以从颠倒生故成无体性空义从由业障海下即普贤观经引此成上二义即一切业障海皆从妄想生若欲忏悔者端坐念实相是也言令此空慧与心相应者亦即普贤观经将此释今经决定明见无有疑惑空慧相应斯慧决断故能如是知却释菩萨字令天子忏悔乃云菩萨如是者由见二空之理即为菩萨故)。

　　诸天子如我天鼓说业说报说行说戒说喜说安说诸三昧诸佛菩萨亦复如是说我说我所说众生说贪恚痴种种诸业而实无我无有我所诸所作业六趣果报十方推求悉不可得。

　　第二诸天子如我天鼓下总观四障即天鼓说法无说喻以喻俗有真无先喻中初举所治谓业报二障后说行等五即是能治谓行善止恶喜他安他住定(以喻俗有者即中论意缘生幻有为俗无性空理为真)后诸佛下合于中先随俗说有言我我所者即是见障说贪恚痴即烦恼障后而实下胜义实无有无二文三障影略既无我所翻破第一妄计我人(有无二文者谓说有中略无报障说无之中略无烦恼从既无我下会前十心)。

　　诸天子譬如我声不生不灭造恶诸天不闻余声唯闻以地狱觉悟之声一切诸业亦复如是非生非灭随有修集则受其报。

　　第三譬如我声下别破见惑见惑深险故广破之文有三喻一鼓无生灭随闻喻喻业虽无生随修感报谓向观业空为遣执有若谓为空诸佛不化故今显非断无翻破拨无因果(若谓为空者中论云诸佛说空法为离于有见若复见有空诸佛所不化故今显下会上十心以是缘成无性之无故非断无所以经言而受其报亦同净名无我无造无受者善恶之业亦不亡)。

　　诸天子如我天鼓所出音声于无量劫不可穷尽无有间断若来若去皆不可得诸天子若有去来则有断常一切诸佛终不演说有断常法除为方便成熟众生。

　　二声无去来喻喻归中道定有即常定无则断俱亦是二故双破二见显离断常(定有即常者亦中论偈云定有则着常定无则着断是故有智者不应著有无言俱亦是二者谓有无俱者则二见相违而亦不离亦断亦常言故双破二见者故经云诸佛不说有断常法)文中先喻诸天子若有下合若有可来即常去而不来则断故虽空不断虽有不常(故虽空下亦中论偈论云虽空亦不断虽有而不常罪福亦不失是名佛所说)。

　　诸天子譬如我声于无量世界随众生心皆使得闻一切诸佛亦复如是随众生心悉令得见。

　　三鼓声随心喻喻佛由心见遣其心外定执忏主令其真念十方诸佛翻破外遇恶缘(令其真念者若不了唯心见从外来取色分齐岂知即心即佛若知心佛众生三无差别为真念佛善知识云念佛即是念心念心即是念佛佛无形相心无生灭心境一致故为真念)。

　　诸天子如有颇梨镜名为能照清净鉴彻与十世界其量正等无量无边诸国土中一切山川一切众生乃至地狱畜生饿鬼所有影像皆于中现诸天子于汝意云何彼诸影像可得说言来入镜中从镜去不答言不也诸天子一切诸业亦复如是虽能出生诸业果报无来去处诸天子譬如幻师幻惑人眼当知诸业亦复如是。

　　第四如玻璃下对业观报文有二喻一镜像体虚喻喻虽有而无谓镜像依镜现像非去来果报业生何有来去二幻师惑眼喻喻业招报虽无而有又业亦如幻又幻非有无即中道矣(又业亦如幻者重幻之义如前已引又幻非有无下上辨性空此下说中道)。

　　若如是知是真实忏悔一切罪恶悉得清净。

　　第五若如是下总结忏益可知。

　　说此法时百千亿那由他佛刹微尘数世界中兜率陀诸天子得无生法忍无量不思议阿僧祇六欲诸天子发阿耨多罗三藐三菩提心六欲天中一切天女皆舍女身发于无上菩提之意。

　　第六见闻益深中二先明余众益以三昧力声普闻故(以三昧力者释妨妨云此土兜率天鼓说法云何益及百千亿等刹耶答意可知)。

　　尔时诸天子闻说普贤广大回向故得十地故获诸力庄严三昧故。

　　后尔时下正辨当机益于中二先一重益后其诸香云下展转益前中亦二先得法益后以众生下见佛益今初皆有故字义似牒前为因则见佛为益而前来未有得十地等处为何所牒是以𣈆经皆无故字应言闻说普贤广大回向故便得十地获诸力庄严三昧上句得位下句成行分得十力为庄严故(今初等者䟽文有五一牒经义言似牒前为因者则似由闻回向及得十地并得三昧此三为因见佛为益二前来下出不合加故字所以二是以下引古经为证四应言下正其经文五上句下释文位即十地言下句成行者即诸力庄严三昧分得十力下释力义谓十力是佛果德今言得者即分得耳)。

　　以众生数等清净三业悔除一切诸重障故即见百千亿那由他佛刹微尘数七宝莲华一一华上皆有菩萨结跏趺坐放大光明彼诸菩萨一一随好放众生数等光明彼光明中有众生数等诸佛结跏趺坐随众生心而为说法而犹未现离垢三昧少分之力尔时彼诸天子以上众华复于身上一一毛孔化作众生数等众妙华云供养毗卢遮那如来持以散佛一切皆于佛身上住。

　　二明见佛益中三一明见因二即见下正明见佛三尔时下敬心兴供言以上者上来持华诣佛犹未散故毛孔出华者已得地位故华在最初故略举之上所持中有香盖等故下见香见盖并皆成益。

　　其诸香云普雨无量佛刹微尘数世界若有众生身蒙香者其身安乐譬如比丘入第四禅一切业障皆得消灭。

　　第二展转益中二一闻香益二见盖益并依前供成今初有法喻合法中由脱障故得解脱乐故喻四禅无八灾患。

　　若有闻者彼诸众生于色声香味触其内具有五百烦恼其外亦有五百烦恼贪行多者二万一千瞋行多者二万一千痴行多者二万一千等分行者二万一千。

　　若有下合由灭障故得净善根是为益相文中先显所灭即八万四千古有二释一云众生烦恼根本有十然一惑力复各有十即为一百计应分为九品但上品重故开为三品中下轻故各为一品合为五百复于内外境起谓自五尘为内以他五尘为外一一各五百即为五千别迷四谛则成二万并本一千则有二万一千依三毒等分成八万四千经文自具二有云以十恶为本展转相成一一各十故成一百迷自他五尘为一千正迷十谛法门谓四谛三谛二谛一谛或迷说成谛等十谛或迷十善故成一万然迷十谛空有不同分成二万或迷十善二谛亦分二万并本一千余如经辨然二皆有理任情去取更有异释如贤劫经等非今经意(或迷说成者即五地中十谛之义言十谛者即是十种观察四谛谓一善知俗谛二善知第一义谛三善知相谛四善知差别谛五善知成立谛六善知事谛七善知生谛八善知尽无生谛九善知入道谛十善知一切菩萨地次第成就乃至善知如来智成就谛今言说成者即论经中第五成立谛名也以其第五观于四谛缘起集成故偏举之随言显示故论中名为说成也二皆有理者即䟽会通并未见文故未可去取但以理通然其前解似喻于烦恼故后似约业故又迷十谛惑义多故更有异释者会通异释九地已明)。

　　了知如是悉是虚妄如是知已成就香幢云自在光明清净善根。

　　后了知下能灭谓了惑本虚居然不生故𣈆经云此诸烦恼皆悉除灭除灭故清净惑亡智显即自在光明善根成就言香幢云者即九地善根至下当明。

　　若有众生见其盖者种一清净金网转轮王一恒河沙善根。

　　第二若有众生见其盖下明见盖益于中二先正明得益二佛子菩萨住此下明摄化转益今初准𣈆经云种一恒河沙转轮圣王所植善根所谓白净宝网轮王等是则多个轮王非一轮王之多善也梵本亦然(今初已下䟽文有二先通释清净金网于中有三一引𣈆经梵本成宝网义是则多个者即宝网是一等取金网琉璃等多故有一恒沙非一轮王之多善者则以旧经弹于今经今经云种清净金网转轮王一恒河沙善根则一轮王有多善耳言梵本亦然者即以梵本成于𣈆经)而言清净金网者准璎珞上卷金轮在十回向初地已上皆是琉璃轮而增宝数为别是知旧译为宝网者胜金网也故彼经云欢喜地百宝璎珞七宝相轮四天王一万子为眷属百法身为百佛国土中化十方天下已后略无化之分齐宝数一一增至第七地十三宝相轮八地但云大应宝相轮九地云白云宝相轮十地云百万神通宝光璎珞无畏珠宝相轮(增至第七地者以初地七宝二地八宝三地九宝四地十宝五地十一宝六地十二宝七地十三宝八地已上不增宝数但云大宝相轮)若顺𣈆经白净之言则是九地即前香幢云自在光明苦然彼但是所等则金网无失(若顺𣈆经下二成𣈆经谓今得十地成九地已上善根白净同白云宝故即前香幢者引前行经证成𣈆经𣈆有白字此前有云字二经合成缨络白云宝义若然下第三会取今经于中又二先顺𣈆经收今谓𣈆经得十地有九地已下白净宝等诸轮王善彼云白净宝网等等即等于金银轮等若是能等为金网则十地非金若以所等为金金等何失则𣈆经从九地向下等今经从十回向当中向上等故言无失则亦是多个轮王善根谓得金网等一恒河沙轮王善根故云无失)若取十地为清净金网正当十地以无畏珠为清净义又摄化分齐与上第十地摄报果同则证十地明矣故下此王放光遇者亦登十地(若取十地下直顺金网一转轮王多善根义以三义证成一以无畏珠为清净义二以摄化分齐同十地义即后行经云住此转轮王位于百千亿那由他佛刹微尘数世界中教化众生正同十地摄报果中所化分齐三故下此下以转益文证成此王转益尚皆得于十地故知此王即是十地故彼经云菩萨安住清净金网转轮王位亦复如是则金网非所等正是十地但其金字缨络虽无余经或有故金刚顶经广说金轮佛顶)言一恒沙者谓从九地已还乃至十住铜轮以此十地所化分齐比前如恒沙矣故𣈆经云宝网轮王等等取前也(一恒沙下第二别释恒沙善根虽金轮为所等能具义则不同一恒沙善根二经须一言九地已还者正顺𣈆经从白净九地向下等故)。

　　佛子菩萨住此转轮王位于百千亿那由他佛刹微尘数世界中教化众生。

　　第二摄化转益中二先明得位益后佛子如得初禅下成德益今初有法喻合法中直明摄化分齐已如前释。

　　佛子譬如明镜世界月智如来常有无量诸世界中比丘比丘尼优婆塞优婆夷等化现其身而来听法广为演说本生之事未曾一念而有间断若有众生闻其佛名必得往生彼佛国土。

　　喻中初化无间断喻上法中教化众生后若有闻名必生其国喻下合中遇斯光明获十地位。

　　菩萨安住清净金网转轮王位亦复如是若有暂得遇其光明必获菩萨第十地位以先修行善根力故。

　　后合中初句总合准𣈆经亦复如是下欠放曼陀罗自在光明之言今经影在后喻合中若直云得遇斯光前文无放光处为遇何耶言得十地者此品总有三重皆得十地故名展转益一诸天子闻鼓说法得十地二此天子毛孔出华盖云见者得轮王位即是十地三轮王放光遇者复得十地此三位皆齐等同时顿成各尘数多类总是一随好中一光之力余光好等弥更难说言以先修行善根力者显顿益之因因闻普法修普善故(今经影在者出今经阙光之理即后得初禅喻合中经云菩萨摩诃萨住清净金网转轮王位放摩尼髻清净光明是也若直云得下以理成立)。

　　佛子如得初禅虽未命终见梵天处所有宫殿而得受于梵世安乐得诸禅者悉亦如是。

　　第二成德益中先喻后菩萨下合喻意云欲界修得色定以欲界眼见色界境喻菩萨顿证未转凡身见十地境以法力故是则三祇可一念而届者明一摄一切故尘劫不穷一位者明一切摄一故如是迟速自在是此圆教非余宗也。

　　菩萨摩诃萨住清净金网转轮王位放摩尼髻清净光明若有众生遇斯光者皆得菩萨第十地位成就无量智慧光明得十种清净眼乃至十种清净意具足无量甚深三昧成就如是清净肉眼。

　　二合中初正明得益后佛子假使下显境分齐今初言得菩萨第十地者犹是牒前合中以德依地成所以重牒不然则成两度放光各得十地言成就如是清净肉眼者谓上诸德十眼皆依凡身肉眼而成故就结之(犹是牒前者即是前明镜世界喻中合文云菩萨安住清净金网转轮王位亦复如是若有暂得遇其光明必获菩萨第十地位以德依地成下出重牒所以不然下反以成立)。

　　佛子假使有人以亿那由他佛刹碎为微尘一尘一刹复以尔许微尘数佛刹碎为微尘如是微尘悉置左手持以东行过尔许微尘数世界乃下一尘如是东行尽此微尘南西北方四维上下亦复如是如是十方所有世界若着微尘及不著者悉以集成一佛国土。

　　后显境分齐者即显肉眼境界广大肉眼尚尔余眼玄妙不可说也文中三初假设譬喻以显境多次正明能见后结德有归今初分三初明一重广大。

　　宝手于汝意云何如是佛土广大无量可思议不答曰不也如是佛土广大无量希有奇特不可思议若有众生闻此譬喻能生信解当知更为希有奇特佛言宝手如是如是如汝所说若有善男子善女人闻此譬喻而生信者我授彼记决定当成阿耨多罗三藐三菩提当获如来无上智慧。

　　二宝手于汝意下问答显广。

　　宝手设复有人以千亿佛刹微尘数如上所说广大佛土末为微尘以此微尘依前譬喻一一下尽乃至集成一佛国土复末为尘如是次第展转乃至经八十反。

　　三宝手设复下复积前数重显广大。

　　如是一切广大佛土所有微尘菩萨业报清净肉眼于一念中悉能明见亦见百亿广大佛刹微尘数佛如颇梨镜清净光明照十佛刹微尘数世界。

　　第二如是一切下正明能见先见前广刹之尘肉眼能见已是超胜况一念耶次亦见下明见多佛后如玻璃下明见之相无心无来去矣。

　　宝手如是皆是清净金网转轮王甚深三昧福德善根之所成就。

　　第三宝手如是下结德有归归轮王善差别因果竟此品之末经来未尽(此品之末者以说展转益竟应须结归本光及随好力并现瑞成益等今并无此明是未尽)。

　　大方广佛华严经䟽钞会本第四十八之二

　　音释

　　颇梨

　　(梵语也此云水五千年冰所成也颇普禾切)。

　　藉

　　(子智切积也)。

　　叵

　　(普火切不可也)。

　　跋

　　(蒲拨切)。

　　扈

　　(后五切)。

　　邈

　　(墨角切逮也)。
乾隆藏第 132 册 No. 1557 大方广佛华严经疏钞会本(第34卷-第51卷)


　　大方广佛华严经䟽钞会本第四十九　烦二

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　普贤行品第三十六

　　初来意者先通后别通谓二品明出现因果故次来也亦名平等因果谓会前差别因成此普贤之圆因会差别果成性起出现之果又前约修生此约修显故若尔何以更无别问复何以差别果终而无瑞证平等因竟便有瑞耶即以此义显是会前若更别问便有隔绝欲会前故不以瑞隔普法希奇因果各瑞又前应有瑞经来未尽故所以无耳(若更别问下别答三问初答不问之难二欲会前故不以瑞隔通前第二差别果终而无瑞难三普法希奇下通第三平等因竟便有瑞难又前应有下第二经来未尽答以第四十八经终无结束故此后更合有经然此但通第二前无瑞证难)别谓此品先因后果义次第故亦远答前第二会初所行问及不思议品念请本愿问故前虽已答下二深妙故重明之亦犹相海随好而妙中之妙古德别为一假因果(前虽已答下二解妨文三初正答重难谓先若未答应须答之不思议品已答何须重答故为此通二亦犹下引例三妙中之妙下重通伏难谓有难言若例相海等但是重答何以别为平等因果故为此通古德等者然平等因果乃是古意为欲顺古故为此通若䟽正意欲将五品皆答所成果问已如不思议品初说)二释名者初通显二品义名依性起修依性起用差别相尽因果体均故云平等因果又因是果因量周法界果是果果境界如空因果俱尽未来利乐含识故名出现(初通显二品䟽文有二先约平等释于中亦二先约同归一理所以平等依性起修约因起用约果相𥁞同真所以平等后又因是果因下约二事交彻故云平等以是得果不舍之因故云因是果因依果起果之果故云果是果果如空法界二文影略)别则品名普贤即标人显法明此行法非次第法行者显法非人品明所行非说人体德周法界为普至顺调善曰贤依性造修曰行(品明所行下蜜弹苑公以彼释云普者遍也贤者善也行者道也因也谓若依若正普遍法界尘毛为普具满众善德海为贤得道不舍因行为行后便广引普贤三昧品中释普贤身周遍之义曾不说于行行之相故又以普属人贤属德故今弹云为此以人取行非说普贤之身)然普贤行诸经多有其名品中虽广今略显十义以表无尽一所求普谓要求证一切如来平等所证故二所化普一毛端处有多众生皆化尽故三所断普无有一惑而不断故四所行事行普无有一行而不行故五所行理行普即上事行皆彻理源性具足故六无碍行普上二交彻故七融通行普随一一行融摄无尽故八所起用普用无不能无不周故九所行处普上之八门遍帝网刹而修行故十所行时普穷三际时念劫圆融无竟期故上之十行参而不杂涉入重重故善财入普贤一毛所得法门过诸善友不可说倍又上十行通收为二若位后普贤则得果不舍因彻穷来际为普贤行以人彰法则普贤之行若位前位中普贤则以德成人但修普行即曰普贤亦则普贤即行但从行名故若独位后普贤则普贤之行无施下位广释普贤如初会辨(然普贤行下别释普行于中有三一摽举言诸经多有其名者法华经云若有受持读诵正忆念解其义趣如说修行当知是人行普贤行释曰此即有名而相犹隐则受持读诵是事行也正忆念通智行理行也普贤观经名观普贤行法经亦是持经礼忏坐禅皆其行耳故多有名少辨行相故今辨之品中虽广者长行与偈一一皆是普贤之行犹散难见故复束之上之十行下三料拣于中有二先融通谓前有圆融行布事理等殊今总融为一若不说事理等异无可融故故略述其十后方总融又上十行下约位重拣兼会六释普贤位者已见上文若独位后下二弹异释即是前总中所破然复有二一破其独用位后普贤故如前所引䟽文二广释普贤下结成非说人体兼示说人之处)三宗趣者亦先通后别通以二品明平等因果为宗会前差别为趣别以此品明平等圆因为宗成平等果无二为趣。

　　尔时普贤菩萨摩诃萨复告诸菩萨大众言佛子如向所演此但随众生根器所宜略说如来少分境界何以故诸佛世尊为诸众生无智作恶计我我所执著于身颠倒疑惑邪见分别与诸结缚恒共相应随生死流远如来道故出兴于世。

　　释文中二此品辨因后品明果前中亦二先长行直明后以偈重显前中又二先止说后瑞证今初亦二先明说因后佛子我不见下正陈今义前中亦二先标前少说征释所由今初普贤说者以人表法故言指向者一近指向前随好品为障重地狱众生略说随好少分用故广说难思二通指前所说之果为少分境果海绝言故三远通差别因果虽有圆融之义以五位渐次因果殊分逐机就病未尽法源故名少分则显下平等因果逐法性说因果圆融名广大说二征释中征意云何以前名少说释文二意一者成上诸佛世尊所以出世者以众生有无明等十过未宜广说故先明差别等二者生后谓众生既过滋多障累无尽则一治一切治一现一切现众生无尽因果亦穷来际前之所随由未尽故十过者一者无明二作恶行晋经名诸缠则亦是惑此二为总次六皆无明三计我我所四着身见故六地云世间受身皆由着我五三倒四倒等不能决断六乖僻正理七遍计分别八结缚常随九随生死流义通业苦因流果流故十远如来行邪径故此结成其失结缚等名如常所辨(结缚等者非唯易故指于常解然上经文早已频释恐后学难寻今更具出经云一无智者即是无明此通独头相应二种二作恶者即诸缠也此有八种十缠言八种者谓一昏沉二睡眠此二障止杂集第七云谓修止时昏沉睡眠为障于内能引昏沉故三掉举四恶作此二障观论云于修观时掉举恶作为障于外能引散乱故五悭六嫉此二障舍论云于修舍时悭嫉为障由成就此于自他利吝妒门中数数摇动行人心故七无惭八无愧此二障尸罗论云净尸罗时无惭无愧为障由具此二犯诸学处无羞耻故言十缠者更加忿覆俱舍颂云或十加忿覆杂集论云数数增盛缠绕身心故名为缠由此诸缠数数增盛缠绕一切观行者心于修善品能为障碍更有五缠谓爱恚慢嫉悭经云结者杂集第六问云结有几种云何结耶何处结耶（此有三问）答结有九种谓爱结恚结慢结无明结见结取结疑结嫉结悭结应为颂曰爱恚慢无明见取疑嫉悭论云爱结者谓欲界贪恚结者谓于有情苦及顺苦法心生损害慢结者即七慢等无明结者谓三界无知见结者即三见谓萨迦耶见边执见邪见取结者谓见取戒禁取疑结者谓于谛理犹豫嫉结者谓耽着利养不耐他荣发起心妒悭结者耽着利养于资生具其心吝惜释曰云何结何处结（二问）广答如论)。

　　佛子我不见一法为大过失如诸菩萨于他菩萨起瞋心者。

　　第二正陈普贤行中二先明所治广多后是故诸菩萨下能治深妙今初既一惑成百万障则一障一切障义则惑惑皆然今从重说文中三初标次征释后结成今初总标瞋最重除瞋之外更遍推求无有一恶如瞋之重故晋经云起一瞋心一切恶中无过此恶决定毗尼经云菩萨宁起百千贪心不起一瞋以违害大悲莫过此故菩萨善戒亦同此说言于他菩萨者若于菩萨起瞋其过尤重以令菩萨发大行故是以大般若中天魔见诸菩萨互相是非过常大喜(故晋经者以今经译者为顺文令人误解故引三经以正其义谓习禅者闻经不见诸法为大过恶便云恶本性空故云不见见则妄想虽是正理不顺今经故引三经明是无恶过此为不见有耳决定毗尼者经但一卷优波离白佛言世尊或有欲相应心而犯于戒或有嗔相应心而犯于戒或有痴相应心而犯于戒何者为重佛言若有菩萨如恒河沙欲相应心而犯于戒或有菩萨由一嗔心而犯于戒因嗔犯者当知最重所以者何因嗔恚故能舍众生乃至云所有诸结能生亲爱菩萨于此不应生畏所有诸结能舍众生菩萨于此应生大畏乃至云大乘之人因欲犯戒我说是人不名为犯因嗔犯者名大过恶名大堕落于佛法中是大留难是以大般若下证于菩萨起嗔最重彼说魔见众生互相是非亦生欢喜而非大喜若见菩萨互相是非则生大喜过于常喜如二虎斗小亡大伤二俱无益菩萨亦尔自他并损)。

　　何以故佛子若诸菩萨于余菩萨起瞋恚心即成就百万障门故。

　　二何以下征释释中二一总显。

　　何等为百万障所谓不见菩提障不闻正法障生不净世界障生诸恶趣障生诸难处障多诸疾病障多被谤毁障生顽钝诸趣障坏失正念障阙少智慧障眼障耳障鼻障舌障身障意障恶知识障恶伴党障乐习小乘障乐近凡庸障不信乐大威德人障乐与离正见人同住障生外道家障住魔境界障离佛正教障不见善友障善根留难障增不善法障得下劣处障生边地障生恶人家障生恶神中障生恶龙恶夜叉恶乾闼婆恶阿修罗恶迦楼罗恶紧那罗恶摩睺罗伽恶罗刹中障不乐佛法障习童蒙法障乐着小乘障不乐大乘障性多惊怖障心常忧恼障爱着生死障不专佛法障不喜见闻佛自在神通障不得菩萨诸根障不行菩萨净行障退怯菩萨深心障不生菩萨大愿障不𤼵一切智心障于菩萨行懈怠障不能净治诸业障不能摄取大福障智力不能明利障断于广大智慧障不护持菩萨诸行障乐诽谤一切智语障远离诸佛菩提障乐住众魔境界障不专修佛境界障不决定𤼵菩萨弘誓障不乐与菩萨同住障不求菩萨善根障性多见疑障心常愚闇障不能行菩萨平等施故起不舍障不能持如来戒故起破戒障不能入堪忍门故起愚痴恼害瞋恚障不能行菩萨大精进故起懈怠垢障不能得诸三昧故起散乱障不修治般若波罗蜜故起恶慧障于处非处中无善巧障于度众生中无方便障于菩萨智慧中不能观察障于菩萨出离法中不能了知障不成就菩萨十种广大眼故眼如生盲障耳不闻无碍法故口如哑羊障不具相好故鼻根破坏障不能辨了众生语言故成就舌根障轻贱众生故成就身根障心多狂乱故成就意根障不持三种律仪故成就身业障恒起四种过失故成就语业障多生贪瞋邪见故成就意业障贼心求法障断绝菩萨境界障于菩萨勇猛法中心生退怯障于菩萨出离道中心生懒惰障于菩萨智慧光明门中心生止息障于菩萨念力中心生劣弱障于如来教法中不能住持障于菩萨离生道不能亲近障于菩萨无失坏道不能修习障随顺二乘正位障远离三世诸佛菩萨种性障。

　　二何等下征列标虽百万略列百门。

　　古人寄位分五初障十信行二不乐佛法下障十住行三不得菩萨诸根下障十行之行四乐诽谤一切下障十向行五不乐与菩萨同住下障十地行言口如哑羊障者此是耳根障以生边地不闻法处故口无所说舌根之障次下自明昔结云菩萨万行不过此五起一瞋心一切顿障此释非不有理如贼心求法岂独障于地耶是知通障一切信尚不起况后位耶又所障法界如帝网重重能障同所亦皆无尽故知百万犹是略明(古人寄位下二斥古释刊定同此又所障下四结成正义犹是古释故有又言䟽意取此不欲局配故为正义)。

　　佛子若菩萨于诸菩萨起一瞋心则成就如是等百万障门何以故佛子我不见有一法为大过恶如诸菩萨于余菩萨起瞋心者。

　　三佛子若菩萨下结成可知。

　　是故诸菩萨摩诃萨欲疾满足诸菩萨行应勤修十种法。

　　世界心无所著是为十。

　　后何等下征列及结于中十法摄为五对辨五种修初二约人明谦敬修敬上爱下故次二约法明真正修顺教知事故次二约心行明广大修乐大行坚大心故次二约智明增胜修内入果智外起胜辨故后二约悲愿明长时修众生无尽悲此不疲世界无边愿住不着故。

　　佛子菩萨摩诃萨安住此十法已则能具足十种清净何等为十所谓通达甚深法清净。

　　第二能治深妙中二先正显后结劝今初文有六位位各十行初一始修后五成益故后五假展转依初是为初即摄后一治一切治也说有前后得即一时今初分二先标举劝修。

　　何等为十所谓心不弃舍一切众生于诸菩萨生如来想永不诽谤一切佛法知诸国土无有穷尽于菩萨行深生信乐不舍平等虚空法界菩提之心观察菩提入如来力精勤修习无碍辩才教化众生无有疲厌住一切亲近善知识清净护持诸佛法清净了达虚空界清净深入法界清净观察无边心清净与一切菩萨同善根清净不着诸劫清净观察三世清净修行一切诸佛法清净是为十。

　　第二清净者依前正修行时成离染故文中二初蹑前起后后征数列名下皆仿此例中十句次第从前十句而成一由不舍众生故达深法净以众生皆有佛性即妄而真为深法故二由敬上故能近三由不谤故能护四由知无尽故了如空五由菩萨行不离法界故深入六知菩提心等虚空故无边七观察菩萨皆同此观能入佛力故名为根八精修不懈故不着劫数九由化无厌故观三世众生化未化等十由愿住世界能修一切佛法。

　　佛子菩萨摩诃萨住此十法已则具足十种广大智何等为十所谓知一切众生心行智知一切众生业报智知一切佛法智知一切佛法深密理趣智知一切陀罗尼门智知一切文字辩才智知一切众生语言音声辞辩善巧智于一切世界中普现其身智于一切众会中普现影像智于一切受生处中具一切智智是为十。

　　第三广大智者垢染既拂本智自明称性相知故云广大亦从前十及次十而成然有开合恐烦不配说者随宜(亦从前十等者䟽恐文繁今当略配其中名字有同初十有同次十今且如次配于次十一由知深法了众生心行众生心行最甚深故二由近友成胜业报二由护法故知佛法四了达空界知深理趣五深入法界成妙义持六观无边心即是所诠故得能诠辨才演畅七具菩萨行能随心演八同菩萨善故能普遍九不着诸劫常现影像十顺诸佛法具一切智从次十生既如次第从初十生义同前说上依不开若开合者如初二法皆是深法则此开前合若此总持由于近友护法而成则此合前开约理无方故云开合实则如次义已周圆如三对前二既然四五承前可以思准)。

　　佛子菩萨摩诃萨住此十智已则得入十种普入何等为十所谓一切世界入一毛道一毛道入一切世界一切众生身入一身一身入一切众生身不可说劫入一念一念入不可说劫一切佛法入一法一法入一切佛法不可说处入一处一处入不可说处不可说根入一根一根入不可说根一切根入非根非根入一切根一切想入一想一想入一切想一切言音入一言音一言音入一切言音一切三世入一世一世入一切三世是为十。

　　第四普入者事随理融本来即入智了法尔无境不通故身心皆入亦从前三生可以意得非根者境识及理皆非根也。

　　佛子菩萨摩诃萨如是观察已则住十种胜妙心何等为十所谓住一切世界语言非语言胜妙心住一切众生想念无所依止胜妙心住究竟虚空界胜妙心住无边法界胜妙心住一切深密佛法胜妙心住甚深无差别法胜妙心住除灭一切疑惑胜妙心住一切世平等无差别胜妙心住三世诸佛平等胜妙心住一切诸佛力无量胜妙心是为十。

　　第五胜妙心者由前知法本融则事理无碍应机成益名胜妙心从前四生亦可意得。

　　佛子菩萨摩诃萨住此十种胜妙心已则得十种佛法善巧智何等为十所谓了达甚深佛法善巧智出生广大佛法善巧智宣说种种佛法善巧智证入平等佛法善巧智明了差别佛法善巧智悟解无差别佛法善巧智深入庄严佛法善巧智一方便入佛法善巧智无量方便入佛法善巧智知无边佛法无差别善巧智以自心自力于一切佛法不退转善巧智是为十。

　　第六善巧智者由上事理无碍今则权实决断名善巧智有十一句后二合一余皆如次从前十成一即言亡言为甚深二无依故广大三如依空生色故能说种种四住无二边故证平等五了种智深密故了差别六无差全同七若无疑惑则佛法庄严八以平等成一方便九三世法约差别门为无量方便十由住佛力得知佛无边自力不退从前十既尔从前四段亦然如是展转不离始修故随一法具一切矣。

　　佛子菩萨摩诃萨闻此法已咸应发心恭敬受持何以故菩萨摩诃萨持此法者少作功力疾得阿耨多罗三藐三菩提皆得具足一切佛法悉与三世诸佛法等。

　　第二佛子菩萨下结劝一行能具一切故疾得菩提。

　　尔时佛神力故法如是故十方各有十不可说百千亿那由他佛刹微尘数世界六种震动雨出过诸天一切华云香云末香云衣盖幢幡摩尼宝等及以一切庄严具云雨众妓乐云雨诸菩萨云雨不可说如来色相云雨不可说赞叹如来善哉云雨如来音声充满一切法界云雨不可说庄严世界云雨不可说增长菩提云雨不可说光明照耀云雨不可说神力说法云如此世界四天下菩提𣗳下菩提场菩萨宫殿中见于如来成等正觉演说此法十方一切诸世界中悉亦如是。

　　大文第二尔时佛下证成中二一现瑞证于中先此界后如此下结通。

　　尔时佛神力故法如是故十方各过十不可说佛刹微尘数世界外有十佛刹微尘数菩萨摩诃萨来诣此土充满十方作如是言善哉善哉佛子乃能说此诸佛如来最大誓愿授记深法佛子我等一切同名普贤各从普胜世界普幢自在如来所来诣此土悉以佛神力故于一切处演说此法如此众会如是所说一切平等无有增减我等皆承佛威神力来此道场为汝作证如此道场我等十佛刹微尘数菩萨而来作证十方一切诸世界中悉亦如是。

　　二尔时至十方下诸菩萨证亦先此土后如此下结通言授记深法者少用功力疾得菩提故同名普贤者皆有此行故普胜界者依此普法最为胜故普幢自在者此行成果高出无碍故。

　　尔时普贤菩萨摩诃萨以佛神力自善根力观察十方洎于法界欲开示菩萨行欲宣说如来菩提界欲说大愿界欲说一切世界劫数欲明诸佛随时出现欲说如来随根熟众生出现令其供养欲明如来出世功不唐捐欲明所种善根必获果报欲明大威德菩萨为一切众生现形说法令其开悟而说颂言。

　　第二以偈重显中二先叙述后正颂今初亦二先说仪后欲开下说意此有十意偈中并具文显可知。

　　汝等应欢喜舍离于诸盖一心恭敬听菩萨诸愿行。

　　第二正颂中百二十一颂分二前二十四显说分齐余皆正辨普贤行相此是伽陀与前长行𦂶互共显普贤之行前是略明十法展转相生此则广显诸门略无展转又前多显体此多辨用前中二初一诫听许说(第二正显颂中文三初总科二此是伽陀者是孤起偈拣非祗夜不重颂前三前是略明下拣二文别)。

　　往昔诸菩萨最胜人师子如彼所修行我当次第说亦说诸劫数世界并诸业及以无等尊于彼而出兴如是过去佛大愿出于世云何为众生灭除诸苦恼一切论师子所行相续满得佛平等法一切智境界见于过去世一切人师子放大光明网普照十方界思惟发是愿我当作世灯具足佛功德十力一切智一切诸众生贪恚痴炽然我当悉救脱令灭恶道苦𤼵如是誓愿坚固不退转具修菩萨行获十无碍力如是誓愿已修行无退怯所作皆不虚说名论师子。

　　余正示分齐于中二前九颂许说过去菩萨行。

　　于一贤劫中千佛出于世彼所有普眼我当次第说如一贤劫中无量劫亦然彼未来佛行我当分别说如一佛刹种无量刹亦然未来十力尊诸行我今说。

　　于一贤劫下许说三世佛菩萨行于中二前三偈举说时处前二时后一处。

　　诸佛次兴世随愿随名号随彼所得记随其所寿命随所修正法专求无碍道随所化众生正法住于世随所净佛刹众生及法轮演说时非时次第净群生随诸众生业所行及信解上中下不同化彼令修习入于如是智修其最胜行常作普贤业广度诸众生身业无障碍语业悉清净意行亦如是三世靡不然菩萨如是行究竟普贤道出生净智日普照于法界未来世诸劫国土不可说一念悉了知于彼无分别行者能趣入如是最胜地此诸菩萨法我当说少分智慧无边际通达佛境界一切皆善入所行不退转具足普贤慧成满普贤愿入于无等智我当说彼行。

　　后十一偈明所说行于中前四诸佛出世行即普贤行故名因果圆融后七菩萨三轮愿智行即普贤行。

　　于一微尘中悉见诸世界众生若闻者迷乱心𤼵狂如于一微尘一切尘亦然世界悉入中如是不思议一一尘中有十方三世法趣刹皆无量悉能分别知一一尘中有无量种佛刹种种皆无量于一靡不知法界中所有种种诸异相趣类各差别悉能分别知。

　　第二于一微尘下正显普贤行九十七颂分二初六十七明即悲大智行后未安者下三十颂即智大悲行今初有十种行一初五颂明善入帝网行。

　　深入微细智分别诸世界一切劫成坏悉能明了说知诸劫修短三世即一念众行同不同悉能分别知深入诸世界广大非广大一身无量刹一刹无量身十方中所有异类诸世界广大无量相一切悉能知一切三世中无量诸国土具足甚深智悉了彼成败十方诸世界有成或有坏如是不可说贤德悉深了或有诸国土种种地严饰诸趣亦复然斯由业清净或有诸世界无量种杂染斯由众生感一切如其行无量无边刹了知即一刹如是入诸刹其数不可知一切诸世界悉入一刹中世界不为一亦复无杂乱世界有仰覆或高或复下皆是众生想悉能分别知广博诸世界无量无有边知种种是一知一是种种普贤诸佛子能以普贤智了知诸刹数其数无边际知诸世界化刹化众生化法化诸佛化一切皆究竟一切诸世界微细广大刹种种异庄严皆由业所起无量诸佛子善学入法界神通力自在普遍于十方众生数等劫说彼世界名亦不能令尽唯除佛开示。

　　二十七颂深入时处微细行。

　　世界及如来种种诸名号经于无量劫说之不可尽何况最胜智三世诸佛法从于法界生充满如来地清净无碍念无边无碍慧分别说法界得至于彼岸。

　　三世界及如来下三颂明了佛心秘密行前一偈半摄前起后后一偈半正显难了能了。

　　过去诸世界广大及微细修习所庄严一念悉能知其中人师子修佛种种行成于等正觉示现诸自在如是未来世次第无量劫所有人中尊菩萨悉能知所有诸行愿所有诸境界如是勤修行于中成正觉亦知彼众会寿命化众生以此诸法门为众转法轮菩萨如是知住普贤行地智慧悉明了出生一切佛现在世所摄一切诸佛土深入此诸刹通达于法界彼诸世界中现在一切佛于法得自在言论无所碍亦知彼众会净土应化力尽无量亿劫常思惟是事调御世间尊所有威神力无尽智慧藏一切悉能知。

　　四十偈了三世佛摄化行。

　　出生无碍眼无碍耳鼻身无碍广长舌能令众欢喜最胜无碍心广大普清净智慧遍充满悉知三世法。

　　五出生下二偈六根无碍行。

　　善学一切化刹化众生化世化调伏化究竟化彼岸世间种种别皆由于想住入佛方便智于此悉明了众会不可说一一为现身悉使见如来度脱无边众。

　　六有三偈如化无方行。

　　诸佛甚深智如日出世间一切国土中普现无休息了达诸世间假名无有实众生及世界如梦如光影于诸世间法不生分别见善离分别者亦不见分别无量无数劫解之即一念知念亦无念如是见世间无量诸国土一念悉超越经于无量劫不动于本处不可说诸劫即是须㬰顷莫见修与短究竟刹那法心住于世间世间住于心于此不妄起二非二分别众生世界劫诸佛及佛法一切如幻化法界悉平等普于十方刹示现无量身知身从缘起究竟无所著依于无二智出现人师子不着无二法知无二非二。

　　七诸佛甚深下十颂三世间自在行此中玄妙宜审思之(此中玄妙者大经文理触途多妙但文言浩博不能具释又理玄文易故令思之既云玄妙今重略释初偈法喻双摽能观之智明横周竖永次偈达二世间假名无实即是假观三有一偈双离分别及无分别以成空观四有一偈解念无念即中道观又二即是观三即是止四即双运五不动游刹于器界自在六融念劫于时自在上二事理双游七遣二不二善会中道通二世间八结三世间等同法界九结能遍身十结能所不二上半无二遣二下半复遣无二若着无二即是于二有能所故故知无二非二故无所著)。

　　了知诸世间如焰如光影如响亦如梦如幻如变化如是随顺入诸佛所行处成就普贤智普照深法界众生刹染着一切皆舍离而兴大悲心普净诸世间菩萨常正念论师子妙法清净如虚空而兴大方便见世常迷倒𤼵心咸救度所行皆清净普遍诸法界诸佛及菩萨佛法世间法若见其真实一切无差别。

　　八六颂别明智正觉世间自在行。

　　如来法身藏普入世间中虽在于世间于世无所著譬如清净水影像无来去法身遍世间当知亦如是如是离染着身世皆清净湛然如虚空一切无有生知身无有尽无生亦无灭非常非无常示现诸世间除灭诸邪见开示于正见法性无来去不着我我所。

　　九如来法身藏下五颂非身示身行法身藏者即前藏身普贤菩萨自体遍言亦同此也。

　　譬如工幻师示现种种事其来无所从去亦无所至幻性非有量亦复非无量于彼大众中示现量无量以此寂定心修习诸善根出生一切佛非量非无量有量及无量皆悉是妄想了达一切趣不着量无量诸佛甚深法广大深寂灭甚深无量智知甚深诸趣菩萨离迷倒心净常相续巧以神通力度无量众生。

　　十有六颂非量示量行。

　　未安者令安安者示道场如是遍法界其心无所著不住于实际不入于涅槃如是遍世间开悟诸群生法数众生数了知而不着普雨于法雨充洽诸世间普于诸世界念念成正觉而修菩萨行未曾有退转。

　　第二即智之悲行中亦有十行一初四偈无住摄化行。

　　世间种种身一切悉了知如是知身法则得诸佛身普知诸众生诸劫及诸刹十方无涯际智海无不入众生身无量一一为现身佛身无有边智者悉观见一念之所知出现诸如来经于无量劫称扬不可尽。

　　二有四偈非身现身行。

　　诸佛能现身处处般涅槃一念中无量舍利各差别。

　　三一颂分布舍利行。

　　如是未来世有求于佛果无量菩提心决定智悉知如是三世中所有诸如来一切悉能知名住普贤行。

　　四二颂知佛大心行。

　　如是分别知无量诸行地入于智慧处其轮不退转微妙广大智深入如来境入已不退转说名普贤慧一切最胜尊普入佛境界修行不退转得无上菩提。

　　五三颂法轮深入行。

　　无量无边心各各差别业皆由想积集平等悉了知染污非染污学心无学心不可说诸心念念中悉知了知非一二非染亦非净亦复无杂乱皆从自想起如是悉明见一切诸众生心想各不同起种种世间以如是方便修诸最胜行从佛法化生得名为普贤。

　　六无量无边下五颂了知根器行。

　　众生皆妄起善恶诸趣想由是或生天或复堕地狱菩萨观世间妄想业所起妄想无边故世间亦无量一切诸国土想网之所现幻网方便故一念悉能入。

　　七三颂了世业惑行。

　　眼耳鼻舌身意根亦如是世间想别异平等皆能入一一眼境界无量眼皆入种种性差别无量不可说所见无差别亦复无杂乱各随于自业受用其果报普贤力无量悉知彼一切一切眼境界大智悉能入如是诸世间悉能分别知而修一切行亦复无退转。

　　八五颂了达根境无碍行。

　　佛说众生说及以国土说三世如是说种种悉了知。

　　九一颂知四种说法行而刹说等者略有三义一约通力二约融通一说一切说故三约显理是说菩萨触境皆了知故则触类成教如香饭等(九有一颂者即三世间及时为四若时分三世间则成六种若于三世各三世间则有九种总一切说即是十义从而刹等说者释义刹及三世此义微隐故䟽释之言融通者一尘即摄一切何得刹中无说言显理者如色即显质碍即显缘生即显无常即显无性等言则触类成教者证显理义如前教体中明)。

　　过去中未来未来中现在三世互相见一一皆明了如是无量种开悟诸世间一切智方便边际不可得。

　　十末后二颂三世摄化行平等因竟。

　　大方广佛华严经䟽钞会本第四十九

　　音释

　　哑羊

　　(上𠋣下切音哑喑哑不能言也)。
乾隆藏第 132 册 No. 1557 大方广佛华严经疏钞会本(第34卷-第51卷)


　　大方广佛华严经䟽钞会本第五十之一　烦三

　　唐于阗国三藏沙门实叉难陀　译

　　唐清凉山大华严寺沙门澄观撰述

　　　　如来出现品第三十七

　　初来意者前品明称果之因此品辨如因之果体虽平等不坏二相先因后果义次第故亦为答前不思议品出现念故答第二会所行问故会释如前(答第二会问者以不思议法品中出现即第二会所行故)二释名者如来是有法之人即三身十身之通称出现是依人之法果用化用之总名如来虽见上文对出现故重辨十身皆有出现且寄三身以明然来即出现为分人法晓喻分明故重辨之若依法身如来者即诸法如义如理常现名为出现故文云普现一切而无所现又云体性平等不增减等若依报身乘如实道来成正觉故曰如来本性功德一时顿显名为出现故文云如来成正觉时于一切义无所疑惑普见一切众生成正觉等若依化身则乘萨婆若乘来化众生故曰如来则应机大用一时出现文云以本愿力现佛身令见如来大神变又云随其所能随其势力于菩提𣗳下以种种身成正觉等今以新佛旧成曾无二体新成旧佛法报似分无不应时故即真而应应随性起故即应而真三佛圆融十身无碍故辨应现即显真成(若依法身下三别释然法身若约报上论法应云真如出缠是法身出现今以出缠为报直就体上故云如理常现余一可知新佛旧成者以报就法如出模之像像本旧成故无二体新成旧佛者以法就报如金成像金像似分以有未成像金故今成像竟似分二矣前对是非异此对是非一非一即非异故言似分竟无二体无不应时下第二真应相对以辩融通法报皆真体上常用故即真成应用不离体故即应而真三佛圆融下第三结融三十谓以三佛[(冰-水+〡)*ㄆ]于十佛不出三身三身既融十身即三自然无碍故辩应成下结成正义)是以𣈆名性起性字虽是义加未爽通理以应虽从缘不违性故无不从此法界流故以净夺染性即起故若离于缘性叵说故下加性起菩萨表所说故妄虽即性不顺性故今以起义多含直云出现从性从因从真从感皆出现故若唯辨应身出现非唯失前二义亦未足显深何能融前差别之果若以来为现义则如来即出现持业释也若分人法三皆如来之出现拣余出故(是以𣈆名下第二会品名二经品名即为二别先会𣈆经初二句总标以将𣈆经用成前义故有是以之言虽是义加者梵本无故以应虽从缘下释性起义顺应现义于中总有六义证成性起今初立理即不相违门然出现义亦名缘起亦名性起若取相说览缘出现故名缘起谓由众生业感如来大悲而出现故八相成道从法性生故名性起人以从缘无性缘起即名性起又净缘起常顺于性亦名性起故云应虽从缘不违性故无不从下第二引梁论证成即相成门明性成于缘故此性起自有二义一从缘无性而为性起二法性随缘故名性起前段即初义今段即后义亦应云无不还证此法身故此乃缘起能成性起即是前义但前取无违今取相成是故此为相成门也以净夺染者第三即明相夺门亦是通妨谓有问言性起唯净缘起通染云何缘起即是性起故为此通谓缘起有二一染二净净谓如来大悲菩萨万行等染谓众生惑业等若以染夺净则属众生故唯缘起今以净夺染唯属诸佛故名性起若离于缘者即第四相即门亦是通妨以谓有问言缘起约事性起约理如何相即故为此通从缘无性方显性起又由见缘推知性起若离于缘复论何性离缘有性是断空故下加性起者即第五段引当经证即以人表法门妄虽即性下第六以妄隐真门亦是解妨妨云若缘即性妄本自空当体即性何以不得染夺净耶故为此通净缘顺性染缘违故故璎珞云始起一想住于缘顺第一义谛为善违背为恶今以起义多含直云出现下第二会通今经则性起局性智现即起起含缘性故曰多含言从性者性起即法身从因者缘起缘起即报身从真从感即是化身而从真约佛通于缘性谓依法身而起于化名曰从真从感约生即是缘起由上诸义故云多含)第三宗趣平等出现为宗融差别果为趣。

　　尔时世尊从眉间白毫相中放大光明名如来出现无量百千亿那由他阿僧祗光明以为眷属其光普照十方尽虚空法界一切世界右绕十匝显现如来无量自在觉悟无数诸菩萨众震动一切十方世界除灭一切诸恶道苦映蔽一切诸魔宫殿显示一切诸佛如来坐菩提座成等正觉及以一切道场众会作是事已而来右绕菩萨众会。

　　四正释文文为七分一加分二本分三请分四说分五显名受持分六表瑞证成分七偈颂总摄分今初有二光毫先加请主后口光加说主前中三初光次加后益光中有十分三一光出处眉间者表正道离有无二边故表无住道离真应二边故白毫者表所出现性无垢故能诠出现诸教本故二放大下辨光名体如所说故三无量下八段皆是光业初眷属光即是因业总摄诸法皆此生故四其光下舒业五显现下敬业六觉悟下觉业七除灭下止业八映蔽下降伏业九显示下示现业十作是下卷业。

　　入如来性起妙德菩萨顶。

　　二入如来下正明加相所以加此菩萨者如名所显故性有二义一种性义因所起故二法性义若真若应皆此生故亦有释云此之妙德即是文殊说此法门加性起称此释无违大理以文殊大智为能显普贤法界为所显共成毗卢遮那之出现故亦是解行满故佛出现也从顶入者是加持相妙智之极方能显故。

　　时此道场一切大众身心踊跃生大欢喜作如是念甚奇希有今者如来放大光明必当演说甚深大法。

　　第三时此道场下加益中二先大众同欣知法将被故。

　　尔时如来性起妙德菩萨于莲华座上偏袒右肩右跽合掌一心向佛而说颂言。

　　二尔时下妙德领旨知令求说主故于中二先长行身心致敬跽者跪也。

　　正觉功德大智出普达境界到彼岸等于三世诸如来是故我今恭敬礼。

　　已升无相境界岸而现妙相庄严身放于离垢千光明破魔军众咸令尽。

　　十方所有诸世界悉能震动无有余未曾恐怖一众生善逝威神力如是。

　　虚空法界性平等已能如是而安住一切含生无数量咸令灭恶除众垢。

　　苦行勤劳无数劫成就最上菩提道于诸境界智无碍与一切佛同其性。

　　后偈颂赞请十偈分二前五赞后五请前中初一总赞申敬余四别赞放光中有赞因赞果赞用等文并可知。

　　导师放此大光明震动十方诸世界已现无量神通力而复还来入我身。

　　决定法中能善学无量菩萨皆来集令我发起问法心是故我今请法王。

　　今此众会皆清净善能度脱诸世间智慧无边无染着如是贤胜咸来集。

　　利益世间尊导师智慧精进皆无量今以光明照大众令我问于无上法。

　　谁于大仙深境界而能真实具开演谁是如来法长子世间尊导愿显示。

　　后五中初一自叙得益即是领旨次偈领众意请次偈叹众堪闻次偈叙佛令请后偈正求说主已领佛意故不请佛。

　　尔时如来即于口中放大光明名无碍无畏百千亿阿僧祇光明以为眷属普照十方尽虚空等法界一切世界右绕十匝显现如来种种自在开悟无量诸菩萨众震动一切十方世界除灭一切诸恶道苦映蔽一切诸魔宫殿显示一切诸佛如来坐菩提座成等正觉及以一切道场众会作是事已而来右绕菩萨众会入普贤菩萨摩诃萨口其光入已普贤菩萨身及师子座过于本时及诸菩萨身座百倍唯除如来师子之座。

　　第二口光加说主者示所请故文中三初光次加后益今初亦十一出处口放者表教道传通故二光明令得无碍辨不畏大众及深理故余如前辨二入普下加中入口者教以口传故如佛说故加普贤者是普贤行之果故所证法界由理显故三其光入下明益中唯除如来拣师资故。

　　尔时如来性起妙德菩萨问普贤菩萨摩诃萨言佛子佛所示现广大神变令诸菩萨皆生欢喜不可思议世莫能知是何瑞相普贤菩萨摩诃萨言佛子我于往昔见诸如来应正等觉示现如是广大神变即说如来出现法门如我惟忖今现此相当说其法说是语时一切大地悉皆震动出生无量问法光明。

　　第二尔时下本分中三初征事而问次引例以答答即是本后说是语下表瑞证成显说希奇才闻其名已有征故大地动者大法将显大惑将倾故出问法光者冥加智慧助发请故。

　　时性起妙德菩萨问普贤菩萨言佛子菩萨摩诃萨应云何知诸佛如来应正等觉出现之法愿为我说佛子此诸无量百千亿那由他菩萨众会皆久修净业念慧成就到于究竟大庄严岸具一切佛威仪之行正念诸佛未曾忘失大悲观察一切众生决定了知诸大菩萨神通境界已得诸佛神力所加能受一切如来妙法具如是等无量功德皆以来集佛子汝已曾于无量百千亿那由他佛所承事供养成就菩萨最上妙行于三昧门皆得自在入一切佛秘密之处知诸佛法断众疑惑为诸如来神力所加知众生根随其所乐为说真实解脱之法随顺佛智演说佛法到于彼岸有如是等无量功德善哉佛子愿说如来应正等觉出现之法身相言音心意境界所行之行成道转法轮乃至示现入般涅槃见闻亲近所生善根如是等事愿皆为说。

　　第三时性起下请分中有长行与偈前中四一总举法请二佛子此诸下叹众堪闻三佛子汝已下叹说主具德四善哉下标章别请前二可知三中别叹十事一供多佛必曾闻故二成妙行曾已修故三定自在有所依故四亲证入故五知教道故六除他疑故七上力加故八审根器故九能随说故十顺智到彼岸得意深故有如是下总结既有说德堪宜说故第四标章别请中初句赞善蹑前三段后列十事以显无尽一如来出现之法此是总相总集多缘成出现法法含持轨余九是别初三即三业秘密四境即智之所缘亦分齐境五依境修行通因通果六成菩提道七成转法轮八应必示涅槃九若存若亡见闻皆益备斯九事一化始终有云初一所依之法余九能依之德亦有斯理如是下结请。

　　时如来性起妙德菩萨欲重明此义向普贤菩萨而说颂曰。

　　善哉无碍大智慧善觉无边平等境愿说无量佛所行佛子闻已皆欣庆。

　　菩萨云何随顺入诸佛如来出兴世云何身语心境界及所行处愿皆说。

　　云何诸佛成正觉云何如来转法轮云何善逝般涅槃大众闻已心欢喜。

　　若有见佛大法王亲近增长诸善根愿说彼诸功德藏众生见已何所获。

　　若有得闻如来名若现在世若涅槃于彼福藏生深信有何等利愿宣说。

　　第二尔时下偈请十偈分三初一赞德标请颂前第三段次四举法别请颂第四段。

　　此诸菩萨皆合掌瞻仰如来仁及我大功德海之境界净众生者愿为说。

　　愿以因缘及譬喻演说妙法相应义众生闻已发大心疑𥁞智净如虚空。

　　如遍一切国土中诸佛所现庄严身愿以妙音及因喻示佛菩提亦如彼。

　　十方千万诸佛土亿那由他无量劫如今所集菩萨众于彼一切悉难见此诸菩萨咸恭敬于微妙义生渴仰。

　　愿以净心具开演如来出现广大法。

　　三有五偈叹德劝请通颂后三段于中初偈总赞请次二偈劝说之方以法深难领故请说因喻次一偈半叹众堪闻末后半偈结请所说净心显无说过具演文义周圆。

　　尔时普贤菩萨摩诃萨告如来性起妙德等诸菩萨大众言佛子此处不可思议。

　　第四说分大分为二初别答十问后佛子如来以一切譬下总以结酬今初十段答前十问各有长行偈颂一一具十今初答出现之法长行中二初标告叹深。

　　所谓如来应正等觉以无量法而得出现。

　　二所谓下随义别显于中三初法说深广酬前因缘二佛子譬如下喻明深广双酬因喻后佛子至知如来出现下总结成益结上十喻初中分三谓标释结今初总标多因成出现果。

　　何以故非以一缘非以一事如来出现而得成就以十无量百千阿僧祗事而得成就。

　　二何以下释于中二先征以总释后何等为下征数别明今初先反释缘约能成之缘事即所成因体后以十下顺释向言无量乃是总相今明有十个无量以显无尽理实则有百千阿僧祗数无量此十无量皆遍十喻言百千者古人云以十无量入中十喻成百以后结中十句一一结前百门为千其中更有别义方成无量今以下列十中门门皆云无量则不俟相入是知百千之言但是数之总称耳。

　　何等为十所谓过去无量摄受一切众生菩提心所成故过去无量清净殊胜志乐所成故过去无量救护一切众生大慈大悲所成故过去无量相续行愿所成故过去无量修诸福智心无厌足所成故过去无量供养诸佛教化众生所成故过去无量智慧方便清净道所成故过去无量清净功德藏所成故过去无量庄严道智所成故过去无量通达法义所成故。

　　二征数别明中一始发大心誓期出现故此心何相二明上求胜志三明下化慈悲四行以续愿此行谓何五明不出福智六别显福严七别明智严八净前功德九严前智慧所谓方便道教道证道无住道正道助道一道二道等皆庄严故十穷究法源真实智故。

　　佛子如是无量阿僧祗法门圆满成于如来。

　　三佛子如是下结中既皆过去积因多法圆满令二利果一时出现故出现言通真通应。

　　佛子譬如三千大千世界非以一缘非以一事而得成就以无量缘无量事方乃得成。

　　第二喻明深广中十喻各三谓喻合结喻酬譬喻合酬因缘故文云非以一缘一事而得出现又前法说多约往因此中合文多约现缘十中一大千兴造喻此喻为总总喻众缘以成出现故云以无量缘等下说云雨皆此所霔初喻中四一总辨多缘二别显缘相三显被因起四性相结成今初先反后顺缘即因缘如众生业及风雨等事即事相谓如所持水及宫殿等。

　　所谓兴布大云降霔大雨四种风轮相续为依其四者何一名能持能持大水故二名能消能消大水故三名建立建立一切诸处所故四名庄严庄严分布咸善巧故。

　　二所谓下别显中先云雨上霔后风轮下持一能持者若无此轮雨无停处二水若不减碍起天宫三水虽已减假此成立谓减一节水起一重天如严冬急流重重冰结四虽起总处无别庄严故须第四。

　　如是皆由众生共业及诸菩萨善根所起令于其中一切众生各随所宜而得受用。

　　三如是皆由下显彼因起谓上云等略由二因一众生外增上业言共业者谓多有情应生此界共业同变于中有四句谓共中共等(一众生者拣异内异熟业谓多有情者即唯识论释初能变中处之一字论云所言处者谓异熟识由共相种成熟力故变似色等器世间相即外大种及所造色虽诸有情所变各别而相相似处所无异如众灯明各遍似一释曰此释共变之义相似名共论又云谁异熟识变为此相有义一切所以者何如契经说一切有情业增上力共所起故有义不许乃至云经依少分说一切言诸业同者皆共变故释曰此拣通局即令䟽文䟽依此义云应生此界故下经云各随所宜而得受用若不应生岂安乐界所有众生变为此界之秽土耶于中有四者即唯识第二引瑜伽论说共不共中各有二种共中二者一共中共如山河等非唯一趣独能用故二共中不共如己田宅及鬼所见为水火等即于彼境非互用也不共中二者一不共中不共如眼等根唯自识依用之缘境非他依故二不共中共如自浮尘根他亦受用故根即不耳)二菩萨善根此有二意一约同居谓地前菩萨二约能化谓随诸众生应以何国起菩萨根等便修彼因以取彼国故有众生类即菩萨佛国令于其中下显受用果谓先成器界后起众生依之而住如俱舍婆沙等辨(一约同居者地前菩萨未生受用同居变化亦以善业共变此土二约能化者即净名意能化菩萨非自业成以大悲故取土摄生及众生之类皆净名经并如世界成就品引谓先成器界者俱舍十二云坏从狱不生至外器都尽成劫从风起至地狱初生论释云谓成劫中初一劫起器世间后十九劫起有情渐住坏中后劫坏于器界前十九劫有情渐舍二十中劫初劫唯减后劫唯增然此二时等中十八成坏时量法尔先成必在后坏)各随所宜者谓水族众生得水受用等又人罗刹宫殿无碍菩萨众生净秽同居。

　　佛子如是等无量因缘乃成三千大千世界法性如是无有生者无有作者无有知者无有成者然彼世界而得成就。

　　第四佛子如是下性相结成中先结前生后后法性如是下正结此句为总此法性言通于性相无有生下别显性空亦遮其妄计谓非𡨋性微尘等生非自在梵王等作无神我能知上三显能作空无有成者显所作空虽能所俱空不碍相有故云而得成就如是无碍为法性如是。

　　如来出现亦复如是非以一缘非以一事而得成就以无量因缘无量事相乃得成就所谓曾于过去佛所听闻受持大法云雨因此能起如来四种大智风轮何等为四一者念持不忘陀罗尼大智风轮能持一切如来大法云雨故二者出生止观大智风轮能消竭一切烦恼故三者善巧回向大智风轮能成就一切善根故四者出生离垢差别庄严大智风轮令过去所化一切众生善根清净成就如来无漏善根力故如来如是成等正觉法性如是无生无作而得成就佛子是为如来应正等觉出现第一相菩萨摩诃萨应如是知。

　　次合中略不合第三显彼所因以次下二喻自别合故合四轮中前三是因后一二利果满因圆果满佛出现故一品之内多以依喻正者非唯义类相似实则外由内变故令外器全似于内是以上云菩萨善根所起众生共业所生等华藏品中已略开显(一品之中下总显喻意)。

　　复次佛子譬如三千大千世界将欲成时大云降雨名曰洪霔一切方处所不能受所不能持唯除大千界将欲成时佛子如来应正等觉亦复如是兴大法云雨大法雨名成就如来出现一切二乘心志狭劣所不能受所不能持唯除诸大菩萨心相续力佛子是为如来应正等觉出现第二相菩萨摩诃萨应如是知。

　　第二洪霔大千喻此之云雨即前喻中兴云降雨正喻出现法门广大难知周十方故言心相续力者若约信受但是圆机坚种相续能受深旨若约具受则八地已上得无尽陀罗尼方能受持乃至十地方受如来云雨说法是以文言除大菩萨由初义故但拣二乘(广大难知者下结文䟽以十句各结一喻文皆暗用可以意得)。

　　复次佛子譬如众生以业力故大云降雨来无所从去无所至如来应正等觉亦复如是以诸菩萨善根力故兴大法云雨大法雨亦无所从来无所至去佛子是为如来应正等觉出现第三相菩萨摩诃萨应如是知。

　　第三云雨无从喻菩萨善根如生共业感彼出现法云法雨机感而现非先有一方所从彼而来机谢而去亦非归至旧所故体无生灭(体无生灭下结文结第三也)。

　　复次佛子譬如大云降霔大雨大千世界一切众生无能知数若欲算计徒令发狂唯大千世界主摩醯首罗以过去所修善根力故乃至一滴无不明了佛子如来应正等觉亦复如是兴大法云雨大法雨一切众生声闻独觉所不能知若欲思量心必狂乱唯除一切世间主菩萨摩诃萨以过去所修觉慧力故乃至一文一句入众生心无不明了佛子是为如来应正等觉出现第四相菩萨摩诃萨应如是知。

　　第四大雨难知喻喻深非心境故古云教广行大因深果远故非预二乘亦不乖理但是大机即世间主无能所行即能知之。

　　复次佛子譬如大云降雨之时有大云雨名为能灭能灭火灾有大云雨名为能起能起大水有大云雨名为能止能止大水有大云雨名为能成能成一切摩尼诸宝有大云雨名为分别分别三千大千世界佛子如来出现亦复如是兴大法云雨大法雨有大法雨名为能灭能灭一切众生烦恼有大法雨名为能起能起一切众生善根有大法雨名为能止能止一切众生见惑有大法雨名为能成能成一切智慧法宝有大法雨名为分别分别一切众生心乐佛子是为如来应正等觉出现第五相菩萨摩诃萨应如是知。

　　第五大雨成败喻况佛灭惑成德喻中初一即坏界之时三即以水止水合中初二灭惑成福次二灭障成智即止观双运后一权智照机又无二同二乘无三同外道无四增无明无五非种智此即分上总中法雨令差。

　　复次佛子譬如大云雨一味水随其所雨无量差别如来出现亦复如是雨于大悲一味法水随宜说法无量差别佛子是为如来应正等觉出现第六相菩萨摩诃萨应如是知。

　　第六一雨随别喻喻佛一味随器随器即合前差别。

　　复次佛子譬如三千大千世界初始成时先成色界诸天宫殿次成欲界诸天宫殿次成于人及余众生诸所住处佛子如来出现亦复如是先起菩萨诸行智慧次起缘觉诸行智慧次起声闻善根诸行智慧次起其余众生有为善根诸行智慧佛子譬如大云雨一味水随诸众生善根异故所起宫殿种种不同如来大悲一味法雨随众生器而有差别佛子是为如来应正等觉出现第七相菩萨摩诃萨应如是知。

　　第七胜处先成喻喻佛胜缘先济德文中先正明后佛子譬如下牒以释疑先成由业力法异由机殊不乖第六一味。

　　复次佛子譬如世界初欲成时有大水生遍满三千大千世界生大莲华名如来出现功德宝庄严遍覆水上光照十方一切世界时摩醯首罗净居天等见是华已即决定知于此劫中有尔所佛出兴于世佛子尔时其中有风轮起名善净光明能成色界诸天宫殿有风轮起名净光庄严能成欲界诸天宫殿有风轮起名坚密无能坏能成大小诸轮围山及金刚山有风轮起名胜高能成须弥山王有风轮起名不动能成十大山王何等为十所谓佉陀罗山仙人山伏魔山大伏魔山持双山尼民陀罗山目真邻陀山摩诃目真邻陀山香山雪山有风轮起名为安住能成大地有风轮起名为庄严能成地天宫殿龙宫殿乾闼婆宫殿有风轮起名无尽藏能成三千大千世界一切大海有风轮起名普光明藏能成三千大千世界诸摩尼宝有风轮起名坚固根能成一切诸如意𣗳佛子大云所雨一味之水无有分别以众生善根不同故风轮不同风轮差别故世界差别。

　　第八事别由因喻喻佛成办大事德亦是德殊由智喻喻中分三初莲华表佛总中略无名出现者表佛现故而言大者准五卷大悲经第三云有千叶故光照十方者金色光也言尔所佛者有千枝华表千佛故故劫名贤贤善多故余多同北二佛子尔时下风轮起处者即有力遥持广前建立风轮三佛子大云下结因有属(准五卷大悲者经云阿难何故名为贤劫阿难此三千大千世界劫欲成时尽为一水净居天子以天眼观见此世界唯一大水见有千枝诸妙莲华一一莲华各有千叶甚可爱乐彼净居天子因见此华心生欢喜踊跃无量而皆赞言奇哉希有奇哉希有如此劫中当有千佛出兴于世以是因缘遂名此劫号之为贤我灭度后当有九百九十六佛)。

　　佛子如来出现亦复如是具足一切善根功德放于无上大智光明名不断如来种不思议智普照十方一切世界与诸菩萨一切如来灌顶之记当成正觉出兴于世佛子如来出现复有无上大智光明名清净离垢能成如来无漏无尽智复有无上大智光明名普照能成如来普入法界不思议智复有无上大智光明名持佛种性能成如来不倾动力复有无上大智光明名迥出无能坏能成如来无畏无坏智复有无上大智光明名一切神通能成如来诸不共法一切智智复有无上大智光明名出生变化能成如来令见闻亲近所生善根不失坏智复有无上大智光明名普随顺能成如来无尽福德智慧之身为一切众生而作饶益复有无上大智光明名不可究竟能成如来甚深妙智随所开悟令三宝种永不断绝复有无上大智光明名种种庄严能成如来相好严身令一切众生皆生欢喜复有无上大智光明名不可坏能成如来法界虚空界等殊胜寿命无有穷尽。

　　二合中亦三先合莲华表佛喻于中一切善根功德合上大水遍满放于下合生莲华谓不断种性如华表佛故普照十方合上光照十方与诸菩萨下合知佛当出第二佛子下合风轮起处喻此十智光次第合前所成唯果德能成通因果又能成即实之权所成唯差别之德故下结云同一体等(次第合前者一清净离垢光合善净光明风轮此约能成若约所成义类亦同此一能成如来无漏无尽智合成色界色界离于欲过故如无漏四禅不坏如无尽也二普照光合净庄严风轮三持佛种性合坚密无能坏四迥出无能坏合胜高轮五一切神通合不动轮六出生变化合安住轮七普随顺合庄严轮八不可究竟合无尽藏九种种庄严合普光明藏十不可坏合坚固根其所成德可以意取所成唯果德唯释于法如无漏无尽智不倾动力等皆果德也能成通因果未如持佛种性一切神通皆通因果)。

　　佛子如来大悲一味之水无有分别以诸众生欲乐不同根性各别而起种种大智风轮令诸菩萨成就如来出现之法佛子一切如来同一体性大智轮中出生种种智慧光明佛子汝等应知如来于一解脱味出生无量不可思议种种功德众生念言此是如来神力所造佛子此非如来神力所造佛子乃至一菩萨不于佛所曾种善根能得如来少分智慧无有是处但以诸佛威德力故令诸众生具佛功德而佛如来无有分别无成无坏无有作者亦无作法佛子是为如来应正等觉出现第八相菩萨摩诃萨应如是知。

　　第三佛子如来下合结因有属于中三一结因即能成之智合上一味之水风轮不同此轮由一节水减一重轮生如澄水垽今推能成由一味大悲二佛子一切下结果即所成之大智从一实之智随权而生合上风轮差别故世界差别三佛子汝等下结缘即由众生异合上以众生善根不同兼释外疑于中又三初牒前正理一解脱味即能成之水水具二义悲及解脱二文影略种种功德通能所二智二众生念言举外疑情然感应之道略有三义一互相成二互相夺三缘成性空今众生以缘夺因纯推佛力失因缘义(以缘夺因者此中化生以众生自力为因佛力为缘余可思准)三佛子此非下如来为释于中初以因夺缘一向言非次但以下为说正义初句因缘相成后而佛下有二义一成上因缘虽随众生心无分别二成第三义了性空故缘成故无成无成故无坏所成既空何有能成作者及作法耶。

　　复次佛子如依虚空起四风轮能持水轮何等为四一名安住二名当住三名究竟四名坚固此四风轮能持水轮水轮能持大地令不散坏是故说地轮依水轮水轮依风轮风轮依虚空虚空无所依虽无所依能令三千大千世界而得安住。

　　第九四轮相依喻况佛体用依持德亦广建立风之别义喻中二先明能持之风有四者一一时持水名安住二多时不动名常住三与劫齐量四体性坚密是以俱舍云假使有一大诺健那以金刚轮奋威悬击金刚有碎风轮无损其量广无数厚十六洛叉彼但有一与此不同二此四下四轮相依准俱舍论次上水轮厚八洛叉洛叉亿也次上更有金轮厚三亿二万由旬然其世界或说三轮成谓风水金或说五轮谓下加虚空上加大地今欲称法合成四轮则地中含金金亦地故(大诺健那者此云露形也其量广无数厚十六洛叉是俱舍颂上二句云安立器世间风轮最居下)。

　　佛子如来出现亦复如是依无碍慧光明起佛四种大智风轮能持一切众生善根何等为四所谓普摄众生皆令欢喜大智风轮建立正法令诸众生皆生爱乐大智风轮守护一切众生善根大智风轮具一切方便通达无漏界大智风轮是为四佛子诸佛世尊大慈救护一切众生大悲度脱一切众生大慈大悲普遍饶益然大慈大悲依大方便善巧大方便善巧依如来出现如来出现依无碍慧光明无碍慧光明无有所依佛子是为如来应正等觉出现第九相菩萨摩诃萨应如是知。

　　二合中先合能持四风有配四摄义则少似既合以如来出现则成太局今谓一未信入者以四摄普摄示以正理二已信受者建立教法三已入法者令其成行四已成行者令其得果二佛子下合四轮相依一慈悲合地能厚载故二方便合水曲随器故出现合风力能持故无碍合空如空无碍故故净名云其无碍慧无若干故文意虽但取展转相依不妨有似其事若准偈中慈悲之前有一切佛法以况𣗳林则五重相依(故净名云者即菩萨行品经前已频引今更略示因说香饭为佛事竟便明诸佛功德平等云阿难汝见诸佛国土地有若干而虚空无若干也汝见诸佛色身有若干其无碍慧无若干也)。

　　复次佛子譬如三千大千世界既成就已饶益无量种种众生所谓水族众生得水饶益陆地众生得地饶益宫殿众生得宫殿饶益虚空众生得虚空饶益如来出现亦复如是种种饶益无量众生所谓见佛生欢喜者得欢喜益住净戒者得净戒益住诸禅定及无量者得圣出世大神通益住法门光明者得因果不坏益住无所有光明者得一切法不坏益是故说言如来出现饶益一切无量众生佛子是为如来应正等觉出现第十相菩萨摩诃萨应如是知。

　　第十大千饶益喻况佛利世德别显总中一切众生各随所宜而得受用合中次第合前四益见佛生喜如鱼得润故戒如平地万善由生故定如宫室得安息故慧如虚空不可坏故于中二句初不坏事后不坏理。

　　佛子菩萨摩诃萨知如来出现则知无量知成就无量行故则知广大知周遍十方故则知无来去知离生住灭故则知无行无所行知离心意识故则知无身知如虚空故则知平等知一切众生皆无我故则知无尽知遍一切刹无有尽故则知无退知尽后际无断绝故则知无坏知如来智无有对故则知无二知平等观察为无为故则知一切众生皆得饶益本愿回向自在满足故。

　　第三总结成益中有十一句各别结上十门以九十二句结第九门故有十一一多因出现故二广故难受三无生故无从四非心识故思必发狂五如空故惑见双亡六平等无我故一味七由无尽故诸乘遍化八后际无断故佛种不断九无对即无碍慧十为无为平等即摄三轮归无碍慧十一本为众生故今利益满足若将一一通前十门未为得意(若将一一下结弹古释)。

　　大方广佛华严经䟽钞会本第五十之一

　　音释

　　踊跃

　　(踊余陇切跃以灼切)。

　　跽

　　(渠委切两膝着地也)。

　　垽

　　(鱼仅切银去声滓也)。

　　大方广佛华严经䟽钞会本第五十之二　烦四

　　唐于阗国三藏沙门实叉难陀　译

　　唐清凉山大华严寺沙门澄观撰述

　　尔时普贤菩萨摩诃萨欲重明此义而说颂言。

　　十力大雄最无上譬如虚空无等等境界广大不可量功德第一超世间。

　　第二偈颂三十七颂分三初十四颂叹深许说次二十二颂颂上十喻后一颂结说无尽不颂上文今初分二前十一颂叹深难量后三颂诫听许说今初亦二初偈总叹颂前标告不思议言后十别叹即次第颂前总结十一句亦第九偈颂九十二句结既结喻今此亦即通颂前喻喻则性相双明此中多就性说古称性起弥复有由。

　　十力功德无边量心意思量所不及人中师子一法门众生亿劫莫能知。

　　一无边量即无量义。

　　十方国土碎为尘或有算计知其数如来一毛功德量千万亿劫无能说。

　　二一毛叵量即广大义。

　　如人持尺量虚空复有随行计其数虚空边际不可得如来境界亦如是。

　　三空际叵得即无生义然唯此第三偈似颂第五如空第六偈似颂第三无生灭然取义不同故皆案次。

　　或有能于刹那顷悉知三世众生心设经众生数等劫不能知佛一念性。

　　四不能知者离心识故。

　　譬如法界遍一切不可见取为一切十力境界亦复然遍于一切非一切。

　　五遍于一切非一切者即如空义。

　　真如离𡚶恒寂静无生无灭普周遍诸佛境界亦复然体性平等不增减。

　　六体性平等即平等无我义。

　　譬如实际而非际普在三世亦非普导师境界亦如是遍于三世皆无碍。

　　七前遍诸刹此遍三世文𦂶互耳。

　　法性无作无变易犹如虚空本清净诸佛性净亦如是本性非性离有无。

　　八无变易故尽后际。

　　法性不在于言论无说离说恒寂灭十力境界性亦然一切文辞莫能辩。

　　九离言说故无二无对。

　　了知诸法性寂灭如鸟飞空无有迹以本愿力现色身令见如来大神变。

　　十本愿现身故能成益。

　　若有欲知佛境界当净其意如虚空远离𡚶想及诸取令心所向皆无碍。

　　是故佛子应善听我以少譬明佛境十力功德不可量为悟众生今略说。

　　导师所现于身业语业心业诸境界转妙法轮般涅槃一切善根我今说。

　　第二诫听许说中分二初一诫听劝修净意如空总以喻显下二句别显一离𡚶取如彼净空无云翳故斯即真止二触境无滞如彼净空无障碍故斯即真观此观不作意以照境则所照无涯此止体性离而息𡚶故诸取皆寂若斯则不拂不莹而自净矣无净之净则闇蹈佛境矣此为心要谓后学思行(总以喻显下此中有深上观宜审思之)后二偈许说分齐于中初半偈结前生后后偈半正示分齐牒举十门略无行者三业摄故阙正觉者导师中摄或复略无。

　　譬如世界初安立非一因缘而可成无量方便诸因缘成此三千大千界。

　　如来出现亦如是无量功德乃得成刹尘心念尚可知十力生因莫能测。

　　譬如劫初云澍雨而起四种大风轮众生善根菩萨力成此三千各安住。

　　十力法云亦如是起智风轮清净意昔所回向诸众生普导令成无上果。

　　如有大雨名洪澍无有处所能容受唯除世界将成时清净虚空大风力。

　　如来出现亦如是普雨法雨充法界一切劣意无能持唯除清净广大心。

　　譬如空中澍大雨无所从来无所去作者受者悉亦无自然如是普充洽。

　　十力法雨亦如是无去无来无造作本行为因菩萨力一切大心咸听受。

　　譬如空云澍大雨一切无能数其滴唯除三千自在王具功德力悉明了。

　　善逝法雨亦如是一切众生莫能测唯除于世自在人明见如观掌中宝。

　　譬如空云澍大雨能灭能起亦能断一切珍宝悉能成三千所有皆分别。

　　十力法雨亦如是灭惑起善断诸见一切智宝皆使成众生心乐悉分别。

　　譬如空中雨一味随其所雨各不同岂彼雨性有分别然随物异法如是。

　　如来法雨非一异平等寂静离分别然随所化种种殊自然如是无边相。

　　譬如世界初成时先成色界天宫殿次及欲天次人处乾闼婆宫最后成。

　　如来出现亦如是先起无边菩萨行次化乐寂诸缘觉次声闻众后众生。

　　诸天初见莲华瑞知佛当出生欢喜水缘风力起世间宫殿山川悉成立。

　　如来宿善大光明巧别菩萨与其记所有智轮体皆净各能开示诸佛法。

　　譬如𣗳林依地有地依于水得不坏水轮依风风依空而其虚空无所依。

　　一切佛法依慈悲慈悲复依方便立方便依智智依慧无碍慧身无所依。

　　譬如世界既成立一切众生获其利地水所住及空居二足四足皆蒙益。

　　法王出现亦如是一切众生获其利若有见闻及亲近悉使灭除诸惑恼。

　　第二颂前十喻即为十段初喻四颂以是总故余九各二今初文二前二颂总显多缘后二颂别显缘相其第九喻合云方便依智者智即颂前出现然初无碍慧是佛实智中二皆权于中智即知事方便随机合上即权实无碍对初即悲智双游。

　　如来出现法无边世间迷惑莫能知为欲开悟诸含识无譬喻中说其譬。

　　三结说无尽。

　　佛子诸菩萨摩诃萨应云何见如来应正等觉身。

　　第二别答出现九门先明身业后八依故长行中二先标举。

　　佛子诸菩萨摩诃萨应于无量处见如来身何以故诸菩萨摩诃萨不应于一法一事一身一国土一众生见于如来应遍一切处见于如来。

　　后佛子诸菩萨下释相于中三初就法总明次约喻别显后就法总结然总中五遍通喻中十身结中十句别结十喻亦同前出现今初分四一总教广见二何以故征其所由三诸菩萨下反释所以四应遍一切下顺以结酬就反释中总举五法法是所知法界及调伏法事是调伏众生行事故晋经名行身即是正国土是依生是所化四顺结中应翻上五成五无量界身为能遍四为所遍一遍法界二遍调伏界三遍调伏加行界四遍世界五遍众生界唯有五界非是略也(唯有五界者结示正义非是略也弹于古释古云应有十句但文略耳故今弹之)第二佛子譬如下约喻别显中明如来出现有十种身一周遍十方身二无著无碍身三普入成益身四平等随应身五无生潜益身六圆𢌞等住身七无心普应身八穷尽后际身九严刹益生身十严好满愿身此即八地十身而为次不同一法身二智身三威势四菩提五庄严六意生七化八力持九福德十愿四是菩提者初成先照故偈云日光出现故五庄严者一一毛孔随好光明以庄严故余文并显显此十身举十喻况一一喻中文各有三谓喻合结(明如来者䟽文有四一正科经文二此即下会释十身三四是下随难重释四一一下释文此亦古德同迷之处不知此十即十身故)。

　　佛子譬如虚空遍至一切色非色处非至非不至何以故虚空无身故如来身亦如是遍一切处遍一切众生遍一切法遍一切国土非至非不至何以故如来身无身故为众生故示现其身佛子是为如来身第一相诸菩萨摩诃萨应如是见。

　　今初虚空周遍喻况周遍十方身故下结云以其心无量遍十方故喻中先直示后征释征云至不至别何得俱耶以一无身释上二义由无身故无可得至亦以无故无所不至如色中空空若有身身即质聚便碍于色如铁入水水不入铁今由无身故遍入色中法准喻知此以事空以况理空理空即是法身故经偈云佛以法为身清净如虚空故为众生下此释外疑。

　　复次佛子譬如虚空宽广非色而能显现一切诸色而彼虚空无有分别亦无戏论如来身亦复如是以智光明普照明故令一切众生世出世间诸善根业皆得成就而如来身无有分别亦无戏论何以故从本已来一切执着一切戏论皆永断故佛子是为如来身第二相诸菩萨摩诃萨应如是见。

　　第二空无分别喻况无著无碍身故经结云所行无碍如虚空故空无分别不碍显色智无分别不碍利生。

　　复次佛子譬如日出于阎浮提无量众生皆得饶益所谓破闇作明变湿令燥生长草木成熟谷稼廓彻虚空开敷莲华行者见道居者办业何以故日轮普放无量光故佛子如来智日亦复如是以无量事普益众生所谓灭恶生善破愚为智大慈救护大悲度脱令其增长根力觉分令生深信舍离浊心令得见闻不坏因果令得天眼见殁生处令心无碍不坏善根令智修明开敷觉华令其发心成就本行何以故如来广大智慧日身放无量光普照耀故佛子是为如来身第三相诸菩萨摩诃萨应如是见。

　　第三日光饶益喻喻普入成益身普入法界故喻合皆有总别释成合中别内有十种益合前八句初二合初句世出世异故三拔四流之苦与出世之乐拯二乘沉定水之苦与菩提乐皆变湿令燥之义四道品通长三乘草木五信有二义一成上义信能增长一切法故二合成熟信能必到如来地故六七二句合廓彻虚空一得见闻四谛因果智二得三明十力智如空有日廓净照彻故八有二义令心无碍成上彻空不坏善根成下莲华如赤莲华不遇日光翳死无疑三乘善根若遇智日则便不坏九正合开华上已开不坏今未开今开十合后二句发菩提心即见大道成就本行是办家业(初二合初句世出世异故者谓初二句皆合破暗作明初句灭恶生善即世间破暗作明恶即黑暗善即明故后句破愚为智即是出世破暗作明三㧞四流之苦即大慈救护大悲度脱合变湿今燥四流是湿出世是燥定水是湿菩提是燥不沉定水故道品通长下合上生长草木三乘草木即药草喻品三草二木初会已引)。

　　复次佛子譬如日出于阎浮提先照一切须弥山等诸大山王次照黑山次照高原然后普照一切大地日不作念我先照此后照于彼但以山地有高下故照有先后如来应正等觉亦复如是成就无边法界智轮常放无碍智慧光明先照菩萨摩诃萨等诸大山王次照缘觉次照声闻次照决定善根众生随其心器示广大智然后普照一切众生乃至邪定亦皆普及为作未来利益因缘令成熟故而彼如来大智日光不作是念我当先照菩萨大行乃至后照邪定众生但放光明平等普照无碍无障无所分别。

　　第四日光等照喻喻平等随应身由住真际故无私平等文中二先正喻后重举释疑前中黑山喻缘觉者无法空之光故不出功德故不同菩萨十大山王表十地故高原喻声闻者不生佛法莲华故大地一种通含三聚取决定能生处喻正定聚得缘方生喻不定聚砂卤等地喻邪定聚然亦不舍故皆等照(高原喻声闻者净名第二云譬如高原陆地不生莲华卑湿淤泥乃生此华如是声闻诸结断者于佛法中无所复益烦恼泥中乃有众生出佛法矣前亦已引故法华经法师品内穿凿高原亦况声闻)。

　　佛子譬如日月随时出现大山幽谷普照无私如来智慧亦复如是普照一切无有分别随诸众生根欲不同智慧光明种种有异佛子是为如来身第四相诸菩萨摩诃萨应如是见。

　　后释疑云日光是一佛智万殊岂为同喻释云岂不向说但随山地有高下耶故知但随众生智慧不同佛无私智无若干也未违前喻又既约机说异则照高未能兼下照下而犹照高又若舍化先舍于小次舍于中唯菩萨高山尽日蒙照思之(又既约机者如照高山未照黑山若照黑山即照高山谓说华严是照高山二乘不预说阿含等菩萨常闻等余例可知又若舍化下约会权归实然经但有先照高言无有后照高山之语今以义求必有之矣会权归实先弃人天非出离故如平地落照次舍声闻今自悟故如高无光次舍缘觉今起悲故如黑山掩曜次舍三乘归一乘故如山衔夕阳故先大后小即从本流末于一佛乘分别说三等舍小归大即摄末归本则二义皆具)。

　　复次佛子譬如日出生盲众生无眼根故未曾得见虽未曾见然为日光之所饶益何以故因此得知昼夜时节受用种种衣服饮食令身调适离众患故。

　　第五日益生盲喻喻佛无生潜益身有目者睹非是独为生盲不见亦未曾灭以潜益故。

　　如来智日亦复如是无信无解毁戒毁见邪命自活生盲之类无信眼故不见诸佛智慧日轮虽不见佛智慧日轮亦为智日之所饶益何以故以佛威力令彼众生所有身苦及诸烦恼未来苦因皆消灭故。

　　合中二先略后广略中五事皆盲而无信为总故云无信眼故此即涅槃阐提三罪无信断善即一阐提无解毁见即谤方等毁戒邪命即犯四重禁作五逆罪此四至恶犹有佛性亦为饶益令离苦集(略中五事皆盲等者亦通外难谓有问言五事皆盲何不言无解眼等答意可知此即涅槃下会涅槃第九初明三罪最重有涅槃因不说阐提后圣行品下[(冰-水+〡)*ㄆ]阐提云一阐提人虽断善根犹有佛性故总[(冰-水+〡)*ㄆ]之此四明至恶不舍言三罪者一谤方等经二犯四重三作五逆罪此三未必拨无因果拨无因果即一阐提令离苦集者现在身苦为苦果也及诸烦恼未来苦因义兼惑业上二皆集)。

　　佛子如来有光明名积集一切功德有光明名普照一切有光明名清净自在照有光明名出大妙音有光明名普解一切语言法令他欢喜有光明名示现永断一切疑自在境界有光明名无住智自在普照有光明名永断一切戏论自在智有光明名随所应出妙音声有光明名出清净自在音庄严国土成熟众生佛子如来一一毛孔放如是等千种光明五百光明普照下方五百光明普照上方种种刹中种种佛所诸菩萨众。

　　后佛子如来下广显中二先能益光后所益众今初二先列十光后结分齐今初十中初三成二庄严慧中二句一普照事一照净理次三成三慧初二成闻慧后一成思修后四成四智大圆镜智无住普照故平等性智绝戏论故妙观察智随应演故成所作智严土化生故佛子下结数分齐以日有千光故结云千实乃无数五百照下者五位自分行五百照上者五位胜进行。

　　其菩萨等见此光明一时皆得如来境界十头十眼十耳十鼻十舌十身十手十足十地十智皆悉清净彼诸菩萨先所成就诸处诸地见彼光明转更清净一切善根皆悉成熟趣一切智住二乘者灭一切垢其余一分生盲众生身既快乐心亦清净柔软调伏堪修念智。

　　二其菩萨下所益中有四初益菩萨二益二乘三益生盲四益恶趣菩萨有二种益一益圆机顿证佛境二益权机令熟权趣实诸处谓五眼等诸地谓种性地等二乘生盲可知。

　　地狱饿鬼畜生诸趣所有众生皆得快乐解脱众苦命终皆生天上人间佛子彼诸众生不觉不知以何因缘以何神力而来生此彼生盲者作如是念我是梵天我是梵化是时如来住普自在三昧出六十种妙音而告之言汝等非是梵天亦非梵化亦非帝释护世所作皆是如来威神之力彼诸众生闻是语已以佛神力皆知宿命生大欢喜心欢喜故自然而出优昙华云香云音乐云衣云盖云幢云幡云末香云宝云师子幢半月楼阁云歌咏赞叹云种种庄严云皆以尊重心供养如来何以故此诸众生得净眼故如来与彼授阿耨多罗三藐三菩提记佛子如来智日如是利益生盲众生令得善根具足成熟佛子是为如来身第五相诸菩萨摩诃萨应如是见。

　　四地狱下光益恶趣文有六段一拔苦与乐二佛子下因起邪见三是时下慈音示正四彼诸下回邪报恩五如来下佛与授记六佛子下结光利益此中诸益多同随好。

　　复次佛子譬如月轮有四奇特未曾有法何等为四一者映蔽一切星宿光明二者随逐于时示现亏盈三者于阎浮提澄净水中影无不现四者一切见者皆对目前而此月轮无有分别无有戏论佛子如来身月亦复如是有四奇特未曾有法何等为四所谓映蔽一切声闻独觉学无学众随其所宜示现寿命修短不同而如来身无有增减一切世界净心众生菩提器中影无不现一切众生有瞻对者皆谓如来唯现我前随其心乐而为说法随其地位令得解脱随所应化令见佛身而如来身无有分别无有戏论所作利益皆得究竟佛子是为如来身第六相诸菩萨摩诃萨应如是见。

　　第六月光奇特喻喻佛圆回等住身谓等住三世无增减故合中四法者一圆智映二乘二常身示延促三由器见有无四所见无向背初及后二皆圆𢌞义菩提器者堪受菩提之人睹意生身若心海澄清𡚶念都寂则真见佛矣。

　　复次佛子譬如三千大千世界大梵天王以少方便于大千世界普现其身一切众生皆见梵王现在已前而此梵王亦不分身无种种身佛子诸佛如来亦复如是无有分别无有戏论亦不分身无种种身而随一切众生心乐示现其身亦不作念现若干身佛子是为如来身第七相诸菩萨摩诃萨应如是见。

　　第七梵王普现喻喻佛无心普应身不分而遍故。

　　复次佛子譬如医王善知众药及诸咒论阎浮提中诸所有药用无不尽复以宿世诸善根力大明咒力为方便故众生见者病无不愈彼大医王知命将终作是念言我命终后一切众生无所依怙我今宜应为现方便是时医王合药涂身明咒力持令其终后身不分散不萎不枯威仪视听与本无别凡所疗治悉得除差。

　　第八医王延寿喻喻佛穷尽后际身喻中二先彰现德后彼大下咒力持身。

　　佛子如来应正等觉无上医王亦复如是于无量百千亿那由他劫炼治法药已得成就修学一切方便善巧大明咒力皆到彼岸善能除灭一切众生诸烦恼病及住寿命经无量劫其身清净无有思虑无有动用一切佛事未尝休息众生见者诸烦恼病悉得消灭佛子是为如来身第八相诸菩萨摩诃萨应如是见。

　　合中亦二初合现德于中初合用药无不尽次修学下合咒力为方便后善能下合见者病愈二及住下合咒力持身用前咒药持住多劫故略不重明药咒能持。

　　复次佛子譬如大海有大摩尼宝名集一切光明毗卢遮那藏若有众生触其光者悉同其色若有见者眼得清净随彼光明所照之处雨摩尼宝名为安乐令诸众生离苦调适佛子诸如来身亦复如是为大宝聚一切功德大智慧藏若有众生触佛身宝智慧光者同佛身色若有见者法眼清净随彼光明所照之处令诸众生离贫穷苦乃至具足佛菩提乐佛子如来法身无所分别亦无戏论而能普为一切众生作大佛事佛子是为如来身第九相诸菩萨摩诃萨应如是见。

　　第九摩尼利物喻喻佛严刹益生身雨宝利贫即严刹故各有体用可知。

　　复次佛子譬如大海有大如意摩尼宝王名一切世间庄严藏具足成就百万功德随所住处令诸众生灾患消除所愿满足然此如意摩尼宝王非少福众生所能得见。

　　第十宝王满愿喻喻佛相严满愿身。

　　如来身如意宝王亦复如是名为能令一切众生皆悉欢喜若有见身闻名赞德悉令永离生死苦患假使一切世界一切众生一时专心欲见如来悉令得见所愿皆满佛子佛身非是少福众生所能得见唯除如来自在神力所应调伏若有众生因见佛身便种善根乃至成熟为成熟故乃令得见如来身耳佛子是为如来身第十相诸菩萨摩诃萨应如是见。

　　合中先正合后佛子佛身下释疑于中初虽合喻已是释疑谓有疑云若念皆见今何不见故云少福不见次疑云亦有贫下薄福何以得见释云除可调者。

　　以其心无量遍十方故所行无碍如虚空故普入法界故住真实际故无生无灭故等住三世故永离一切分别故住尽后际誓愿故严净一切世界故庄严一一佛身故。

　　第三以其心无量下就法总结十句次第结前十身其有难者前已会释。

　　尔时普贤菩萨摩诃萨欲重明此义而说颂言。

　　第二颂中有二十偈次第颂喻喻各二偈。

　　譬如虚空遍十方若色非色有非有三世众生身国土如是普在无边际。

　　诸佛真身亦如是一切法界无不遍不可得见不可取为化众生而现形。

　　譬如虚空不可取普使众生造众业不念我今何所作云何我作为谁作。

　　诸佛身业亦如是普使群生修善法如来未曾有分别我今于彼种种作。

　　譬如日出阎浮提光明破闇悉无余山树池莲地众物种种品类皆蒙益。

　　诸佛日出亦如是生长人天众善行永除痴闇得智明恒受尊荣一切乐。

　　譬如日光出现时先照山王次余山后照高原及大地而日未始有分别。

　　善逝光明亦如是先照菩萨次缘觉后照声闻及众生而佛本来无动念。

　　譬如生盲不见日日光亦为作饶益令知时节受饮食永离众患身安隐。

　　无信众生不见佛而佛亦为兴义利闻名及以触光明因此乃至得菩提。

　　譬如净月在虚空能蔽众星示盈缺一切水中皆现影诸有观瞻悉对前。

　　如来净月亦复然能蔽余乘示修短普现天人净心水一切皆谓对其前。

　　譬如梵王住自宫普现三千诸梵处一切人天咸得见实不分身向于彼。

　　诸佛现身亦如是一切十方无不遍其身无数不可称亦不分身不分别。

　　如有医王善方术若有见者病皆愈命虽已尽药涂身令其作务悉如初。

　　最胜医王亦如是具足方便一切智以昔妙行现佛身众生见者烦恼灭。

　　譬如海中有宝王普出无量诸光明众生触者同其色若有见者眼清净。

　　最胜宝王亦如是触其光者悉同色若有得见五眼开破诸尘闇住佛地。

　　譬如如意摩尼宝随有所求皆满足少福众生不能见非是宝王有分别。

　　善逝宝王亦如是悉满所求诸欲乐无信众生不见佛非是善逝心弃舍。

　　大方广佛华严经疏钞会本第五十之二

　　音释

　　燥

　　(苏到切干燥也)。

　　廓

　　(苦郭切开也)。

　　澍

　　(朱戍切降注也)。

　　萎

　　(于为切蔫也)。

　　依怙

　　(怙侯古切依怙倚恃也)。

　　跽

　　(渠几切)。

　　奋

　　(方问切扬也)。
乾隆藏第 132 册 No. 1557 大方广佛华严经疏钞会本(第34卷-第51卷)


　　大方广佛华严经䟽钞会本第五十一之一　烦五

　　唐于阗国三藏沙门实叉难陀　译

　　唐清凉山大华严寺沙门澄观撰述

　　佛子菩萨摩诃萨应云何知如来应正等觉音声佛子菩萨摩诃萨应知如来音声遍至普遍无量诸音声故应知如来音声随其心乐皆令欢喜说法明了故应知如来音声随其信解皆令欢喜心得清凉故应知如来音声化不失时所应闻者无不闻故应知如来音声无生灭如呼响故应知如来音声无主修习一切业所起故应知如来音声甚深难可度量故应知如来音声无邪曲法界所生故应知如来音声无断绝普入法界故应知如来音声无变易至于究竟故。

　　第三出现语业长行有标释结释中三初就法略说二约喻广说三以法通结昔人亦以初十为百后十通前十为千此亦可通今更一解后结则容通结中十中十则别喻初十但小不次耳今初圆音之义略启四门一叙昔二辨违三会通四正释前三非要广在别章但正释文自含众妙(第三出现语业一叙昔有三义一云诸佛唯是第一义身永绝万像无形无声直随机现无量色声犹空谷无声随呼发响然则就佛言之无音是一约机论之众音非一而言一音圆音者良由一时一会异类等解随其根性各得一音不闻余声不乱不沓显是奇特故名一音音遍十方随机熟处无不闻故名为圆音非谓如空遍满无别韵曲经云随其类音普告众生斯之谓也二云就佛言之实有色声其音遍满无所不遍但无五音四声等异无异曲故名为一音无不遍故名为圆音但是圆音作增上缘随根差别现众多声犹如满月唯一圆形随器差别而现多影亦如长风随其众窍声有多种经言佛以一音演说法众生随类各得解三云如来于一语业之中演出一切众生言音是故令彼众生各闻己语非是如来唯𤼵一音但以语业同故名为一音所𤼵多故名为圆音如舍支声尚多音齐𤼵况如来耶二辩违者上来三解偏取皆失初第一义无形无声非音义故但随他音非自音故第二唯是一语无多音故一不即多岂为圆音有则多亦应有无则一亦须无何得一有而多无耶第三虽但是多又无一故若语业同一切众生岂一音耶故并非也三会通者上但责偏不谓全失合上三义方是圆音之义耳谓多即一若多不即一则非一音一复即多若一不即多即非圆音二即是空空即是二若二不即空是所执故不无性故非圆非一空不即二非音非圆故镕融无碍即是圆音此中三义谓初是无生灭义次一是无邪曲义后一是普至义是知得正义则傍[(冰-水+〡)*ㄆ]无遗不得正意并为乖理)文有十音以显无尽各上句标下句释一普遍者即随类音然有二义一约体广无声不至故云普遍无量音声斯则人天等异万类齐闻上云众生随类各得解二者随前一一之音皆能独遍如目连不究其边二随乐欲音谓趣举一一类音能随乐欲说种种法上经云如来于一语言中演说无边契经海又云佛以一妙音周闻十方国众音悉具足法雨皆充遍通证前之二义三随根解音谓即上说中随说一法大小各闻故云随其信解宝积云佛以一音演说法众生各各随所解四随时音谓即上大小之法令闻不闻皆自在故云不失时亦兼随闻一法欣忧不同宝积云或有恐畏或欢喜上四多约即体之用是圆音义后六多约即用之体显一音义谓五外随缘叩我无生灭六内集缘成何有主宰七甚深者欲言其一则万类殊应欲言其异一体无生又欲言其一随一音中能具多音故上云一切众生语言法一言演说尽无余欲言其异即上多音唯令闻一故下喻云譬如天鼓发种种声懈怠诸天唯闻无常觉悟之音故甚深也八纯称法界九横入无断十竖归一极此十圆融一味是如来圆音(四释文者在文可见但初一即随类音亦同净名佛以一音演说法众生随类各得解皆谓世尊同其语斯则神力不共法释曰此即词无碍解以辩一音三四皆引宝积亦即净名宝积长者子偈赞一音次上所引第二偈云佛以一音演说法释曰此即法无碍解云一音也第三偈云佛以一音演说法或有恐畏或欢喜或生猒离或断碍斯则神力不共法释曰此即义无碍解三一音也此十圆融下结成上义)是知或谓无声随叩发响或谓唯一直声无宫商等异皆大地之一尘耳(是知或谓下第三结弹古说但结前二以其第三可入正故皆大地下约[(冰-水+〡)*ㄆ]以结则此一尘不离地界积多小尘可成大地积其多义以为圆音若约斥弹异说之微岂同正解广大智地)。

　　佛子菩萨摩诃萨应知如来音声非量非无量非主非无主非示非无示。

　　第二佛子菩萨下约喻广说中三初结前生后次征后释今初[(冰-水+〡)*ㄆ]上十声要不出三约相则广无量约体则无主宰约用则有显示今并双非以显中道谓莫穷其边故非量随机随时有闻不闻故非无量多缘集故非有主纯一法界生故非无主当体无生故无能示巧显义理故非无示。

　　更以四句明体用无碍谓一以用从体由体无不在故能令上十类皆遍一切非唯遍声亦遍一切时处众生如来法界等虽复于色等皆遍恒不杂乱若不等遍则音非圆若由等遍失其音曲则圆非音今不坏曲而等遍不动遍而差韵方成圆音二以体从用其一一音皆具含真性三用即体故上十类声皆不可得唯第一义永离所执故法螺恒震妙音常寂名寂静音如空谷响有而即虚若不即虚非但失于一音亦不得圆融自在四体即用故寂而恒宣若天鼓无心而应一切长风随窍万吹不同若不遍同非但失于能圆亦非真一梵音随缘自在名为如来圆音妙音非是心识思量境界。

　　何以故佛子譬如世界将欲坏时无主无作法尔而出四种音声其四者何一曰汝等当知初禅安乐离诸欲恶超过欲界众生闻已自然而得成就初禅舍欲界身生于梵天二曰汝等当知二禅安乐无觉无观超于梵天众生闻已自然而得成就二禅舍梵天身生光音天三曰汝等当知三禅安乐无有过失超光音天众生闻已自然而得成就三禅舍光音身生遍净天四曰汝等当知四禅寂静超遍净天众生闻已自然而得成就四禅舍遍净身生广果天是为四佛子此诸音声无主无作但从众生诸善业力之所出生佛子如来音声亦复如是无主无作无有分别非入非出但从如来功德法力出于四种广大音声其四者何一曰汝等当知一切诸行皆悉是苦所谓地狱苦畜生苦饿鬼苦无福德苦着我我所苦作诸恶行苦欲生人天当种善根生人天中离诸难处众生闻已舍离颠倒修诸善行离诸难处正人天中二曰汝等当知一切诸行众苦炽然如热铁丸诸行无常是磨灭法涅槃寂静无为安乐远离炽然消诸热恼众生闻已勤修善法于声闻乘得随顺音声忍三曰汝等当知声闻乘者随他语解智慧狭劣更有上乘名独觉乘悟不由师汝等应学乐胜道者闻此音已舍声闻道修独觉乘四曰汝等当知过二乘位更有胜道名为大乘菩萨所行顺六波罗蜜不断菩萨行不舍菩提心处无量生死而不疲厌过于二乘名为大乘第一乘胜乘最胜乘上乘无上乘利益一切众生乘若有众生信解广大诸根猛利宿种善根为诸如来神力所加有胜乐欲希求佛果闻此音已发菩提心佛子如来音声不从身出不从心出而能利益无量众生。

　　第二征意云前言无量等今何双非第三举喻广释其大意云性相无碍体用相即故约法难显寄喻以明十喻即为十段段各有三谓喻合结今第一劫尽唱声喻喻前第六无主喻中言法尔者俱舍第二云生无色界有二种因一因力谓近习及数习故二业力谓上界后报业果欲至故若生色界则有三因谓加法尔力但器坏时法尔有声故然四种音非是一时初二火劫将坏欲界及初禅时三即水灾坏二禅时四即风灾欲坏三禅时四声各别故非无主但从缘生故非有主合中明佛欲坏生死世间亦有四声说五乘法。

　　佛子是为如来音声第一相诸菩萨摩诃萨应如是知。

　　复次佛子譬如呼响因于山谷及音声起无有形状不可睹见亦无分别而能随逐一切语言如来音声亦复如是无有形状不可睹见非有方所非无方所但随众生欲解缘出其性究竟无言无示不可宣说佛子是为如来音声第二相诸菩萨摩诃萨应如是知。

　　第二响声随缘喻喻上第五无生。

　　复次佛子譬如诸天有大法鼓名为觉悟若诸天子行放逸时于虚空中出声告言汝等当知一切欲乐皆悉无常虚妄颠倒须㬰变坏但诳愚夫令其恋着汝莫放逸若放逸者堕诸恶趣后悔无及放逸诸天闻此音已生大忧怖舍自宫中所有欲乐诣天王所求法行道佛子彼天鼓音无主无作无起无灭而能利益无量众生当知如来亦复如是为欲觉悟放逸众生出于无量妙法音声所谓无著声不放逸声无常声苦声无我声不净声寂灭声涅槃声无有量自然智声不可坏菩萨行声至一切处如来无功用智地声以此音声遍法界中而开悟之无数众生闻是音已皆生欢喜勤修善法各于自乘而求出离所谓或修声闻乘或修独觉乘或习菩萨无上大乘而如来音不住方所无有言说佛子是为如来音声第三相诸菩萨摩诃萨应如是知。

　　第三天鼓开觉喻喻第九无断绝声遍入法界化无断故喻合各三一能开觉二开觉益三结用归体二当知下合中三者初合能开觉别有十一声义分四节而有二意一初二通五乘次六通三乘次一通第一第二乘后二唯大乘二者初一节人天余三节配三乘次无数下合开觉益后而如来下合结归体由不住方等故上能普遍是以庄严论云若佛音声是有法非非法者不能遍至十方反此故能(若佛音声下释曰此非法言即是真理为非法耳)。

　　复次佛子譬如自在天王有天婇女名曰善口于其口中出一音声其声则与百千种乐而共相应一一乐中复有百千差别音声佛子彼善口女从口一声出于如是无量音声当知如来亦复如是于一音中出无量声随诸众生心乐差别皆悉遍至悉令得解佛子是为如来音声第四相诸菩萨摩诃萨应如是知。

　　第四天女妙声喻喻第三随信解声多音随乐故。

　　复次佛子譬如大梵天王住于梵宫出梵音声一切梵众靡不皆闻而彼音声不出众外诸梵天众咸生是念大梵天王独与我语如来妙音亦复如是道场众会靡不皆闻而其音声不出众外何以故根未熟者不应闻故其闻音者皆作是念如来世尊独为我说佛子如来音声无出无住而能成就一切事业是为如来音声第五相诸菩萨摩诃萨应如是知。

　　第五梵声及众喻喻化不失时熟者必闻即以根熟为众。

　　复次佛子譬如众水皆同一味随器异故水有差别水无念虑亦无分别如来言音亦复如是唯是一味谓解脱味随诸众生心器异故无量差别而无念虑亦无分别佛子是为如来音声第六相诸菩萨摩诃萨应如是知。

　　第六众水一味喻喻无邪曲声从法界生一体性故。

　　复次佛子譬如阿那婆达多龙王兴大密云遍阎浮提普霔甘雨百谷苗稼皆得生长江河泉池一切盈满此大雨水不从龙王身心中出而能种种饶益众生佛子如来应正等觉亦复如是兴大悲云遍十方界普雨无上甘露法雨令一切众生皆生欢喜增长善法满足诸乘佛子如来音声不从外来不从内出而能饶益一切众生是为如来音声第七相诸菩萨摩诃萨应如是知。

　　第七降雨滋荣喻喻欢喜声称根增长故离佛无声不从外来离机无声不从内出。

　　复次佛子譬如摩那斯龙王将欲降雨未便即降先起大云弥覆虚空凝停七日待诸众生作务究竟何以故彼大龙王有慈悲心不欲恼乱诸众生故过七日已降微细雨普润大地佛子如来应正等觉亦复如是将降法雨未便即降先兴法云成熟众生为欲令其心无惊怖待其熟已然后普降甘露法雨演说甚深微妙善法渐次令其满足如来一切智智无上法味佛子是为如来音声第八相诸菩萨摩诃萨应如是知。

　　第八渐降成熟喻喻无变声以皆至究竟故上先照高山以显顿圆此先小后大即是渐圆将降法雨者思欲说一也未便即降者恐破法堕恶道故先兴法云是说方便方便含实如云含水。

　　复次佛子譬如海中有大龙王名大庄严于大海中降雨之时或降十种庄严雨或百或千或百千种庄严雨佛子水无分别但以龙王不思议力令其庄严乃至百千无量差别如来应正等觉亦复如是为诸众生说法之时或以十种差别音说或百或千或以百千或以八万四千音声说八万四千行乃至或以无量百千亿那由他音声各别说法令其闻者皆生欢喜如来音声无所分别但以诸佛于甚深法界圆满清净能随众生根之所宜出种种言音皆令欢喜佛子是为如来音声第九相诸菩萨摩诃萨应如是知。

　　第九降霔难思喻喻上甚深声虽多差别皆于甚深法界之所流故。

　　复次佛子譬如娑竭罗龙王欲现龙王大自在力饶益众生咸令欢喜。

　　第十遍降种种喻喻普遍声非唯普遍四洲亦遍出多雷音喻中有总别结。

　　从四天下乃至他化自在天处兴大云网周匝弥覆其云色相无量差别或阎浮檀金光明色或毗琉璃光明色或白银光明色或玻璃光明色或牟萨罗光明色或码瑙光明色或胜藏光明色或赤真珠光明色或无量香光明色或无垢衣光明色或清净水光明色或种种庄严具光明色如是云网周匝弥布既弥布已出种种色电光所谓阎浮檀金色云出琉璃色电光琉璃色云出金色电光银色云出玻璃色电光玻璃色云出银色电光牟萨罗色云出码瑙色电光码瑙色云出牟萨罗色电光胜藏宝色云出赤真珠色电光赤真珠色云出胜藏宝色电光无量香色云出无垢衣色电光无垢衣色云出无量香色电光清净水色云出种种庄严具色电光种种庄严具色云出清净水色电光乃至种种色云出一色电光一色云出种种色电光复于彼云中出种种雷声随众生心皆令欢喜所谓或如天女歌咏音或如诸天妓乐音或如龙女歌咏音或如乾闼婆女歌咏音或如紧那罗女歌咏音或如大地震动声或如海水波潮声或如兽王哮吼声或如好鸟鸣啭声及余无量种种音声既震雷已复起凉风令诸众生心生悦乐然后乃降种种诸雨利益安乐无量众生从他化天至于地上于一切处所雨不同所谓于大海中雨清泠水名无断绝于他化自在天雨箫笛等种种乐音名为羙妙于化乐天雨大摩尼宝名放大光明于兜率天雨大庄严具名为垂髻于夜摩天雨大妙华名种种庄严具于三十三天雨众妙香名为悦意于四天王天雨天宝衣名为覆盖于龙王宫雨赤真珠名涌出光明于阿修罗宫雨诸兵仗名降伏怨敌于北郁单越雨种种华名曰开敷余三天下悉亦如是然各随其处所雨不同。

　　从四天下别中有五一云二电三雷四风五雨此与贤首品文有影略思之。

　　虽彼龙王其心平等无有彼此但以众生善根异故雨有差别。

　　后虽彼下结。

　　佛子如来应正等觉无上法王亦复如是欲以正法教化众生先布身云弥覆法界随其乐欲为现不同所谓或为众生现生身云或为众生现化身云或为众生现力持身云或为众生现色身云或为众生现相好身云或为众生现福德身云或为众生现智慧身云或为众生现诸力不可坏身云或为众生现无畏身云或为众生现法界身云。

　　合中亦有总别结别中亦有五前四各有佛子一以身合云有覆阴等故即菩提等十身中有四身名异义同一即愿身愿生兜率故第四即意生身随意所生同世色故八即菩提身具佛十力成菩提故九即威势具四无畏能伏外故亦可十力降魔为威势无畏为正觉有正觉义故余六名义俱同。

　　佛子如来以如是等无量身云普覆十方一切世界随诸众生所乐各别示现种种光明电光所谓或为众生现光明电光名无所不至或为众生现光明电光名无边光明或为众生现光明电光名入佛秘密法或为众生现光明电光名影现光明或为众生现光明电光名光明照曜或为众生现光明电光名入无尽陀罗尼门或为众生现光明电光名正念不乱或为众生现光明电光名究竟不坏或为众生现光明电光名顺入诸趣或为众生现光明电光名满一切愿皆令欢喜。

　　第二合电光不出通明无畏。

　　佛子如来应正等觉现如是等无量光明电光已复随众生心之所乐出生无量三昧雷声所谓善觉智三昧雷声炽然离垢海三昧雷声一切法自在三昧雷声金刚轮三昧雷声须弥山幢三昧雷声海印三昧雷声日灯三昧雷声无尽藏三昧雷声不坏解脱力三昧雷声。

　　第三以三昧合雷声者略有三义一若秋之雷蛰虫藏匿若入三昧诸恶不行二若春之雷则发蛰开萌犹彼三昧发生功德三雷是雨之先相三昧是说之先兆十名思而释之。

　　佛子如来身云中出如是等无量差别三昧雷声已将降法雨先现瑞相开悟众生所谓从无障碍大慈悲心现于如来大智风轮名能令一切众生生不思议欢喜适悦。

　　第四以大智合风者以后得智观机警觉加被令成法器故。

　　此相现已一切菩萨及诸众生身之与心皆得清凉然后从如来大法身云大慈悲云大不思议云雨不思议广大法雨令一切众生身心清净所谓为坐菩提场菩萨雨大法雨名法界无差别为最后身菩萨雨大法雨名菩萨游戏如来秘密教为一生所系菩萨雨大法雨名清净普光明为灌顶菩萨雨大法雨名如来庄严具所庄严为得忍菩萨雨大法雨名功德宝智慧华开敷不断菩萨大悲行为住向行菩萨雨大法雨名入现前变化甚深门而行菩萨行无休息无疲厌为初发心菩萨雨大法雨名出生如来大慈悲行救护众生为求独觉乘众生雨大法雨名深知缘起法远离二边得不坏解脱果为求声闻乘众生雨大法雨名以大智慧剑断一切烦恼冤为积集善根决定不决定众生雨大法雨名能令成就种种法门生大欢喜。

　　第五此相现已下以说法合雨于中初结前标后所谓下别有十法者一将成正觉念相欲尽闻斯法雨便细念都忘得见心性等虚空界法界一相始本无二契同诸佛平等法身故云说法界无差别(一将成正觉者即起信论意数段论文参而用之论云如菩萨地尽一念相应觉心初起心无初相以远离微细念故得见心性心即常住名究竟觉今取意释云将成正觉言念相欲尽者即微细念也此念亦名生相即论三细之一论云一无明业相以依不觉故心动说名为业动则有苦果不离因故释曰此念即细中之细今无此相云细念都亡言得见心性者即上论文言等虚空界法界一相者即论释本觉之文论云所言觉义者谓心体离念离念相者等虚空界无所不遍法界一相即是如来平等法身依此法身说名本觉释曰今略取二句彰所显本觉言始本无二者即所成始觉彼论释前说名本觉后云何以故本觉义者对始觉义说以始觉者即同本觉故始觉义者依本觉故而有不觉依不觉故说有始觉又以觉心源故名究竟觉不觉心源故非究竟觉释曰今䟽取意故云始本无二言契同诸佛下结成上来无二之义平等法身即前本觉故云说法界下以经帖成)二出胎已后坐道场前后更无身故名最后法雨名游戏等者此有二义一开为二谓游戏是神通大用秘教即心智所契二合为一令于秘教出没自在故云游戏言秘教者即诠如来三德涅槃故涅槃经云秘密藏安住于此能建大事神通作用故名游戏在法华经以体从用名如来知见深固幽远名为秘密虽初心同禀而穷究在斯故亦为说(三德涅槃者涅槃章明在法华者涅槃约理知见约智知见有性非无有理涅槃亦有般若之德非无有智涅槃乃是摄用从体但称涅槃以为所证法华经明以体从用但名知见故法华论释开义云开者无上义即双开菩提涅槃示法身同即唯约理悟约菩提即是于智明具理智况知法无性岂非理耶故今䟽云以体从用等深固幽远者即法华经法师品文文云此法华经藏深固幽远无人能到今佛教化成就菩萨而为开示释曰幽远深固名为秘密虽初心下解妨妨云法华经除诸菩萨众信力坚固者又三根声闻初𤼵大心皆禀法华如来知见何要此位方为说耶故为此通约究竟故为等觉说实则此法通被始末)三一生所系者谓如弥勒更一下生故所以更一生者由微细无明能障所知故今为说令净彼细惑成种智普照上三皆等觉位(所以更一生者第二会初已广分别)四灌顶菩萨即十地受职位十方诸佛法水灌顶堕在佛数能受如来大法云雨令具佛功德智慧广作佛事为庄严故。

　　五得忍菩萨若取忍净八地已上将止此忍劝满福智不断悲故若取初得有说初地即得为说信等功德后后圆净十地地智一一开发不断二利故(有说初地者六地已引即仁王云若得信心必不退进入无生初地道为说信者即初地净治地法信悲慈舍无疲猒知经论了世法坚固力惭愧庄严供养佛也后后圆净者释经宝字以此十法净治地障地地渐净故云后后十地地智者即释智慧华开敷不断二利者不断大悲行等地地之中有二利故)六住向行三即三贤位令其入证真如现前依此变化为甚深门而胜进不息。

　　七初发心者通信初发心及信满发心既发上求下化之心令依愿行故上皆已得本位故并为说胜进上位之法。

　　此下二门通有二意一约初求显说说其自乘二约已住密说密授大乘如缘觉中约自乘说则因谢非常果续非断逆观非有顺观非无为离二边虽离二边而不坏自乘之果约密十二因缘即是中道中道者名为佛性故曰甚深缘起是为上上智观故得不坏佛解脱果故(中道等者初二会中已广分别为上上者亦涅槃文六地已引)九声闻中二者一显说由彼厌患苦集故说人空智剑断之二约密说应以法空断一切惑故名大剑(应以法空者此有二意一以法空拣于人空照惑无本无断断故二言一切者兼断所知亦烦恼故)十为二聚众生故云集善根者其邪定聚未堪法雨未定令得为成熟已定令增种种法门。

　　佛子诸佛如来随众生心雨如是等广大法雨充满一切无边世界佛子如来应正等觉其心平等于法无吝但以众生根欲不同所雨法雨示有差别是为如来音声第十相诸菩萨摩诃萨应如是知。

　　三佛子诸佛下合上结中有二佛子初合结数后合心等以释外疑。

　　大方广佛华严经䟽钞会本第五十一之一

　　音释

　　窍

　　(诘吊切穴也)。

　　蛰

　　(直立切虫藏也)。

　　大方广佛华严经䟽钞会本第五十一之二　烦六

　　唐于阗国三藏沙门实叉难陀　译

　　唐清凉山大华严寺沙门澄观撰述

　　复次佛子应知如来音声有十种无量何等为十所谓如虚空界无量至一切处故如法界无量无所不遍故如众生界无量令一切心喜故如诸业无量说其果报故如烦恼无量悉令除灭故如众生言音无量随解令闻故如众生欲解无量普观救度故如三世无量无有边际故如智慧无量分别一切故如佛境界无量入佛法界故。

　　第三复次佛子应知下通结十喻皆无分量文显可知。

　　佛子如来应正等觉音声成就如是等阿僧祇无量诸菩萨摩诃萨应如是知。

　　尔时普贤菩萨摩诃萨欲重明此义而说颂言。

　　第二偈颂颂上十喻喻各二偈。

　　三千世界将坏时众生福力声告言四禅寂静无诸苦令其闻已悉离欲。

　　十力世尊亦如是出妙音声遍法界为说诸行苦无常令其永度生死海。

　　譬如深山大谷中随有音声皆响应虽能随逐他言语而响毕竟无分别。

　　十力言音亦复然随其根熟为示现令其调伏生欢喜不念我今能演说。

　　如天有鼓名能觉常于空中震法音诫彼放逸诸天子令其闻已得离着。

　　十力法鼓亦如是出于种种妙音声觉晤一切诸群生令其悉证菩提果。

　　自在天王有宝女口中善奏诸音乐一声能出百千音一一音中复百千。

　　善逝音声亦如是一声而出一切音随其性欲有差别各令闻已断烦恼。

　　譬如梵王吐一音能令梵众皆欢喜音唯及梵不出外一一皆言已独闻。

　　十力梵王亦复然演一言音充法界唯沾众会不远出以无信故未能受。

　　譬如众水同一性八功德味无差别因地在器各不同是故令其种种异。

　　一切智音亦如是法性一味无分别随诸众生行不同故使听闻种种异。

　　譬如无热大龙王降雨普洽阎浮地能令草树皆生长而不从身及心出。

　　诸佛妙音亦如是普雨法界悉充洽能令生善灭诸恶不从内外而得有。

　　譬如摩那斯龙王兴云七日未先雨待诸众生作务竟然后始降成利益。

　　十力演义亦如是先化众生使成熟然后为说甚深法令其闻者不惊怖。

　　大庄严龙于海中霔于十种庄严雨或百或千百千种水虽一味庄严别。

　　究竟辩才亦如是说十二十诸法门或百或千至无量不生心念有殊别。

　　最胜龙王娑竭罗兴云普覆四天下于一切处雨各别而彼龙心无二念。

　　诸佛法王亦如是大悲身云遍十方为诸修行雨各异而于一切无分别。

　　佛子诸菩萨摩诃萨应云何知如来应正等觉心佛子如来心意识俱不可得但应以智无量故知如来心。

　　第四出现意业先身次语后意义次第故长行中二先征起后正释释中三初约法总辨二寄喻别显三总结劝知今初言如来心意识俱不可得者约体遮诠也但应以智无量故知如来心者寄用表诠(约体遮下释此䟽文有三初总释文意就心即是王就王辩体智则是所约所明用体则表诠不逮故但遮诠用则相可照着故寄表诠然用亦有遮诠同体故无分量故若一向遮则无由显妙故寄表诠以辩玄极而言寄者谓寄所显王寄用显体又用及心所皆有遮义今但寄表以显于深)然此一文古有多说一云识等有二一染二净佛地无彼有漏染心心所而有净分心及心所果位之中智强识劣故于王上以显染无约彼智所以明无量若必无王所依何立故成唯识第二引如来功德庄严经云如来无垢识是净无漏界解脱一切障圆镜智相应则有王明矣言转识者智依识转非转识体(佛地无彼者唯有八识心王及二十一心所即遍行五别境五善十一也果位之中下解妨有征问云若尔则王所俱有何以王上言不可得故此释云果位之中识劣故云不可得智强故云智无量言识劣者以二分中但有净故不同众生分别强故言智强者无恶慧故决断胜故若必无王下第三反以成立智是心所若无心王智何所依故成唯识下第四引证言是净无漏界者漏即垢染既言无垢识则有识矣又云圆镜智相应明有心王与所相应非所独立是故结云有王明矣言转识下第五重通妨难谓有难言既言转八识成四智明知唯智无识故今释云智依识转等言依识转者识为主故智非王故然唯识转有三师义今并用之此是一师上智强识劣亦是一师)一云以无积集思量等义故说心等叵得就无分别智以显无量非无心体故摄论第八云无分别智所依非心非思义故亦非非心为所依止心种类故以心为因数习势力引得此位名心种类上之二解俱明心意识有(一云无积集下此义有三初正明以集起名心思量名意分别名识今果位中八不积集种子而起现行七不思量第八为我而言等者等取前六又不分别诸境所以尔者以皆与四智相应故言无耳非不有彼无集第八无思第七无分别六是故结云非无心体故摄论下第二引证非心非思义故者明八非积集七非思量等亦非非心下第三遮救恐有难云若非心义无分别智应依于色故今显云所依之王非全无体此上总标有也次心种类下释成有义谓是心种类安得非心以心为因下复释上文心为种类言此位者即是果位谓以集起等心为因引得果位净八识故不可名为非心也如无衣色依表色生故得名色据此亦得名无集起心等上之二解下第二结前生后明结前二是法相宗生后一解是法性宗问二俱是有后有何别答前释有净无染后释有体无用故不同也然二义相成以无思等故说无染以无染故说非积集思量义等)一云佛果实无心意意识及余心法云不可得唯有大智故言智无量故知如来心故金光明经及梁摄论皆云唯如如及如如智独存佛地论中五法摄大觉性唯一真法界及四智菩提不言更有余法(一云下即第三师是无相宗及法性宗先正明可知故金光下第二引证论当第三论云此中自性身者即法身也释论云唯有真如及真如智独存名为法身)上之二宗遍取皆妨若依前有未免增益亦不能通不可得言又此净分此何不说彼无垢识而得说耶经何不言染不可得若依后义未免损减亦不能通知佛心言既云以智无量知如来心不言无心可知明非无心矣又心既是无智何独立非唯违上二论亦违涅槃灭无常识获常识义若二义双取未免相违若互泯双非宁逃戏论(若依前下初夺破先明违义以不得即有即空故成增益后亦不能下明违于文以又但云心意识俱不可得不言染不可得故又此净下第二纵破纵许净有染无经何不言有净分也彼无垢下第三遮救二句䟽文遮其两救上句恐彼救云净相难说故不言之故今遮云彼庄严经何得说有无漏识耶岂非是净下句恐彼救云经言叵得意在于染故亦遮云经何不言染不可得若依后义下二明法性宗妨于中有二先明违义以空碍有故云损减亦不能通下二明其违文文中既言智无量故知如来心不言知如来智明知假智知心心则有矣何得言无又心既是无下第二纵破纵汝心无智有亦有二过一违义心王最胜尚说为无智无所依岂当独立如无君主何有臣下二非唯下明其违文言上二论者即唯识摄论言涅槃灭无常则通五蕴故经云憍陈如因灭无常色而获常色受想行识亦复如是既有常识则有心矣若二义双取下第二合破二宗成四谤故此亦遮救谓有救云上之二宗偏取不可合岂过耶故云合则相违以其定谓有无非即有之无即无之有故若尔互泯双非可乎故今答云宁逃戏论以无诠当故)若尔何以指南今释此义先会前二宗后消经意今初若后宗言唯如智者以心即同真性故曰唯如照用不失故曰如智岂离心外而智别有如是则唯如不乖于有前宗以纯如之体故有净心心既是如有之何失是知即真之有与即有之真二义相成有无无碍(今初文下初别会二宗即分为二先会法性宗意云心即是如智即如智离心无如则知有如已有心矣况即体之用故称如智即用之体即是真如如一明珠珠体即如明即如智岂得存如亡于心矣前宗以纯如下会法相宗意云即如之有有岂乖如如境即灵则有心无失是知即真下二通会二宗即真之有是法相宗即有之真是法性宗两不相离方成无碍真佛心矣)后消经意者言不可得者以心义深玄言不及故寄遮显深言但以智知如来心者托以心所寄表显深故晋经云但知如来智无量故知心无量(后消经下二释经文于中有三初略明即双标遮表故𣈆经下二引证双证遮表既言知心无量则有心矣言无最失)云何深玄欲言其有同如绝相欲言其无幽灵不竭欲言其染万累斯亡欲言其净不断性恶欲言其一包含无外欲言其异一味难分欲谓有情无殊色性欲谓无情无幽不彻口欲辩而辞丧心将缘而虑亡亦犹果分不可说故是知佛心即有即无即事即理即王即数即一即多心中非有意亦非不有意意中非有心亦非不有心王中非有数亦非不有数数非依于王亦非不依王一一皆尔圆融无碍则令上诸义各随一理不爽玄宗(云何深下初明偏语不能尽理略有四对一有无者即别对二宗事即理故非有理不失事故非无二染净对即法相宗净约绝相染约契性言不断性恶者善恶同以心性为性若断性恶则断心性性不可断亦犹阐提不断性善三一异对通对二宗即体之相能包即相之体一味四情非情对亦对二宗即用之体同色即体之用彻幽言无殊色性者即起信论云以知色性即智性故说名智身以知智性即色相故说名法身遍一切处又梵行品云知一切法即心自性故情非情性曾何异体是知佛心下三总具性相不可别彰皆双融前二宗之法心中非有意下四明不即不离故难显说言非有者是不即义二相别故亦非不有是不离义无二体故又非有者以无二体互摄尽故亦非不有者二相不坏力用交彻故)言寄表显深者既心不可以智知且托智以称叹智是心所尚以十喻明玄则所依之心玄又玄矣故十喻之末皆结为心之相。

　　然佛尚不说凡何敢思有因缘故辄凭教理以示玄宗望无咎其繁而不要也(然佛尚不说下第四谦退结成佛尚不说者即此经云心意识皆不可得是不说也释迦掩室于摩竭净名杜口于毗耶皆佛不说也果海离言唯证相应皆不可说有因缘故者即四悉檀因缘则得无说之说耳)。

　　譬如虚空为一切物所依而虚空无所依如来智慧亦复如是为一切世间出世间智所依而如来智无所依佛子是为如来心第一相诸菩萨摩诃萨应如是知。

　　第二譬如下寄喻别显举十大喻以喻如来十种大智十智体用非一非异亦文各有三谓喻合结今初虚空无依为依喻喻佛无依成事智合中谓诸乘之智依佛智生如十地云此十地智皆因佛智而有差别离佛智外无所依学而佛智果满更不依他岂不依心及依理耶岂不向言王所无二耶良以佛智照极无有智外如为智所依故智体全如若有所依不名如智(岂不依心者次设难也依心约法相宗依理约法性宗良以佛智下释依理义于中有四初正释即回向经云无有智外如为智所入亦无如外智能证于如今但通上岂不依理难故但引前句谓彼难云上言唯如如及如如智独存则智依如矣何言无依故今释云智外无如故无所依然彼回向经文自有三意一约如体性空故智外无如智体性空故如外无智二如智一味同一真体安得智外更有如耶三约事事无碍举一全𠬧今但用前二意以酬难竟后意即第四举况之中)亦犹净名云法随于如无所随故(亦犹净名者二引例也即目连章彼约性相相对此约如智相对义非全同义势相似故云引例言法随于如者法即一切一切法即如故云随如言无所随故者经自释随如之义由法即如法外无如故云无所随故若有所随能所未泯岂得随如又法外有如法非如矣故无所随方曰随如此中亦尔若有所依智外有法能所未忘不名如智如外有智智亦不如故得引例)文殊般若云若无境界则无所依(文殊般若者三引证也文义全同故得引证即大般若曼殊室利分光明觉品已引今当更引经云若知我性即知无法若知无法即无境界若无境界即无所依若无所依即无所住释曰今但要无依之言故但引一对)况佛智外无法可得以一切法即佛智故(况佛智外下第四举况谓上引二经但明契理无依心境双寂即理事无碍之义已通前难况今约事事无碍举一全[(冰-水+〡)*ㄆ]即回向中第三意也佛智称真[(冰-水+〡)*ㄆ]法界尽差别之事皆随于理在佛智中况所证如宁在智外此约相入门下句云以一切法即佛智故者释上无法可得约相即门佛智即一切一切即佛智也)。

　　复次佛子譬如法界常出一切声闻独觉菩萨解脱而法界无增减如来智慧亦复如是恒出一切世间出世间种种智慧而如来智无增减佛子是为如来心第二相诸菩萨摩诃萨应如是知。

　　第二法界湛然喻喻佛体无增减智即转释前依依者依此出故虽出诸智亦不减少菩萨解脱成佛智时亦不增足以同体均故如上海中板喻(即转释者谓䟽意明初喻为总含下九喻故下喻中节节指初今以第一喻云虚空为一切法所依喻佛智为一切世出世智所依故今释之云得为依依彼出故虽出诸智者如山出云山亦不减菩萨下如谷纳云谷亦不增海中板喻即十行品)。

　　复次佛子譬如大海其水潜流四天下地及八十亿诸小洲中有穿凿者无不得水而彼大海不作分别我出于水佛智海水亦复如是流入一切众生心中若诸众生观察境界修习法门则得智慧清净明了而如来智平等无二无有分别但随众生心行异故所得智慧各各不同佛子是为如来心第三相诸菩萨摩诃萨应如是知。

　　第三大海潜益喻喻佛体均益生智即双释前依及出生义谓与众生心同体故义曰潜流穿凿自心得智慧时即是见他佛智是曰依之出生又由体同令外佛加持资其念力亦是流入。

　　复次佛子譬如大海有四宝珠具无量德能生海内一切珍宝若大海中无此宝珠乃至一宝亦不可得何等为四一名积集宝二名无尽藏三名远离炽然四名具足庄严佛子此四宝珠一切凡夫诸龙神等悉不得见何以故娑竭龙王以此宝珠端严方正置于宫中深密处故。

　　第四大宝出生喻喻佛用兴体密智释上能生以何义故而能生耶具四宝故喻中有三初总明出处体用次征列宝名后结其深胜合三同喻。

　　佛子如来应正等觉大智慧海亦复如是于中有四大智宝珠具足无量福智功德由此能生一切众生声闻独觉学无学位及诸菩萨智慧之宝何等为四所谓无染着巧方便大智慧宝善分别有为无为法大智慧宝分别说无量法而不坏法性大智慧宝知时非时未曾误失大智慧宝。

　　列名中衍英诸公皆云初证道智断惑障二助道智断智障三不住道智舍于报障上三自利四利益众生智即利他行此释亦无大过果地具此三道能令学者入菩萨地故今更一解若直就文文自明显今以法相[(冰-水+〡)*ㄆ]之即四智菩提(此释下总明果地具此三道下为其通释恐有难云助等是因何将释果故为此通)一大圆镜智以离诸分别名无染着所缘行相微细难知不忘不愚一切境相名巧方便(一大下二别辩然取唯识论以为䟽文心无染着巧方便智宝为大圆镜智论云一大圆镜智相应心品谓此心品离诸分别所缘行相微细难知不忘不愚一切境相性相清净离诸杂染纯净圆德现种依持能现能生身土智影无间无断穷未来际如大圆镜现众色像释曰观上论文自分主客但云不忘者常现前故不愚者不迷暗故余义可知)二即平等性智观一切法若为无为自他平等名善分别(论云二平等性智相应心品谓此心品观一切法自他有情皆悉平等大慈悲等恒共相应随诸有情所乐示现受用身土影像差别妙观察智不共所依无住涅槃之所建立一味相续穷未来际释曰由昔因中执有我故自他不等今由我无故皆平等言一味者一无漏味余义可知由涅槃故此识恒共悲智俱行)三即妙观察智此智善观诸法自相共相无碍而转故说无量法而不坏法性无量法者即摄观无量总持定门等而言说者雨大法雨断一切疑故(论云三即妙观察智相应心品谓此心品观察诸法自共相无碍而转摄观无量总持定门及所发生功德珍宝于大众会能现无边作因差别皆得自在雨大法雨断一切疑令诸有情皆获利乐释曰摄谓摄藏观谓观察功德珍宝即六度道品等)四即成所作智知机知时作所应作故(论云四成所作智相应心品谓此心品为欲利乐诸有情故普于十方示现种种变化三业成本愿力所应作事释曰四智广义初会已明今以䟽有故复重引令知主客)。

　　若诸如来大智海中无此四宝有一众生得入大乘终无是处此四智宝薄福众生所不能见何以故置于如来深密藏故。

　　三若诸如来下合前深胜于中先明用胜体深此中用胜喻在总中此中体深同法华髻中明珠不妄与人然约下智不及故称密藏不全同喻故涅槃中明有密语而无密藏(同法华下七喻之中此当第六如安乐行品明一乘圆智居佛心顶以权覆实如在髻中开权为解前亦已引然约下者释上密义故法华云我以无数方便种种因缘譬喻言词演说诸法是法非思量分别之所能解唯有诸佛乃能知之所以者何诸佛世尊唯以一大事因缘故出现于世释曰种种说法皆为一乘众生不知故云秘密故涅槃下引证亦如前引)。

　　此四智宝平均正直端洁妙好普能利益诸菩萨众令其悉得智慧光明佛子是为如来心第四相诸菩萨摩诃萨应如是知。

　　后此四智宝平均下明体胜用深平均正直即平等性智大慈悲等共相应故故曰平均一味相续名为正直二端洁即大圆镜智端者纯净圆德现种依持故洁者性相清净离诸杂染故三妙好即妙观察智四普能利益即成所作智此约别配今以四智圆融故四德亦该四宝况四智乃十中之一则永异余宗(纯净圆德者纯即无杂净即离染圆者满义现行功德之依种子功德之持自性明善名为清净有漏永亡云离诸杂染余如前释今以四智下二解妨妨云何以将法相宗释法性义故为此通谓彼四智迢然不同今一具四岂得同耶先将四宝以况四智此即别义于一宝上复具四德即圆融义况四圆融十中之一岂得言同欲显包融故用之释)。

　　大方广佛华严经䟽钞会本第五十一之二

　　音释

　　凿

　　(疾各切)。
