乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第四　　　禄四

　　隋天台智者大师说

　　门人灌顶记

　　唐天台沙门湛然释

　　○七得用不得用者得谓自证用利他也于中为二先标。

　　七明得用不得用者。

　　○次释释中又二初举极果。

　　夫四悉檀独有如来究竟具得微妙能用。

　　○次举因人因人中二先标列四句。

　　下地已去得用不同凡有四句不得不用得而不用不得而用亦得亦用。

　　○次解释释中凡夫及四教不同。

　　凡夫外道苦集流转尚不能知四悉檀名字谁论其得既其不得云何能用也。

　　○初藏通两教各分二乘与菩萨别释初三藏二乘中先声闻次支佛初声闻中二初明得而不能用次假令下明用而不当同不能用。

　　若三藏教二乘殷勤自行者知苦断集修道证灭入真亦名为得不度众生故不能用。

　　初文可解。

　　○次文具明不能用四悉之相能称机故方名能用声闻借使欲利于他而差机故不能用故云假令于中初举满愿通明差机。

　　假令用者差机不当故净名诃满愿云不知人根不应说法无以秽食置于宝器。

　　○次如富楼那下约四悉一一皆先出人次结不能用。

　　如富楼那九旬化外道反被蚩笑文殊暂往师徒皆伏此是不知乐欲不能用世界悉檀也如身子教二弟子善根不发更生邪疑此不能用为人悉檀也如五百罗汉为迦絺那说四谛都无利益佛为说不净观即得破恶此不能用对治悉檀也如身子不度福增大医不治小医拱手五百皆不度佛度即得罗汉此不能用第一义悉檀也。

　　初文云如富楼那九旬化外道如止观第六记身子差机如止观第七记迦絺那如止观第九记如身子不度福增者论云此比丘宿生为鱼身长七百由旬宿曾闻法虽堕鱼中宿种犹在时有商主将诸商人入海采宝忽见流急船向白山兼见三日并现即白海师海师曰祸哉非三日也二是鱼目一是天日白山者鱼齿也必入鱼腹船中诸人各称所事中有优婆塞称南谟佛鱼闻佛名即自念言此佛弟子我昔亦佛弟子即忍死合口水流便退鱼因舍命风吹尸上岸神生值佛身子及五百皆不度佛度得果佛令按行海畔见骨山高七千由旬山北日所不照回来白佛佛言是汝身骨问曰鱼身长七百由旬所见骨山高七千由旬何故身小而骨山大耶答或恐字误应是七十耳大医等者身子为大医五百为小医。

　　(△次支佛)。

　　支佛亦然是名得而不用也。

　　支佛亦然者据理既不知机明知不能用四虽有部行但是悲心如身子云我非知机但怜愍故而为说法可以比声闻知也。

　　次明三藏教菩萨者虽知苦集修道止伏结惑未有灭证但得三悉檀虽未得一而能用四所以者何如病导师具足船筏身在此岸而度人彼岸常以化人为事自未得度先度人是为不得而用。

　　次明三藏菩萨未得灭谛名未得一具能用四所以者何下释不断烦恼称病导师。

　　通教二乘体门虽巧得而不用与三藏同也通教菩萨初心至六地亦得亦用用而未巧七地入假其用则胜也。

　　通教菩萨六地未巧者与罗汉齐虽亦说法不能称机故云未巧。

　　若别教十住但得析法体法两种四悉檀而未能用十行方能用十回向进得相似四悉檀亦能相似用登地分真得亦分真用。

　　别教十向既进修中道故相似中道其用胜前登地已去任运真应。

　　圆教五品弟子未能得用六根清净相似得用初住分真得用也唯佛究竟得究竟用。

　　○八明权实者先标。

　　八明四悉檀权实者。

　　○次释释中二先正释次料简先正释中二初重指前对谛。

　　四谛各辨四悉檀者此通途说耳。

　　未判权实故云通途。

　　○次正释中二初四教次五味初文自四初三藏中又四初引论总判。

　　释论云诸经多说三悉檀不说第一义者此指三藏。

　　言释论云诸经多说三悉檀等者此是大小相对而说即指三藏经为诸经般若为第一义各有其意。

　　○次三藏下示教观体。

　　三藏多说因缘生生事相灭色取空少说第一义。

　　非无空理但非即空故云少耳。

　　○三就三藏菩萨下且许当教以论三四。

　　就三藏菩萨但约三悉檀明四若就佛即具四。

　　言约三悉以明四者非但无中道第一义谛亦无真谛第一义谛且据缘真伏惑边说立第一义名耳故云约三明四又明四者能为他说四故云明四自行但得三耳。

　　○四虽尔下正判属权。

　　虽尔终是拙度权逗小机也。

　　○次通教中亦四初形前立名。

　　若通教四谛明四悉檀体法即真其门则巧。

　　○次故下引论证巧。

　　故释论云今欲说第一义悉檀故说摩诃般若波罗蜜经。

　　且约即空明第一义。

　　○三就佛下当教判得。

　　就佛菩萨皆得有四。

　　○四而约下正判属权。

　　而约方便真谛以明悉檀犹属权也。

　　○次别教中三初形前。

　　若别教四谛明四悉檀约于中道此意则深。

　　○次而犹下望后。

　　而犹是历别别相未融。

　　○三教道下正判属权。

　　教道是权此则非妙。

　　○次圆教中二初亦形前。

　　今圆教四谛明四悉檀其相圆融最实之说。

　　○次故四悉下正判是妙。

　　故四悉檀是实是妙。

　　(△次五味)。

　　若用此权实约五味教者乳教则有四权四实酪教但有四权生酥则有十二权四实熟酥则有八权四实涅槃十二权四实法华四种俱实(云云)。

　　次约五味中可见。

　　○次料简中五重问答。

　　(△初一问答)。

　　问三藏菩萨虽得四悉檀望通教但成三悉檀今通教望别教云何答有二义当通是得四望别但得三。

　　初问中云菩萨虽得四此亦约三论四如前答中通教既无中道义当无第一义。

　　(△二一问答)。

　　问别教望圆亦尔不答不例圆别证道同故。

　　(△三一问答)。

　　并曰三藏通教俱证真谛亦应俱得四答三藏真谛虽同菩萨不断惑故阙一圆别俱断惑是故俱四。

　　三藏菩萨不断惑者若以二乘望通即同得四。

　　(△四一问答)。

　　又并三藏通等虽四而三可是权别教四而不三应非是权答三藏通教教证俱是权故但三无四别教教道权证道实从证则四从教则权。

　　言从证则四从教则权而不云从教则三者教道证道俱说有四但权实不同故不云三。

　　(△五一问答)。

　　又并证道有四教道应三答若取地前为教道应如所问(云云)。

　　若取地前为教道者既有若取之言当知初地以去仍有教道之义具如止观第三记。

　　○九开显中二初标。

　　九开权显实者。

　　○次释释中二初正开次料简初正开中二初明施开之意次正约前四时论开以会法华初文又三初通明诸法本实次大悲下施权三今开下显实。

　　一切诸法莫不皆妙一色一香无非中道众生情隔于妙耳。

　　初文者法既本妙粗由物情故知但开其情理自复本。

　　○施权中二初正施。

　　大悲顺物不与世诤是故明诸权实不同。

　　○次无量义下引证。

　　故无量义云四十余年三法四果二道不合。

　　○三今开下正开开中又二初约法通开明施化本意。

　　今开方便门示真实相唯以一大事因缘但说无上道开佛知见悉使得入究竟实相。

　　○次除灭下寄二乘难开以明开相。

　　除灭化城即是决粗皆至宝所即是入妙。

　　粗既即是妙化城即是宝所故也。

　　○次若乳下正约四时明开又二初正开次方等下明开分齐。

　　若乳教四妙与今妙不殊唯决其四权入今之妙是故文云菩萨闻是法疑网皆已除即此意也决酪教四权生酥十二权熟酥八权皆得入妙故文云千二百罗汉悉亦当作佛又云决了声闻法是众经之王闻已谛思惟得近无上道。

　　乳及二酥中别教四悉虽有第一义并约教道故云唯决四权生酥十二权熟酥八权皆得入妙生熟酥中决权引证但云千二百罗汉及决了声闻法者前证乳教已引菩萨菩萨义同不繁文故不重引之既云菩萨亦除疑网验知菩萨亦须会三。

　　(△次明开分齐)。

　　方等般若所论妙者亦与今妙不殊开权显实其意在此。

　　方等般若至在此者开分齐中亦应云华严文无者略验彼三部圆教无殊法华之圆判顿独在华严信是妄生疣赘况法本妙隔在物情法华已开翻降为渐十如实境妙却为粗佛之知见贬归菩萨药王十譬叹教圣说成虚法师三世校量通为不实分身佛集宝塔涌空徒屈来仪证斯渐教同异之相不可具论一家教门足堪搜检如何独异黜兹妙经。

　　问曰决诸权悉檀同成妙第一义为当尔不。

　　次料简中问决诸权悉檀至不尔者问意者若决粗入妙为决诸粗四悉同入妙第一义悉为自决世界入世界乃至决第一义入第一义耶云不尔者若不如此为如后意耶亦有本云为当尔不恐人误改耳。

　　答决权入妙自在无碍假令妙第一义不隔于三三不隔一一三自在今且作一种解释也。

　　答意者二意俱通故云自在言假令者如初问意纵令尽入妙第一义妙第一义既不隔三与第二义亦何别故云一三自在今文且作一种解者顺第二意对开五章名义顺故若唯入第一义但得对体余义则阙。

　　○若决下用第二意一一别对初世界中二初正会次亦是下示相会入。

　　若决诸权世界悉檀为妙世界悉檀者即是对于释名妙也。

　　世界只是诸法决彼诸粗同入此妙故成妙名。

　　○次示相会入中二初约法说周意次譬说周意。

　　亦是九法界十如是性相之名同成佛法界性相摄一切名也。

　　初法说中七方便同成佛乘。

　　亦是会天性定父子更与作字名之为儿我实汝父汝实我子也。

　　譬说中二乘之名同称菩萨汝等所行是菩萨道所行既成菩萨之道行人岂独犹名二乘。

　　若决诸权第一义悉檀为妙第一义悉檀者即对经体妙也即是开佛知见示真实相引至宝所也。

　　次决第一义中以四悉义随于五章故第一义居次佛所知见及所至宝所并属理故。

　　若决诸权为人悉檀为妙为人悉檀者即是对宗妙也如此经云各赐诸子等一大车也。

　　次会为人中引证云大车者车方为因道场为果。

　　若决诸权对治悉檀入妙对治悉檀者即是对用妙也文云以此宝珠用贸所须又云如此良药今留在此可用服之勿忧不差经云正直舍方便但说无上道动执生疑佛当为除断令尽无有余又云我已得漏尽闻亦除忧恼也。

　　次会对治中引证云以此宝珠用贸所须者方便教中法有限量非即非妙是故艰难如勤力求索实理无竭疑尽信全如宝珠无价贸物无尽究除贫苦莫若如意此良药等思之可知是故贸粗病差并是对治之别名。

　　若是分别诸权四悉檀同异决入此经妙悉檀中不复见同异昔所未曾说今皆当得闻即是妙不同异即对教相妙也即如文云虽示种种道其实为一乘虽分别诸同异为显不同异说无分别法也。

　　此中判教以辨同异本显于同故本迹二门尔前未说因兹开废莫不咸闻。

　　○十通经者又二初问。

　　十通经者问今以四悉檀通此经此经何文明四悉檀耶。

　　○次答答中二先总举。

　　答文中处处皆有此意不能具引今略引迹本两文。

　　○次别释释中先释次结释中二先迹次本迹中二先列经次释本文亦然。

　　方便品云知众生诸行深心之所念过去所习业欲性精进力及诸根利钝以种种因缘譬喻亦言辞随应方便说此岂非是四悉檀之语耶。

　　(△次释)。

　　欲者即是乐欲世界悉檀也性者是智慧性为人悉檀也精进力即是破恶对治悉檀也诸根利钝即是两人得悟不同即是第一义悉檀也。

　　(△次本中先列经)。

　　又寿量品云如来明见无有错谬以诸众生有种种性种种欲种种行种种忆想分别故欲令生诸善根以若干因缘譬喻言辞种种说法所作佛事未曾暂废。

　　(△次释)。

　　种种性者即是为人种种欲者即是世界种种行者即是对治种种忆想分别即是推理转邪忆想得见第一义。

　　迹之与本俱以性为生善善性在往故也俱以进力及行为对治并举能治行也根举能悟之人想举能见之心此少异耳故同有四悉。

　　○两处下结。

　　两处明文四义具足而皆言为众生说法岂非四悉檀设教之明证也。

　　(△七番共解竟)。

　　可知。

　　○次第二别解者初重略标五章前已列竟今于五中初广释名中二初开章。

　　第二别解五章初释名为四一判通别二定前后三出旧四正解。

　　○次解释释中自四初释初门中为三初于今经自立次立此下明立名意三问下料简。

　　妙法莲华名异众典别也俱称为经通也。

　　初文者虽在今经与他对辨不无通别若妙法莲华名之与义俱异他经经之一字名与他同义与他异今从名通故云通耳。

　　○次立名意者以何缘故立此经名名既该乎一部一部意不逾三故名既通别不同三意亦随名通别故释此三意粗妙甄分教行理殊通别异辙今释此三又为四意初标次列三释四结。

　　(△立此下标谓教下列)。

　　立此二名凡约三意谓教行理。

　　初二如文。

　　○三释中二先通解通别次别解通别通谓通于诸经教行及理别谓别在圆诠之教初通释中二先略次广。

　　从缘故教别从说故教通从能契故行别从所契故行通理从名故别名从理故通略说竟。

　　初略者一代圣教诸名之下无不具此教行理三无不以别而契于通无不以通而应于别故此三中通摄佛法故教则机应相对行则因果相对理则名实相对亦是事理相对若无此三双通别虚设。

　　○次广释中自三初约教中二释结释中二初明别。

　　夫教本应机机宜不同故部部别异。

　　○次金口下通。

　　金口梵声通是佛说。

　　○次故通下结也。

　　故通别二名也。

　　○次约行中亦二释结释中初别次大论下引小以例初别中又二先立次引证并是约通论别且从别以明别如云法宝即通种种故别。

　　约行者泥洹真法宝众生以种种门入。

　　○次引证中先寄小各说即别俱正故通。

　　如五百比丘各说身因佛言无非正说。

　　言各说身因者涅槃三十二释随自意语中云如五百比丘问身子云佛说身因何者是耶身子答云汝等亦各得正解脱自应知之何缘方更作如是问有比丘言我等未得正解脱时意谓无明即是身因作是观时得阿罗汉果有说爱有说行乃至饮食五欲如是五百各各说已所解已共往佛所稽首右绕而坐各说己解身子曰谁为正说佛言无非正说。

　　○次寄大中各入故别不二故通。

　　三十二菩萨各入不二法门文殊称善。

　　三十二菩萨入不二法门者既有能入之门门皆趣理准例五百三十二亦无非正说此举大小两乘能趣之行。

　　(△次引小为例)。

　　大论明阿那波那皆是摩诃衍以不可得故。

　　次例中不可得即是理也举劣况胜观息尚即是理况大小两乘能趣之行。

　　○当知下结又二先结。

　　当知从行则别所契则同。

　　○次引证。

　　求那䟦摩云诸论各异端修行理无二(云云)。

　　○次理中三初立次引证三结。

　　约理者理则不二名字非一。

　　初文不二故通非一故别。

　　○证中二文例立可知。

　　智度云般若是一法佛说种种名大经云解脱亦尔多诸名字如天帝释有千种名。

　　先引大论次引大经中云解脱亦尔多诸名字者大师在灵石寺一夏讲百句解脱每于一句作百句解释是则解脱有万名字如天帝释有千种名者亦名憍尸迦亦名婆蹉婆亦名婆佉婆亦名因陀罗亦名千眼天亦名舍脂夫亦名金刚宝顶亦名宝幢等。

　　○名异下结名异故别体一故通。

　　名异故别理一故通。

　　(△次别解通别)。

　　今称妙法之经即是教之通别各赐诸子等一大车乘是宝乘直至道场即行之通别或言实相或言佛知见大乘家业一地实事宝所系珠平等大慧等即是理之通别。

　　别中云今称等者妙法是别异余经故经即是通通名经故故知今经通别始自如是终乎而退莫非佛说俱是妙法从始至终咸别并通于此教通别中诠于行理通别故知本迹无非因果及名实故不可遍引故略示方隅粗引譬喻以示行之通别及方便中实相等为理通别譬喻中者诸子习因不同即是行别等赐大车直至道场即是行通大车是所乘通理道场是所契实相乃至大慧之名亦是名别一一别名咸从理立即是理通此是今经理之通别具如下释中更广明之。

　　○四约此下结。

　　约此三义故立两名也。

　　○次料简中先问次答。

　　问教主不同设教亦异云何而言金口梵声名为教通。

　　问中所以但问教者教行理三展转互通教既居初但从教问余之二种凭教自显初广略二解泛通诸教是故通以一佛为通今即离为四佛不同佛佛自有诸门教别故云教主不同设教亦异云何下难者以前通途难今四别。

　　○次答中意者即具当分跨节两义应知两义即与待绝二妙不殊又前二释亦具二义何者若依施权即当分义若据佛意即跨节义虽具二义不谈其意而以此意泛释复未甄衡二途其意似通而未灼然开显以是义故故须分于二义而答当分通于一代于今便成相待跨节唯在今经佛意非适今也释此二义先标。

　　答此有两义。

　　○次列。

　　(△妙乐云当分二字皆去声读)。

　　一当分二跨节。

　　○三释释中先当分次跨节一一皆约教行理三初当分者顺前问意为显跨节以当分难四教当分皆具三意于中先正释次融会不可即具故与后义俱立难易初文三藏广余三例初三藏中三初正释相次经言下引证三此则下明当分意。

　　当分者如三藏佛赴种种缘说种种教缘异故教别主一故教通依此教行有能契所契种种名理理无种种。

　　初文可见。

　　经言即脱璎珞着弊垢衣语言勤作勿复余去并加汝价及涂足油。

　　引证中言即脱璎珞等者报身四十一地戒定慧陀罗尼以为璎珞寂灭忍为柔软上服大小相海为严饰之具丈六相好为粗生空法空为弊现有烦恼有为有漏为尘土坌身实无生死烦恼似有生死烦恼为状有所畏如成论无畏品云如经云善来比丘随顺我法我则欢喜者此似有贪如语调达汝为痴人食人涕唾此似有瞋自言我是人中师子此似有慢善持我法如擎油钵又如语调达言我尚不以法付舍利弗等况当与汝此似有见也文中但略举垢衣一句耳语言勤作等者即是小乘七科道品即除见思粪之法器也语言即念处勤作即正勤咄男子等即如意好自安意即五根所以者何等即五力更与作字即八正虽忻此遇即七觉当加汝价即暖法不能发真如意能发故云加价今文甚略言涂足油者下偈文中得如意足观如油涂足则能履水能得神通又油能除风如定除乱广如信解品䟽释此则唯譬三藏说教行理可知。

　　(△三明当分意)。

　　此则身口行理齐分而说不得作余解也。

　　(△二三教例)。

　　通别圆等教行理当分亦尔。

　　次三教例中云通别圆等亦尔者具如下本门果妙中释四种身相不同。

　　(△次融会)。

　　斯义易解而理难融(云云)。

　　融会可知。

　　○次跨节中四先[后-口+十]当分次若开下立跨节相三如此下结意四作如此下融会初文又二初正斥。

　　二跨节者何处别有四教主各各身各各口各各说。

　　○次只隐下明当分意立当分者以施权竟权实相对故有四主各各不同故明意者无别当分只是隐实施权且云当分。

　　秪隐其无量功德庄严之身现为丈六紫金辉不说甘恬常乐之味说于咸酢无常辛辣弃王者服饰执持粪器名为方便。

　　初至金辉现当分身也不说下说当分法也略语身法余二略无不说甘甜常乐之味说于咸酢无常辛辣者大经第四云苦为酢味无常咸味无我苦味乐为甜味我为辛味常为淡味烦恼为薪智慧为火以是因缘成涅槃食彼破三修故但三味胜劣相对故成六味故略不说净及不净今文从劣故云不说甘甜等也弃王者服饰重语隐妙现粗亦与前隐功德现丈六意同如穷子见父豪贵尊严等无量功德庄严璎珞为王者服饰当知秪是一种身口行理更无别途今弃此服饰即当分义施权意也言粪器者生灭道品。

　　若开方便门示真实相即向身是圆常之身向法是圆法向行向理皆即真实。

　　若开方便下正明跨节相此句总开即向身向法向行等者指前方便身口行理等也。

　　○三结意中历三意结。

　　如此通是一音之教而小大差别能契有长短所契唯一极种种名名一究竟唯一究竟应于众名。

　　初言通是一音之教而小大差别者今此是法华跨节一音不同小乘当分一音具如止观第一记故依婆沙但三藏佛一音耳准例通别皆应有当分一音。

　　作如此论教行理通别者相则难解理则易明(云云)。

　　前当分义中分四教主各有所说所行理体故义易解理无种种何故四教各有所诠所诠异故理不应异故云难融跨节义中不分四教各别诠理故云易明诸经所说因果各别今越彼别义唯论一理故相难解若二义相成则理相俱易若二义隔越则二俱难明是故二义相须当分乃成今经相待义边跨节乃成今经开权义边又若方等般若及华严等当分义者仍是施权若来至法华当分义边成判权实判已即废废已即开开废相即不可异时。

　　○二定妙法先后中四初标次若从义下辨先后三从今题下正明今意四虽复下融通二途。

　　二定妙法前后者。

　　初如文。

　　○次文者从义从名各有其致从义中先立。

　　若从义便应先明法却论其妙。

　　○次引证。

　　下文云我法妙难思。

　　○从名中亦先立。

　　若从名便应先妙次法。

　　○次引事事中二先证从名。

　　如欲美彼称为好人。

　　○次笃论下复顺从义。

　　笃论无人何所称好必应先人后好。

　　言笃者尔雅云固也老子云守静曰笃笃贞正也。

　　今题从名便故先妙后法解释义便故先法后妙。

　　三明今意者应知题名须从名便故先妙次法已如题中今欲解义故须从义所以下正释中先法次妙。

　　虽复前后亦不相乖(云云)。

　　四融通者只缘前后无乖故解释中则从义便故知前后并不乖理。

　　○旧解中二初出诸师次今家难。

　　三出旧解旧解甚多略出四家道场观云应物说三三非真实终归其一谓之无上无上故妙也引经云是乘微妙清净第一于诸世间为无有上又云寄言谭于象外而其体绝精粗所以称妙又引经是法不可示言辞相寂灭会稽基云妙者表同之称也昔三因异趣三果殊别不得称妙北地师云理则非三三教为粗非三之旨为妙此意同而辞弱。

　　初文中前三师大师不破者以下文云余者望风故也若欲薄知得失者例光宅意破无非不遣如道场观云三非真实不知何教之三为非真实既不知三外别有菩萨归一与无上显妙未彰若引今经以证妙者理稍可然其如所证无妙可论余皆不了无上故妙者引经是乘微妙清净第一具足应云于诸世间为无有上有本无第三句并前二句方可证无上故妙也又云寄言谈于像外等者意云妙理无形言谈托像寄有形言以谈像表像表为妙有形为粗但像表之理精粗是亡亡精粗故故名为妙亦不知像表绝精绝粗为何所诣引经文证义亦如前会稽基即法华寺基也言表同者不知昔何教三为异表会何教令同亦不知指何为昔三因故亦令妙不成北地师三意趣亦尔三师之三并不出光宅之见故云望风如顺风破阵阵首既破余者望风。

　　○次光宅师者所感天华志公尚云啮蚤武帝欲请雨问志公志公云云能致雨便请云公讲法华经至其雨普等四方俱下降雨便足又云法师未生之前有人于水中得法华䟽题云寄与云法师广如别传感应若斯犹不称理况他人乎验灵山亲承理无差忒然三师稍同光宅而不及光宅菩萨用三僧祇故知光宅有三可会但无一可归无一可归故破不成妙指昔通漫故破粗非粗所以招于二十四难良有以也于中先总立。

　　光宅云云妙者一乘因果法也待昔因果各有三粗今教因果各有三妙。

　　○次广释释中先释昔日因果各有三粗次释今日因果各有三妙初文者先因次果初因中先标次释次结。

　　昔因果粗者因体狭因位下因用短。

　　初如文。

　　声闻修四谛支佛修十二因缘菩萨修六度三因差别不得相[(冰-水+〡)*ㄆ]因体是狭昔第九无碍道中行名菩萨伏道不断未出三界故名因位下第九无碍止伏四住不伏无明故言用短。

　　释中体则具列三乘位用则但举菩萨者举胜兼劣以三祇菩萨不断惑因与二乘凡位似同故名因同并是初明谛等为体位中言第九无碍者三祇之内伏惑时长乃至非想第九品并伏而未断位未出界况复变易故名为下用短可知当知二乘位用下短比此可知。

　　(△三结)。

　　是为昔因三义故粗也。

　　○昔果三义者初标列次释后结。

　　昔果粗者体狭位下用短。

　　(△次释)。

　　有余无余众德不备故言体狭位在化城不出变易故言位下第九解脱止除四住不破无明又八十年寿前不过恒沙后不倍上数是故用短。

　　释中体者纵至佛果亦但有余无余故与二乘其体是狭佛果亦同位在化城佛果亦同止除四住又下重释用耳八十等者以寿量意用斥昔果本行菩萨道时所成寿命为前过恒沙今犹未尽复倍上数名之为后八十年佛无此寿故故名为短。

　　(△三结)。

　　是为昔果三义故粗。

　　○次明今因果各三义者为二先释次结释中二先因次果因中三列释结。

　　今因体广位高用长者。

　　(△次释)。

　　会三为一收束万善故言体广不止界内无碍道中行出于界外行菩萨道故言位高无碍伏惑不止四住进伏无明故用长。

　　释中言界外行菩萨道者若自行者必在界外若兼化物则自在受生。

　　(△三结)。

　　今因三义妙也。

　　○次果中亦先标列次释三结。

　　今果三义妙者体广位高用长。

　　(△次释)。

　　体备万德众善普会故言体广位至宝所故言位高断五住惑神通延寿利益众生故言用长。

　　言神通者在因则以伏断为用在果则以利物为用光宅意以寿量品为神通延寿利益众生。

　　(△三结)。

　　今果三义故妙。

　　○即是下总结。

　　即是一乘因果之法妙也。

　　○次今古下破中三先举难例易次因体下正破三彼作下结成难势。

　　今古诸释世以光宅为长观南方释大乘多承肇什肇什多附通意光宅释妙宁得远乎今先难光宅余者望风(云云)。

　　初文中南方者南朝即江东是旧总云南朝后分两道故云江东承肇什者取语便耳关中四子即生肇融睿后人承用四子之义故时人语曰生肇发天真若以今意望之多附于通不必全是故云多附附谓附近光宅亦附近肇什故云宁远时人以为光宅得旨故抑云不远先破得旨之难余易自启。

　　○次正破中二先因次果因中三重谓体位用一一各以四一难之初破因体中先通责光宅昔言通漫复泛许之故云可然。

　　因体广狭四难者若谓昔因体狭为粗指何为昔若指三藏等可然若指法华已前皆称为昔此不应尔。

　　○何者下正破中三初举昔有四一次举今无四一三结难初昔中二先列次结。

　　何者般若说一切法皆摩诃衍靡不运载思益明解诸法相是菩萨遍行华严入法界不动祇洹净名一念知一切法是为坐道场。

　　初文者般若举乘乘即是教故云运载既言一切靡不遍行及法界等当知体广般若有教一思益有行一华严有人一净名有理一。

　　○昔因如此下结。

　　昔因如此无所不[(冰-水+〡)*ㄆ]若为是狭。

　　○若言下责今经无四一又二先列次释。

　　若言今因体广那忽言法华明一乘是了不明佛性是不了那复言法华明缘因是满不明了因是不满那复言前过恒沙后倍上数犹是无常因既以无常因那得常果因果俱无常此无常人那见佛性。

　　列中并是光宅䟽意下去例知。

　　(△次释)。

　　非了义故体不[(冰-水+〡)*ㄆ]行一非满字故体不[(冰-水+〡)*ㄆ]教一非常住故体不[(冰-水+〡)*ㄆ]人一不见佛性故体不[(冰-水+〡)*ㄆ]理一。

　　○当知下难势。

　　(△三结难)。

　　当知今因狭中之狭狭则是粗昔体既广昔还是妙。

　　还以彼义而难于彼。

　　○次难位中四先来意次标三释四结。

　　此一难已知粗妙薳复具作后难耳。

　　因位高下四难者。

　　初二可知。

　　○释中亦二先昔次今昔中亦先释次结。

　　般若是无上明咒无等等明咒上人应求上法因教则不下大论云菩萨出三界外受法性身行菩萨行因位则不下净名叹菩萨德近无等等佛自在慧十方作魔王者皆是住不可思议解脱则因人不下净名云虽成佛道转法轮而行菩萨道又云诸佛秘藏无不得入则见理不下。

　　释中初文云无上是法举法取人言般若是无上明咒者大论问释提桓因何故以般若为无上明咒答诸外道圣人有种种咒术利益人民诵是咒者能随意所欲使诸鬼神诸仙有咒得大名声人民归伏贵是咒故故名般若以之为咒帝释白佛是般若咒常与众生道德乐故余诸咒术能增长恶般若神咒能灭诸禅涅槃之着何况贪等是故名为大明咒也无上明者大或有上故次名无上无等等者等此无等名无等等皆破无明故并云明又外道有咒能知他心有咒能飞变有咒能住寿于诸咒中般若出过无量无边故云无等又诸佛于一切众生中无等故般若名无等又无等等者妙觉位也无能等此无等之位故云无等等故净名中所叹菩萨皆是等觉位邻妙觉故云近无等等佛自在慧此咒无上义同妙觉故云无等等是为咒义无等等故也次引大论中应云因行而言位者恐误受法性身行菩萨行如前释引净名中近无等等者佛名无等无等中最故云等等等觉近之举彼所近故云佛自在慧十方魔王者不思议品文入地菩萨能作魔王魔王不尽是彼入地菩萨故但云多以实行者不能恼于深位菩萨故云非驴所堪所以今云皆是等也次净名文者初住八相未是极位故名为虽是故仍须行菩萨道自行化他以进后位此由初住见理故也故举理以显德秘藏正当所见之理。

　　○如是下结。

　　如是因位四一皆高云何言粗。

　　(△次今)。

　　若言今因位高者教那忽是第四时位那忽住无碍道伏无明人那忽是生死身非法性身理那忽无常不见佛性。

　　次若言下明今经中亦应云行亦但云位者应是以位显行前文亦然。

　　○当知下结。

　　当知今因皆无四一其位下而粗昔因具四一高而妙。

　　○次明用中三谓标释结。

　　因用长短四难者。

　　○释中二先昔次今先昔者又二释结初教。

　　释论云处处说破无明三昧是教用长。

　　是事不知名为无明佛一切种智知一切法明无明无二若知无明不可得亦无无明是为入不二法门是则行长。

　　次明行长中初云无明举失显得一切种智正明能知之行一切法即兼举所观以显能观明无明下出观相若知下释观相是为下结观相者并是中道观故亦应合有用字但是文略。

　　又一日行般若如日照世胜萤火虫若人入薝卜林不嗅余香谁复乐二乘功德座不须礼华不着身皆是阿惟越类则人用长。

　　次明人一中云一日等者并是斥夺之辞举能夺所以明人胜初云一日行般若如日照世等者大品习应品云菩萨行般若一日出过二乘之上二乘如萤火虫不作是念我力能照阎浮提普令大明二乘亦尔不作是念我行六度乃至菩提菩萨照世洞照法界如照三千故云如日照世故胜二乘一切智光拙度菩萨尚未见空故如萤火若入薝卜等者若入净名常寂光土之室故唯闻诸佛法界万德之香尚不嗅地前教道之香岂乐拙度小行功德故法身菩萨立种智之身如实相之座不假灯王之威见思尘沙诸习先尽故分段方便二土五尘不能染于实报法身故知此等皆是法身念不退类故云阿越。

　　色无边故般若亦无边受想行识无边故般若亦无边是则理长。

　　理一中云色无边故等者五阴是理故即阴是实相般若故皆无边以由理故令法无边。

　　○当知下结。

　　当知昔教行人理俱长长故是妙。

　　○次若谓下破今教无四一故粗。

　　若谓今因用长那复言法华是覆相教教则短行覆相行则短覆相不明佛性理则短。

　　文阙人一以行兼之行必有人故也言覆相者覆却常住真实之相而用于权亦略用字如前可知。

　　(△三结)。

　　四一既阙今短而粗昔用既长长则是妙。

　　○次果体广狭四难者亦标释结。

　　果体广狭四难者。

　　○释中二先昔次今初又二初难次结。

　　若昔果体是有余无余不备众德为狭为粗者此岂然乎般若是佛母十方佛皆护净名云未曾闻此实相深经。

　　初难中全具四一文且引般若净名但是理一教一余二比于上下诸文类之可知故略不说。

　　(△三结)。

　　当知昔果体备众德也。

　　○次从若谓今果去难今经果上四一不成初不满不了教一不成。

　　若谓今果体广应备满了何故复言亦满不满亦了不了。

　　光宅䟽中云明一乘故满了不明佛性故不满不了。

　　○从何故复言去行一不成。

　　何故复言佛果无常亦无我乐净等众德缺然广义安在。

　　○从若体广去人一不成。

　　若体广者法身应遍一切处何故复言寿止八十或七百阿僧祇灰断入灭去此不至彼耶。

　　此等并是光宅䟽意言七百阿僧祇者首楞严下卷坚首菩萨白佛言世尊佛寿几何何时入灭佛告坚首东方去此三万二千佛土国名庄严佛号照明庄严自在王十号具足今现说法如彼佛所有寿量我寿亦尔又问彼佛寿命几何佛言汝自往问彼自当答坚首承佛神力于一念顷即往彼国顶礼绕佛白佛言世尊寿命几何几时入灭彼佛答言如释迦寿我亦如是汝欲知者我寿七百阿僧祇劫释迦亦尔坚首还白佛竟阿难言如我解佛所说彼佛是释迦异名佛告阿难汝承佛力乃如是事乃至上方有土名一灯明等并释迦分身。

　　○从若言去理一不成。

　　若言体广应备五眼见佛性。

　　言应备五眼见佛性者据不见佛性则无佛眼。

　　○当知下结。

　　当知今果阙于四一狭而是粗将今望昔昔还是妙。

　　○次果位中亦三标释结。

　　果位高下四难者。

　　今果位若高设教何得在第五教下行那不出无常人那不出变易理那不穷秘藏。

　　释中亦应先举昔有次斥今无文中从略直举今无准前诸释验知昔破。

　　(△三结)。

　　当知今果之位阙四一皆下皆粗昔果位具四一皆高皆妙。

　　○次果用中亦三标释结。

　　果用长短四难者。

　　○释中亦不出昔直举今文准前可知于中二先正破无四一次广破神通初文二先破。

　　若今果用长教何不明常住行何不顿破无明人何不即是毗卢遮那理何不即是秘藏。

　　○次结。

　　当知今果无有妙法岂非粗耶(云云)。

　　可知。

　　而复言神通延寿是何神通若作意神通同彼外道若无漏神通同彼小乘若实相神通则非延非不延能延能不延能延何止延寿而不延眼令见佛性何不延舌说于常住眼不见性则知非实相神通非粗何谓。

　　次破神通中云何止延寿而不延眼夺其无理何不延舌夺其无教亦应更云何不延智知于常住夺其无行何不延身令契法身夺其无人文无者略眼不见性一句略牒无理具足亦应尽牒四句。

　　○三前一下总结也。

　　前一难已知粗后难重来耳。

　　○三结成难势者又二先释。

　　彼作因果六种以判粗妙又以四一专判妙今难其粗皆备四一则昔粗非粗难其妙全无四一则今妙非妙。

　　○次结数又二先结数次释今意。

　　于其一句设四句难四六二十四耳。

　　初文者然二十四难中所破之义并在光宅䟽中今直引来为难而不委悉言二十四者且据相对今昔合论故二十四若今昔别论难昔因果各三合成六难难今因果亦成六难合一十二难一一四番成四十八又今文中果上三义但难今位及用略不语昔则阙二处四番现文乃成四十番也。

　　用彼矛盾自相击故不盈不缩应尔许耳。

　　矛盾如止观第五记今还以彼四一难彼妙成粗还以彼昔三难彼粗成妙故无盈缩。

　　妙法莲华经玄义释签卷第四

　　　　　音释

　　𧈪

　　(充之切笑也)。

　　絺

　　(抽迟切)。

　　错谬

　　(错七各切乖也谬靡㓜切误也)。

　　跨

　　(苦化切越也)。

　　弊

　　(毗祭切衣败也)。

　　恬

　　(徒兼切安也)。

　　辣

　　(郎葛切辛也)。

　　逗

　　(大透切投合也)。

　　辣

　　(卢达切辛味也)。

　　酢

　　(仓故切)。

　　疣赘

　　(疣羽求切赘之芮切疣赘瘤也)。

　　甄

　　(之人切明也)。

　　跨

　　(苦化切)。

　　啮

　　(倪结切噬也)。

　　薳

　　(音委远也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第五　　　禄五

　　隋天台智者大师说

　　门人灌顶记

　　唐天台沙门湛然释

　　○四正论今意又二先借光宅义以显今妙次正释初文为三先标次释三结。

　　四正论今意为二先略用彼名显于妙义。

　　○释中二先释次初约下判初文自四初约十界释中二先释次结初释中二先因次果先因中二先释次融通。

　　因具三义者一法界具九法界名体广九法界即佛法界名位高十法界即空即假即中名用长。

　　初释中三体位用也于一念中一法摄九故名广一念中九无非佛法故名高十法无非三谛并有破三惑现三身之用。

　　(△次融通)。

　　即一而论三即三而论一非各异亦非横亦非一故称妙也。

　　次融通中意者前广义似于横次高义似于纵用中似独具三故须合前二义共成一意只是三谛一心有体位用耳。

　　(△次果)。

　　果体具三义者体遍一切处名体广久已成佛久远久远名位高从本垂迹过现未来三世益物名用长。

　　次果三义中言体遍者本法身也即本地已成法身也非但高广等殊指本迹二门因果永异。

　　○是为下结。

　　是为因果六义异于余经是故称妙。

　　可知。

　　○次约五味以判粗妙者二先列五味次又醍醐下重辨同异。

　　又乳经一种因果广高长一种因果狭下短则一粗一妙(云云)酪经唯一种因果狭下短但粗无妙生酥经三种因果狭下短一种因果广高长则三粗一妙熟酥经二种因果狭下短一种因果广高长则二粗一妙醍醐经一种因果广高长但妙无粗。

　　初文者因果二门并约迹说故得乳中亦有一妙因果余味例然故下结云与醍醐妙同。

　　(△次重辨同异)。

　　又醍醐经妙因妙果与诸经妙因妙果不异故称为妙也。

　　○次约观心委明十境十乘。

　　复次观心释若观己心不具众生心佛心者是体狭具者是体广若己心不等佛心是位下若等佛心是位高若己心众生心佛心不即空即假即中者是用短即空即假即中者是用长。

　　若论观境则不如止观委悉若以体位用三而判粗妙则此文显要如其体等不广高长不名为妙非今经观若得此意法华三昧于兹现矣一经枢键于兹立矣一代教旨于兹攒矣佛出世意于兹办矣十法成观之精髓矣十不思议之导首矣是则前约十界五味二释咸入其中后约六即是观心之位故前二义假兹方立是故行者常观一念介尔起心以具一切心故等于佛心以等佛心故六皆名即成究竟即已能巧设五味思之思之。

　　○次约六即释。

　　复次于一法界通达十法界六即位者亦是体广亦是位高亦是用长。

　　亦是体广者具十界故亦是位高者皆佛界故亦是用长者皆究竟故同在一念故皆云亦。

　　(△次判)。

　　初约十法界是显理一次约五味是约教一次约观心是约行一次约六即是约人一。

　　次初约下判前四释义同四一何者今经体具十法界如云实相如是相等由此经用有前四味由观此经成于妙行始终六即四一义显是故四释成今四一况广高长遍于四释所以今教具足有于体广等三皆成四一方知光宅绝此气分。

　　(△三结)。

　　略示妙义竟广说者先法次妙。

　　次略示下结前广说下生后释云先法次妙亦是后文标也。

　　(△次正释)。

　　○次释中二先举南岳分三次今师顺南岳意广解初文中二初标列。

　　南岳师举三种谓众生法佛法心法。

　　○次释释中自三初众生法妙中六先明妙有所凭次又经下引今经相似之文以验众生法成妙也三引大经证众生法位粗而行妙初学大乘位居肉眼从行而说故云佛眼四殃掘下举果以劝修妙行五引大品二文明行妙之相六此即下结。

　　如经为令众生开示悟入佛之知见若众生无佛知见何所论开当知佛之知见蕴在众生也。

　　初文可解。

　　又经但以父母所生眼即肉眼彻见内外弥楼山即天眼洞见诸色而无染着即慧眼见色无错谬即法眼虽未得无漏而其眼根清净若此一眼具诸眼用即佛眼此是今经明众生法妙之文也。

　　次文者既云父母所生即是众生清净若此故即名妙。

　　(△三引大经证众生法位粗而行妙)。

　　大经云学大乘者虽有肉眼名为佛眼耳鼻五根例亦如是。

　　第三文者既云肉眼故名众生名为佛眼故即是妙。

　　(△四举果以劝修妙行)。

　　殃掘云所谓彼眼根于诸如来常具足无减修了了分明见乃至意根亦如是。

　　四引殃掘经具如止观第七记。

　　(△五引大品二文明行妙之相)。

　　大品云六自在王性清净故又云一切法趣眼是趣不过眼尚不可得何况有趣有非趣乃至一切法趣意亦如是。

　　五引大品二文中初言六自在王者凡夫为六所使不名为王亦非自在纯行染污又非清净今六根得理理无过上故名为王遍一切处故名自在自性无染不为惑拘故云清净别在行成通具六即又云一切法趣等者即是六根皆具三谛故妙趣义具如止观第二记具引本文委释当知诸经并有众生妙文但部兼带不受妙名耳。

　　○六此即下结。

　　此即诸经明众生法妙也。

　　可知。

　　○次佛法妙者先释次如是下结。

　　佛法妙者如经止止不须说我法妙难思佛法不出权实是法甚深妙难见难可了一切众生类无能知佛者即实智妙也及佛诸余法亦无能测者即佛权智妙也。

　　释中意者摄前四味并是今经权智所摄而与实理相即故妙。

　　(△次结)。

　　如是二法唯佛与佛乃能究尽诸法实相是名佛法妙。

　　(△三心法妙)。

　　心法妙者如安乐行中修摄其心观一切法不动不退又一念随喜等普贤观云我心自空罪福无主观心无心法不住法又心纯是法净名云观身实相观佛亦然诸佛解脱当于众生心行中求华严云心佛及众生是三无差别破心微尘出大千经卷是名心法妙也。

　　次心法妙意者大论云众生心性犹如利刀唯用割泥泥无所成刀日就损理体常妙众生自粗初引安乐行中既云观一切法不为生死所动不为烦恼所退以烦恼生死是法界故又一念心随喜等者即观行位初只于贪瞋一念心起体即权实诸皆例然随顺三谛故云随喜是故随喜名心法妙普贤观意者心体即理故云自空谁执罪福故云无主应遍十界以明罪福在一念心方成妙观观心无心等者能缘之心既无所缘之法安在能所不二故云纯是以心体本妙故可于心行而求解脱破心微尘如止观第三记。

　　○次明大师依南岳意更广分别于中为三初标次释三问下略料简。

　　今依三法更广分别。

　　○释中二初略明得名所依。

　　若广众生法一往通论诸因果及一切法若广佛法此则据果若广心法此则据因。

　　言若广众生法一往通论诸因果及一切法等者然众生义通故云通论若其通论义非究竟故云一往一往虽通二往则局不通于佛及唯在因佛法及心不云一往者佛法定在于果心法定在于因故此三法得名各别何者如众生身中佛法心法犹通因果况众生名通通凡通圣若佛身中众生心法亦定在果心法之中佛法众生法此二在因若尔何故经云三无差别答理体无差差约事用此义广明具如止观十法成乘中说即是心法及众生法彼佛法界亦兼于果而不专于果彼文寄果明理性故也。

　　○次正广释中自三初广众生中文又自标二谓列数次释。

　　众生法为二先列法数次解法相。

　　○初列数中二初通论诸经增数次正约今经初通诸经者此中释法唯立三门释妙则本迹各十且如下文通释妙数中云本迹三中一一各十十中复各待绝不同故有一百二十重妙当知诸经所列法数一往且从增数而说据其道理须论四教四教之中皆有迹中三十粗法三十妙法更约五味以论粗妙兼但对带依此等法而生增数始从一法乃至百千不出心佛众生法故增数之相略如止观第六记故宜乐不同令增减异于中又二初略至三。

　　数者经论或明一法摄一切法谓心是三界无别法唯是一心作或明二法摄一切法所谓名色一切世间中但有名与色或明三法摄一切法谓命识暖。

　　○次广例百千。

　　如是等增数乃至百千。

　　○次明今经又为四先依经列数次南岳下释十如名三次判下判权实料简四皆称下释法界名。

　　今经用十法摄一切法所谓诸法如是相如是性如是体如是力如是作如是因如是缘如是果如是报如是本末究竟等。

　　初如文。

　　○次释如名中二初出南岳次腾己见。

　　南岳师读此文皆云如故呼为十如也。

　　今一家相承皆云如者犹依南岳通云十如。

　　(△次腾己见)。

　　○次大师意者为六初章安述所依标数次一云下释出读相三分别下融通大意四唯佛下称叹五是十下明法功能六若依下明读文所以。

　　天台师云依义读文凡有三转。

　　初如文。

　　(△次释出读相)。

　　一云是相如是性如乃至是报如二云如是相如是性乃至如是报三云相如是性如是乃至报如是若皆称如者如名不异即空义也若作如是相如是性者点空相性名字施设逦迤不同即假义也若作相如是者如于中道实相之是即中义也。

　　次读相中约假虽有逦迤之言但是约空论假。

　　○三融通中二先出文意。

　　分别令易解故明空假中得意为言空即假中。

　　○次约如下正明融通又二初融三谛。

　　约如明空一空一切空点如明相一假一切假就是论中一中一切中。

　　○次非一下复疏也。

　　非一二三而一二三不纵不横名为实相。

　　两义相成方名实相。

　　(△四称叹)。

　　唯佛与佛究竟此法。

　　(△五明法功能)。

　　是十法摄一切法。

　　四五可解。

　　(△六明读文所以)。

　　若依义便作三意分别若依读便当依偈文云如是大果报种种性相义(云云)。

　　第六意者偈文既以性相为句故今读者大分依之。

　　○三判权实中二先出古师次明今解初文二师各先出次破。

　　次判权实者光宅以前五如是为权属凡夫次四如是为实属圣人后一如是总结权实引偈证云如是大果报大故知是实种种性相故知是权。

　　初师初文可见。

　　○次今恐下破破中先约法。

　　今恐不尔大义有三大多胜若取大为实者亦应取多取胜种种之名岂非多义。

　　○次若言下约人。

　　若言权属凡夫凡夫何意无实若实属圣人圣人何意无权如此抑没义不可依。

　　言凡夫何意无实等者经云一切众生皆有佛性则众生有实而生五道以现其身则圣人有权观音妙音三十三身并是圣人有权之文也如此抑没等者抑凡无实没圣无权。

　　○次破地师亦二先出。

　　又北地师以前五为权后五为实。

　　○次破。

　　此皆人情耳。

　　破中大意可见不能委细但总云人情而已不应圣理故也。

　　(△次明今解)。

　　今明权实者以十如是约十法界谓六道四圣也。

　　次明今文正解者但明一心具足十界若且约界判则九界为权佛界为实一一界中又各具十尚权实相即何况具耶一心既尔诸心例然是故不同旧人所见是知旧人不知以如约界界界互有而但约如以分权实。

　　(△四释法界名)。

　　○四释十法界名约三谛者具如止观第五记如无别体全依于界前释本末等已约三谛即是十界皆三谛竟今重明者按十法界三字解义使十界中三谛分明则令如中三谛复显彼此相成令知不异故止观中不思议境一念三千非思量分别之所能解是故立此不思议名释中文又为四初标数。

　　皆称法界者其意有三。

　　○次十数下释。

　　十数皆依法界法界外更无复法能所合称故言十法界也二此十种法分齐不同因果隔别凡圣有异故加之以界也三此十皆即法界摄一切法一切法趣地狱是趣不过当体即理更无所依故名法界乃至佛法界亦复如是。

　　○三若十数依下判对。

　　若十数依法界者能依从所依即入空界也十界界隔者即假界也十数皆法界者即中界也。

　　○四欲令下以文融通。

　　欲令易解如此分别得意为言空即假中无一二三如前(云云)。

　　初列法数竟。

　　(△次释)。

　　○次此一法下正解法相于中为五初重举千如次束为五差三判五差权实四然此下叹五差权实五次解下正广解十如。

　　此一法界具十如是十法界具百如是又一法界具九法界则有百法界千如是。

　　束为五差一恶二善三二乘四菩萨五佛。

　　初二如文。

　　判为二法前四是权法后一是实法细论各具权实且依两义。

　　三判中言细论各具权实且依两义者相即如向所说且依九界为权佛界为实若不然者谓佛尚亦不说况复下地故且依显说。

　　(△四叹五差权实)。

　　○四称叹中为八先约人叹境故云诸佛次以此下约行叹境故云发智三故文云下重举境智深广四其智下叹智令妙以显妙境欲明智契故重举境若境为智门即正叹境也五方便下总以二境通叹经文六如来下总明如来能照二境七殃掘下引证佛智八当知下结归称叹。

　　然此权实不可思议乃是三世诸佛二智之境。

　　以此为境何法不[(冰-水+〡)*ㄆ]此境发智何智不发。

　　故文云诸法诸法者是所照境广也唯佛与佛乃能究尽者明能照智深穷边尽底也。

　　其智慧门难解难入者叹境妙也我所得智慧微妙最第一者叹智与境相称也。

　　前四可见。

　　○五总叹经中二先叹次如是下结。

　　方便品长行略说此法后开示悟入广说此法火宅譬喻此法信解领解此法长者付子此法药草述成此法化城引入此法。

　　初文中具约三周所言方便品略说等者品初长行略叹广叹权实二智次重颂中二十一行颂前二智于中前二十行重颂广略二叹末后一行略开权显实云佛以方便力示以三乘教众生处处着引之令得出后开示悟入广约五佛开权显实望后二周仍成略说言长者付子此法者付彼般若彼般若中虽未开权依彼法体不出权实。

　　如是等种种秪名十如权实法耳。

　　总结可知。

　　(△六总明如来能照二境)。

　　如来洞达究十法底尽十法边明识众生种非种芽未芽熟不熟可度脱不可度脱如实知之无有错谬。

　　六明如来能照中云如来洞达究十法底等者于一一界一一法善知法相自行化他诸法具足名为尽边无非实相名为究底种芽等者皆以二法为种熟脱故也闻法为种发心为芽在贤如熟入圣如脱于十方界十界众生无不了知横竖种脱。

　　(△七引证佛智)。

　　殃掘摩罗虽是恶人实相性熟即时得度四禅比丘虽是善人恶性相熟即不堪度。

　　七引证中且举善恶二人余皆仿此言殃掘虽是恶人善性相熟等者殃掘经中如来说偈问殃掘偈答佛命善来成阿罗汉即地狱人成声闻界若依大乘得无生忍即成佛界四禅比丘谓为四果此即天界成就地狱且略举此以为事端他皆例也。

　　○八当知下结中二初结众生是妙。

　　当知众生之法不可思议虽实而权虽权而实实权相即不相妨碍。

　　○次不可下诫劝。

　　不可以牛羊眼观视众生不可以凡夫心评量众生智如如来乃能评量何以故众生法妙故。

　　言不可以牛羊眼等者普超经下卷佛授阇王记已因告舍利弗人人相见莫相平相所以不当相平相者人根难见唯有如来能平相人贤者舍利弗及大众会惊喜踊跃而说斯言从今日始尽其形寿不观他人不敢说人某趣地狱某当灭度所以者何群生之行不可思议。

　　○五正广解中文自为二。

　　次解十如是法初通解后别解。

　　○初通中二初广释十如。

　　通解者相以据外览而可别名为相性以据内自分不改名为性主质名为体功能为力构造为作习因为因助因为缘习果为果报果为报初相为本后报为末所归趣处为究竟等(云云)。

　　○次若作下广以三谛释究竟等以显十如又为二先寄释等。

　　若作如义初后皆空为等若作性相义初后相在为等若作中义初后皆实相为等。

　　○次今不下正出实理释究竟又二先释。

　　今不依此等三法具足为究竟等。

　　○次夫究竟下重释。

　　夫究竟者中乃究竟即是实相为等也。

　　从胜立名方名究竟所以本末究竟皆空假中者如于梦中修因得果梦事宛然即假也求梦不可得即空也梦之心性即中也此之三法不前后不合散。

　　○次别解者为二初文复合五差为四。

　　次别解者取气类相似合为四番初四趣次人天次二乘次菩萨佛也。

　　以菩萨与佛菩提器同故复合之。

　　○次初明下解释释中为三初正解次复次下开权三复次百界下以诸教偈结初依四文为四先解四趣十如自为十恶相者文为二先法次譬。

　　初明四趣十法如是相者即是恶相表堕不如意处。

　　初法中不如意处即是后报相表于报故云也。

　　○次譬中二谓譬合。

　　譬人未祸否色已彰相师览别能记凶衰。

　　○合中恶相下合否色。

　　恶相若起远表泥黎。

　　报不即受故云远表泥黎者此翻不如意此处咸苦无适意法故云也亦云地狱新译云捺落迦翻苦具等(云云)四恶之业感报不同今且从重说故云也。

　　○凡夫下合相师。

　　凡夫不知二乘仿佛知菩萨知不深佛知尽边。

　　若不举相师则不预知有相师有分与究竟故举凡夫用世相法亦有分知况二乘菩萨唯佛究竟。

　　○如善下重譬佛。

　　如善相师洞见始终故言如是相也。

　　洞者鉴幽也始终者只是相报耳又地狱相报如迦叶等千人出家先本事火皮肤皴裂净饭王曰是诸人等虽复出家不足光显我之太子乃令千释种出家入道此千释种出城之时提婆达多瞿伽离其马仆其冠脱众人皆云是二人者必于佛法无大利益此亦地狱之前相也此世间相者尚亦似知未现之相况极圣乎如善相师具如止观孙刘曹等第五记。

　　○恶性者约理则本有之法不可改故如木等者明以性为因假于外缘不同今此明染中之恶即修恶也具如止观第五记不思议境初然十如十界皆有修性此中但以修为性耳于中为二初正释次譬功能。

　　如是性者黑自分性也纯习黑恶难可改变。

　　初如文。

　　○次文又二先顺譬次反譬初又二先譬。

　　如木有火遇缘即发。

　　○次大经下合于中先引教。

　　大经云有漏之法以有生性故生能生之。

　　○次合。

　　此恶有四趣生性故缘能发之。

　　○若泥木下反以不可生为譬以显可生亦先譬。

　　若泥木像虽有外相内无生性生不能生。

　　○次合。

　　恶性不尔。

　　合中但云不尔即略合也。

　　○故言下结。

　　故言如是性。

　　○体中二谓释结。

　　如是体者揽彼摧折粗恶色心以为体质也复次此世先已摧心来世摧色又此世华报亦摧色心来世果报亦摧色心。

　　初释中文出三释各有其意。

　　故以被摧色心为体也。

　　○次明力中四先法次举譬引事三合后结。

　　如是力者恶功用也。

　　初如文。

　　○次文先引譬。

　　譬如片物虽未被用指拟所任言其有用。

　　○次引事。

　　大经云作舍取木不取缕线作布取缕不取泥木。

　　云大经云作舍取木不取缕线等者涅槃二十三云欲造墙壁则取泥土不取彩色欲造画像则取彩色不取草木作衣取缕不取泥木作舍取泥木不取缕线彼叙外人而执定计今借因缘助成义边各有力用能生之性当知力者功能为义亦是堪任。

　　○地狱下以三趣合仍略修罗故知一一并以四趣言之。

　　地狱有登刀上剑之用饿鬼吞铜啖铁之用畜生强者伏弱鱼鳞相咀牵车挽重。

　　○皆是下结。

　　皆是恶力用也。

　　○次明作中二法譬。

　　如是作者构造经营运动三业建创诸恶名之为作。

　　○譬中譬合。

　　大经第八云譬如世间为恶行者名为半人既行恶行名地狱作也。

　　譬云为恶行者名为半人者大经第八云譬如世间为恶行者名为半人为善行者名为满人经文本譬半满二教今借譬义不用于法文且引地狱故诸恶之言义兼四趣。

　　○次明因中二初正释。

　　如是因者恶习因也。

　　(△次功能)。

　　自种相生习续不断以习发故为恶易成故名如是因。

　　次功能中云自种相生习续不断者自分因也俱舍名为同𩔗因具如止观第八业境中。

　　○次缘中三法譬结法中二先正释。

　　如是缘者缘助也。

　　○次所谓下功能。

　　所谓诸恶我我所所有具度皆能助成习业。

　　(△次譬)。

　　如水能润种。

　　言如水能润等者习因如种助因如润单有习因未能成报故加缘润堪受后果是故报因名之为缘。

　　○三故用下结。

　　故用报因为缘也。

　　○次明果中二先略释。

　　如是果者习果也。

　　○次如多下相状。

　　如多欲人受地狱身见苦具谓为欲境便起染爱谓此为习果也。

　　○次明报中亦二先略释。

　　如是报者报果也。

　　○次相状。

　　如多欲人在地狱中趣欲境时即受铜柱铁床之苦故名如是报也。

　　○次明本末中为三谓标释结。

　　本末究竟等者即有三义。

　　○释中三即三观。

　　本空末亦空故言等。

　　初空观中相本报末始终俱空此四趣十如本无性故乃至四中一一具十此四既空四中之十安得不空。

　　○次又恶下明假等中三正释引事结。

　　又恶果报在本相性中此末与本等本相性在恶果报中此本与末等。

　　初文者初相后报更互可识故四中之十相表皆然。

　　○次若先无后下引事。

　　若先无后事相师不应预记若后无先事相师不应追记。

　　言追记者追退也却记往事也亦云随记故书云虽悔可追及也。

　　○言当知下结。

　　当知初后相在此假事论等。

　　○三中实下释中道等。

　　中实理心与佛果不异一色一香无非中道此约理论等。

　　此四趣及十界之十无非实相言约理者中名附理故云约理究论此三无不是理也。

　　(△三结)。

　　以是义故故言本末究竟等三义具足故言等也。

　　○次人天中为二先与四趣辨异。

　　次辨人天界十法者但就善乐为语异于四趣。

　　○次正释。

　　相表清升性是白法体是安乐色心力是堪任善器作是造止行二善因是白业缘是善我我所所有具度果是任运酬善心生报是自然受乐等者如前说(云云)。

　　释中言自然者此言通用何必外计即任运之异名耳因必克果之相也委以四趣意例之可识。

　　○次明二乘中二先总明所依。

　　次辨二乘法界十法者约真无漏。

　　○次正释释中二先正释次广料简有报无报。

　　相表涅槃性是非白非黑法体是五分法身力能动能出堪任道器作是精进勤策因是无漏正智缘是行行助道果是四果二乘既不生是故无报。

　　初文中云体即五分法身者无作戒为戒身无漏净禅为定身无漏慧为慧身二种解脱为解脱身一者有为解脱谓无漏智相应二者无为解脱谓一切烦恼无余也又尽智为解脱身无生智为解脱知见身二乘既不生则无后报者中含二十七具如止观第五记。

　　○何故下辨报有无又为三初征起次正释三三果下疑。

　　何故发真是果而不论报。

　　初文中意者凡果必克报何故二乘已受果名而不论报。

　　(△次正释)。

　　无漏法起酬于习因得是习果无漏损生非牵生法故无后报。

　　次无漏下释意者果名仍通报名则别是故凡夫有果则定有报若二乘之人亦通名果而不得论报以彼教中不说二乘有生处故习因在相似位习果在见道已后三果皆以方便胜进而为习因断六断九若复断尽而为习果言无漏损生等者且据小乘中不说生处名为损生然但无漏无于分段可即令无变易生耶故且依小教立无报也。

　　(△三释疑)。

　　三果有报者残思未断或七生或一往来或色界生非无漏报也是故唯九不十。

　　三三果下释疑中先释疑三果者前三果人并得无漏何故犹有七生一生及上界生耶释云由残思力非无漏力残思为漏缘而受生也。

　　○次大乘下释大小不同疑又二先释次引证。

　　若依大乘此无漏犹名有漏。

　　初文者然大乘中说二乘有生者由有界外无明漏故。

　　大经云福德庄严者有为有漏是声闻僧既非无漏不损别惑犹受变易之生则无漏为因无明为缘生变易土即有报也。

　　大经下引证中云有为有漏是声闻僧者大经第五文若福慧相对空假二观俱属福德况复二乘是故二乘属福德庄严又望大乘犹是苦集名为有漏则无漏为因者仍本为名故名无漏为因生方便土若生实报则不以小乘无漏为因余如文说两教二乘观行小异大体可知故不别出至菩萨中方分三别以断伏不同故。

　　○次明菩萨佛中以菩萨十如中报义当佛果前性相等即是佛因故今初释菩萨报亦但名菩萨者以菩萨中得八相佛复通权实权非佛界之因实方招于佛报是故须分三教菩萨属菩萨界圆教菩萨即属佛界前标虽以佛与菩萨合为一类今释还开初释三菩萨中二先标次释。

　　次明菩萨佛界十法者此更细开有三种菩萨(云云)。

　　标中云细开有三菩萨者即三藏等三菩萨也下文自具不预列名故注云云。

　　○次释中二先正释次夫下辨界外二土伏断不同初文自为三例前通释及类四趣相状可知故不委悉。

　　若六度菩萨约福德论相性体力善业为因烦恼为缘三十四心断结为果佛则无报菩萨即具十也。

　　初三藏约福德论性相等者以事六度为相以人天善为性以三十二相为体生灭四弘为力事六度行为作余如文佛同二乘灰断故也菩萨犹有正使故报在三界。

　　若通教菩萨约无漏论相性六地之前残思受报六地思尽不受后身誓扶习生非实业报故唯九无十。

　　次通教以有余无余为相无漏慧为性胜应色心为体无生四弘为力无生六度为作无漏习因为因生灭助道为缘断余残习为果佛亦无报虽观少胜同皆未得法身故也是故灭后亦归灰断六地已下断疑与前二乘义同唯不断习不同支佛以留此习润余生故既生三界非漏所牵故不名报。

　　若别教菩萨约修中道行次第观而论十法此人虽断通惑自知有生则具十法(云云)。

　　别菩萨十法者行既次第从假入空同前二教但不得无报为异耳故云此人虽断通惑自知有生若从空出假以恒沙佛法为相定入生死为性变易色心为体无量四弘为力无量六度为作真无漏慧为因助假观为缘假观成为果变易为报若入中道即以三因为相性体无作四弘为力无作六度为作因缘如止观第五文无上菩提为果大涅槃为报。

　　○次辨二土不同中云夫生变易土三种不同者于中二先标。

　　夫生变易则三种不同。

　　○次释释中自分三类不同。

　　一全未断别惑生变易者即是三藏二乘及通教三乘是也类如分段博地凡夫不伏见思者(云云)。

　　未断别惑义当入空准例说者别教十住应在其中以此五人无伏别惑义及以发心所期不同故自为一类并别十住及圆七信乃成七人而不论者在下第二义及佛界中明。

　　二伏别惑生变易者即是别教三十心人习于中道伏而未断类如分段小乘方便道也(云云)。

　　次伏者言伏别惑者即是回向兼于十行十住十行义当出假此即尘沙无明共为别惑纵断尘沙但伏无明亦只名伏故别三十人同名为伏据理应摄圆教八信已上而不论者亦在下圆教中明。

　　三者断别惑生变易者如初地初住断惑是也类如初果虽断见谛犹有七生彼亦如是若未断伏生者用方便行真无漏为因无明为缘若伏断者顺道法爱为因无明为缘生变易土(云云)。

　　三断别惑者义当入中故别教菩萨虽有次弟三观若作十法从胜为名多从假中据理秪云初地已上何用兼论初住位耶又初住亦应在下文佛界中明故知不合在此而今文中通云初地初住仍有少殊思之可见以证道同故且合论之应须细简次第不次第意约下释究竟等作之是故二土通明变易据于伏断以判生处若断伏者重辨二土因缘不同言若断伏者用顺道法爱为因者从断说故初地初住证一分中道法性以无明未尽有中道法爱以之为因言云云者不断伏者则有五人不同若断伏者则有二土位行不同细分比说故云云云。

　　○次佛界相性体为三轨者理性三轨也由观理性以至究竟于中为二先标。

　　佛界十法者皆约中道分别也。

　　○次释释中十法又二初释十法次广料简报。

　　净名云一切众生皆菩提相不可复得此即缘因为佛相性以据内者智愿犹在不失智即了因为佛性自性清净心即是正因为佛体此即三轨也(云云)力者初发菩提心超二乘上名为力作者四弘誓愿要期也因即智慧庄严也缘即福德庄严也果即一念相应大觉朗然无上菩提为习果也报即大般涅槃果果断德禅定三昧一切具足是报果也。

　　初释十法不同者初三以对三轨余七成就三轨若据引净名以众生为菩提相岂得以闻法种子为了因耶不失之名虽通修种语其本性即取烦恼即菩提也故知此是本有性德后七只是修德三法若因若果如是释者可不异前故知即指圆教为佛界也是故前明生方便土应论圆信故也力中亦合云发三菩提弘誓之心具如止观第一卷四弘中简约无作四谛以誓自要期心极果因缘云是二庄严者据显说智应亦具三照本有三福亦具三助智严本果文可见也。

　　○次释本末中初总举。

　　本末等者即相性三谛与究竟三谛不异故言等也。

　　(△次别释)。

　　空谛等者元初众生如乃至佛如皆等也。

　　次空谛下别释中空等者凡圣皆如也等者空等也大论八十云菩萨以何力故能令佛与畜生等耶答菩萨以般若之力故于一切法中修毕竟空故于一切法无所分别如畜生法阴界入和合故名为畜生佛亦如是善法和合假名为佛若人怜愍众生得无量福若着心于佛起恶因缘得无量罪故于一切法毕竟空故不心轻畜生不着心贵佛复次诸实相中无相于无相中不分别是佛是畜生若分别即是取是故等观复次菩萨有二种法门一者毕竟空法门二者分别法门入空法门则等观一切无复分别若入分别法门二乘尚不及佛况畜生耶故今文中约不分别边众生至佛皆悉如也如即空也。

　　俗谛等者众生未发心佛记当作佛佛既已成佛说佛本生事即是初后相在假等也。

　　次俗等中佛记众生当作佛此是生与佛等佛说本生事此是佛与生等生与佛等此是初在于后佛与生等此是后在于初故云相在。

　　中等者凡圣皆实相也。

　　中等可知。

　　○次广料简报中二先正释次何者下以诸所表释成初又为二先标佛地。

　　就佛界亦九亦十。

　　○次释释中先明下地定十次明佛地不定初文者于中二初正明下地有报。

　　通途为语从地地皆有万行福德为因无明为缘习果报果分得十法无不具足此经云得无量无漏清净之果报法王法中久修梵行始于今日得其果报又云久修业所得大经云我今所献食愿得无上报仁王云三贤十圣住果报。

　　遍在诸位故云通途所言分者以下后文释报究竟在佛故下地为分以报名通故故下地定十此中所引诸文皆通云报唯大经文云无上报既其初后皆云分得当知无上之言亦是望下。

　　○次摄大乘下释下地有报所以先引论次何者下释有生灭初文中言就佛界亦九亦十者通途为语从初地去皆属佛界地地有报故定具十故引此经大经仁王摄论并论初住已上文也故下文从何者下释云无明分尽等也。

　　摄大乘云因缘生死有后生死皆是分论果报果报即是生灭。

　　摄大乘云因缘生死等者如止观第七记既云生死只是生灭。

　　(△次释有生灭)。

　　○次何者下释中又二初正释次引大论证初正释中二重者前约智断为生灭。

　　何者无明分尽是故论灭真明转盛是故言生。

　　○次又残下全约惑边以论生灭。

　　又残无明在是故言生一分惑除是故言灭。

　　○次引大论中有喻有合。

　　大论云一人能耘一人能种。

　　喻中耘如灭种如生。

　　万行资成如种智慧破惑如耘增道损生意在于此四十一地皆有十法也。

　　合可见又增道损生亦如生灭生故感报也。

　　(△次明佛地不定)。

　　若就妙觉亦九亦十何者中道智慧乃是损生生既未尽故有诸地生灭不同妙觉损生义足最后那得论报故云唯佛一人居净土三十生尽等大觉无后有生死烦恼尽故智德已圆无复习果不受后身故无报果又约现生后论九论十(云云)若按涅槃经文愿得无上报者即明佛界报无上也佛报既言无上佛相性等九法悉皆无上。

　　次从若就去别约妙觉位亦九亦十者损生义足是故唯九约现生后既有现报亦可为十如大璎珞慧眼菩萨问文殊具如止观第五记三十生尽等大觉者有本云四十生尽四十一生尽等并误也言三十者仁王经中一一地中分为三品即以一品为一生仁王经中不立等觉故三十生尽即入妙觉他不见之便以四十位或四十一位为四十生等又约现生后论九论十者有现报故名为有报无生后故亦言无报始自初入变易土中受法性身既并无复隔生之义故无生后二种报也故涅槃中纯陀品云我今所献食愿得无上报是则报中无上不过于佛(次以诸所表释成)。

　　○何者下并四复次作所表释佛报无上复引贤圣集释五文意复约五味判贤圣集意故至法华方名无上称欢之意良有以也。

　　(○○文分五假初约五住惑次约生死涅槃次约善恶业次约中论四句次约具不具)。

　　何者六道相性全表五住二乘相性表破四住全表无明菩萨相性表次第破五住佛相性表一切种智净若虚空不为五住所染故佛十法最为无上(云云)复次六趣相表生死苦二乘相表涅槃乐佛界相表非生死非涅槃中道常乐我净故言佛界最是无上复次四道表恶人天表善二乘表无漏善菩萨佛表非漏非无漏善故佛界最为无上复次六道表诸有因缘生法二乘表即空菩萨表即假佛表即空即假即中故佛界最为无上复次四趣但表恶不能表善人天相但表善亦不能表恶二乘但表无漏不兼善恶佛相兼表一切相若解佛相即遍解一切相是故佛界最为无上。

　　(△三引贤圣集释五文意)。

　　故贤圣集云地狱中阴但见地狱不能知上趣若天中阴能知天及下其相表之不名正遍知佛相表正遍知也佛智既遍知诸相而经教应遍说之。

　　贤圣集意者亦如俱舍云下无升见上例知二乘下智不了上智非正遍知。

　　(△三约五味判贤圣集意)。

　　若用此法历五味教者乳教说菩萨界佛界两性相或入即假等或入即中等入中乃是无上而带一方便未全无上酪教但明二乘相性得入析空等尚不明入即空等况复余耶故非无上生酥明四种相性或入析空等或入即空等或入即假等或入即中等唯佛相性得入即空即假即中而带三方便故非无上熟酥明三种相性或入即空或入即假或入即中唯佛性相得入即空即假即中而带二方便故非无上此法华经明九种性相皆入即空即假即中汝实我子我实汝父一色一味纯是佛法更无余法故知佛界最为无上。

　　约五味中初约乳云或入即假或入即中者依中论偈泛用即名其实华严二教未即机缘未合故着或言部中虽有无上之教为带别故部非无上酪唯析空故无或言生熟二酥言即言或例乳可知唯至法华体方是即涅槃解即而行不即。

　　(△次开权)。

　　复次余经所明九性相不得入佛性相即空即假即中者此经皆开方便普令得入又按其相性即是即空即假即中不论引入是故如来殷勤称叹此法华经最为无上意在此也。

　　复次下开权者至法华经复有二种入妙不同引入及按位入故也言又按其性相不论引入者如从伏位来入伏位名为按位从伏惑位入断惑位名为引入今不论引入当位即妙妙体称本无隔异故。

　　(△三以诸教偈结)。

　　妙法莲华经玄义释签卷第五

　　　　　音释

　　掘

　　(其月切)。

　　逦迤

　　(逦辇尔切迤移尔切逦迤因循也)。

　　分齐

　　(分扶问切齐才诣切分齐限量也)。

　　仿佛

　　(仿妃两切彿敷勿切仿佛犹依俙也)。

　　啖

　　(徒滥切食也)。

　　咀

　　(在吕切)。

　　挽

　　(武远切引也)。

　　构

　　(居候切架也)。

　　创

　　(楚亮切始造也)。

　　纤芥

　　(纤思廉切芥居拜切纤芥细微也)。

　　键

　　(巨偃切户钥曰键)。

　　矛盾

　　(矛莫浮切勾兵也盾食尹切干橹之属)。

　　皴

　　(七伦切皮细起也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第六　　　禄六

　　隋天台智者大师说

　　门人灌顶记

　　唐天台沙门湛然释

　　○三以偈结中二先明结意。

　　复次百界千法纵横甚多以经论偈结之令其易解。

　　云纵横甚多者于一一界各具十法故名为横按次第起名之为纵虽若纵若横无非三谛故知实非纵横义言纵横虽非纵横以交互起不可分别故虽千万起不可分别若以下文诸意结之则令可识。

　　○次正结中二先正结次总结初中云以经论偈结者复有多意一者法不孤立立必有由二者以偈结广令易摄持三者知此无上十界遍一切教[(冰-水+〡)*ㄆ]大小乘为实施权开权显实等意并可见。

　　中论偈云因缘所生法我说即是空亦名为假名亦名中道义六道相性即是因缘所生法也二乘及通教菩萨等相性是我说即是空六度别教菩萨相性是亦名为假名佛界相性是亦名中道义结要虽少摄得前多义则可见(云云)。

　　中论偈意本是一实不可思议遍申诸经故今用结百界千如以成一心称一切教故云摄得前多。

　　又涅槃偈云诸行无常是生灭法生灭灭已寂灭为乐六道相性即是诸行二乘通教相性即是无常别教菩萨相性即是生灭灭已佛界相性即是寂灭为乐又生灭灭已寂灭为乐即是别教相性即于生灭仍是寂灭不待灭已方称为乐是为圆教佛界相性(云云)。

　　大经偈云通教同称无常者未见常理故别教次第灭于生灭先内次外佛界一切众生即灭尽定又生下重释者别教登地亦得寂灭故须此释也。

　　又七佛通戒偈云诸恶莫作众善奉行自净其意是诸佛教四趣相性即是诸恶人天相性即是众善自净其意即有析体净意是二乘相性入假净意是菩萨相性入中净意是佛界相性(云云)。

　　七佛通戒偈者过现诸佛皆用此偈以为略戒遍摄诸戒故名为通如增一第一迦叶问阿难增一阿含具三十七品及以诸法四含亦出乎阿难言且四含一偈尽具佛法及声闻教所以然者如诸恶莫作是戒净众善奉行是意净自净其意是除邪是诸佛教是去愚当知一期广教不出此也小乘既尔例大亦然故用结之今对十界其理尽也一切大小咸入其中。

　　(△次总结)。

　　若能解十相性与众经论律合者即通达三藏通别识一切法无有障碍广明众生法相竟。

　　○次广明佛法中为三初标所照次唯佛下能照三是事下结意指广。

　　二广明佛法者佛岂有别法秪百界千如是佛境界。

　　初文者还指前众生是佛智所照故云境界。

　　○次明能照中二先总明境智相契次历三语以明智相文但二语者以自他相对即名自他故阙不论初文中二先法。

　　唯佛与佛究竟斯理。

　　○次譬。

　　如函大盖亦随大。

　　当知三法只是不思议广大法界。

　　○次二语中二先正释次从二法下结意立妙。

　　以无边佛智照广大佛境到其源底名随自意法也若照九法界性相本末纤芥不遗名随他意法。

　　初文者照佛界名自照九界名他者亦约显说何者佛非无九九非无佛摄属异故故各得名。

　　(△次结意)。

　　从二法本垂十界迹或示己身或示他身或说自意语或说他意语自意他意不可思议己身他身微妙寂绝皆非权非实而能应于九界之权一界之实而于佛法无所损减诸佛之法岂不妙耶。

　　次结中虽有本迹之名此是迹中之本亦名权实亦名自他也以不言久远之本但云二法为本故但属迹化仪不过现身说法故约此二以明自他故知且约果边明佛法也。

　　(△三结意指广)。

　　是事可知无劳广说至方便品中当更明之。

　　至方便品释十如中委明。

　　○三明心法者为三初标次来意三正释。

　　三广释心法者。

　　初如文。

　　前所明法岂得异心但众生法太广佛法太高于初学为难然心佛及众生是三无差别者但自观己心则为易。

　　次文者言前所明法者只众生法佛法不出于心故先示之若尔何须复述故但众生下正述来意。

　　○次涅槃下正释又二先明心体次上能下明心所摄。

　　涅槃云一切众生具足三定上定者谓佛性也能观心性名为上定。

　　初文者向言前法岂得异心今言心性名为上定故心性之言其言甚略应了此性具足佛法及众生法虽复具足心性冥妙不一不多以心性观则似可见若以众生及佛而为观者则似如不逮若以心性观彼界如界如皆空常具诸法非空非具而空而具双遮双照非遮非照亦只是一念心性而已如斯之定岂不尚耶言涅槃云一切众生具足三定者谓上中下上定者谓佛性即心法本妙如止观第五记。

　　○次明所摄者既异前法故须明摄示心是摄非谓摄他先摄众生但略指而已。

　　上能兼下即摄得众生法也。

　　○次摄佛法中二先引华严次释经意显佛法界。

　　华严云游心法界如虚空则知诸佛之境界。

　　初引华严等者引华严二句三谛具足。

　　○从法界去释又二先释经意次又游心等者下重释二句结归经意以显心法妙也。

　　法界即中也虚空即空也心佛即假也三种具即佛境界也是为观心仍具佛法又游心法界者观根尘相对一念心起于十界中必属一界若属一界即具百界千法于一念中悉皆备足此心幻师于一日夜常造种种众生种种五阴种种国土所谓地狱假实国土乃至佛界假实国土行人当自选择何道可从又如虚空者观心自生心不须藉缘藉缘有心心无生力心无生力缘亦无生心缘各无合云何有合尚叵得离则不生尚无一生况有百界千法耶以心空故从心所生一切皆空此空亦空若空非空点空设假假亦非假无假无空毕竟清净又复佛境界者上等佛法下等众生法又心法者心佛及众生是三无差别是名心法也。

　　初释游心者心之所游体是法界不得更计能游所游此法界体是毕竟空故云如空法本无名假立心佛故云即假经文虽尔语犹总略故重释云又游心等即百界千法三千世间次所谓去略引示相假即众生实即五阴及以国土即三世间也千法皆三故有三千释游心竟次重释如虚空者具如止观不思议境以自他四句推三千法纵横乃至非纵非横四句叵得次重释诸佛境界者遍法界故故云上等佛法下等众生法次重释心者众生及佛不出于心故无差别名心法妙是故结归三无差别方名为妙思意可见(云云)。

　　○问下料简。

　　问一念心云何含受百界千法耶答借三种为譬如止观中说(云云)。

　　虽对心料简意实亦应对余二简何者亦应问言一一众生何故各具百界千法佛果已满何须复云百界千法已云心法即余二故若不问余二心法之二既其不妙却令心法亦未为妙故知义言应兼问二具如止观不思议境若理若修若结若譬须来此中若失此意至释十妙妙反成粗乃至第七卷末同申此旨何者乃至莲华同譬此旨乃至本门久证此旨体宗用三同显此旨。

　　○次释妙者今一家释义名通义别盖是常谈又更略引小乘名通以示其相如中含第三诸比丘叹含利子所说妙中之妙然舍利子但说事中行忍是巧方便不损他境名妙中妙又四十三佛告诸比丘莫求欲乐极下贱法为凡夫行亦莫自苦苦非圣行离此二边则有中道成于眼智历一切法皆悉如是又四十九历一切法皆云不空又婆沙中问佛何故说四谛为食答为满法身如村落食但养人身故禅中善根能养法身岂以如是妙中之妙中道不空法身等名能定法体是故须以名下之义而简别之今尚不取别教教道通教含中况三藏教离断常中及阿舍中离苦乐中等耶又约部者尚不取带二对三兼一之中况但空偏假而为妙耶又约本门尚不取中间今日相待绝待况复今日兼带妙耶下去例然正释中先列通别二门。

　　二明妙者一通释二别释。

　　○次依门解释初通门中文自列二妙。

　　通又为二一相待二绝待。

　　○次释释中二先略叙二意次正释初文又二初正叙次破古。

　　此经唯论二妙更无非绝非待之文若更作者绝何惑显何理故不更论也。

　　初文者既云此经当知妙题兼此二义故使今释诸妙以二冠初故迹门十妙一一妙中开多科目无不二释言更无非待非绝等者理性实是非待非绝只向待绝约理论二不同双非二边更有中道之理恐有人疑应更别有双非待绝之理故便释云文理俱无此待绝理已破无明已显中道故知双非无复所显故云破何惑等。

　　光宅用法华之妙待前诸教皆粗巨有所妨已如前难(云云)。

　　次破古中牒前破意以前教中有粗有妙故知光宅破昔意谬如前。

　　○次正释中自二先待次绝初待中二先释次问答料简初文又三初总叙来意次正释三妙义下结意。

　　今待粗妙者待半字为粗明满字为妙亦是常无常大小相待为粗妙也。

　　初文意者今家即以三教为满故对三藏为半简之亦是常无常等者大小可尔常等仍[企-止+古]以通教远能通常理故故且对藏以为无常余例可知。

　　○次正释中即以鹿苑对后三味中三教为满下文以涅槃在法华前者以同味故前后无殊又欲以今经显独妙故在后明之。

　　净名云说法不有亦不无以因缘故诸法生即是明满字也始坐佛树力降魔得甘露满觉道成即提昔之半待出于满也般若云于阎浮提见第二法轮转亦是对鹿苑为第一待般若为第二也涅槃云昔于波罗柰初转法轮今于尸城复转法轮众经皆共以鹿苑为半为小为粗待此明满大妙其义是同。

　　净名满中云说法等者具如净名䟽止观第一记略释次般若云于阎浮提见第二法轮转者大品十二诸天子云我于阎浮提见第二法轮转是中无量百千诸天子得无生忍乃至方等法华亦望鹿苑以为初转。

　　○次明今经。

　　今法华明昔于波罗柰转四谛法轮五众之生灭今复转最妙无上之法轮此亦待鹿苑为粗法华为妙。

　　如文所以重叙前诸经者明今经相待不应对三教文亦且同诸教所待故亦指鹿苑而为所待。

　　(△三结意)。

　　妙义皆同待粗亦等文义在此也。

　　结中意者一往以所待之粗对圆为能待之妙。

　　(△次问答料简)。

　　○诸味不殊与法华何别故须更有料简释疑于中有两重问答先约法次约譬。

　　问齐方等来满理无殊者悉应称妙。

　　初约法中先问者如上释不应法华独称为妙。

　　○答中二初总责次别答。

　　答今亦不克教定时那忽云齐方等耶纵令尔者别有所以。

　　初总责云今亦不克教定时者但云从通教去且名为满亦不克定通别圆中俱取三教生酥已去的取一时那忽难云齐方等来满理无殊又更与之故云纵令尔者别有所以。

　　○从何者下别答中三先释次引证三判粗妙初释中二先约机次约教初约机中又三先总立利钝二机次历味分别三此妙下判同异。

　　何者利根菩萨于彼入妙与法华不异钝根菩萨及二乘人犹带方便诸味调伏。

　　初言利根者即圆别也二乘之人及通菩萨即此以论方便别教虽带地前方便处处得入是故此等更须生熟二酥调之故此二味复名方便。

　　(△次历味分别)。

　　方等带生酥论妙以待粗般若带熟酥论妙以待粗今经无二味方便纯真醍醐论妙以待粗。

　　云方等带生酥论妙以待粗者二乘钝根于方等中得生酥益带此益故以论圆妙熟酥比说。

　　(△三判同异)。

　　此妙彼妙妙义无殊但以带方便不带方便为异耳。

　　今经既无方便故判文中今经与诸经虽同名满带不带异故复不同。

　　(△次约教)。

　　复次三藏但半字生灭门不能通满理故名为粗满字是不生不灭门能通满理故名妙能通满理复有二种一带方便通满理二直显满理方等般若带方便通满理今经直显满理。

　　次约教者既并云门故知是教可见。

　　(△次引证)。

　　故中论云为钝根弟子说因缘生灭相为利根弟子说因缘不生不灭相(云云)中论偈(云云)。

　　次引论证中双证机教为说即教弟子是机不生不灭带不带等已如前简故注云云中论偈云云者不能列名直释其义证利钝根意初句为钝余三为利亦且一往故云云耳。

　　(△三判粗妙)。

　　若不即空为通真方便是故言粗若能即空是通中方便通中方便若带即空即假通中者粗不带空假直通中者妙(云云)。

　　三判中还以论偈意判初句对析故云不即此析拙故故名为粗若能即空去释下三句初且通举言此即空能通中道为中方便次从通中方便去释通别菩萨虽能通中以带粗故故总名粗通教中根带于即空下根带假别教亦然是故皆粗言直通者空即假中是故名妙此亦是判未得名开开无复粗空假皆妙。

　　(△次约譬)。

　　问乳至醍醐同称为满是譬云何。

　　次问者问乳至醍醐同称为满者约五味为问也由前释云方等般若及以今经俱通满理是则除三藏外俱名为满其义既混此云何通。

　　答今以譬解譬如官有三航及以私船从于此岸度人彼岸乳教如大中两航共度人彼岸酪教如私船度人中洲生酥如四种小航与私船度人于中洲两航度人于彼岸熟酥如三航一航中洲二航彼岸醍醐如大航度人彼岸三航同是官物故俱称为满私船非官物是故言半官物之中二航小所容盖寡大航壮丽容载倍多独称为妙智者以譬喻得解其譬义如是(云云)。

　　答意者满名虽同不无差别故作四航之譬以解五味之譬四航之中三官一私虽同名官不无差别教门亦尔通虽名满所通处近如至中洲别圆通远如至彼岸若简教道别到彼岸其路纡回圆教官航方名直往虽同名官所通既近及教道别何妨同满而满不同。

　　○释绝待中为七先通明四绝次明二妙妙上三法三将四绝约五味判四开权五会诸绝成妙六将本迹等妙妙上三法七判横竖初文约教显圆问若明绝待只应但一何故开四以四相形与待何别答若相待中展转明妙前粗犹存今论绝待绝前诸粗无可形待又所以渐明四种绝者为知圆绝极妙无过前三被绝圆外无法细消文意各有深致言随情等者三藏生灭生灭是事事附物情故云随情通教即空空即附理故云随理三假之义今不暇释意但且论展转相望以明诸绝显于圆教无复能绝若委释三假具如止观第五记故此中圆绝广引文证譬类释出圆绝相状于中初正释四教不同。

　　二绝待明妙者为四一随情三假法起若入真谛待对即绝故身子云吾闻解脱之中无有言说此三藏经中绝待意也二若随理三假一切世间皆如幻化即事而真无有一事而非真者更待何物为不真耶望彼三藏绝还不绝即事而真乃是绝待此通教绝待也三别教若起望即真之绝还是世谛何者非大涅槃犹是生死世谛绝还有待若入别教中道待则绝矣。

　　前三如文。

　　○四圆教中为二初正释次以空有二门判前所释初文为三初依圆教出绝待体次今法下出今文意三降此下斥伪初又三初引正教出体次大经下引经三妙亦下以今意会经初文又二初正出体次明绝相。

　　四圆教若起说无分别法即边而中无非佛法亡泯清净。

　　初文者既云圆教若起说无分别教所谈绝绝前诸教故云亡泯。

　　○次岂更下明绝待相状。

　　岂更佛法待于佛法如来法界故出法界外无复有法可相形比待谁为粗形谁得妙无所可待亦无所绝不知何名强言为绝。

　　明法界体一无复形待待谁为粗等者明无能待能即是妙法外无法待谁粗妙无所可待等者明无所绝所即是粗法外无法故无所绝。

　　○次引大经中三谓法譬合。

　　大经云大名不可称量不可思议故名为大譬如虚空不因小空名为大也涅槃亦尔不因小相名大涅槃。

　　○三会今经意中二先会。

　　妙亦如是妙名不可思议不因于粗而名为妙。

　　○次若谓下破情计。

　　若谓定有法界广大独绝者此则大有所有何谓为绝。

　　若谓有能绝此计大于所绝何者若于所绝起计犹有能绝之大于能起计计大于所故云大有所有能翻成所故不名绝。

　　(△次出今文意)。

　　○次今下正出今文绝妙之相又二先出。

　　今法界清净非见闻觉知不可说示。

　　○次引证证中二先证非见闻等次证不可说示初文二先引。

　　文云止止不须说我法妙难思。

　　○次释。

　　止止不须说即是绝言我法妙难思即是绝思。

　　○次文二先引。

　　又云是法不可示言辞相寂灭。

　　○次释释中二先总次别。

　　亦是绝叹之文。

　　总中但云亦是绝叹之文即指经中绝叹文也。

　　○别中又二先释次引文三证。

　　不可以待示不可以绝示灭待灭绝故言寂灭。

　　初文者不可以相待示不可以绝待示待绝俱绝故名灭待灭绝。

　　又云一切诸法常寂灭相终归于空此空亦空则无复待绝中论云若法为待成是法还成待今则无因待亦无所成法华首云既得无生忍亦不生无生无生即无生是名绝待。

　　次又云下引文三中初引今经空为能绝此空亦空能所俱绝次引中论者借成今文待不名绝若法为待成者待粗而得妙是法还成待者是妙还成待今妙不因粗故云无因待既无所待粗亦无能待妙妙即所成法既能所俱亡故云亦无所成法此引中论以绝破待待谓缘生故唯绝无待故且引绝以证今经待绝俱妙同在法华亦非硕异由待知妙妙体是绝绝亦无寄妙体无二华首文意亦同此也故引华首成中论意。

　　○次从降此已下[后-口+十]伪显正若未见理徒谓为绝若论文意非必见理但应六即以判绝理是则六即名为六绝于中又二先明斥伪次若能下举正显伪各有法譬初文法中又二先直明伪。

　　降此已外若更作者绝何物显何理流浪无穷则堕戏论。

　　○次乃是下出伪相伪即不绝又二先出伪相。

　　乃是迷情分别绝待不绝非绝非待待于亦待亦绝言语相逐永无绝矣。

　　○次何者下释伪所以由心虑故。

　　何者言语从觉观生心虑不息语何由绝。

　　○次举譬伪故不绝。

　　如痴犬逐块徒自疲劳块终不绝。

　　(△次举正显伪)。

　　○次若能下复初显正如黠下举譬显正。

　　若能妙悟寰中息觉观风心水澄清言思皆绝。

　　初言寰中如止观第六记。

　　如黠师子放块逐人块本既除块则绝矣。

　　名字如块真理如人无明痴犬逐名言块种智师子得理亡名故知言语从觉观生息觉观则名言绝言思绝则待绝亡。

　　(△次以空有二门判前所释)。

　　○妙悟下明二门。

　　妙悟之时洞知法界外无法而论绝者约有门明绝也是绝亦绝约空门明绝也如快马见鞭影无不得入是名绝待妙也。

　　门能入绝门从教入故如快马下譬入门之人此中多意不复委释寻意可见。

　　(△次明二妙妙上三法)。

　　用是两妙妙上三法众生之法亦具二妙称之为妙佛法心法亦具二妙称之为妙。

　　次二妙妙上三法者欲明三妙在于法华方得称妙故须二妙以妙三法故诸味中虽有圆融全无二妙三被妙已故三即妙故上文云此妙即法此法即妙故得三法皆具于十成三十妙良由于此问向释妙云待绝俱绝方名为绝今何以言待绝二耶答前明绝待故须俱绝今述经意故须双明经意虽双理无异趣以此俱绝对前称待所待未会会方名绝是故此部得二妙名。

　　(△三将四绝约五味判)。

　　若将上四种绝待约五味经者乳教两绝酪教一绝生酥四绝熟酥三绝此经但有一绝。

　　三将四绝约五味者应更判云乳味二绝一粗一妙乃至熟酥二粗一妙今经唯妙但是文略。

　　(△四开权)。

　　若开权绝者无不入一妙绝也。

　　四开权者开诸味中粗耳。

　　(△五会诸绝成妙)。

　　○五从问下会绝成妙中先问。

　　问何意以绝释妙。

　　○次答答中又三先会。

　　答秪唤妙为绝绝是妙之异名如世人称绝能耳。

　　○次从又下判能所。

　　又妙是能绝粗是所绝此妙有绝粗之功故举绝以名妙。

　　○三从如迹下约本迹以释能所之意。

　　如迹中先施方便之教大教不得起今大教若起方便教绝将所绝以名于妙耳又迹中大教既起本地大教不得兴今本地教兴迹中大教即绝绝于迹大功由本大将绝迹之大名于本大故言绝也又本大教若兴观心之妙不得起今入观缘寂言语道断本教即绝绝由于观将此绝名名于观妙为显此义故以绝为妙。

　　教与本迹及以观心展转相绝何者不由迹中圆融之说故不能知本地长远之本若本远教兴故使迹绝本虽绝迹岂即说远能知心性若语心性迹本俱绝故云本迹虽殊不思议一一彼殊故故知徒引远近未了观心远近自彼于我何为如贫数宝此之谓也。

　　(△六将本迹等妙妙上三法)。

　　今将迹之绝妙妙上众生法将本地之绝妙妙上佛法将观心之绝妙妙上心法。

　　第六今将下意者迹中意者九界众生皆开显故本中意者虽开权竟事须显本权迹望本迹犹名粗观心意者若不观心安知己他因果心妙。

　　(△七判横竖)。

　　前四绝横约四教今三绝竖约圆教(云云)。

　　第七意者四各有绝故名为横今三从圆迭至观心故名为竖。

　　(△别释者即依门解释中第二别门也)。

　　○次别释中二先结数示妙次正释妙初文中三粗一妙者且以但粗对独妙说余之三味粗妙相带故略未论下文具列于中二先结数次若破下示妙。

　　别释妙者为三若鹿苑三粗鹫头一妙皆迹中之说约迹开十重论妙此妙有迹有本本据元初元初本妙十重论妙迹本俱是教依教作观观复有十重论妙迹中有众生法妙佛法妙心法妙各十重合三十重此与众经论妙有同有异本中三十妙与众经一向异此六十重一一复有待妙绝妙则有一百二十重。

　　初文中云本迹等者本迹各十具列在文若观心十并皆附在诸文之末或存或没不别开章既其观心寄在诸文之下今但约迹本两门各具十妙义各摄于心佛众生。

　　(△次示妙)。

　　若破粗显妙即用上相待妙若开粗显妙即用上绝待妙(云云)。

　　○今初迹门十妙者为二先列。

　　迹中十妙者一境妙二智妙三行妙四位妙五三法妙六感应妙七神通妙八说法妙九眷属妙十功德利益妙。

　　○次释释中为五者第一中云广解五章一一广起五心者故今释名迹十妙中望前七番以成五心唯少开合及观心等并散在诸文故也故今标章起念引证起信生起起定况诸妙下处处皆然并观心起进开合起慧五心足也故更列五番意在于此。

　　释十妙为五番一标章二引证三生起四广解五结权实标章者云何境妙谓十如因缘四谛三谛二谛一谛等是诸佛所师故称境妙智妙者所谓二十智四菩提智下中上上上七权实五三智一如实智以境妙故智亦随妙以法常故诸佛亦常函盖相称境智不可思议故称智妙行妙者谓增数行次第五行不次第五行智导行故故言行妙位妙者谓三草位二木位一实位妙行所契故言位妙三法妙者谓总三法纵三法横三法不纵不横三法类通三法皆秘密藏故称为妙感应妙者谓四句感应三十六句感应二十五感应别圆感应水不上升月不下降一月一时普现众水诸佛不来众生不往慈善根力见如此事故名感应妙神通妙者谓报通修通作意通体法通无记化化通无谋之权称缘转变若远若近若种若熟若脱皆为一乘故言神通妙说法妙者谓说十二部法小部法大部法逗缘法所诠法圆妙法如理圆说咸令众生开示悟入佛之知见故言说法妙眷属妙者谓业眷属神通眷属愿眷属应眷属法门眷属如阴云笼月群臣豪族前后围绕故言眷属妙利益妙者谓果益因益空益假益中益变易益犹如大海能受龙雨故名利益妙。

　　初标章者非独直标十名而已兼标章内一一诸科如境具标六智列二十等观文可知释者事须略述诸科文相大体揽下观今粗亦可见乃至一一妙中皆先列竟末后说意如境妙云境是所师智云导行等寻之可知标感应中水譬感月譬应不升不降感应道交神通中报得在天修得如仙作意在藏体法在通无记在别圆初地初住远近者大通名远尔后名近。

　　○二引证中先指处。

　　二引证者但引迹文尚不引本文况引余经耶。

　　○次正引证。

　　文云诸法如是相等唯佛与佛乃能究尽诸法实相实相是佛智慧门门即境也又云甚深微妙法难见难可了我及十方佛乃能知是相即境妙也我所得智慧微妙最第一又以此妙慧求无上道无漏不思议甚深微妙法唯我知是相(云云)即智妙也本从无数佛具足行诸道行此诸道已道场得成果又云合掌以敬心欲闻具足道又诸法从本来常自寂灭相佛子行道已来世得作佛即行妙天雨四华表住行向地开示悟入亦是位义乘是宝乘游于四方四方是因位直至道场是果位是名位妙佛自住大乘如其所得法定慧力庄严大乘即真性定即资成慧即观照是为三法妙我于三七日中思惟如是事又我以佛眼观见六道众生又一切众生皆是吾子又遥见其父踞师子床即感应妙也今佛世尊入于三昧是不可思议现希有事神通妙也如来能种种分别巧说诸法言辞柔软悦可众心身子云闻佛柔软音深远甚微妙又其所说法皆悉到于一切智地又但说无上道又已今当说最为难信难解即说法妙但教化菩萨无声闻弟子即眷属妙现在未来若闻一句一偈皆与三菩提记又须㬰闻者即得究竟三菩提又若以小乘化我即堕悭贪此事为不可又终不令一人独得灭度皆以如来灭度而灭度之即利益妙也。

　　境中言智慧门者慧家之门即理为门意也三法中且指乘体以为真性感中我即是应思众生众生即感也佛眼六道等思之可见神通中六瑞且举入定。

　　○三生起中二初正生起。

　　三生起者实相之境非佛天人所作本自有之非适今也故最居初迷理故起惑解理故生智智为行本因于智目起于行足目足及境三法为乘乘于是乘入清凉池登于诸位位何所住住于三法秘密藏中住是法已寂而常照照十法界机机来必应若赴机垂应先用身轮神通骇发见变通已堪任受道即以口轮宣示开导既沾法雨禀教受道成法眷属眷属行行拔生死本开佛知见得大利益。

　　○次前五下结成。

　　前五约自因果具足后五约他能所具足法虽无量十义意圆自他始终皆悉究竟也。

　　自行化他各有始终故知心佛众生皆有此意也。

　　○次正释中十文不同初释境者先列章次列数次数意次生起后广解。

　　四广释境又为二一释诸境二论诸境同异。

　　(△次列数)。

　　释境为六一十如境二因缘境三四谛境四二谛境五三谛境六一谛境。

　　(△次数意)。

　　然众经赴缘明境甚众岂可具载略举六种。

　　○生起中初正生起次始从下结示始从无明即十二因初也实际即一谛也。

　　六种次第者十如是此经所说故在初次十二因缘三世轮回本来具有如来出世分别巧示四谛名兴从广至略次辨二谛二谛语通别显中道次明三谛三谛犹带方便直显真实次明一谛一谛犹有名相次明无谛。

　　初正生起中云初十如是此经所说者此是今经实相之境又是一部三妙之文次因缘境虽举三世生灭因缘已下三种以三世为本次四谛者示其因果令修道灭非佛出世焉知此名苦集是俗道灭是真余文可见。

　　(△次结示)。

　　始从无明终至实际略用六种足。

　　(△后广解一明十如境)。

　　一明十如境已如前说(云云)。

　　○次正释因缘中自为四章初列四章。

　　二释因缘境又为四一正释二判粗妙三开粗显妙四观心。

　　○次释释中先双举界内界外各二种以定根性。

　　正释又为四一明思议生灭十二因缘二明思议不生不灭十二因缘三明不思议生灭十二因缘四明不思议不生不灭十二因缘。

　　○次释释中三先重立界内利钝二根。

　　思议两种因缘为利钝两缘辨界内法也。

　　○次引论。

　　中论云为钝根弟子说十二因缘生灭相。

　　○三释释中二先简次释。

　　此简异外道外道邪谓诸法从自在天生或言世性或言微尘或言父母或言无因种种邪推不当道理。

　　简中言自在天者一切外道皆悉尊于三仙二天如止观第十记世性者计二十五谛如止观第十记微尘者计于众尘和合而成以外人不知业力缘故也。

　　○此正下正释释中为二先正释次料简初正释中四初略立次引证三过患四释名。

　　此正因缘不同邪计唯是过去无明颠倒心中造作诸行能出今世六道苦果好恶不同。

　　初文者以知无明造故不同外计。

　　○次引证中三先引次释三结。

　　正法念云画人分布五彩图一切形端正丑陋不可称计原其根本从画手出六道差别非自在等作悉从一念无明心出。

　　初文中非自在者诸邪计中且举初计。

　　○次无明下释。

　　无明与上品恶行业合即起地狱因缘如画出黑色无明与中品恶行业合起畜生道因缘如画出赤色无明与下品恶行合起鬼道因缘如画青色无明与下品善行合即起修罗因缘如画黄色无明与中品善行合即起人因缘如画白色无明与上品善行合即起天因缘如画上上白色。

　　○当知下结。

　　当知无明与诸行合故即有六道名色六入触受爱取有生老病死等随上中下差别不同。

　　○三人天下明过患又二先出过。

　　人天诸趣苦乐万品以生归死死已还生三世盘回车轮旋火。

　　○次引璎珞文证。

　　故经言有河洄澓没众生无明所盲不能出经又称为十二牵连更相拘带亦名十二重城亦名十二𣗥园。

　　言经又称等者生已复生生生不已故云十二牵连等也。

　　○此十二下释名。

　　此十二因缘新新生灭念念不住故名生灭十二因缘也。

　　新新只是念念续起。

　　(△次料简)。

　　料简者璎珞第四云无明缘行生十二乃至生缘老死亦生十二是则一百二十因缘初是痴乃至老死亦是痴不觉故痴初亦不觉至老死亦不觉痴故生痴故死若能觉因缘因缘即不行痴不行故则将来生死尽名为黠黠即随道。

　　次料简中云璎珞中无明缘行生十二则一百二十支者准彼经第四释十二因缘云从无明缘行便生十二支乃至有缘生老死便生十二既以未来二支合说则始从无明来至老死有十一番此十一番但十个中间一一皆生一十二支故十中间有百二十若依今文乃成一百三十二支以开生死为二番故虽开合不同大意不别今虽开生死结数依经是故但云一百二十初是痴等者既十二支无明为本一一复具一十二支当知支支皆具无明乃至老死。

　　又十二缘起十二缘生为同为异此同是一切有为法故无异亦有差别因是缘起果是缘生则二缘起五缘生三缘起二缘生又无明是缘起行是缘生乃至生是缘起老死是缘生又四句缘起非缘生未来二支法是也缘生非缘起过去二支现在阿罗汉最后死阴是也缘起缘生者除过去现在罗汉死五阴诸余过去现在法是也非缘起非缘生者无为法是也。

　　缘起缘生者先问也从此同是去答婆沙杂揵度中问云缘起缘生有何差别彼文答云或有说者无有差别何者如伽罗那经说云夫缘起法一切皆是有为法故云何缘生一切缘生亦是有为法故今文略云同是有为法故亦有差别去彼论云然亦有差别故有说者云因是缘起果是缘生如因果义事所事相所相成所成续所续生所生取所取亦如是事如因所事如果乃至取亦如是(论中初但云因果次开对二因二果)复有说者过去是缘起现在是缘生(不云未来)复有说者现在是缘起未来是缘生(不云过去)今文略无此二解复有说者无明是缘起正是今文第二解复有说者无明是缘起老死是缘生十支是缘起缘生(今文无此解)又尊者富那奢说应作四句(具如今文)四句中初句以未来果支为缘起等者谓因能起果非果生因以过去为缘生等者因能生果非果起因故阿罗汉果不复起因第三句者谓除前二句相已取过现果及余凡夫现在五支等此是论文诸师异解不须和会。

　　法身经说诸无明决定生行不相离常相随逐是名缘起非缘生若无明不决定生行或时相离不相随是名缘生非缘起乃至老死亦如是尊者和须蜜说因是缘起从因生法是缘生和合是缘起从和合生是缘生十二因缘支二是过去则止常二是未来则止断现在则显中道推现三因则说未来二果推现在五果则说过去二因。

　　次引法身经说与论文同因是缘起即无明也从因所生即是行也和合谓结业成就从和合生谓识等是爱取至老死亦复如是言中道者离断常耳论文又云复次起所起等如前。

　　三世皆有十二支为推因果故作如是说。

　　次推三世中云三世皆有十二者推因知果等如今所说三世俱名因果而支数多少不同者具如俱舍云略果及略因由中可比二如止观第三记现在既望过未成十二当知过未亦自相望各有过未故各十二今且从现故但十二。

　　十二时者无明是过去诸结时行是过去诸行时识者相续心及眷属时名色者已受生相续未生四种色根六入未具一歌逻罗二阿浮陀三卑尸四伽那五波罗奢诃如是等时名名色六入已生四种色根具足六入此诸根未能为触作所依是时名六入此诸根已能为触作所依未别苦乐不能避危害捉火触毒把刃不净是时名触能分别苦乐避危害等能生贪爱不起淫欲于一切物不生染着是时名受具上三受是时名爱以贪境故四方追求是时名取追求之时起身口意是时名有如现在识在于未来是时名生如现在名色六入触受于未来是时名老死。

　　次释十二时中识心眷属者谓三阴也论文又问云何具上三受答三受悉能为爱作缘何者爱有五种一者求乐受爱未生乐受欲令生故爱二者不欲离乐爱已生乐受不欲离故生爱三者不生苦爱苦受未生欲令不生故生爱四者欲速离苦爱已生苦受欲令速灭故生爱五者愚爱未生不苦不乐欲令未生不生已生欲令不失故生爱为是义故三受缘爱问爱取何别答爱增广名取复有说者下者名爱上者名取复有说者若爱能生烦恼是名受缘爱若爱能生业是名为取。

　　一刹那十二缘者若以贪心杀生彼相应愚是无明相应思是行相应心是识起有作业必有名色起有作业必有六入彼相应触是触彼相应受是受贪即是爱彼相应缠是取彼身口作业是有如此诸法生是生此诸法变是老此诸法坏是死。

　　次释一刹那者俱舍亦云连缚等四刹那是其一也具如止观第七记。

　　问何不说病为支答一切时一切处尽有者立支自有人从生无病如薄拘罗生来不识头痛况余病是故不立问忧悲是支不答非也以终显始耳如老死必忧悲问无明有因不老死有果不若有应是支若无则堕无因无果法答有而非支无明有因谓不正思惟老死有果谓忧悲又无明有因谓老死老死有果谓无明现在爱取是过去无明现在名色六入触受此四若在未来名老死如说受缘爱当知说老死缘无明也犹如车轮更互相因也欲界胎生者具十二支色界者十一无名色也无色界有十除名色六入又言具有色界初生诸根未猛利时是名名色无色界虽无色而有名当知悉具十二支也问无明行与取有何异答过现新故已与果未与果等异。

　　次料简问答中论又问何故不立病为支答(具如今文)欲界众生尚有如薄拘罗者况色无色界故不以病为支准例老亦不是一切常有故不立支问忧悲是支不答以终显始者始谓老死终谓忧悲以见忧悲必有老死忧悲既苦老死必苦又云忧悲等法散坏有支犹如霜雹是故非支论又问三有为相何故生相独为一支老死二法共为一支尊者波奢说佛知法相无能过者复有说者生能使法成立老死使法不立复有说者法起时生势用胜法灭时老死势用胜论又问无明有因不等(具如今文)若有云何不立十三十四支若无无明不是无因老死不是无果耶答应作是说无明有因老死有果但不在有支中何者(余如今文)复有说者无明有因谓老死等如文彼料简文又约增数释十二缘当知有一种缘起法谓一切有为法复有二种缘起法谓因果复有三种缘起法谓烦恼业苦复有四种缘起法谓无明行生老死以现八支摄在过未故也又有五种缘起法谓爱取有生老死以过现七支摄在现未故也复有六种缘起法谓三世各二谓因果也复有七种乃至十一文中不列指在他经大经十四增数文同婆沙次文又料简问此十二支几欲界色界无色界答有说唯有欲界胎生具有十二有说欲界十二色界十一无色界十色界应云识缘六入无色应云识缘触评者曰应作是说三界皆十二又问如色界无色界无名色云何具十二答初生色界众生诸根未猛利名名色无色界虽无色而有名故云虽无色根而有意根彼应作是说识缘名名缘意入意入缘触以是义故一切十二又婆沙中毗婆阇婆提说无色有色若育多提婆说无色无色何者是耶答佛经中说名色缘识亦应有色又余经说寿暖识三常相随逐无色既有寿识云何无暖又余比丘说除四阴说识有去来生死者不应尔如从欲界生无色界经二四六八万劫断色后生欲界还生色者入无余界应更与行相续欲令无此过故说无色有色言无色者此依何经答经云解脱寂静过色入无色者故知无色又云色离欲无色离一切入涅槃故知无色此二云何通何者为胜答说无者胜若尔说有者云何通答未了义故问引经云何通答欲有名色无色无也欲有三法随逐无色无也色续论者有四句分别无色续色色续无色余二句可见故知无咎论又譬树者过去二支为根现在五支为质现在三支为华未来二支为果有华有果谓凡夫无华有果谓学人无华无果谓无学。

　　○无生中六先立意次立根三正释四引证五举譬六结名总而言之只是四句破假相性二空故得幻化即空之名。

　　二思议不生不灭十二者此以巧破拙。

　　(△次立根)。

　　中论云为利根弟子说十二不生不灭。

　　(△三正释)。

　　痴如虚空乃至老死如虚空无明如幻化不可得故乃至老死如幻化不可得。

　　(△四引证)。

　　金光明云无明体相本自不有妄想因缘和合而有不善思惟心行所造。

　　(△五举譬)。

　　如幻师在四衢道幻作种种象马璎珞人物等痴谓真实智知非真无明幻出六道依正当知本自不有无明所为。

　　前五文可见。

　　(△六结名)。

　　○结中先譬次合。

　　如知藤本非蛇则怖心不生不生故不灭。

　　譬中云如藤蛇者亦可喻圆门本有今通喻无生辨异可知。

　　(△次合)。

　　是名思议不生不灭十二因缘相也。

　　妙法莲华经玄义释签卷第六

　　　　　音释

　　叵

　　(普火切不可也)。

　　航

　　(胡刚切方舟也)。

　　块

　　(苦怪切土块也)。

　　黠

　　(胡八切慧也)。

　　鹫

　　(疾救切)。

　　笼

　　(卢红切罩也)。

　　软

　　(乳兖切)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第七　　　禄七

　　隋天台智者大师说

　　门人灌顶记

　　唐天台沙门湛然释

　　○三不思议生灭中五亦先立意次为利下通立两根三正释四诸论下行相五结名。

　　三不思议生灭因缘者破小明大。

　　(△次通立两根)。

　　为利钝两缘说界外法也。

　　前二可见。

　　○三正释中二先引经。

　　华严云心如工画师作种种五阴一切世间中莫不从心造。

　　○次释经意。

　　画师即无明心也一切世间即是十法界假实国土等也。

　　○四行相中三初叙性计。

　　诸论明心出一切法不同或言阿黎耶是真识出一切法或言阿黎耶是无没识无记无明出一切法。

　　略述两计余两可知言无没等者无始时有未曾断绝故云无没非善恶性故云无记含藏种子出生一切。

　　○次若定下略斥性过又二初略斥次况出过相。

　　若定执性实堕冥初生觉从觉生我心过。

　　初言若定执性实者计黎耶为真是自性计为无明是他性定计自他能生诸法法则有始有始故同于冥初则不出二十五谛当知此计不出三藏所破岂得成于别教因缘耶。

　　○次尚不下况出。

　　尚不成界内思议因缘岂得成界外不思议因缘惑既非不思议境翻惑之解岂得成不思议智破此如止观中说。

　　可见。

　　○三今明下立正行相又二先自破计次若有下为他四说。

　　今明无明之心不自不他不共不无因四句皆不可思议。

　　初文四句推无明如四句求梦具如止观第五文彼意在圆今文在别。

　　○次为他中三法譬合。

　　若有四悉檀因缘亦可得说。

　　(△次譬)。

　　如四句求梦不可得而说梦中见一切事。

　　○合中二先总。

　　四句求无明不可得而从无明出界内外一切法。

　　○次出界下别明相状又二初出界内次界外。

　　出界内十二因缘如前说。

　　此界内外义通四种故云界内如前即前二种前二指前竟。

　　○次出界外中二先略标。

　　出界外十二因缘者。

　　○次引论释相又二先引论文。

　　如宝性论云罗汉支佛空智于如来身本所不见二乘虽有无常等四对治依如来法身复是颠倒颠倒故即是无明住无漏界中有四种障谓缘相生坏。

　　○次缘者下释彼论文以成今意论列四障今具释对于中二先正释次过患初正释中二先略释次还如下与界内辨同异。

　　缘者谓无明住地与行作缘也相者无明共行为因也生者谓无明住地共无漏业因生三种意生身也坏者三种意生身缘不可思议变易死也。

　　初中言三种意生身如止观第三记。

　　○次辨同异中二初明相同。

　　还如界内十二因缘从无明至老死也缘者即无明支也相者行支也生者即名色等五支也爱取有三支例前可知也坏即生死支也。

　　○次此十二下明义异。

　　此十二支数同界内义意大异。

　　○次彼论下明过者由此十二故障于四德由无四德故不得入于无障碍土。

　　彼论云三种意生身未得离无明垢未得究竟无为净无明细戏论未永灭未得究竟无为我无明细戏论集因无漏业生意阴未永灭未得无为乐烦恼染业染生染未究竟灭未证甘露究竟常以缘烦恼道故不得大净以相业道故不得八自在我以生苦道故不得大乐以坏老死故不得不变易常者由不思议生灭十二因缘也。

　　○五是为下结名。

　　是为界外不思议生灭十二因缘相(云云)。

　　可知。

　　○明圆十二缘中为四先立根次即事下立意三引证四结名。

　　不思议不生不灭十二因缘者为利根人。

　　(△次立意)。

　　即事显理也。

　　初二如文。

　　○引证中三先引次无明下释三故言无明下结。

　　大经云十二因缘名为佛性者。

　　初者大经十二因缘名为佛性佛性即三因也。

　　(△次释)。

　　无明爱取既是烦恼烦恼道即是菩提菩提通达无复烦恼烦恼既无即究竟净了因佛性也行有是业道即是解脱解脱自在缘因佛性也名色老死是苦道苦即法身法身无苦无乐是名大乐不生不死是常正因佛性。

　　(△三结)。

　　故言无明与爱是二中间即是中道无明是过去爱是现在若边若中无非佛性并是常乐我净无明不生亦复不灭。

　　即是中道者二十五云善男子生死本际凡有二种一者无明二者有爱是二中间即有生老病死之苦是名中道如是中道能破生死故名中道以是义故中道之法名为佛性章安释云中间唯有识等云何言老死答下文云现在世识名未来生现在六入等名未来老死又作三德三观以对三道又如宝箧经中释十二支一一并明三观之义彼去来品文殊白佛去来是何义佛言来者向义去者背义不来不去是圣行处痴是去义不痴是来义非痴非不痴是圣行处乃至老死亦如是又约我无我常无常等皆作此说当知向是生死背是涅槃不向不背即是中道又下文中道品云佛说中道无二法故二乘乃至凡夫亦能生信佛告文殊明无明无二故成无三智此谓中道具足真实观于三谛乃至老死亦复如是又云若无明有者是一边无者是一边离边此二中间无有色相可见无相无待是为中道乃至老死亦复如是问中道是何义答末陀摩经中自注云末者莫义陀摩者中义莫着中道名末陀摩释之可见。

　　(△四结名)。

　　是名不思议不生不灭十二因缘也。

　　○次判中先重叙。

　　二判粗妙者因缘之境不当粗妙取之浅深致有差降耳。

　　○次判判中二先判后结判中先四教次五味初四教者又二先列次判先列即是展转迭出巧拙最后方妙初中三藏次若无明下通教次若无明下别教次若言下圆教一一皆先释次引经论证成可见。

　　(△初三藏中先释)。

　　若从无明生诸行乃至老死从三生二从二生七从七生三更互因缘烦恼业因缘业苦因缘无常生灭。

　　初三藏中者从三生二谓烦恼生业从二生七谓业生苦从七生三谓苦生烦恼三世合说故也。

　　(△次引证)。

　　中论判此教钝根法涅槃称殷勤半字此经但离虚妄名为解脱故知此境则粗。

　　(△次通教中先释)。

　　若无明体相本自不有妄想因缘和合而有境既如幻智亦叵得。

　　(△次引证)。

　　经言若有一法过于涅槃我亦说如幻如化中论明教利根涅槃称长者教毗伽罗论大品名为如实巧度此经名小树斯境则巧。

　　毗伽罗论如下第六记。

　　(△次别教中先释)。

　　若无明是缘从缘生相从相有生从生故坏灭缘故净除相故我尽生则乐无坏故常。

　　(△次引证)。

　　中论云因缘生法亦名为假名大品称十二缘独菩萨法涅槃称因灭无明则得炽燃此经则是大树而得增长比前为妙方后为粗。

　　(△次圆教中先释)。

　　若言无明三道即是三德不须断三德更求三德。

　　(△次引证)。

　　中论云因缘所生法亦名中道义大品说十二因缘是为坐道场涅槃云无明与爱是二中间即是中道此经佛种从缘起是故说一乘亦名最实事岂非妙耶。

　　○次判。

　　前三是权故为粗后一是实故为妙。

　　可见。

　　(△次五味)。

　　用此粗妙历五味教者乳教具二种因缘一粗一妙酪教一粗生酥三粗一妙熟酥二粗一妙法华但说一妙。

　　五味如文。

　　(△后结)。

　　是名待粗因缘明妙因缘也。

　　结文可见。

　　○次开中为二初总叙三粗。

　　三开粗显妙者如经我法妙难思前三皆是佛法岂有思议之粗异不思议之妙无离文字说解脱义。

　　○次正开又二初开前两因缘次开第三缘初又为四初略开次引信解譬三如来下释四结。

　　秪体思议即不思议。

　　初如文。

　　(△次引信解譬)。

　　譬如长者引盆器米面给与穷子成穷子物若定天性穷子非复客作人盆器还家安是他物。

　　次引信解中具如品中释云成穷子物者本是长者之物谓如来藏子性不殊故云子物当知如来本有即子本有故一切诸法皆摩诃衍又大经二十五云善男子观十二因缘智慧是阿耨多罗三菩提种子以是义故十二因缘名为佛性又云一切众生虽与十二因缘共行不知以不知故无有始终十住菩萨但见其终不见其始诸佛世尊见始见终以是义故佛了了见众生不见是故轮转。

　　○次如来下释意。

　　如来于不思议方便说粗何得保粗异妙。

　　○次从今决了至即是开两种因缘论妙者结也。

　　今决了声闻法是诸经之王即是开两因缘即论于妙。

　　前之两教虽有佛菩萨大判并属二乘之法故今决了即是开彼藏通两种十二缘也。

　　○次开第三中二先略引大经明开次结初文二先引经。

　　又大经云为诸声闻开发慧眼者。

　　○次昔慧眼下释经意又二先释。

　　昔慧眼但见于空不见不空今开慧眼即见不空不空即见佛性。

　　○次故云下重引经文以证所释。

　　故云慧眼见故而不了了佛以佛眼见则了了。

　　言慧眼见故而不了了者此是别教十住慧眼之位全未见性名为不了又若约实道即是相似见性亦得名为见不了了今皆开之令见不空。

　　○此即下结。

　　此即决菩萨慧眼开第三因缘即绝待论于妙。

　　此即是开别教故云第三。

　　○第四观心中三先法次譬如下譬三一念下结位初文二先立。

　　四观心者观一念无明即是明。

　　○次引证证中二先证。

　　大经云无明明者即毕竟空。

　　○次空慧下释经意。

　　空慧照无明无明即净。

　　○次譬中二先譬。

　　譬如有人觉知有贼贼无能为。

　　○次既不为下合。

　　既不为无明所染即是烦恼道净烦恼净故则无业无业故无缚无缚故是自在我我既自在不为业缚谁受是名色触受无受则无苦既无苦阴谁复迁灭即是常德。

　　具足四德。

　　○结中四初结成观境。

　　一念之心既具十二因缘。

　　○次观此下结成能观之观。

　　观此因缘恒作常乐我净之观。

　　○三其心下结成秘藏。

　　其心念念住秘密藏中。

　　○四恒作下结成六即位。

　　恒作此观名托圣胎观行纯熟胎分成就若破无明名出圣胎(云云)。

　　○第三卷释四谛境自为四别。

　　三明四谛境为四一明四谛二判粗妙三开粗显妙四观心。

　　○初文自为二。

　　初又二一出他解二四番四谛。

　　○先出他解中又二先述次略斥。

　　有师解胜鬘无边圣谛对二乘有余彰佛究竟二乘是有作四圣谛作者有量四圣谛也无作四圣谛者无量四圣谛也作无作就行量无量就法二乘观谛得法不尽更有所作故名有作得法不尽则有限量。

　　初文者有胜鬘师释彼经中圣谛之义名为无边彼经但与二乘对辨故唯得立作无作名古人既无四教判释但以大小相对明谛然胜鬘师于大乘中唯以佛果而为究竟即对二乘名为有作经文自以有量转释有作二乘既是有量有作当知大乘秪是无作无量次即判释约行约法分作无作作谓造作故是行也量谓数量故属法也小行未穷不名无作法未究竟不名无量。

　　○经言者亦胜鬘经也依经重释作无作等彼经云有二种圣谛义谓有作无作有作者有量四圣谛也何以故非因他知能知一切苦断一切集证一切灭修一切道今文除上非字改下能字为非字者意显小乘从教得故经云非因他知者意显所证非从他得自知已法亦可分名能知一切今初先释有作。

　　经言因他知知是有作行也。

　　言因他知者二乘既未堪闻法界理但从佛闻四谛声教依此教行知是有作行也。

　　(△次释有量)。

　　因他知非一切知不知无量法也故言有作有量。

　　次释有量者上来但闻小乘之法摄法不遍故云非一切知当知行法两种相显共成小乘人也。

　　○次释无作无量者对小明大故言无作无量经云无作圣谛者无量四圣谛也何以故自知一切受苦一切受集修一切道证一切灭如是四圣谛义唯有正觉事究竟也非二乘事究竟古人不了见经唯有正觉之言便推极果此是别教教道之说非初发心毕竟不别于中先释无作。

　　无作无量者佛知无穷尽更无所作故名无作。

　　佛所知满不复更作故名无作。

　　○自力知去重释也。

　　自力知一切知者无作行也一切者是无量法也。

　　有二义故名无作一者自力知异从他闻二者一切知异有量法从知者去释能知者以属于行即是无作所知一切即属于法是无量也此即大乘行法相成成大乘人也。

　　如此释者虽唱四名但成二义非今所用。

　　次云如此释者虽唱四名者略结斥也谓作无作量无量但成二义者大小二义也此且略斥后犹广破。

　　○次正释四种四谛中标列释。

　　四种四谛者。

　　(△次列)。

　　一生灭二无生灭三无量四无作。

　　○释中二先正释次破古先正释中三先所依正教次明立法差别意三正释。

　　其义出涅槃圣行品。

　　初文云其义出涅槃圣行品者第十一第十二经广明圣谛今多依彼然圣行中明四谛义兼含大小若解生灭及以无量其文则显无生无作文稍隐略具如止观第一记然彼经文三藏四谛文中以略明四种四谛竟后文广释耳具如止观第一记。

　　(△次明立法差别意)。

　　约偏圆事理分四种之殊。

　　次文者问何故立四种四谛之殊答谛本无四谛秪是理理尚无一云何有四故知依如来藏同体权实依大悲力无缘誓愿物机所扣不获而用机宜不同致法差降从一实理开于权理权实二理能诠教殊故有四种差别教起涅槃实后暂用助圆故须具用偏圆事理故今引之以显诚证三偏一圆界内界外各一事理故成四种。

　　○正释中文自为四初明生灭四谛者又为五初立名所从次然苦集下明立四所以三杂心下释相四次第下明安立次第五圣者下释名近代章䟽皆释名居初次出体辨相此一家立义不以释名等为要但在立意所以得经宗要明观行所归若释余经当机说法一处一会一门一行随禀随入并益并当故若谛若缘若度若品当文咸会若依法华凡销一义皆混一代穷其始末施开废等教观之相是则说者真得法华之正教行者真得此经之正理教行相循佛旨斯在故一一义下皆先分别次明开显次约观心如此释经方名弘教五意不同初文可见。

　　(△初立名所从)。

　　所言生灭者迷真重故从事受名。

　　(△次正明立四所以)。

　　然苦集是一法分因果成两道灭亦然。

　　次意者苦集秪是世间一法道灭秪是出世一法。

　　○三释相中二释结释中总有三文。

　　杂心偈云诸行果性是说苦谛因性说集谛一切有漏法究竟灭说灭谛一切无漏行说道谛大经云阴入重担逼迫系缚是苦谛见爱烦恼能招来果是集谛戒定慧无常苦空能除苦本是道谛二十五有子果缚断是灭谛遗教云集真是因更无别因灭苦之道即是真道。

　　初杂心者世出世法因果性殊而因必趣果因果类异故使四殊次大经者阴入是重担凡夫不舍二乘不荷菩萨舍已能荷故云舍担能担逼近迫驱也在近不离常为驱逐三界恒为此苦系缚见爱二种和合聚集故招当果道品虽多戒等摄尽故略举三以明法相四谛之下八相虽异除苦集观不过苦等故略举之果以因为本苦以集为本道谛能除故得名也苦本若去其苦自亡故但须除本子谓二十五有因果谓二十五有果因若灭已其果必丧自有因亡果身仍在今从远说故云子果故知但修出世因以除世因故引遗教以证二因又此谛名有通有别别在身心通约一切如四含中历一切法无非谛观又婆沙中舍利子为摩诃拘絺罗说多闻法圣弟子如实知食知食集知食灭知食灭道云何知食谓搏等四食云何知食集谓若当来与爱喜贪俱云何知食灭谓如实知当来有爱喜贪俱彼彼乐着无余断舍吐尽离欲灭息没是名食灭云何知食灭道谓八支道乃至约八苦等悉皆如是此是约十二头陀中初乞食释余文一一乃至十二缘无非四谛又如思益四谛品中云四谛者谓世间世间集世间灭世间灭道世间者五阴也世间集者贪着五阴也世间灭者五阴尽也以无二法求五阴名世间灭道又婆沙中云四谛体性何者是耶答阿毗昙者作如是说五取阴是苦谛有漏因是集谛数缘灭是灭谛学无学法是道谛譬喻者作如是说色是苦谛烦恼业是集谛烦恼业灭是灭谛定慧是道谛阿毗昙中正量部异师为譬喻者毗婆阇婆提说八苦是苦是苦谛余有漏法是苦非苦谛生后有爱是集是集谛余有漏法是集非集谛生后有爱尽是灭是灭谛余一切灭是灭非灭谛学人八支道是道是道谛余一切法是道非道谛若尔诸阿罗汉但成就苦灭不成集道何者后有爱已断故罗汉非学人故学人八道非罗汉得。

　　(△次结)。

　　此皆明生灭四圣谛相也。

　　○四四谛次第义者又二意前约教。

　　次第者从粗至细苦相粗故先说灭虽非真因灭会真灭相粗亦先说。

　　○次约行。

　　又举世苦果令厌世集灭能会出世果令其欣道作如此次第也。

　　准此二义俱先粗后细婆沙广说世法粗出世法细故前明世间就世出世法各论因果果前因后者果粗因细故也。

　　○五圣谛者下释名。

　　圣者对破邪法故言正圣也谛者有三解(云云)谓自性不虚故称为谛又见此四得不颠倒觉故称为谛又能以此法显示于他故名为谛大经凡夫有苦无谛声闻缘觉有苦有苦谛当知凡夫不见圣理不得智不能说但苦无谛声闻具三义故称为谛此释与经合也。

　　圣者正也人既是出世圣人故法亦是出世圣法从对他邪而立名也谛有三解注云云者不先列名次直释云自性不虚四皆实故次义具如遗教云由见谛故得不颠倒法既云圣正故见者无倒第三义言能转示他者由前二义为因故自行满则能转于四谛法轮又前二义中以由此四性是真实故能令见者得不颠倒觉觉者谛智也故知四法皆须审知又转法轮时于一一谛皆生四行谓眼智明觉今文语略故但云觉故婆沙云谛是何义答审义是谛义实义不颠倒义不异义是谛义今文合初两义审实不异故但三义第二与论名同第三名者如云苦我已知不复更知如汝所得与我不异余例可知。

　　○次无生者又为四初得名次苦下释相三又无生下结名四圣谛下指广。

　　无生者迷真轻故从理得名。

　　初文者从界内理以立名。

　　(△次释相)。

　　○次释中二先释次引证。

　　苦无逼迫相集无和合相道不二相灭无生相。

　　初文准思益等经如思益云无生四谛者知苦无生名苦圣谛知集无和合名集圣谛于毕竟灭中无生名灭圣谛于一切法平等不二名道圣谛今云苦无逼迫者对破三藏苦逼迫相余文依经但语略耳。

　　(△次引证)。

　　又习应苦空三亦如是。

　　次引证中言习应苦空等者大论三十七云习者随般若波罗蜜修习不息不休是名相应譬如弟子随顺师教是名相应又如大品舍利子问菩萨摩诃萨云何修习与般若相应论释曰舍利子知般若波罗蜜难可受持恐行者误故作是问大品佛告舍利子菩萨摩诃萨习应色空受想行识空是名与般若相应乃至种智亦如是今释四谛引彼中间四谛一科即通教义也。

　　○三结名中亦三先略结次引证三正结。

　　又无生者生名集道集道即空空故不生集道集道不生则无苦灭即事而真非灭后真。

　　由因生故而果得生是故生名从因而得故今释无生兼从因灭因本不生况复果耶故云集道即空空故不生集道。

　　(△次引证)。

　　大经云诸菩萨等解苦无苦是故无苦而有真谛三亦如是。

　　次引证者四谛既本不生故举解苦无苦三例可知。

　　○三是故下结。

　　是故名为无生四圣谛。

　　(△四指广)。

　　圣谛义如前说。

　　四指广者前生灭中已释圣谛名及以次第故今略指不指次第者虽俱无生而不无次第但是文略无量无作准此可知。

　　○次无量四谛者又为四初得名次苦有下释相三大经下引证四是名下结名。

　　无量者迷中重故从事得名。

　　初从界外事以立名又无量之名从竖从横具如后说。

　　(△次释相)。

　　苦有无量相十法界果不同故集有无量相五住烦恼不同故道有无量相恒沙佛法不同故灭有无量相诸波罗蜜不同故。

　　次文可见。

　　(△三引证)。

　　大经云知诸阴苦名为中智分别诸阴有无量相非诸声闻缘觉所知我于彼经竟不说之三亦如是。

　　第三引证者大经十二云善男子知圣谛智凡有二种一者中智二者上智中智者声闻缘觉上智者诸佛菩萨善男子知诸阴苦名为中智分别诸阴有无量相悉是诸苦非诸声闻缘觉所知是名上智如是等义我于彼经竟不说之知诸入为门亦名为苦知诸界为分亦名为性亦名为苦知诸色坏相知受觉相知想取相知行作相知识分别相(已如苦谛)知爱因缘能生五阴(余如苦谛)知灭烦恼是名中智分别烦恼不可称计灭亦如是不可称计(余如苦谛)知是道相能灭烦恼是名中智分别道相无量无边所离烦恼亦无量无边(广如苦谛)亦可分于中智为二声闻属藏缘觉属通上智分二菩萨属别诸佛属圆今从总说且言分别名为上智以属于别。

　　○四结。

　　是名无量四圣谛。

　　如文。

　　○次无作者又为四初得名次以迷下释相三大经下引证四一实下结名。

　　无作者迷中轻故从理得名。

　　初文者从界外理以立名为对前三立当分义故云界外理理实全指界内生死烦恼是也。

　　(△次释相中二先释)。

　　以迷理故菩提是烦恼名集谛涅槃是生死名苦谛以能解故烦恼即菩提名道谛生死即涅槃名灭谛。

　　次释相中二先释者以迷理故菩提是烦恼即理性真智菩提何者是耶界内见思是也生死涅槃例此可解。

　　○次即事下略结。

　　即事而中无思无念无谁造作故名无作。

　　烦恼生死是事菩提涅槃是中无始时来任运而然非久思非暂念无有宰主故云无谁性本自然故无造作是故此四俱名无作问此即结名何故下文复更结名答此中为成无作相故便云无作下文总结唯一谛故名无作。

　　(△三引证四结名)。

　　大经云世谛即是第一义谛有善方便随顺众生说有二谛出世人知即第一义谛一实谛者无虚妄无颠倒常乐我净等是故名为无作四圣谛。

　　次引证中云大经云世谛等者彼又约世谛即第一义谛广释释世谛即苦集第一义谛即道灭欲令众生于苦集中而见道灭故云即耳其实无有二法相即故总结名中四谛只是一实一实秪是三德四德是故虽有四名四实无四一尚无一云何四耶故亦不次而论次第若释名出体亦具当分跨节二义四教审实理四教种智觉四教教主转只是一音之教如前可知。

　　○次从然下广破古师先依胜鬘重立无作四谛彼胜鬘师但以一灭为无作者故知非圆于中为四先重叙胜鬘师意次叙达磨破三答下明胜鬘师救四今难下今家判初文为二先指彼所立次何者下释彼所立。

　　然胜鬘说无作四谛中别取一灭谛是佛所究竟是常是谛是依三是无常非谛非依。

　　初文者观彼经意合从无作以立义旨彼师别指一灭叹释是常是谛是依。

　　(△次释彼所立)。

　　○释中二先释三。

　　何者三入有为相中故无常无常则虚妄故非谛无常则不安故非依。

　　○次释一。

　　灭谛离有为故是常非虚妄故是谛第一安隐故是依故名第一义谛亦名不思议也。

　　○次引达磨郁多罗难者又二初难次结。

　　达摩郁多罗难此义然经说佛菩提道三义故常一惑尽故常二不从烦恼生故常三解满故常如众流归海。

　　初文难者依彼经文道亦是常何故总判三为无常言如众流入海等者以道常故诸法皆常如众流入海同一咸味。

　　○次那云下结。

　　那云道谛无常。

　　彼判道等三皆是无常道既是常故知余二谬判。

　　(△三明胜鬘师救)。

　　答胜鬘作此说者前苦灭谛非坏法灭无始无作等过恒沙佛法成就说如来法身不离烦恼藏说苦谛隐名如来藏显名为法身二乘空智于四不颠倒境界不见不知今欲显说说一是常是实是依有对治除障身显故明三非常非实一是常是实耳。

　　三胜鬘师救意者若以理为言四谛皆常何但道谛前苦灭谛下释灭是常从无始无作下释道是常说如来法身下释集是常言如来藏理本是法身是故名常说苦谛隐下释苦谛是常明如来法身为阴所覆理体是常二乘于四不颠倒境不见不知者明二乘人非但不见亦乃不知如来藏理此是有量不知无量今欲显说下明向虽说四谛是常犹未显现若显说者灼然如前一常三无常从有对去次约显说苦集道三犹是无常有对治故道是无常障须除故集是无常身须显故苦是无常是故且说灭谛为常。

　　○四今师难又为三先斥。

　　今难若尔一谛显是无作谛三谛未显非无作谛一是了义三非了义。

　　○次从当知下今师结判。

　　当知胜鬘所说说于次第从浅至深历别未融乃是无量四谛中之无作非是发心毕竟二不别之无作。

　　乃是无量四谛之中别指灭显位在初地名为无作。

　　○三从涅槃下引大经证结。

　　涅槃云有谛有实当知四种皆称谛称实称常也。

　　○次判中然前所列四四谛相从浅至深是辨优劣未是灼然判其优劣所以判者今法华经约此四谛为是何教四谛所摄故今此经独得称妙所以须此判粗妙来若秪判四教中圆名之为妙诸经皆有如是圆义何不称妙故须复更约部约味方显今经教圆部圆是故判中又分为二先约四教判次约五味判若不约教则不知教妙若不约味则不知部妙下去一切判粗妙文悉皆例此。

　　二判粗妙者大小乘论谛不出此四或教行证不融者为粗教融行证未融亦粗俱融者则妙。

　　初约四教判粗妙中教行证等例下乘妙应约位判四教并以外凡为教内凡为行圣位为证前之两教但证真谛是故俱粗别教若准上下诸文应云证融教行不融以从初地证道同故此之玄文凡判别义未开显边多顺教道今此亦然教谈中理是故名融行证次第故名不融若作证同应如前说俱融是圆是故称妙。

　　(△次约五味判)。

　　若约五味者乳教两种二乘并不闻以大隔小则一粗一妙酪教一种大乘所不用以小隔大根败聋哑是故为粗生酥教四种一破三二不入二一虽入一教不融故三粗一妙熟酥教三种一破二一入一一不入一一虽入一教不融故二粗一妙醍醐教但一种四谛唯妙无粗是为待粗明妙(云云)。

　　次约五味中言一破三者圆破通等二不入者藏通不入中也二一虽入一教不融者于圆别二教虽俱入中别教不融熟酥一破二者圆破通别一入一者别入中也一不入一者通钝根也一虽入一教不融者重判别也。

　　○次开粗者二标释。

　　三开粗显妙者。

　　○释者若但判不开妙是粗外之妙待对宛然诸不了者咸谓待粗为妙妙反成粗如前引中论云若法为待成是法还成待故今开之无复所待即彼所待是能待故能所名绝待对体亡故中论云今则无因待亦无所成法是故须此一门开前三教之粗及彼四味中粗下去诸法例此可知又欲开诸经先叙诸经不开之意方显今经开义异前今文先叙诸经意次如是下正开初文者准例亦应通叙华严方等二种四种文无者略于中二先叙诸经意次重约教约理等判今且叙二味四经一论不同。

　　先叙诸经意大品止明三种四谛文云色即是空非色灭空无生意也一切法趣色是趣不过无量意也色尚不可得何况有趣有不趣无作意也。

　　初大品中云一切法趣本是圆教三谛之文今且离开以证三义初即空文即是下色尚不可得文也经文不次故前释即空后列二义以对三句。

　　○次引论文释成大品。

　　中论偈亦有三意后两品明小乘观法即生灭意也。

　　然中论偈文本是三意诸文义用以初证藏下文既云已闻大乘十二因缘故知偈文局在三教故今依文且证三意下文自有两品属藏。

　　无量义明一中出无量是从无作开出三种四谛也。

　　无量等者无量则从圆出三此下三经同醍醐味经意具如诸余所说。

　　法华明无量入一是会三种四谛归无作一种四谛也。

　　法华可见。

　　○涅槃言追者退也却更分别前诸味也泯者合会也自法华已前诸经皆泯此意则顺法华部也至大经中更分别者为被末代故大经中具斯二说于中又二先列二品文意次解释。

　　涅槃圣行追分别众经故具说四种四谛也德王品追泯众经俱寂四种四谛。

　　初如文。

　　○释中但释追泯于中又三先列次释三如此下结意。

　　文云生生不可说生不生不可说不生生不可说不生不生不可说。

　　○释中二先释次料简。

　　经释初句云云何生生不可说生生故生生生故不生故不可说若依文但举生不生释生生此之生生即生不生那可偏作生生而说佛为利根人举一而例诸若取意者生生即生不生亦即不生生亦即不生不生那可偏作生生一句而说若得此意下三句例皆如此。

　　释中但释初句次余三句例初句中意其理既即故说不可偏言那可偏作生生而说者此中意圆不偏说故名不可说若止观破法遍中明圆理无说故不可说今为成教从说便故故知一句皆具四句。

　　(△次料简)。

　　问佛何故作偏释耶答为利根故亦是有因缘故宜须如此时众如快马见鞭影不俟彻骨耳。

　　次料简中问佛何故作偏解耶者问意者义意既通佛于经中何故但将第二句而解初句答意者若解第二即是初句即解三四同于初句。

　　(△三结意)。

　　如此追泯何说而不寂耶。

　　(△次重约教约理等判)。

　　○次或三种下重判权实。

　　或三种可说为粗一可说为妙或三不可说为粗一不可说为妙或四皆可说为粗四皆不可说为妙或四可说有粗有妙或四不可说有粗有妙或四可说皆非粗非妙或四不可说皆非粗非妙。

　　前已明诸经若开若合今欲开显故更重判多种权实是权咸开皆令使妙初可说不可说两番可解次从或四皆可说为粗者有言教故或四皆不可说为妙者契无说理故或四可说有粗有妙者实语是虚语故粗如说而证故妙或四不可说有粗有妙者契如实理故妙起默然见故粗或四可说非粗非妙者当教文字体非粗妙故或四不可说非粗非妙者当教之理亦不当粗妙虽有妙及非粗非妙犹属相待有粗有妙。

　　○次从如是等下皆开其粗令入今妙于中又二先开。

　　如是等种种皆决了入妙开权显实。

　　○次借光宅义以显成妙。

　　四皆不可说是位高四皆可说是体广四亦可说亦不可说是用长四非可说非不可说是非高非广非长非短非一非异同称为妙也。

　　言四皆不可说是位高等者既开权已皆至究竟不可说理即与妙经广高长同故用所开次第对之准例诸科并应皆对广高长义但此元是光宅立之于此非急故余不论句句至极故是位高皆可说者一句皆可作四句说故是体广亦可说亦不可说者随机说故故是用长。

　　(△四观心)。

　　观心可知不复记也。

　　观心可知者观心即空故见生无生观心即假故见于无量观心即中故见于无作一心三观于一念心见四四谛前是废权观后是开权观若论观谛岂无观心但上来诸说皆约教门若施若废今辨观心则向所明居于一念若境若智同在一心故须更明以显妙行。

　　○次释二谛先标列。

　　四明二谛又为四一略述诸意二明二谛三判粗妙四开粗显妙。

　　○次正释自四四中初文者又二先叙他失次辨今得初文又三先通明失次别显失相三古今下总结。

　　夫二谛者名出众经而其理难晓世间纷纭由来硕诤。

　　二谛之名显于余教故一代所出其名最多能诠既多所诠难晓故弘教者为兹诤生硕大也。

　　○次妙胜下别明失中二初明圣者往因次然执者下近代凡执初文又三初引经次二圣下况斥三问下料简释妨。

　　妙胜定经云佛昔与文殊共诤二谛俱堕地狱至迦叶佛时共质所疑。

　　初文引妙胜定经如止观第三记。

　　(△次况斥)。

　　二圣因地尚不能了况即人情强生去取。

　　次文可见。

　　○三释妨中二重问答以辨诤位。

　　问释迦值迦叶即是二生菩萨云何始解二谛尔前复不应堕恶道。

　　二圣在因何位生诤故须从近以二生为问复重遮言二生之前又亦不应堕于恶道。

　　○答中二先通指二生之前次又二生下别约教简示。

　　答尔前语宽何必齐二生之前始恶道出。

　　初意者自始发心至此已来皆名为前何必近恶道出即至二生。

　　(△次别约教简示)。

　　又二生菩萨将邻补处补处位多别圆永无此理通教见地已免恶道亦无堕落应是三藏菩萨至二生时犹未断惑始解二谛此义无咎尔前堕恶道亦有其义。

　　次文中言尔前者齐初僧祗初皆名尔前故容有堕以此菩萨至第三祗始离五障方乃不堕何必第三阿僧祇末始恶道出。

　　(△次一问答)。

　　问三藏菩萨有堕落余三教无者金光明经那云十地犹有虎狼师子等怖耶。

　　次问答中先问中引金光明者难后三教无堕落者何故十地犹有虎狼等畏后之三教并有十地故以为难畏故具惑具惑故堕何故云无堕落恶道故引彼经第四为难彼金胜陀罗尼品十方诸佛同时说十番陀罗尼以护十地如护初地云若有善男子得陀罗尼名依功德力是过去诸佛所说若诵持者永离师子虎狼等怖乃至第十地亦各有陀罗尼等彼经十地既为虎狼所害那言三教无堕落耶。

　　○答意者亦二先通答次别答。

　　答为恶友杀则堕地狱为恶象杀不堕地狱。

　　初文者意引大经二十云菩萨虽见是身无量过患具足充满为欲受持涅槃经故犹好将护不令乏少观于恶象及恶知识等无有二何以故坏法身故菩萨于恶象等心无恐怖于恶知识生怖畏心何以故是恶象等唯能坏身不能坏心恶知识者二俱坏故若恶象者唯坏一身恶知识者坏无量身无量善心臭身净身肉身法身亦尔为恶象杀不至三趣为恶友杀必至三趣大经文意既是生身菩萨此父母身不免狼害非谓有害必堕恶道章安云诸恶兽等但是恶缘不能生人恶心恶知识者甘谈诈媚巧言令色牵人作恶以作恶故破人善心名之为杀即堕地狱烦恼断者不为所牵故不堕狱。

　　(△次别答)。

　　○次然圆教下约教酬向十地之难。

　　然圆教肉身于一生中有超登十地之义此则烦恼已破无地狱业犹有肉身未免恶兽余教肉身一生之中不登十地唯作行解以烦恼为虎狼作行解者于理则通于事不去(云云)。

　　言余教肉身等者别教既无一生之中得入十地则不得云十地犹有虎狼等畏但约观解十地犹为一品无明虎狼所害通教教门十地无惑故无观解虎狼之义若九地已前亦可通用若作废权通教十地由为界外无明狼害又复遮云于理则通等者遮于通别虽有十地观解之义于事不通故应复初圆教申难。

　　○次然执者下约近世凡执又三初执佛果不同次执世谛不同三执破立不同。

　　然执者不同庄严旻据佛果出二谛外为中论师所核如此佛智照何理破何惑若无别理可照不应出外若出外而无别照者藉何得出进不成三退不成二(云云)。

　　初文者佛果出二谛外等如止观第三记。

　　(△次执世谛不同)。

　　梁世成论执世谛不同或言世谛名用体皆有或但名用而无于体或但有名而无体用(云云)。

　　次文者梁世执世谛不同者初师云皆有者如云瓶即是名项细腹粗以铜为体盛持盥洗以之为用次师云无体者名用如前体无自性若言项细腹粗是瓶体者人应是瓶若铜为体铃应是瓶第三师云无体用者有名无体如前所说若言盛持盥洗是瓶用者盆应是瓶及不假手又遍铜无瓶瓶体尚无谁为瓶用体用虽无世谛立名名不可废是故更无第四师计。

　　(△三执破不同)。

　　陈世中论破立不同或破古来二十三家明二谛义自立二谛义或破他竟约四假明二谛。

　　第三文者破古来二十三家明二谛义如止观第三记文在梁昭明集。

　　(△三总结)。

　　古今异执各引证据自保一文不信余说。

　　三总结中古即圣者往因及梁世已前今即陈世诸德。

　　(△次辨今得)。

　　○次今谓下今家正判复为融通使古今诸释咸属随情于中又四初总明立意次略有下列三三随情下解释四若解下结。

　　今谓不尔夫经论异说悉是如来善权方便知根知欲种种不同。

　　初中根欲如止观十力中释。

　　略有三异谓随情情智智等。

　　次意如文。

　　○第三释中云随情等者如止观第三记初释随情又五初略明所以次引教示相三如顺下譬执教之失四众师下重斥五若二十三家下去取。

　　(△初释随情中初略明所以)。

　　随情说者情性不同说随情异。

　　初如文。

　　(△次引教示相)。

　　如毗婆沙明世第一法有无量种际真尚尔况复余耶。

　　次文云世第一法有无量种者亦约多人如下智妙中说一人无多人有既可分为三品亦可分为无量品际真尚尔者举世第一况前三位自世第一已前皆属随情如世第一邻近于真尚有多品况复忍位乃至停心故随情多。

　　(△三譬执教之失)。

　　如顺盲情种种示乳盲闻异说而诤白色岂即乳耶。

　　(△四重斥)。

　　众师不达此意各执一文自起见诤互相是非信一不信一浩浩乱哉莫知孰是。

　　(△五去取)。

　　若二十三说及能破者有经文证皆判是随情二谛意耳无文证者悉是邪谓同彼外道非二谛摄也。

　　○次释随情智中为四初立相次如五百下引事三经云下复引教证四如此下结。

　　随情智者情谓二谛二皆是俗若悟谛理乃可为真真则唯一。

　　合前文随情及后文随智相对得为一种二谛故有此意来也若不尔者经有此文判属何释。

　　(△次引事)。

　　如五百比丘各说身因身因乃多正理唯一。

　　五百身因如止观第二记。

　　(△三复引教证)。

　　经云世人心所见名为世谛出世人心所见名第一义谛。

　　三引证者合世人心所见二谛为一世谛合出世人所见二谛为第一义谛共为一番二谛也。

　　(△四结)。

　　如此说者即随情智二谛也。

　　结文可见。

　　妙法莲华经玄义释签卷第七

　　　　　音释

　　箧

　　(苦协切箱属)。

　　絺

　　(丑知切)。

　　搏

　　(徒官切掜聚也)。

　　盥

　　(古玩切澡手也)。

　　洄澓

　　(洄胡瑰切澓方六切洄澓水旋流也)。

　　𣗥

　　(讫力切荆𣗥也)。

　　鬘

　　(莫班切)。

　　郁
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第八　　　禄八

　　隋天台智者大师说

　　门人灌顶记

　　唐天台沙门湛然释

　　○次释随智置于世人心所见者独明圣人所见二谛自为一番于中为五初立相次如眼下举譬三又如下引事四毗昙下重以譬显二谛深胜五故经下引教结名佛居极位故举极位以证智胜以结得名。

　　随智者圣人悟理非但见真亦能了俗。

　　初文中悟理是见真复能了俗谛故知随智具有二谛。

　　(△次举譬)。

　　如眼除瞙见色见空。

　　譬中色空即譬二谛。

　　(△三引事)。

　　又如入禅者出观之时身心虚豁似轻云蔼空已不同散心何况悟真而不了俗。

　　引事中引近事以况远理入事禅如悟真身虚心豁如了俗。

　　(△四重以譬显二谛深胜)。

　　毗昙云小云发障大云发障无漏逾深世智转净。

　　譬显中见惑如小云思惑如大云无漏谓见真世智谓了俗。

　　(△五引教结名)。

　　故经言凡人行世间不知世间相如来行世间明了世间相此是随智二谛也。

　　结名中举凡失以显圣得故知圣人二谛具也。

　　(△四结)。

　　若解此三意将寻经论虽说种种于一一谛皆备三意也。

　　第四结文可见。

　　○次正明二谛者于中为四先明来意次明功能三所言下广释四问答下问答料简。

　　二正明二谛者取意存略但点法性为真谛无明十二因缘为俗谛于义即足但人心粗浅不觉其深妙更须开拓则论七种二谛一一二谛更开三种合二十一二谛也。

　　初文者凡诸释义或从广之略或先略后广从略即预用跨节从广则教门当分故略言之唯一法性以对无明无明是迷真之始法性则全指无明无始时来奚尝非真未发心前无真不俗秪点一法二谛宛然俗即百界千如真即同居一念仍显相异义理虽足其如粗浅闻之堕苦故佛于一代曲开七重二十一重以赴物情使佛本怀畅使物宿种遂故以下二门判之开之意如前说。

　　○次功能中二先出初番次以后况初初又二法譬。

　　若用初番二谛破一切邪谓执着皆尽。

　　初法者如止观中始自迦罗终至圆着无不并为初教所破况复列后各三番耶。

　　(△次譬)。

　　如劫火烧不留遗芥。

　　(△次以后况初)。

　　况铺后诸谛迥出文外非复世情图度。

　　○三正释中二先列次释。

　　所言七种二谛者一者实有为俗实有灭为真二者幻有为俗即幻有空为真三者幻有为俗即幻有空不空共为真四者幻有为俗幻有即空不空一切法趣空不空为真五者幻有幻有即空皆名为俗不有不空为真六者幻有幻有即空皆名为俗不有不空一切法趣不有不空为真七者幻有幻有即空皆为俗一切法趣有趣空趣不有不空为真。

　　初意者一藏二通三别接通四圆接通五别六圆接别七圆若止观中为成理观但以界外理以接界内理故藏通两教明界内理别圆二教明界外理通别两教是明两理之交际是故但明别接通耳今前六重仍存教道于法华前逗彼权机故有圆接通别二义实道秪应圆理接权故释今文应顺教道复以圆中接于但中又此七名虽立二谛后之五意义已含三幻有即俗空即是真不空是中但观名中空合在何谛若合在俗谛即如别教名含真入俗二谛若合入真谛如别圆入通名含中入真二谛藏通即名单俗单真圆教即名不思议真俗细得此意寻名释义不失毫微。

　　○次解释中文自为七若欲凭教者然此七文散在诸经无一处具出唯大经十二四谛文后列八二谛章安作七二谛销之初一是总余七是别初云如出世人心所见者名第一义谛世人心所见者名为世谛䟽云总冠诸谛世情多种束为世谛圣智多知束为第一义谛即是诸教随情智也经云五阴和合称名某甲是名世谛解阴无阴亦无名字离阴亦无是名第一义谛阴是实法某甲是假名即实有俗谛也无阴无名即假实空若离阴者名太虚空是故离阴亦无某甲及二谛名䟽云名无名二谛也世谛有名真谛无名即生灭二谛也经云或有法有名有实是名第一义谛或有法有名无实是名世谛幻化假名即空故实即真谛也秪指幻化但有假名故名世谛故䟽云实不实二谛也真实幻化不实也即无生二谛也经云如我人众生寿命知见乃至如龟毛兔角等阴界入是名世谛苦集灭道是名真谛兔角之俗与前不殊故成单俗四谛义含共为真谛即是舍中真谛也故䟽云定不定二谛也即单俗复真俗是不定中道名定经云世法有五种谓名世句世缚世法世执着世是名世谛(经文广解)于此五法心无颠倒名第一义谛五种世法名与前异大意不别亦是单俗于世无倒谓见实相教道但中虽未究竟此中究竟望前故实故䟽云法不法二谛也法谓实相不法谓俗亦是含中二谛也经云烧割死坏是名世谛无烧割死等是名第一义谛地前方便皆属无常故云可烧登地见常故无烧等故䟽云烧不烧二谛也无常可烧常不可烧复俗单中二谛也经云有八种苦是名世谛无八种苦故是第一义八苦无常同前烧义无八苦真即是实相故䟽云苦不苦二谛亦是复俗单中教道有苦圆中无苦经云譬如一人有多名字依父母生是名世谛依十二缘和合生者名第一义谛依父母生即十二缘而分二者以大经中明十二缘即佛性故且据显说即以佛性而为真谛依父母生即是无明名为世谛故䟽云和合二谛真俗不二故名和合复俗复中二谛也后乃结云今七二谛来销此文佛旨难知且用一师意耳初释三藏实有二谛者但标总名以解释直销不复列别名于中为二初正释二谛次示三意初文又四初释相次引证三述意四结名。

　　(△初释三藏中初正释二谛初释相)。

　　实有二谛者阴入界等皆是实法实法所成森罗万品故名为俗方便修道灭此俗已乃得会真。

　　初文中言森罗者须指三界依正相也。

　　(△次引证)。

　　大品云空色色空以灭俗故谓为空色不灭色故谓为色空。

　　次引证中言大品云色空空色等者此引大品以证三藏既不云即故且证藏俗秪是色析灭色故名为空色谓色实有名为不灭虽不可灭以无常故名为色空。

　　(△三述意)。

　　病中无药文字中无菩提皆是此意。

　　次述意中以能治所治俱实有故是故互无。

　　(△四结名)。

　　是为实有二谛相也。

　　(△次示三意)。

　　约此亦有随情情智智等三义推之可知。

　　次约此下总释随情等三历下六重意应可见故诸文下但略点而已故云推之可知虽诸教不同但约教异说即是随情约入理说即是随智二义相对即随情智皆以当教定之使无杂乱其意可显。

　　○次释即空二谛者亦二初释二谛次明三意初文为五初立名次斥前三正释相四引证五结名。

　　幻有空二谛者斥前意也何者实有时无真灭有时无俗二谛义不成若明幻有者幻有是俗幻有不可得即俗而真大品云即色是空即空是色空色相即二谛义成是名幻有无二谛也。

　　并可见。

　　○次三意中二先列。

　　约此亦有随情情智智等三义(云云)。

　　○次分别此教三乘所入真谛不殊三藏然所照俗二教不同故须更此分别释疑于中为二先标次释。

　　随智小当分别。

　　标中云小当者未暇广及且略辨异故云小耳。

　　○次何者下释中四先出同异次释同异三如百川下举譬四秪就下引例。

　　何者实有随智照真与此不异随智照俗不同。

　　何者通人入观巧复局照俗亦巧。

　　前二可知。

　　○譬中二先譬次合。

　　如百川会海其味不别复局还源江河则异。

　　初譬中言复局还源江河则异者会海如真同江河如俗异由观俗故契真如由众水故成海会海虽同却寻本源江河则异如会真不异却寻本俗俗则不同。

　　○俗是下合譬释疑。

　　俗是事法照异非疑真是理法不可不同。

　　秪就通人出假亦人人不同可以意得例三藏出假亦应如是(云云)。

　　次秪就下将藏通出假不同以例藏通两俗二人出假是一而三根不同何妨二教真同而所观俗各异。

　　○次释接义者即含中入真也于中为三初以一法标。

　　幻有空不空二谛者。

　　○次俗不下略以三法示。

　　俗不异前真则三种不同一俗随三真即成三种二谛。

　　○三其相下辨相通寄三法以辨其相漏无漏本是通法为成接义故立双非空不空本是别法一切法趣本是圆法于一一法各有三人取解不同者良由机发故所闻不同又通教菩萨由根利钝发习不同故钝同二乘直至法华方乃被会利者尔前接入中道故使同观幻有之俗而契真各异所以别圆机发对钝住空致成三别是以释后二接须对通钝共成三人同闻异听故约漏等以示解源若得此意于一切法无碍自在于中为四初正释三相次无量下明三意三何故下释疑四大品下引证三人初文又二初正释次是故下结初文自有三别初文者三人俱作双非之名而取解不等于中为三初依教立次初人下明行相三何者下重释。

　　其相云何如大品明非漏非无漏。

　　(△次明行相)。

　　初人谓非漏是非俗非无漏是遣着。

　　非无漏是遣著者无漏无著由行者着心缘之今破其着心故名为非故云非无漏也。

　　(△三重释)。

　　何者行人缘无漏生着如缘灭生使破其着心还入无漏此是一番二谛也次人闻非漏非无漏谓非二边别显中理中理为真又是一番二谛又人闻非有漏非无漏即知双非正显中道中道法界力用广大与虚空等一切法趣非有漏非无漏又是一番二谛也。

　　如缘下引例释成复宗真谛离着云非还归无漏此初人意也即通钝根次人又人即利根二人也圆人亦云双非者带通方便是故尔耳。

　　大经云声闻之人但见于空不见不空智者见空及与不空即是此意二乘谓着此空破着空故故言不空空着若破但是见空不见不空也利人谓不空是妙有故言不空利利人闻不空谓是如来藏一切法趣如来藏还约空不空即有三种二谛也。

　　次引大经空不空例漏无漏可以意知。

　　复次约一切法趣非漏非无漏显三种异者初人闻一切法趣非漏非无漏者谓诸法不离空周行十方界还是瓶处如又人闻趣知此中理须一切行来趣发之又人闻一切趣即非漏非无漏具一切法也。

　　次言三人闻趣者初人云诸法不离空义当一切法趣空故引例云如瓶如等如即空也如瓶是空十方界空不异瓶空故十方空皆趣瓶空即通人也次人闻趣知此但中须修地前一切诸行来趣向后以发初地中道之理即别人也第三人闻即具一切名之为趣。

　　(△次结)。

　　是故说此一俗随三真转或对单真或对复真或对不思议真。

　　次结中言或对者三真是能对一俗是所对。

　　○次明三意中二初立次释。

　　无量形势婉转赴机出没利物一一皆有随情情智智等三义。

　　初文云无量等者相接已成赴机形势于中复各情等逗缘去取在他故云出没利物。

　　○次释中二先释入真次释照俗。

　　若随智证俗随智转智证偏真即成通二谛智证不空真即成别入通二谛智证一切趣不空真即成圆入通二谛。

　　初入真中云若随智证俗随智转等者若随智证一俗随三真转也以此随智观幻有之俗由随智转证真不同故成三种二谛之别并以智证字为句头二谛字为句末。

　　(△次释照俗)。

　　三人入智不同复局照俗亦异(云云)。

　　从三人入智下却释随智证真已后重以证智更照前俗故使三俗相局不同若成偏真局照幻俗成不空真局照恒沙佛法之俗成实相真局照界外不思议俗。

　　○三释疑中二先立疑。

　　何故三人同闻二谛而取解各异者。

　　○次释。

　　此是不共般若与二乘共说则浅深之殊耳。

　　释中云此是不共般若与二乘共说者诸部般若以但不但二种中道不共之法与二乘共说如云四谛清净故真如清净等例方等部非无此义以方等经多顺弹诃共义稍疏故判在般若般若于菩萨则成共说故至下文判粗妙中云方等有说通别入通圆入通。

　　(△四引证三人)。

　　○四大品云去引证三人所见不同。

　　大品云有菩萨初发心与萨婆若相应有菩萨初发心如游戏神通净佛国土有菩萨初发心即坐道场为佛即此意也。

　　初人元在通教乃至干慧亦得义云与萨婆若相应若成别圆纵入初地初住亦得通为初发心也以望本人是初得故况未入位而非初耶今文别教为游戏神通者以存教道让证属圆故也若入圆教借使住前亦得通名坐道场也即是相似观行为如佛也为异别教故在初住引文同异具如止观第七记。

　　○次明别二谛中二初正释次明三意初文又二初正释相。

　　幻有无为俗不有不无为真者有无二故为俗中道不有不无不二为真。

　　○次二乘下斥小又二先斥次引证。

　　二乘闻此真俗俱皆不解故如哑如聋。

　　初文者二乘在彼顿教闻别尚自如聋哑等故今斥小得引彼文。

　　(△次引证)。

　　大经云我与弥勒共论世谛五百声闻谓说真谛即此意也。

　　次引证中言五百声闻谓说真谛者大经三十三云我虽说一切众生悉有佛性众生不解佛自意语善男子如是语者后身菩萨尚不能解况复二乘其余菩萨我于一时在耆阇崛山与弥勒共论世谛舍利弗等五百声闻于是事中都无识者何况出世第一义谛䟽云问何处为五百说答一云华严中如聋如哑又云西方经何量又云天台师云多有所关又大经十五云复次如来说于世谛众生谓为第一义谛有时说第一义谛众生谓为世谛是则诸佛境界非二乘所知二乘既以菩萨之俗为真当知菩萨真俗并非二乘所测。

　　(△次明三意)。

　　约此亦有随情情智智等(云云)。

　　○次圆接别又二先正释次明三意初文又二先略立。

　　圆入别二谛者俗与别同真谛则异。

　　○次别人下斥别释相。

　　别人谓不空但理而已欲显此理须缘修方便故言一切法趣不空圆人闻不空理即知具一切佛法无有缺减故言一切法趣不空也一(次明三意)。

　　约此亦有随情等(云云)。

　　○圆二谛者又二先释二谛次明三意初文中又四一立二释相三譬四明谛意。

　　圆教二谛者直说不思议二谛也。

　　初文但以二谛俱不思议以辨别前列名中以略有其相如云三谛各言趣故。

　　(△二释相)。

　　真即是俗俗即是真。

　　次释相中但云相即言滥于通应从意说意以一切趣中为真与百界千如及千如本空为俗而相即故知今即即彼别教次第三谛次第即已方成今即何者彼若未即犹同小空及随事假对中论即今若即已三俱圆极不即而即即而不即故有理即乃至究竟良由于此故知别二谛乃至通藏本妙本即情谓自殊故得汝行是菩萨道。

　　○次譬中先譬次合。

　　如如意珠。

　　譬中如如意珠如止观第五记彼文具以三譬方显此譬俱譬初立及第二释相。

　　(△次合)。

　　珠以譬真用以譬俗即珠是用即用是珠。

　　○四明谛意。

　　不二而二分真俗耳。

　　可见用初意以释之大途自显。

　　○次明三意中又二先释。

　　约此亦有随情智等(云云)。

　　○次引证。

　　身子云佛以种种缘譬喻巧言说其心安如海我闻疑网断即其义焉。

　　种种缘即随情也即指法华已前心安疑断即是法华中意即是随智若情智相对即第三意也。

　　(△四问答料简)。

　　问真俗应相对云何不同耶。

　　四料简中初问真俗应相对者应如三藏俗有真无或如通教幻有幻空云何别接已去真俗不同。

　　○答中先列四句。

　　答此应四句俗异真同真异俗同真俗异相对真俗同相对。

　　○次释四句。

　　三藏与通真同而俗异二入通真异而俗同别真俗皆异而相对圆入别俗同真异圆真俗不异而相对不同而同若不相入当分真俗即相对(云云)七种二谛广说如前略说者界内相即不相即界外相即不相即四种二谛也别接通五也圆接通六也圆接别七也。

　　初二句可解别真俗异者俗则有无不同真则唯一中道圆教二谛真俗既融二谛名同同异相对故成四句从七种下寄此料简略撮前七种使文现可览。

　　问何不接三藏。

　　次问何不接三藏者问三藏二乘永入灭者。

　　答三藏是界内不相即小乘取证根败之士故不论接余六是摩诃衍门若欲前进亦可得去是故被接问若不接亦不会答接义非会义未会之前不论被接。

　　答中云界内小乘根败取证故是昔教二乘人也余六是摩诃衍等者此置二乘约通菩萨等于法华前得有接义故云余六三藏菩萨非但教拙以未断惑接义不成故一教俱废所言废者二乘之人于法华前生灭度想菩萨复转成衍中人又通教二乘于法华前得二味益亦名前进三藏二乘据生灭度想者纵未入灭以根败故菩提心死此并据于法华会前挫言根败若至法华根败复生故云其不在此会汝当为宣说纵已入灭于彼亦闻故云虽生灭度之想而于彼土得闻是经无性宗家不见此意问若不接等者既不接二乘何故皆会答意者二义不同二乘之人于法华前不论被接法华被会复非是接具如止观第三记问但云余六得去那简通教二乘答通是衍教初门观境俱巧堪入不空故云得去小人寄此是故不论余如向说问此是法华灭化之文小人正应得去答接义本在法华经前于中仍是菩萨今借得去之语以证菩萨回心据教而论不必皆去。

　　○三判中二先约七重即是约教次约五味前文又二先单约七重次约三意初文者自有七重七重展转前粗后妙未穷圆极故虽妙犹粗初三藏中二初立次二谛去斥。

　　三判粗妙者实有二谛半字法门引钝根人蠲除戏论之粪二谛义不成此法为粗。

　　然前立中还用后教立之乃可得云半字引钝及蠲除等论谓界内爱论见论涉此二者唐丧其功义之如戏复更斥云二谛不成意如前说。

　　(△次通教)。

　　如幻二谛满字法门为教利根诸法实相三人共得比前为妙同见但空方后则粗。

　　次通教中言满字者若对四教即后三为满今对七重故后六为满。

　　(△三别入通)。

　　以别入通能见不空是则为妙教谭理不融是故为粗。

　　别教谈理不融如判四谛中说。

　　(△四圆入通)。

　　以圆入通为妙妙不异后带通方便是故为粗。

　　(△五别)。

　　别二谛不带通方便是故为妙教谭理不融是故为粗。

　　(△六圆入别)。

　　圆入别理融为妙带别方便为粗。

　　(△七圆)。

　　唯圆二谛正直无上道是故为妙。

　　○次约三意者文为二初离判次又束下束判初中先标。

　　次约随情智判粗妙者。

　　○次判判中教教之中皆先自约情等三意以判粗妙次入后教展转渐益故借五味义以显益相故渐废前浅以兴后深初三藏又三先立次判三譬初立中四初立随情。

　　且约三藏初闻随情二谛。

　　○次执实下斥情立智。

　　执实语为虚语起语见故生死浩然无佛法气分。

　　教语本实凡情未悟执之成见见即烦恼为因故果浩然不息。

　　○若能下正明情智。

　　若能勤修念处发四善根是时随情二谛皆名为俗发得无漏所照二谛皆名为真。

　　贤位二谛合为俗圣位二谛合为真。

　　○次从四果去正明随智。

　　从四果人以无漏智所照真俗皆名随智二谛。

　　○次随情下判。

　　随情则粗随智则妙。

　　即当此教中智妙情粗若尔情智则是亦妙亦粗真妙俗粗故也。

　　(△三譬)。

　　譬如转乳始得成酪。

　　三譬如下即鹿苑时意也。

　　○次既成下明下六重中二先释次结。

　　既成酪已心相体信入出无难即得随情情智智等说通别入通圆入通令其耻小慕大自悲败种渴仰上乘是时如转酪为生酥心渐通泰即为随情情智智等说别圆入别明不共般若命领家业金银珍宝出入取与皆使令知既知是已即如转生酥为熟酥诸佛法久后要当说真实即随情情智智等说圆二谛如转熟酥为醍醐。

　　六中各有情智不细各明者由用情等于诸部中次第调熟令钝根菩萨及二乘人堪入法华随智故也故寄生熟二酥通总而说初言既成者得罗汉已闻大不谤故云体信入闻于大出犹住小不同畏惧王等之时故云无难即用情等三意说通等三者鹿苑以成藏人于其不复须藏故但说通即于此座复以别圆而接通者并对而说弹斥而说即当相入意也令其下即明说意意欲令其转成生酥谓受弹斥令叹大自鄙即其益相通教利根及别圆人自于一边得益无妨是时下亦举譬次心渐等者至般若中不复同前悲泣之时故云通泰即为三意说别等者前于方等中义已成通故至般若唯须此二明不共等者说部意也意虽不共犹有方等新受小者至此须通亦有衍门傍得小者是故兼用上智加被故云命领长者之宅为大乘家诸珍宝物为不思议业业即金等付与诸子化他为出自行为入又化功为入皆使令知即熟酥益相得此益已义成别人即于此座以圆入之令堪入法华既知下譬故两味中即是衍中五重之相诸佛下即是第六法华意也虽纯醍醐亦用情等如三周中各有异名即其事也。

　　○是则下总结六重。

　　是则六种二谛调熟众生虽成四味是故为粗醍醐一味是则为妙。

　　○次束判中离谓别约情等诸味不同束谓总束一代为随情等三如前两教虽有情等三意今束为一随情故云一向别入通去有中道故智带方便故情圆虽三意对前诸味今但成智说则成语准智可知。

　　又束判粗妙前二教虽有随智等一向是随情说他意语故故名为粗别入通去虽有随情等一向束为情智说自他意语故亦粗亦妙圆二谛虽有随情等一向是随智说佛自意语故故称为妙。

　　问前二二谛一向是随情应非见谛亦不得道答不得中道故称随情诸佛如来不空说法虽非中道第一义悉檀不失三悉檀益大概判之皆属随情为粗耳。

　　次料简中问前二二谛一向是随情等者问此中问文判前两教俱属随情与止观中判三假文及此文前第二卷中但以三藏而为随情余并随理同异云何答此有三别一者彼以小衍相对是故三藏独属随情此以权实二理相对是故前二俱属随情二者彼为通申观门且斥三藏以为随事此为申于法华经意须以中道而为随理三者彼明三假三假是俗藏通二俗即不即异故彼文判事理不同此判二谛二谛俱权不会中理是故此判俱属随情答中以第一义对三悉者前二无中故。

　　○次约五味。

　　若以七种二谛历五味教者乳教有别圆入别圆三种二谛二粗一妙酪教但实有二谛纯粗生酥具七种二谛六粗一妙熟酥六种五粗一妙法华但有一圆二谛无六方便唯妙不粗题标为妙意在于此是为相待判粗妙也。

　　如文。

　　○四开权中二先标。

　　四开粗显妙者。

　　○次释释中三初总举三世佛出世意次举论以证佛意三始见下正明开相。

　　三世如来本令众生开佛知见得无生忍大事因缘出现于世。

　　初文意者非止释尊三世佛化皆然故知三世如来凡出世处皆悉为开佛知见故。

　　(△次举论以证佛意)。

　　○次文者又二先引论。

　　法华论云莲华出水义不可尽出离小乘泥浊水故入如来大众中坐如诸菩萨坐莲华上闻说无上清净智慧者。

　　○次必非下释论意。

　　必非坐华叶也乃是诸菩萨闻说一圆道证一圆果处华王界同舍那佛坐莲华台耳佛意如此。

　　秪以入实名为华台以内心同佛入实故故使外器同佛处台。

　　(△三正明开相)。

　　○三正开中三初略明今日入实施权次有人下明久远施权入实三其未入下正明今经开权显实初文又二初正明入实开权次明机感之相初文又二初明入实次为未入下明施权。

　　始见我身初闻一实已入华台。

　　初谓华严利根菩萨已入实竟其别菩萨且置不论以此菩萨犹易开故其难开者更以小起故。

　　(△次明施权)。

　　为未入者从顿开渐更以异方便助显第一义说诸二谛或单或复或不可思议种种不同皆为华台而作方便。

　　次为施鹿苑等教故名为诸前三藏单次五重中如前七重中文意亦可见。

　　○次感应。

　　但如来常寂而化周法界实不分别先谋后动施此汲引慈善根力令诸众生从此得入。

　　可见。

　　(△次明久远施权入实)。

　　○次明久远中二初出旧。

　　有人言始自鹿苑皆是法华弄引。

　　○次今言下正解也弄引秪是方便耳如止观记于中又二先明久远施权次明入实初又二先重叙寂场为况次展转明久。

　　今言不尔且近说寂灭道场已来悉为法华弄引所以光照他土现佛悉为顿开渐。

　　初文者除已入者及中间入者尽是法华方便所以光照他土至为顿开渐者初他土者从又睹诸佛下四行说顿也从若人遭苦下三行渐初也即是鹿苑从文殊师利我住于此下三十二行半方等般若此他土渐顿也寂场兼权顿后为一独而施三渐以一渐兼顿取机不得故至鹿苑及余二味。

　　○次文殊下正展转明久于中又三初正明次文云下引证三当知下结。

　　文殊引先佛亦为顿开渐如此弄引犹恨其近从大通智胜已来而为众生作法华方便当知不止近在寂场又此犹近从本成佛已来而为众生作华台方便又复犹近从本行菩萨道时而为众生作华台方便。

　　是则本迹两文中施化未入实者并为今日法华弄引故知菩萨本初发心已后所化众生乃至成道已后经于如许尘界劫数处处成熟今方入实当知实道何易可阶况复今世犹自未入尚在未来远远方得岂非烦恼厚重根性难回不蒙如来善巧之力何有入期故睹斯妙旨应勤思勤听重之重之。

　　(△次引证)。

　　文云我本立誓愿普令一切众亦同得此道。

　　(△三结)。

　　当知弄引岂止今耶。

　　证结可知。

　　○次本来下明入实中又二初明久远入实次明今世入实。

　　本来所化入华台者自是一边其未入者如上方便不息中间亦如是。

　　以今昔施化节节实益岂待今耶。

　　(△次明今世入实)。

　　若从华严方等般若等经或别入通圆入通圆入别等入华台者与本入者无异复自是一边。

　　今世文云与本入者不异者事有本迹今古理齐故今入本入理无差别。

　　(△三正明今经开权显实)。

　　○三今经入中二先正明开次若如下叹教[后-口+十]偏初文又五先竖约四味论开次诸教下约诸味中诸教横开三三藏下举难况易四文云下引证五此即下总结。

　　其未入者四味调熟皆于此经得入华台。

　　初如文。

　　(△次约诸味中诸教横开)。

　　诸教之中或住三味二味一味或全生者皆决粗令妙悉入华台。

　　次文中云诸教之中或住三二一味及全生者者通指四味名为诸教且如方等般若初证二乘名为一味若鹿苑已证得弹斥益名为二味得洮汰益名为三味若诸菩萨于前诸教能断见思名住二味能断无知名住三味能伏无明名住四味若住四味已成妙行故此不论全未伏通惑名为全生华严鹿苑应论显密思之可见此约横论不关竖入若竖入者钝根菩萨及二乘人依次历教不论增减。

　　(△三举难况易)。

　　○三况。

　　三藏保果难破已破难开已开况易破易开悉随情仍本当门显实即入华台。

　　可见不改本位即粗成妙故云当门。

　　(△四引证)。

　　文云七宝大车其数无量各赐诸子(云云)。

　　引证中云七宝大车者各称本习而入圆乘本习不同圆乘非一。

　　○五结。

　　此即开权显实诸粗皆妙绝待妙也。

　　如文。

　　○次叹斥中二先总叹次人不见下得失初又三初约化仪。

　　若如上说法华总括众经而事极于此。

　　○次佛意。

　　佛出世之本意。

　　○三教旨。

　　诸教法之指归。

　　○次得失又二先失次得。

　　人不见此理谓是因缘事相轻慢不止舌烂口中。

　　初文云轻慢不止舌烂口中者不了法华宗极之旨谓记声闻事相而已不如华严般若融通无碍如此说者谏晓不止舌烂何疑如彭城寺嵩法师云佛智流动至无常时舌烂口中犹不易志又如大经第五云我今为诸声闻诸弟子等说毗伽罗论所谓如来常存不变若有说言如来无常云何是人舌不堕落又云若有说言如来许畜奴婢仆使舌则卷缩如是乘戒两门谤皆舌坏故知若言事相者不见一代独显之妙不见般若付财之能般若融通与法华何异二乘于昔自无悕取至今方云不求自得已今当妙于兹固迷舌烂不止犹为华报谤法之罪苦流长劫具如止观第四逆流十心中说。

　　○次若得下明得中又二先正明得次摄大乘下重破教道初文又四初约法以明得次约三世佛以明得三举涅槃以释疑四结劝。

　　若得其旨深见七种二十一种无量教门意气博远更相间入绣淡精微横周竖穷悉归会法华。

　　初文者有一毫之善咸至菩提穿凿权实牢笼本迹故云意气博远大小互入故云更相越教相接故云间入从浅至深故云绣淡取机显秘故云精微味味益遍故云横周俱至法华故云竖穷。

　　(△次约三世佛以明得)。

　　二万灯明迦叶等古佛设教妙极于此有经云弥勒当来亦妙极于此释迦仰同三世亦妙极于此。

　　次二万下约佛者应具如五佛章门今略指灯明弥勒等耳承上曰仰虽佛无优劣我既施权同彼显实高尚实理故云仰同。

　　(△三举涅槃以释疑)。

　　涅槃赎命重宝重抵掌耳。

　　三释疑者疑云法华既已显实涅槃何复施权故即释之释言赎命重宝者涅槃十四云如人七宝不出外用名之为藏是人所以藏积此宝为未来故所谓谷贵贼来侵国值遇恶王为用赎命财难得时乃当出用诸佛秘藏亦复如是为未来世诸恶比丘畜不净物为四众说如来毕竟入于涅槃读诵外典不教佛经如是等恶出现世时为灭诸恶为说是经是经若灭佛法则灭今家引意指大经部以为重宝若消此文应有单复两义所言复者谓乘及戒若言不许畜八不净此是戒门事门若说如来毕竟涅槃及遮外典此是乘门理门以彼经部前后诸文皆扶事说常若末代中诸恶比丘破戒说于如来无常及读诵外典则并无乘戒失常住命赖由此经扶律说常则乘戒具足故号此经为赎常住命之重宝也所言单者唯约戒门彼经扶律律是赎常住命之重宝也所以法华明常已足更说赎命者为护圆常郑重殷勤如人抵掌重叮咛耳说文云抵掌者侧手击也。

　　(△四结劝)。

　　观此妙旨宏壮包笼寻者须旷其意莫以人情局彼太虚也。

　　四结劝中云观此等者且如诸法实相即云百界千如心佛众生三无差别乃至本因为今弄引岂以劣见称此经王莫以人情局彼太虚者勿以世情偏取如来赴机之说局彼法华博远意气太虚之量。

　　(△次重破教道)。

　　○次斥教道中二初举论师谬谓次今试下明今家斥失。

　　摄大乘明十胜相义咸谓深极使地论翻宗。

　　初云摄大乘十胜相者彼论始终秪明十种胜相之义分为十品论初云菩萨欲显大乘功德依大乘教说如是言诸佛世尊有胜相义所说无等过于余教言胜相者有十一依止二应知三入应知四因果五入因果修差别六于差别依于戒学七于中依心学八于中依慧学九学果寂灭十智差别论文先列次生起释初胜相明第八识生十二因缘义言依止者谓所依也真谛所译则依庵摩罗后代诸译并依黎耶如其各计成自他性一论二译尚生二计况诸部耶论师以黎耶依持破于地论故云翻宗翻者改也令地论宗破归我摄宗。

　　○次明今家斥中为八初总举迹中十妙次别以初妙比破三四悉下以逗机比决四彼直下斥偏五因缘下展转比决六当知下结叹七天竺下举胜况劣八思自下结。

　　今试以十妙比之彼有所漏。

　　初如文。

　　(△次以初妙比破)。

　　且用理妙比依止胜相明不思议因缘四句破执岂留黎耶庵摩罗为依止耶。

　　次文者且以迹中十妙之初境妙少分比彼十胜相之初相全分于少分中尚有所漏四句之中但得自他一句而已故上斥云有所漏也况破则俱破立则俱立不同彼论唯计一句故今文云不思议因缘岂同论文黎耶摩罗自他因缘耶文虽双举计必偏执如新旧两译亦如地论南北二道还成性过各计不同今不思议离四性计岂同彼论各计不同耶。

　　(△三以逗机比决)。

　　四悉檀施设不止立无明他生一句。

　　三逗机中四悉俱立不同彼论唯立一句。

　　彼直是一道明义不见开合众经顿渐为物约教约行随情随智大包佛化深括始终。

　　四斥偏中彼计一句为一道不见下举今得显彼失四味增减为开合顿渐可知由教行别故情智等不同。

　　(△五展转比决)。

　　因缘一境已广于依止更用四四谛七二谛五三谛一谛等比者彼无准拟迹中十妙已有所漏本中十妙群经所无何况彼论又观心十妙即得行用不如贫人数果头宝。

　　第五意者境妙有六其但得一少分故也况复余耶。

　　(△六结叹)。

　　当知十妙法门鳞沓重积可胜言哉。

　　六当知下结鳞沓重积等者十妙生起如鳞皆具诸法如沓于一一妙若鳞若沓亦复如是。

　　(△七举胜况劣)。

　　天竺大论尚非其类真丹人师何劳及语此非夸耀法相然耳。

　　第七意中真丹义如止观第二记。

　　(△八结)。

　　思自见之无俟辞费也。

　　八结文可知。

　　○次明三谛中又二初依他教以立名义次正开章解释初文中又三初依他经立名次依今经例立三问答料简。

　　五明三谛者众经备有其义而名出璎珞仁王谓有谛无谛中道第一义谛。

　　今经亦有其义寿量云非如非异即中道如即真异即俗。

　　初二如文。

　　○三料简中先问。

　　问若此经无四种因缘等名那用其义。

　　○次答答中三初举胜鬘以例涅槃用斥来问次重举楞伽以例余经用酬来难三结初文二先总斥。

　　答五住二死名出胜鬘涅槃不应用其义。

　　○次释。

　　若不用五住则不破无明若不用二死则非常住。

　　(△次重举楞伽以例余经用酬来难)。

　　○次例。

　　又三佛名出楞伽余经应无三佛义。

　　○三结。

　　众经皆是佛说名乃不同义不可壅(云云)。

　　可知。

　　(△次正开章解释)。

　　○次正明三谛中自三。

　　今明三谛为三一明三谛二判粗妙三开粗显妙。

　　○初又二先明去取即是来意。

　　却前两种二谛以不明中道故就五种二谛得论中道即有五种三谛。

　　○次正释五文。

　　约别入通点非有漏非无漏三谛义成有漏是俗无漏是真非有漏非无漏是中当教论中但异空而已中无功用不备诸法圆入通三谛者二谛不异前点非漏非无漏具一切法与前中异也别三谛者开彼俗为两谛对真为中中理而已(云云)圆入别三谛者二谛不异前点真中道具足佛法也圆三谛者非但中道具足佛法真俗亦然三谛圆融一三三一如止观中说(云云)。

　　初文中约别入通点非漏非无漏者于真谛中点示中道故云双非当教论中既异于空故有双非也一三三一如止观者如第三卷显体中及第七卷破横竖中。

　　○判中亦二约教约味。

　　二判粗妙者别圆入通带通方便故为粗别不带通为妙圆入别带别方便为粗圆不带方便最妙。

　　约五味教者乳教说三种三谛二粗一妙酪教但粗无妙生酥熟酥皆具五种三谛四粗一妙此经唯一种三谛即相待妙也。

　　三开粗显妙决前诸粗入一妙三谛无所可待是为绝待妙也。

　　开如文。

　　○六明一谛又为三初分别次判三开初又二初法。

　　六明一谛者大经云所言二谛其实是一方便说二。

　　○次譬。

　　如醉未吐见日月转谓有转日及不转日醒人但见不转不见于转。

　　譬中但通云转不转相对以明一谛即一实谛是不转故也所言如醉未吐见日月转等者第二云诸比丘白佛言世尊譬如醉人其心眩乱视诸山川城郭宫殿日月星辰皆悉回转若有不修苦无常想无我等想不名为圣佛便回此醉人之譬反斥比丘云汝向所引醉人譬者但知文字而不知义何等为义如彼醉人见上日月实非回转生转想众生亦尔为诸烦恼无明所覆生颠倒心我计无我等当知比丘无明未吐谓有二谛本日如一谛转日如世谛此带实二谛也若二乘人于转日上复生转想故二乘人以菩萨俗谓为真谛故下文云三藏全是转二即二乘二谛也是故大经十二七种二谛文末说一实谛文殊难言即是如来虚空佛性无差别耶此难意者若唯一实如来佛性应同虚空佛言有苦有谛有实三亦如是如来非苦非谛是实虚空佛性亦复如是是则唯一实谛。

　　○次判中亦先约教次约味。

　　转二为粗不转为妙。

　　文中亦且通以转不转对辨粗妙若历诸教教教如之。

　　○次三藏下约五味中二先正明次借地持以显一实。

　　三藏全是转二同彼醉人诸大乘经带转二说不转一今经正直舍方便但说无上道不转一实是故为妙。

　　初文略无华严教意者合在下文云诸大乘即其意也不烦文故合在下耳故知文意以证道明中为不转妙教道亦属带转故也。

　　○次借地持中二初借地持次寄此文后约行人破执初又二初引文次正明今意。

　　地持明地相明义说相似法地实明义说真实法又教门方便即教道明义说所证法即证道明义今借用之。

　　初有两番意者前文约行次文约教初言地持明地相等者地相谓地前回向位中道观双流地相现前登地已去明真实法称为地实初地即是初住故也次文言又教门等者依教道义以四悉檀说登地法名为教道故知初地已上仍存教道若说十地已证之法即证道也凡释别义多用此意具如止观第三记。

　　(△次正明今意)。

　　诸佛法久后要当说真实即地实义道场所得法即是证道明义是故妙也。

　　次今意者借于此文证权实部法华已前如地相教道至法华经犹如地实及以证道说佛自证名为地实约佛自行故云证道。

　　(△次寄此文后约行人破执)。

　　执着此实实语是虚语生语见故故名为粗融通无著是故言妙。

　　次寄此文后约于行人破执等者破末代执者谛虽是妙执故成粗破其执情不破所执所执本妙非关人情。

　　(△三开)。

　　开粗显妙可解(云云)。

　　开粗如文。

　　○无谛者秪前诸谛理不可说故名为无若通论者大小皆有无谛通即别故别乃成通如婆沙云佛经中说一谛无谛问有四谛义云何但云一谛等耶尊者波奢说一谛者苦谛无第二苦乃至道谛无第二道复次一谛者谓灭谛为破外道种种解脱故复次一谛者谓道谛能尽恶道苦故又佛说二谛者谓世谛第一义谛或云世谛谓苦集第一义谛谓道灭前合四谛为二正用此意复有说者世谛谓苦集灭第一义谛谓道谛评者曰四谛亦是世谛亦是第一义谛如苦集是世谛苦空无常集因缘生是第一义灭是世谛者如佛说言如城园林是第一义谛者尽止妙离道是世谛者佛说道谛如筏如山如梯如楼是第一义谛者道如迹乘若四谛尽是第一义者世谛说阴界入第一义谛亦说阴界入彼小乘中尚开合四谛为世谛第一义等况复大乘于中先正明无谛次问答料简初文又二初别约极理以明无谛次通约诸教以明无谛前明一谛亦有通别二义不同故今亦尔理无二极故同归一无众生缘异故复历教初中三初正立无谛。

　　诸谛不可说者诸法从本来常自寂灭相那得诸谛纷纭相碍一谛尚无诸谛安有。

　　○次一一下判粗妙。

　　一一皆不可说可说为粗不可说为妙。

　　○三不可说亦不可说下明绝待即是开粗。

　　不可说亦不可说是妙是妙亦妙言语道断故。

　　○次文又二初四教次五味初文二先列四教次明判开。

　　若通作不可说者生生不可说乃至不生不生不可说。

　　初四教如文。

　　○次从前不可说去判。

　　前不可说为粗不生不生不可说为妙。

　　○次若粗异妙下开准上下文例应在五味后开今随便各明于理无失。

　　若粗异妙相待不融粗妙不二即绝待妙也(云云)。

　　○次约五味中初判。

　　约五味教者乳教一粗无谛一妙无谛酪教一粗无谛生酥三粗无谛一妙无谛熟酥二粗无谛一妙无谛此经但一妙无谛。

　　○次从开粗如前者例前四教开。

　　开粗如前(云云)。

　　○次料简中有三重问答。

　　问何故大小通论无谛答释论云不破圣人心中所得涅槃为未得者执涅槃生戏论如缘无生使故破言无谛也。

　　初问者通约诸教为问所言无谛者秪应如前历教明实别约极理理即一实如何诸教并论无谛答意者为破执理而生戏论是故云无大小乘教既并有理是故大小俱论无谛故引例云灭本无惑缘灭生惑如三界利钝一十九使但破能执不破所缘今意亦尔。

　　问若尔小乘得与不得俱皆被破大乘得与不得亦俱应破答不例小乘犹有别惑可除别理可显故虽得须破中道不尔得云何破。

　　次问者小乘未得执成戏论是故须破若实证得理仍是权是故亦破今以此意例难于大既得大小通论无谛亦应大小得否俱破答云不例者小乘得否俱皆有惑是故俱破大乘不得有惑须破得即无惑得何须破是故不例。

　　问若尔中道唯应有一实谛不应言无谛也答为未得者执中生惑故须无谛实得者有戏论者无(云云)。

　　次问意者小乘是权破权名无大乘是实实谛非无何故中道亦名无谛答意者实如所问于实得者不须云无今云无者为未得者。

　　妙法莲华经玄义释签卷第八

　　　　　音释

　　瞙

　　(末各切音莫目翳不明曰瞙)。

　　蔼

　　(正作霭𠋣亥切云集貌)。

　　复

　　(方六切重也)。

　　婉

　　(于阮切顺也)。

　　赎

　　(石欲切贸也)。

　　沓

　　(达合切重也)。

　　夸

　　(枯瓜切矜夸)。

　　壅

　　(委勇切塞也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第九　　　禄九

　　隋天台智者大师说

　　门人灌顶记

　　唐天台沙门湛然释

　　(△二论诸境同异)。

　　○次诸境开合者文中二初明来意次正明开合六境依文次第以后后境尽向上合十如居初是故先以因缘合如四谛第三是故次以四谛合二下去展转以下合上即为六章。

　　二诸境开合者先用十如为首何者此经命章绝言称叹十如。

　　初文言命者召也起也故以初章名为命章绝言称叹者文云止舍利弗不须复说绝言叹已次叹绝言之境即十如也故云诸法实相所谓诸法如是性相体力等。

　　(△次正明开合六境)。

　　○今更说五境云何同异者前已说六境今以五境与十如义名异义同余下合上意亦如是故更明之于中有四先正明离合次准前例立随情等三三问答释疑四问答通经以此经义通于诸境不同他人名义俱塞般若种种名解脱法身亦尔多诸名字等具如止观第三记如此解者则使一切佛教名异义同无不通畅若得此意无碍自在故有开合门来初文因缘合十如者若得前来十如总释之意相以据外等来对销因缘义同显然可见于中为二先开合意。

　　今更说五境云何同异耶十二因缘与十如开合者名异故言开义同故言合。

　　○次正开合又二先正合次略指初又二前合思议两番次合不思议两番二文各有总别两对初文者先对次结对中先别。

　　无明支合如是性行支合如是相识名色六入触受合如是体爱合如是缘取合如是力作有合如是因生老死合如是果报等(云云)。

　　如文。

　　○次总对者因缘总而十如别故云总总以因缘合为三道两番合十如故云也。

　　又总合者如是相合行有两支如是性合无明爱取三支如是体合识名色乃至老死七支如是力还是烦恼道三支无明爱取能生业力如是作还是行有二支能为苦作业也如是因还是行有二支为七苦作因也如是缘还是无明爱取三支能润业取苦也如是果还是行有之习果也如是报还是行有之业招名色等报。

　　○此两下结。

　　此两番通用思议十二因缘合六道十如是。

　　如文。

　　○次后两番者为二初正对次若细下辨通别初文先标。

　　次用不思议十二因缘合四圣十如者。

　　○次对对中先别亦是别别以缘对如。

　　无明支转即变为明明即了因成圣人如是性恶行支转即变为善行善行即缘因成圣人如是相识名色等苦道转即法身成圣人如是体爱取二支转成圣人菩提心即是如是力有支含果变成六度行即成圣人如是作亦转成圣人如是因此有支转有二种正道转成如是因助道转成圣人如是缘老死支转成法性常住成圣人如是果报(云云)。

　　○次总者亦总合以为三道三道即理性三德故云在内等。

　　又总作者体力作三法只是烦恼业苦变成法身菩提心六度行等勤习三法在内成性在外成相正意成体誓愿深远成力立行成作牵果成因相助成缘克发成果报(云云)。

　　(△次辨通别)。

　　若细分四圣节节有异今取大概故通释耳。

　　次文云四圣节节有异者如前释中四教诸圣各各不同居在界外莫不皆有十二有支如止观摄法中因缘逆顺等各有其相以前四圣同为圆释如前释中云无明转即变为明等总释中云三道即是性德三德故云在内成性二乘菩萨应从次第何故合耶且从久远种性边说若从末说应须分四。

　　(△次略指)。

　　经云一切智愿犹在不失二乘亦得作通释也。

　　四种四谛合十如者生灭无生两种苦集是六道十如如是相如是性是集如是体是苦如是作力因缘又是集如是果报又是苦(云云)生灭无生两种道灭是析体二乘及通菩萨十如如是相性即是道如是体即是灭如是力作因缘皆是道如是果报又是灭无量无作两种苦集即是四圣界外果报十如集谛即是界外如是相性力作因缘也苦谛即是界外如是体果报等(云云)无量无作两种道灭即是四圣界外涅槃十如道谛即是涅槃性相力作因缘等亦是般若解脱也灭谛即是涅槃体果报等亦成常住法身也(云云)四种四谛合四种十二因缘者生灭无生两苦集即是两种思议十二因缘生灭无生两种道灭即是两种思议十二因缘无明灭乃至老死灭也无量无作两苦集即是两不思议十二因缘也无量无作两道灭即是两不思议十二因缘无明灭乃至老死灭此可解。

　　次以四谛合如缘者若知苦集秪是缘生道灭秪是缘灭十如自分界内界外各有生灭等何俟更合为不了者谓名义俱异故合令义同皆取器类大同总略而会若更缕碎恐烦杂故如无量无作中云界外四圣涅槃者涅槃之名通大小故且用言之故云亦是般若解脱亦是法身也四谛合因缘者但知因缘有生无生等四谛有世出世各各合之文相最显。

　　七种二谛合十如者藏通别圆入通凡四俗皆是六道十如也藏通两真是二乘十如也别圆入别两俗有边是六道十如无边是二乘十如圆俗此通九法界十如别入通圆入通别圆入别圆凡五种真皆是佛法界十如也七种二谛合四种十二因缘者藏通别圆入通凡四俗即是思议两种十二因缘藏通两真即是思议十二因缘无明灭乃至老死灭也别圆入别两俗有边是思议十二因缘无边是思议无明灭乃至老死灭圆俗即通界内外四种十二因缘也别入通圆入通别圆入别圆凡五种真即是界外不思议十二因缘无明灭乃至老死灭也七种二谛合四种四谛者实有二谛即生灭四谛也幻有二谛即无生四谛也别入通圆入通两俗还是无生苦集也别入通真是无量道灭也圆入通真是无作道灭也别俗圆入别俗此是无量苦集圆俗是无作苦集别真是无量道灭圆入别真圆真是无作道灭也。

　　次七重二谛合于如缘及四谛者若知俗谛只是苦集真谛秪是道灭四种相入故成七种前之四谛既已与如缘合则七二合三了了可见亦为未了故重合之今亦不委细但通总而合七中但是属界内俗即对界内二种苦集属界内真即对界内道灭复有一俗含于真俗故云有边无边可对界内四谛复有一真含于真中故云空不空边则分对两处道灭界外苦集例此可思乃至例于如缘可见。

　　五种三谛合十如者别入通圆入通两俗是六道十如别俗圆入别俗有边是六道十如无边是二乘十如圆俗意通九界(云云)五种真谛皆是二乘菩萨等十如五种中谛皆是佛界十如也五种三谛合四种十二因缘者别入通圆入通两俗是六道思议十二因缘别圆入别两俗有边是思议六道十二因缘生无边是思议十二因缘灭圆俗义通(云云)今且用是四种十二因缘五种真谛即是思议十二因缘灭亦即是不思议十二因缘生五种中谛即是不思议十二因缘灭五种三谛合四种四谛者别入通圆入通两俗即无生苦集也别俗圆入别俗圆俗通是无生之苦集亦是无生之道灭亦是无量之苦集也别入通圆入通两真本取但空边是无生道灭也别真圆入别真即是无生之道灭于无量是苦集圆真于无生是道灭于无量无作是苦集别入通中是无量道灭圆入通中是无作道灭别中是无量道灭圆入别中是无作道灭圆中正是无作道灭五种三谛合七种二谛者简前两二谛不被合也次二种二谛二俗即是五种三谛家五种俗二真空边即是五种三谛家真不空边即是五种三谛家中后三种二谛三俗空边即是五种三谛家真有边即是五种三谛家俗三真即是五种三谛家中又作一种说如后简前二谛不被合后五俗有真有俗后五真有真有中。

　　次五三谛合上四文者若得二谛三谛离合之相二谛既已合上三竟即知三谛与上四同亦无俟复合亦为不了者耳又复更欲取器类同者通总而合故重合之如合因缘中文云今且用去即其相也以五种真是思议灭亦是不思议生等亦如五三合七二中前二种不被合等亦如二俗即是五俗二真即是五真即分空不空边空为五真不空为五中等并是通总类例而合故重明之。

　　一实谛合十如者一一法界皆具十界简却九界但与佛法界同也简三种十二因缘但与一种十二因缘灭同简三种四谛但与一实四谛同简七种二谛但与五真谛有同不同简五种三谛但与五中谛同(云云)。

　　次一实合五者前释一实有通有别今且从别故简权取实若依通者应云与四圣十如同四十二缘灭同四四谛中灭同七二谛与七真同五三谛中与五中同言有同不同者与圆中同不与别中同也不与但空真同也。

　　○次无谛中二先以无合六次以无合无。

　　言无谛不可说者合十如如名不异即是空寂言辞相寂灭不可说示即是十种皆如义也诸无明灭乃至老死灭其义甚深甚深即无谛同也生生不可说乃至不生不生不可说即与无谛同也七种真谛皆不可说最初真谛不可说者如身子云吾闻解脱之中无有言说况后六耶非生死非涅槃既非二边亦无中道即五种中谛与无谛同也一实名虚空虚空无一云何有实即无谛同也。

　　初者前文列中唯列六章释中亦因一实便释无谛今于开合亦对前六名异义同别对何妨言与十如同者约究竟等边得作此说若相性等非无别异如六道相性未名无谛四圣但得通名无谛若别指一实唯一无谛然诸界中莫不皆如故且通取故次文云诸无明灭诸不可说七真五中等也。

　　○次以无合无又二初合次结意。

　　无谛自无所存平等大慧无若干也。

　　初文者若无谛不无无翻成有故为破执立无合无。

　　(△次结意)。

　　虽无若干若干无量舒之充满法界不知从何而来无量无若干收之莫知所有不知从何而去不来不去即是法佛(云云)。

　　(△次准前例立随情等三)。

　　○次明三意。

　　复次七种二谛赴缘开合转转相入一一又各有随情随情智随智等余五义例亦应有今不具载何者佛以一音演说法众生随类各得解自思之。

　　前文唯约七二谛辨今以七二谛例余五境其相可识故不委论。

　　○三问答释疑中先问境意。

　　问诸境理既融会何意纷葩更相拘入耶。

　　既开权显实唯应一实何故纷葩六相不同复相间入情智出没。

　　○次答中二先总明诸纷葩之意。

　　答如来观知十界性相有成熟者未成熟者大机未熟不令起谤小机若熟不令失时随其所宜应单应复偏圆相入而成熟之闻即得益。

　　○次正约味明纷葩之相于中又二先法次譬初文又二先释次结。

　　华严虽具鉴十界两界熟故别圆二种而成熟之三藏亦鉴十界二乘性相熟故用生灭而成熟之方等亦鉴十界四界熟故用四种相入而成熟之般若亦鉴十界亦四界熟故用三种相入而成熟之法华亦鉴十界一性相熟但一圆谛而成熟之。

　　初者此并如来无谋之巧致使说境离合殊途鉴理之智奚尝增减然同体妙用不动而运故能逗物施设参差照彼妙机理藏平等不谋而感致益不空故获诸味若横若竖若显若密虽种熟脱异入秘藏不殊。

　　○次结。

　　若无善巧方便出没调熟云何境智而得融妙耶。

　　可知。

　　○譬中先譬。

　　譬如画师尚能淡入五彩作种种像。

　　○次况。

　　况佛法王于法自在而不能种种间入调伏众生耶。

　　(△四问答通经)。

　　问上明六境等此经听可无名有其义不答十如名义已备于前四种十二因缘者化城品明生灭十二缘譬喻品但离虚妄是不生十二缘方便品云佛种从缘起是界外无量无作两种十二缘四四谛者譬喻品诸苦所因贪欲为本是生灭四谛药草喻品了达空法是无生四谛又云无上道及方便品但说无上道如来灭度等是界外无量无作两种四谛也十如差别是世谛唯佛与佛乃能究尽诸法实相即真谛也安乐行云亦不分别有为无为实不实法有是俗谛无是真谛亦不分别是遮二边显中道寿量云非如非异非异非俗非如非真三谛义也方便品云更以异方便助显第一义是一实谛也又云唯此一事实也若言说无分别法又诸法寂灭相不可以言宣是无谛义也。

　　四问答通经者问可知答中意者此经文狭但略指而已以诸领付并在般若是故此中指彼所付今略引当文十如如文十二缘中引譬喻品者虚妄即是无明故也若已有无明必有十一方便品者既不通昔教且约为佛种缘故通该二义次四谛中既有世间因果必有出世能治药草中四俱无生故并云空无上道即道谛如来灭即灭谛且从证道以摄教道故与二义同也一实谛者即以所助为名无谛可见。

　　○次明智妙为二先明来意次正释。

　　第二智妙者至理玄微非智莫显智能知所非境不融境既融妙智亦称之其犹影响矣故次境说智。

　　初文可见。

　　○次正释中自二。

　　智即为二初总论诸智二对境论智。

　　○初意者文自为六先列六章。

　　总智为六一数二类三相四照五判六开。

　　○次依章解释。

　　数者一世智二五停心四念处智三四善根智四四果智五支佛智六六度智七体法声闻智八体法支佛智九体法菩萨入真方便智十体法菩萨出假智十一别教十信智十二三十心智十三十地智十四三藏佛智十五通教佛智十六别教佛智十七圆教五品弟子智十八六根清净智十九初住至等觉智二十妙觉智。

　　初数中初六藏次四通次三别次三三佛次四圆三佛在果彼三果无人故别于此列圆果有人故自居因后。

　　○次类者例也又二先列次结。

　　二类者世智无道邪计妄执心行理外不信不入故为一五停心四念处已入初贤佛法气分俱是外凡故为一四善根同是内凡故为一四果同见真故为一支佛别相观能侵习故为一六度缘理智弱缘事智强故为一通教方便声闻体法智胜故为一支佛又小胜故为一通教菩萨入真方便智四门遍学故为一通教出假菩萨智正缘俗故为一别教十信智先知中道胜前劣后故为一别教三十心俱是内凡故为一十地同是圣智故为一三藏佛是师位名胜三乘弟子故为一通教佛智断惑照机胜故为一别教佛智又胜故为一圆教五品弟子同具烦恼性能知如来秘密之藏故为一六根清净智邻真故为一初住至等觉同破无明故为一妙觉佛智无上最尊故为一。

　　初文者说其数意何故以五停乃至十地等而各为一数故立此门类例同故且各为一数若一一位别为一数太成繁杂故且总云三藏菩萨亦应云四门遍学但为出其当体义异故且从缘事理强弱为类三佛应云并是师位亦为从教辨三相异故从义各明。

　　(△次结)。

　　如是等随其类分相似者或离或合判为二十(云云)。

　　(△三相)。

　　○三辨相中若从数类诚为不多类中多相从相复更少多分别故使尔耳。

　　三辨相者天竺世智极至非想此间所宗要在忠孝五行六艺天文地理医方卜相兵法货法草木千种皆识禽兽万品知名又涂左割右等无憎爱获根本定发五神通停河在耳变释为羊纳吐风云扪摸日月法是世间法定是不动定慧是不动出邀名利增见爱世心所知故名世智也。

　　初辨世智相中云天竺至非想者语智所依乃至初禅今且从极忠孝等略如止观记多识于鸟兽草木之名者莫过于尔雅虽安涂割所依但是世禅获根本定等者用通必依色定故也故停河等须依根本停河在耳等者如大经三十五诸外道等来白波斯匿王言大王不应轻懱如是大士大王是月增减谁之所作大海咸味摩罗延山谁之所作岂非我等婆罗门耶大王不闻阿竭多仙十二年中恒河之水停在耳中耶瞿昙仙人作大神变十二年中变作释身并令释身作羝羊身作千女根在释身上耆兔仙人一日之中饮大海水令大地干耶婆薮仙人为自在天作三目耶罗罗仙人变迦毗罗城为卤土耶婆罗门中有如是等大力诸仙现可检校云何轻懱如是大仙亦如此土古人张揩能作雾栾巴善吐云葛洪陶渊明等皆薄有术数盖小小耳若比西方天悬地殊法是世间法等者定非无漏不能断惑故云不动常在三有故曰不出邪慧不能动惑出界故也。

　　○次五停四念中先五停次四念初五停中三先释名。

　　五停四念者有定故言停有慧故言观。

　　○次观能下明停心功能。

　　观能翻邪定能制乱。

　　○三数息下正明用治。

　　数息治散不净治贪慈治瞋因缘治痴念佛治障道。

　　但列名对病而已广如止观第十记。

　　○次四念中亦略不列名但举数对位至下照中文相稍广于中又二初明功能。

　　念处是观苦谛上四智治于四倒四倒不起由此四观。

　　○次初翻下判位即以功能为其相状。

　　初翻四倒未入圣理故言外凡智也。

　　○暖法已上四善根者尽依婆沙文相稍略今略出论文于初暖中为五初正释暖义次尊者下释暖在初三于正法下明所缘谛四从所有下料简释疑五暖有下明功能。

　　暖法缘四谛境生智伏烦恼智更增成十六观智如火钻上下相依生火烧薪以有智知有境能生暖智令有萎悴如夏时聚华为𧂐华生暖气还自萎悴又依阴观阴发智火还烧阴如两竹相摩生火还烧竹林。

　　初文者由智观故有暖生。

　　(△次释暖在初)。

　　尊者瞿沙说求解脱智火暖最在初如火以暖在初为相无漏智火亦以暖法在先为相如日明相在初为相是故名暖。

　　次文可见。

　　(△三明所缘谛)。

　　○第三文中三先释。

　　于正法毗尼中生信爱敬正法者缘道谛信毗尼者缘灭谛信。

　　○次料简。

　　暖能缘四谛云何言二答此二最胜应先说又正法是三谛毗尼是灭谛。

　　○三如佛下引证须缘四谛。

　　如佛为满宿我有四句法当为汝说欲知不当恣汝意四句即四谛也。

　　○四料简中二初简法次简品类。

　　所有布施持戒尽向解脱是其意趣色界定起是其依于自地前生善根是相似因缘于四真谛顶是其功用果自地相似后生善根是依果色界五阴是其报涅槃决定因及不断善根是其利十六行是其行是缘生是修慧色界系三三昧三根随所说相应众多心是退。

　　初云所有布施尽回解脱等者婆沙云西方人作此论今文略依彼问云暖善根有何意趣为何所依何因缘何法何果何报何善利行几行为缘生为缘起为闻慧为思慧为修慧为欲色无色界为有觉有观乃至无觉无观为何根相应为一心为多心为退为不退乃至世第一法亦如是问今文阙问答字便出答文论答并如今文乃至忍善根尽回向解脱是其意趣等唯阙答何法文应云是有漏法顶是暖家功用果涅槃决定因是其利复有说者不断善根是其利又问暖法有几种答如文又问有几人从欲界至无所有处答各有九品并一具缚人合有七十三人。

　　暖有三种谓下下下中下上顶有三中下中中中上忍有二种上下上中世第一有一种谓上上此四善根以三言之暖是下顶是中忍世第一是上复有说者暖有二谓下下下中顶有三谓下上中下中中忍有三谓中上上下上中世第一法有一谓上上亦以三言之暖是下下顶是下中忍是中上世第一是上上瞿沙云暖有下三顶有六下下乃至中上忍有八下下乃至上中世第一但上上以三言之暖法一种谓下顶法二种谓下中忍有三种谓下中上世第一有一种谓上。

　　次料简善根品类者对下三善根以为料简第二师文似四品意但在三然越次取者例前九品亦越次故言但在三者下下下中秪是下中上秪是中上上秪是上耳暖顶于下三品中是下下下中虽有二品但在于下忍取中三品之上世第一取上三品之上瞿沙说九品上能兼下故顶有六忍有八世第一近真故不可兼多故唯上上九品既以上兼下三品亦然故暖有一乃至忍三世第一亦唯一种意亦如前。

　　(△五明功能)。

　　暖有二舍一离界地二退时退时舍堕地狱作五无间而不断善根顶亦如是忍唯一舍不堕地狱(云云)。

　　五功能中言二舍者言离界地谓自下升上退时谓失上退下失得禅时故云失时。

　　○次释顶法为四初对上下三善根以辨行相不同次从复有下释名三云何下释顶法观相四从问何故下释法名退。

　　顶法者色界善根有动不动住不住有难不难断不断退不退就动乃至退者有二下者是暖上是顶彼不动乃至不退者为二下者是忍上者是世第一法。

　　此等诸文全同论文论云有云欲善根有二下是暖上是顶色善根有二下是忍上是世第一评家云不应作是说应云尽是色界法住定地法圣行法好今依评家故云色界此等只是判四善根以有动等之异对四不同故也动乃至退分二不动乃至不退分二虽同在色界由善根深浅异故致使差降不同动谓犹为外缘所动住谓久住暖顶难谓暖顶有难断谓断于善根退谓退为五逆等不动等是后二善根准此可知。

　　(△次释名)。

　　复有说者应言下顶所以者何在暖法顶故名顶在忍法下故名下复有说者如山顶之道人不久住若无难必过此到彼若遇难即便退还行者住顶不久若无难必到忍有难退还暖犹如山顶故名顶。

　　次释名中顶法望暖于动等并得顶名复有余师应云下也又前于动等名之为住复有余师名不久住及或无难等若至忍不复名退。

　　○三明顶法观相又二先释次料简初文先明能信之观。

　　云何为观于佛法僧生下小信小信者此法不久停故言下小。

　　○次此信下明所缘之境。

　　此信缘佛生小信是缘道谛缘法生下小信是缘灭谛。

　　○次问下料简先问。

　　问应能缘四谛云何言缘二谛。

　　○次答答中先标二谛为胜。

　　答道灭胜故。

　　○次清净下所缘行相。

　　清净无过是妙是离能生信处为生受化者信乐心故若世尊说苦集是可信敬者则无受化者此烦恼恶行邪见颠倒云何可敬信我常为此逼迫受化者于道灭生欣乐是故说二也复有说者信佛僧是缘道信法是缘三谛则尽信四谛也问住顶亦信阴亦信宝亦信谛何故但说信三宝答三宝是生信敬处但随行者意于阴生悦适是名为暖于宝生悦适是名为顶于谛生悦适是名为忍。

　　初句总举二谛无过次句略举灭下二行具足总合举其八行能生下明生信意若世尊下重释信意以苦集不可信故故信道灭此烦恼下总举苦集行相不可生信受化者下重举道灭是可信故复有说者应尽信四者由知苦集故能信道灭论问亦信谛何故但说信宝耶者由向对三宝以立四谛是故作此问也论云有说彼摩纳婆非不信苦集谛但不信三宝以不信故佛为彼说即初文是复有说者随行者悦适即但随已下文是。

　　○四释法名退中先问。

　　问何故顶退不说暖退。

　　如文。

　　答顶既退亦应说暖退行者在顶时多烦恼业留难烦恼等作是念若行者到忍我复于谁身中当作果报若离欲界时亦念行者出欲界我复于谁身中生果报离非想非非想处时亦念行者离彼欲已更不受身我复于谁身中生于果报于此三时多诸留难留难退故大忧恼如人见宝藏大喜欲取即失住顶法者自念不久当得于忍永断恶道获大重利犹如圣人而忽退失故大忧恼是故言顶退也若能亲近善友从其闻随顺方便法内心正观信佛菩提信善说法信僧清净功德是说信宝说色无常乃至说识无常是说信阴知有苦集灭道是说信谛若如是即住顶若不如是即顶退。

　　答文者以行在顶则身中烦恼数起是念恐至忍已无复生处以激行者顶法观门是故文中具有二意一者为烦恼退故忧恼二者恐退失故故复忧恼若能下明不退两缘一者外善友等二者内正观也余文可见。

　　○次释忍法者今文总云三十二心者是有本云四十二心者误上下四谛各十六行故三十二今文从略但总相从缘一时论减次减一缘至二行一缘在皆名中忍至一行一缘在方名上忍言但作二心观于一行者婆沙云减至苦法忍后心得正决定彼四心同一行一缘所谓增上忍如似世第一法中苦法忍苦法智二心同缘今更依俱舍略出之论云从此生暖法者谓从总相念住后成就已生暖法名圣道如火能烧惑薪圣火前相故名为暖已观四谛修十六行名暖位也此善根分位长故能具观四谛及能具修十六行观无常苦空无我乃至道如行出次辨顶位者从此顶善根有下中上至成满时有善根名为顶亦观四谛修十六行同前暖位暖顶二善俱名动善可退动故动善根中顶为最胜如人顶故名为顶法忍位是进暖位是退此顶是进退两际犹如山顶故名为顶颂云如是二善根皆初法后四者暖顶二善初安足时皆唯法念后增进时则通四念初安足者谓暖八谛十六行相最初游践四圣谛迹名初安足谓见道中唯法念住以暖顶位顺见道故故初安足唯法念住后增进位稍容预故故得通修四念住位忍唯法念住者从顶有善根生名为法忍忍可四谛最殊胜故又无退故名为忍法忍初安足及后增进皆法念住近见道故是故初后皆法念住颂云下中忍同顶者此善根有下中上下中二位同暖顶位具观四谛十六行上忍唯观欲苦颂云一行一刹那者上忍唯苦下一行一刹那名为上忍下品具足观十六谛中品减缘所言缘者上下八谛名之为缘是所缘故各十六行故三十二名之为行能缘行故应知七周减缘二十四周减行谓四行观欲苦乃至四行观欲道乃至三行观上界道名一周减一行如是一一谛下各有三行与缘名异从行为名故三八二十四周减行一一谛下各有一行与缘名同亦与缘同减从缘为名但名减缘是则上界四谛下界留苦唯减三缘上四下三名为七周缘之与行皆从后减故使欲界最后留苦都有三十一周减缘减行后但有一行二刹那心观于欲苦名中忍满唯有一行一刹那心观于欲苦名上忍成就此中忍位未减道时虽减行相未减道故故得具观四种谛也颂云下中忍同顶者约此说也若此中忍减道谛时但修十二行既减彼道心无忻慕故彼道下四行亦不起得由此道理减灭谛时但修八行除灭道下各四行故减集谛时但修四行故于中忍具修十六十二八四行相于上忍中亦修四行虽起一行一刹那心以观苦故起能得得修彼苦下四行相故问于上忍位减彼三行何故修彼所减行耶答虽减彼行不减谛故忻慕心故故得修彼所减行相于中忍位修所减行准望可知于三十二中留苦下一行者拟入见道故须留也余三十一如文次第渐渐除之问苦下一行为留何行答入见道有二种行者一者利是见行见行有二种若着我者留无我行若着我所即留空行二者钝是爱行爱行亦二一者慢多留无常行二者懈怠多留于苦行颂云世第一亦然者从上忍无间生第一唯缘苦下一行一刹那心同前上忍故云亦然此是有漏故名世间于中最胜故云第一有同类因引见道生故云最胜皆慧为体皆五阴性定共戒名为色阴余四阴可知言苦法忍者十六刹那从苦谛起一忍一智如其次第至道谛时初生一忍名十五心次生一智名十六心满即初果也于中三先法次譬三料简。

　　忍法观者正观欲界苦色无色界苦欲界行集色无色界行集欲界行灭色无色界行灭断欲界行道断色无色界行道如是三十二心是名下忍行者后时渐渐减损行及缘复更正观欲界苦色无色界苦乃至观断欲界行道除观断色无色界行道从是中名中忍复更正观欲界苦观色无色界苦乃至观色无色界行灭除灭一切道复正观欲界苦色无色界苦乃至观欲界行灭除色无色界行灭复正观欲界苦乃至观色无色界行集除灭一切灭复正观欲界苦乃至观欲界行集除色无色界行集复正观欲界色无色苦除一切集复正观欲界苦除色无色界苦复正观欲界常相续不断不远离如是观时深生猒患复更减损但作二心观于一行如似苦法忍忍法智如是正观是名中忍复以一心观欲界苦是名上忍复次生世第一法世第一法后次生苦法忍。

　　初文如向。

　　○次譬譬中先譬次合。

　　譬如人欲从己国适他国多财产不能持去以物易钱犹嫌钱易金嫌金易多价宝往适他国。

　　譬中云如人欲从己国等者三界为己国涅槃为他国何以故三界久住为己涅槃方适为他十六观法为多财产一行独往故云不能持去中忍如钱上忍如金世第一法如多价宝以一行一刹那入真无漏犹如持去。

　　行者乃至渐舍相续不离生于上忍上忍后生第一法第一法后生苦忍。

　　妙法莲华经玄义释签卷第九

　　　　　音释

　　概

　　(居代切大率也)。

　　葩

　　(披巴切华貌)。

　　扪摸

　　(扪谟奔切摸末各切)。

　　𧂐

　　(予智切聚也)。

　　萎

　　(邕危切蔫也)。

　　悴

　　(秦醉切枯悴也)。

　　嫌

　　(胡兼切憎也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第十　　　禄十

　　隋天台智者大师说

　　门人灌顶记

　　唐天台沙门湛然释

　　○三问下料简先问。

　　问世第一法有三品不。

　　○次答。

　　答一人无多人有身子上目连中余皆下就佛支佛声闻为三品。

　　○次世第一法者下叹第一义先立全胜。

　　世第一法者此心心数法于余法为最为胜为长为尊为上为妙。

　　○次亦分下分别不同得名处别先立二门。

　　亦分亦都。

　　○次释释中先释分次释都。

　　分者胜世间法不胜见谛见谛眷属不相离慧力偏多故熏禅不与凡夫同生一处故尽智时一切善根永离一切诸垢障故三三昧乃至恶贱无漏何况有漏不应都胜分胜彼暖顶忍法亦应言第一应言分胜胜暖顶忍一切凡夫所得禅无量解脱除入也。

　　初文云见谛不相离者第十六心为见谛余十五心为眷属无间续起故云不离是断惑位故慧力偏多从见谛后至第三果熏禅成就生五净居此之五天纯圣所居故云不与凡夫同生一处至第四果得尽智时永断界内思惑垢障如是后果并由见谛之功故见谛最胜次三三昧去举况释也如世第一心得三三昧猒离一切于无漏法心尚不取故云恶贱何况有漏不应都胜者结上世第一也言分胜者不能都胜见谛之法但分胜彼暖顶等法故世第一亦名分胜除入者胜处也。

　　○又云都胜者从功能为名此世第一非但胜于暖顶等法亦胜见谛等法等者等取修道智行等法乃至罗汉能开之功在世第一故曰都胜故从或言下释都胜。

　　或言都胜非谓一切事业中胜但以能开圣道门故彼见谛等不能开圣道门以世第一法开圣道门彼见谛等法得修见谛等法得修者皆是世第一法功用是世第一法名义者最胜义是第一义得妙果是第一义如高幢顶更无有上是第一义问前诸义有差别耶答此皆叹说上妙之义亦有差别于不净安般名最于闻慧名胜于思慧名长于暖为尊于顶为上于忍为妙又依未至为最依初禅为胜中间为长二禅为尊三禅为上四禅为妙如是种种说此依毗婆沙释欲委知向彼寻。

　　据功用力强非所证亦胜问前诸位义有差别耶者前已最胜得妙果等名通释世第一法今欲分别故先问起答如文此不净安般等并在世第一前故世第一于彼为胜为最等依地亦然次从又依未至为最去料简依地从未至至四禅为六地妙音师说或七加欲界依欲界身天六人三除北洲前三善根三洲死生六天亦续生故第四善根天亦初起唯女男身非余扇搋颂云圣由失地舍异生由命终暖必至涅槃顶终不断善忍不堕恶道第一入离生委释如论。

　　(△四四果智)。

　　初果八忍八智三果重虑缘真九无碍九解脱智。

　　次明初果八忍八智者每一谛下各一法忍一法智一比忍一比智故四谛下八忍八智此是无漏一十六心断四谛下见尽也次明三果者虑谓思虑重思惟前所得真谛无漏之理或四谛中随思一谛或唯思灭谛断三界诸品不同得后三果六品九品三界都尽等九地中一一皆有九品思惑一一品皆同一无碍一解脱从一地说余地例然故但云九。

　　(△五支佛智)。

　　支佛用总相别相如约三世明苦集分别十二因缘即别相相也。

　　次支佛以苦集为总十二因缘为别若逆若顺具如止观第二记及前四果广如俱舍贤圣品。

　　(△六六度智)。

　　六度缘理智弱伏而未断事智强能舍身命财无所遗顾声闻能发真成圣犹论我衣我钵互论强弱(云云)。

　　次三祇菩萨具如止观第三记。

　　(△七体法声闻智)。

　　通教声闻总相一门达俗即真。

　　(△八体法支佛智)。

　　通教缘觉能于一门总相别相达俗即真。

　　(△九体法菩萨入真方便智)。

　　通教菩萨能于四门总相别相达俗即真。

　　(△十体法菩萨出假智)。

　　又能遍四门出假教化众生。

　　次通教声闻缘觉于一门总相等者总谓但作苦集观耳别谓观苦七支观集五支以自行故但依一门菩萨为他故于四门然七地前约自行边亦但一门入假方便亦须遍习。

　　(△十一别教十信智)。

　　十信信果头真如实相为求此理起十信心。

　　(△十二三心智)。

　　十住正习入空傍习假中十行正习假傍习中十回向正习中。

　　(△十三十地智)。

　　初地证中二地已上重虑于中。

　　(△十四三藏佛智)。

　　三藏佛一时用一十四心八忍八智九无碍九解脱断正习尽。

　　三藏佛言一时用八忍八智等者具如止观第三记料简同异。

　　(△十五通教佛智)。

　　通佛坐道场一念相应慧断余残习气。

　　通佛但言断习者以菩萨时留习润生故至菩提树下但断残习。

　　○别佛又二先正释。

　　(△十六别教佛智)。

　　别教佛用金刚后心断一品无明究竟尽成佛。

　　○次或言下释疑。

　　或言断时是等觉佛无所断但证得圆满菩提具足耳。

　　或有疑云等觉已断一品此义不然依文释定始从初地终至妙觉皆惑断入位故断一品入初地断最后品入妙觉。

　　(△十七圆教五品弟子智)。

　　圆五品不断五欲而净诸根具烦恼性能知如来秘密之藏。

　　(△十八六根清净智)。

　　六根净位获相似中道智。

　　(△十九初住至等觉智二十妙觉智)。

　　初住获如来一身无量身入法流海中行任运流注后位可解不复记。

　　圆位具如止观第七文中及位妙中并加修五悔等为入品之前智。

　　(△四照)。

　　○次明智照境者为三先叙意次料简三正释初文破性计成不思议又二先明破计次明立法初文先立性计次略不出破但注云云。

　　四明智照境者若由智照境由境发智四句皆堕性中如别记(云云)。

　　初文四句堕性者如止观第三及净名玄等说若离性过皆不可说故云如别记。

　　(△次明立法)。

　　若四悉檀因缘立境智但有名字(云云)。

　　次明为他随机遍立四悉因缘可作四说如止观第五记。

　　(△次料简)。

　　问智能照境境亦能照智不。

　　次料简中先问中智能照境如常所论境亦能照智不者为显不可思议故有此问。

　　○次答中三先正答次引证三举譬。

　　答若作不思议释更互相照义亦无妨。

　　初文者还依不思议答故能相照何者智既是心境亦是心既俱是心俱是法界心心相照有何不可故引仁王证成相照。

　　仁王般若云说智及智处皆名为般若。

　　智处是境当知境智俱名般若故得说境及境照俱名实相。

　　譬镜面互相照亦如大地一能生种种芽芽亦生地一且置斯义。

　　次譬中镜面如文地生芽如境生智芽生地如智照境此譬犹分未是境智体一而展转相照相发故说不可尽恐妨后义是故且置。

　　(△三正释)。

　　○次正明智照境中取向类智照前诸境。

　　世智照六道十如五停心智去至体法凡七智照二乘十如六度及通教出假菩萨智两属上求照菩萨十如下化照六道十如四十心智亦两属上求照菩萨十如下化照六道十如十地智两属次第照照菩萨十如不次第照照佛十如五品去凡四智皆照佛界十如总略如此细捒(云云)。

　　前智类中三藏有七通教有五别圆各四文云七智照二乘十如者三藏四谓一五停四念二四善根三四果四支佛通教三谓声闻支佛入空菩萨藏通菩萨及别教四十心智皆云两属者上求未极仍属菩萨十地亦言两属者约教证道以分二义又此二义谓次不次又此二义复有上求下化二义总略如此细捒云云者捒字音数谓庄捒也今谓安置对当如庄捒也如五停去大分有七委细而言如五停自缘五境不同如治贪欲但缘六道中可爱十如治瞋恚但缘六道中可憎十如余三例说四念但缘自身心阴六道无常从暖顶去至世第一或遍上下或舍上缘下四果但缘声闻法界缘觉但缘支佛法界亦应分四果所照不同支佛又分别闻法不闻法等余例可知如是七智皆求拙度故云总略六度细作例此可知。

　　二十智照四种十二因缘境者世智五停四念四果乃至支佛六度三藏佛凡七智照思议生灭十二因缘境通教三乘入真方便智出假智佛智凡五智照思议不生不灭十二因缘境别教十信三十心十地佛凡四智照不思议生灭十二因缘境其中不无别意且从大判圆教四智照不思议不生不灭十二因缘境。

　　二十智照四种四谛者前三藏等七智照生灭四谛境次通教五智照无生灭四谛境次别教四智照无量四谛境次圆教四智照无作四谛境。

　　次照因缘四谛中但以当教智照当教谛文相最显。

　　次二十智照二谛者前七智是照析空之二谛次五智是照体空之二谛次八智照显中之二谛其间别圆相入者可以意得(云云)。

　　次照七二谛中云八智照显中者且以别四照别圆四照圆若论相入应以通真照通真及圆别两真别俗照圆真若接通教必须圣位若接别者但接贤位贤位属教故云也故云可以意得。

　　次明二十智照三谛者前七智照无中之二谛是因缘所生法皆属俗摄次五智照含中之二谛即空一句皆属真谛摄也次别圆八智照显中之二谛即是假名亦名中道二句皆属中道谛摄也。

　　次照五三谛中言前七智照无中之二谛者前三藏二谛既无中道不成三谛今以二十智照于三谛不可弃七而全不论故便列之通虽无中以含中故则或二或三亦且从二为第二句故云属真次以八智照显中者通约当教始终言之故云假中若论二接应言通真照别中通真照圆中别俗照圆中各对本智及以本境合成三谛此中便对中论四句结成故云即空等。

　　次二十智照一实谛者此须引释论明四悉檀皆名为实世界故实乃至第一义故实当知实语亦通四谛生灭故实无生灭故实无量故实无作故实前三藏七智照生灭之实次通教五智照无生灭之实次别教四智照无量之实次圆教四智照无作之实前后诸实(云云)。

　　次明照一实者此亦置别从通非但通于四悉亦乃通四四谛故云生灭等先列四实次对四教言前后诸实云云者文但分别四实不同应更分判诸实粗妙及开权等。

　　○次明照无谛者先通序意次正明照境。

　　次二十智无谛无照者无谛无别理若于四种四谛得悟不复见谛与不谛故无谛亦通也。

　　初文者亦且置别存通如前说云云。

　　前七智照生灭之无谛生生不可说故次五智照无生灭之无谛生不生不可说故次四智照无量之无谛不生生不可说故次四智照无作之无谛不生不生不可说故。

　　○次前无谛下判。

　　前无谛是权后无谛是实此就言教。

　　○次若就下开上诸智。

　　若就妙悟同于圣人心中所照者则不见有权实故非权非实空拳诳小儿诱度于一切方便说权方便说实会理之时无复权实故称非权非实为妙也。

　　通论开者非不须悟此明无谛故斥通无以从别无别又约证者防语见故故须言悟无名近证故须言之乃至以此一无遍开前来一切诸智同入此无共成实智即是今经之正意也当知二十并是空拳虽复空拳渐诱方便皆不唐捐况复开时即权而实今从胜说故曰双非故权即是非权非实。

　　(△五判)。

　　○五明判者为二先判次结初又三初约智以判次约知见四句以判三约五眼初文又二初一往略判。

　　五明粗妙者前十二番智是粗后八番智为妙。

　　○次解释释又二先明十二为粗。

　　何者藏通等佛自是无常亦不说常彼二乘菩萨何得闻常信常修常是故为粗。

　　○次别教下明后八为妙于中为二初通明八妙次又别下料简初又三初正明别妙。

　　别教十信初已闻常信修于常尚胜彼佛何况余耶是故为妙。

　　○次常途下破古。

　　常途云法华不明常者只是三藏意耳。

　　○三今明下显正。

　　今明十信知中已过牟尼则八番为妙也。

　　言今明十信至八番为妙者且约知中胜三藏佛一往望前八番俱妙犹带教道故须更简。

　　○简中又二先对简次双释。

　　又别教四智三粗一妙圆教四智悉皆称妙。

　　初云别教四番三粗一妙今依地人以存教道十地犹粗何况十信若且从登地而为证道故一粗二妙妙觉果头本是实人是故为妙又亦可妙觉是权故为粗十地是实故为妙故云中道乃是果头能显。

　　○次释又二先释别次释圆先释别中又三初正判别三粗一妙次类下举藏通以例别圆三今别下显别例成。

　　何者地人云中道乃是果头能显初心学者仰信此理如藕[糸*系]悬山故说信行皆非圆意也故十信智为粗十住正修空傍修假中十行正修假傍修中十回向始正修中此中但理不具诸法是故皆粗登地智破无明见中道证则为妙。

　　初文言初心学者等者谓仰信中理登地见中而证是妙如藕丝悬山者大经十六云若有人能以藕中丝悬须弥山可思议不不也世尊佛言菩萨能以一念称量生死则不可思议今明圆理难晓但仰信而已借彼况喻如人闻说藕丝悬山但信而已如闻生死有不可思议理而但仰信不能一心即如来藏故非圆意余如文。

　　(△次举藏通以例别圆)。

　　类如通藏两种俱得道而三藏门拙。

　　(△三显别例成)。

　　今别教亦尔教门皆权而证是妙(云云)。

　　(△次释圆)。

　　圆教四智皆妙者如法相说如说而信如理而行始论五品终竟妙觉实而非权是故皆妙是名待粗智说妙智也。

　　○次约知见判者又二初列四句。

　　又约知见明粗妙者知与见云何然分别有四不知不见知非见见非知亦知亦见。

　　○次释释中先约四教明知见次以佛智摄之初文又二先略列三藏及圆。

　　先约三藏释后约圆释中间例可解。

　　○次正释。

　　凡夫不闻故不知不证故不见五停四念至世第一法闻故名知未证故非见辟支佛不闻故非知自然证故是见四果闻故亦是知证故亦是见传传判粗妙可解约圆教释者七方便不闻故不知未证故不见五品六根闻故知未证故不见发宿习者名见不从闻故不知禀教证入者亦知亦见此节节传为粗妙。

　　释中藏圆如文通教亦以博地凡夫为不知不见干慧性地为知而不见发习者为见而非知见地已去亦知亦见别教不知不见同前凡夫地前知而非见发习者见而非知登地已去亦知亦见。

　　○次以佛智摄之者又四初略举次如经下引经解释三方便下叹四如此下结归。

　　究竟而论前来二十种智略而言之不出权实二智。

　　初文者诸境本是如来一体权实为众生故随机且分今更从本说故云究而言之。

　　如经如来方便知见波罗蜜皆悉具足即总束得前来诸权智也如来知见广大深远即是总束前来实智也。

　　次引经释中既言方便是故属权既云具足故非异体既云深远故属实也复云广大是即权故。

　　○方便下叹意者又三初正叹。

　　方便既其具足何所不该知见既其广大深远何所不摄。

　　言具足等者具足之权即实而论权广大之实即权而论实。

　　○次境渊下结叹。

　　境渊无边智水莫测。

　　实境渊深故竖极权境无边故横遍横竖之水难量故智不可测也。

　　○三唯佛下举果智以叹。

　　唯佛与佛乃能究尽。

　　○四结归中二初结归眼智次判初文三初明眼智。

　　如此知见即是眼智眼即五眼具足智即三智一心。

　　○次一切种智下明眼智所知所见。

　　一切种智知于实两智知于权佛眼见于实四眼见于权。

　　○三此知下明相即。

　　此知即是见此见即是知。

　　对前诸智诸智是粗此之知见名之为妙也。

　　○三约五眼者前明来意者前已明智知次以知见四句分别以显于眼眼只是见智只是知故云为未了者。

　　若得知见中意不复论五眼迷者未了更约眼明粗妙。

　　○释中为三初正明五眼次约教三总结。

　　如肉眼盲闭何由见色徒闻人说起种种想终非真见欲令眼开应须治膜那得闭眼执诤何益耶闭眼想则粗眼开见则妙天眼未开不见障外为粗修禅定愿智之力能发得净色彻障内外明闇无隔慧眼未开常行死迳假令情想亦复非实故为粗无漏豁发故称为妙谛理明了故称妙法眼未开差机说法如身子僻教满愿秽器名为粗破障通无知分别药病名之为妙佛眼不开不见实相故文云二乘之人及新发心者不退菩萨所不能知故四眼皆粗除诸菩萨众信力坚固者以信得入相似佛眼能开真佛知见乃名为妙。

　　先五眼具如止观第三记今肉眼中言开闭者不了因缘粗色等为闭若了为开天眼中云愿智力者愿智谓超越三昧超越三昧如止观第九记身子僻教如止观第五记满愿秽器者满愿此音富楼那彼称如净名中云无以秽食置于宝器无以日光等彼萤火等破障通无知者通谓神通尘沙无知障于化道今破此惑故云破障通无知二乘等不知具如方便品䟽云信力谓五品坚固谓六根此即除知以显不知。

　　诸教多说四眼或带四眼说佛眼是故为粗今经独说佛眼是故为妙。

　　是为待粗为妙也。

　　约教及结可知。

　　○六明开中二先约智开次约眼开若知见不异眼智故不须约之论开亦为未了者重为开之先约智中又二先总明所开。

　　六明开粗显妙者前十六番智若不决了但是粗智若得决了悉成妙智。

　　一十六番须开。

　　○次何者下释又二先释次结初又二初开藏通十二番次开别教四番初又二初明开世智次开十一智初又二初明世智。

　　何者如妙庄严王先是外道世智闻法华经便得决了以邪相入正相于诸见不动而修三十七品不舍八邪而入八正即是决于世智得入妙智。

　　○次略结位。

　　或与五品齐或与相似齐或与分得齐节节有入义细作(云云)。

　　(△次开十一智)。

　　○次又二初若五停下略开十一。

　　若五停方便智乃至通教佛等智若不决了即是粗智今开权显实汝等所行是菩萨道来入妙位。

　　○次须一一将十二番智来等者略明格位。

　　须一一将十二番智来入圆妙四智或入五品相似分得等智(云云)。

　　故此藏七通五随智高下按位进入当体即按位进入即不定。

　　○次别教。

　　又决了别教历别之智入于妙智当体即是某位进入是某位细捒(云云)。

　　如文。

　　○次总判结名。

　　十六粗智皆成妙智无粗可待即是绝待智妙也。

　　可知。

　　○次约五眼者初明开次料简初文二先总开。

　　复次开粗眼为妙眼者余经虽说为五眼五眼不融是故为粗今经决了四眼令入佛眼。

　　○次别开别开又二先开次结初文中初肉眼又三初正开。

　　文云父母所生眼遂得清净。

　　○次学大乘下引证。

　　学大乘者虽有肉眼名为佛眼。

　　○三即是下结。

　　即是决了肉眼名为佛眼也。

　　○次天眼中二先引经明开次结。

　　净名云世孰有真天眼者有佛世尊不以二相见诸佛国。

　　初文夺那律所见非真即指世尊不二相见为真天眼那律但得弹斥之益不名为开正令梵王所得天眼即彼有相为不二相故名为开。

　　此即是决了天眼即是佛眼也。

　　愿得如世尊慧眼第一净即是决了慧眼能得入妙。

　　次决慧眼中开粗慧眼成妙慧眼故云愿得如世尊等也。

　　决法眼入妙者边际智满是也。

　　决法眼中云边际智满者决别地前法眼来至等觉入重玄门不思议眼故下第五卷释圆位中云观达无始无明源底边际智满名为等觉即成圆门遍应法界名入重玄不同别教教道重玄居妙觉边名边际智满亦可以佛不可思议用为边际智以为法眼。

　　四眼融入佛眼寂而常照故文云决了声闻法是诸经之王。

　　次佛眼中不复别论但云四眼融入以释佛眼相也。

　　○五眼下结。

　　五眼具足成菩提开佛知见故称为妙。

　　可知。

　　(△次料简)。

　　问佛眼开乃名为妙六根虽净云何为妙答佛眼虽未开已能圆学圆信如迦陵频伽鸟虽在㲉中音声已胜诸鸟即是假名相似等妙若开即是分妙究竟妙(云云)。

　　次料简中问佛眼至为妙者问前开肉眼中引法华经六根清净文也迦陵频伽如止观第一记言若开者谓若进入论开或入分证等也。

　　(△二对境论智)。

　　○次对境明智中自二先标列。

　　二对境明智又二一对五境二展转相照对境。

　　○次释释初文先略明十如意次对六境前单明智若不对境后人将何为妙观所托问前明智中已云照境即是对境明智已竟何烦复立此中一门答前言照者或对或互通总而说但云生灭智照生灭境故修观者未可措心故今一一明其行相初明十如。

　　初应对十如境此既一经之意处处说之可解故不复释。

　　如文。

　　(△次对六境)。

　　○次因缘智中先引经次释相。

　　次对四种十二因缘明智者大经云十二因缘有四种观下智观故得声闻菩提中智观故得缘觉菩提上智观故得菩萨菩提上上智观故得佛菩提。

　　初引经云下中上上上者大经二十五云观十二因缘凡有四种谓下中上上上下智观故不见佛性以不见故得声闻菩提中智观者不见佛性以不见故得缘觉菩提上智观者见不了了不了了故住十住地上上智观故见则了了得阿耨菩提以是义故十二因缘名为佛性佛性者第一义空第一义空名为中道中道名佛佛名涅槃今文销释从彼得名人不见之只谓因缘为缘觉观法又婆沙亦云无明缘行三种不同若上智观于缘相得佛菩提若中智观于缘相得缘觉菩提若下智观于缘相得声闻菩提以缘有体故转下作中转中作上故知论文虽有三品但成下智又准阿含观十二因缘有逆有顺从无明至老死名顺从老死至无明为逆生灭皆然自为藏教中乘观因缘法大经文通又欲顺四谛观故并初观受由触等以现五果受居初故也。

　　○次何者下释又二先总明今意次历教解释初文又二先叙大意。

　　何者十二因缘本是一境缘解不同开成四种。

　　○次得名所以若通而言之教教各有上中下人具如婆沙文意今从别对故从下以标下等于中二先各明次以四教下结叹。

　　今以四教意释之三藏具有三人而皆以析智观界内十二因缘事为初门然析智浅弱三人之中声闻最劣以劣人标浅法故名下智通教亦有三人同以体智观界内十二因缘理体法虽深望藏为巧望别未巧三人之中缘觉是中以中人名通法故言中智别教佛与菩萨俱知界外十二因缘事次第菩萨比佛犹未是上比于通藏则是上法故以上智当名也圆教佛与菩萨俱观界外十二因缘理初心即事而中此法最胜故以佛当名故言上上智观也。

　　初文自为四别。

　　(△次结叹)。

　　以四教释四观于义允合(云云)。

　　○次历教中二先释次明判开初文自为四别如诸观法皆从受起者若支佛人自起观者应如阿含生灭各有逆顺观境但作此观自灭诸惑今大小偏圆共为观法况因缘四谛名异义同四谛观苦为初门故今观因缘亦初起苦道如四四谛苦并居初故四观缘咸从受起知苦断集次第不殊用智见异理须分此四也初观生灭中又四初推受以至无明次推无明以感现报三观此下用观四则是下结名。

　　所言下智观者观受由触触由入入由名色名色由识识由行行由无明无明颠倒不善思惟致不善行感四趣识名色等若善思惟致善行感人天识名色等。

　　初二文者推现苦本为知其苦本复推苦本至现苦者为知苦本所造不同轮回升沈不出三有故须起观。

　　(△三用观)。

　　○起观中二先观生次观灭初观生中二先通观轮回。

　　观此无明念念无常前后不住所生善恶迁变速朽所受名色衰损代谢烦恼业苦更互因缘都无暂停。

　　○次束成因果。

　　过去二因现在五果现在三因未来二果三世回复犹若车轮。

　　以知过现因果故了现未不停。

　　○次观灭中二先明子灭次无子下果灭初文三法譬结。

　　痴惑之本既无常苦空无我则无明灭无明灭故诸行灭乃至老死灭。

　　言痴惑本者痴惑是生死之本故名痴本问凡观因缘推因者为识现因能招来果但断现因以息来果何须复言无明灭则名色灭等耶答不然正由能知往因无常故往因灭方能了现果无常故破坏现果以破坏现果故不造现因方乃不招未来世果乃至逆灭寻之可知。

　　(△譬)。

　　若不然火是则无烟。

　　譬中然如因烟如果。

　　(△结)。

　　是名子缚断。

　　结可知。

　　○次果灭者又二释结。

　　无子则无果灭智灰身离二十五有。

　　释者智是习果身是报果为欲灰身应须灭智由果缚在智亦不灭是故相从二果俱灭起观如道二灭如灭此约小教方便言灭大乘不然。

　　(△结)。

　　是名果缚断。

　　(△四结名)。

　　则是下智观十二因缘得声闻菩提也。

　　○次中智中为三初推因果次起观三结。

　　中智者观受由触乃至行由无明。

　　初文甚略云观受由触乃至无明余如三藏中说。

　　○次起观中二先生次灭初生中三先观往因能招现果如幻。

　　无明只是一念痴心心无形质但有名字内外中间求字不得是字不住亦不不住犹如幻化虚诳眼目无明体相本自不有妄想因缘和合而生无所有故假名无明不善思惟心行所造以不达无明如幻化故起善不善思惟则有善不善行受善不善名色触受。

　　○次今达下观现因能招来果如幻。

　　今达无明如幻故则诸行亦如幻从幻生识名色等皆如幻爱取有生三世轮转幻化迁改都无真实。

　　总束前文故云三世。

　　○三有智下引人例法。

　　有智之人不应于中而生爱恚。

　　○次无明下观灭即子果灭也。

　　无明既不可得则无明不生不生则不灭诸行老死亦不生不灭不生故则非新不灭故则非故非故者无故可毕非新者无新可造无新者子缚断无故者果缚断。

　　○三结。

　　是名中智观十二因缘得缘觉菩提。

　　如文。

　　○上根观中既云𣲖出不云理是故知是别于中又二谓释结释中又三初明观境次观此下正明用观三知因此下观成初文又二初总举。

　　上智观者观受由触乃至行由无明。

　　○次无明下明𣲖出三道。

　　无明只是痴一念心心痴故派出烦恼由烦恼派出诸业由业派出诸苦。

　　(△次正明用观)。

　　○次文又二先释。

　　观此烦恼种别不同不同故业不同业不同故苦不同。

　　○次诸行下总结。

　　诸行若干名色各异种种三道无量无边分别不滥。

　　(△三观成)。

　　○第三又二初明十行观成次如是下明十地观成。

　　知因此烦恼起此业得此苦不关彼业及彼烦恼。

　　初如文。

　　○次文又三先明能障次无明下明障破德成三自既下观成利他。

　　如是三道覆障三德破障方便亦复无量。

　　初如文。

　　○次文又二即约因缘开为两番三道也。

　　无明若破显出般若业破显出解脱识名色破显出法身爱取有老死亦复如是。

　　(△三观成利他)。

　　自既解已复能化他于一切种知一切法起道种智导利众生。

　　(△次结)。

　　是名上智观十二因缘也。

　　○次上上智观中束为三德故知异别亦初推因果次起观三结。

　　上上智观者观受由触乃至行由无明。

　　初如文。

　　○次起观中体性既即无复生灭于中又三标释结成。

　　知十二支三道即是三德岂可断破三德更求三德则坏诸法相。

　　初如文。

　　○次释中三德各一法一譬。

　　烦恼道即般若当知烦恼不闇般若即烦恼般若不明烦恼既不闇何须更断般若不明何所能破闇本非闇不须于明如耆婆执毒成药岂可舍此取彼。

　　业道即是解脱者当知业道非缚解脱即业者脱非自在业非缚故何所可离脱非自在何所可得如神通人岂避此就彼耶。

　　苦道即法身者当知苦非生死法身即生死法身非乐苦非生死何所可忧法身非乐何所可喜如彼虚空无得无失不忻不戚。

　　三譬相状各约其位。

　　○结成中二先略结成。

　　如是观者三道不异三德三德不异三道亦于三道具一切佛法。

　　○次何者下结。

　　何有三道即三德三德是大涅槃名秘密藏此即具佛果深观十二因缘即是坐道场此即具佛因佛因佛果皆悉具足余例可知。

　　涅槃从果故名果成真因道场故名为因当知四观皆观三世十二因缘能观智别故使四殊。

　　(△三结)。

　　是名上上智观十二因缘得佛菩提。

　　(△次明判开)。

　　○次判开亦应约四教五味但文略无于中又二先略述判开。

　　约此应判粗妙开粗显妙意可解故不委记耳。

　　○次又四下明判所以。

　　又四智照四境境若不转其智则粗四境转成妙境粗智即成妙智仍是待绝之意(云云)。

　　由境转故方得名妙此约悟论妙所以四人用观皆从受起故知四人初观皆以生灭因缘为境用观方法则有四别此生灭境随妙智转方成妙境境若不转智亦不转故知虽用妙智境仍生灭故云不转则粗又何但妙悟须转前之三教亦须待转方受教名如不见三世生灭亦不成三藏之境余例可知是故深须了此境智若得此意下去诸智准此可知仍是待绝之意者若不转粗成妙故成相待意也若即粗成妙方成绝待意也。

　　○次明四谛者若了所照名异义同则能照智准例可见无俟更说亦为未了故重说耳于中亦先释次判开初又二先引文立意次又云下正释初文三先正引经文次若依下束判经文三今若下明判所以。

　　二对四种四谛明智者大经云知圣谛智则有二种中智上智中智者声闻缘觉上智者诸佛菩萨。

　　初如文。

　　(△次束判经文)。

　　若依此文束于体析合称为中束大乘利钝合称为上。

　　次文者涅槃十二明上智中智经意但以三藏二乘对别菩萨今文义立束前两教为中智束后两教为上智已下所引并是圣行品文。

　　(△二明判所以)。

　　○第三文者为三先立根对理。

　　今若约根缘利钝内外事理开即成四。

　　○次列。

　　声闻根钝缘四谛事即生灭四谛智缘觉根利缘四谛理即无生四谛智菩萨智浅缘不思议事即无量四谛智诸佛智深缘不思议理即无作四谛智也。

　　○三指广。

　　此乃大经之一文。

　　○次正释文自为四初三藏又三先重引经文。

　　又云凡夫有苦无谛声闻有苦有苦谛。

　　○次释。

　　凡夫不见苦理故言无谛声闻能见无常苦空故言有谛。

　　○三结。

　　即是生灭四谛智也。

　　○次通亦三引释结。

　　又云菩萨之人解苦无苦而有真谛即是体苦非苦故言无苦即事而真故言有谛乃是摩诃衍门无生四谛智也。

　　○别教亦三引释结。

　　又云知诸阴是苦知诸入为门亦名为苦知诸界为分亦名为性亦名为知是名中智。

　　○释中又三先重对前辨。

　　依前说者即属声闻也。

　　○次分别下正明今意。

　　分别诸苦诸入界等有无量相我于彼经竟不说之是名上智受想行识亦复如是非诸声闻缘觉境界此则异前两意。

　　○三既称下辨异示相。

　　既称上智又非二乘境界岂非别教菩萨观恒沙佛法如来藏理耶。

　　(△三结)。

　　是为无量四谛智。

　　○圆教为二先释次例初又四先引次非苦下释三又云下引证四如此下结。

　　又云如来非苦非集非灭非道非谛是实虚空非苦非谛是实。

　　初如文。

　　(△次释)。

　　非苦者非虚妄生死非谛者非二乘涅槃是实者即是实相中道佛性也。

　　次释中但释一非苦余三例知。

　　(△三引证)。

　　又云有苦有苦因有苦尽有苦对如来非苦乃至非对是故为实。

　　三引证中既云如来非苦等故义同也初并从苦立者由苦故集由集故道灭故以苦为本故云有苦有苦因等以四谛互指立四谛名初以三望苦得四谛名故有苦等四谛之别。

　　(△四结)。

　　如此明义既异上三番岂非无作四谛智耶。

　　(△次例)。

　　例此一谛为四余三亦应尔谓有集有集果有集尽有集对有尽有尽因有尽障有尽障相有对有对果有对障有对障相如来非此四四十六种但是于实(云云)。

　　次例者既可以苦为本亦可以三准集望道灭等以为四也如云由集故苦由集故道灭等余二准知余二亦然如此互指乃成藏通别等三教之义今以圆望之故云如来非此四四十六一一教中皆具十六但随教相义理不同。

　　○次判开中亦名待绝。

　　如是等智观于四谛谛既未融智谛皆粗独有非苦非对有实为妙。

　　初文言皆粗者指前三教未会为语耳即相待妙。

　　若谛圆智亦随圆皆是如来非苦非谛是实之妙智也此即待绝两意(云云)。

　　次言若谛圆智亦随圆者绝待意也此与前十二缘文末境智相望转文同也。

　　妙法莲华经玄义释签卷第十

　　　　　音释

　　捒

　　(双遇切装捒也)。

　　诳诱

　　(诳古况切欺也诱以九切引也)。

　　㲉

　　(克角切)。

　　派

　　(普卦切分流也)。

　　滥

　　(卢瞰切泥溢也)。

　　栾

　　(落宫切)。

　　暖

　　(乃管切温也)。

　　扇搋

　　(梵语也此云生谓生来男根不满也搋丑佳切)。

　　羝

　　(都奚切牡羊也)。

　　薮

　　(苏后切)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第十一　　侈一

　　隋天台智者大师说

　　门人灌顶记

　　唐天台沙门湛然释

　　○次对七二谛明智者为二先例境略列次正释初文又三初总标意。

　　三对二谛境明智者权实二智也。

　　○次上真俗下例上开为七。

　　上真俗二谛既开七种今权实二智亦为七番。

　　○三内外下列列中三初略列。

　　内外相即不相即四也三相接合七也。

　　○次广列。

　　若对上数之析法权实二智体法二智体法含中二智体法显中二智别二智别含圆二智圆二智上七番各开随情随情智随智合二十一种谛。

　　○三列三意。

　　今七番二智亦各开三种谓化他权实自行化他权实自行权实合二十一权实也。

　　○次广释中为四初正释次例诸境三问答料简四夫二谛下斥旧明今经破立之意初释中文三释判开初文自为七初对实有明二智者为二初正释次依教重分别初文又二初立二智。

　　若析法权实二智者照森罗分别为权智尽森罗分别为实智。

　　○次说此下明三意。

　　说此二智逗种种缘作种种说随种种欲种种宜种种治种种悟各随堪任当缘分别虽复种种悉为析法权实所摄故有化他二智化他二智随缘之说皆束为权智若内自证得若权若实俱是实证束为实智内外相望共为二智故有自行化他权实二智也就自证权实唯独明了余人不见更判权实故有自行二智也。

　　(△次依教重分别)。

　　今更约三藏重分别之此佛化二乘人多用化他实智二乘禀此化他之实修成自行之实故佛印迦叶云我之与汝俱坐解脱床即此义也若化菩萨多用化他权智其禀化他之权修学得成自行之权佛亦印言我亦如汝(云云)。

　　次更分别者前约智体说今约智用说得此一番则识智体得名所从从于化主及以所化得名不同而智只是一言佛印迦叶者佛有化他之实与二乘自行实同故佛印云我之与汝俱坐解脱床虽云俱得然自行与化他不同化他之权意亦如是故大论云我有慈悲四禅三昧汝亦如是如此慈悲本是化他之法故菩萨得之即成自行故复印言我亦如是。

　　○次明体法二智中先[后-口+十]三藏次正释。

　　此三种二智若望体法二智悉皆是权故龙树破云岂有不净心中修菩提道犹如毒器不任贮食食则杀人此正破析法意也故皆是权(云云)。

　　初文中三藏菩萨毒器缘如止观第二记。

　　○次正明中二先立二智次明三意。

　　体法权实二智者体森罗之色即是于空即色是权智即空是实智。

　　初中云森罗者世人共闻其言而不甄简深浅皆指欲界人中五尘今则不尔既七种中皆指权智所照俗境名为森罗是则七种森罗不同细简(云云)。

　　大品云即色是空非色灭空正是此义为缘说二缘别不同说亦种种虽复异说悉为化他权实所摄故有化他二智化他二智既是随情皆束为权内证权实既是自证悉名为实以自之实对他之权故有自行化他二智也就自证得又分权实故有自行二智也。

　　○下去五重皆先[后-口+十]次正立等。

　　此三二智望含中二智复皆名权何者无中道故(云云)。

　　体法含中权实二智者体色即空不空照色是权智空不空是实智。

　　说此二智赴无量缘随情异说虽复无量悉是含中二智所摄故有化他二智化他二智本是逗机皆名为权自证二智皆名为实于自证二智更分权实故有自行二智。

　　此三二智望显中二智悉皆是权何者带于空真及教道方便故。

　　又体法显中权实二智者体色即空不空一切法趣空不空了色是权智空不空一切法趣空不空是实智。

　　为缘说二缘既无量说亦无量无量之说悉为显中二智所摄故有化他二智化他二智既是随缘悉名为权自证二智既是证得悉名为实以自望他故有自行化他二智就自证二智更分权实。

　　此三二智望别权实二智悉皆是权何者带即空及教道方便故。

　　别权实二智者体色即空不空色空俱是权智不空是实智。

　　以此二智随百千缘种种分别分别虽多悉为次第二智所摄故有化他二智化他二智悉是为缘皆名为权自证二智既是证得悉名为实以自对他故有自他二智就自证权实自分二智故有自行二智。

　　此三二智望别含圆二智悉复是权何者以次第故带教道故。

　　别含圆权实二智者色空不空一切法趣不空色空名权智一切法趣不空为实智。

　　以此二智随百千缘种种分别分别虽多悉为别含圆二智所摄故有化他二智化他二智既是为缘悉皆是权自证二智既是证得悉名为实自他相望共为二智就自证得更分权实故有自行二智。

　　此三二智望圆二智悉复是权何者带次第及教道故。

　　圆权实二智者即色是空不空一切法趣色趣空趣不空一切法趣色趣空是权智一切法趣不空是实智。

　　如此实智即是权智权智即实智无二无别为化众生种种随缘随欲随宜随治随悟虽种种说悉为圆二智所摄故有化他二智化他二智既是随情悉复是权自证二智悉名为实就自证中更分二智故有三种不同也此之二智不带析法等十八种二智方便唯有真权真实名佛权实。

　　○次判中二先正判次叹用判意初又二初先举今经明妙。

　　如经如来知见广大深远方便波罗蜜皆悉具足独称为妙待前为粗。

　　○次更比决比决又二先约教次约味。

　　又从析法二智至显中二智凡十二种二智待前皆名为粗显中为妙何以故此妙不异后妙故又从次第二智凡九种二智待前为粗不次第为妙又前十八种二智皆粗唯不次第三种为妙又不次第二种为粗一种为妙。

　　初文中四节初前四番中云从析法二智至显中凡十二种智待前为粗显中为妙者显中虽在十二之数亦得待前为粗显中为妙指圆真也次后三中前二粗后一妙第三复合前四通判云前十八粗后三妙后三即第七也故后三中约三意说则自行为妙亦约悟说。

　　○次约五味。

　　又历五味教者乳教具三种九种二智酪教一种三种二智生酥四种十二种二智熟酥具三种九种二智此经但二种三种二智若酪教中权实皆粗醍醐教中权实皆妙余三味中权实有粗有妙可以意推。

　　如文。

　　○次叹用判功能者若不约四教五味两重判妙焉知法华居一代之最比见读此教者尚反指华严岂不与夫震地逸敷而不闻不见同耶哀哉伤哉于中为三先总述次解释三此中下结意。

　　若不作如上释诸智者经论异说意则难解。

　　初如文。

　　○次何者去释中引华严者一显华严未会二所显三教犹粗于中又四先引华严次明谬释三此释下难四若得下显正。

　　何者华严解初住心云三世诸佛不知初住智。

　　初如文。

　　世人释云如实智佛自不知佛如实智亦不知初住如实智。

　　次文中世人释云等者世人意言初住如实智与佛如实智不殊故俱不知作此说者非但初滥于后亦乃显佛愚痴故次文[后-口+十]云其实不允。

　　○次难又二先通难。

　　此释自谓于理为通其实不允。

　　(△次历教)。

　　若藏通等佛不论如实智云何于自如实智不知耶别教初住不得如实智云何言不知。

　　次历教中约三教破云藏通二佛自无如实智故不得云于自如实智不知别佛虽得如实智别初住不得如实智云何言亦不知初住如实智若其别佛不知别教断见思位真谛如实智大成可笑今言别教初住不得如实智者即显圆教初住得如实智佛是究竟如实智此义可尔若言不知全是落漠故大论八十六云如实智者有二种一者具足谓诸佛二者不具足谓大菩萨上能知下岂有具足而不知不具足耶。

　　若得前来诸智意者三世三藏佛不知圆教初住智此则事理二释俱无滞也。

　　四显正中云事理二释俱无滞者藏不知圆于事无滞下不知上于理无滞。

　　(△三结意)。

　　此中义兼二种一分别二十一种权实二待粗论妙如上说。

　　○次开中三谓法譬合。

　　若开粗显妙者诸方便谛既融成妙谛对谛立智悉非复粗如贱人舍王若过者舍则庄严如众流入海同一咸味开诸粗智即是妙智也。

　　如贱人舍王若过者等者粗智如舍妙谛如王以境妙故智亦随妙此约境发智说故也。

　　(△次例诸境)。

　　○次例余境以立二智中先总叙意次正例。

　　二智多有所关须商略类通今对七种二谛明二十一种权实以为章门若得此意约因缘境亦应如此。

　　初文云二智多有所关等者非但唯对二谛而已以二谛境通一切境故因缘等亦应如是。

　　谓析因缘智体因缘智含中因缘智显中因缘智次第因缘智带次第因缘智不次第因缘智一一各有化他自行化他自行等三种分别合有二十一种分别粗妙判五味多少论待绝等四谛三谛一谛等亦应如是当自思之何烦具记也。

　　○三料简。

　　问随情谛及化他智何意无量随智谛及自行智何意不多答只约一人未得道时见心横起邪执无穷何况多人种种各异为是义故随情则多智见于理理唯一种不得有异。

　　如文。

　　(△四斥旧明今经破立之意)。

　　○四[后-口+十]谬立今经意中为八先举宗以质非次若破下明宗所凭意三方便下约今法[后-口+十]彼人法四若作下正显其破相五若但下明教法功能六世人下结[后-口+十]七今若下重叹八如此下形论意未周初文中三先示法相次质偏三既不下示宗承所用。

　　夫二谛差别已如上说。

　　初如文。

　　说此七权实二十一权实颇用世人所执义不颇同世人所说语不颇用诸论所立义不。

　　次文中云颇用世人等者今家章䟽附理凭教凡所立义不同他人随其所弘偏赞己典若弘法华偏赞尚失况复余耶何者既言开权显实岂可一向毁权施本为开开无异趣世人解经或添以庄儒或杂以绮饰亦不同诸论偏申一门或复通论直申大小今采以佛经申法华意遍破遍立明教指归余意可知。

　　(△三示宗承所用)。

　　既不从世人亦不从文䟽特是推大小乘经作此释耳。

　　○次明宗所凭教又二初正指经部次若巧下明宗中所破。

　　若破若立皆是法华之意若巧拙相形以通经二智破三藏经二智乃至次第不次第相形以圆经二智破别经二智。

　　并如文。

　　(△三约今法斥彼人法)。

　　方便诸经明智既粗通经之论岂得为妙经论既尔弘经论人何劳击射任其所说自有所堕。

　　(△四正显其破相)。

　　○四破相中先举七二之相次举三意之相。

　　若作生灭解权实者堕在初番若作不生不灭解者堕第二番乃至第七番亦可知。

　　初如文。

　　又纵广引经论庄严己义者亦不得出初番随情二谛化他权实况出初番第二第三权实尚不出初番三种权实况第七番三种权实。

　　次文云又纵广引诸经论等者世人释二谛义但广引教释二谛之名不能分别名下之旨况七种二谛一一复有随情等三是故世人但各执教不知教是赴机异说既迷教旨当知所引但成三藏随情二谛能观之智只成化他权实二智既不出于初番随情当知尚阙初教随智及随情智况余六三意耶。

　　(△五明教法功能)。

　　○五功能中二初举初番以况后诸番。

　　若但以初番二智破一切世间情执略尽假令得入化城只是自行实智尚不得化他之权何况能得后番诸智。

　　○次若寻下广举下六番所破。

　　若寻二十一种二智凡破几外见凡破几权经论复显几是立几权经论然后方称妙权妙实。

　　言凡破几外见等者破一切外人诸宗僻计也凡破几权经论立几权经论者今以法华经意以为破立故得遍破遍立施权故立废权故破或权实俱立或权实俱破若开若会准例可知。

　　(△六结斥)。

　　世人全不识一两种权实之意而情中即计为智若是智者破何惑见何理未见理未破惑生死浩然非情何谓。

　　(△七重叹)。

　　今若待前诸粗智而明妙智者法华破待之意也若其会者一切权经论所明谛理皆成妙理无非智地会一切权经论所明二智无非妙智悉是大车。

　　六七可知。

　　(△八形论意末周)。

　　如此破会深广莫以中论相比可熟思之(云云)。

　　第八形论意中云如此破会莫以中论相比者依向所说岂比中论末代通经虽兼别含通岂能委明二十一种单复开合适时破会逗物之妙结撮始终耶问一家所承本宗龙树今此何以反斥本宗答本承观法不承论所破势论意唯以四句观法破大小执令末代行者归心有由若部意所立功归于此若论破会者未若法华故权实本迹遣偏废近久远圣旨于兹始存故获陀罗尼由三昧之力师资之宗宛如符契。

　　○对三谛中二先重叙五境次对境明智初文又三初总标来意次略列三境三相对立五解释。

　　四对三谛明智者上明五三谛竟今更分别。

　　初如文。

　　未三智照十法界束十为三谓有漏无漏非有漏非无漏三法相入分别有五初谓非漏非无漏入无漏对漏无漏为三法二谓一切法入无漏对漏无漏为三法三谓漏无漏非漏非无漏为三法四谓一切法趣非漏非无漏对漏无漏为三法五谓一切法趣漏趣无漏趣非漏非无漏为三法。

　　次二文者前单作谛名以真俗等名为便今欲对境明智境作漏无漏名便也前亦照境智从权实作名与今异者若照境时从权实为名若论境体应名漏等漏是俗无漏是真双非是中以中对二得三境名是故皆云对漏无漏为三法。

　　○次对境明智者为三先标五种相。

　　更说五境竟对此五境明五三智者谓一切智道种智一切种智三智相入五种不同。

　　○次境智相入明五。

　　一中智入空智对道智为三次如来藏智入空智对道智为三次中智对两为三智次如来藏智入中智对两智为三智次圆三智是为五差。

　　○三解释释中三先正释次判三开初文又二先教次观教中文自五重不同初番为三初明三境发三智次解释三世人下引同。

　　中智入空智分别为三智者初依无漏发一切智次依有漏发道种智后深观无漏之空知空亦空发一切种智。

　　初如文。

　　○次文者为二先释行相次今若下结示。

　　然初心不知空空次虽得空亦不空空后能深观于空空于前空但二空名同二境亦合故言相入。

　　初文者下去相入例此可知。

　　今若分别以无漏空为一切智有漏空为道种智中道空为一切种智。

　　世人采经论意云六地断惑与罗汉齐七地修方便道八地道观双流破无明成佛即此意也。

　　三引同中破无明成佛者此是通教被接菩萨至八地后破无明惑成别圆初地初住八相佛也而世人唯知采经文而不知教门深浅。

　　○圆入通中又三先正释。

　　如来藏智入空智分别三智者依漏无漏发一切智道种智不异前而后不因别境更修中智但深观空能见不空不空即如来藏藏与空合故言相入以深观空见不空故发一切种智。

　　藏智者不同诸论含藏种子今以圆教诸法具足含一切法义同于藏今秪观所入之空即见藏理故云不因别境以秘密智力能令众生发如此智。

　　○次比决。

　　前中道智但显别理理之与智不具诸法藏理藏智具一切法故异于前以藏智对两智为三智也。

　　○三大经下引证。

　　大经云声闻之人但见于空不见不空智者见空及与不空大品云一切智是声闻智道种智是菩萨智一切种智是佛智即此意也。

　　○次别三智为二先释。

　　中智对两成三智者各缘一境各发一智次第深浅不相滥入。

　　○次引地持。

　　故地持云种性菩萨发心欲除二障有佛无佛决定能次第断诸烦恼即此意也。

　　二障者烦恼障及智障具如止观第六卷达磨郁多罗释今家依大品大论开为三惑是故智障兼于事理障事智者是尘沙惑障理智者是无明惑。

　　○次圆入别二智中四初略立次两智下对前辨体三引论师意证四示今意。

　　如来藏智入中智为三智者。

　　两智不异前一切种智小异何者前明中境直中理而已欲显此理应修万行显理之智故名一切种智耳今如来藏理含一切法非直显理之智名一切种智与前为异用此智对前为三智也。

　　故地论师云缘修显真修真修发时不须缘修。

　　前三如文。

　　前两智即是缘修后智发时即是真修真修具一切法不须余也即是此义(云云)。

　　四今意中云前两智是缘修者今家判在缘修之位属空假观地人但云地前为缘修不云空假。

　　○次圆三智中二先释次引论证。

　　圆三智者有漏即是因缘生法即空即假即中无漏亦即假即中非漏非无漏亦即空即假一法即三法三法即一法一智即三智三智即一智智即是境境即是智融通无碍如此三智岂同于前释论云三智一心中得无前无后为向人说令易解故作三智名说耳即是此意(云云)。

　　并如文。

　　○次明观成于中二先辨因果次上明下例智相入初文为二初总辨因果次对三观。

　　若欲显智要须观成泛论观智俱通因果别则观因智果例如佛性通于因果别则因名佛性果名涅槃今就别义以观为因成于智果。

　　初文具如止观显体中初说。

　　○次三观中二先引璎珞次正对三观。

　　如璎珞云从假入空名二谛观从空入假名平等观二观为方便道得入中道第一义谛观。

　　初文言璎珞三观具如止观第三记及前后所引修观义具如止观破法遍次第不次第破也。

　　○次今用下正约三观明于观智。

　　今用从假入空观为因得成于果名一切智用从空入假观为因得成道种智果用中观为因得成一切种智果也。

　　(△次例智相入)。

　　上明于智略有五种今以观成亦应五种细作可知修观义如止观(云云)。

　　○次判粗妙亦二先教次味初中二先判前两都不成三谛故不用。

　　言粗妙者藏通两佛虽有一切种智之名更无别理不破别惑此智不成故不用也。

　　○次释后五重文自为五。

　　中入空智者虽说中道因于通门而成两智后照中道无广大用因于拙教果又不融是故为粗。

　　初明别入中云因于拙教果复不融者次第为拙教门所说果理不融以果隔越不与因理融通故也。

　　次如来藏入空智者教果理虽融因是通门亦名为粗。

　　中对二智者虽不因通而三智别异果教未融是故为粗。

　　如来藏入中者在果虽融因是别门此因亦粗。

　　圆三智者因圆果圆因妙果妙谛妙智妙正直舍方便但说无上道是故为妙智也。

　　余四如文。

　　(△次味)。

　　若历五味教者乳教有三种三智酪教一种三智生酥具五种三智熟酥亦具五种三智粗妙可知法华但一种三智此是法华破意即相待妙也。

　　○次开中四初略以劣况胜次故大经下引证三凡夫下释大经文以合今意四如此下结归。

　　开粗明妙者世智无道法尚以邪相入正相治生产业皆与实相不相违背低头举手开粗显妙悉成佛道何况三乘出世之智故大经云声闻缘觉亦实亦虚断烦恼故名之为实非常住故名之为虚。

　　初二如文。

　　○第三文中二先以凡况小。

　　凡夫未断烦恼无实唯虚尚开粗入妙即是大乘何况二乘之智。

　　○次以小况大。

　　二乘之智根败心死尚得还生何况道种之智。

　　(△四结归)。

　　如此开时一切都妙无非实相七宝大车其数无量此是法华会意即绝待妙也。

　　○五约一实智为三释判开初释中立譬合结。

　　五对一谛明智者即是如实智也释论云诸水入海同一咸味诸智入如实智失本名字故知如实智总摄一切智纯照一境故总众水俱成一咸也。

　　(△次判)。

　　若待十智为粗如实智为妙若待诸实智诸实智名粗中道如实智名妙。

　　判中云若待十智为粗者大品十一智十智同小乘第十一如实智属大乘今文大小通立如实于诸如实中唯圆如实为妙。

　　(△三开)。

　　若开粗显妙者非但诸实智为妙十智亦名妙(云云)。

　　次开显者唯开显如实方成妙实。

　　○次明对无谛中三谓立判开初立。

　　无谛无说者既言无谛亦复无智。

　　○次若历下判。

　　若历诸处明无谛者余方便无谛无智为粗中道无谛无智为妙。

　　○三若以下开。

　　若以杜口绝言无谛无智者亦无粗无妙无待无绝历一切法皆无粗无妙也。

　　(△前文对五境竟今科二展转相照对境)。

　　○二展转又二初明来意。

　　二展转相照者六番之智传照前诸境。

　　○次思议下正展转相照六境既展转开合故须六智随其开合亦随境转照若智随境得名是则诸智亦义同名异名异故各照义同故传照是则不可思议境智一境一切境一智一切智如可思议中尚六界十如结摄一切异名诸境诸境亦尔诸智亦然况不思议大小偏圆互相摄耶故下结云谛融智融圆成开显法华妙旨若不见始终妙意徒自云云何益者乎于中又四初正明传照次如此等下义当于判开传照如判俱融如开三如此等下义当开教见理若见理时一切俱开四略以智例境也。

　　思议因缘下智中智照六道十如性相等下中二智观十二因缘灭者照二乘十如性相等上智照菩萨性相本末等上上智照佛法界性相本末等四种四谛智照十法界者生灭无生等苦集智照六道十如相性生灭无生道灭智即是照二乘十如相性无量无作苦集智照菩萨界性相等无量无作道灭智照佛法界相性本末等四种四谛智照四十二因缘者生灭无生苦集智照思议两十二因缘也生灭无生灭两道灭智是照两思议十二因缘灭也无量无作两苦集智照不思议两十二因缘也无量无作道灭智照不思议两十二因缘灭也七种二智照十法界者生灭无生灭两权智及入通等二合四权智照六道性相生灭无生灭两实智照二乘性相等别权圆入别权有边是照六道性相无边是照二乘性相圆权则通照九界性相别入通实空边是二乘性相不空边是菩萨性相圆入通实空边是二乘性相不空边是照佛界相性别实是照菩萨性相圆入别实圆实俱照佛法界相性也七种二智照四种因缘者前四权是照思议两十二缘别权圆入别权有边是照两思议十二缘无边是照两十二缘灭圆权则通(云云)别入通实空边是照思议十二缘灭不空边是照不思议十二缘圆入通实空边同上不空边是照不思议十二缘灭别实照不思议两十二缘灭圆实照两不思议十二缘灭等前四种权智是照生灭无生灭两苦集又三权智照无量无作苦集二实智是照思议两道灭又五实智是照不思议两道灭五种三智照十法界者五种道种智照六道性相本末等五种一切智照二乘菩萨性相本末等五种一切种智照佛法界十如相性等又五种三智照四种十二因缘者五种有智照思议两十二缘五种一切智照两思议十二缘灭又是照不思议十二缘五一切种智是照两不思议十二缘灭五种三智照四种四谛者五道种智照生灭无生两苦集五种一切智照生灭无生两道灭亦是照无量无作两苦集五种一切种智是照无量无作两道灭五种三智照七种二谛者五道种智是照四种俗谛五种一切智是照两种真谛亦是照别圆入别圆三种俗谛五种一切种智是照五种真谛一如实智是照佛界十如性相又是照不思议十二因缘又是照无作四谛又是照五种真谛又是照五种中道第一义谛无谛无说与十相性如合与不思议十二缘灭合与四种不生不生合与真谛无言说合与中道非生死非涅槃合。

　　初文者只是以后智传照前境十如居初故不论智据理亦应以十如智照于五境是则六智一一皆能照于五境如文可见不须委论若不解此诸境诸智若大若小更相间入若判若开互为法界如何能识法华所宗岂能了于一心妙境境智相称如何能见下诸妙文所依所发乃至化他不思议用妙感妙应乃至眷属并从此生乃至本证亦不出此人不见之谓为烦芿。

　　(△次义当于判开)。

　　如此等诸智传传照谛谛若融智即融智谛融名之为妙。

　　(△三义当开教见理)。

　　如此等皆是方便说言称妙不妙见理之时无复权实非权非实亦无妙与不妙是故称妙也。

　　(△四略以智例境)。

　　七种二谛五种三谛更相间入余诸境亦有此意七种二智五种三智既相间入者余诸智亦有此意例自可作(云云)。

　　○次明行妙中文自为二今又为三标列释。

　　第三行妙者为二一通途增数行二约教增数行。

　　○释中初略简粗显妙次前对下次依章解释初文又二初对前境智举粗次妙行者下显妙初文又三初明三法次第相须次明三法更互相显三如此下结。

　　夫行名进趣非智不前智解导行非境不正智目行足到清凉池。

　　初文者行假智智假境智行是能到理境是所到到清凉池也。

　　而解是行本行能成智故行满而智圆智能显理理穷则智息。

　　次文者解即智也智为行本则行藉智生行能成智则智藉行成智能显理智生则理生理未穷故则智未息故理生则智生。

　　如此相须者则非妙行。

　　结文可见问若一心三智为妙行本乃至一心三智照中道理到于初住清凉池者何粗之有而斥为非妙耶答似如所问今云粗者未见一理而三理乃至一行而三行乃至六即初后俱三三一不殊初后不二乃至修德性德一念三身等若如是者方名妙行妙行者下释其相也。

　　○次释妙行中初标次释。

　　妙行者一行一切行。

　　初言一行一切行者须约六即以明三德今言行者多在住前三法妙显在于初住故也问一行一切行其相如何答如四三昧是菩萨行一一三昧无非法界诸度具足故一施一戒皆具三谛三智三德成波罗蜜摄诸善法是故名为一切行也。

　　○次释又二先正释次与境智互融初又二初引经次结成三德。

　　如经本从无数佛具足行诸道又云无量诸佛所而行深妙道又云尽行诸佛所有道法。

　　初如文。

　　既具复深又尽具即是广深即是高尽即究竟。

　　次文言深尽等者尽即法身具即解脱深即般若如此三德在一心中境即理性三德智即三德之解行即三德之观始从观行终至六根无非妙法。

　　(△次与境智互融)。

　　○次文又三先总明次前境说下别明三若三下结。

　　此之妙行与前境智一而论三三而论一。

　　初言与前境智一而论三者一谓涅槃三谓三德境是法身智是般若行是解脱当知只一涅槃而论此三又境即理三智即名字三行即观行相似三也当知九只是三三只是一一尚无一岂有九三。

　　前境说如法相法相亦具三名秘密藏前智是如法相解解亦具三如面上三目今行是所行如所说行亦具三名伊字三点。

　　(△三结)。

　　若三若一皆无缺减故称妙行耳。

　　二三如文。

　　妙法莲华经玄义释签卷第十一

　　　　　音释

　　芿

　　(而证切陈新相积也)。

　　帙

　　(直质切书衣也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第十二　　侈二

　　隋天台智者大师说

　　门人灌顶记

　　唐天台沙门湛然释

　　(△次依章解释)。

　　○次正释中二先叙来意。

　　前对境明智今亦应对智明行。

　　○次若直下正释释中先释通途次释约教言通途者还依向妙以立通途未判属一教故也随教各别自明增数故曰约教如诸部中有共教者即其事也所谓华严共二乃至般若共三于诸部中复有同听异闻自成约教故须有此二种释义所以列此增数行者为知行妙遍[(冰-水+〡)*ㄆ]诸行摄一切教所明诸行相须之行正在别教藏通二教亦有此义而理浅近置而不论今明圆人境智行三一一具三方名行妙如行即有具深尽三依理起解名为智三理体即是理性之三此之三三不假相须复以境智行三用对三德不纵不横问何故不名增一如增一阿含及毗尼等而言增数耶答其义实通若言增一者恐滥增法谓以一法增而加前法今言增数但是数增法体无定或是一法离开增数或以异法数增前故亦名增数通途约教二义咸然是故唯着增数之言总论秪是法界大体离出万行初通途文为四初先叙意意在略举知其大纲次释论下正释三行虽下明不思议相导相发等四若得此下结叹。

　　若直对一种智增数明行则行若尘沙说不可尽况对诸智各导众行则浩若虚空得意亡言不复可说释论云菩萨行般若时以一法为行摄一切行或无量一法为行摄一切行或二法为行摄一切行或无量二法为行摄一切行乃至十法百法千万亿法为行摄一切行或无量十法百千万亿法为行摄一切行。

　　初二文者但可以列数不可以名具。

　　行虽众多以智为本智如导主行若商人智如利针行如长线智御行牛车则安隐能有所至用此增数诸行为前十如谛智所导乃至一实谛智所导。

　　第三文中云针导线者大论三十三文御导牛者大论二十文谓得前意以不思议智显不思议行至不思议理故后文云智如导主等但约不思议异前耳。

　　(△四结叹)。

　　若得此意以正智导众行入正境中此义唯可悬知不可载记(云云)。

　　○次约教中二初通约四教明增数相次广明别圆两五行相为别圆二教行法该广别虽次第证道是同是故行门可以相例可以相显初文三初正释次判三开初又三标释结。

　　二约教增数者。

　　○释中自四初三藏中二初增一至三次广指诸数初文者初明一法为行者谓不放逸及他物莫取于中二先引经。

　　若三藏增数明行如阿含中佛告比丘当修一行我证汝等四沙门果谓心不放逸若能护心不放逸行广演广布则所作已办能得涅槃又告比丘当修一行谓他物莫取比丘白佛我已知已佛言汝云何知比丘白佛他物谓色声香味触法佛言善哉若能不取此六即所作已办能得涅槃。

　　(△次释)。

　　所言广演广布者以不放逸心历一切法谓三界六尘皆不放逸得至涅槃。

　　次所言下释中前之二文俱有所作已办而不释者此是果法故不复释今意明行故但释不放逸言护心不放逸行者增一第四佛在给孤独告诸比丘当修一法广演一法修行广布已便得神通诸行寂静得沙门果至泥洹果云何一法谓不放逸行云何不放逸所谓护心云何护心于是比丘当守护心有漏心有漏法欲得悦预未尽欲漏便不生已生便灭无明亦尔闲静一处便自觉知而自游戏便得解脱四智具足所作等者一切罗汉皆具四智谓我生已尽梵行已立所作已办不受后有今文略举一焉。

　　(△次增二法)。

　　增二数明行者阿含云阿练若比丘当修二法为行谓修止修观若修止时即能休息诸恶戒律威仪诸行禁戒悉皆不失成诸功德若修观时即能观苦如实知之观苦集苦尽苦出要如实知之得尽漏不受后有怛萨阿竭亦如是修。

　　增二法中具如止观第三记今止谓戒门观谓四谛慧又止谓苦谛观谓余三言怛萨阿竭者古译经论如来三号云怛萨阿竭阿罗诃三藐三佛陀初句谓如来次句谓应供后句谓正遍知晋宋已来译经皆尔晋安帝隆安年中僧伽婆译增一云此之止观佛及弟子皆悉修习即此意也如婆沙中五百比丘皆云所修止观展转相赞云善哉善哉如来弟子所修皆同佛亦如是。

　　○次增三中二先对。

　　增三数明行者谓戒定慧此三是出世梯隥佛法轨仪。

　　○次引教中先引。

　　戒经云诸恶莫作诸善奉行自净其意是诸佛教。

　　○次释。

　　诸恶即七支过罪轻重非违五部律广明其相如是等恶戒所防止诸善者善三业若散若静前后方便支林功德悉是清升故称为善自净其意者即是破诸邪倒了知世间出世间因果正助法门能消除心垢净诸瑕秽岂过于慧佛法旷海此三摄尽。

　　言五部者弥沙塞昙无德迦叶遗婆粗富罗萨婆多具如止观第六记余数略如文。

　　(△次广指诸数)。

　　若得此意四五六七乃至百千万亿法为行摄一切行亦如是是名下智导行也。

　　○通教增数行为二初叙意次正释。

　　通教增数行者不定部帙判通教但取三乘共学法门指此为通耳。

　　初文中云不定部帙者不同三藏四阿含等别有部帙今以诸部方等诸般若中但是三乘共行即判属通。

　　○次释中二初释一法次余数并略初文又二初正释次指广初文又三初标次释三如是下结。

　　今且引释论增数以示其相。

　　初如文。

　　○次释中二先出论文。

　　论云菩萨行般若时虽知诸法一相亦能知一切法种种相虽知诸法种种相亦能知一切法一相。

　　○次云何下释论意又二初引论文自释次今观下正释论文初又二初论文自标。

　　云何观一切法一相。

　　○次所谓下论中自释释中二初略释。

　　所谓观一切法无相。

　　○次如四大下举类。

　　如四大各各不相离地中有水火风但地多以地为名水火风亦如是。

　　一切诸法无不于一和合法中观众多性以多破一名为一相以无破一名为无相故举四大以例知。

　　○次正释中三先法次譬三合法中四先略释次若言下纵征三如是下例破诸法四此以下结成观相此即性相二空之相也一相是性空无相是相空是则一大之中余三为他一大为自既破自他共则不立。

　　今观无此异相若火中有三大三大应并热若三大在火中三大遂不热则不名火若三大并热则三大舍自性皆名为火无复三大。

　　初文中推四大相如止观第二观音观门但彼兼破转计于一一大开为四句如因事坚以破情坚乃至四句皆是坚义余大亦然此文依大论但破四大实法故于四大更互推捡地中无三名为一相地亦自无名为无相故一相亦无余大亦尔。

　　(△次纵征)。

　　若言有三大而细不可知此与无何异若粗可得则知有细若无粗细亦无。

　　(△三例破诸法)。

　　如是则火中诸相不可得一切法相亦不可得是故一切法皆一相。

　　(△四结成观相)。

　　此以一相破异相复以无相破一相无相亦自灭。

　　如前火木然诸薪已亦复自烧。

　　次譬中云如前火木如止观第三记此之譬意通于偏圆今唯在通也。

　　(△三合)。

　　是为观一切法一相一相无相。

　　(△三结)。

　　如是无量一切法悉皆一相一相无相。

　　(△次指广)。

　　或二法为行摄一切行乃至百法千万亿法为行摄一切行。

　　(△次余数并略)。

　　可以意推不复繁记。

　　○次别教增数行者又二初广次略初文亦应云不定部帙指华严方等般若中历别行法即是其相然方等中多以别行[后-口+十]于小行般若中多以别法展转融通华严正当历别之行故今略出以为行相又二初正释次是一一下功能。

　　别教增数行者如善财入法界中说于一善知识所各闻一法为行或如幻三昧或投岩赴火算砂相黡发菩提心等种种一行皆云佛法如海我唯知此一法门余非所知乃至一百一十善知识一一法门皆如是。

　　初云指华严善财入法界者彼经一一善知识皆言我唯知此一法故也言或如幻三昧者彼法界品善财至摩耶夫人所获是三昧广如经说投岩赴火者善财南行有聚落名伊沙那有婆罗门名曰胜热善财见彼婆罗门修行苦行求一切智四面火聚犹如大山中有刀山高峻无极登彼山上投身火聚善财云我已先发等(云云)婆罗门言汝今若能上此刀山投身火聚诸菩萨行悉皆清净善财念言人身难得脱诸难难诸根具难值佛闻法遇善知识逢善友难受如法教得正命难此将非魔所使耶此非险恶徒党诈称菩萨善知识耶尔时十千梵王空中告言善男子莫作是念今此圣者得金刚焰三昧光明法门度诸众生十千诸魔空中劝十千自在天空中散华乃至他化天龙八部各有十千修供养已婆罗门为善财说法善财闻已心大欢喜于婆罗门所起真善知识心说偈赞叹善财投火未至火间即得菩萨善住三昧触火得寂静三昧善财言刀山大火触我身时安隐无患婆罗门言唯我行此菩萨无尽轮解脱火烧诸众生见惑无余必不退转见通深浅算沙者善财南行至名闻国于自在主善知识所得算沙法门自在主言我已先于文殊师利童子所修学书算印等法门入工巧神通知一切法门常与十千童子在河渚上共围绕聚沙为戏因此法门得知世间书算界处等法亦能治病一切世法皆知乃至菩萨算法一百落叉为俱胝俱胝俱胝为一那𢈔多乃至不可说不可说转等三十重算法以此算法知无量由旬广大沙聚悉知内外颗粒多少乃至亦知十方沙数知众生数法差别数法名数如来名数皆能知能说成就大愿旧经中云文殊已教我相黡子法门沙聚法门印法门余同新经今文依旧经故云相黡发菩提心等者善财至一一善知识所皆言圣者我已先发阿耨三菩提心而未知圣者云何修菩萨行等。

　　是一一行皆破无明入深境界。

　　次功能中言皆破无明入深境界者今文通论一教不分贤圣之位若于诸善知识所但得俗谛三昧则但破无知名为无明若入实相则破障中微细无明多分并约教道不融破无明惑故云我唯知此一法门耳证道无隔岂得不知若菩提流支法界性论以诸知识用对四十二位则皆破无明但今一家据唯知一法及以普贤弥勒意望之则自成次第不相摄故此则全如今家所判。

　　(△次略)。

　　若二法三法百千万亿等法亦应如是(云云)。

　　○圆教增数亦先广次略指。

　　圆教增数行者如文殊问经明菩萨修一行三昧当于静室结跏趺坐系缘法界一念法界一切无明颠倒永寂如空此之一行即是一切无碍人一道出生死一切诸法中皆以等观入解慧心寂然三界无伦匹此乃一行摄一切行增二法为行摄一切行所谓止观增三法为行摄一切行谓闻思修戒定慧增四法为行摄一切行谓四念处增五法为行摄一切行谓五门禅增六法为行摄一切行谓六波罗蜜增七法为行摄一切行谓七善法增八法为行摄一切行谓八正道增九法为行摄一切行谓九种大禅增十数为行摄一切行谓十境界或十观成乘等。

　　初文且增至十法者为取十乘观法故也余行并是当门得益而为始终今此十法始终具足将送行者至初住故初一行中若始终论之亦须具十且以法界为正未及余行法界即是十中不思议境言系缘等及一切无碍人等如止观第一记此圆增数其名乃通体必异渐止观文中虽以止观释系缘义今取所系所念即实相境为一法也言一切无明等者释上能系能念之功用也止故永寂观故如空此之下重明行之功能一切菩萨无异行故皆悉由之出于二死从因至果唯用一法智无异照名为等观行无异趣名为等入解慧观成寂然止成两处三界无复过上匹谓匹类增二法等者寂照止观无作三学无作道品初四念处言五门禅者如净名迦旃延章五门是也取结成双非以显中道为圆五门如云诸法毕竟不生不灭是非常非无常义五受阴洞达空无所起是非苦非乐义诸法毕竟无所有是非空非有义于我无我而不二是非我非无我义寂灭之义名通大小不须双非即名以显中道之义即圆五门也亦名五行等至第六卷更释六波罗蜜于一心中以六即位度二死岸七善者䟽云夫七善之语通于大小今局在圆七善也一初中后善是序正流通时节善二其义深远名为义善三其语巧妙名为语善四纯一无杂名为独一善五具足名为圆满善六清白名为调柔善七梵行之相名为慈悲善亦应细分诸教七异以显法华独显圆七是今文意始四念至八道具如止观道品中九种大禅唯在别圆今意非别列释具在法界次第彼亦未分别圆之异若欲分之约境约智以分行相十种境如止观阴等十境唯在三教今是圆人所观境界故云十境观已俱成不思议故十乘者亦义通四教今非前三乃至百亿例此判之。

　　(△次略指)。

　　增百数千万亿数阿僧祇不可说法门为行岂可具载若得其意例可解。

　　(△次判)。

　　○次然增数下判前约教又二先约四教以判粗妙。

　　然增数明行为行不同须判粗妙若三藏增数诸行以生灭智导但期出苦止息化城是故为粗通教增数诸行体智虽巧但导出苦灰断是同别教增数诸行智导则远自浅阶深而诸行隔别事理不融是故为粗圆教增数诸行行融智圆是故为妙。

　　○次约今经重显妙行。

　　今经属圆增数如观经云于三七日一心精进此就一法论行妙若行若坐思惟此经此就二法论行妙若闻是经思惟修习善行菩萨道此就三法论行妙四安乐行此就四法论行妙五品弟子此就五法论行妙六根清净此就六法论行妙如是等待粗论妙也。

　　前四中圆已属今经为明行相故重别辨如前境智皆引当文为证故也始从一法终至六法皆是四安乐之相状也为成增数故以四法同共列之又四安乐行中止观应属二法三业应属三法誓愿亦属四法又前所列圆教十数总在今经然名义等尚通诸部是故更对增六之法名之与义全属此经。

　　○三开。

　　开粗论妙者低头举手积土弄砂皆成佛道虽说种种法其实为一乘诸行皆妙无粗可待待即绝矣。

　　如文。

　　(△次广明别圆两五行相)。

　　○次明二教五行五行具在大经十一经初云佛告迦叶菩萨应当于是大乘大般涅槃专心思惟五种之行何等为五一者圣行乃至病行善男子菩萨常当修习是五种行复有一行是如来行今家判前所列名次第行复有一行名不次第行又前五中通于两义证道通圆教道唯别今释五行先列章。

　　复次约五数明行妙者又为二先明别五行次明圆五行。

　　○次解释释中二先释次料简释疑初释中三先释两五行次判三开初释中二先次第次不次第先次第中二先列。

　　别者如涅槃云五种之行谓圣行梵行天行婴儿行病行。

　　○次释释中二初正释次问答料简初文释中五行自为五文初圣行中二先列。

　　圣行有三戒定慧。

　　○次释释中二先引经立意次正释初文者又二初如经下经文。

　　如经菩萨若闻大涅槃闻已生信作是思惟诸佛世尊有无上道有大正法大众正行。

　　○次从此下是文中结示。

　　从此立行。

　　○次从若闻下解释又三初明依经立信次明依信立愿后方依愿立行。

　　若闻大涅槃即是信果亦是信灭有无上道已去是信显果之行无上道是信慧有大正法是信定大众正行是信戒是名信因信道。

　　初立信者信于果头灭理及以缘修之行行要不出三学先知苦集信此道灭以破苦集故菩萨发心须以四谛为愿行之本具如止观第一及第五明发心中辨。

　　○次自伤下依信立愿又为二先自愍悲他次正明愿相。

　　自伤己身及诸众生破戒造罪失人天乐及涅槃乐即是知集往来生死受恶道报即是知苦苦集与戒定慧相违即无道无道故不得涅槃则无灭。

　　唯有苦集无复道灭是则四谛俱无故也以不了苦集即名为无。

　　菩萨欲拔苦集而起大悲兴两誓愿欲与道灭而起大慈兴两誓愿。

　　次菩萨下正明发愿即四弘也具如止观发心中明今是次第弘誓之相应与前两后一子细以境智相对辨别今文中总略无复委悉。

　　○三发誓愿已下正明行相以填前愿至无作慧行断十二品无明愿方满也行相为三先戒次定三慧初戒中三谓释判开初释中为二先正释次结劝辨位初又二初明持根本白四羯磨以为远因次因是下明由是因本次出生五支诸戒。

　　发誓愿已次则修行思惟在家逼迫犹如牢狱不得尽寿净修梵行出家闲旷犹若虚空即弃家舍欲白四羯磨持性重戒息世讥嫌等无差别不为爱见罗刹毁戒浮囊如止观中说。

　　初文者若不尽寿净修梵行则常住远果何由可克言尽寿者且顺白四所受势分为言故于二百五十中性遮两戒等持无缺而世大乘语者乃根本先坏何者谓证真如则大妄居首三宝交互盗用为先未善媒房安疑衣钵受食受药讵思益方屏坐露坐曾无介意说法岂求男子宿载无间女人如斯等类不可具载爱见罗刹全损浮囊身尚叵存利他安在言罗刹乞浮囊等广如止观第四持戒犯相等文。

　　(△次明由是因本次出生五支诸戒)。

　　○因是持戒具足根本乃至无上道者明定慧圣行并由事戒而得成就于中先列次释。

　　因是持戒具足根本业清净戒前后眷属余清净戒非诸恶觉觉清净戒护持正念念清净戒回向具足无上道戒。

　　初云具足等者五八十等未名具足至此白四方名具足言根本者由此能为道定根本若此具足复由五八以为根本言前后眷属余清净戒者舍堕已下及诸经所制皆名余戒经列五支戒前二支戒圣行摄次一定圣行摄余二慧圣行摄故文且通列同名戒故。

　　(△次释)。

　　根本者十善性戒众戒根本为无漏心持故言清净前后眷属余清净戒者偷兰遮等是前眷属十三等是后眷属余者非律藏所出絓诸经所制者如方等二十四戒之流名为余戒也此两支属律仪作法受得之戒也后三支非作法是得法得法时乃发斯戒也非诸恶觉觉清净戒者即定共也尸罗不清净三昧不现前以戒净故事障除发得未来性障除发得根本灭恶觉观名定共戒也护持正念念清净戒者即四念处观理正念虽未发真由相似念能发真道成道共戒故名正念念清净戒复次定共戒依定心发属止善义道共戒依分别心发属行善义动不动俱是毗尼何者戒论防止得定共心不复起恶得道共发真永无过罪故俱是戒也。

　　絓者卦也亦预也后三非作法是得法者经列五支戒竟云复有二种戒一者受世教戒二者得正法戒得正法戒终不为恶受世教者谓白四羯磨然后乃得得正法戒者通于大小及定慧等从受得戒边戒圣行摄又有二种一者性戒二者息世讥嫌戒经文释讥嫌戒具如梵网列诸轻戒及诸愿等非诸恶觉等者戒体是觉离恶觉故名觉清净故名定共既云发得根本通指欲散俱名恶觉与色定俱故名定共护持等者种种方便令入无漏故名护持初离邪见故名正念无诸见秽故名清净从相似来通属此戒故指暖等名虽未发乃至罗汉通名道共复次下寄此位中判道定属戒以止行二善俱是戒故故先判已结云动不动俱是毗尼道定是不动律仪名为动何者下释。

　　○次回向具足者能回己与他回因向果至此方得名为具足先标名。

　　回向具足无上道戒者。

　　○次即是下释中二先略举愿行次释愿行。

　　即是菩萨于诸戒中具四弘六度发愿要心回向菩提故名大乘戒。

　　初文以愿行具足得大乘名前四滥小是故此中偏名大乘。

　　○次弘誓下释释中三先总愿指前次明事行三广明别愿。

　　弘誓如前说。

　　初如文。

　　六度者猒恶出家舍于所爱即是檀纤毫不犯拒逆罗刹即是尸能捡节身心安忍打骂名生忍耐八风寒热贪恚等名法忍爱见不能损即是羼提守护于戒犯心不起即是精进决志持戒不为狐疑所诳专心不动名为禅明识因果知戒是正顺解脱之本出生一切三乘圣人非六十二见鸡狗等戒名为般若。

　　次文者虽列六度犹戒中摄故六全成戒言能忍身苦名为生忍忍心违顺名为法忍八风只是利衰等八不出违顺鸡狗等戒者此诸外计并属勒沙婆宗二十五谛中彼云苦行有六一自饿二投渊三赴火四自坠五寂默六持牛狗等戒谓得宿命智见从牛等中来得生人身便谓修牛等行而得人身即便啖草及啖粪等不知牛等于彼业谢往胜因牵生于人天亦如婆沙屠儿伽吒缘及六十二见如止观第二记。

　　(△三广明别愿)。

　　○次别愿文三先举菩萨戒中一十二愿次列大经防护十愿三对大论十戒以辨同异。

　　又别发愿要制己心宁以此身卧于热铁不以破戒受他床席十二誓愿自制其心。

　　初如文。

　　(△次列大经防护十愿)。

　　○次文二先列次与根本五支辨同异初文二先列。

　　又更发愿愿一切众生得护持禁戒得清净戒善戒不缺戒不析戒大乘戒不退戒随顺戒毕竟戒具足诸波罗蜜戒以此十愿防护众生。

　　○次结意又二先标意。

　　菩萨一持戒心若干愿行以庄严戒。

　　○次会同。

　　诸余行心亦应如是。

　　(△次与根本五支辨同异)。

　　然护他十戒从自行五支中出从根本眷属两支出禁戒清净戒善戒何者篇聚作法即是禁戒禁戒若发无作乃名清净清净即止善而言善戒即是行善也从非恶觉觉清净戒开出不缺戒何者虽防护七支妄念数起致有缺漏若发未来禅事行不缺得根本禅性行不缺从护持正念念清净戒开出不析戒即道共戒也灭色入空是析法道共今体法入空故名不析又内有道共则戒品牢固不可破析也从回向具足无上道戒开出大乘不退随顺毕竟具足波罗蜜戒言大乘者菩萨持性重讥嫌等无差别自求佛道性重则急为化众生讥嫌则急小乘自调性重则急不度他故讥嫌则宽菩萨具持两种故名大乘戒不退者行于非道善巧方便淫舍酒家非法之处辄以度人而于禁戒无有退失如医疗病不为病所污故名不退随顺者随物机宜随顺道理故名随顺戒毕竟者竖究竟无上之法也具足波罗蜜者横一切圆满无法不备也。

　　次与五支辨异中云如医疗病等者菩萨医王疗众生病不为病污。

　　(△三对大论十戒以辨同异)。

　　大论亦明十种戒不破不缺不穿不杂四种即是大经根本支中禁戒清净戒善戒不缺戒论随道戒即是大经护持正念支中不析戒也论无著戒即是大经回向支中不退戒论智所赞戒即是大经大乘戒论自在戒即是大经自在戒论随定戒即是大经随顺戒论具足戒即是大经波罗蜜戒大经明毕竟论言随定此大同小异于义无失。

　　三与大论十戒对辨者大经十戒对大论十戒文稍㕘互今具对录论不缺即大经禁戒属根本业支论不破不穿即大经清净戒善戒属前后眷属支故文中云从根本眷属等两支中出禁等三论不杂戒即大经不缺戒属非诸恶觉觉清净支论随道戒无著戒即大经不析戒属护持正念支论自在戒智所赞戒随定戒具足戒即大经大乘戒不退戒随顺戒毕竟戒具足诸波罗蜜戒属回向无上道支从五支出文虽如前若但以论十对大经十者论不缺戒即大经禁戒论不破戒即大经清净戒论不穿戒即大经善戒论不杂戒即大经不缺戒与论不缺名同意别论取缺坏不任故对根本经取微有缺损故对不杂论随道戒无著戒即大经不析戒论智所赞戒即大经大乘戒论自在戒即大经不退戒随顺戒论随定戒即大经毕竟戒论具足戒即大经具足波罗蜜戒但依此对自见误文亦不须改。

　　○次涅槃下结劝辨位。

　　涅槃欲辨菩萨次第圣行故具列诸戒浅深始终具足善能护持即入初不动地不动不退不堕不散是名戒圣行。

　　如文。

　　○次判中初云戒圣行等者以有浅深故于浅深判其粗妙以证道同故故随顺等亦得名妙今复于次第分对四教者以次第行竖与四教行相同故于中二先约教判次约五味。

　　戒圣行既从始浅以至于深今仍判其粗妙禁净善三戒属律仪律仪通摄众故定尊卑位次绪虽有菩萨佛等不别立众故戒法是同但以佛菩提心为异耳故知律仪等三戒三藏摄不缺是定共根本禅是事亦属三藏摄是故为粗不析戒是体法道共即通教摄大乘不退等别教摄亦兼于通通有出假随机顺理于道不退然依真谛不及别人别人为妙也随顺毕竟具足等圆教摄不起灭定现诸威仪不舍道法现凡夫事故名随顺唯佛一人具净戒余人皆名污戒者故名毕竟戒戒是法界具一切佛法众生法到尸彼岸故名具足波罗蜜戒净名云其能如是是名奉律是名善解此经云我等长夜持佛净戒法王法中久修梵行始于今日得其果报又罗睺罗密行唯我能知之岂非待前诸戒皆粗唯圆为妙也。

　　初约教中律仪通摄众等者大小乘众通用律仪摄其分位故各依律仪以定位次是故菩萨在大则大在小则小故知菩萨在小乘众还依小乘位次而坐在大乘众则依大乘位次而坐故云用律仪定之故不别立三乘位次此语藏通菩萨故云戒法是同言亦兼通者但兼通教出假菩萨随界内机顺真谛理耳别人以中理为真释具足中先释次引多文证其能如是是名奉律者观心无生究竟持戒具如波离章中心无内外及以垢净名真奉律久修梵行等者此以久在二乘位中名为久修今闻开权一切万行同归佛乘名为果报罗㬋罗密行者小乘亦云罗睺罗密行与法华何别然大小不同小乘以微细护持为密如云罗云比丘不曾倚𣗳倚壁不曾顾视不曾与女人一言等今法华中约其发迹即以迹覆本名之为密此语本在开权文中引证意者谓罗云比丘本持圆妙迹示为粗故但属判粗妙中摄。

　　复次持初戒如乳中间如三味后戒如醍醐醍醐为妙(云云)。

　　复次下约五味判者若约五支即以初支以为初味后支为后味中间为三味若束十戒为四教四教为五味者即以三藏为初味圆教为后味通别为三味即通教如酪别如二酥应以十行为生十向为熟。

　　○开粗显妙者又二先更寄相待重问答释疑次开粗下正明开显初文即应开粗令显妙戒先问答料简者简出粗戒即为所开乃是重料简于判粗妙文以显开粗故下结云此说犹是待粗之戒。

　　开粗显妙者他云梵网是菩萨戒今问是何等菩萨戒彼若答言是藏通等菩萨戒者应别有菩萨众众既不别戒何得异又若别明菩萨戒何等别是缘觉戒今明三藏三乘无别众不得别有菩萨缘觉之戒也若作别圆菩萨解者可然何者三乘共众外别有菩萨故别有戒问三乘众外别有菩萨戒者缘觉戒云何答三乘众外无别缘觉此说犹是待粗之戒耳。

　　他既不曾分于四菩萨别今问三祇菩萨及大品中三乘共位菩萨为持何戒若持梵网何故重仍存四轻分四篇今小吉既与僧残共篇忏法一概对首况夷𠎝许忏许增益受如是等异不可具之故知前之二教三乘共行别圆两教专于梵网若出家菩萨全用白四而为护他加制六夷与小异耳余诸轻重各随其教次文云彼若答云乃至戒何得异者藏通两经不别列众但出家者在出家二众在家者在在家二众故知还依小乘二众律仪次第是故二教无别菩萨戒故大论三十八云以释迦无别菩萨众故弥勒文殊在声闻中次第而坐次答云无别缘觉众者意明三乘同禀律仪。

　　(△止观云式叉式叉名大乘戒)。

　　开粗者毗尼学者即大乘学式叉式叉即是大乘第一义光非青非黄非赤白三归五戒十善二百五十皆是摩诃衍岂有粗戒隔于妙戒戒既即妙人亦复然汝实我子即此义也是名绝待妙戒。

　　式叉等如止观第四记第一义光等者心非色故戒亦非色故心无尽戒亦无尽故使一切皆摩诃衍。

　　妙法莲华经玄义释签卷第十二

　　　　　音释

　　梯隥

　　(梯天黎切木阶也隥丁邓切登陟之道也)。

　　黡

　　(于琰切黑子也)。

　　絓

　　(古卖切𦊰也)。

　　羼提

　　(梵语也此云忍辱羼初限切)。

　　疗

　　(力照切治也)。

　　绪

　　(象吕也切)。

　　叵

　　(普火切不可也)。

　　啖

　　(徒滥切食也)。

　　奋迅

　　(奋方问切迅息进切)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第十三　　侈三

　　隋天台智者大师说

　　门人灌顶记

　　唐天台沙门湛然释

　　○次明定圣行中三标列释。

　　定圣行者略为三一世间禅二出世禅三上上禅。

　　○释中三释判开释中自三初释世禅又自为二初列。

　　世禅复二一根本味禅隐没有垢无记二根本净禅不隐没无垢有记。

　　○次释释中初根本味中先总释次别释初文二先释总名次释通体初又三初释名。

　　根本者世出世法之根本也。

　　○次大品下引证。

　　大品云诸佛成道转法轮入涅槃悉在禅中。

　　○三若能下功能。

　　若能深观根本出生胜妙上定故称根本也。

　　若能深观根本等者此已明开权之始见禅实相乃名深观此本菩萨圣行得作此说无观慧者尚无念处况生妙定。

　　○次隐没下释通体。

　　隐没者闇证无观慧也有垢者地地生爱味也无记者境界不分明也。

　　通论禅体无念处观故地地须忻猒故所证不分明故。

　　(△次别释)。

　　○次正释中二先标三品次初修下释。

　　此有三品谓禅也等也空也即十二门禅也。

　　初文言禅也等也者禅谓四禅等谓四等即四无量空即四空。

　　初修方便当善简风喘明识正息安徐记数莫令增减若数微细善解转缘调停得所当证前方便法或粗细住皆有持身法起进得欲界定或未到定八触发动五支成就是发初禅大论云已得离淫火则获清凉定如人大热闷入冷池则乐(云云)若欲进上离下者凡夫依六行观佛弟子多修八圣种行者于初禅觉观支中猒离觉观以初禅为苦粗障二法动乱定心故苦从二法生喜乐故粗二法翳上定故障二禅异此名胜妙出总而言之一知过不受着二诃责三析破得离初禅是修二禅相善巧攀猒则内外皎然与喜俱发四支成就故论云是故除觉观得入一识处内心清净故定生得喜乐(云云)二禅中既离觉观不得作方便出定时修习猒下进上亦有六行如弃初禅方法(云云)尔时泯然不依内外与乐俱发五支成就故论云由爱故有苦失喜则生忧离苦乐身安舍念及方便(云云)欲猒下进上亦有六行如前(云云)善修故心豁开明出入息断与舍俱发空明寂静四支成就若能知乐患见不动大安忧喜先已除苦乐今亦断(云云)。

　　此中明禅乃是菩萨定圣行法故须明修不同止观但辨发得略明相者示发不迷今文修相亦具在修证中始从根本乃至无漏又今定圣行亦不须辨理定之相谓非漏非无漏等义在慧圣行故故今出世亦且辨观练熏修初数息依婆沙其相具如止观第七记言转缘者依细心中转粗入细粗细住前之方便也六行者猒下苦粗障攀上胜妙出忻三猒三各随用一展转皆以自地为下猒自地故名为猒下八圣种者具如止观第六记二法动乱者觉观二法也一知过不受二诃责者知觉观是妨乱之法故云知过既知过已应求胜定如何以此二法为妙是为诃责即以四句捡之名为破析若修根本亦不须识三假四句但灭坏觉观亦名破析内外皎然者内谓定法外谓欲身一识处者既离觉观得入二禅与内净相应即以内净为一识处不依内外者内谓内净外谓觉观若能知乐患者知第三禅乐过患也见不动大安者得第四禅也忧喜先已除者喜在第二得第三时已离忧喜故云先除苦乐今亦断者乐在第三今得第四则离第三。

　　○次修四等言四无量四法平等于中二先标修意。

　　行人既内证四禅欲外修福德应学四等此有通修别修。

　　○次释释中三先明处所。

　　通修者大论云是慈在色界四禅中间得修此语则通别修者初禅有觉观分别修悲则易喜支修喜易乐支修慈易一心支修舍易复次初禅修悲易二禅修喜易三禅修慈易四禅修舍易此则修四无量定之处所也。

　　○次辨修相。

　　复次修时缘前人离苦得乐欢喜平等之相而入定。

　　○三发时下隐没等。

　　发时内得喜乐平等之法外见前人离苦得乐或内得外不见或外见内不得分别邪正(云云)。

　　广明在修证及阿毗昙如止观第九略记。

　　○次四空处为五先标修意。

　　行人欲出色笼修四空定。

　　○次灭色下略出定体。

　　灭色存心心心相依故名四空。

　　○三方便者下明修相。

　　方便者须诃色是苦本饥渴寒热色为苦聚赞空为净妙离诸逼迫过一切色与空定相应不苦不乐倍更增长于深定中唯见虚空无诸色相心无分散。

　　○四复次下明所离相。

　　复次得空定故出过色界故名过一切色相空法持心种种诸色不得起故名灭有对相已得空定决定能舍色法不忆恋故名不念种种色相(云云)。

　　○五指广。

　　诃下攀上皆有方便委在禅门(云云)。

　　○根本净禅有三者问止观中明根本净禅何故无六妙门答此六妙门非发得相是故彼无言三根者明此三法所被之人非关发得正明修相故今明之如欲界散地属慧性故上界诸禅属定地故自下升上皆能发者名定慧等于中三先结前总标次列三释。

　　根本味禅竟根本净禅不隐没无垢有记与上相违。

　　初文中云相违者谓暗证不暗证等三相违故也。

　　(△次列)。

　　此又三品谓六妙门十六特胜通明等也。

　　(△三释)。

　　○次释中初释六妙为四初释名次对余二以明行相三若广下功能四正释。

　　涅槃是妙此六能通故言六妙门。

　　初如文。

　　○次行相中二初标。

　　此三法为三根性。

　　○次释释中二先便宜次略指对治。

　　慧性多为说六妙门此一一门于欲界中即能发无漏若定性多为说十六特胜故下地不发无漏上地禅满乃能得悟定慧性等为说通明通明观慧深细从下至上皆能发无漏。

　　慧能断惑故能发无漏若定性多遍修诸定方能断惑。

　　此是随机之说若作对治则复别途(云云)。

　　次若作对治复别途者具如禅门。

　　(△三功能)。

　　若广明修习则摄一切诸禅今但次第相生一辙竖意。

　　若广明修习等者大小偏圆皆习此定但方便各别期心不同次第亦别故一一禅摄一切禅今但次第故没诸意。

　　○四正释中为二初总释次别释初文三初略举数次引证三示相。

　　修此六门修证合论则有十二法。

　　初如文。

　　佛言游止三四出生十二。

　　次引证中言游止三四出生十二者三四谓十二门禅出生十二谓六妙门修证各六加功为修任运为证今文存略但云游止等若婆沙中能缘念出入息有六事不同初数有五一者满数谓从一至十二者减数谓从三至一三者增数谓从一至三四者聚数谓出入各六五者净数谓出入各五问先数何息答先数入息以人生时息初入故随者观入至咽至脐乃至脚指心皆随至止者入至咽出至鼻心亦随止观者不但观风息等亦观四大差别之相乃至都观五阴五相也转者还也转此息观起念处观乃至世第一也净者苦法忍去论次文有料简问云属何性等答云属慧性依于欲身通三禅三未至大论二十一云以有漏禅治欲如以毒治毒不获已而用之今用亦尔。

　　(△三示相)。

　　即此修数证数乃至修净证净。

　　○次别释中二先释次佛坐下引证初文自六但释四文余二略无具在修证言释四者应为四文随止复略初释中先修。

　　修数者行人初调和气息不涩不滑安详徐数从一至十摄心在数不令驰散是名修数。

　　○次证。

　　与数相应者觉心任运从一至十不加功力心自住数息微心细是名证数若患数粗当放数修随乃至净亦各如是。

　　随止可见。

　　○次释观中三初通标次料简三释。

　　然观有三义一慧观观真二得解观即假想观三实观。

　　通言观者文中标三通摄一切不出此三此是通标。

　　○今此门意不须假想是故次简故云初实后慧。

　　此中初用实观后用慧观。

　　○次修实下释中二先修次证初修中二初释次功能释中二先总。

　　修实观者于定心中以心眼谛观此身细微入出息相如空中风。

　　○次皮肉下别别中即为四文初不净次复观下苦次又观下无常次复观下无我。

　　皮肉筋骨三十六物如芭蕉不实内外不净甚可猒恶复观定中喜乐等受悉有破坏之相是苦非乐又观定中心识无常刹那不住无可着处复观定中善恶等法悉属因缘皆无自性。

　　初言内外者且约三十六物分之具如止观第九记下三悉是观于定心皆苦无常等。

　　○次功能中二先别明破四倒。

　　如是观时能破四倒。

　　○次不得下总明除我。

　　不得人我定何所依是名修观。

　　虽四不同皆为除我故总别明之。

　　○次如是下证相者二先释相次是名下结释中亦二先正释次心生下功能初释中亦四即四念成也初心眼下不净成。

　　如是修时觉息出入遍诸毛孔心眼开明彻见身内三十六物及诸虫户内外不净。

　　○次众苦逼迫苦观成。

　　众苦逼迫。

　　○刹那变易无常观成。

　　刹那变易。

　　○一切下无我观成。

　　一切诸法悉见无自性。

　　○次功能中亦二先总。

　　心生悲喜无所依倚。

　　○次得下别相成故与修中前后互列。

　　得四念处破四颠倒。

　　是名与观相应不能具记(云云)。

　　佛坐树下内思安般一数二随等正是此禅。

　　○特胜通明在法界次第委释亦如止观第九记于中又为三初释名。

　　十六特胜者释名(云云)。

　　○次得名。

　　此从因缘得名。

　　○三正释释中二先竖次横竖中二初正释次观弃舍时下功能初释中自为十六一一皆有修证不复别论。

　　修相者知息入知息出者此代数息调息绵细一心随息入时知从鼻至脐出时知从脐至鼻随照不乱知风喘气为粗知息为细入粗即调令细如守门人知入知出恶遮好进涩滑轻重冷暖久近难易皆知知息为命所依一息不还即便命尽觉息与命危脆无常不生爱慢知息非我即不生见若知息长短对欲界定知息遍身对未到地除诸身行对初禅觉观支受喜对喜支受乐对乐支受诸心行对一心支心作喜即喜俱禅心作摄即二禅一心支心作解脱即三禅乐观无常即四禅不动观出散即空处观离欲即识处观灭即对无所有处观弃舍对非想非非想处。

　　(△次功能)。

　　观弃舍时即便获得三乘涅槃。

　　(△次横)。

　　若横论观慧即对四念处(云云)。

　　○次通明中二先正释次指广初又二先修次证修中二先正明次如是下功能初修中二先总举三事。

　　通明禅者行者观息色心三事无分别。

　　○次谛观下别观三事初文观息次息本下观身三观身下观心此中不复观四念处故但观三。

　　谛观出入息入无积聚出无分散来无所经去无履涉如空中风性无所有。

　　初观息如文。

　　息本依身身本不有先世妄想招今四大围于虚空假名为身头等六分三十六物四微一一非身。

　　次观身中云四微者是所造四大谓色香味触是四细色共为报身故名为微为地等四之所造故声非报法不恒有故是故不论。

　　○三观心。

　　观身由心心由缘起生灭迅速不见住处相貌但有名字名字亦空。

　　如文。

　　○次功能。

　　如是观息色心不得三性别异既不得三事即不得一切法此是修相。

　　如文。

　　○次证中二先正证次能具下功能初中初文心证次文身息证。

　　证者内证真谛空如观解。

　　初文中云内证真谛空如观解者如前六妙门中第四观门所解离四颠倒。

　　次第通达此身色息分明亦知世间天文地理与身相应。

　　知天文地理等如止观第九略记。

　　(△次功能)。

　　能具三界禅定能知非想有细烦恼破惑发真得三乘涅槃。

　　○次指广。

　　委在禅门。

　　如文。

　　○次明出世禅先结前。

　　世间禅竟。

　　○次释释中三初标名数。

　　二明出世间禅者即有四种。

　　○次列。

　　谓观练熏修。

　　○三释释中自四今又为三初正释四相次明此四观练熏修于八背等一切诸禅三大经下结地功能初文自为四别初明观禅又二初自列四门以结名。

　　观者谓九想八背舍八胜处十一切处通称观禅。

　　九想等四通名为观四皆观于不净境故。

　　○次行人下正释先释九想于中四先明观意次必须下劝修三随所下能所对辨四此九下明功能。

　　行人为破淫火。

　　初如文。

　　(△次劝修)。

　　必须增想纯熟。

　　次文者从一至九故云增想。

　　(△三能所对辨)。

　　○三能所中又二初略明能所次破六下广明能所初文二初文能治次能除下所治亦是略明功能。

　　随所观时与定相应想定持心心无分散能除世间贪爱。

　　○次广明中亦二初明所治次能修下明能治初文三初标数次有人下释名相三此六下过患。

　　破六种欲有人着赤白黄黑等色或著相貌端严或着威仪姿态或着语言娇媚或着细滑肌体或着可意之人此六欲渊沉没行者。

　　言六欲者如止观第六记。

　　○次能治中二初通标。

　　能修九想除此六贼。

　　○次死想下别对。

　　死想破威仪言语两欲胀想坏想啖想破形貌欲血涂想青瘀想脓烂想破色欲骨想烧想破细滑欲九想通除所著人欲又啖想散想除着意人。

　　○四功能中二初明治惑功能次虽是下明入大功能。

　　此九既除于欲亦薄瞋痴九十八使山动。

　　初文中九十八使如止观第五记。

　　○次文二法譬。

　　虽是不净初门能成大事。

　　法中云初门者九想居背舍胜处等初故云初门能成大事者菩萨圣人求大涅槃。

　　如海中尸依之得度(云云)。

　　○次八背舍中二初释名。

　　八背舍名(云云)背净洁五欲舍离着心故名背舍。

　　○次正明修。

　　修者行人持戒清净𤼵大誓愿欲成大事端身正心谛观足大指想如大豆黑胀[爾*皮]起此想成时更进如狸豆大更如一指大更如鸡卵大次二指三四五指次观趺底踵踝[跳-兆+尃]膝䏶臗悉见膀胀次观右脚亦如是复当想大小便道腰脊腹背胸胁悉见肿胀又观右胛臂肘腕掌五指又头𩓱等从足至头从头至足循身观察唯见肿胀心生猒恶复当观坏脓烂大小便道虫脓流出臭剧死狗己身既尔观所爱人亦复如是内破见我外破贪爱久住观察除世贪爱次除却皮肉谛观白骨见骨色相异谓青黄白鸽如是骨相亦复无我得此观时名欲界定次观骨青时见此大地东西南北悉皆青相黄白鸽色亦复如是此是未到之相又观骨人眉间出光光中见佛是初背舍成相如是次第乃至八背舍发相具如禅门(云云)。

　　如禅门止观。

　　(△三八胜处)。

　　八胜处者初两胜处位在初禅三四两胜处位在二禅后四胜处位在四禅三禅乐多心钝故不立也前背舍缘中多少不得自在是故胜处更深细观察少多好丑悉使胜知胜见如快马能破阵亦能自制其马(云云)。

　　(△四十一切处)。

　　十一切处者以八色两心更相淡入广普遍满转变无碍具如禅门(云云)。

　　次胜处一切处并如禅门非此可具。

　　○次练禅者为三初立名次上来下立意三阿毗昙下辨异。

　　练禅者即九次第定也。

　　初如文。

　　上来虽得八禅入则有间今欲纯熟令从初浅极至后深次第而入中间无有垢滓间秽令不次第者次第故名次第亦是无漏练于有漏除诸间穬故名练禅亦是均调诸禅令定慧齐平无间也。

　　次文云上来虽得八禅者根本味禅为一根本净禅中有三谓妙门特胜通明观禅有四谓九想背舍胜处一切处此四并前故成八禅此八有间故更修九次第定令八无间上来八中唯至背舍方始具于九地自余七门摄在背舍故练背舍则诸地无间故云令九次第无间。

　　(△三辨异)。

　　阿毗昙明熏练但言以无漏熏四禅今以无漏通练八地即是次第入无间三昧也。

　　○次熏禅中三初立名。

　　熏禅者即师子奋迅三昧也。

　　○次前是下辨异立相。

　　前是次第无间入今亦是次第无间入亦能次第无间出。

　　○三除粗下功能有二法二譬初一法譬除垢功能次一法譬自在功能除诸间尘得自在故。

　　除粗间及法爱味尘犹如师子能却能进奋诸尘土行者入出此法能遍熏诸禅悉令通利转变自在如熏皮熟随意作物。

　　○次明修禅者又二初立名。

　　修禅者超越三昧也。

　　○次辨相。

　　近远超入近远超出近远超住是禅功德最深故名顶禅于诸法门自在出入(云云)。

　　(△次明此四复练熏修于八背等一切诸禅)。

　　○次九次第定善入熏练背舍等者即以法华下方菩萨善入出等释此中意于中三法譬合。

　　又九次第定善入八背舍奋迅善出八背舍超越善住八背舍善入出住百千三昧即此意也。

　　此中意者以诸禅中唯八背舍诸地具足何者根本味禅但至非想九想但见欲界依正胜处但在第三背舍一切处但在第三四五背舍唯背舍禅过非想处至灭受想故知若练背舍则兼余禅始从初禅终至灭受想定次第而入故云善入奋迅善出者定法转深出入自在复从初禅不假方便即入二禅如是乃至灭受想定复从灭定从上向下逆次而出还至初禅其实出入从胜为名故云善出超越善住者以心常住上下诸地故能超越逆顺今从胜说故云善住是故经中地涌菩萨善入出住百千三昧即此禅也入一一禅名一三昧故云百千此观等四名及相状并在大品大论。

　　譬如画师五彩相淡出无量色如世间果但以四大出一切五阴。

　　譬如画师如世间果等者由练熏修使背舍深细犹如淡彩由观练等大小诸乘一切万行从禅而生故如四大。

　　(△三合)。

　　定法亦尔但以观练熏修出生一切神通变化无种不备。

　　(△三结地功能)。

　　○三大经下结地名以显功能于中四初引经结名次地能下明地功能三一一禅中下结归四是故下结得名。

　　大经云菩萨住禅得堪忍地地能持能生。

　　初二如文。

　　(△三结归)。

　　○第三文二初总标。

　　一一禅中皆有慈悲誓愿道品六度诸行无不具足。

　　○次何者下释释中二先明观禅具法次例练等亦然初观禅中二先明具三种念处次又不净下明具四念处。

　　何者若于戒定中明观慧即共念处单论观是性念处通取戒定等境智文字等是缘念处。

　　初文者且指观禅以之为定及作法戒名之为戒以得念处复得观禅并作法戒故名为共若究竟论共必得灭定及无漏道方乃受名今此为以义立禅中诸法故对观禅等以立共名缘中云境等者诸戒各有所对持犯等境分别智解故名为智戒定之教名为文字。

　　○次明此中具四念处于中二初略立念处。

　　又不净观破净颠倒是身念处观诸禅中心受苦乐三世内外受不可得破乐颠倒是受念处观诸禅心以有心故造作善恶无心则无作者破我颠倒是法念处观心生灭前后际断破常颠倒是心念处。

　　○次复次下明念处具法此之念处非关报阴故一一文皆着禅心之言于中二初明横具观练熏修次问诸禅下明竖具道品初文又二初正明具四。

　　复次八背舍观四念处九次第定练四念处奋迅熏四念处超越修四念处。

　　○次二乘下斥小立名结成地相。

　　二乘为自灭度修此五禅成四枯念处不名堪忍地菩萨为化众生深观念处慈悲誓愿荷负众生成四荣念处是摩诃衍名堪忍地也。

　　言五禅者世根本禅及观等四故知菩萨以大悲愿熏根本禅亦成四荣况复熏等耶。

　　○三问下料简。

　　问无色无身云何具四念处。

　　问如文。

　　○答中又三初引二论明有无次引证三结难初又二初正引论文次举况。

　　答毗昙云无色有道共戒戒是无作色以无漏缘通故此戒色随无漏至无色也成论人云色是无教法不至无色舍利弗毗昙云无色有色。

　　初言无漏缘通者通九地也既通九地岂隔无色。

　　○当知下引小况大。

　　当知小乘明义即有两意。

　　小乘尚云无色有色故知始自根本诸位乃至观练等四无不具四念处。

　　(△次引证)。

　　○次引大经证无色有色。

　　大经云无色界色非诸声闻所知。

　　(△三结难)。

　　○第三结。

　　若尔四念处通无色亦复何妨。

　　如文。

　　○次明念处竖具道品中二初问。

　　问诸禅中但得明念处尚无正勤云何具道品。

　　○次答答中二先明念处具次以暖等例初文二先略立。

　　答约位为言念处无后品修行为义念处具道品也。

　　○次引论示相又二先示。

　　大论云初修善有漏五阴于有为法中得正忆念即念处智慧也四种精进即是正勤定心中修名如意足五善根生名为根根增长名为力分别道用名为七觉安稳道中行名八正道。

　　○次初善下以下位况上。

　　初善有漏中已能具此何须见道方有八正。

　　○次例暖等。

　　若念处既具三十七品者暖顶等例然。

　　可知。

　　○次例练等三中二初略例。

　　观禅既尔练熏修等亦然。

　　○次然菩萨下明例诸禅具诸法意中二先誓愿次明行相初誓愿中二先明誓境菩萨为此境故故以誓愿而熏诸禅使具诸法。

　　然菩萨于一一禅中随所入法门慈悲众生如父母得食不忘其子。

　　○次愍伤下正明起誓于中三先悲。

　　愍伤痴闇不从内自求乐从他外求耽荒五欲求苦得怖失忧诸欲无乐为此起悲。

　　○次慈。

　　夫欲患如是何能去之得禅定乐则不为所欺是故起慈。

　　○三有四下结。

　　有四弘誓也。

　　(△次明行相)。

　　○次又诸禅下具六度行又二初正明行。

　　又诸禅中修六度者众生缚着世间生活业务不能暂舍菩萨弃之一心入禅是名檀若不持戒禅定不发又入禅时杂念不起任运无恶是尸拘捡身口捍劳忍苦制外尘不着抑内入不起是为忍初中后夜系念相续行住坐卧心常在定间念不生是名精进一心在定不乱不味名为定若一心在定能知世间生灭法相深识邪伪名般若。

　　○次一切下结归。

　　一切众行皆于禅中具足一一禅中能生诸功德慈悲荷负。

　　○四结得名。

　　是故得名堪忍之地。

　　如文。

　　○三出世上上禅中四初立名次地持下指地持三自性下略释初自性一禅四此九下略况结。

　　三出世间上上禅者即九种大禅如地持所释今不具论。

　　初二如文。

　　自性禅者即是观心实性名为上定一切诸法颇有不由心者心摄一切如如意珠。

　　第三中言自性者自性居初是故文中略举初一彼文六度一一皆九名字并同如云自性施等。

　　此九大禅皆是法界一切趣禅造境即真一色一香无非中道二乘尚不知其名况证其定。

　　○次前根本下判又二先约法次约心。

　　前根本旧禅如乳练禅如酪熏禅如生酥修禅如熟酥九大禅如醍醐醍醐为妙也。

　　初文可知。

　　复次根本禅爱味心中修即成乳自度心中修即成酪慈悲心中修即成生酥慈悲次第心中修即成熟酥实相心中修即成醍醐余四味亦如是若不以实相心修皆名为粗。

　　次文言根本爱味心中修等者前四约次第法以判五味此中若约人判五味可然如何九种大禅得以爱味心中修等耶答名同义异如六度名本在于大名下之义亦遍世间及界内外巧拙不同六中禅度岂局于大故使九禅爱味心修便成有漏虽用九意不能利他即成自度故知非但令法体不同亦乃由心而有差别以此差别是故从心更判五味。

　　○次开中三初正明开。

　　若开粗显妙者阿那波那即是摩诃衍法界实相摄持诸法离此之外更无别妙。

　　○次故知下结示。

　　故知诸佛成道转法轮入涅槃皆在四禅。

　　○三四禅中下举况结。

　　四禅中见实相名禅波罗蜜何况余定耶此即绝待妙义定圣行竟。

　　○次明慧圣行中二先标列。

　　慧圣行者谓四种四谛慧(云云)。

　　○次释释中但释四种四谛不复判开者前之两行并在外凡虽辨浅深初心立信须明浓淡以标远志今慧圣行始从初住终至初地行自亲证故不劳判况历位竖深义同四教已当于判初地证同义当于开是故此行不复辨开若欲判之住前如乳生灭等四如后四味所言开者至初地时地前诸行皆入初地萨婆若海变为无缘一切法相具如后辨今此四四谛虽并在别教既约生灭等四竖判一教别教菩萨即此自行而用化他故十行中横辨此四全为利物所以四相各附彼教而为相状故初用生灭教慈悲六度在道谛中明次无生无量中慈悲六度在灭谛后明次无作中于四谛后略言无缘慈悲及明摄诸度及离怖畏得二十五三昧又复四中皆以苦集二谛并苦前集后道灭并以道前灭后所以尔者生灭等四智虽巧拙莫不发足皆知苦断集先广习道法后取涅槃故与常仪所列稍异生灭菩萨既不断惑故道谛中具诸愿行无生无量并断惑已方乃赴难无作既在初地已证以愿满故且略不论真如分满分具诸行是故于此但明广摄若通论愿始并在戒圣行初此中分进分论故尔今初明生灭四谛自为四文不同。

　　生灭四谛慧者还观九想背舍依正两报膀胀烂坏不净之色是逼迫相现相三苦相是苦谛慧。

　　初苦谛者苦体常作逼恼迫窄之事不自在故三苦八苦广如大经圣行中明皆可见故是显了法故云现相三界皆苦不出此三故云三苦三苦如止观第七记。

　　以不起迷着依正作恩爱奴运动身口起三品十恶业感三途等生生长相转相二十五有相又知世间因果不净过患深愧猒耻终不杀他活己夺彼润身耽湎不净隐曲求直离合怨亲间构荣辱内謟外佞引纳无度纵毒伤道邪僻失真不为不净作十恶业惭愧羞鄙行三品十善感三善道生亦是生长相转相二十五有相是名集谛慧。

　　以不起迷着依正者此中恐剩不字此集谛慧中先明三恶由迷依正次明三善由达世间因果过故不行十恶及以十善善之与恶俱是生长之相故知剩不字终不下至邪僻失真明十善业道以一终不字冠下诸句终不杀他活己不杀也终不夺彼润身不盗也终不耽湎不净不淫也终不隐曲求直不妄也终不离合至荣辱不两舌也谓离亲合怨间荣构辱终不内谄外佞不绮语也阙不恶口以两舌兼之终不引纳无度不贪也终不纵毒伤道不瞋也终不邪僻失真不邪见也生长等相者以由集故复至来世故名为长由集轮回故名为转遍起有因故云二十五有相。

　　观依正不净破净颠倒观诸受即三苦破乐颠倒观诸行和合破我颠倒观诸心生灭破常颠倒别相总相善巧正勤如意根力觉道向涅槃门慈悲誓愿六度诸行等即大乘相亦是戒定慧相亦是能除相是名道谛慧。

　　倒不起则业不起业不起即因不起因不起故果不起是名寂灭相亦二十五有灭相亦名除相是为生灭四谛慧。

　　道灭谛慧中俱云除相者除是灭家之相苦集是所除道是能除灭是除已故无能字从所灭为名故云除相。

　　○次无生中文二先四谛次愿行初四谛中自四并有标结文相易知从此下不复分出一一并有法譬等可见。

　　无生四谛慧者观不净色色性自空非色灭空如镜中像无有真实洞达五受阴空无所有解苦无苦而有真谛是苦谛慧。

　　知集由心心如幻化所起之集亦如幻化一切爱见与虚空等是名集谛慧。

　　道本治集所治既如幻化能治亦如幻化是名道谛慧。

　　法若有生亦可有灭法本不生今则不灭若有一法过涅槃者我亦说如幻化是名灭谛慧。

　　灭中云若有一法过涅槃者我亦说之如幻如化者大论第五十先引经云诸天子心念应何等人听须菩提所说须菩提知诸天子心念语言如幻人听法我应用如是人听无听无闻无知无证须菩提云我如幻化乃至知者见者如幻如化历一切法乃至佛亦如幻化涅槃法亦如幻化论释云一切众生中佛第一一切法中涅槃第一闻是二事如幻惊疑谓须菩提错说为听者误是故更问须菩提须菩提言以二法皆从妄法生故法属因缘无有定实须菩提作是念假令有法过胜涅槃能令如幻何况涅槃涅槃是一切法灭是故无有法过涅槃者问若无有法过涅槃者何以说若有法过涅槃亦如幻化耶答凡譬喻法或以实事或以假设如佛说言若令树木解我语者我亦说令得须陀洹但树木无解语者佛为解语人引此喻耳又须菩提欲引般若之力大故故云设有法过涅槃者以智慧力亦能破之故云如幻。

　　(△次愿行)。

　　虽知五阴众生如虚空而誓度如空之众生虽知集无所有而断诸妄想如与空共𨷖虽知道不二相而勤于空中种树虽无众生得灭度者而灭度无量众生约此即事而真论道品六度等(云云)是名无生四谛慧。

　　弘誓约道中云如空中种树者大论引经云舍利弗白佛是诸菩萨所说若能解者大得功德何以故是诸菩萨乃至得闻其名得大利益何况闻其所说世尊如人种树不依于地而欲令得其根茎枝叶成其华实是难可得诸行性相亦复如是不住一切法而住生死不住如空住生死如种今文亦尔虽知道无能治所治能度所度而常修道以治苦集以利众生能所俱空而治而度俱如幻化故无所得是故菩萨以幻法门破彼幻惑以幻大悲利幻含识自他功毕于幻涅槃得无所得。

　　○次无量中二先四谛次弘誓先四谛中三先与小对辨次此慧下正释三二乘下对斥二乘以显真正初文二先引经次若是下释经意初文者先迦叶难次佛答。

　　无量四谛慧者大经云佛说四谛若摄法尽则不应言所不说者如十方土摄法不尽应有五谛。

　　难中云所不说者如十方土者如止观第七记。

　　佛言四谛摄尽无第五谛但苦有无量相集灭道等皆有无量相我于彼经竟不说之。

　　若是空者空尚无空云何无量当知出假分别之慧也。

　　(△次正释)。

　　○次四谛。

　　此慧遍知十法界假实差别名苦谛慧遍知五住烦恼不同名集谛慧遍解半满正助等行名道谛慧解半满十六门诸灭门不同是灭谛慧。

　　如文。

　　(△三对斥二乘以显真正)。

　　二乘但服四谛药治见思病自出生死于分别则闲菩萨作大医王须解诊种种脉识种种病精种种药得种种差。

　　显正中脉是苦病是集药是道差是灭又言诊脉者总举治病之方识病如止观中知病精药如止观中识药得差如止观中授药。

　　(△次弘誓)。

　　约此起种种慈悲行种种行诸度道品成种种众生净种种佛土广说如止观(云云)是名无量四谛慧。

　　次弘誓等诸行中成种种众生净种种佛土如止观第二记总而言之无量四谛慧具如从空入假破法遍。

　　○次无作中但言苦集即道灭者发心之来谁不为断烦恼生死广集佛法求无上道但此教意达道灭体于生死烦恼之中故云众生心行中求此则实知真断妙修理证故知竖行住行犹迷回向薄知初地少证即其意也于中二初正释四谛慧次如此下明观成具行愿等初文二先总立。

　　无作四谛慧者解惑因缘而成四也。

　　○次大经下释释中又三先释解惑因缘次若是下释成四种三大经下释无作初文二先释次相即初文二先迷次解。

　　大经云宝珠在体谓呼失去忧愁啼哭但见其体及疮不见宝珠及镜唯有忧悲无复欢喜此迷道灭而起苦集。

　　初文者即苦集言宝珠在体等者涅槃第八如来性品云譬如王家有大力士眉间有金刚珠与余力士捔力触珠寻没肤中都不自知是珠所在其处有疮命医欲治医善方药知疮因珠入其珠入皮即便停住医问力士额珠何在力士惊答额珠无耶将非幻化即便啼哭医慰力士不应愁苦因𨷖入体今在皮中影现于外𨷖时毒盛不觉珠入力士不信反怪医欺医令执镜乃自见珠𨷖疮如集入体如苦镜喻于道珠喻于灭唯有忧悲如但有三苦无复欢喜如无圆解若解疮体即是珠体者即知苦集即是法性以不知故唯有苦集。

　　(△次解)。

　　若解疮体即是宝珠则喜不哭因灭无明即得炽然三菩提灯此解悟因缘即是道灭。

　　○道灭下相即。

　　道灭即苦集苦集即道灭。

　　可知迷解在人体恒相即。

　　(△次释成四种)。

　　○次释四者体既相即虽复名四体实非四故言四非四也圆融四谛只是一实于中二初正明四谛体即次四既非四无量下融通地前。

　　若尔则四非四。

　　初如文。

　　(△次融通地前)。

　　○次文者又二先融次结成三谛。

　　四既非四无量亦非无量无量既非无量则假非假假非假故则空非空。

　　初文者收地前诸行无量亦非无量何但无量亦非无量则住中空亦非空。

　　○次何但下结成三谛先结次引证。

　　何但即空非空亦即假非假双亡正入即寂照双流。

　　初文者揽前二谛非二谛故成中道双亡双照即结成三谛也双非即亡空亡假故名为寂正入只是入中故名为照而亡而照故曰双流不同通教但空偏假立双流名与而言之四教俱有双流之位而行相各别。

　　○次引大品文者先引次寂灭下释经意。

　　大品云一切种智即寂灭相种种行类相貌皆知名一切种智。

　　初文者即是三智显前亡照经文初总标一切种智即寂灭相从种种下论文释也名一切种智者结。

　　寂灭相即是双遮双亡行类相貌皆知即是双流双照无心亡照任运寂知故名不可思议即无作四谛慧。

　　次从寂灭相下今文释经意也遮流约智用亡照约智体从无心下转释智体智体成就不须作意亡照而常任运而寂而知寂即是亡知即是照依次第义即在初地不次第义应明六即。

　　(△三释无)。

　　大经云无苦无谛有实无集道灭无谛有实实即中道如来虚空佛性。

　　大经云下释无作中言无苦无谛是实者涅槃十二云真实之法即是如来虚空佛性文殊问言若如是者如来虚空及与佛性有何差别佛言有苦有谛有实(乃至道亦如是)善男子如来非苦非谛是实(虚空佛性亦尔)苦秪是俗谛秪是真实秪是中今从胜说但云是实诸法皆尔是名无作故经又云复次善男子言真实者即是如来如来者即是真实真实者即是虚空虚空者即是真实真实者即是佛性佛性者即是真实故知虚空佛性秪是中道异名耳四谛俱实故名无作。

　　妙法莲华经玄义释签卷第十三

　　　　　音释

　　辙

　　(直列切车辙也)。

　　筋

　　(举欣切骨络也)。

　　脆

　　(此芮切物易断也)。

　　态

　　(他代切情态也)。

　　媚

　　(明秘切妩媚也)。

　　胀

　　(知亮切)。

　　瘀

　　(依据切气血壅也)。

　　[爾*皮]

　　(吉典切与𥀹同皮起也)。

　　踵

　　(之陇切足跟也)。

　　踝

　　(胡凡切腿两旁▆内外踝)。

　　[跳-兆+尃]

　　(时兖切与腨同)。

　　䏶

　　(部礼切股也)。

　　臗

　　(棓官切𩨹上曰臗)。

　　胛

　　(古狎切肩胛也)。

　　腕

　　(乌贯切臂腕也)。

　　𩓱

　　(户感切腮𩓱也)。

　　滓

　　(壮止切淀也)。

　　穬

　　(古猛切)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第十四　　侈四

　　隋天台智者大师说

　　门人灌顶记

　　唐天台沙门湛然释

　　○次明愿行观成具法中三先略引次引地持等广释离五怖畏等三约大经广明二十五三昧初文又七初明得无缘慈悲次修色下明具道品三遍舍下明具诸波罗蜜四修此下结地名离五怖畏五得入下明具二十五三昧六我性即实性下明具真应二身七此地下明具四德。

　　如此观时无缘慈悲拔二边苦与中道乐。

　　初文言无缘慈者慈具三种亦从胜说故云无缘具如止观第六记。

　　修色非净非不净即空即假即中非枯非荣中间论灭一切道品无不具足。

　　次文云一切道品无不具足者但具不思议念处一切诸法于念处中无不具足今此四念处中但举身念余三念处及六科皆略枯荣如止观第七记。

　　遍舍十法界依正名檀中道道共到尸彼岸名戒住寂灭忍二边不动名忍二边不间名牢强精进入王三昧住首楞严名禅实相般若名智慧无谋巧用名方便八自在我名力无记化化禅名愿三智一心中得名智一波罗蜜具十亦具一切佛法一行无量行无量行一行是如来行是名无作四谛慧。

　　三具诸度中若合十为六成无作六度如止观第二记彼修此证首楞严者具如止观第一第二记八自在者大论名八神变大经名八自在我言神变者无而歘有有而歘无言自在者不谋而运一切无碍故与大论义同而名小异今略出经论以显相状言八神变者一能小二能大三能轻四能自在五能有主六能远至七能动地八能随意所作言作小者令自他身及世界等极如微尘大及轻举准说可知言自在者谓大小长短等言有主者现为大人心无所下言远至者有四种一飞到二此没彼出三不往而到四一念遍到十方言地动者谓六及十八言随意者一身多身山壁直过履水火蹈虚空四大互为等八自在者大经二十云一者能示一身多身数如微尘二以尘身满大千界三以大千身轻举远到四现无量类常居一国土五诸根互用六得一切法而无法想七说一偈经无量劫八身如虚空存没随宜不可穷核。

　　(△四结地名离五怖畏)。

　　○四明得名中初结地名。

　　修此慧时即得住于无所畏地即初欢喜地。

　　○次离五怖畏中又二先略标列次大经下释用大经等意以申此文。

　　离五怖畏谓不活畏恶名畏死畏恶道畏大众威德畏。

　　然离畏之名实通大小以三菩萨至圣位时皆能离五怖畏三藏菩萨至第三僧祇即能离畏是故此言通于大小如杂含中亦云成就四力离五怖畏五怖畏名与地持同言四力者一觉力二进力三无罪力四四摄力言觉力者善不善罪不罪习近不习近卑法胜法分别法无分别法缘起法非缘起法皆如实知是名觉力精进力者谓四正勤无罪力者谓三业无过四摄力者谓爱语等若辨异者其名虽同宽狭巧拙长短曲直不无差别。

　　○次释。

　　大经云不畏贪欲恚痴此内无三毒外离八风则无恶名畏若言不畏地狱等即无恶道畏若言不畏沙门婆罗门即无大众畏见中道则无二死畏实相智慧常命立无不活畏。

　　大经意者一一皆先举经若言者并是引经即无等言即是解释并可见下文复有地持及章安私释故不复委论三昧二身四德等。

　　(△五明具二十五三昧)。

　　得入此地具二十五三昧破二十五有显二十五有我性。

　　(△六明具真应二身)。

　　我性即实性实性即佛性开佛之知见发真中道断无明惑显真应二身缘感即应百佛世界现十法界身入三世佛智地能自利利他真实大庆名欢喜地也。

　　(△七明具四德)。

　　此地具足四德破二十五有烦恼名净破二十五有业名我不受二十五有报名乐无二十五有生死名常常乐我净名为佛性显即此意也。

　　○次引地持等广释中又二先引地持次私释初文又二先地持次引地经地论同。

　　地持说离五怖畏者修无我智我想不生云何当有我爱众具爱是离不活畏不于他人有所求欲常饶益一切众生是离恶名畏于我见我想心不生是离死畏此身命终于未来世必与佛菩萨共会是离恶道畏观于世间无与等者况复过上是离大众畏。

　　初文中言众具者谓资身所须夫有恶名者于他有求不能益他故无求益彼常离恶名我见是见惑我想是爱惑二惑若无故离死畏此位必在实报土生尚无方便及小乘恶道况有界内四趣恶道大众畏可知。

　　○次地经同者又二初引同次十地下以论三业料简。

　　十地经亦同。

　　初言同者华严十地品同也经释初欢喜地中离五怖畏云是菩萨离我相故尚不贪身况所用物故无不活畏复作是念我若死已所生必见诸佛菩萨故无恶道畏我所志乐无与等者何况有胜故无大众威德畏心不悕望恭敬供养我当供养供给一切众生故无恶名畏远离我见无我想故无有死畏又广发诸愿一一愿下皆云广大如法界究竟若虚空尽未来际尽一切劫然此诸愿以十大愿为首又以十不可尽法与众生愿何等为十一者众生不可尽(下九略不可尽字)二世界三虚空四法界五涅槃六佛土七佛智八心所起九起智十世间转法轮若众生等尽我愿乃尽(上九句皆尔)而众生不可尽乃至转法轮不可尽我诸愿善根亦不可尽乃至第十地一一地中皆是解脱月请乃说第二地说观十善第三地说观多闻第四地说作循身观四念处乃至八道第五地说知四谛及知诸世间法第六地说十二缘观第七地说观佛功德起方便行第八地说一切佛现身观莫舍忍门劝观常住入无功用心是菩萨现十种身谓于众生身作己身国土身业报身声闻身辟支佛身菩萨身佛身智身法身虚空身次国土身作头亦如是乃至虚空身作头亦如是乃成百身第九地说知一切法差别知四乘相为众生说四乘相者谓声闻乘相支佛乘相菩萨乘相佛乘相第十地亦云知四乘相乃至差别乐说一切法门无边法门以此验知是别教地相故至第八地始观十种身今文依地论略释与大经初地离五怖畏得二十五三昧同。

　　(△次以论三业料简)。

　　○次料简中二先引论文。

　　十地论解云是中第一依身第二依口第三第四依身第五依意。

　　○次解释。

　　活者依身所用众具能资于生名资生生为活也此就因中说果菩萨无此畏复次名字言说皆依口失护名不为利养心不希望他人恭敬故名无恶名第五依意可解三四依身爱善道憎恶道无爱憎身故无恶道畏亦不爱憎身故无死畏。

　　言爱善道等及无爱憎身者不于善道起爱恶道起憎名无恶道畏不于善恶身起爱憎名无死畏。

　　○私谓去章安三释。

　　(△次私释)。

　　私谓不畏贪欲等无作集坏不畏恶道此名无作苦坏不畏大众此是无作道立无不活无死畏此是见性得常无作灭立复次破二十五有有能含果有破故集谛坏果破故苦谛坏得二十五三昧者道谛立见二十五有我性我性即佛性灭谛立破二十五有则无烦恼是净德破二十五有果故无苦是常德得二十五三昧是乐见二十五我性是我四德宛然矣。

　　初一番约离五怖畏故无作苦集坏为显圆道灭故故云无作纵使地前行次第行至此据位亦是无作苦集谛坏准此应云离界内外两五怖畏同体我想不生无界内外依报爱故离两处不活畏既得常身欲常饶益十界众生故离九界恶名之畏于同体我见我想不生故离分段变易二死畏于实报土中受生必常与舍那佛法身菩萨共会故无方便教恶道畏也既得法身无过上者故离大众威德畏次番约坏二十五有因果故苦集坏道灭立后番约四谛立故四德成此之三番宛转相成离五怖者由有因果坏有因果坏故四德成就又应约分段三有乃至因缘三有方称文意又作此释者意显怖畏不可孤离四德不可孤立乃并由于无作四谛亦由破于三有因果。

　　(○三三约大经广明二十五三昧)。

　　○三从今释去引经广释即大师自释此二十五三昧即大经释圣行文末在第十三卷中具足列名于中二先正释次释疑初又二先通释别名意次通释下正释初文中二初正明四意次虽有下简示。

　　今释二十五三昧名依四悉檀意一随时趣立如人多子各立一名使兄弟不滥二十五三昧亦复如是各举一名令世谛不乱岂可定执也二随其义便各从所以而立一名也三随事对当各有主治从对得名也四理实无名而依理立字。

　　初文四义即四悉意次第对四意如文言随时等四名者此二十五名皆是随时趣尔而立即是通意故世界义通下三悉已下三名即是别意言随义便者如月光日光青黄白等言对治者如热焰不退欢喜等言依理者如常乐我等故知四义即是四悉意也。

　　虽有四意多用对治约理以立二十五三昧也。

　　次简示中言多用对治者于前四义对治意多如随便及理犹兼对治如日光三昧初出于东即是随便日能破暗即是对治月光青等准此可知唯有霔雨一向纯是生善意也常乐我等名虽似理义而求之既三谛常破于三常以三谛乐破于二苦以三谛我破不自在故知此三亦兼用对治是故云多。

　　○次正释中又二先释通意次各各别释以通冠别令别可解。

　　通释二十五各为四意一出诸有过患二明本法功德三结行成三昧四慈悲破有一一皆尔。

　　初言二十五名各四意者此之四意不出五行从始至终初意者菩萨发心本破自他诸有过患过患者何谓一一有各有三惑及以业相第二意者菩萨为破自他过患最初发心修习梵行起四弘誓第三意者发弘誓已修于圣行以填弘愿至初地时圣梵两行一分成就证第一义天从是已后方名天行第四意者自行既成以本梵行利益于他即病儿两行次二十五相者为欲别别销名示相重广释耳言一一皆尔者且约教道历有示相菩萨元初委知诸有诸过患已而达诸有四德妙理总起四弘修于五行自观三谛行成化物若得此意以总冠别文义泠然。

　　○次广释二十五相中言其一至其四者即向通释四意次第对之至下渐略以广照之或两字三字以示一意寻之可见故初注云不委记也于正释中三初广释二十五相次此二十五皆称下释通名三无畏地下总以妙用𦀽之初文自为二十五段。

　　地狱有用无垢三昧破者地狱是重垢报处报因则是垢谓恶业垢见思垢尘沙垢无明垢(其一)菩萨先见此过为破诸垢修前来所明根本戒破恶业垢修前来所明背舍等定伏见思垢修前来所明生灭无生灭慧破见思垢修前来所明无量慧破尘沙垢修前来所明无作慧破无明垢(其二)破见思垢故真谛三昧成破恶业垢尘沙垢故俗谛三昧成破无明垢故中道王三昧成(其三)菩萨自破地狱诸垢时句句皆有慈悲誓愿冥熏法界彼地狱有若有机缘关于慈悲以王三昧力法性不动而能应之如婆薮调达示所宜身说所宜法彼地狱中若有善机以持戒中慈悲应之令离苦得乐有入空机以生无生慧等慈悲应之令得真谛有入假之机以无量慧慈悲应之令得俗谛有入中机以无作慧慈悲应之令得王三昧先自无垢今令他无垢故此三昧名无垢也(下去例如此不复委记也)。

　　初地狱中云婆薮者方等陀罗尼经第一卷云尔时婆薮从地狱出将九十二亿诸罪人辈来诣娑婆世界十方亦然尔时文殊语舍利弗此诸罪人佛未出时造不善行经历地狱因于华聚放大光明承光从于阿鼻狱出舍利弗言久闻佛说此婆薮仙作不善行入于地狱云何今说出于地狱得值如来佛言为欲破一切众生计定受果报故善男子勿谓婆薮是地狱人何者婆者言天薮者言慧云何天慧之人地狱受苦又婆者言广薮者言通广通一切究竟住于地狱受苦终无是事又婆者言高薮者言妙婆言断薮言智婆言刚薮言柔婆言慈薮言悲等广如初句经仍广明杀羊初缘当知婆薮非聊尔人也调达者示造三逆现堕地狱令无量人不敢造逆当知并是无垢之力也又示逆中诸行不同有示不回心者如调达伽离或示回心如阇王殃掘又回心中有障动机发如阇王有障不动而机发如殃掘示不回心中有发迹如调达有不发迹如伽离又发迹中有与记如调达有不与记如婆薮婆薮虽不与记引地狱众听方等经当知皆非实恶人也余例可知下去一一文中言过患者若以三惑为过二十五有无殊若委论之从人性行即诸地不无差降于见思中见无差降思惑稍殊从初禅去地地渐轻如初禅人无欲思惑乃至非想无八地欲若论恶业其名更近据理秪应在于四趣今文通至东西二洲北洲已去但名果报报名则通恶业名重故至北洲舍别用通通名轻故又准下感应妙中机名应名各有三义今且从略各存一义至下二十五感应中则一一言之可发关宜赴对应之又菩萨三业无非益物今文但云示身说法不云意者用彼二业不差物机即意之善巧也故妙音观音中云应以何身而得度者即现其身而为说法又云以应以之言为意业者应以只是与机不差故也又下感应中料简慈悲三世不同应有法应不同机复善恶差别今但直列当知意通乃至十界交互亦尔(云云)文虽在下应预知之于一有中广思其相开拓演布使听者旷怀则二十四有泠然自照若不尔者将何得名学无缘慈将何以为圆破有行义虽次第依于证道预说何妨一一皆言破者次第在初地已上初地分成成遂初心故云本法功德。

　　畜生有用不退三昧破者畜生无惭愧退失善道则是恶业故退见思故退尘沙故退无明故退菩萨为破诸退修前持戒破恶业退修于禅定伏见思退修生无生慧破见思退修无量慧破尘沙退修无作慧破无明退见思破故得位不退真谛三昧成恶业尘沙破故得行不退俗谛三昧成无明破故得念不退中道三昧成本修诸行皆有慈悲誓愿冥熏法界彼畜生中若有机缘关于慈悲以王三昧力不动法性而往应之宜示何身宜说何法为龙为象鵽鸟大鹫若有善机以戒定慈悲应之令出苦得乐有入空机以生无生慧慈悲应之令出有得无真谛三昧成有入假机以无量慧慈悲应之令免空得假俗谛三昧成有入中机以无作慧慈悲应之令出边入中王三昧成菩萨自既不退令他不退故名不退三昧也。

　　为龙者如输皮全蚁如止观第七记亦如难陀娑竭之流并是大权菩萨为象者如菩萨昔为牸象自折己牙以惠猎者鵽鸟者鵽鸟名也的刮反亦笃括反其状如雉尔雅云状如鸽鼠脚无后指啖母鸟出沙漠大论十四云迦频阇罗鸟有二亲友谓猴及象递推为尊(云云)相载游行见者生愧广如论文大鹫者大经第四如来于阎浮提示作五逆天魔外道及女人等又我示现久住冢间作大鹫身度诸飞鸟众生谓我实是鹫身为欲度脱诸鹫鸟故如是示现鹫者说文云黑色多子。

　　饿鬼有用心乐三昧破者此有常弊饥渴恶业苦见思烦恼苦客尘闇障苦无明根本苦菩萨为破诸苦修前持戒破恶业苦修定伏见思苦修生无生慧破见思苦修无量慧破尘沙苦修无作慧破无明苦破见思苦无为心乐三昧成破恶业尘沙苦多闻分别乐三昧成破无明苦常乐三昧成以本行慈悲冥熏法界彼饿鬼道若有机缘与慈悲相关王三昧力不动法性而往应之示所宜身说所宜法若有善机以持戒慈悲应之手出香乳施令饱满有入空机以生无生慈悲应之令到无为岸有入假机以无量慈悲应之令游戏于五道有入中机以无作慈悲应之令净于三毒根成佛道无疑菩萨自既得乐又令他得乐是故名为心乐三昧也。

　　手出香色乳者请观音云现身作饿鬼手出香色乳等乃至游戏于五道故彼经五道偈后总结云大慈大悲心游戏于五道恒以善习慧无上胜方便普教一切众令离生死苦常得安乐处到于涅槃岸饿鬼饥渴逼施令得饱满或游戏地狱或处畜生中化作畜生形教以大智慧令发无上心或处阿修罗软言调伏心令除憍慢习疾至无为岸大论第十云饿鬼常食粪尿洟唾呕吐荡涤余汁言净于三毒根者亦请观音偈。

　　阿修罗有用欢喜三昧者修罗多猜疑怖畏则有恶业疑怖见思疑怖尘沙疑怖无明疑怖菩萨为破是诸疑怖而修诸行修持于戒破恶业疑怖修诸禅定伏见思怖修生无生慧破见思怖修无量慧破尘沙怖修无作慧破无明怖见思破故空法喜三昧成恶业尘沙破故一切众生喜见三昧成无明破故喜王三昧成以本诸行慈悲誓愿冥熏法界彼修罗中若有机缘关于慈悲以王三昧力不动法性而往应之示所宜身说所宜法有善机者应以持戒身慈悲令离恶业怖有入空机应以生无生慈悲令离见思怖有入假机应以无量慈悲令离无知怖有入中机应以无作慈悲令离无明怖自证三喜令他无复三怖是故名欢喜三昧此前悉用对治立名也。

　　弗婆提有用日光三昧破者日朝出于东随便为名耳日譬智光能照除迷惑东天下人有恶业闇见思闇尘沙闇无明闇菩萨为照此诸闇故修前戒光破恶业闇修禅定流光伏见思闇修一切智光破见思闇修道种智光破尘沙闇修一切种智光破无明闇破见思闇故一切智日光三昧成破尘沙闇故道种智日光三昧成无明闇破故一切种智日光三昧成以本行慈悲誓愿冥熏法界彼弗婆提若有机缘关于慈悲王三昧力不动法性而往应之示身说法若有事善机以持戒慈悲应之令免恶业闇有入空机以生无生慈悲应之令免见思闇有入假机以无量慈悲应之令免无知闇有入中机以无作慈悲应之令免无明闇自既破闇亦令他破闇故称日光三昧也。

　　瞿耶尼有用月光三昧破者月夕初现于西亦随便立名月亦照闇例同日光(云云)。

　　郁单越用热焰三昧破者北方是阴地冰结难销自非热焰赫照终不融冶北天下人冰执无我难可化度若非智火慧焰无我所心终不得度彼无我所乃是妄计犹有自性人我法我真如我菩萨为破诸我修生灭无生灭慧破性人我修无量慧破法我修无作慧破真如我得人空成真谛智焰得法空成俗谛智焰得真如空成中道智焰以本慈悲冥熏法界彼郁单越若有机缘关于慈悲以王三昧力不动法性而往应之示身说法有善机应以戒慈悲令免妄计无我有入空机应以生无生慈悲令免性我有入假机应以无量慈悲令免法我有入中机以无作慈悲应之令免真如我自破妄我令他破妄我故名热焰三昧也。

　　阎浮提有用如幻三昧破者南天下果报杂杂寿命等不定犹如幻化此则从心幻出业幻出见思幻出无知幻出无明菩萨为破诸幻从于持戒幻出无作破结业幻从于禅定幻出背舍从生无生慧幻出无漏从无量慧幻出有漏从无作慧幻出非漏非无漏见思幻破真谛幻成无知幻破俗谛幻成无明幻破中道幻成故经言如来是大幻师彼阎浮提有诸机缘关于誓愿以本慈悲随感应之自破诸幻成他诸幻是故名为如幻三昧余如上说。

　　四天王有用不动三昧破者此天守护国土游行世界则有果报动见思尘沙无明等动菩萨修诸行破诸动成三昧誓愿熏机缘感以本慈悲令他破四动成三不动是故名不动三昧委悉如上说。

　　破四动者谓果报及三惑成三不动者动则兼业谛但有三业及见思同入俗谛所破故也诸有皆是。

　　三十三天有用难伏三昧者此是地居之顶即是果报难伏见思尘沙无明等难伏菩萨修诸行出其上破诸难伏自成三昧誓愿熏他若有机缘以本慈悲令他得证是故三昧名为难伏余如上说。

　　焰摩天有用悦意三昧破者此天处空无刀杖战𨷖以之为悦此是果报中悦而未有不动业悦亦无无漏道种智中智等悦菩萨为破诸不悦而修诸行自成三谛悦意三昧誓熏法界有机缘者以本慈悲令他意悦是故三昧名为悦意余如上说。

　　兜率陀天有用青色三昧破者真谛三藏云此天果报乐青宫殿服玩等一切皆青菩萨为破诸青修第一义非青黄赤白而见青黄赤白第一义非戒定慧而戒定慧以戒破果报青以生无生慧破见思青非真见真非假见假非中见中亦复如是三青障破自成三谛三青三昧乃至感应成他三昧例上可解黄色三昧破化乐天有。

　　赤色三昧破他化自在天有。

　　白色三昧破初禅有皆是果报白等例青色三昧大意可解白色三昧者初禅离五欲为白未离觉观故是黑见思尘沙无明等黑破此诸黑修诸行白自成三昧又成他三昧如上说。

　　种种三昧破梵王有者梵王主领大千界种类既多即是果报种种未见种种空种种假种种中破此种种修种种行自成种种亦成他种种如上说。

　　二禅用双三昧者二禅独有内净喜两支余支与余禅共此即果报双而未见双空双假双中例如上说。

　　二禅用双三昧者寄此两支以立双名双空谓见思俱空双假谓入见假思假双中谓于见思同入法界又以中道双照双亡故名双中。

　　三禅用雷音三昧者此禅乐最深如冰鱼蛰虫是果报着乐又着空乐假乐中乐为惊骇。

　　诸乐修诸雷音之行余如上说。

　　四禅用注雨三昧者四禅如大地具种种种子若不得雨芽不得生一切善根在四禅中谓业种三谛种修诸行雨自生三昧慈悲应机生他三昧(云云)。

　　无想天有用如虚空三昧者外道非空妄计涅槃谓果报非空三谛皆非虚无修诸空净之行自成成他(云云)。

　　阿那含天用照镜三昧此圣无漏天虽得净色但是报净色未究尽色空如镜未极明未知色假如镜未有影未知色中如未达镜圆余如上说。

　　空处用无碍三昧者此定得出色笼即果报无碍未是空假中等无碍余如上说。

　　识处用常三昧者此定谓识相续不断为常此乃定报非三无为常化用常常乐常例如上(云云)。

　　不用处以乐三昧破者此处如痴痴故是苦乃至无明苦例如上(云云)。

　　非想非非想用我三昧破者顶天谓是涅槃果报犹有细烦恼不自在乃至无明不自在修行破之得真我随俗我常乐我例如上(云云)。

　　○次释通名中又二先释。

　　此二十五皆称三昧者调直定也真谛以空无漏为调直出假以称机为调直中道遮二边为调直故皆具三谛则通称三昧又称王者空假调直未得为王所以二乘入空菩萨出假不名法王中道调直故得称王一一三昧皆有中道悉称为王。

　　○次大经下引大经意释成。

　　大经云是二十五三昧名诸三昧王即其位高义若入是三昧一切三昧悉入其中即其体广义应二十五有机即其用长也。

　　(△二总以妙用结之)。

　　无畏地中具得二十五三昧种种力用须弥入芥不伤树木毛孔纳海不娆龟鱼虽处地狱身心无苦变通出没不动而远即其妙义盖乃慧圣行成能有是力也。

　　第三文者无畏地中云种种力用者明不思议用如止观第五记释不思议境中不动而远即其妙义者指别初地证法性理名之为妙乃成教行粗而证妙义似开显非开权显实之妙。

　　○次料简中二先问答料简次融会初文又二先问。

　　问三昧破有乃是涅槃之文何得释此。

　　(△次答)。

　　答第三云破有法王出现于世随众生欲而为说法四意明文宛然具足。

　　次答中引法华云四意具足者第三卷经破有已下四行偈文四意具足初破有等二句对治意随众生下一行二句世界意有智下一行为人意是故下一行第一义意是故前文四悉立名又以此文销诸三昧四种义者所破之有即是诸有过患能破即是本法功德法王即是结行成就随众生欲即是慈悲破有。

　　又涅槃明菩萨破有此经明法王破有弥显其义也明圣行竟。

　　次引涅槃明菩萨破有等以融会者一者佛与菩萨因果之别二者菩萨显次第行佛即显于不次第行问菩萨在因法王是果菩萨是果即是法王何足显于圆别两义答虽是因果彼是别因此是圆果借人标教定非圆因况以义推及经部验别圆自显何须致疑何者涅槃义通方便别以如来标圆此经显实开权更无三教方便以此推验圆别自分是故菩萨从初地来分分破有如来究竟故名法王。

　　○次明梵行者始从初心发大慈悲以行填愿来至初地方一分成尔时慈悲方名梵行于中为九初释名。

　　二梵行者梵者净也无二边爱见证得名之为净。

　　○次以此下功能名立。

　　以此净法与拔众生即是无缘慈悲喜舍也。

　　○三菩萨下得名之由。

　　菩萨以大涅槃心修于圣行得无畏地具二十五三昧无方大用尔时慈悲是真梵行。

　　○四非余下简非破邪。

　　非余梵天所修四无量心亦非三藏通教众生缘法缘等慈悲也。

　　○五以今下结归正体。

　　以今慈悲喜舍熏修众行无不成办。

　　○六大经下引证无缘。

　　大经云若有人问谁是一切诸善根本当言慈是慈既是行本故言梵行。

　　○七若依下显圆辨异。

　　若依圆语亦如大经慈即如来慈即佛性。

　　○八慈若不具下反以偏显圆。

　　慈若不具佛十力四无所畏三十二相者是声闻慈若具足者是如来慈。

　　○九以功能结名。

　　是慈即是大法聚是慈即是大涅槃慈力弘深具一切福德庄严故名梵行。

　　此之九文一一皆须约中理破无明无缘慈悲为利他故而为拔与方应此文经释圣行尽第十三至第十四卷初明梵行品尽第十八卷品初释七善次广释四无量心既以众生缘等三释慈无量余三准例亦应具三故此中所引并在梵行品内显次第边判属福德故云法聚若无缘慈称三谛理则非复福德约与拔边仍属福德故今文中须且属福然体是中道故初文云无二边爱见等爱见是有边证得是无边从初以来缘于中净而起慈悲故名梵行言喜舍者见诸众生已离二死得中道乐而生欢喜恐坠二边常于众生起法界想名之为舍。

　　○三天行者涅槃不释指在杂华即华严也若大论中指华严经名不思议经当知并是随翻译者取名各别其义不殊所以彼经从初地已上并是天行所摄若从初住得二十五三昧即从此位皆天行摄经兼二意故初后更显若次第意至初地时方证无生于中为三初约释名辨位次菩萨下明天行所到三天行下对余四行以辨有行之由。

　　三天行者第一义天天然之理此语道前由理成行此语道中由行理显此语道后今约由理成行故言天行。

　　初文言道前等者道谓自行真实之道未契实道真如在缠故名为理故以地前名为道前初地已上已证实理复由此理成于后行初证已后究竟已前并名道中由此地行理究竟显已显之理名为道后自行证后故名道后今以初地所显之理复结成于第二地行故云天行。

　　菩萨虽入初地初地不应住以有所得故修上十地慧十重发真修慧由理成行名为天行。

　　次文破十重已天行方息。

　　天行即智慧庄严上求佛道故有圣行天行下化众生故有梵行病行婴儿行也。

　　第三文言慧庄严等者一一地中皆以中慧庄严中理依真修行也。

　　○第四婴儿行者在第十八文末今文所列具如经文但大经文先列不次第行次明次第今文先明次第者为成前渐后顿故尔虽前后不同并是为显不次第耳于中为三初正释次判三开初文为五初正明行体次天行下与天行对辨冥显不同三众生下明用行意四慈善下明机感之相五渐修下正出行相。

　　四婴儿行者若福慧转增实相弥显虽不作意利益众生任运能有冥显两益。

　　初文者福谓梵行位位慈悲慧谓天行地地观照。

　　天行力有冥益梵行力有显益。

　　众生虽有小善之机无菩萨开发不得生长慈善根力如磁石吸铁和光利行能令众生得见菩萨同其始学。

　　二三四文可见。

　　○五行相者彼经初列圆教文云言婴儿者不能起住去来语言章安释云不起即常不住即净不去来即我不语言即乐即最后文是次明次第具如此文先渐后顿渐中二先列次引经释成初文二先释次结释中初人天。

　　渐修五戒十善人天果报杨叶之行。

　　○次藏。

　　又示二百五十戒观练熏修四谛十二因缘三十七品同二乘婴儿行又示同习六度三阿僧祇百劫种相好柔伏烦恼六度菩萨小善之行。

　　○次通。

　　又示同即色是空无生无灭通教小善之行。

　　○后别。

　　又示同别教历别次第相似中道小善之行。

　　(△次结)。

　　皆是慈心之力俯同群小提引成就从慈心与乐起婴儿行。

　　结文中言俯同群小等者肇云仰攀玄根俯提弱丧初句是上求下句是下化理为道本故云玄根婴儿失故乡故名为弱丧方便善微名为婴儿本有真如名为故乡今用彼意故云俯提。

　　○次引经释成中先藏次通次别等菩萨又次人天后二乘䟽释意同后文又云又婴儿者猒生死苦则为说二乘乐以是故知有断不断真不真得不得修不修后文无譬观文似如用前所释随机而说故知乃取别教初地已前圆教初住已前皆名婴儿。

　　大经云能说大字所谓婆和此即六度小行而求作佛故言大字又云不见昼夜亲疏等相即同通教菩萨即色是空意也又云不能造作大小诸事大事即五逆小事即二乘心此即同别教别教非生死故无五逆非涅槃故无小乘心又云杨树黄叶即同人天五戒十善婴儿又云非道为道以能生道微因缘故即同二乘婴儿也。

　　初言婆和者如前释。

　　(△次顿)。

　　慈善根力能出假化物同小善方便引入佛慧作圆教婴儿也经云不能起住来去语言如经(云云)。

　　又判粗妙开粗显妙例可解(云云)。

　　次云判开例可解者例前诸文约教约味前粗后妙开粗即妙亦应可解慧圣行及梵天行不云判开若至其位即云用者何耶圣行如前说梵天并是初证法无深浅故无判开若判者且约梵行从因为论诸地慈悲递判可尔今云同小既从人天终至圆教初心行者同名婴儿故得于兹以用判等。

　　○五明病行者婴儿行后无病行文自古讲者指前第十卷中现病品文以为病行彼文具释三障三毒次明作五无间毁谤正法作一阐提后广比决如来具足常乐我净迦叶次引诸力为难小大及青牛凡野二四牙雪山香青黄赤白山优钵拘物分陀利(已上是象)人中之力士并及钵揵提八臂那罗延如是十十增劣十住一节云何如来如彼婴儿如来因为迦叶广说我无始来已离病身等下文又列三种病人谓五无间诽谤正法作一阐提又有五种病人谓八六四二及十千等并是示为恶行故也故与渐次婴儿行同若准今意例婴儿行既遍大小病行同恶理亦应遍于中为二先释次是故下结初文为五初明行之所依次若始下明有行之由三今同下与婴儿行对辨四以众生下明有病之缘五或游戏下正明行相。

　　五病行者此从无缘大悲起。

　　若始生小善必有病行。

　　今同生善边名婴儿行同烦恼边名为病行以众生病则大悲熏心是故我病。

　　前四如文。

　　或游戏地狱或作畜生形化身作饿鬼等悉是同恶业病如调达等又示有父母妻子金锵马麦寒风索衣热病求乳此示人天有结业生老病死之病又示道场三十四心断结示同二乘见思之病方便附近语令勤作三藏通教菩萨亦如是又同别教寂灭道场初断尘沙无明之病。

　　行相中云金锵等者大论中如来示有九恼四如今文冬至前后八夜寒风破竹索衣热病求乳如乳光经具如后又有调达出血旃遮女谤乞食不得空钵而还琉璃害释佛时头痛及双林背痛等若兴起行经有七宿缘谓金锵马麦头痛背痛出血女谤苦行广如彼经。

　　(△次结)。

　　是故菩萨悉同彼病遍于法界利益众生次第五行竟。

　　(○次问答料简科在前卷第三下第四十纸)。

　　○次料简中二先问次答。

　　问圣行证三地梵行证两地天行病行婴儿行何不证地。

　　初问圣行证三地等者经中戒圣行文未结云即得证于初不动地定圣行文未结云证堪忍地慧圣行文未结云证无所畏地故今判云从浅至深若不次第一心中证故非条然梵行者慈悲喜文未结云证一子地次舍文末结云证空平等地前三是事后一是理故今判云行有事理故证二地故以为难。

　　○次答中为三初约因果别故有证无证次又有下约别圆以判三又地前下明圆别互融。

　　答圣梵两行名修因故论证地天行正是所证病儿两行从果起应故不论证耳。

　　又有义经显别义从地前各入证经显圆义登地同一证。

　　初二如文。

　　○互融中二初明互融以显文意次还约别释以辨文相。

　　又地前非不修圆登地非无有别互显令易解故不烦文。

　　初言地前非不修圆显圆义也登地非无有别显别义也仍依教道故登地犹别。

　　○次仍依文别判者又二初明地前显别次明登地同圆。

　　地前别者戒行从浅至深证不动地定行从浅至深证堪忍地慧行从浅至深证无畏地。

　　初文者如向问中所释从浅至深三地至果各得其名是故圣行三地各证当知地前戒定两行虽复立名未若初地与无畏同结故云至深。

　　○次明登地同圆者即是融前地前诸行又为四初融前三地。

　　地上去并同者岂有三地条然永别只登地时不为二边所动名不动地上持佛法下荷众生名堪忍地于生死涅槃俱得自在名无畏地。

　　至初地时并从果摄从胜立此三地之名。

　　○次无畏地下即此三地得名之由。

　　无畏地从我德立名堪忍地从乐德立名不动地从常德立名净德通三处。

　　至初地时具四德故得三地名得非前后故三地同时。

　　○三明别圆之意为二先法。

　　登地之日四德俱成则无增减盖化道宜然。

　　○次譬。

　　例如朝三暮四之意耳。

　　譬中云朝三暮四者庄周明狙公赋杼杼字似与反亦可甚与反即斟酌也非今所用字即从手今所用者字应从木亦云栗也狙者猿也说文云玃属赋者布与也亦平量也朝三暮四众狙皆怒朝四暮三众狙皆悦司马彪曰三升四升数则不别用时不同今地前地上明圆明别亦复如是赴机说异理实无差。

　　○四从登地去融前五行自他因果各别今至初地前次第行至此同成地地中法尽成地地五行之相又三初融自行次融化他三诫劝。

　　从登地去地地有自行地地有自证自行秪是修天行自证秪是证天行故不别说天行证也。

　　自行是圣行天行至初地时同成初地天行故也。

　　若地前化他名梵行慈悲喜是化他之事行一子地是其证舍心是化他之理行空平等是其证此二地亦不条然登地慈悲故言一子慈悲与体同故言空平等耳地地有悲同恶名病行地地有慈同善名婴儿行证道是同故不别说。

　　次融化他中二梵行是化他根本病儿是化他之相亦是体用故此三行至初地时同成初地化他体用也。

　　○三佛地下诫劝。

　　佛地功德仰信而已岂可闇心定分别耶略答如此(云云)。

　　妙法莲华经玄义释签卷第十四

　　　　　音释

　　窄

　　(侧革切狭也)。

　　湎

　　(弥兖切溺也)。

　　构

　　(古𠋫切合也)。

　　佞

　　(乃定切謟言也)。

　　诊

　　(章忍切𠋫脉也)。

　　歘

　　(许勿切忽也)。

　　牸

　　(疾利切母牛也)。

　　狙

　　(七余切)。

　　猿

　　(雨元切)。

　　玃

　　(居縳切)。

　　彪

　　(悲幽切)。

　　揣

　　(初委切度也)。

　　𨷖

　　(了候切争也)。

　　薮

　　(苏后切)。

　　鵽

　　(知滑切黄雀也)。

　　蛰

　　(直立切虫藏也)。

　　娆

　　(乃丁切乱也)。

　　磁

　　(墙之切引铁石也)。

　　锵

　　(七羊切与枪同)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第十五　　侈五

　　隋天台智者大师说

　　门人灌顶记

　　唐天台沙门湛然释

　　○次明圆五行中二初约教次观心初文又四初引经立行次此大下判因果三举此斥偏四若圆行下正明圆行。

　　圆五行者大经云复有一行是如来行所谓大乘大般涅槃此大乘是圆因涅槃是圆果。

　　初二如文。

　　举此标如来行非余六度通别等行前虽名大乘不能圆运前虽名涅槃过茶可说乃是菩萨之行不得名为如来一行。

　　三[后-口+十]中云过茶可说者别妙觉后犹有实位故可说也。

　　(△四正明圆行)。

　　○四正明中四初略立次如大论下引证三此经下引同四今依下依今经广释行相。

　　若圆行者圆具十法界一运一切运乃名大乘即是乘于佛乘故名如来行。

　　初如文。

　　○次引二文证者初大论。

　　如大论云从初发心常观涅槃行道。

　　如文。

　　○次大品。

　　亦如大品云从初发心行生修乃至坐道场亦行生修毕竟发心二不别皆如来行意也。

　　文中云行生修者大论八十先举经云须菩提白佛菩萨云何行般若波罗蜜云何生般若波罗蜜云何修般若波罗蜜佛言色是寂灭故色是虚诳故色不实故应行应生应修般若波罗蜜受想行识亦复如是须菩提又问行生修为几时佛言初发心乃至坐道场行般若波罗蜜生般若波罗蜜修般若波罗蜜既言初后俱行生修即圆义也故知即行时生生故复修故经复云须菩提言次第心中应行生修等耶佛言常不离萨婆若心不令余念得入为行为生为修若心心数法不行为行为生为修有人释云行在干慧地生在无生忍修在无生忍后此通意耳若准通意例别可知并非今所用。

　　○三引同中又三初就因果互现故义同。

　　此经明安乐行者安乐名涅槃即是圆果行即圆因与涅槃义同故称如来行。

　　○次入室下人法互举故义同。

　　入室着衣坐座悉称如来者此就人为语涅槃就法为语即人论法如来即涅槃即法论人涅槃即如来二经义同也。

　　○三涅槃下次不次互现故义同。

　　涅槃列一行名而广解次第五行法华标安乐行广解圆意。

　　如前所会。

　　○四依今经中三初标次文云下略对三云何下广释。

　　今依法华释圆五行五行在一心中具足无缺名如来行。

　　初如文。

　　○次对中二先略对。

　　文云如来庄严而自庄严即圆圣行如来室即圆梵行如来座即圆天行如来衣有二种柔和即圆婴儿行忍辱即圆病行。

　　○次此五行下融通显妙。

　　此五种行即一实相行一不作五五不作一非共非离不可思议名一五行。

　　既同一实五一不二故不相作五一灼然故非合其体无二故非离不见此意云何欲修四安乐耶法华三昧行实无凭。

　　○三广释中为二初引文以释五行次又复观下例以五行用销诸文初文者五行自为五文初圣行中亦三谓戒定慧。

　　云何庄严名圣行文云持佛净戒佛戒即圆戒也又云深达罪福相遍照于一方即罪即福而见实相乃名深达以实相心离十恼乱等皆是圆戒佛自住大乘如其所得法定慧力庄严即是佛之定慧庄严故名佛圣行也。

　　初戒圣行中云以圆心离十恼乱者安乐行中修止观安乐行应离十恼乱一者豪势谓国王王子二者邪人法谓路逆路三者凶戏四者旃陀罗五二乘六欲想七不男八危害谓独入他家九讥嫌十畜养所离虽近能离妙故。

　　云何如来室名梵行无缘慈悲能为法界依止如磁石普吸莫不归趣又以弘誓神通智慧引之令得住是法中故以如来室为梵行云何如来座为天行第一义天实相妙理诸佛所师一切如来同所栖息文云观一切法空不动不退亦不分别上中下法有为无为实不实法故如来座即天行。

　　天行中言观一切空等者彼第一安乐行䟽以十八空销十八句故知毕竟中空即是所观即天然理也。

　　云何如来衣婴儿行病行遮喧遮静故名忍辱双照二谛复名柔和文云能为下劣忍于斯事即脱璎珞着弊垢衣即同病行方便附近即同婴儿行。

　　次婴儿病行中忍恶名病柔和名婴儿遮喧遮静等者喧静譬二谛二谛望中犹名为辱中忍能遮故云忍辱辱即病也文云下重引文证二行言能为下劣等者能为二乘下劣不弊不净垢衣故云忍于斯事方便附近同其事业即是同二乘小善也。

　　○次以五行用消诸文者并是初地所用所证所照法门又为二初正消初地诸法次消前来诸境初文又二初正消次若渐引下与别对辨初文又为三初消十界次又一心下消三谛三昧三又如来下消慈悲破有初文二释结。

　　又复观十法界寂灭即如来座名天行拔九法界性相故起悲与一法界乐故起慈即是梵行柔和照善性相即同婴儿照恶性相即同病行又照善性相即戒寂照即定慧即是圣行。

　　初文者十界皆理故是天行九界犹苦故起悲唯佛界乐故起慈同九恶示九善名病儿两行圣行可知。

　　当知一心照十法界即具圆五行。

　　当知秪是一心十界即空假中五行具足。

　　○次消三谛三昧又二先正对五行次以三谛以对二十五有过患。

　　又一心五行即是三谛三昧圣行即真谛三昧梵婴病即俗谛三昧天行即中道王三昧。

　　初文者次第行中既至初地成王三昧今一心中亦三昧具足。

　　又圆三三昧圆破二十五有即空故破二十五恶业见思等即假故破二十五无知即中故破二十五无明即一而三即三而一一空一切空一假一切假一中一切中故名如来行。

　　次消自行圆破二十五有过患者故能于一心中圆破众生二十五有能令众生所见不同虽复不同不出三谛。

　　○三消慈悲破有中皆有引经对释可知。

　　又如来室冥熏法界慈善根力不动真际和光尘垢以病行慈悲应之示种种身如聋如哑说种种法如狂如痴有生善机以婴儿行慈悲应之婆和木牛杨叶有入空机以圣行慈悲应之执持粪器状有所畏有入假机以梵行慈悲应之慈善根力见如是事踞师子床宝几承足商估贾人乃遍他国出入息利无处不有有入中机以天行慈悲应之如快马见鞭影行大直道无留难故无前无后不并不别说无分别法诸法从本来常自寂灭相圆应众机如阿修罗琴。

　　言示种种身至如痴者病行同恶始从阿鼻乃至等觉一品无明皆名病行能于其中现极恶身故云如聋如哑说极恶法故云如狂如痴言踞师子床等者圆满报身安处空理无复通别之惑亦无八魔等畏名师子床宝几承足者定慧为足实谛为几即无生定慧依真如境也经又云婆罗门者八地已上刹利者七地已还居士者凡夫商估者诸菩萨等现于三土此往他方他方来此出入者二而不二是入不二而二是出又不二而二是入二而不二是出又无量还一为入一中无量为出应释出所以(云云)。

　　(△次与别对辨)。

　　○次对教以明机见别故令法不同故与圆对辨。

　　若渐引入圆如前所说若顿引入圆如今所说入圆等证更无差别为显别圆初入之门慈善根力令渐顿人见如此说(云云)。

　　入圆等证者前文渐引今明顿入教道虽有初地之殊证道无别同成一圆为显别圆初入之门者地前仍存权说故立前后二文依前则次第修于二观依后则三观圆修有此不同故成二别。

　　○次消前来诸境智者亦应消前增数等行文无者略亦可已在五行中收今始从因缘终至一谛前诸境智若开显已同成一法故今明行还消前来诸境诸智对今不可思议之行一行一切行令使同与境智俱成一切行一行。

　　又圆五行即是四种十二因缘智行不思议识名色等清净即戒圣行行有等清净即定圣行无明爱等清净即慧圣行十二支寂灭又无前三种十二缘即天行能同前三种十二因缘灭即婴儿行同前十二因缘生即病行。

　　初对因缘者戒是色故以不思议色对不思议戒不思议业灭成不思议定不思议惑灭成不思议智理无异相故名天行。

　　又是四种四谛智行无作之道即戒定慧圣行无作之灭即天行慈悲拔苦拔四种苦与四种乐即梵行直悲即病行直慈即婴儿行又是七种二谛智行圆真方便即是圣行圆真之理即是天行悲七俗慈七善即梵行同七俗即病行同七真即婴儿行。

　　圆真圣行者且以毕竟空边名圣行也即空即中故云圆真之理。

　　又是五种三谛智行俗谛中善是戒圣行真谛中禅是定圣行真谛慧即慧圣行中谛是天行拔五俗苦与五真中乐是梵行同五俗是病行同五真中是婴儿行。

　　俗谛中具一切法且取善边属戒圣行摄真谛中禅意亦如是余文细思对之可见。

　　又是一实谛智行一实谛有道共戒定慧即圣行一实境即天行同体慈悲合说即梵行各说即病行婴儿行。

　　○次约观心中为七初明来意次即观下正释三初心下称叹即五品位四初心下况叹五地持下引地持释入位相六当知下结位七是为下辨异。

　　观心圆五行者上来圆行不可远求即心而是一切诸法中悉有安乐性。

　　即观心性名为上定心性即空即假即中五行三谛一切佛法即心而具。

　　初心如此行如来行应以如来供养而供养之随方向礼至处起塔已有全身舍利故。

　　初心尚尔况似解耶况入住耶。

　　初二三四如文。

　　(△五引地持释入位相)。

　　地持云从自性禅发一切禅一切禅有三种一现法乐禅即实相空慧中三昧也二出生一切种性三摩跋提二乘背舍除入等即真三昧也三利益众生禅即俗三昧也。

　　五引地持中云自性等者九种大禅自性居初于此禅中能发第二一切禅也自性位在地前一切禅位在初地三昧具足三昧是总行五行是别行五行皆依三谛三昧故至初地三昧满也言现法乐者现受法性之乐种种事禅同一真性故云种性三摩跋提利生属俗故引此文证三谛也。

　　(△六结位)。

　　当知五行三谛于一切禅中皆悉成就即初住分位入此位时无非佛法。

　　(△七辨异)。

　　是为圆心之行岂与前五行次第意同。

　　(○判开)。

　　○次当知次第下判。

　　当知次第为粗一行一切行为妙即相待意也。

　　○三若开下开。

　　若开粗显妙无粗可待即绝待行妙意也。

　　还望次第若判若开此中无可开也。

　　(△次料简释疑列科在前卷三下四十一纸)。

　　问法华开粗粗皆入妙涅槃何意更明次第五行耶答法华为佛世人破权入实无复有粗教意整足涅槃为末代凡夫见思病重定执一实诽谤方便虽服甘露不能即事而真伤命早夭故扶戒定慧显大涅槃得法华意者于涅槃不用次第行也。

　　次料简中言扶戒定慧者事戒事定前三教慧并为扶事法故具如止观对治助开中说今时行者或一向尚理则谓已均圣及执实谤权或一向尚事则推功高位及谤实许权既处末代不思圣旨其谁不堕斯之二失得法华意则初后俱顿请揣心抚臆自晓沉浮。

　　○第四位妙为四初明来意次但位下略叙诸位权实三今经下略述今经四小草下依经广解。

　　第四明位妙者谛理既融智圆无隔导行成妙三义已显体宗用足更明位妙者行之所阶也。

　　初文中言体宗用足者境体也行宗也智用也。

　　但位有权实布在经论若成论毗昙判位言不涉大地摄等论判位别叙一途义不兼括方等诸经明位璎珞已判浅深般若诸经明位仁王盛谈高下而未彰粗妙。

　　次文中言地摄等论别叙一途者此等多是别教一门义不兼于大小方等诸经明位委悉不及璎珞般若诸经明位委悉不及仁王然璎珞偏存别门仁王多在圆别及含通意而并不明辨位之意尚不辨粗妙何况论开故知但是当味明义而不辨于始终位意所言意者诸教何故权实不同诸味何故增减差异谓施开废等即其意也。

　　(△三略述今经)。

　　○三今经者先略叙意次略属对。

　　今经位名不彰而意兼小大粗判权实然梵文不尽度本经必有。

　　初中今经明位虽即不及彼之二经明位似细而今经义兼大小及开判等则诸经未明何者如序天雨四华方便开示悟入譬喻游于四方化城五百由旬并迹门实位也草庵化城三草二木并迹门权位也分别功德始从无生即初住也乃至一生即等觉也此亦本实位也庵城被废唯存渚宅草木并依一地一雨此是会诸权位咸归一实故云粗判权实文不尽度者相传云西方法华布一由旬。

　　○次属对中二初引经。

　　今药草喻品但明六位文云转轮圣王释梵诸王是小药草知无漏法能得涅槃独处山林得缘觉证是中药草求世尊处我当作佛行精进定是上药草又诸佛子专心佛道常行慈悲自知作佛决定无疑是名小树安住神通转不退轮度无量亿百千众生是名大树追取长行中一地所生一雨所润及后文云今当为汝说最实事以为第六位也。

　　○次属对。

　　前三义是藏中位小树是通位大树是别位最实事是圆位也。

　　(△四依经广解)。

　　○四广释者文中自分三草二木及以一实以为六位初小草中三初略引经以立。

　　小草位者人天乘也。

　　○次辨其因果。

　　轮王是人主位释梵是天主位皆约报果明位果义既有优劣当知修因必有浅深。

　　○三人位下正释释中二谓人天人中三初辨其因次下品下略明其果三皆是下重明人主。

　　人位因者即是秉持五戒略为四品。

　　初如文。

　　下品为铁轮王王一天下中品为铜轮王王二天下上品为银轮王王三天下上上品为金轮王王四天下。

　　次文中人位四轮者俱舍云金银铜铁轮一二三四洲铁轮王一洲乃至金轮王四洲夫轮王者先行七法一给施贫乏二敬民孝养三四时八节以祭四海四时修忍辱五六七除三毒然后沐浴受斋发誓等次神宝自应等人主秪是福中之最为福之最故报为人主。

　　(△三重明人主)。

　　皆是散心持戒兼以慈心劝他为福故报为人主飞行皇帝四方归德神宝自然应也。

　　○次明天位自分三界诸天不同于中先略叙三界天因。

　　天乘位者修十善道任运淳熟通是天因加修禅定进升上界三界天果高下不同修因必深浅异也。

　　○次正释释中初四王有四十住处。

　　正法念云六万山绕须弥须弥四埵有持鬘天有十住处各千由旬北四余各二南名白摩尼能十拍手顷受三归依不杂余心者生此天受乐转轮王十六倍不及一诸乐具悉从山河流出二名峻崖昔于河济造立桥船度持戒人兼济余人不作众恶果报可知西方一名果命昔于饥世守持净戒净身口意种殖果树行者食之安乐充满二名白功德昔以华鬘散佛上及塔上东方一名一切喜昔以华供养持戒人供佛自力致财买华果报可知二名行道昔见大火起焚烧众生以水灭之果报(云云)北方四者一名爱欲二名爱境界三名意动四名游戏林初者见他亲友相破和合诤讼得生此天次昔说法会次昔以净信心供养众僧扫塔净信上田次昔持信心施僧衣施一果直为作衣价爱乐随喜次迦留波陀天此言象迹亦有十处一名行莲华昔持戒熏心受三自归称南无佛所有蜂声尚胜余天况复余果报耶次名胜蜂欢喜昔信心持戒有慈悲利益众生华香伎乐供养佛塔三名妙声昔施佛宝盖四名香乐昔信心持戒香涂佛塔五名风行昔信心持戒施僧扇得清凉六天香风悉来熏之皆倍倍增香风尚尔况念香风随念皆得六名散华欢喜昔见持戒人说戒时施澡瓶或道路中盛满净水施人澡瓶七名普观昔于持戒人以善熏心于破戒人病不求恩惠悲心施安心不疲猒供养病人八名常欢喜昔见犯法者应死以财赎命令其得脱九名香药昔于持戒信三宝大福田中施末香涂香净心供养如法得财施已随喜十名均头昔见人得罪于王皮发受戮救令得脱第三天名常恣意十住处一名欢喜峰昔救护神树及夜叉所依树有树即乐失树即苦二名优钵罗色昔净信持戒供养三宝造优钵罗华池故三名分陀利昔造此华池四名彩地昔信净心为僧染治袈裟杂色染治法服故五名质多罗此翻杂地昔以种种食施持戒不犯戒等人故六名山顶昔修造屋遮风寒令人受用故七名摩偷此翻美地昔持戒悲心质直不恼人食施道行沙门婆罗门或一日或多日或不息故八名欲境昔持戒若邪见人病施其所安故九名清凉昔见临终渴病人以石蜜浆或冷水施病人故十名常游戏昔为坐禅人作房舍图画作死尸观故第四名箜篌天有十住处一名楗陀罗昔以园林甘蔗庵罗等果林施僧故二名应声昔为邪见人说一偈法令其心净信佛故三名喜乐昔施人美饮或清美水或覆泉井不令虫蚁入行人饮之无苦恼故四名掬水昔见病苦者临终咽喉忽忽出声施其浆水财物赎彼命五名白身昔涂饰治补佛塔僧舍亦教人治补故六名共游戏昔信心持戒同法义和合共故七名乐游戏昔持戒化众生令心净信欢喜戒施故八名共游昔法会听法佐助经营深心随喜故九名化生昔见饥馑者没溺者而救护之十名正行昔见亡破抄掠救令得脱示险处正道。

　　略依正法念明四王住处持鬘天者俱舍云坚守及持鬘恒憍大王众如次居四级亦住余七山身量寿命具如俱舍世品四天王者大论云东方提头赖吒秦言持国主南方毗留离秦言增长主西方毗留波叉秦言杂主北方毗沙门秦言多闻主此四为王主四天下四级各有十住处此四十天名皆从因行而立三归者准希有经中广校量三归功德云教四天下及六欲天得四果不如三归依功德多又如增一中有忉利天子五衰相现当生猪中愁忧之声闻于天帝天帝闻之唤来告曰汝可三归即时如教便免生猪佛说偈云诸有归依佛不坠三恶趣尽漏处人天便当至涅槃三自归已生长者家还得出家成于无学文云十拍手者恐是先持性戒加尔所时受三归依寻即命终故得此报依心不杂故得白名天胜轮王理数然耳言十六倍者从胜归故山河流出者经中一切皆云流河乃至亦有酒河等此四十天并须委悉以其因行而消果名(云云)峻崖者河济难度故果命者净戒如果又种果𣗳塔福最多白为色本如华见者皆生欢喜以水灭火行慈悲道和瞋诤故爱欲说法会生善境故见净田故动信心意令他欢喜如乐游戏比因释名准此可知。

　　次日行天绕须弥山住于宫殿外道说为日曜及星宿略说三十六亿昔持七戒令得增上果风轮所持此日行等大天与二大天谓提头赖吒毗沙门游四天下游戏空中受五欲乐如意自娱日行绕须弥山随在何方山有影现人说为夜风轮持北方星轮转不没外道见辰星不没谓其能持一切世间国土不知风力所为也。

　　日行天外道说为日曜等者外人又计北方星不没者又立世阿毗昙有外道计大地恒去不息佛破云掷物向前物应向后又有计云地恒坠下佛言掷物向上应不至地有计星不移地自动转佛言射应不至堋。

　　不杀戒生四天处不杀不盗生三十三天加不淫生焰摩天加不口四过生兜率天又加世间戒复信奉佛七戒生化乐他化两天所持戒转胜天身福命转胜又随心持戒思心胜者其福转胜三十三天者一名住善法堂天昔持七戒坚固无嫌施四果病人父母入灭定人慈悲喜舍与怖畏寿命生善法堂天作释迦提婆姓憍尸迦名能天主有九十九那由他天女为眷属心无嫉妒善法堂广五百由旬第三名清净天焰摩天王名牟修楼陀身长五由旬百千帝释和合所不及第四兜率陀此云分别意宫其王名删斗率陀第五涅摩地此云自在亦名不憍乐第六名婆罗尼蜜此云他化自在色无色不复书小药草竟。

　　六欲天因应具十善今云不杀乃至七戒者具受分持所持增上故得名耳世间戒者讥嫌戒也余有诸天寿命身量等具如俱舍婆沙此为略知次位不事广论。

　　○中草位中二先定人以判因果。

　　中药草位者即二乘也此就习果判位。

　　○次正释释中三先破古次略示二论三广释有门。

　　旧云成论探明大乘解菩萨义此则不然论主自云今正是明三藏中实义实义者空是人师岂可诬论主耶。

　　此即空门明二十七贤圣断伏之位阿毗昙有门明七贤七圣断伏之位委在两论。

　　二十七贤圣者中阿含三十福田经长者问佛福田有几佛言学人有十八无学有九学十八者谓信行法行信解见得身证家家一种子向初果得初果向二果二果向三果三果及五种含谓中生行不行上流九无学者思进退不退不动住护慧俱俱舍文同应更捡成论。

　　○正释中二先标。

　　今略出有门中草之位。

　　○次释释中即二乘也初声闻中先贤次圣初贤中二先列。

　　初明七贤次明七圣位七贤者一五停心二别相念处三总相念处四暖法五顶法六忍法七世第一法。

　　○次释释中三先释名次功能三正释。

　　通称贤者邻圣曰贤能以似解伏见因似发真故言邻圣。

　　又天魔外道爱见流转不识四谛此七位人明识四谛大经云我昔与汝等不见四真谛(云云)见四谛者识属爱四谛识属见四谛皆能明了若解四谛则所见真正无有邪曲故是贤人相也。

　　功能中七贤位已于智妙中略辨今云爱见四谛者只是爱见二惑所依虽有爱见皆属于见具如八十八使中说。

　　○正释中文自为七。

　　一初贤位者谓学五停心观成破五障道即是初贤位所以者何若定邪聚众生不识三宝四谛贪染生死若人归依三宝解四真谛发心欲离生死求涅槃乐五种障道烦恼散动妨观四谛今修五观成就障破道明行解相称故名初贤。

　　初五停治五障具如止观第七对治中。

　　二别相念处位者以五障既除观慧谛当能观四谛而正以苦谛为初门作四念处观破四颠倒若慧解脱根性人但修性四念处观破性执四倒若俱解脱人修共四念处观破事理四倒若无疑解脱根性人修性共缘三种四念处破一切事理文字等四颠倒善巧方便于念处中有四种精进修四种定生五善法破五种恶分别道用安隐而行能观四谛成别相四念处位也。

　　言苦谛为初门者后文以支佛集谛为初门声闻苦谛在初复初观四念处故支佛无明居因缘首初破爱取有故。

　　三总相四念处者前已别相念慧破四颠倒今深细观慧总破四倒或境总观总境别观总境总观别或总二阴三阴四阴五阴皆名总相观是中亦巧方便能生正勤如意七觉八道疾入后法故名总相念处位也。

　　境总观总者以四观通观四境境别观总者于一一境四观观之境总观别者以一一观总观四境三二类知。

　　四暖法位者以别总念处观故能发似解十六谛观得佛法气分譬如钻火烟起亦如春阳暖发以慧钻境发相似解解即喻暖又如春夏积集华草自有暖生以四谛慧集众善法善法熏积慧解得起故名暖也即是内凡初位佛弟子有外道则无是名暖法位。

　　五顶法者似解转增得四如意定十六谛观转更分明在暖之上如登山顶观瞩四方悉皆明了故名顶法。

　　六忍法位者亦是似解增长五种善法增进成根于四谛中堪忍乐欲故名忍法位下中二忍皆名忍位。

　　七世第一法位者即是上忍一刹那于凡夫所得最胜善根名为世间第一法也上智妙中已略说竟。

　　暖等诸文智中已辨今明次位略知深浅仍略于彼若欲广知应寻诸论。

　　○七圣者又三列位释名正释广开具如婆沙俱舍今文极略足判浅深。

　　七圣位者一随信行二随法行三信解四见得五身证六时解脱罗汉七不时解脱罗汉通名圣者正也苦忍明发舍凡性入圣性真智见理故名圣人。

　　释名中云苦忍明发舍凡入圣者至苦忍已次第无间必入初果今从后说通云圣人。

　　一随信行位者是钝根人入见道之名也非自智力凭他生解是人在方便道先虽有信以未习真信不名行行以进趣为义从得苦忍真明十五刹那进趣见真故名随信行位也。

　　二随法行位者即是利根入道之名也利者自以智力见理断结在方便道能自用观观四真谛法但未发真不名为行因世第一法发苦忍真明十五刹那进趣见真故名随法行位也。

　　三明信解位者即是信行人入修道转名信解人也钝根凭信进发真解故名信解是人证果有三谓三果(云云)证初果者第十六道比智相应即证须陀洹须陀洹此翻修习无漏成论明犹是见道数人明证果即入修道用此明修习无漏义便若见道所断略言三结尽广说八十八使尽七生在终不至八(云云)次明证二果即有二种一向二果向者从初果心后更修十六谛观七菩提行现前即此世无漏断烦恼一品无碍断欲界一品烦恼乃至断五品皆是于向亦名胜进须陀洹约此论家家也二果者若断六品尽证欲界第六品解脱即是斯陀含果也天竺云薄薄欲界烦恼也次明证阿那含亦有二一向二果向者若断欲界七品乃至八品皆名为向亦名胜进斯陀含约此说一种子也果者九无碍断欲界若证第九解脱即名阿那含果也天竺云不还不还生欲界也复次须陀洹有三种一行中须陀洹即是向也二住果正是须陀洹也三胜进须陀洹亦名家家即是斯陀含向也斯陀含但有二种一住果二胜进胜进亦名一种子即阿那含向也阿那含亦二种一住果二胜进胜进那含断五上分结谓色无色染等即阿罗汉向也罗汉但有一谓住果也复次超果者凡夫时断欲界六品乃至八品尽来入见道发苦忍真明十五心中是斯陀含向十六心即证斯陀含果也若凡夫时先断二界九品尽乃至无所有处尽后入见谛十五心名阿那含行第十六心即证那含果此名超越人证后二果也是信解虽是动根性不同谓退护思住进也若证阿那含各复有五及七种般八种般五种般者中般生般行般不行般上流般也七种者开中般为三种也八种般者五如前更有现般无色般不定般(云云)。

　　三结八十八使七生如止观第六记中般为三者谓速非速久住准俱舍论总为九种谓三各分三谓中生上流也有行无行生色界已方般涅槃并生般摄言中三者谓速非速经久如迸火星以喻三义思之可知并于中阴论速非速等生有三者一生约速立二有行约非速立三无行约经久立并生色界已论速等也上流三者一全超约速立二半超约非速立三遍没约经久立从色初至色末始终有此三人不同如是三九由业惑根异言业异者造顺现业成中般造顺生业成生般造顺后业成上流般言惑三者下品惑成中般中品惑成生般上品惑成上流般言根别者上根中般中根生般下根上流般。

　　妙法莲华经玄义释签卷第十五

　　　　　音释

　　皮

　　(平义切鬄也)。

　　堋

　　(蒲庚切音彭射埒也)。

　　戮

　　(力竹切刑也)。

　　箜篌

　　(箜苦红切篌胡钩切)。

　　瞩

　　(朱欲切视也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第十六　　侈六

　　隋天台智者大师说

　　门人灌顶记

　　唐天台沙门湛然释

　　四明见得位者法行人转入修道名为见得是利根人自以智勋见法得理故名见得是人在思惟道次第证三果超越二果亦如信解中分别但以利根不籍闻法不假众具自能见法得理为异也见得但是不动根性若证阿那含果亦有五种七种八种般不同也五明身证位者还是信解见到二人入思惟道用无漏智断上下分结发四禅四无色定即是用共念处修八背舍八胜处十一切处入九次第定三空事性两障先已断尽又断非想事障灭缘理诸心心数法入灭尽定得此定故名身证阿那含也何者入灭定似涅槃法安置身内息三界一切劳务身证想受灭故名身证也若约初果解身证者但以先于凡夫用等智断结得四禅四无色定后得见谛第十六心证那含果即修共念处还从欲界修背舍胜处一切处入九次第定身证也是阿那含有二种一住果但是阿那含也二带果行向即是胜进阿那含也亦是罗汉向摄释论云那含有十一种五种正是阿那含六种阿罗汉向摄此身证者即是胜进为罗汉向摄五种七种般皆有上流般八种般但有现般无色般也毗昙分别那含有一万二千九百六十种(云云)。

　　断上下分结者言五上分者谓掉慢无明色染无色染言五下分者谓身见戒取疑贪瞋故俱舍云由二不超欲谓贪瞋由三复还下谓身见戒取疑灭尽定如止观第九记释论二十二释四双八辈中摄十七但云那含有十一种五种正是阿那含六种阿罗汉向摄那含五种者恐是现般一中般三速非速久住生般一六种阿罗汉向者谓有行无行全超半超遍没无色(此私对之)更加初果向初果二果向二果三果向三果为十七毗昙一万二千九百六十种者杂阿毗昙云阿那含者或五及七八五谓中生有行无行上流七谓于中般更分三如迸火星喻八者谓五上加现无色及不定且从五种说谓色五种从根分十五谓上中下各五故约地成二十四禅各五故约性有三十谓退思护住进不动谓种性各五故处有八十梵众至尼吒十六处各五故每一种那含有二千五百九十二何者约十六处成十六人约种性六成六倍增之合九十六约根有三三倍增之成二百八十八更以九离欲人九倍增之成二千五百九十二人一人既尔五种那含又五倍增之成一万二千九百六十种(论文难见故今略出)言九离欲者谓离欲界九品惑以为九人也。

　　六明时解脱罗汉者是信行钝根待时及众缘具方得解脱故名时解脱罗汉罗汉此无翻名含三义杀贼不生应供也位居无学罗汉有五种随信行生退法思法护法住法升进法也得尽智无学等见也若用金刚三昧于非想九品惑尽次一刹那证非想第九解脱成尽智次一刹那得无学等见也或彼时退故不说得无生智此五种阿罗汉是信种性根钝因中修道必假衣食床具处所说法及人随顺善根增进不能一切时所欲进也是五种各有二种不得灭尽定但是慧解脱得灭尽定即是俱解脱若不得灭尽定是人因中偏修性念处若得灭尽定是人因中修性共也证果时三明八解一时俱得故名俱解脱也。

　　罗汉有五种者依婆沙略释云言退法者谓退思法心生猒故言思法者持刀欲自害故言护法者于己解脱心生爱乐善守护故言住法者不退不进故言进法者能进至不动故言不动者住本不动故问退法必退耶乃至进法必进耶答或有说者不必退乃至不必进以是事故罗汉有五种故作是说退不必退乃至进不必进问若然何故名退乃至进答退者是退性乃至进者是进性以有五种性故罗汉有五种并法行一人名不动故有六种阿罗汉也若退果者牵于斯那二果亦失至初果住法尔然也此生之中必得不疑犹如胜人平地颠坠四顾远望不有他人见我倒不即能自起极至临终亦得无学故也得灭定人因中既修性共念处至果时但名俱解脱人以未修缘念终非无疑解脱也。

　　七不时解脱罗汉者即是法行利根名不动法阿罗汉也此人因中修道能一切时随所欲进修善业不待众具故名不时解脱是人不为烦恼所动故名不动不动是不退义成就三智谓尽智无生智无学等见能用重空三昧击圣善法以定舍定故言能击是不动罗汉亦有二种一不得灭尽定但名慧解脱二得灭尽定即是俱解脱若闻佛说三藏教门修缘念处即发四辩名无疑解脱是名波罗蜜声闻能究竟具足一切罗汉功德也名沙门那沙门那者沙门果也。

　　尽智者谓见苦已断乃至道亦如是无生智者不复更断无学等见者得世智亦名等智婆沙云所作已办名尽智从无学因生名无生智又曾得而得名为尽智未曾得而得名无生智又云解脱道所摄名为尽智胜进道所摄名为无生智又云尽智有五种罗汉无生智唯一种谓不动此即从根不论解脱道等又无学等见者一切罗汉等有此见自知我是阿罗汉果等有此见故名等见重空三昧者谓空空三昧无相无相三昧无作无作三昧空是圣法复修于空击前圣法故名为重沙门那者沙门此云乏那者此云道。

　　二明辟支佛位者此翻缘觉此人宿世福厚神根猛利能观集谛以为初门大论称独觉因缘觉若出无佛世自然悟道此即独觉若出佛世闻十二因缘法禀此得道故名因缘觉独觉生无佛世有小有大若本在学人今生佛后七生既满不受八生自然成道不名为佛亦非罗汉名小辟支迦罗论其道力不及舍利弗等大罗汉二者大辟支迦罗二百劫中作功德身得三十二相分或三十一三十二十九乃至一相福力增长智慧利于总相别相能知能入久修集定常乐独处故名大辟支迦罗也若就因缘论小大者亦应如是分别此人根利不须制果能断正使又加侵习譬如身壮直到所在不中止息故不制果是名中草位竟。

　　支佛集谛为初门者三乘之人通缘四谛但有总别之异以随义便故初门不同顺四谛义故苦谛为初门顺十二缘义故集谛为初门顺六度义故道谛为初门并三藏义也通教三乘以界内灭谛为初门别教菩萨以界外道谛为初门圆教菩萨以界外灭谛为初门三藏六度缘起及衍人[后-口+十]小具如止观第三记。

　　○于三藏菩萨为二初立门。

　　上草位者即是三藏菩萨位也此菩萨从初发菩提心起慈悲誓愿观察四谛以道谛为初门行六波罗蜜。

　　○次明位为三初三祇位。

　　从初释迦至罽那尸弃佛时名第一阿僧祇劫常离女人身亦不自知当作佛不作佛准望二乘位应在五停心别相总相念处位中以慈悲心行六度行也从罽那尸弃佛至然灯佛时名第二阿僧祇劫尔时虽自知作佛而口不说准望此位应在暖法位中即是性地顺忍初心之位既有证法之信必知作佛而用暖解修行六度心未分明故口不向他说也从然灯佛至毗婆尸佛时名第三阿僧祇劫是时内心了了自知作佛口自发言无所畏难准此位应在顶法位中修行六度四谛解明如登山顶了见四方故口向他说也。

　　○次百劫位。

　　若过三僧祇劫种三十二相业者准此是下忍之位用此忍智行六度成百福德用百福成一相因于下忍之位人中佛出世时得种也。

　　○三佛果位。

　　若坐道场时位在中忍上忍从上忍一刹那入真三十四心断结得阿耨三菩提则名为佛尔前则是三藏菩萨上草之位也。

　　于中分凡圣位如文具如止观记。

　　○次通教三乘共位为二初明三乘同异。

　　小树位者即是通教明三乘之人同以无言说道断烦恼入第一义谛体法观慧不异但智力强弱之殊烦恼习有尽不尽为异耳。

　　○次正明位文自分二。

　　先明三乘共十地位次简名别义通(云云)。

　　○初共位。

　　一干慧地者三乘之初同名干慧即是体法五停心别相总相四念处观事相不异三藏此三阶法门体阴入界如幻如化总破见爱八倒名身念处受心法亦如是住是观中修正勤如意根力觉道虽未得暖法相似理水而总相智慧深利故称干慧位也二性地位者得过干慧得暖已能增进初中后心入顶法乃至世第一法皆名性地性地中无生方便解慧善巧转胜于前得相似无漏性水故言性地也三八人地位者即是三乘信行法行二人体见假以发真断惑在无间三昧中八忍具足智少一分故名八人位也四见地位者即是三乘同见第一义无生四谛之理同断见惑八十八使尽也五薄地位者体爱假即真发六品无碍断欲界六品证第六解脱欲界烦恼薄也六离欲地位者即是三乘之人体爱假即真断欲界五下分结尽离欲界烦恼也七已办地位者即是三乘之人体色无色爱即真发真无漏断五上分结七十二品尽也断三界事惑究竟故言已办地八辟支佛地位者缘觉菩萨发真无漏功德力大故能侵除习气也九菩萨地位者从空入假道观双流深观二谛进断习气色心无知得法眼道种智游戏神通净佛国土成就众生学佛十力四无所畏断习气将尽也齐此名小树位也十佛地者大功德力资智慧一念相应慧观真谛究竟习亦究竟如劫火烧木无复炭灰如象渡河到于边底虽菩萨佛名异二乘通俱观无生体法同是无学得二涅槃共归灰断证果处一故称为通也。

　　如前。

　　(○如前者即指本文为前)。

　　(△次简名别义通)。

　　○次义者文自为二初二中二初明立位意次干慧下正释初文又二先指文。

　　二简名别义通更为二初就三乘共位中菩萨别立忍名而义通二用别教名名别义通通义已如前说。

　　○次立意。

　　别立者别为菩萨立伏忍柔顺忍无生忍之名也。

　　○次正释者文相稍广于止观中若读彼文须知此意于中二先释次结判释中自为十初干慧地为四初通立共意次而菩萨下立别意三释四弘相四从是为下辨异。

　　干慧地三人同伏见惑。

　　而菩萨更加伏忍之名者菩萨信因缘即空而于无生四谛降伏其心起四弘誓愿。

　　○释四弘中初誓广次三誓略初誓又二初释。

　　虽知众生如虚空而发心度一切众生是菩萨欲度众生如欲度虚空。

　　○次引证。

　　故金刚般若云菩萨如是降伏其心所谓灭度无量众生实无众生得灭度者。

　　(△次三誓略)。

　　次三誓愿降伏其心亦如是。

　　(△四辨异)。

　　是为菩萨在干慧地修停心别相总相念处观时异于二乘故别称伏忍。

　　○次性地中三初立共意。

　　复次三乘人同发善有漏五阴生相似解皆伏见惑顺第一义。

　　○次而菩萨下释行相立别意。

　　而菩萨独受柔顺忍名者菩萨非但伏结顺理又能为一切众生伏心遍行六度一切事中福慧皆令究竟。

　　○三如三藏下判位辨异。

　　如三藏菩萨于中忍中三僧祇行六度不惜身命今菩萨亦如是以空无相愿调伏诸根为众生故满足六度故名顺忍也。

　　○次八人见地为三初立共意。

　　复次三乘人同发真无漏若智若断同名无生。

　　○次而菩萨下正释。

　　而菩萨独受无生法忍名者以其见谛理断结使不生取证之心故别受无生法忍之名也。

　　○三何者下明立忍所以。

　　何者若生取证之心即堕二乘地不得入菩萨第九地。

　　○次复次下明薄地为三初立共意。

　　复次三乘同得神通。

　　○次而二乘下斥二乘。

　　而二乘不能用成就众生净佛国土故不受游戏之名。

　　○三菩萨下正释。

　　菩萨能尔故别受游戏神通名也。

　　言游戏神通具如止观第五记。

　　○次阿那含下明离欲地为四初立共意次斥二乘三菩萨能下正释四所以下明立地所以辨不同之相。

　　阿那含虽断五下分结。

　　而不能舍深禅定来生欲界和光利物不同其尘。

　　菩萨能如此故别受离欲清净之名。

　　初三如文。

　　○辨不同中二初明观谛用智不同。

　　所以三乘之人同观二谛用与不同若二乘虽观二谛一向体假入空用真断结至无学果菩萨亦观二谛始从干慧终至见地多用从假入空得一切智慧眼多用真也从薄地学游戏神通多修从空入假观得道种智法眼多用俗也从辟支佛地学二观双照入菩萨地自然流入萨婆若海是则无功用心修种智佛眼佛地圆明成一切种智佛眼同照二谛究竟也。

　　○次故大论下引论证菩萨立名。

　　故大论云声闻法中名干慧地于菩萨即是伏忍声闻法名性地于菩萨法中名柔顺忍声闻法名八人地于菩萨名无生忍道声闻法名见地于菩萨法是无生法忍果声闻名薄地于菩萨法名为游戏五神通声闻法名离欲地于菩萨法名为离欲清净。

　　○次阿罗汉地去明已办地为二初辨异。

　　阿罗汉地于声闻法即是佛地何者三藏佛三十四心发真断三界结尽与罗汉齐故名佛地于菩萨法中犹名无生忍。

　　○次引证。

　　故大品云阿罗汉若智若断是菩萨无生法忍。

　　○次支佛下明支佛地。

　　辟支佛地亦如是。

　　指同罗汉故云亦如是。

　　○次明菩萨地为四初略立。

　　九地过辟支佛入菩萨位。

　　○次略辨。

　　菩萨位者九地十地。

　　○三是则下略释。

　　是则十地菩萨当知为如佛。

　　十地犹受菩萨之名复名为佛地者以佛地边有菩萨地名故知始终皆有菩萨位故云别为菩萨。

　　○四齐此下辨尽不尽。

　　齐此习气未尽。

　　○次过菩萨下释佛地为二初略立。

　　过菩萨地则入佛地用誓扶余习生阎浮提八相成道。

　　○次五相下辨异。

　　五相如三藏不殊唯六成道树下得一念相应慧与无生四谛理相应断一切烦恼习尽具足大慈悲十力四无畏十八不共法一切功德名之为佛七转法轮权智开三藏生灭四谛法轮实智说摩诃衍无生四谛法轮通教三乘人也八入涅槃相者双树入无余涅槃薪尽火灭留舍利为一切天人福田也。

　　于中三异涅槃异中言留舍利者若下本门中通佛亦言同入灰断者当教二义不定故利钝菩萨所见不同故。

　　(△次结判)。

　　是为通教共位别为菩萨立此名位也。

　　(△二用别教名别义通)。

　　○次简名别义通及为菩萨立忍名等具如止观第六记今文为二初释次料简初文为四初来意次列别位三对位四是则下结。

　　二用别名名者即是取别教之名准望通教菩萨位也别名者即是十信三十心十地之名也。

　　初二如文。

　　(△三对位)。

　　铁轮位于通义即是干慧地伏忍也三十心即望性地柔顺忍也八人地见地即是初欢喜地得无生法忍也故大品云须陀洹若智若断皆是菩萨无生忍也薄地向果向即是离垢地果即是明地也故大品云斯陀含智断是菩萨无生法忍也离欲地向果向即焰地果即难胜地故大品云阿那含智断是菩萨无生法忍已办地向果向是现前地果是远行地大品云阿罗汉智断是菩萨无生法忍辟支佛地即是第八不动地侵习气也大品云辟支佛地智断是菩萨无生法忍菩萨地即是善慧地。

　　三对位中前九地如文。

　　○至佛地中先指前文。

　　十地当知如佛地佛地如前说。

　　通教十地于别但名菩萨地也。

　　○次此佛下与三藏辨同异。

　　此佛与三藏佛亦同亦异同八十年同入真灰断也异者三藏因伏果断通佛因果俱断三藏一日三时照机通佛即俗而真照不须入也。

　　言三藏佛一日三时照机者诸部阿含及大论皆有此说云佛一日三时入定求可度机以约教门不能常见故也亦如摩耶经阿难近在于后而便问言阿难今者为在何许又问祇洹何故多乌小近尚自不知岂能任运常照。

　　(△四结)。

　　是则用别名辨位名异义同犹属通教位也。

　　○次料简中初问。

　　问初地至七地对果出何经论。

　　可解。

　　○答中明此通位教相多异致使人师各据一途于中二先见次思初中三先出同异。

　　答经论非不对当但高下不同人师对之异或用见地止对初地如今所用或向初取三地并对初地仁王明四地并对初地此难定判。

　　○次但通教下难。

　　但通教见地本是无间之道不出观证须陀洹岂得初地断见乃至三地或云四地耶。

　　○三若断下纵。

　　若断别惑不共二乘此义有之。

　　○次思惑中二先出异。

　　又或言六地断结齐罗汉或云七地。

　　○次兼前总判。

　　此难定执前后两果经论对皆不定中间可以意得今以义推不可定执也。

　　略云不可定执者通义不可定判教门利他时长机杂故令尔也。

　　○次问答中三先略判。

　　问从七地八地观常住破无明者是何地位答此则非通亦复非别。

　　○次何者下释。

　　何者通教始终不明观常何得中间而破无明别教初心即知常住初地已能破无明云何八地始破无明。

　　○三此乃下正判。

　　此乃别接通意耳。

　　(○次一问答)。

　　问大论三处明初焰约别圆皆取发真为初焰通教何意取干慧为初焰答别圆各逗一种根性故用发真为初焰通教为逗多种根性所谓别圆入通故含容取干慧耳若钝者八人见地是初焰利者于干慧即能断结故是初焰。

　　次问者问大论三处明焦炷等者谓干慧地初地初住大论四十八明四十二字门即初住已上也第四十九明菩萨初欢喜地乃至法云地广明修治地业续此文后即云复次地有二种一者但菩萨地二者共菩萨地所谓干慧地乃至佛地故知三教明矣故知此中问意与止观稍似有殊此以三教为问见地焦炷置而不论若得此意则止观文宛然自别。

　　(○三一问答)。

　　问利人应无十地答备有以根利故故不制位耳。

　　次问利人应无十地者问意利人既于初地断见应二地乃至四地断思六七地成佛是则无十地耶答意者教门具有于利人不制只如超果得阿罗汉可令余三果亦无人耶。

　　(○四一问答)。

　　问别圆无利人耶答虽有利钝以根性纯故但作一说宜如此也。

　　次问意者别圆若有利人应在地前住前燋炷耶答意者虽有利钝断位必定。

　　○次别位为大树者为三标章列门正释。

　　大树位者别教位也此为三一出经论不同二总明位三别明位。

　　初二如文。

　　○释中有三初又为六初得名次位法所依三无量下通列四别教下判五然下判傍正六既有下结示不同。

　　此别教名义理惑智断皆别此正约因缘假名恒沙佛法如来藏理常住涅槃无量四谛而论位次。

　　前二可知。

　　○三通列中三先举四数次有无量下列四法三云何下释四法。

　　无量四谛凡有四种。

　　有无量四谛不伏破尘沙亦不伏破无明有无量四谛傍伏破尘沙不伏破无明有无量四谛正伏破尘沙亦伏无明有无量四谛正伏破尘沙亦伏破无明。

　　初二如文。

　　云何无量不伏破尘沙不伏破无明若三藏伏道有十六谛观明障真之惑有无量种此乃伏于见思何关尘沙例如外道分别世智非伏见思云何无量是傍伏破若通教七地出假分别药病此助灭界内非正伏破云何无量正伏破尘沙此是别教分别内外四谛有无量种即是伏破尘沙亦伏无明乃有破无明义今从事得名伏无明者为便也云何无量伏破无明若圆教三谛俱照法界事理无不明了破自地无明伏上地无明。

　　释意者所以四教断伏皆名无量若断若伏相状非一故通名之此中皆约菩萨故也初如三藏云伏见思即指菩萨今明无量多在出假故且置二乘故通教中亦指出假助谓助别别教中云内外四谛者当知别人具四四谛言乃有断无明义者若据始终虽登地断既证道同圆当知教道有断义耳故今从事且判地前属于别教则回向中伏望于圆理故得事名圆人破无明位长故指初住去以为无量。

　　○四判。

　　别教无量四谛非前二非后一正就恒沙佛法当名。

　　(△五判傍正)。

　　○五傍正者约别教始终以判。

　　然实通缘诸四谛次第为论不无傍正初心缘诸无量发心誓愿初正以生灭四谛伏通见思傍修三种次正以无生破通见思傍修两种次正以无量破内外尘沙次正用无作伏无明次正用无作破无明。

　　可知。

　　○六结示同异中二初略示。

　　既有如此无量阶差是故经论名数断伏高下对诸法门多有不同。

　　○次若华严下示教不同于中为三先列教次又断下明教相不同三所以然者下明不同意初又二先经。

　　若华严明四十一地谓三十心十地佛地璎珞明五十二位仁王明五十一位新金光明经但出十地佛果胜天王般若明十四忍大品但明十地涅槃明五行十功德约义配位似开三十心十地佛地而文不出名。

　　○次论。

　　又十地论摄大乘论地持论十住毗婆沙论大智度论并释菩萨地位而多少出没不同(云云)。

　　十地论唯释华严十地品摄大乘第七释第四因果胜相中亦但明欢喜等十地而已地持中明种性等六位如止观第五所引论文十住婆沙初文但明十地而已次释地相亦无诸位大论略出通别文但引例故知诸论明位粗略。

　　(△次明教相不同)。

　　○次明教相断伏不同。

　　又断伏高下亦异对诸法门行位亦复殊别。

　　如文。

　　(△三明不同意)。

　　○三明意中二先明圣教大意。

　　所以然者既明界内界外生法两身菩萨行位如来方便用四悉檀化界内众生随机利益岂得定说不广寻经论如无目诤日。

　　○次今若下明今家用圣教意又四初总列大意意在为成初心行人入道正意。

　　今若明位数须依璎珞仁王若明断伏高下须依大品三观若对法门须依涅槃用众经意共成初心观教两门使分明耳。

　　若无位次将何以为闻贤思齐将何以越增上慢罪若赴机异辙任彼所忻故使如上参差不等若为成初心教观故且用三经。

　　(△三经者缨珞大品涅槃)。

　　○次诸圣下诫劝修行。

　　诸圣上位非凡能测岂可妄说粗知大意者为破行人增上慢心又为销经文引物希向不可偏执诤竞是非也。

　　○三今判下正示用三经意。

　　今判位名数依璎珞仁王者华严顿教多明圆断四十一地不出十信之名诸大乘经多明诸法门不正辨位前四时般若多明菩萨观行法门意亦不正辨位。

　　是故今家不同世人解释经论但依法相列位而已今一家别位若不依璎珞则位无始终若不依大品则诸位全无断惑高下用观分齐若不依涅槃则菩萨愿行浅深相状远近莫知三经相成佛旨无失。

　　○四释三文自为三。

　　今谓璎珞五十二位名义整足恐是结诸大乘方等别圆之位仁王般若明五十一位恐是结成前四时般若别圆之位也法华但开权显实显一圆位涅槃大意亦明别圆两位而不摘出名目(云云)。

　　初依璎珞仁王中言前四时般若者古判般若总有五时一摩诃二金刚三天王四光赞五仁王此亦未可全用虽然摩诃定在仁王之前何以知然仁王云如来成道二十九年先已为我说摩诃般若故知仁王在后明矣若光赞经准诸经目录弘始五年四月二十三日译大品竟二十七卷成者是也后竺法护晋太康元年译上帙为光赞又朱仕衡译为二十卷名放光般若罗什又重译为十卷名小品支谶又译为十卷名道行又有人译为五卷名大明度又有人译略光赞名大明度又有人译略光赞名大智无极又有人译名大品当知光赞秪是大品上帙在后译之故不可以为别时义也为是义故与仁王天王而为次第者未可全用法华意虽该摄且名位不彰故但用二经。

　　(△次依大品三观)。

　　断伏高下依大品三观者于次第义便也。

　　(△三依涅槃)。

　　对观行法门依涅槃五行者正是末代入道所宜也何者别教明观行有二种一者不共二乘说如华严十地论地持九种戒定慧及摄大乘论等是也二者共二乘说如方等大品中论释论是也今涅槃五行从凡至极故是末代行用为要也。

　　言地持九种戒定慧者论文既云六度皆九今但云三者或以三摄六或略举三要然诸位功用愿行法相断惑品类被物广狭依土净秽示迹多少真应优劣对当法门等非可具列是故今文但明一辙所以不暇广明法相今顺文体亦不委曲广寻经论恐添杂本文故知依此文相足辨权实也。

　　○次总明位中亦约三经先标。

　　二总明菩萨位者即约三经。

　　○次释释中二初约璎珞者列释。

　　一约璎珞明位数者经有七位谓十信十住十行十回向十地等觉妙觉地也。

　　初十信心即是外凡亦是别教干慧地亦名伏忍位也十住即是习种性此去尽三十心皆解行位悉是别教内凡亦是性地亦名柔顺忍位约别教义推应如暖法也十行即是性种性别教义推应如顶法十回向道种性别教义推应如忍法世第一法问今明别教何用四善根名答别教十地既对四果今以方便拟四善根何咎又通教通于通别真似两解作此比决于义分明也十地即是圣种性此皆入别教四果圣位悉断无明别见思惑等觉位即是等觉性若望菩萨名等觉佛若望佛地名金刚心菩萨亦名无垢地菩萨也妙觉地即是妙觉性即是究竟佛菩提果大涅槃之果果也。

　　二约大品及三观合位明断伏高下者大品菩萨欲具道慧当学般若即此十信习从假入空观伏爱见论欲入十住位若得十住即断界内见思也欲以道慧具足道种慧当学般若此即修从空入假十行也欲以道种慧具足一切智当学般若此即修中道正观入十回向位也欲以一切智具足一切种智当学般若此即是证中道观入十地也欲以一切种智断烦恼习当学般若此即等觉地也。

　　无明烦恼习尽名之为佛即妙觉地也。

　　次依大品明三观者问今此文中将此四义以对三观与大论中释因中总别果上总别等有何差别答言异义同何者空假为因中道为果从假入空为因中总相从空入假为因中别相别人修中初但总相为果上总若入初地双照二谛为果上别当知四义与三不殊。

　　三约涅槃明圣行合位者初戒圣行定圣行即是十信位也生灭无生灭四真谛慧圣行即是十住位无量四圣谛慧即是十行位修一实谛无作四圣谛即是十回向位次若发真见一实谛证无作四圣谛即是圣行满住无畏地得二十五三昧能破二十五有名欢喜地五行具足次后说十功德者恐表住大涅槃十地之功德也过此明佛眼了了是妙觉地也。

　　(△三别明位)。

　　三别解七位余本寻大树位竟也。

　　别解七位者如璎珞中明六种性兼于住前信位为七璎珞六位者谓十住习种性十行性种性十向道种性十地圣种性等觉性妙觉性应往四教本中寻三草二木位竟。

　　妙法莲华经玄义释签卷第十六

　　　　　音释

　　罽

　　(居例切)。

　　粗

　　(坐五切略也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第十七　　侈七

　　隋天台智者大师说

　　门人灌顶记

　　唐天台沙门湛然释

　　○次明最实位即一地所生之次位也故前立三教及以人天今唯在圆若不至法华开显安知一地所生于一佛乘分别说三此之谓也故知三草二木各谓自立蒙一味雨方知一地所生如彼穷子至临终时乃识其父是故须明一实位也为令识父是故须明前诸权位于中先标。

　　明最实位者即圆教位也。

　　○次释释中文自开为十意。

　　(△签初列十意四字正是此文之科)。

　　此为十意一简名义二明位数三明断伏四明功用五明粗妙六明位兴七明位废八开粗显妙九引经十妙位始终。

　　初列十意者虽同释圆门不无小异初之四意及第十意正释圆位余之五意因此便明何者此既唯明一实之位不合即明粗妙等文故此等文应合在妙行文后位妙章初列之应云一明诸位次明粗妙及以兴废开显等也今来此者欲更重与权位比决及开显彼粗位故也故先释竟重判粗妙及开显等问今此初约通别圆三三句料简至下结文既云与藏通同初料简中何故不对三藏简耶答一者通是大乘初门堪入后故二者二处罗汉名同故初对通而后兼藏此十章次第者理虽无名理籍名显名下有义方显所诠义上有名方知诠异故名义一章最居于首既知圆门名义次辨所诠位数乃识圆位开合不同虽知位数位数本为分别断伏若不识者徒设何为故次明断伏既知断伏应明断伏功用不同既知圆门断伏功用若不望前诸位皆粗焉知此位诸位中最既知粗妙何不纯说一实之位何用前来诸粗位耶应知粗妙皆为缘兴缘既迭兴事须迭废法华前教迭兴迭废约人虽废其法仍存况大小并兴受益不等若显若密当座殊源若横若竖法味差降时熟化毕咸会法华根缘既同应无异迹诸粗至此妙理斯均是故须有开显相也虽始立名义终至开权权实诸位理须凭据虽不孟浪有始有卒其唯圣人既是佛之本意不得不委辨其大体故以十门括于一化方了法华妙位之意。

　　○于中先释名义中二先指下文。

　　一简名义者若圆别不同自有十意下辨体中说。

　　○次辨今意又二先标列三意。

　　今约通别圆三句料简一名通义圆二名别义圆三名义俱圆。

　　○次释释中自三今释初意中二先述次释述中先述二名与小教同。

　　名通义圆者下文云我等今日真阿罗汉普于其中应受供养又云我等今日真是声闻以佛道声令一切闻。

　　○次结。

　　此名与通藏同而义异。

　　○次何者下释释中先释初名中经但述应供之名今具以罗汉果上三义释之一一文中皆以偏显圆。

　　何者彼但杀四住之贼无明尚在此不生义偏故天女曰结习未尽华则着身今杀通别两惑得如来灭度故杀贼义圆又彼是分段不生界外犹生宝性论云二乘于无漏界生三种意阴今则分段变易二俱不生不生义圆彼是界内应供非界外应供净名曰其供汝者不名福田则应供义偏今则普于其中应受供养则应供义圆。

　　言三种意阴者二乘在彼三中之一今通言之故云三种非谓二乘尽具三也言意阴者由意生阴名为意阴又作意生阴名为意阴又意即是阴名为意阴前之两释从因得名后之一释从果得名又虽名意阴亦可具五何者佛尚具足常色等五况复因人但小教中不云界外更有生处然不了教尚云灭心何况于色净名曰其供汝者此借净名折挫之言彼经挫其同于悲境当知声闻应供义偏。

　　○次释后名。

　　彼但小乘从他闻四谛声则声偏闻偏今能令一切法界闻一实四谛佛道之声使一切闻则声闻义圆故知依义不依语从圆判位也。

　　可知。

　　○次释名别义圆。

　　名别义圆者如五十二位名与别同而初中后位圆融妙实随自意语非是教道方便依义不依语应从圆判位也。

　　五十二名不异于别从初至后观圆证圆止观第六卷末云借下成高此之谓也。

　　名义俱圆者文云开示悟入皆是佛之知见佛一切种智知佛眼见此之知见无有缺减又入如来室坐如来座以如来庄严此则名义俱圆判于圆位也。

　　次名义俱圆者从始至终无非佛眼佛智言入室等者皆云如来故知名圆既云诸法空座大慈悲室如来庄严故知义圆。

　　○次明位数如名义俱圆中虽并以佛知见之言谓之为俱然诸教大量须晓位数方能引于行者心期于中二标列。

　　二明位数者又为三一明数二引证多少三料简。

　　○次释释自三先释数中四先列古师次今谓下斥旧三又有下重述破四论诸下正明今意。

　　数者人解不同有言顿悟即佛无复位次之殊引思益云如此学者不从一地至一地又有师言顿悟初心即究竟圆极而有四十二位者是化钝根方便立浅深之名耳引楞伽云初地即二地二地即三地寂灭真如有何次位又有师言初顿悟至十住即是十地而说有十行十回向十地者此是重说耳。

　　初师意者并列无位之文或生臆见未当大途或引经文不晓圣者意别是故须破顿悟初心即究竟者然华严中位兼圆别人不通晓两教位意又复不达圆位始终直指初心以为妙觉唯尚顿门成佛速疾乃成圆教后位徒施兼成出佛烦重之过故依旧判诚为未可。

　　○次斥中三。

　　(△初总斥)。

　　今谓诸解悉是偏取。

　　初总斥中云悉是偏者约理则证法无名约事则不无诸位故知诸师偏从理说。

　　○次然下别述难意。

　　然平等法界尚不论悟与不悟孰辨浅深既得论悟与不悟何妨论于浅深。

　　前之三师并云顿悟故总以一顿悟斥之引经失旨其理自亏故知悟即初住未悟即住前既许有悟与不悟何妨两位俱有浅深乃成五十二位耶。

　　○三究竟下引经部所明皆有两意如何独以无位为语。

　　究竟大乘无过华严大集大品法华涅槃虽明法界平等无说无示而菩萨行位终是炳然。

　　(△三重述破)。

　　○次重述中二先述次难。

　　又有人言平等法界定无次位。

　　初文者此师意者兼斥前之三师故立定言。

　　○次今例下以见证为难又三先正举权实两证次引大论譬三引普贤观证。

　　今例难此语真谛有分别耶真谛无分别耶见真之者判七贤七圣二十七贤圣等今实相平等虽无次位见实相者判次位何咎。

　　初如文。

　　○引大论中二先引论。

　　大论云譬如入海有始入者到中者至彼岸者。

　　○次例论意谓江海深浅。

　　若见真判位如江河深浅若实相判位如入海深浅。

　　(△三引普贤观证)。

　　故普贤观云大乘因者诸法实相大乘果者亦诸法实相。

　　引普贤观云大乘因者等者虽俱实相因果灼然若有因果即有浅深如止观中及此下文圆渐渐圆四句料简则圆家之渐泠然可知。

　　○次正明今意为三初总述用位意次还约下列位数三今于下释。

　　论诸次位非徒臆说随顺契经以四悉檀明位无妨。

　　初文言随顺契经等者是佛所说契教根理乃如符契故名为契佛尚赴机以说诸位末代弘教应顺圣言若不尔者如来何故为此凡下遍说诸位故知皆为令物闻位欢喜生善破恶发真即是明位利益意也故今依诸教如下所引是也。

　　○次列。

　　还约七种以明阶位谓十信十住十行十回向十地等觉妙觉。

　　可见。

　　○三释中二先述今文所立次广释诸位初文者先述。

　　今于十信之前更明五品之位(云云)。

　　○次释释中先大师次私释前文为三先正释次如此下结叹三若欲下决位初自为五初品文者又二先述境即圆闻而起信也。

　　若人宿殖深厚或值善知识或从经卷圆闻妙理谓一法一切法一切法一法非一非一切不可思议如前所说起圆信解信一心中具十法界如一微尘有大千经卷。

　　一尘中有大千经卷如止观第三记。

　　○次欲开下依信起行又二先正明十乘行法次举下结束示位初文者又三初总明行意。

　　欲开此心而修圆行。

　　○次圆行者下总示行相。

　　圆行者一行一切行。

　　○三略言下别示行相先举数。

　　略言为十。

　　○次列圆行为十者即十法成乘广论具如止观第五初至第七末今此正意论于教门是故观法文相稍略故但略列与前三教以为此决显经圆意。

　　谓识一念平等具足不可思议伤己昏沉慈及一切又知此心常寂常照用寂照心破一切法即空即假即中又识一心诸心若通若塞能于此心具足道品向菩提路又解此心正助之法又识己心及凡圣心又安心不动不堕不退不散虽识一心无量功德不生染着十心成就。

　　(△次结束示位)。

　　举要言之其心念念悉与诸波罗蜜相应是名圆教初随喜品位。

　　○次行者下明第二品于中为四初正明第二品相次内外下明第二品中十观三金刚下引证四闻有下结位。

　　行者圆信始生善须将养若涉事纷动令道芽破败唯得内修理观外则受持读诵大乘经典闻有助观之力内外相藉圆信转明十心坚固。

　　初二如文。

　　○引证文三初引金刚以证能资。

　　金刚般若云一日三时以恒河沙身布施不如受持一句功德。

　　○次举次品资于前品。

　　初品观智如目次品读诵如日日有光故目见种种色。

　　○三引弥勒论以证能资力大。

　　论云于实名了因于余名生因福不趣菩提二能趣菩提。

　　论云于实名了因等者颂意正明读诵般若资于实相是故持诵名为了因故云于实降斯已外但名生因生因者有漏因也故云于余福不趣菩提二能趣菩提者布施七宝如须弥山福也受持及读诵此二趣菩提是故此二名为了因论文福不趣菩提二句在前于实名了因二句在后今从义便于理不违又准五种法师于论二文各开为两更加说法名五法师今引论文且存自行故无说法又不名师安乐行䟽广释五种法师。

　　(△四结位)。

　　闻有巨益意在于此是名第二品位。

　　○次行者下明第三品为三初明第三品相次安乐行下引证三说法下结位。

　　行者内观转强外资又着圆解在怀弘誓熏动更加说法如实演布。

　　初如文。

　　安乐行云但以大乘法答设以方便随宜终令悟大净名云说法净则智慧净毗昙云说法解脱听法解脱。

　　次引三文者安乐行可见次净名文云说法净等者唯说圆常内心无著故名为净如引安乐行云但以大乘法答等故知以说法力内熏自智令倍清净化功归己意在于斯大小同然故引毗昙以为类例若言听法得解脱者在随喜位初文意各别相从来耳。

　　(△三结位)。

　　说法开导是前人得道全因缘化功归己十心则三倍转明是名第三品位。

　　○次上来下明第四品为四初明位相。

　　上来前熟观心未遑涉事今正观稍明即傍兼利物能以少施与虚空法界等使一切法趣檀檀为法界。

　　○次大品下引证。

　　大品云菩萨少施超过声闻辟支佛上当学般若即此意也余五亦如是事相虽少运怀甚大。

　　○三此则下明位意。

　　此则理观为正事行为傍故言兼行布施。

　　○四事福下结位。

　　事福资理则十心弥盛是名第四品位。

　　○次行人下明第五品中二亦先明位相次具足下结位初文二先总明。

　　行人圆观稍熟事理欲融涉事不妨理在理不隔事故具行六度。

　　○次若布施下别示六度之相。

　　若布施时无二边取着十法界依正一舍一切舍财身及命无畏等施若持戒时性重讥嫌等无差别五部重轻无所触犯若行忍时生法寂灭荷负安耐若行精进身心俱静无间无退若行禅时游入诸禅静散无妨若修慧时权实二智究了通达乃至世智治生产业皆与实相不相违背。

　　故知正行六度文中为欲略明圆境故云十界依正俱舍广明行相应如随自意及止观正助合行事理不二方名正行若取其意但用三藏事六度相皆以实相融令不二无非法界即是其相无畏等施者论有三施谓资生无畏法舍于依正名施资生略不言法故云等也。

　　(△次结位)。

　　具足解释佛之知见而于正观如火益薪此是第五品位。

　　○次结叹。

　　如此五品圆信功德东西八方不可为喻虽是初心而胜声闻无学功德具如经说。

　　可知。

　　若欲比决取解类如三藏家别总四念处位义推如通教干慧地位亦如伏忍位义推亦得是别教十信位(云云)。

　　三决位中类如三藏念处位等者但大小相望俱是外凡不论内观及境优劣下去格位一切皆然一一品中皆应具十更倍增明文无者略故十信初复重牒云令五倍深明也。

　　○私释中因向决位故以五品对于五停于中为二初总对。

　　私谓五品位是圆家方便初欲令易解准小望大如三藏之五停心。

　　○次别对。

　　初品圆信法界上信诸佛下信众生皆起随喜是圆家慈停心遍对治法界上嫉妒第二品读诵大乘文字文字是法身气命读诵明利是圆家数息停心遍治法界上觉观说法品能自净心亦净他心是圆家因缘停心遍治法界上自他痴痴去故诸行去乃至老死去兼行六度品是圆家不净停心六蔽初名贪欲若舍贪欲欲因欲果皆舍舍故无复报身非净非不净也正行六度品是圆家念佛停心正行六度时即事而理理不妨道事妨于道即事而理无障可论大意如此(云云)。

　　言文字是法身气命者例如欲界有漏色身息住命住息尽命尽法身亦尔有能诠教法身则住大乘教没法身岂存故随喜位内观法身无读诵息持于慧命则被觉观破坏法身正行六度中云即事而理等者理即是佛事妨于道于事会理使事无妨妨即是障即事而理无障可论。

　　(△次广释诸位)。

　　○十信位者又为五初牒五品为十信因次正明十法横竖对十信三普贤下引证四入此下功能五此位下指广所明。

　　一明十信位者初以圆闻能起圆信修于圆行善巧增益令此圆行五倍深明因此圆行得入圆位。

　　初文者然此中先重牒前五品之初闻圆起信能习十法成于圆行入随喜品品品渐进入十信位名为圆位。

　　○次以善下正明十法既由十乘入于十信故今文义理须具对横竖二意故先竖对次引璎珞十信有百以对横文故知十信与十乘义义同名异须善会通令不失旨今比望竖出其横相。

　　以善修平等法界即入信心善修慈愍即入念心善修寂照即入进心善修破法即入慧心善修通塞即入定心善修道品即入不退心善修正助即入回向心善修凡圣位即入护法心善修不动即入戒心善修无著即入愿心是名入十信位璎珞云一信有十十信有百百法为一切法之根本也是名圆教铁轮十信位即是六根清净圆教似解暖顶忍世第一法。

　　一一信中言善修者由缘实相行于五悔䇿勤精进至第五品得入十信名为善修由善修故相似解起是故十法在相似位转名信心乃至愿心亦复如是何者不思议境以信为本慈悲弘誓藉念力持心安止观功由精进破于三惑妙慧方遍于通无塞由决定力元修道品为求不退正助无阙回因向果不滥次位方能护法内外不动由善防非于法无爱由大愿力故得至此名为信心乃至愿心十法既许初心具修当知信信皆具十法是则十信有百明矣。

　　○三引观经证。

　　普贤观明无生忍前有十境界即此位也。

　　可见。

　　○四功能中二先正叙功能。

　　入此信心能破界内见思尽又破界外尘沙无知能伏无明住地之惑。

　　○次引仁王证。

　　仁王般若云十善菩萨发大心长别三界苦轮海亦此位也。

　　云十善菩萨发大心者亦有人云六根清净名为顿义十善菩萨此是渐义今文所引十善菩萨以证六根岂应引渐而证于顿故知二文俱顿明矣但仁王经语其初后法华经意论其中间人不见之徒生异见。

　　○五指广教中二先总举。

　　此位经经出之不同。

　　○次华严下引众多文。

　　华严法慧菩萨答正念天子明菩萨观十种梵行空学十种智力入初住十种梵行空即一实谛亦无作之灭谛学十种智力即观无作之道谛即十信位也。

　　初云华严法慧等者彼经不列十信之名唯于住前观十梵行自古讲者判为十信故今引之以为信位十梵行空具如止观第七记。

　　若大品云譬如入海先见平相亦是是乘从三界中出也。

　　譬如入海先见平相者大论六十六云闻深般若乃至正忆念当知是人不久授记如欲见海发心欲趣不见树相山林等相当知是人虽不见海知海不远何以故大海处平无树等相故菩萨受持般若正忆念等虽未佛前闻劫数记自知近于菩提不久树山等者生死也又如春树陈叶若落当知是时新叶不久闻深般若观行成就亦复如是。

　　仁王般若普贤观如前引。

　　仁王普贤观如前引者仁王偈云十善菩萨发大心长别三界苦轮海次文即云习种铜轮二天下故知十善是铁轮位普贤观云十境界等又云三昧力故六根渐净具如经说六根净已为诸如来摩头授记授记即是入初住也故知六根即是住前十信位也。

　　下文入如来室座衣等即是修四安乐行行处近处。

　　引今经意者既云安乐之行安乐名涅槃即指初住已上前通望位虽以五品为行今此望证为行故知明行必在住前行处则通通于五品十信近名有通有别如䟽释云约远而论近即离十恼乱约近而论近即指在空闲处修摄其心约非远非近而论近即指不动不退等一十八空菩萨应须观察如是三法故俱名近是则所近之法有亲有疏故云通别通疏别深故也。

　　涅槃云复有一行是如来行所谓大乘。

　　引涅槃意亦与安乐义同。

　　大论云菩萨从初发心即观涅槃行道若观涅槃行道生相似解即是一行如来行也(云云)。

　　大论意者即涅槃为所观所证故知行道亦在住前亦是如来之行。

　　○次明十住位者为五初总牒信为入住之因次初发下明三法开发三举要下明十法分成四仁王下略引证五此位下指广教法。

　　二明十住位者以从相似十信能入十住真中智也初发心住发时三种心发一缘因善心发二了因慧心发三正因理心发即是前境智行妙三种开发也住者住三德涅槃也缘因心发即是住不可思议解脱首楞严定慧心发即是住摩诃般若毕竟之空正因心发即是住实相法身中道第一义。

　　初二如文。

　　○三从举要言之去十文即是初住十法从证受名故名为住故仁王云入理般若名为住住于三德一切佛法乃至能生后后诸位位位无不皆具十法故也故今十法从住为名后去诸位用此初住十法为因于中为二初大师释出初住十法次私会释初又二先正释次华严下称叹。

　　举要言之即是住三德一切佛法也又住清净圆满菩提心无缘慈悲无作誓愿普覆法界又住一念中成就一切万行诸波罗蜜又住一切种智圆断法界见思无明又住得佛眼圆见十法界三谛之法又住圆入一切法门所谓二十五三昧冥益众生又成就菩萨圆满业能显一切神通谓三轮不思议化弥满法界显益众生又能成就开权显实入一乘道又能严净一切佛土能起三业供养一切十方佛得圆满陀罗尼受持一切佛法如云持雨又住能从一地具足一切诸地功德心心寂灭自然流入萨婆若海。

　　初文中意言从证者证不思议名住一切佛法证三种菩提名住慈悲普覆证寂照止观名住成就万行证破三惑遍名住一心三智证于通无塞名住佛眼圆见证无作道灭名住法身冥益证助道万行名住神通显益证圆门实位名住开显一乘证安忍内外名住严净佛土证无诸法爱名住诸地功德此初住证转似为真故也。

　　华严云初住菩萨所有功德三世诸佛叹不能尽若具足说凡人闻迷乱心发狂。

　　私谓初住成就十德应是十信中十法转似为真一住具十细意寻之对当相应何者十信百法为一切法本岂不得作此释耶初住既尔三观现前无功用心断法界无量品无明不可称计一往大分略为十品智断即是十住。

　　○四引证。

　　故仁王云入理般若名为住即是十番进发无漏同见中道佛性第一义理以不住法从浅至深住佛三德及一切佛法故名十住位。

　　可知人见浅深之言多不晓于圆别之意具如下辨亦如止观中文。

　　(△五指广教法)。

　　此位诸经出处不同华严云初发心时便成正觉了达诸法真实之性所有闻法不由他悟是菩萨成就十种智力究竟离虚妄无染如虚空清净妙法身湛然应一切当知即是发真无漏断无明初品也净名云一念知一切法是为坐道场成就一切智故亦是入不二法门得无生忍也大品明从初发心即坐道场转法轮度众生当知此菩萨为如佛亦是阿字门所谓一切法初不生也即是今经为令众生开佛知见亦是龙女于刹那顷发菩提心成等正觉即是涅槃明发心毕竟二不别如是二心前心难此诸大乘悉明圆初发心住位也乃至第十住(云云)。

　　五指广教者并是证一分无生能八相作佛故云坐道场等大经云发心毕竟二不别等者此并迦叶叹初住文也华严释初住中赞文甚广不能具记。

　　三明十行位者即是从十住后实相真明不可思议更十番智断破十品无明一行一切行念念进趣流入平等法界海诸波罗蜜任运生长自行化他功德与虚空等故名十行位也。

　　十回向位者即是十行之后无功用道不可思议真明念念开发一切法界愿行事理自然和融回入平等法界海更证十番智断破十品无明故名回向也。

　　十地位者即是无漏真明入无功用道犹如大地能生一切佛法荷负法界众生普入三世佛地又证十番智断破十品无明故名十地位也。

　　行向地文多是华严璎珞文意璎珞文虽次第亦可借用念念进入之言。

　　等觉地者观达无始无明源底边际智满毕竟清净断最后穷源微细无明登中道山顶与无明父母别是名有所断者名有上士也七明妙觉地者究竟解脱无上佛智故言无所断者名无上士此即三德不纵不横究竟后心大涅槃也一切大理大誓愿大庄严大智断大遍知大道大用大权实大利益大无住大即是前十观成乘圆极竟在于佛过茶无字可说(云云)故卢舍那佛名为净满一切皆满也。

　　妙觉位中名大涅槃十法至此俱名为大是故文云御车达到犹名为车自尔已前虽具诸法未究竟显不名为大虽有慈悲为无明隔故不名大虽常寂照所严未穷能严非大虽破三惑智未周穷故智非大虽知通塞塞仍未尽故知非大虽得道品道未至极故道非大虽用正助正行未满故用非大虽复开权理未穷终故开非大虽忍二边犹有余惑故益非大虽不着位位未至极故位非大是故妙觉十皆名大名究竟乘十法成乘对大车喻如止观第七乃至分别此十法中或七或一等。

　　(△二引证多少)。

　　○次引证中三初总标次广引三如上下结酬。

　　二次引众经明位数多少者。

　　初如文。

　　○次文者又二初引诸经次引此经初引诸经中二先大经次大品初引大经中二先正引释次问下释疑初文又二先引月爱三昧以证位中智断次引第二经以证三德初文又二初大涅槃下证约智断论法身。

　　大涅槃云月爱三昧从初一日至十五日光色渐渐增长又从十六日至三十日光色渐渐损减光色增长譬十五智德摩诃般若光色渐减譬十五断德无累解脱三十心为三智断十地为十智断等觉妙觉各为一智断合十五智断月体譬法身。

　　○次大经下证约法身论智断。

　　大经云月性常圆实无增减因须弥山故有亏盈不增而增白月渐着不减而减黑月稍无法身亦尔实无智断因无明故约如论智如实不智约如论断如实不断虽无智而智般若渐渐明虽无断而断解脱渐渐离举月为喻知是圆教智断位也。

　　合前智断等共显三德二文各有譬合月爱三昧梵行品文。

　　大经云从初安置诸子秘密之藏二德涅槃然后我当于此秘藏而般涅槃此即最后智断也。

　　次文者合前三德只是秘藏。

　　○次释疑中先问次答。

　　问何得知月喻譬位耶。

　　问意者经中耆婆为阇王说总有六喻初喻善心开敷次喻行者心喜三四二喻善根增烦恼减五喻除贪六喻爱乐云何得知此喻智断此是通问。

　　答仁王明十四忍三十心为三般若十地为十般若等觉为一般若十四般若在菩萨心中皆名为忍转至佛心名之为智此与十五日明智位同胜天王明十四般若位正用十四日月为譬故作此释也。

　　答中以仁王胜天两般若助证大经验大经文义当智断仁王十四忍者忍是因义至果名智今欲通论智断故以智名替忍胜天王中亦以般若为十四般若即是智德彼二经中既有十四智断何妨大经十四智断十四义成十五可例。

　　○次引大品者又二先引经次诸学人下释疑。

　　大品明四十二字门语等字等南岳师云此是诸佛密语何必不表四十二位。

　　初文中云四十二字门云语等等者南岳释云言字等者谓法慧说十住十方说十住者皆名法慧乃至金刚藏亦复如是言语等者十方诸佛说十住与法慧说等乃至十地亦复如是又一切字皆是无字能作一切字是名字等发言无二是名语等一切诸法皆互相在是名诸字入门等也前是事解次是理解。

　　○次释疑中二先出疑。

　　诸学人执释论云无此解多疑不用。

　　○次但论文下释释中二先引论文略释意。

　　但论本文千卷什师作九倍略之何必无此解耶。

　　○次今谓下以字义意释释中又四初略引字义次引华严与字义同同是圆意三经云下引经释四十二字为证四广乘下引经文次第以证字义。

　　今谓此解深应冥会何者经云初阿后茶中有四十初阿字门具四十一字后茶亦尔。

　　华严云从初一地具足一切诸地功德此义即同。

　　初二文可见。

　　经云若闻阿字门则解一切义所谓诸法初不生故此岂非圆教初住初得无生法忍过茶无字可说岂非妙觉无上无过。

　　三引经者经中具释四十二字功德互足具如南岳两卷中释释兼三教今意在圆。

　　○四引经文次第为二先正引次结酬。

　　广乘品明一切法皆是摩诃衍竟即说四十二字门岂非圆教菩萨从初发心得诸法实相具一切佛法故名阿字至妙觉地穷一切法底故名茶字此义其数与圆位甚自分明又四十二字后即说菩萨十地此是显别教方便之次位也又次十地之后说三乘共十地此显通教方便位也经文次比三义宛然今取四十二字以证圆位也。

　　初文者大品第五释广乘中彼广明三十七品乃至十八不共法已广释四十二字门次第六卷发趣品中明菩萨摩诃萨发趣者从初欢喜地乃至法云地法云中明修治地业次发趣后出到品中须菩提问是乘从何处出到何处住佛言无人乘而到干慧等地是故结云经文次比。

　　○次正引此经为二初引分别功德法师方便品通证始终圆位次引譬喻及序别证四十二因果之位初文者初明因位次又云下证果位初因位中二先引两品证内外凡。

　　此经分别功德品明初心五品弟子之位文甚分明法师功德品明六根清净相。

　　○次引方便以证圣位又二初正引。

　　方便品云诸佛为一大事因缘故出现于世为令众生开佛知见四句。

　　○次引南岳释证证中又二先以事证谓开等。

　　南岳师解云开佛知见是十住位示佛知见是十行位悟佛知见是十回向位入佛知见是十地等觉位皆言佛知者得一切种智也皆言佛见者悉得佛眼也。

　　○次引理证同证实故。

　　又经云是为诸佛一大事因缘者同入一乘诸法实相也。

　　○次果位。

　　又云唯佛与佛乃能究尽诸法实相者即是妙觉位也。

　　可知。

　　(△次引譬喻及序别证四十二因果之位)。

　　又譬喻品诸子门外索车长者各赐等一大车是时诸子乘是宝乘游于四方嬉戏快乐自在无碍直至道场言四方者即譬开示悟入四十位也直至道场即是究尽实相妙觉位也。

　　次引两品中初譬喻意者宝乘是诸子所乘乘必从因至果果必究竟道场既先游四方非因何谓诸声闻等既得记已即入初住验知即是真因位也此因无易故云直至。

　　序品中天雨四华表此四十因位也。

　　次序品意者凡为序者作正弄引睹引知正应不徒施以正宗中谈实相因果故也用正验序始末炳然是故四华从天然理毕竟因空而雨果佛使见闻者莫不修一乘因感一乘果故复及诸大众故知表因真位明矣。

　　(△三结酬)。

　　如上所引众经为证及引今文明四十二位炳然皆是无次位之次位达于实相增道损生论次位耳。

　　言结酬者如文炳明也故知前以无位难者不然。

　　○三料简中二初料简品位次以四句料简开合初文又二初料简品位次末代下诫劝初又二先料简品次此诸下料简位前是料简璎珞次是料简涅槃大品品位相成共显一义观心不须料简初问。

　　三料简者问无明覆佛性中道止作四十二品断耶。

　　如文。

　　答无明虽无所有不有而有不无阶品一往大分为四十二品然其品数无量无边大论云无明品类其数甚多是故处处说破无明三昧又云法爱难尽处处重说般若也。

　　答中言法爱者即真道法爱也。

　　(△次料简位)。

　　○次文中意者虽用涅槃不可定执何以故非证不知凡明位者但是为接凡下等耳于中二初恐失佛旨次如此下明诸位非圣莫测。

　　此诸圆位不可思议若专对法门寻者失意多别解别执则乖圆融之道。

　　初文中云若专对当法门乃至别解别执等者如是圆位若不以四十二字门譬之不以一心三观为行不以无明重数意消但专对当大经次第五行十德法门寻者多生次第别见。

　　○次明难测中三初总明难测。

　　如此等位莫以凡情局取不以凡心能宣。

　　○次引华严证。

　　华严云诸地不可说何况以示人。

　　○三且置下引例又二初引大师举极浅位以明难测次又且下展转比决初文二先叙事次章安述。

　　且置是事若大乘忏悔发初随喜圆信之心获一旋陀罗尼已不可向人说虽种种分别亦不可解况后诸位二乘尚不闻其名岂凡人能说。

　　初文中云一旋陀罗尼者此经列三陀罗尼下文释云旋假入空名之为旋旋空入假名百千万亿中道实相名为法音今举三中之初以劣况胜故云一旋约位竖明虽在六根七信已前今通明之乃在初心。

　　此语有意大师自说已证也。

　　次文中言此语有意者如智者大师初见南岳所证之法即此初陀罗尼也何由可向下类人说令他解己所证法耶此即章安述大师己证可知。

　　○次比决中二先约内法次约外事内法又二无漏方便及以事禅。

　　又且置是事声闻学四念处发得暖法亦不可向外凡说尽设种种解亦不能知又置是事如人坐禅初发五支不可为未证者说设方便说彼亦不解。

　　(△次约外事)。

　　又置是事斫轮人不能以其术授其子况诸深法而可说耶。

　　言斫轮人等者庄子云知者不言言者不知如齐桓公读书于堂上轮扁斫轮于堂下释槌凿而上(去声)问桓公曰公之所读者何耶公曰圣人之言曰圣人在乎公曰死矣然则公之所读者古人之糟粕也公曰寡人读书轮人何得议乎有说则可无说则死轮人曰以臣之事观之斫轮徐则甘而不固疾则苦而不入不徐不疾得之于手而应于心口不能言有数存焉于其中间臣不能喻臣之子臣之子亦不能受之于臣是以行年七十而斫轮古人之意不可传者死矣故知公之所读者古人之糟粕矣此则人间之事亦不可说。

　　(△次诫劝)。

　　末代学者多执经论方便断伏诤𨷖(云云)如水性冷不饮安知此乃诸佛赴缘不思议语随机增减位数不同尔未证得空诤何为普愿法界众生归僧息诤论入大和合海。

　　(△次以四句料简开合)。

　　○次四句又二先正明四句。

　　又以四句料简圆位或开初合后或开后合初或初后俱开或初后俱合如大经明三十三天不死甘露将臣共服此譬诸位开前为三十心合十地为一等觉为一譬三十二臣喻于因位妙觉为主譬于果位君之与臣同服甘露因之与果俱证常乐若不以圆位释之此文难会是为开初合后以明圆位也若十四般若合三十心为三般若开十地为十般若就等觉为十四般若皆是因位转入萨婆若即是果位是为合前开后以明圆位若四十二字门即是初后俱开以明圆位若天雨四华表开示悟入游于四方者此即前后俱合。

　　○次明开合意。

　　诸经开合不同皆是悉檀方便而圆位宛然矣。

　　○三明伏断中二先正明圆位伏断次复次下兼明诸位初文又二初正明位次判通别初文中二初凡次圣初凡位中二先外次内初外中五先立次诸教下斥权三大经下引证四例如下引例五今此下辨有无亦兼斥权。

　　三明圆位断伏者五品已圆解一实四谛其心念念与法界诸波罗蜜相应遍体无邪曲偏等倒圆伏枝客根本惑故名伏忍诸教初心无此气分。

　　初二如文。

　　大经云学大乘者虽有肉眼名为佛眼㲉中鸣胜诸鸟。

　　引证中云大经等者第六云善男子声闻之人有肉眼者说有调魔不为修学大乘人说故声闻之人虽有天眼名为肉眼学大乘者虽有肉眼名为佛眼何以故是大乘经名为佛乘如是佛乘最上最胜经文虽约调魔而说通一切法准此可知又声闻所得天眼既贬同肉眼故知所得慧眼既未同于如来所得第一慧眼若望佛眼慧眼犹名为肉以未见于中空故也迦陵频伽如止观第一记。

　　(△四引例)。

　　例如小乘伏暖佛法则有外道则无。

　　(△五辨有无兼斥权)。

　　今此伏忍圆教则有三教则无。

　　○次内凡位中三先立次如经下引证三当知下结位。

　　十信之位伏道转强发得似解破界内见思界内界外无知尘沙。

　　初如文。

　　○次文二先引此经次引璎珞。

　　如经文云得三陀罗尼但名似道未是真道旋陀罗尼是旋假入真百千旋陀罗尼是旋真入俗法音方便正是伏道未得入中。

　　此经中云三陀罗尼者陀罗尼此云总持此三各能总持诸法如云一空一切空等假中亦然故名为总䟽云旋者转也转一切法皆悉入空言百千万亿者以从数故故名为假中道法音能作内体方便故也此三秪是一心三观持一切法通名总持此中即是相似三总持也。

　　(△次引璎珞)。

　　如璎珞从假入空观虽断见思但离虚妄名为解脱其实未得一切解脱。

　　(△三结位)。

　　当知六根虽净圆教暖顶四善根柔顺忍伏道位耳若入初住得真法音陀罗尼正破无明始名断道见佛性常住第一义理名圆教无生忍十行十回向十地等觉皆破无明同是无生忍位妙觉断道已周究竟成就名为寂灭忍。

　　次圣位者若入初住得真法音者谓破无明证真法性若关中云七住已上照体独立神无方所七住已前为证何法不知复是何教七住应广破(云云)。

　　妙法莲华经玄义释签卷第十七

　　　　　音释

　　签

　　(千廉切幖识也)。

　　逗

　　(大透切物相投合也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第十八　　侈八

　　隋天台智者大师说

　　门人灌顶记

　　唐天台沙门湛然释

　　○次若约下判通别中二先约位判次约因果先约位中二先别次若论下通。

　　若约位别判伏顺二忍但伏不断例如无碍道妙觉一忍断而不伏例如解脱道无生一忍亦伏亦断亦无碍亦解脱。

　　先别中云无生等者已断当地复伏后地故名为亦。

　　○次通中又四初下名通上次伏顺下上名通下三又就事下二名遍通四若约下因果互通初文中三初初住已去通上次亦名下五品之名通上三伏忍下十信之名通上初文二先明名通。

　　若论通义妙觉寂灭忍亦名无生忍。

　　○次大经下引证。

　　大经云涅言不生槃言不灭不生不灭名大涅槃。

　　涅槃在果其名既通故知果名何独寂灭。

　　○次五品通中二初以伏义通上次伏是下复以贤义通上初又二初立。

　　亦名伏忍。

　　○次仁王下引证。

　　仁王云从初发心至金刚顶皆名伏忍。

　　○次义者亦二先立。

　　伏是贤义。

　　○次普贤下引证。

　　普贤菩萨居众伏之顶。

　　言普贤居众伏之顶者让佛为圣故等觉名贤贤即是伏伏中之极极在此位名众伏顶。

　　伏忍既通顺忍可解。

　　三十信之名通上中但举伏名为例故云可解故知如来方得名为至顺之极五品尚通是故六根但须况出。

　　(△次上名通下)。

　　○第二文二先立。

　　伏顺既其通上寂灭无生亦应通下。

　　○次引证。

　　思益云一切众生即灭尽定净名云一切众生皆如也如即无生忍。

　　(△三二名互通)。

　　○三遍通中二初事理次始终。

　　又就事为无生就理为寂灭又分证为寂灭让果为无生。

　　初云又就事为无生等者惑是事法故约惑灭得无生名名为就事此惑若灭必证实理故约所证名为寂灭当知始从初住终至妙觉一一无非惑灭证理乃至五品亦可得名观行事理六根名为相似事理乃至亦可云理性名字事理等也今既明圆即是圆位当知圆名亦可通用二名互通者此即克取初住已去与佛果位二名互通。

　　(△四因果互通即前次约因果科也考次约因果一科前文虽列后竟无文当指通中第四科即是此科前后文多有一科两名一科两用者今亦例之)。

　　○约因果辨互通中二先标次释。

　　若约因果亦有通别。

　　初如文。

　　○次释中二先通次别初通中二先单判次重判初文中二初云约因论果即因义通果约果论因即果义通因。

　　通者一切众生即大涅槃即是约因论果佛性者名之为因此即约果论因。

　　○次大经下举别以释通先举别故云是果非因等。

　　大经云是果非因名大涅槃是因非果名为佛性。

　　○次释别令通云了见佛性亦得名因。

　　了见佛性乃是于佛故亦得是因(云云)。

　　言云云者亦应更言修涅槃故乃得名因证涅槃故亦得名果。

　　○次等觉下重以因果之名以判证位。

　　等觉望妙觉为因望菩萨为果自下已去亦因亦因因亦果亦果果。

　　等觉望妙觉为因者今一往以等觉为因妙觉为果下地已去有重因果所言亦因亦因因等者大经二十五狮子吼品云佛性者亦因亦因因亦果亦果果初以十二缘为因因因者名为智慧果者即阿耨菩提果果者大般涅槃故知经意以十二因缘为理性三因故名为因观因缘智望果是因因上起因故云因因菩提望因名之为果菩提果上又加涅槃名为果果次以十二因缘为譬云如无明为因行为果行为因识为果以是义故彼无明体亦因亦因因亦果亦果果无明望行名之为因若望于识名为因因望于往因名之为果望往因因名为果果今从法譬俱得说之故云亦因亦因因等仍就证道故从初住乃至妙觉故于等觉唯因非因因唯果者但望十地若望下地亦名果果故云下地已去是则初住唯因而非果妙觉在果而非因中间诸位互受其名。

　　○次别义中二初略判。

　　约分别义者伏顺二忍未是真因无生一忍未是真果从十住去名真因妙觉名真果。

　　次云何下略释释中二先释伏顺位。

　　云何伏顺非真因例如小乘方便之位不名修道见谛已去约真修道此义可知今顺忍中断除见思如水上油虚妄易吹。

　　○次无明下释无生位。

　　无明是同体之惑如水内乳唯登住已去菩萨鹅王能唼无明乳清法性水从此已去乃判真因。

　　唼字所狭切。

　　(△次兼明诸位)。

　　○次复次下约诸教中二先且约别教次问下重料简前之三教对圆教辨初文又五初出旧解不同次此不下[后-口+十]三当是下略判四若见下辨非五今明下结正。

　　复次别教判三地或四地断见尽六地或七地断思尽此不应尔何者无明见思同体之惑何得前后断耶。

　　初二如文。

　　当是别教附傍小乘方便说耳。

　　第三文者明其附傍通教小乘三藏意亦似共地菩萨意也。

　　○四辨非中二先明旧判见不应前尽次若思下明旧判思不应前尽初文三初略举过。

　　若见先尽则实理无复有障云何十地见不了了。

　　○次地持下引证。

　　地持云第九离一切见清净净禅。

　　○三第九下叙地持意结难。

　　第九是等觉地入离见禅乃成大菩提果若见先断等觉复何所离。

　　○次明思尽非中又三初略斥次何者下引华严释三若七地下重斥。

　　若思前尽后地应无果报及诸禅定。

　　初如文。

　　○引华严中二初引。

　　何者华严明阿僧祇香云华云不可思议充塞法界者。

　　○次此是下释出经意。

　　此是菩萨胜妙果报所感五尘呼此为欲界思惑一切菩萨皆入出无量百千三昧禅定心尘之法呼此为色无色界思惑。

　　此中为消界外同体见思故须于界外更立三界若不然者此与二乘所断何别既分内外见思名同是故须立思分三界从五尘为名故例如欲界从定地为名故例如色无色界故知违理由见感报由思。

　　(△三重斥)。

　　若七地思尽上地应绝六尘何故复言三贤十圣住果报若住果报思不前尽。

　　○五今明下显正。

　　今明如此见思通至上地至佛方尽故云唯佛一人居净土唯佛一人能尽源是故伏断如前分别(云云)。

　　可知。

　　○次料简中二先问。

　　问界内必先断见次思后无知界外何意不尔。

　　○次答答中四先约苦轻重答次又思下约障理近远答三约超果答四结酬。

　　答界内为三途苦重先断见次思后及无知界外苦轻故先枝后本。

　　初文言界外苦轻故先枝后本者凡障理惑名之为本障事之惑名之为枝故以界内见惑为本思惑为枝界外无明为本尘沙为枝是故界内次第修人先断于本次断为枝界外次第必须先断枝惑次断根本界外既其苦轻借使流转不退归下为助化道故先断尘沙后为显真方断无明。

　　又思无知不障偏真为见真理故先除见界外尘沙是体上惑远能障理先却远障次除近障(云云)。

　　(△三约超果答)。

　　复次三藏中后身菩萨及超果二乘见思同断亦先断思(云云)不超果者前后断耳通教亦有超不超二义别教前后断圆教同断。

　　余意可见。

　　(△四结酬)。

　　前后之问但见一途耳(云云)。

　　前后之问但见一途者上设问云前断见惑后断思惑但是一途次第之意非是诸教超果之义亦非通方圆顿之道。

　　○大章第四明功用中二先释名。

　　四明功用者若分字解义功论自进用论益物合字解者正语化他。

　　○次理虽下正释释中二先凡位功用次圣位功用初文又二初略明外凡内凡位。

　　五品之位理虽未显观慧已圆具烦恼性能知如来秘密之藏堪为世间作初依止依止此人犹如如来当知不久诣于道树近三菩提一切世间皆应向礼一切贤圣皆乐见之若六根似解圆观转明长别苦海能以一妙音遍满三千界随意之所至一切天龙皆向其处听法其人有所说法能令大众欢喜犹是第一依止。

　　○次涅槃下寄此通辨四依位四依位者以此四人并能化他故以此位释于因人功用若论今文应遍因果四依义具如大经第六委释于中四先略述经意。

　　涅槃标四依义通圆别。

　　○次人师下明旧判失旨。

　　人师多约别判。

　　○三地前下且依古人出别判位。

　　地前通名初依登地至三地断见尽名须陀洹至五地侵思名斯陀含是第二依至七地思尽名阿那含是第三依八地至十地欲色心三习尽名阿罗汉是第四依。

　　○四若推圆下今家准别及于始终以立圆位。

　　若推圆望别应约十住明三依对住前为四依若始终判者五品六根为初依十住为二依十行十回向为三依十地等觉为四依。

　　○次明圣位中四初略举。

　　从初住已上总论功用。

　　○次若竖下明功用意。

　　若竖功未深横用不广竖功若深横用必广。

　　○三譬。

　　譬如诸树根深则枝阔华叶亦多。

　　○四初住下释相又为三初明初住位次如是下明二住去至等觉位三论其下明妙觉位。

　　初住竖破一分无明获一分二十五三昧显一分我性论其实处不可思议依于教门横则百佛世界分身散影作十法界像利祐众生。

　　初文从初住去乃至作十界像等者若权教中三藏佛但云八相八中皆劣别教教道望证犹劣今是圆教证道八相具如华严云或有见佛种种说法或见在于兜率天上或见来下处于母胎或见初生或见出家或见成道或见转法轮或见入涅槃皆言或者一一相中皆八相故。

　　(△次明二住去至等觉位)。

　　○次文中初通明功用深广。

　　如是住住竖入倍倍转深无明渐渐尽三昧转转增我性分分显横用稍稍广千佛界万佛界恒沙佛界不可说不可说佛界。

　　○次遍如是下约境现身及例后位以论功用。

　　遍如是界八相成道教化众生况余九法界身耶诸行诸地亦复如是。

　　(△三明妙觉位)。

　　论其满足唯佛与佛乃能究尽无明之源故经言如佛心中无无明唯佛法王住究竟王三昧毗卢遮那法身树周法界竖极菩提大功圆满胜用具足(云云)。

　　后文可见。

　　○大章第五判粗妙中二标释。

　　五通诸位论粗妙者。

　　○释中二初略判次又三藏下格位判初文二初一往先明藏通粗而别圆妙次而别下重明别教粗而圆教妙。

　　小草止免四趣不动不出中草虽复动出智不穷源恩不及物上草虽能兼济灭色为拙小树虽巧功齐界内故其位皆粗大树实事同缘中道皆破无明俱有界外功用故此位为妙而别教从方便门曲迳纡回所因处拙其位亦粗圆教直门是故为妙。

　　初意者且言通缘实相亦遥寄证以说若论教道中理则有但不但异是故不可判之为妙为是义故复更重判从带不带异故带粗即教道故也方便等言并望实说故成行拙。

　　○次格位中三初以藏通格圆次以别格圆三是知下结归。

　　又三藏菩萨全不断惑望圆教五品有齐有劣同不断惑是故言齐五品圆解常住彼全不闻常住是故为劣若三藏佛位断见思尽望六根清净位有齐有劣同除四住此处为齐若伏无明三藏则劣佛尚为劣二乘可知当知三草蒙笼生用浅短故其位皆粗若干慧地性地望五品位有齐有劣例前(云云)若八人六地见思尽七地修方便至佛断习尽望圆教似解有齐有劣例前可解当知小树之位未有干云婆娑之能是故皆粗。

　　初文意者以藏通因果之位望于圆家但至似位一一皆云有齐有劣者惑尽处齐观行闻教是则为劣亦以佛位格者为顺教道故也。

　　○次以别格圆为二先格地前。

　　若别教十信望五品位有齐有劣同未断惑是故为齐十信历别五品圆解此则为优别教十住断通见思十行破尘沙十回向伏无明秪与圆家十信位齐优劣(云云)。

　　○次格登地于中二初正格。

　　若登地破无明只与圆家初住齐。

　　○次何者下释所以于中又三初正释。

　　何者若十地十品破无明圆家十住亦十品破无明设开十地为三十品只是圆家十住三十品齐。

　　○次若与下约与夺释齐不齐。

　　若与为论圆家不开十住合取三十心为三十品与别家十地三十品等者则十地与圆家十回向齐若夺而为论别家佛地与圆家初行齐与而为论别家佛地与圆家初地齐。

　　不齐故劣是故须格。

　　○三故知下判判中又二初约位判次以我下约因果判初文三法譬合。

　　故知别教权说判佛则高望实为言其佛犹下譬如边方未静授官则高定爵论勋置官则下别教权说虽高而粗圆教实说虽低而妙此譬可解。

　　以我之因为汝之果别位则粗当知大树虽巨围要因于地方渐生长。

　　次约因果者既以我因为汝之果当知果权权故为粗当知下结始从小草终至于此一一皆以当知下结斥权位。

　　○三结归又二法譬。

　　是知圆位从初至后皆是实说实伏实断俱皆称妙(云云)大论云譬如有树名曰好坚在地百岁一出即长百丈盖众树顶此譬圆位也。

　　譬云好坚树者大论第十问诸佛功德无能胜者一切天地谁可为尊梵王答曰佛为无上无过佛者佛亦天眼观于十方无如佛者心自念言我行般若今得作佛是我所尊即是我师我当供养尊事于法譬如一树名曰好坚在地百年枝叶具足一日出生高于百丈是树出已欲求大树以荫于身是时树神语好坚言一切世间无大汝者诸树皆在汝之荫中佛亦如是无量阿僧祗劫在菩萨地中一日于菩提树下坐金刚座得成佛道无能过上论譬极果今取一日超百丈边以譬初住八相作佛作佛义同故得借用。

　　○大章第六明位兴中一往且辨四教次第而不辨五时次第兴者略耳所以不明者既知四教则知五时诸教兴意如华严二兴鹿苑一兴乃至法华一兴各有所以是故不论于中先问。

　　六明位兴者问权位皆粗佛何意说耶。

　　○次答答中三先列机缘四悉不同次列赴机十六种说三为是下结。

　　答为诸众生好乐不同生善缘不同知过改恶不同当说取悟不同是故如来种种诸说皆有利益。

　　若随界内好乐说前两教位若随界外好乐说后两教位生界内事善说三藏位生界内理善说通教位生界外事善说别教位生界外理善说圆教位破界内事恶说三藏位破界内理恶说通教位破尘沙事恶说别教位破无明理恶说圆教位缘事入真说三藏位缘理入真说通教位从事入中说别教位缘理见中说圆教位。

　　列赴机中云界内界外事理惑者惑无事理随人生解解有巧拙故分事理理有权实分界内外若即理说惑谓惑为理若离理说惑谓惑为事故分内外成于四种。

　　(△三结)。

　　为是义故诸位得兴阶差高下无量矣。

　　○大章第七明位废中二先总叙意次正明废。

　　七明位废者理本无位位为缘兴缘既迭兴位亦迭谢非是法华始复废也须识诸破立意不得妄破妄立。

　　初文者具明诸教展转渐废故作此说若至法华一切权废是故此中不全同法华。

　　○次正释中二先叙破立之意次正明废初文者则废三存一初废三中三一先明如来破立之意次明龙树破立之意三明今师破立之意。

　　何者元夫如来立三藏位权生事善事善既生济用若足便须废也通别位亦如是此是如来破立之意。

　　初文者虽复五时增减不同本意秪为破三存一故云如来破立意也具如教兴迭兴至小如是渐废唯存一极。

　　若毗昙婆沙中明菩萨义龙树往往破之谓其失佛方便是故须破申佛方便是故须立此是龙树破立意。

　　次文中云毗昙婆沙明菩萨义等者且对衍门存三废一广如止观第三记。

　　○三明今师破立之意又二先破次而圆下立初又二先破次往者下明破立意初文又三初破大乘不立小失次常途下破小乘师谬用大失三又别下单破别教执非实教失。

　　若常途大乘师全不整理三藏此则失佛方便。

　　初如文。

　　○次文中三初总破弃小用大次此有下直破其谬用之失三纵令下纵难其不识大乘谬用之失。

　　常途小乘师探取经义释所弘之论辨菩萨义毗婆沙自说菩萨义而不肯用取大乘经解三藏空有二门岂应相会此有二过一埋佛方便二彰论主不解菩萨义是故须破。

　　初文者汝弃小用大没佛小乘为大方便又汝若不伏不晓论文自有菩萨义何须用大故以二失破之汝若不嫌论主不解何须弃之。

　　纵令引经释大乘义是何等大乘若作通教大乘者三乘同入真谛至佛亦然那得八地观中道破无明作通义不成是故须破若作别教大乘义者始从初心与二乘异那得六地将罗汉齐作别义不成是故须破。

　　三纵中云纵令引经释大乘者破旧引经不识义旨是故须破是故[后-口+十]云何等大乘汝虽引八地破无明而不知是通教下根被接之义当通始终不破无明通义不成是故须破汝引六地以齐罗汉而不知是名别义通别义初地即破无明何得六地始齐罗汉是故须破。

　　○次单破别教。

　　又别是方便执权谤实是故须破。

　　言别是方便等者执别教道不信顿极名为谤实。

　　往者人往义定今窥见其过是故须破申佛方便复应须立即是今时破立之意。

　　次破立意者岂以古师人往而存其非义是故须破。

　　○次立一实中二先立次谦退即章安叹师法妙而自谦也。

　　而圆教起自一师超三权即一实境智行位不与前同。

　　初立文中云超三权者约废权说即一实者约开权说。

　　若文理有会夷涂共游失旨乖辙请从良导。

　　○次正明废中二先结前生后。

　　先叙此意次明废位也。

　　○次正明废于中二初总叙渐顿三法四果。

　　若佛赴机兴废破立者如无量义经云无量法者从一法生所谓二道三法四果。

　　○次释释中三初列经次述今意三正释。

　　二道者即顿渐也三法者即三乘也四果者四位也此无量法从一法生。

　　初如文。

　　何者二道既是顿渐顿即大道日照高山且置未论。

　　次明今意且置顿论渐者若欲论顿有何不可但明迭兴迭谢之相恐文稍烦故且置之以论于渐问前文明兴以对于废今丈明废复对于兴二门何别非烦长耶答前明兴者若不论废无由得兴虽复相对意在于兴今文明废若不假兴何以明废虽复相对意在于废。

　　○于正释中四教为四初三藏中二先释次为此下结初又二先约菩萨次约二乘初约菩萨中五先更述初立三藏。

　　今明渐道之初即三藏教。

　　○次教云下明初立意。

　　教云求佛当三阿僧祇劫修六度行百劫种相乃可得佛欲令生事善故作是说。

　　○三欲求下明须废。

　　欲求佛者改恶从善善立教废。

　　○四即便下明废相。

　　即便破曰岂有菩萨不断结惑而得菩提毒器不任贮食此教即废行位皆废。

　　欲废必须先破故也。

　　○五本望下明废意。

　　本望果行因无果可望佛智佛位俱废。

　　○次二乘文少望菩萨意可知。

　　若约二乘辨废者本令事行调心从拙度见真见真已教意即足是故析教废。

　　○次结。

　　为此诸义故言废藏立通。

　　可见。

　　○次明通中为二初正释次此通下辨共不共初又为三先菩萨次佛三二乘初菩萨又为三初总述废立意次立通下明废意三智者下正明废相。

　　元禀通教不学三藏者不于此人论废。

　　初如文。

　　立通之意为生理善体法断惑从巧度入真教意即足。

　　次文言立通者若成四悉即以见真名为教足。

　　智者见空复应见不空那得恒住于空通教则废。

　　三正明废相者通真谛中既含不空故但真谛仍为未极是故责云那得恒住于空利根菩萨即见不空见不空已佛智尚废何况三乘以彼教中不云彼佛破无明故今破无明是故通云通教则废。

　　(△次佛)。

　　菩萨行智悉废佛智位亦废(云云)。

　　次菩萨下明通佛果废者菩萨之因既废佛果岂存。

　　(△三二乘)。

　　二乘但教废余者(云云)。

　　○次明共不共中四初双标。

　　此通教通通通别。

　　○次分别。

　　共般若意如上说不共般若意则有不废(云云)。

　　○三故知下辨失。

　　故知成论地论师只见共般若意不见不共意中论师得不共意失共意。

　　○四通教下判废不废。

　　通教既具两意于通菩萨及方便声闻即是废义住果声闻未是废义不共菩萨则不废义(云云)。

　　方便声闻有发心义是故论废不共菩萨得于不空此得即见理是故不废。

　　○次明别教中三先述立别。

　　若别起时生界外事善。

　　○次若破下正明废。

　　若破无知尘沙事善既成教意即足复须破。

　　○三此随下明废意又二初地前全废。

　　此随他意语是故别教教废地前行位悉废。

　　○次地上但废高归下。

　　地上位及佛位皆废高归下是故废别立圆。

　　○次明圆教中四初直明不废次大经下明不废意三昔从下明不废之义四文云下引证。

　　圆八番位皆是实位故不须废。

　　初如文。

　　大经云一切江河悉有回曲一切丛林必有树木诸教随情故有回曲三草二木是佛方便故非真实宜须废位金沙大河直入西海金银之树悉是宝林非曲是直是故不废。

　　次文云大经一切江河悉有回曲等者第十经中佛说偈云一切江河必有回曲一切丛林必有树木一切女人必怀谄曲一切自在必受安乐文殊难云是义不然于此大千有洲名拘耶尼其洲有河端直不曲名娑婆耶犹如直绳直入西海如此直河佛未曾说种种金银琉璃宝树是亦名林亦有女人善持禁戒功德成就有大慈悲释梵诸天虽得自在悉皆无常今以回曲及丛林等以譬有余金沙河等以譬无余。

　　(△三明不废之义)。

　　昔从顿出渐渐不合顿引渐入顿处处须废今已会顿顿何须废。

　　(△四引证)。

　　文云始见我身(云云)是故一教不废。

　　○次释三法又三初立所行不废。

　　又云但说无上道此道不废。

　　○次明三乘须废。

　　昔于一佛乘分别说三三乘不合欲令三合一处处须废。

　　○三重述所行不废。

　　今会三归一同乘一乘是故一行不废。

　　○次释四果中二初正辨四果次以教行等例更分别初约四果又二先释次结。

　　昔四果隔别谓罗汉辟支佛菩萨习果方便佛果又四佛为四果欲合此果处处须废今草庵已破化城又灭同至宝所是故一果不废。

　　释中约四果以论三废一不废此中言果即是罗汉前明二乘即指三果等前言二乘但是通举意论声闻故今别语更加支佛前言菩萨并是方便位中如通教人但在六地已前藏别准此若言四佛者则声闻菩萨并不须用如向会通此中言破化城等者且语二乘二乘既破两教佛果亦破别教或废圣入贤或废高归下令同成一佛果故也。

　　若从是义三废一不废。

　　次若从下结文可知。

　　(△次以教行等例更分别)。

　　○次明三有废不废等中又二先三一对辨次又教下教行等对辨初又二先释次寄此且明判开初又二先约教次以行智等例初又二先废不废次立不立初文二先标。

　　然三教有废有不废。

　　○次释。

　　何者从得道夜至泥洹夜所说四阿含经结为声闻藏初教何曾废成前人事善逗后人事善故有废有不废通教成前逗后亦如是别教成前逗后亦如是。

　　言从得道夜至泥洹夜乃至初教何曾废者初后俱集故知不废况结集已留被末代故知即是成前逗后既结集在文当知法华教兴此教仍须逗后通别俱尔据法华则废据教存则不废。

　　圆教有立有不立初照高山已自是立于三藏者不立文云始见我身入如来慧即是前立学小者今入佛慧即是后立中间可知。

　　次立不立中有立不立即指小机以对华严若至法华无不立义故云亦立不立也言中间可知者始谓华严终谓法华中间三味并有得入佛慧之义名之为立但鹿苑密入余教显入鹿苑密入通大小人余味显入唯在于大若余味小人于彼密入义同鹿苑。

　　诸行智有废有不废诸果位有废有不废。

　　次约行智等略例中所言诸者亦须一三相望如前所说故不复论。

　　(△次寄此且明判开)。

　　○次判开中二先约五味判次但说下开。

　　若历诸味乳味有两教一教行位亦废亦不废一教行位不废酪教行位有废有不废生酥四教三教行位有废有不废一教行位不废熟酥三教两教行位有废有不废一教行位不废法华三教行位皆废一教行位不废。

　　初如文。

　　○次但说下为二初开成于圆教行位三皆不废。

　　但说无上道同乘一宝乘俱直至道场故三义皆不废。

　　○次无量义下更重叙施又三初正明。

　　无量义云二道三法四果不合至法华皆合故不论废。

　　○次成道下引证。

　　成道已来四十余年未显真实法华始显真实。

　　○三相传下释疑。

　　相传云佛年七十二岁说法华经(云云)。

　　疑云经但言余为七十一为七十九是故引证言相传云佛七十二说法华者准菩提流支法界性论云但成道后四十二年说法华经论非佛说故云相传法华但云四十余年不的云二者教法被物所见不同是故从容。

　　○次别约教行等者于中为二初正释次问答释疑初又五初以教对行位为四句分别次约废不废等教行位三四句分别三又废教下单约教以废闻相对为四句分别四又废智下单约于智废修相对为四句分别五又废位下单约于位废入相对为四句分别一一四句中皆先列次释。

　　又教废行位不废行位废教不废俱废俱不废云何教废行位不废住果声闻犹在草庵行位不废而教废也云何行位废教不废利根密益不待废教早休行位者是也云何俱废三藏菩萨是也云何俱不废逗后缘者是也通教别教例此可解(云云)。

　　初教对行位中言俱废者既指菩萨当知前之二句并指二乘二乘于法华前亦有密悟故三藏菩萨于法华前显密俱得第四句者教所录行必留被后通有二乘望前三藏义类可见若约别教但不须言住果及以密悟余者并同何者初句应云废教道之教也行位若至初地已上即成法界何须废耶行位废者接入后教教逗后人俱废者初心便转俱不废者亦逗后人。

　　(△次约废不废等教行位三四句分别)。

　　若就施权三教行位立一不立若就废权三教行位废而一不废若就利根一立三不立若就钝根三立一不立若就转钝为利一立三不立利钝合论亦立亦不立亦废亦不废若就平等法界非立非不立非废非不废。

　　次四句中言利根者并是菩萨初心即转钝根二乘久住方便言合者共也。

　　(△三单约教以废闻相对为四句分别)。

　　又废教更闻教自有废教不更闻教自有不废教更闻教自有不废教不更闻教云何废教更闻教者如废六度事善更闻亡三理善云何废教不更闻教如住果二乘废教已入灭云何不废教更闻教如逗次第学者方等中并闻小大名者云何不废不更闻未废教而密入者。

　　次闻教四句中言如废者举三藏菩萨为语端耳应通历三教第二句四教菩萨并须阙之或是初心退堕者耳第三句亦须历诸教第四句亦通诸菩萨不必在密。

　　(△四单约于智废修相对为四句分别)。

　　又废智更修智不废智更修智废智不修智不废智不修智云何废智更修智三藏菩萨废已智更修无生智云何不废智更修智住果声闻不废已智薳复游观学无生智实不用巧智断结也又次第习者是也云何不废智不修智亦是住果声闻生灭度想不肯修大也如四弟子领解云我昔身体疲懈但念空无相愿于菩萨法都无愿乐之心者是也及更逗后缘者是也云何废智不修智废三藏智菩萨退为诸恶者是也亦是废智已密入顿中不修方便智是也。

　　次废智四句中初句者亦通三菩萨次不废智更修智中云又次第习者是也者凡云废者若法华前或废权位入权入实废权入实废高归下若次第修习者从初发心本拟次第自浅阶深何待废浅而入深也第三句者三教菩萨阙之亦据法华前故引方等文意证也言逗后者人虽不修更须逗后第四句者四教初心并有此义且约三藏事相便耳。

　　(△五单约于位废入相对为四句分别)。

　　又废位更入位废位不入位不废不更入不废而入云何废位更入位三藏菩萨废不断惑位入断惑位云何废位不更入位谓废位密悟顿者不入次第位也云何不废位不更入位谓住果二乘是也云何不废位而更入位谓逗后缘者亦是未废密悟而入上位也通教别教智位料简亦应如此(云云)。

　　通教至如此者通有三乘是故料简全同三藏别唯菩萨故前明废教不更闻教此句全阙今不废位而更入位句阙二乘边由此别教次第入位其义可然。

　　(△次问答释疑)。

　　问废更修可有益废不更修有何益答自有废修得益自有诃废闻虽不修而有耻小鄙劣折其取证之心亦是有益又齐其断结谓言无益回心入大即是得益(云云)。

　　(△八开粗显妙)。

　　八开粗位显妙位者若破三显一相待之意可得如前。

　　大章第八明开者前诸兴废并约法华前教既对一实以明三权即对法华以为判竟是故直明于开故云可得如前。

　　○次即三下显今经意于中三先述开意次开生死下正明开三若决下将所开与本妙比决。

　　即三是一绝待之意义则不尔何者昔权蕴实如华含莲开权显实如华开莲现离此华已无别更莲离此粗已无别更妙何须破粗往妙但开权位即显妙位也。

　　初文中所以不言废者以废义与开义大同已如前与止观记中简竟又恐人不晓相待中意便谓粗外别有于妙是故据理复须明开又若不论待无以明绝若明待已即指所待是于能绝能绝亦绝方名为绝具如前说。

　　○次正开中二初通开初心次别开诸位初又二先通举开义次历圆教诸位入妙不同初又二初开凡夫未发之心次开诸教博地初心。

　　开生死粗心者明凡夫有反复易发菩提心生死即涅槃无二无别即粗是妙也。

　　初文者凡夫之心必有于发理体妙故。

　　若始从凡夫发析体别圆四心者亦是四位初心皆是因缘所生心即此因缘即空即假即中与圆初心无二无别。

　　次开诸教者诸教始终虽各有体状而同在初心一类凡下故今开之令此四初与圆初心所观之理无二无别。

　　诸初心是乳显妙即是置毒乳中即能杀人杀有奢促若按位而妙即成假名妙若进入方便成相似妙若进入理即成分真妙(云云)。

　　次历圆教诸位入妙不同者即有按位进入二妙问此之二妙何者为胜答互有强弱若论当位即是即按位为胜若据闻教能超即进入为胜以在本位未知是妙待入圆已方乃知妙故成少劣以进入功深是故复胜。

　　(△次别开诸位)。

　　若开六度权位行者檀即因缘生法即空即假即中开檀得见佛性乃至般若亦复如是亦名置毒乳中即能杀人按位即假名妙若进方便成相似妙若进入理成分真妙(云云)方便声闻未入位者开权显实亦如是三藏断结位若未开权永无反复如焦种无芽今开析空即假即中如置毒酪中亦能杀人按粗即妙是相似位若进入随位判妙也次开通教二乘菩萨亦如是出假菩萨位者决了此假假即是中如置毒生酥而能杀人按粗即妙是相似位若进入随位判妙若开别教十信位者同前若开十住者同二乘(云云)若开十行位者同通教出假菩萨若开十回向伏无明位即此而中是名置毒熟酥即能杀人按粗即妙是相似位若进入随位判妙若登地之位不决了者只是拙度之位今决此权令得显实即是置毒醍醐而杀于人按粗即妙是十住位若进入随位判妙。

　　次别开者具应四教三藏菩萨居初者义同凡故开三藏去皆云置毒者不同不定昔时置毒今方毒发今法华经非不定教但是即座闻于开权能破无明义同毒发诸位不同稍似不定故借置毒杀人之言。

　　(△三将所开与本妙比决)。

　　○三比决中二先结前。

　　若决诸权或按位妙或进入妙无粗可待同成一妙其义已显。

　　○次举譬譬中二先譬次合。

　　今更譬说譬如小国大臣来朝大国失本位次虽预行伍限外空官若大国小臣心膂凭寄爵乃未高他所敬贵。

　　譬中云小国大臣等者前之三教名为小国教主已下皆名为臣臣中高位名之为大两教罗汉及通九地别教十住开入圆教名为来朝并失罗汉及地住等次位之名名失本位虽预行伍等者如阿罗汉按位入圆虽预六根行伍位次比于本从圆随喜来乃成限外空位菩萨故云空官此据初入作如此说久闻观转惑破行成还同旧位行伍之限若圆大国凡夫小臣名名字佛故曰凭寄膂者脊也说文云骨也秪是全以身心寄托佛境耳能观色心即是法性故名凭寄佛法界也未入品位不能益他名爵未高乃为九界之所敬贵。

　　○次合中二先合次况。

　　诸教诸位决粗入妙虽得入流欲比圆教入妙犹是从钝中来圆教发心虽未入位能知如来秘密之藏即唤作佛。

　　合中初从诸教去略合也初合小国大臣从圆去合大国小臣。

　　初心尚然何况后位乎(云云)。

　　○大章第九引经中二初叙来意。

　　九引涅槃五譬成四教位若不将四教释譬譬不可解若非五譬判四教位取信为难若信经文则位义易晓解诸位意彼譬泠然彼此相须可谓兼美者也。

　　○次正引中二先正引次诸经下以法华意结成初文又二初四教次不定秘密初文又二初正引次前四下明引经之意初文自四初三藏二先引次料简先引中二先引。

　　彼文云凡夫如乳须陀洹如酪斯陀含如生酥阿那含如熟酥阿罗汉支佛佛如醍醐此譬三藏五位。

　　○次何者下释又二初正释。

　　何者凡夫全生未能除惑菩萨亦尔但得如乳须陀洹破见革凡成圣如乳变为酪斯陀含侵六品思故如生酥阿那含欲界思尽故如熟酥阿罗汉支佛佛皆断三界见思尽故同称醍醐。

　　○次故释论下引证罗汉同佛。

　　故释论云声闻经中称阿罗汉地为佛地故共为一味也。

　　(△次料简)。

　　问此经以三藏菩萨为上草彼经云何以菩萨为乳味答经取化他边强喻之上草此中自证力弱同凡夫为乳味(云云)。

　　○次通教中二前引。

　　三十二云凡夫如杂血乳须陀洹斯陀含如净乳阿那含如酪阿罗汉如生酥支佛菩萨如熟酥佛如醍醐此譬通教五位也。

　　○次释释中二初释。

　　凡夫不断惑乳犹杂血二果侵思未多同初果如乳三果欲思已尽故如酪四果见思俱尽如生酥支佛智利侵习小胜声闻故共菩萨如熟酥十地名佛地即是醍醐。

　　○次辨异。

　　前以菩萨同凡味故知是三藏今以菩萨同支佛故知是通若不作通释譬义何由可解(云云)。

　　妙法莲华经玄义释签卷第十八

　　　　　音释

　　臆

　　(乙力切胸臆也)。

　　耐

　　(乃代切忍也)。

　　嫉妒

　　(嫉昨悉切妒都故切)。

　　唼

　　(色甲切唼食也)。

　　爵

　　(即约切官爵也)。

　　勋

　　(许云切功勋也)。

　　鄙

　　(补靡切陋也)。

　　膂

　　(两举切脊骨也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第十九　　侈九

　　隋天台智者大师说

　　门人灌顶记

　　唐天台沙门湛然释

　　○次别教中二先引。

　　第九卷凡夫佛性如牛新生血乳未别声闻佛性如清净乳支佛如酪菩萨如生熟酥佛如醍醐此譬别教五位。

　　○次释。

　　乳譬无明血譬四住凡夫具此故言杂血十住已断四住之血与二乘齐故言声闻如乳十住后心理明智利类支佛侵习故言如酪十行破尘沙如生酥十回向破界外尘沙如熟酥故言菩萨如生熟酥登地破无明显佛性得一身无量身百佛世界八相作佛故言佛如醍醐。

　　○次圆教中二先引。

　　二十五云雪山有草名为忍辱牛若食者即得醍醐。

　　○次释释中二先释。

　　牛喻凡夫草喻八正能修八正即见佛性名得醍醐此譬圆教行大直道观一切众生即涅槃相不复可灭。

　　○次圆信下辨异中三法譬合。

　　圆信圆行不由历别于一生中即入初住得见佛性如牛食忍草不历四味草出醍醐故知圆教意也忍草譬境妙牛譬智妙食者譬行妙出醍醐譬位妙此圆意也牛食余草血乳转变历四味已方成醍醐余方便教境智行位皆粗意也。

　　可见。

　　○次明引经意中前引三教者意明教教皆有醍醐醍醐不同故明所以于中又三先说意次示四教醍醐位别三前两下判。

　　前四譬即有四处明醍醐四教明佛智各异俱既称佛同指佛智以为醍醐。

　　初如文。

　　○次文二先示四教。

　　藏通二佛不明中道但取果头佛二谛智为醍醐别教登地破无明即能作佛以中道理智为醍醐圆教初住得中道智亦称为醍醐。

　　○次璎珞下引证圆教。

　　璎珞云顿悟世尊即此初住智为醍醐也。

　　○三判中二先判。

　　前两醍醐是权非实故有教而无人别教醍醐名权理实圆教醍醐名理俱实。

　　○次以是下结判。

　　以是义故前三位五味皆粗圆教一味皆妙。

　　○次不定秘密者以此两教义理相滥若顺五时为次第者名不定意若不堪显露教中为次第者须秘密说若别明者已如前文第一卷中今不烦文故相兼说于中又二初先列五味。

　　第二十七卷云譬如有人置毒乳中则能杀人乃至醍醐亦能杀人。

　　○次释释中二先标。

　　此譬两用。

　　○次一通下释中两意先举两意。

　　一通约渐顿明不定教处处皆得见佛性也二约行不定。

　　○次释中教行两意相修而释历顿渐教故义之如教一一教中随行浅深毒发不定复名约行深得此意可与论斯教行显密不定之相一科之文兼含意广明过去虽闻若不探𧷤当时入位随闻远近多少生熟行之浅深故藉今生重闻方发于中先通释两意。

　　行人心行譬之如乳实相智譬之以毒毒有殒命之能此智有破无明之力久远劫来说实相毒置于凡夫心乳毒慧开发不可为定或于初味发或于后味发不得次第往判故言置毒乳中乃至醍醐遍五味中悉有杀义。

　　○次若众生下正明发相又二初正明发相次若有行人下判二妙。

　　若众生始于凡地得闻华严即便见理入佛慧者此是血乳杀人若先得十住今华严得悟即是酪中杀人十行悟者是生酥杀人十回向悟者是熟酥杀人诸地更悟是醍醐中杀人若过去先是圆教中假名相似之位今闻华严得悟者亦是乳中杀人亦是酪生熟等酥中杀人若先是诸住诸行等位今更闻华严得增道损生即是于醍醐中杀人(云云)若历三藏教中凡夫及方便位及菩萨位闻三藏教于中即能密见中道即是乳中杀人若四果位密见中道即是酪中杀人显露教中无此事也若通教中凡夫及三乘方便位若闻通教密见佛性即是乳中杀人若入位者秘密而去即是酪中杀人若菩萨道种智中去即是生酥杀人九地中去即是熟酥杀人十地中去即是醍醐中杀人通教声闻但有秘密中杀人无显露不定杀也若历别教中十信闻教去即是乳中杀人三十心中去即是酪杀人生酥熟酥等杀人登地去即是醍醐杀人也若圆教中发始闻经即破无明见佛性是乳中杀人六根清净去是酪生熟酥等杀人若初住去是醍醐杀人。

　　初文具历顿渐以明发相初华严次四教所以不云方等般若者部总教别总别互摄别义易明故且依之以诸教中具五味故故得约之于圆教中前文不引五味今为明不定须约位列之又前两教二乘之人以法华前无发心义虽复不定此人必须来至法华故法华前教须明秘密。

　　○次判二妙中二先进入。

　　若有行人历诸教四譬五味过已方得入圆教醍醐中杀人者此是破三显一相形待为妙。

　　○次按位中复引文。

　　若置毒乳中味味悉杀人者此是开权显实于一切法中即见中道故文云汝等所行是菩萨道不须更改途易辙而求真实即粗见妙故以置毒为喻。

　　(○应指进入按位两文皆可见)。

　　可见。

　　○次以法华意结归为三初明诸经不具。

　　诸经悉有秘密置毒之妙而未有显露历味入妙亦无显露决粗即妙。

　　○次明法华方具。

　　至此法华方有二意同乘宝乘皆开佛知见显露事彰是故独称为妙其意在此。

　　○三次第下释二妙相。

　　次第入妙开粗即妙各有两意按位开入有增进开入若言决了声闻法是诸经之王闻已谛思惟得近无上道即是按位显妙增道损生即是升进入妙故法华独称妙也。

　　次第入者谓法华前转成熟酥开粗入者谓法华会随位即妙菩萨容有二乘的无各有二意准例可知。

　　○次大章第十明妙位始终中二初略叙来意次正释初文三初明无差。

　　十明妙位始终者真如法中无诠次无一地二地法性平等常自寂然岂应分别初后始终。

　　○次良由下明有差。

　　良由平等大慧观于法界无有若干能破若干无明显出无若干智慧。

　　○三约此下明无差而差差而不差及不二相。

　　约此智慧无始而始即是初阿无终而终即是后茶无中而论中即是四十心虽复差别则无差别故名不思议位也。

　　○次引文正释中二初引方便品次引分别功德品初文又二初正明次如此下明所乘不同初又二初引似位之始终次明真位之始终初文又二先引文次释初引文中二先举不知。

　　如下文云声闻缘觉如竹林新发不退菩萨等皆不能知。

　　○次正明能知即似位始终五品始六根终。

　　除诸菩萨众信力坚固者。

　　(△次释)。

　　声闻缘觉所不能知此简三藏通教两种二乘也三藏菩萨缘真不及声闻声闻尚不知此菩萨那得知通教菩萨入真之智与二乘不殊二乘不知彼菩萨亦不知今标二乘不知两处菩萨亦不能测发心不知即指别教十信不退不能知即指别教三十心十住位不退十行行不退十回向念不退此三不退皆不能知三藏中不退尚不及二乘通教中不退止等二乘二乘不知岂重举菩萨今标发心不退者则拟别教中人也信力者是假名位坚固者是铁轮位如此等位闻经即解故得为妙似位之始也。

　　释中亦且释不知等除其所知以显不知是故所除即似位也。

　　○次初开下真位始终。

　　初开佛知见乘是宝乘游于东方即是真位之始也三方是中位直至道场过茶无字可说即是终位也。

　　○次明所乘中二先所乘不同次所行不同初文四初略标。

　　如此诸位乘何等乘。

　　○次乘有下释。

　　乘有三种谓教行证。

　　○三若言下释乘所至不同。

　　若言是乘从三界出到萨婆若中住住有二义一取证故住即通教意也二所乘极故住即别圆意也。

　　○四初心下正明圆乘三相不同五品乘教至六根六根乘行至初住初住乘证至妙觉初初心下前标我圆教下结下二亦尔。

　　初心冯教所诠信教立行得出三界无明未破未有所证故不见真但乘教乘来至此耳我圆教中其谁是耶谓五品弟子能善发大心长别三界苦轮海即其人也教乘既息证乘未及以似解慧进修众行则以行为乘从方便三界中出到初住萨婆若中住我圆教中其谁是耶谓十信心六根净者即其人也初住乃至等觉更增道损生者此以证为乘从因缘三界乃至无后三界中出到妙觉中过茶无字可说故言到萨婆若中住前来诸乘犹有上法不得称住茶无上法是故言住住无住处即妙位之终。

　　复次别教十住破见思是行三百由旬十行破尘沙为四百十回向伏无明为五百十地断无明此分见中道即为宝所也圆教六根清净时是行四百破无明入初住是行五百二乘闻经破无明惑开佛知见得记作佛者即是决了诸粗位过五百由旬来入初住即是妙位之始得于证乘游于东方也若至本门中增道损生更乘证乘游于南方是进入十行位也西方是进入十回向北方是进入十地也。

　　次复次下明所行不同者复举别教以明未终次圆教中有本迹二门共方始终以迹门中但入初住故也本门方至余一生在故。

　　○又如下引分别品委明始终又二初正引次将前下略指前文。

　　又如文云说是如来寿命长远时六百八十万亿那由他恒河沙人得无生法忍即是十住复千倍菩萨得闻持陀罗尼即十行复有一世界微尘数菩萨得乐说辩才即十回向复有一世界微尘数得旋陀罗尼即初地三千大千微尘得不退即二地二千国土微尘能转清净法轮即三地小千国土微尘八生当得菩提即四地七生当得即五地六生当得即六地五生当得即七地四生当得即八地三生当得即九地二生当得即十地一生当得即等觉过此一生即是过茶无字即是妙觉地妙位之终也。

　　经中所列从八至四今具列之。

　　将前列位中引法华经文入此中共作一科者即不烦也。

　　次文言将前列位中引法华等者指此卷初十门释圆位中第二明位数门广引此经分别功德品等文是也。

　　○五三法妙中二初来意释名次正释初文二初正明来意。

　　第五三法妙者斯乃妙位所住之法也。

　　○次言三下释名。

　　言三法者即三轨也轨名轨范还是三法可轨范耳。

　　○次正释中二初列章。

　　此即七意一总明三轨二历别明三轨三判粗妙四开粗显妙五明始终六类三法七悉檀料简。

　　○次解释释中文自为七七章次第者初言总者谓唯一妙无复差别机宜不纯开总出别即约教也教门不同次判粗妙判意在开开已纯妙妙必始终妙轨遍摄故有类通总以悉檀料简诸意初文总者为五初标列。

　　一总明三轨者一真性轨二观照轨三资成轨。

　　○次结意。

　　名虽有三只是一大乘法也。

　　○三经曰下引教释意。

　　经曰十方谛求更无余乘唯一佛乘一佛乘即具三法亦名第一义谛亦名第一义空亦名如来藏此三不定三三而论一一不定一一而论三不可思议不并不别伊字天目。

　　○四故大经下引证解释。

　　故大经云佛性者亦一非一非一非非一亦一者一切众生悉一乘故此语第一义谛非一者如是数法故此语如来藏非一非非一数非数法不决定故此语第一义空而皆称亦者郑重也只是一法亦名三耳故不可单取不可复取不纵不横而三而一。

　　○五前明下摄前四妙又二先摄同。

　　前明诸谛若开若合若粗若妙等已是真性轨相也前明诸智若开若合若粗若妙是观照轨相也前明诸行若开若合若粗若妙已是资成轨相也前明诸位只是修此三法所证之果耳。

　　○次若然下释疑又二先疑。

　　若然何以重说。

　　○次重说下释释又二先大师次章安初大师释文自三义。

　　重说有三义一者前境智行是因中所乘之三轨今明乘是大乘已至道场证果所住之三轨也。

　　二者前作境智等名别说今作法名合说。

　　○第三义中三先略述本末。

　　三者前直尔散说不论本末今远论其本即是性德三轨亦名如来之藏极论其末即是修德三轨亦名秘密藏本末含藏一切诸法。

　　○次从性下历位。

　　从性德之三法起名字之三法因名字之三法修观行之三法因观行之三法发相似之三法乃至分证之三法究竟之三法。

　　○三自成下总结。

　　自成三法化他三法为是义故宜应重说也。

　　自成者自从因以至果化他者位位有之。

　　○次私谓下章安释言一句即三句等者又二先释次此诸下结意。

　　私谓一句即三句三句即一句名圆佛乘记中既从如来藏一句出诸方便此乃别判例应通开非一者数法故指此为如来藏开出三藏中三乘事相方便非一非非一不决定故指此一句为第一义空开出通教三人即事而真亦一者一切众生悉一乘故指此一句为第一义谛开出别教独菩萨乘。

　　初文者前文大师自释云三不定三三而论一等今出私解重牒前意称赞前义名圆佛乘异于偏教菩萨乘也言记中者指大师释是章安记却指下文历别三法藏即是事从事出事之文也私谓乃是再治定时方有此语记中已有故得却指下文记中方便诸乘既并从于藏句开出故云别也此私释中三句各出一方便乘故云通也。

　　此诸方便悉从圆出故经言于一佛乘分别说三即此义也。

　　次结意中云于一佛乘分别说三者此有通别若以道场思方便时分别说三是则别指三藏三乘从顿已后赴鹿苑说若通论者诸渐皆从圆顿开出即是从顿开藏通别今此三句皆属于圆故云从圆开出也。

　　○次别三法者为二先总明开合次约教别明初总中为二先总论开合大意。

　　二历别明三法者先须识如来开合方便然后乃解总揽三法为一大乘也。

　　○次佛从下别开出方便乘又六先征次如大经下引经示相三何者下释其开相四又依经下引证五例下引例六以是下结意。

　　佛从何法开诸权乘。

　　如大经明佛性非一如是数法说三乘故当知诸乘数法为如来藏所摄佛于此藏开出声闻缘觉及诸菩萨通别等乘。

　　何者诸乘既是方便如来藏又是事从事出方便故言诸权为如来藏摄耳。

　　前三如文。

　　○四引证中二初引经证者福是事法故事属藏斥同有为。

　　又依经故大经云声闻僧者名有为僧又云六波罗蜜福德庄严。

　　○次引定力者验是福德。

　　又云声闻之人定力多故不见佛性当知定力即是福德福德只是有为胜鬘称为有漏。

　　以诸权乘从藏开出故二乘之人即是有为。

　　○五例中二先举能例。

　　例如界内见思未破为有起作故名有为取理不当故名有漏非智慧法故名福德。

　　○次今以下所例。

　　今以下望上亦应如是二乘未破变易犹是有为无明未脱故言有漏非中道智故名福德。

　　此引界内意以例界外验二乘人是有为等故云以下例上既非中道名为福德别教地前并未见中故知并从藏中开出。

　　○六以是下结中二先正结释次例结。

　　以是故知方便诸乘悉为资成所摄皆从大乘一句偏出非究竟法故云于一佛乘分别说三即此意也。

　　初正结如前。

　　亦是于一佛乘分别说五亦是分别说七亦是分别说九若依此释如来藏句开出种种方便诸权乘法也。

　　次亦是下例结中云分别说五等者前三乘上更加人天离两二乘为七离三菩萨为九谓藏通别三菩萨也若止观中明方便乘九念处者即除人天开别地前三十心位以为三人以人天乘无念处故若言九人生方便土者除六度菩萨加圆六根三藏菩萨不断惑故圆教六根未生实报又九种医九种土等九名虽同九义各别。

　　(△次约教别明)。

　　○次约教中初标。

　　次历四教各论三法者。

　　○次释释中自四初三藏中二先明三乘三轨。

　　三藏中以无为智慧名观照轨正为乘体助道成乘具名资成轨正助之乘断惑入真真是真性轨教来诠此故以教为乘也缘觉亦尔菩萨以无常观为观照功德肥为资成坐道场断结见真为真性。

　　○次此教下明教意。

　　此教诠真乘是教乘从三界中出到萨婆若中住言教已尽故无教乘真不能运故证非乘故有索车之意(云云)。

　　于中明所诠所至兴废真不能运是所诠故所以索车言真不能运者藏通二乘证偏真理当教理极故不名运运是载义亦名为远易云日月运行谓动也说文云陆载曰运小果既极故非运义言索车者长者先于火宅门外许诸子云汝等出来吾为汝等造作此车既非本有故云造作诸子出已不见果车皆诣父所而白父言愿赐我等三种宝车即索义也下文广明三乘索义(云云)下文别教中不云索者据后证道仍是实乘故不须索若据教道通皆须索故云不退菩萨亦不能知。

　　○次通教中亦二先明三轨中不分三乘异者大同小异故不须分。

　　二通教以真性轨为乘体何以故即色是空事中有理此理即真故为乘体以即空慧为观照众行为资成。

　　○次此教下明教意。

　　此教诠真乘是教乘从三界出到萨婆若中住菩萨出三界已用行为乘净佛国土教化众生乃至道场乃可名住亦是有教无人无谁住者亦是教谢证寂无复运义亦有索车之意(云云)。

　　具如三藏寻之。

　　○次明别教中三先正明三轨次引摄大乘辨非三若能下结示初文二先正明。

　　三明别教三法者以缘修观照为乘体诸行是资成以此二法为缘修智慧慧能破惑显理理不能破惑理若破惑一切众生悉具理性何故不破若得此慧则能破惑故用智为乘体。

　　○次引证解释。

　　故大经云无为无漏名菩萨僧即是一地二地乃至十地智慧名智慧庄严以此智慧运通十地故为乘体。

　　(△次引摄大乘辨非)。

　　○次文者先列释。

　　然摄大乘明三种乘理乘随乘得乘理者即是道前真如随者即是观真如慧随顺于境得者一切行愿熏习熏无分别智契无分别境与真如相应。

　　○次[后-口+十]又二初总。

　　此三意一往乃同于三轨而前后未融。

　　○次何者下别又为六初明不融之相次是则下判三元夫下明教意四此语下令家诫示五又阿𥠖下重斥判六若执下诫劝。

　　何者九识是道后真如真如无事智行根本种子皆在黎耶识中熏习成就得无分别智光成真实性。

　　是则理乘本有随得今有道后真如方能化物此岂非纵义若三乘悉为黎耶所摄又是横义又滥冥初生觉既纵既横与真伊相乖。

　　初二可知。

　　○三元夫去至一途等者破别教教道及明立教道之意于中先叙诸经论意次明龙树意同。

　　元夫如来初出便欲说实为不堪者先以无常遣倒次用空净荡着次用历别起心然后方明常乐我净龙树作论申佛此意以不可得空洗荡封着习应一切法空是名与般若相应此空岂不空于无明无明若空种子安在净诸法已点空说法结四句相。

　　并先用空遣荡相着后方分别历别法门当知前空亦空无明无明尚空岂存诸计无没含藏种子耶又此文中从先以无常去至于四德此寄如来渐教示离执之方此寄渐文兼具两意一约酪等四时二约藏等四教细类上下亦应可见从净诸法已去正示灭后说法之人亦应先荡诸相着已后还用于自他四句为他说法。

　　○四今家诫示中云如除病去重更举喻。

　　此语虚玄亦无住着如病除已乃可进食食亦消化。

　　○从那得去责其计者。

　　那得发头据阿黎耶出一切法。

　　汝未遣着何得妄计阿𥠖耶识出一切法。

　　○从本之去判其有惑。

　　本之见慢全自未降封此新文若长冰添水。

　　故惑犹存新惑更重。

　　○从故知去判属界外仍非界外通方法门故云一途。

　　故知彼论非逗末代重着众生乃是界外一途法门耳。

　　于彼界外尚是一途何得界内博地执诤。

　　(△五重斥判)。

　　又阿黎耶若具一切法者那得不具道后真如若言具者那言真如非第八识恐此犹是方便从如来藏中开出耳。

　　若执方便巨妨真实若是实者执之又成语见多含儿苏恐将夭命(云云)。

　　六诫劝中云语见者依教语而起见不入真道又云多含儿酥等者大经第四四相品云有一女人乳养婴儿来诣佛所有所顾念心自思惟在一面坐尔时世尊知而故问汝以爱念多唅儿酥不知筹量消与不消尔时女人即白佛言甚奇世尊善知我心惟愿世尊为我少说我于今朝多唅儿酥恐将不消佛言汝儿所食寻即消化更增寿命女人闻已心大欢喜䟽云凡养婴儿唅酥伤多尚恐夭命况复余食女人譬慈婴儿譬信乳养譬闻法唅酥譬赞叹生喜喜多尚妨于道况复痴怒今以酥多譬生语见故与喜贪义同依实起见尚损慧命况于偏乘而生取着故大经第八云无碍智甘露所谓大乘典如是大乘典亦名杂毒药如酥醍醐等及以诸石蜜服消成甘露不消成毒药方等亦如是智者为甘露愚不知佛性服之成毒药。

　　若能善解破立之意于诸经论净无滞着也。

　　○次明圆教中二先正释次是名下结成乘意初文又三先略释三法次若迷下明三障三法身下辨体用初文又二初释次三法下融通。

　　四明圆教三法者以真性轨为乘体不伪名真不改名性即正因常住诸佛所师谓此法也一切众生亦悉一乘众生即涅槃相不可复灭涅槃即生死无灭不生故大品云是乘不动不出即此乘也观照者只点真性寂而常照便是观照即是第一义空资成者只点真性法界含藏诸行无量众具即如来藏。

　　初文中言圆乘体者皆须从初因以至于果因果所取名为乘体前之二教虽即同有真性观照能照所照但依权理别教教道又以地前缘修方便而为乘体故前三教所明乘体皆不至极未极息教是故索车圆教乘体从始至终而非始终是故达到乘义犹在故以真性始终不动而为车体故此车体非运而运。

　　○次融通中三法譬合。

　　三法不一异如点如意珠中论光论宝光宝不与珠一不与珠异不纵不横三法亦如是亦一亦非一亦非一非非一不可思议之三法也。

　　○次若迷下明三障障于三法于中又四初正明三障以障三轨。

　　若迷此三法即成三障一者界内界外尘沙障如来藏二者通别见思障第一义空三者根本无明障第一义理。

　　○次若即下明破障显轨。

　　若即尘沙障达无量法门者即资成轨得显若即见思障达第一义空者观照轨得显若即无明障达第一义谛者真性轨得显。

　　○三真性下结显三轨以成三德。

　　真性轨得显名为法身观照得显名为般若资成得显名为解脱。

　　○四此两下结成能严所严。

　　此两即是定慧庄严庄严法身。

　　○三辨大车体用中二先法。

　　法身是乘体定慧是众具。

　　○次引譬证。

　　下文云其车高广众宝庄校。

　　(△次结成乘意)。

　　○次结教意中二先以人显所乘。

　　是名圆教行人所乘之乘到萨婆若过茶无字可说。

　　○次无字下明乘之所至于中又二先立疑征起。

　　无字可说亦应无乘可运。

　　○次若自下释疑又二先以运义释乘次复次下有运不运释乘初文又二先略释。

　　若自行运毕乘义则休若权化未毕运他不休。

　　○次故文云下引证又三法譬合。

　　故文云佛自住大乘如其所得法定慧力庄严以此度众生即其义也譬如御者运车达到犹名为车果乘亦尔犹名为运。

　　(△次有运不运释乘)。

　　○次文者又二初略立。

　　复次何必一向以运义释乘。

　　○次融通又二先融通。

　　若取真性不动不出则非运非不运若取观照资成能动能出则名为运秪动出即不动出即不动出是动出即用而论体动出是不动出即体而论用即不动出是动出体用不二而二耳。

　　○次引例释前圆乘不二。

　　例如转不转皆阿鞞跋致动不动皆是毗尼以是义故发趣不发趣皆名为乘也(云云)。

　　言转不转皆跋致者大论七十七发趣品云转二乘心入菩萨位第一义中一相尚无故无所转无菩萨位此约三乘理性不当转与不转今亦约理而为体用理体无退故皆跋致动不动皆毗尼者人天毗尼名为不动无漏毗尼名之为动虽世出世皆名毗尼若约理论无动不动故约理性无非毗尼皆具足有一心十戒故也故圆教乘无发不发皆名为乘然此四教各具三轨非但深浅不同亦乃乘体诚异以诸乘体不同故也所以藏别两教咸以智慧为体通圆两教咸以真性为体者良以体为所乘未可暂废以藏别真性果满方成傥指体在当以何为运若用观照则从始至终故通圆居因即事论性即事之性果位乃穷是故两教真为乘体又前之两教通虽稍优并不知常置而不说别虽同证教道全权故苦破之令同证道圆虽理极尚有始终恐世滥行故须委辨是故广以因果自他类例等释乘义不息方名实乘若得此意别显一科义犹指掌如迷此者自行何依秃乘虽阙庄校车体犹存忽昧斯旨乘何而去能乘所至一切都废是则以火宅为宝渚必为所烧指烦惑为能乘义须倾覆。

　　○三判粗妙中二先约四教次约五味先约四教中二即三粗一妙前三为三初三藏中为四初明三相次既是下明教意三不见下引证四半字下判决初又二初总明三法。

　　三明粗妙者三藏于有为福德论三法为乘。

　　○次四念下明三法所至。

　　四念处是闻慧乘于教乘到四善根四善根乘于行乘到见谛见谛乘于证乘到无学。

　　(△次明教意)。

　　既是权法出三界外以真为证证则不运。

　　(△三引证)。

　　不见实乘呜呼自责欲问世尊为失为不失即此意也。

　　(△四判决)。

　　半字渐引非究竟义是故三法皆粗也。

　　言半字者大经第五云譬如长者唯有一子心常忆念怜爱无已将诣师所欲令受业惧不速成寻便将还以爱念故昼夜殷勤教其半字而不教诲毗伽罗论力未堪故言半字者谓九部经毗伽罗论者谓方等典此以理等名方等典非谓生酥调[后-口+十]方等。

　　○次通教中二先明三法次判初文者二先总明。

　　通教即空慧三法为乘巧余意大同。

　　○次干慧下明所至。

　　干慧地乘于教乘性地乘于行乘八人见地乘于证乘。

　　(△次判)。

　　此亦偏说是故为粗。

　　妙法莲华经玄义释签卷第十九

　　　　　音释

　　唅

　　(胡绀切音憾哺也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第二十　　侈十

　　隋天台智者大师说

　　门人灌顶记

　　唐天台沙门湛然释

　　○次别教中三初明三法次缘修下明教意三若尔下判初文亦二初总明三法。

　　别教以资成资于观照观照开于真性三法为乘。

　　○次十信下明三法所至。

　　十信乘教十住乘行十地乘证到妙觉萨婆若中住。

　　(△次明教意)。

　　缘修成即谢唯真修在。

　　(△三判)。

　　若尔资成在前观照居次真性在后此三竖别纵非大乘此三并异横非大乘是方便法是故为粗也。

　　○次明圆教中二先正释次故瓦官下以现事验初又二初正释三法次明所至初又二初正释次秪点如来藏为广下以大车释成初文又二先正释次秪点下融通。

　　圆教点实相为第一义空名空为纵第一义空即是实相实相不纵此空岂纵点实相为如来藏名之为横如来藏即实相实相不横此藏岂横故不可以纵思不可以横思故名不可思议法即是妙也。

　　初文约实相以论二者正明即体论用故也。

　　只点空藏为实相空纵藏横实相那不纵横只点空为如来藏空既不横藏那得横点如来藏为空藏既不纵空那得纵点实相为空藏实相非纵非横空藏亦非纵非横宛转相即不可思议故名为妙。

　　更融通者恐未了者二义犹别是故三法展转相融此中四句初句空藏为实第四句实为空藏中间二句但云空为藏藏为空此语犹略贵在得意若具足存中间两句应云空为藏实藏实为空藏为空实空实为藏则成三对六句也。

　　○次以车体用释成中二初明体中融即次又点下明与具度融即车体即是理性即也具度即是对修明即初文三对初秪点下明体有用故高广。

　　秪点如来藏为广点第一义空为高故言其车高广。

　　○次二对明体用相即。

　　如来藏即实相故其车非广第一义空即实相故其车非高秪实相是空那得非高秪实相是如来藏那得非广。

　　初对者明用即是体故非高非广次对者明体即用故是高是广然第三对不殊初对为对第二以明第三故初对中云秪点者体即藏空明体高广细寻此意同异可见言如来藏者具如占察下卷末文。

　　○次摄具度者即大车之具度故不异也则止观中正助合行其意可见于中二先释。

　　又点实相为如来藏故言众宝庄校又多仆从而侍卫之点实相为第一义空故言有大白牛肥壮多力行步平正其疾如风智慧无染名为白能破惑故名多力中道慧名平正入无功用故其疾如风。

　　○次以不思议结不异。

　　不思议三法共成大车岂有纵横并别之异。

　　○次明三法所至中二先释次引证。

　　如是教乘不纵不横五品所乘到于似解如是行乘不纵不横似解所乘到于十住如是证乘不纵不横十住所乘到于妙觉萨婆若中住故名妙乘。

　　释中三法展转至于妙觉余教不然是故妙也以我之因为汝之果故三并非妙。

　　又云是乘微妙清净第一。

　　(△次以现事验)。

　　故瓦官建讲人梦听者驾乘阗门而出彼处建讲人梦黄衣满路以相则之邪正明矣。

　　次事验中凡是大师妙会诸处指[后-口+十]他师护时人情故云有人耳。

　　若将此粗妙等乘约五味者乳教一粗一妙酪教一粗生酥三粗一妙熟酥二粗一妙众经悉带纵横方便说不纵不横之真实故言为粗今经正直舍方便故加之以妙(云云)。

　　五味可知。

　　○四明开中三初总标次释三从人天下结。

　　四开粗显妙者约大经三句也。

　　○释中意者以初句开人天次句开别教第三句开藏通一一文中三皆先引经立相次明过失三正为开初引经明理妙彼执者不知故皆[后-口+十]有过至法华并开无不归妙。

　　(△初句中初引经立相)。

　　经言佛性亦一者一切众生悉一乘故。

　　(△次明过失)。

　　此是不动不出之一乘故具足三法不纵不横夫有心者皆备此理而其家大小都无知者是故为粗。

　　从此是下明过中云而其家大小都无知者者大经第八如来性品贫女譬中引金藏喻如止观第一记已具引文今更略消喻义其家者五阴也阴有佛性而大小不知古人多释有云四果为大凡夫为小论人云菩萨为大声闻为小章安云人天为小析空二乘为大析空二乘为小体空二乘为大但空二乘为小但空菩萨为大但空菩萨为小出假菩萨为大如是大小皆悉不知别教虽知带教道故故教属权。

　　(△三正为开)。

　　今示众生诸觉宝藏耘除草秽开显藏金一切无碍人一道出生死十方谛求更无余乘唯一佛乘是故为妙。

　　(△次句开别教)。

　　经言佛性亦非一非非一数非数法不决定故若执缘修智慧定能显理慧自非理则照用不明不见佛性是故为粗今开定执之慧即不决定慧即慧而理即理而慧不执着数定三定一不着非数非三非一如此乃名无著妙慧能破一切定相及不定相亦无能破所破如轮王能破能安如日除闇生物如医除膜养珠即是大乘不纵不横之妙慧也。

　　第二句开中又加三譬以显开相言定不定者定是缘修计定能显理不定谓真修能破定计以真修望于缘修亦有二义譬中云如轮王能破安者轮宝威伏如破十善化世如安今亦如是遍一切法为破亦无能破名安又除暗如破生物如安除瘼养珠准此可见。

　　(△第三句开藏通)。

　　经言佛性亦非一说三乘故即是三乘五乘七乘等诸方便乘若住诸乘但是事善及以偏真通入处近是故为粗今若决了诸乘即是如来藏藏名佛性。

　　第三句次失中言三五等乘者第二句既已开别故知此中但开藏通则三五等但约两教。

　　(△三结)。

　　从人天善乃至别乘皆不动本法即是于妙当知三句摄一切法无非佛性悉皆是妙无粗可待即绝待妙也。

　　次结文可知故知方便诸乘皆悉不知无始藏理一心三法故各于一法少分起计并谓究竟今如来善巧方便种种调熟还示众生本有觉藏使大小咸知昔覆今显名之为开今文大小之言虽复寄在初句文中如章安释意通后句即其意也。

　　○五始终者为二初总标来意。

　　五明始终者不取五品教乘为始乃取凡地一念之心具十法界十种相性为三法之始。

　　○次何者下正释释中为二初泛约一界。

　　何者十种相性只是三轨如是体即真性轨如是性性以据内即是观照轨如是相者相以据外即是福德是资成轨力者是了因是观照轨作者是万行精勤即是资成因者是习因属观照缘者是报因属资成果者是习果属观照报者是习报属资成本末等者空等即观照假等即资成中等即真性直就一界十如论于三轨。

　　○次今但下局一念十界即是一念十如三道于中为四初以三道性相体等为理性三轨于中又三标释结。

　　今但明凡心一念即皆具十法界一一界悉有烦恼性相恶业性相苦道性相。

　　若有无明烦恼性相即是智慧观照性相何者以迷明故起无明若解无明即是于明大经云无明转即变为明净名云无明即是明当知不离无明而有于明如冰是水如水是冰又凡夫心一念即具十界悉有恶业性相只恶性相即善性相由恶有善离恶无善翻于诸恶即善资成如竹中有火性未即是火事故有而不烧遇缘事成即能烧物恶即善性未即是事遇缘成事即能翻恶如竹有火火出还烧竹恶中有善善成还破恶故即恶性相是善性相也凡夫一念皆有十界识名色等苦道性相迷此苦道生死浩然此是迷法身为苦道不离苦道别有法身如迷南为北无别南也若悟生死即是法身故云苦道性相即是法身性相也。

　　释中三道各有法譬等具如初文释众生法中但今文中初明三道即十如中相性体三为欲别释三道相状故一一道各云性相无体字者但是文略寻之可见。

　　○次夫有心下结中有二初正结。

　　夫有心者皆有三道性相即是三轨性相。

　　○次引证。

　　故净名云烦恼之俦为如来种此之谓也。

　　证云俦者类也谓业苦也。

　　○次以力作因缘为修得三轨。

　　若言如是力如是作者菩提心发也即是真性等萌动如是因者即是观照萌动如是缘者即是资成萌动。

　　○三如是果报为究竟三轨。

　　如是果者由观照萌动成习因感得般若习果满也如是报者由资成萌动为缘因感得解脱报果满也果报满故法身亦满是为三德究竟满名秘密藏。

　　○四明本末究竟又二初言等者等前三种。

　　本末等者性德三轨冥伏不纵不横修德三轨彰显不纵不横冥伏如等数等妙等彰显如等数等妙等故言等也。

　　性即是理修得如文彰显秪是究竟今不云究竟者义通初住。

　　○次亦是下三谛等。

　　亦是空等假等中等(云云)。

　　可见前文明位之始终则约凡位一始终圣位一始终今明三法始终故须始凡夫一念终在彰显圣位所以立此门者前虽开显犹恐不了者谓以开发为三法始故须重明秪缘始在于凡故凡位可开凡无三法何所论开故不动凡夫三法而成圣人究竟三法为是义故复立此门劝勿自鄙。

　　○六明类通中二标释。

　　六类通三法者。

　　○释中五初明来意次列三诸三法下明十条意四生起十条五正释十条初文二初正明次何者下释。

　　前以三轨之法从始以至终即是竖通无碍今欲横通诸法悉使无碍类通诸三法何者赴缘名异得意义同粗通十条余者可领。

　　以一三法从始至终故名为竖以一三法通会诸三故名为横余三望三互得为横若言赴缘名异则一一三皆可自为横竖。

　　(△次列)。

　　三道三识三佛性三般若三菩提三大乘三身三涅槃三宝三德。

　　○三释十条意。

　　诸三法无量止用十者举其大要明始终耳。

　　如文。

　　○四三道下复生起十条。

　　三道轮回生死本法故为初若欲逆生死流须解三识知三佛性起三智慧发三菩提心行三大乘证三身成三涅槃是三宝利益一切化缘尽入于三德住秘密藏(云云)。

　　若望名异意同虽一一至极此据圆理理体不殊若据现名不无差别故以十条共为始终始自所化极迷终至能化入灭复一一条中皆约六即故若离若合横竖该深。

　　○五正释中自为十条初三道中二先正释次结位释中先总对。

　　一类通三道者真性轨即苦道观照轨即烦恼道资成轨即业道。

　　○次别释释中自三一一文中皆先释次引证等下去九三文句大同虽有小异大意可见。

　　苦道即真性者下文云世间相常住岂不即彼生死而是法身耶。

　　烦恼即观照观照本照惑无惑则无照一切法空是也文云诸法从本来常自寂灭相即烦恼是观照也照如薪生火文云于诸过去佛若有闻一句皆已成佛道又云深达罪福相遍照于十方即是闻于体达烦恼之妙句也。

　　言妙句者诸法从本下明理妙于诸过去下闻名妙。

　　资成即业道者恶是善资无恶亦无善文云恶鬼入其心骂詈毁辱我我等念佛故皆当忍是事恶不来加不得用念用念由于恶加(云云)又威音王佛所著法之众闻不轻言骂詈打拍由恶业故还值不轻不轻教化皆得不退又提婆达多是善知识岂非恶即资成。

　　(△次结位)。

　　三轨即三道是为理性行于非道通达佛道五品观行行于非道通达佛道六根清净相似行于非道通达佛道十住去即分真行于非道通达佛道妙觉究竟行于非道通达佛道(云云)。

　　○对三识释中二先总对次释。

　　二类通三识者庵摩罗识即真性轨阿黎耶识即观照轨阿陀那识即资成轨。

　　初文者三识同在理心教门权说且立远近言庵摩罗是第九本理无染以对真性阿𥠖耶是第八无没无明无明之性即是智性故对般若末那识即是第七执持藏识所持诸法即此执持名为资成以助藏识持诸法故第六但能分别诸法故与第七同为资成是故今文不论第六若准唯识论转于八识以成四智又束四智以成三身者则转第八为大圆镜智转第七为平等性智转第六为妙观察智转五识为成所作智大圆镜智成法身平等性智成报身成所作智成化身妙观察智遍于三身此中不取第九乃是教道一途属对不与今同何者彼居果位三身仍别此在因位三身互融即此三身秪是三德三德据内三身约外今从初心常观三德故与彼义不可雷同。

　　○从若地人下正释为三初明互执成诤。

　　若地人明阿黎耶是真常净识摄大乘人云是无记无明随眠之识亦名无没识九识乃名净识互诤云云。

　　○次从今例下引例和诤中二先引近事。

　　今例近况远如一人心复何定为善则善识为恶即恶识不为善恶即无记识此三识何容顿同水火秪背善为恶背恶为善背善恶为无记只是一人三心耳。

　　○次正例中二先释次引论证。

　　三识亦应如是若阿黎耶中有生死种子熏习增长即成分别识若阿黎耶中有智慧种子闻熏习增长即转依成道后真如名为净识若异此两识只是阿黎耶识此亦一法论三三中论一耳。

　　初文中云言转依者转于染依而依于净是故在染则种子依于黎耶在净则转于能依以成第九当知𥠖耶不离染净。

　　摄论云如金土染净染譬六识金譬净识土譬黎耶识明文在兹何劳苦诤。

　　(△三正释)。

　　下文譬如有人至亲友家醉酒而卧岂非阿黎耶识世间狂惑分别之识起已游行以求衣食岂非阿陀那识闻熏种子稍起增长会遇亲友示以衣珠岂非庵摩罗识庵摩罗识名无分别智光。

　　三正释中引今经醉人譬者醉如无明故譬𥠖耶从世间狂惑去遍涉六尘故云游行即是六七故譬末那珠是真性故譬第九。

　　(△次结位)。

　　若黎耶中有此智种子即理性无分别智光五品观行无分别智光六根清净相似无分别智光初住去分真无分别智光妙觉究竟无分别智光粗妙(云云)三类通三佛性者真性轨即是正因性观照轨即是了因性资成轨即是缘因性故下文云汝实我子我实汝父即正因性又云我昔教汝无上道故一切智愿犹在不失智即了因性愿即缘因性又云我不敢轻于汝等汝等皆当作佛即正因性是时四众以读诵众经即了因性修诸功德即缘因性又云长者诸子若十二十乃至三十此即三种佛性又云种种性相义我已悉知见既言种种性即有三种佛性也。

　　三佛性中指常不轻中为正因此之正因亦可为性德三因今望缘了种子故但云正若十二十乃至三十譬三佛性者此三十子通宅内外䟽文且据能出宅边以譬三乘各有十智故云三十今以诸子各具三性故以譬之。

　　若知三轨即三佛性是名理佛性五品观行见佛性六根相似见佛性十住至等觉分真见佛性妙觉究竟见佛性是故称妙(云云)。

　　○三般若中释中先总对及指前三正释。

　　四类通三般若者真性是实相般若观照是观照般若资成是文字般若具如上释境智行三妙之相故下文云止止不须说我法妙难思又云是法不可示言辞相寂灭即实相般若我及十方佛乃能知是相唯佛与佛乃能究尽又云我所得智慧微妙最第一即观照般若又云我常知众生行道不行道随应所可度为说种种法若干言辞随宜方便即是文字般若又云如来知见广大深远广大深远即实相般若如来知见称广大深远即观照般若若言方便知见皆已具足即文字般若故知三轨亦三般若之异名耳。

　　若三智在三心属三人是则为粗三智在一心中不纵不横是则理妙五品观行三般若六根净相似三般若四十心分真三般若妙觉究竟三般若也。

　　余如文。

　　○三菩提释中先对师位释。

　　五类通三菩提者真性轨即实相菩提观照轨即实智菩提资成轨方便菩提故下文云我先不言汝等皆得阿耨三菩提非实非虚非如非异不如三界见于三界即实相菩提我成道已来甚大久远即实智菩提我说少出家近伽耶城得三菩提即方便菩提。

　　○次对弟子位释。

　　若就弟子明三菩提者若我遇众生尽教以佛道即实相菩提安住实智中我定当作佛又云佛子行道已来世得作佛乘是宝乘直至道场即是修成实智菩提授八相记即方便菩提。

　　不一异者名之为如不决了名粗决了名为妙一切众生理性菩提五品名字菩提六根相似菩提四十一位分真菩提妙觉究竟菩提(云云)。

　　○次三大乘中释中三先约师位自行次舍利下约弟子位自行三于一下约师位化他初师位中二先引经。

　　六类通三大乘者真性即理乘观照即随乘资成即得乘故下文云佛自住大乘如其所得法定慧力庄严。

　　○次释。

　　住大乘即理乘定慧庄严即随乘所得法即得乘佛自住大乘是理乘于道场知已是随乘导师方便说是得乘。

　　得谓证得随谓因果理谓理性。

　　(△次约弟子位自行)。

　　又舍利弗以本愿故说三乘法是得乘随乘又是乘微妙清净第一是理乘。

　　言又舍利弗以本愿故至得乘随乘者说法属智故是随乘由是证得故是得乘故愿说三兼于二义。

　　(△三约师位化他)。

　　于一佛乘是理乘分别说三是得乘随乘。

　　于一佛乘为理分别说三为随意亦同前。

　　不纵不横妙开粗妙历七位(云云)五品名字乘六根相似乘四十一位分真乘妙觉究竟乘(云云)。

　　历七位者五十为五等妙为七不论名字但以五品为假名者名字非位乃至但论信等七位非是正位故也。

　　○次三身。

　　七类通三身者真性轨即法身观照即报身资成即应身。

　　○释中又二先列释七文次三轨下引文总释前七初又二前二他经后五此经此并数句之内三身具足。

　　若新金光明云依于法身得有报身依于报身得有应身此即如前所明依于境妙得有智妙依于智妙得有行妙彼文云佛真法身犹如虚空应物现形如水中月报身即天月。

　　应身即水月者诸水非一故报身为天月者自受用报非多故也。

　　此文云佛自住大乘即是实相之身犹如虚空定慧力庄严慧如天月定如水月又云唯佛与佛乃能究尽诸法实相即是法身我所得智慧微妙最第一即是报身名称普闻即是应身又非生现生等是应身也或示己身即法身报身或示他身即报应我以相严身光明照十方为说实相印实相印即法身照十方即应身相严身即报身又深达罪福相遍照于十方即报身微妙净法身即法身具相三十二即应身。

　　(△次引文总释前七)。

　　○次总释中二先略结。

　　三轨名异义即三身。

　　○次正对。

　　故普贤观云佛三种身从方等生法界性论云水银和真金能涂诸色像功德和法身处处应现往。

　　对中云从方等生者翻名解义如止观第二文。

　　若此三身不纵不横妙决了三身入法身妙历七位妙(云云)。

　　○次释三涅槃中先破古次释破古中三先述古。

　　八类通三涅槃者地人言但有性净方便净实相名为性净涅槃修因所成为方便净涅槃。

　　○次今以下出正解。

　　今以理性为性净涅槃修因所成为圆净涅槃此则义便薪尽火灭为方便净涅槃此文便。

　　○三若将下破。

　　若将修因所成为方便涅槃者以薪尽火灭为何等涅槃。

　　○次正释中二先略对。

　　故知应有三涅槃三涅槃即是三轨。

　　○次正释于中二先今经次大经。

　　文云是法不可示言辞相寂灭又云诸法从本来常自寂灭相是性净涅槃又云皆以如来灭度而灭度之即圆净涅槃又云我成佛已来甚大久远久修业所得慧光照无量亦是圆净涅槃数数唱生处处现灭于此夜灭度如薪尽火灭岂非方便净涅槃。

　　初今经中性净一释圆及方便两义者以性通本迹故也圆及方便中先明本迹两圆次数数下明两方便。

　　大经题称大般涅槃翻为大灭度大者其性广博即据性净度者到于彼岸智慧满足即据圆净灭者烦恼永尽断德成就即据方便净此三涅槃即是三轨也。

　　准例亦应云历七位但是文略。

　　○次三宝。

　　九类通一体三宝者真性即法宝观照即佛宝资成即僧宝。

　　○释中二先引他二经次今经二文各三宝义足。

　　故法性不动名不觉佛智契理故佛名为觉事和理和故僧名和合思益云知觉名为佛知离名为法知无名为僧此是一体三宝故下文云佛自住大乘佛是佛宝大乘是法宝如其所得法以此度众生即是与理和复与众生和即是僧宝世间相常住名法宝于道场知已名佛宝导师方便说上与理和下与众生和名僧宝。

　　思益中云知离名法者法体离染故知无名僧者僧体无诤故。

　　一体三宝非一之一不三之三此之三一不纵不横称之为妙历七位(云云)。

　　○次明三德释中二先总对。

　　十类通三德者大经三德共成大涅槃此经三轨共成大乘。

　　虽但别对已当总对。

　　○次别对释释中二先释会次破古中二先总斥次唯知下别破以彼经一乘与此经佛性对破古人。

　　彼明法身德此云实相彼云佛性者亦一一切众生悉一乘故亦是指实相为一乘彼处明般若德此经明其智慧门难解难入我所得智慧微妙最第一乃至决了声闻法是诸经之王皆是般若彼经明解脱德此经明数数示现现生现灭随所调伏众生之处自既无累令他解脱乃至[(冰-水+〡)*ㄆ]取万善事中功德悉得证果岂非解脱二经义合。

　　初言二经义合者大经及此经大经调伏众生名为解脱此经数数现生为调众生是故义同余二德可见。

　　(△次破古中先总斥)。

　　碌碌之徒随名异解譬闻天帝不识憍尸。

　　碌碌者多石貌也亦凡石也。

　　○次别破中三先破佛性次又涅槃下破总名三但涅槃下明经宗别。

　　唯知涅槃佛性之文不见双树有一乘之旨彼文亲说佛性亦一一即一乘而人云此乃涅槃一乘是佛性法华一乘非佛性若言法华不明佛性者涅槃不应遥指云八千声闻于法华中得受记莂如秋收冬藏见如来性更无所作而人云涅槃有遥指之文此中无佛性之语今据此文种种性相义而我皆已见既言种种何独简于佛性耶又世间相常住于道场知已导师方便说岂非佛性之文耶论云佛性水常不轻知众生有佛性。

　　八千声闻至记莂者大经第九云是经出世如彼果实多所饶益安乐众生能令众生见如来性如八千声闻于法华中得授记莂成大果实如秋收冬藏更无所作一阐提辈于诸佛法无所营作䟽中古有三解一云经误应云八千即持品中八千声闻得记者是二云外国有八千人三云若定应云八十年章安云后二解不可。

　　又涅槃三德为秘密藏安置诸子秘密藏中我亦不久当入其中此即自他俱入秘藏此经云佛自住大乘以此度众生终不以小乘济度诸众生悉以如来灭度而灭度之如是自他俱入如来灭度灭度只是涅槃涅槃只是秘藏释论云法华为秘藏两经文义宛宛恒同何故诸人苟欲抗异若文义舛隔作同想无罪今文义本合离之何福。

　　次破总名中云安置诸子秘密藏中如止观第二记此三涅槃中所以对古师苦破者以人多执招过非轻故苦破之令归正辙如前释众生法及止观十如亦皆破者意在此也如诸文中每至别教破地摄师者执教道故意亦如之。

　　(△三明经宗别)。

　　但涅槃以佛性为宗非不明一乘义今经以一乘为宗非不明佛性义赴机异说其义常通也。

　　(△结位)。

　　若三德纵横即是粗不纵横即是妙历七位(云云)。

　　此十三法同是今经三轨之器类故此之十条散在他部诸大乘经今经始终无不具足故一一三中皆引今文为释况此十条不出因果今文只是一乘因果故耳又十条中所以菩提三身及三涅槃具引本迹余文唯迹者一以本中文狭二以本果已成故取菩提三身涅槃证义便故道识性三全在凡夫般若通因本因文总但云我本行菩萨道乘通事理及以因果故三宝者本地既有佛宝必有余二三德可知文虽存没义必兼具。

　　○次四悉料简中先问。

　　七悉檀料简者问十种三法及余一切皆是三轨者唯应三轨何意异说。

　　○次答答中二初述意次正释初文又四初总明用四悉次随俗下别明用相三朝三下明用四悉意四善巧下结叹。

　　答众生机宜不同应随机设逗悉檀方便引接耳。

　　随俗故异称便宜故异逐对治故异令人入道故异。

　　初二如文。

　　朝三暮四抚众狙而皆悦苦涂水洗养婴儿以适时。

　　三明意中言苦涂水洗者大经第八云譬如女人生育一子婴孩得病是女愁恼求觅良医良医既至合三种药苏乳石蜜与之令服因告女人儿服药已且莫与乳须药消已方乃与之是时女人即以苦味用涂其乳语其儿言我乳毒涂不可复触其儿渴乏欲得母乳闻乳毒气便舍远去其药消已母乃洗乳唤子与之是时小儿虽复渴乏先闻毒气是故不来母复告言为汝服药故以毒涂汝药既消我已洗竟汝便可来饮乳无苦其儿闻已渐渐还饮经合譬意譬无我等犹如毒涂说如来藏如唤子饮或时说我或说无我皆为适机如彼涂洗。

　　善巧赴机故方圆任物譬千车而同辙岂守一而疑诸。

　　○次正释中二先举章门。

　　今通用四悉檀历十法论妙不妙。

　　○次释释中又二初以四悉释此十条次明妙不妙初文二谓初后。

　　具说三轨共成大乘大乘之中备有三法及一切法不相混乱即是世界悉檀资成资发智慧以生善故是为人悉檀观照破惑诸恶灭故是对治悉檀真性实理为第一义悉檀一段众生宜以大乘名说得四利益也。

　　备说三德为大涅槃虽三点上下而无纵表里而无横一不相混三不相离即世界悉檀善则殃衅不干故得挺然累表是故解脱即为人悉檀般若如金刚随所拟皆碎即是对治悉檀法身即第一义也一段众生闻三德名即获四利矣举初举后中间例然。

　　后文中言上下而无纵等者上下是纵义虽一点在上不同点水之纵三德亦尔虽法身本有不同别教为惑所覆表里是横义虽二点居下不同列火之横三德亦尔虽二德修成不同别人理体具足而不相收。

　　○次文者为二初料简次结位初又二初判次开初文三初略立二谛以判四悉则真妙俗粗次约化城宝渚以判三约五时教判初文又二初判次料简。

　　次明妙不妙论云三悉檀是世谛心所行处可破可坏第一义悉檀是心不行处诸佛圣人心所得法不可破坏即是真谛。

　　初判中以三悉与第一义相对者顺大论文仍成别义故大论云诸经多说三悉檀今欲说第一义故说是摩诃般若波罗蜜经通论皆四具如诸文。

　　○次若然下料简中二先问。

　　若然者此四悉檀为二谛所摄更有中道复云何摄若不摄中但是藏通之意此悉檀为粗。

　　○次今言下答。

　　今言俗有真无是隔异法便是三悉檀心所行处可破可坏中道第一义非有非无有无不二则无隔异无异即真谛。

　　(△次约化城宝渚以判)。

　　前三悉檀所通止至化城化城非实故可破可坏可坏为粗今中道无异又通至宝所无能过无能灭故不可坏称之为妙。

　　(△三约五时教判)。

　　若余经说中道第一义悉檀与此经不殊但余经带阿罗汉所得为第一义悉檀故不称妙此经正直舍方便但有圆实四悉檀是故为妙。

　　○次若不下决开。

　　若不决三悉檀入第一义是复为粗若决一一悉檀皆有第一义者是则为妙。

　　(△次结位)。

　　五品弟子假名四悉檀六根净相似四悉檀初住至等觉分真四悉檀妙觉究竟四悉檀是故称妙此五番明妙从因至果以辨自行妙半如意珠竟。

　　结位如文问此中初以四悉料简十条则一一条无非四悉次判四悉妙与不妙乃云三粗一妙应当三法亦粗亦妙耶答若约不思议中亦得论妙不妙如三德中若前三悉檀说之义当于粗谓三德为世界解脱生善般若破恶是故为粗若见法身方始名妙三德既尔余九亦然若尔何故次又云三悉至化城耶答此约大论文皆以小乘为三悉对般若为第一义故作此简若依此义今文唯在第一义也故下决中云三悉不决皆名为粗然取通途则今文并约不思议论四悉判不思议三法真俗相即而论既以中道为第一义岂以中道而隔真俗半如意珠者迹十妙中以释五竟十法共成如意珠法言珠法者只是妙法十中居半故云半如意珠若大经十三即以罗刹半偈名为半珠彼经半偈诠于半教今之半珠即是全珠何者自行因果已满是故今文以自望他阙化他边名为半珠。

　　妙法莲华经玄义释签卷第二十

　　　　　音释

　　殒

　　(羽敏切殁也)。

　　阗

　　(亭年切满也)。

　　詈

　　(力智切旁斥曰詈)。

　　碌

　　(卢谷切碌碌循众也又随从也)。

　　狙

　　(千余切猿属)。

　　衅

　　(许刃切隙𦉑也)。

　　挺

　　(他鼎切挺出也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第二十一　富一

　　隋天台智者大师说

　　门人灌顶记

　　唐天台沙门湛然释

　　○六释感应妙中二先来意次开章解释来意又三初判前五妙次境妙下果满得名三果智下正明感应来意由果满故由机扣故。

　　第六明感应妙者上来四妙名为圆因三法秘藏名为圆果。

　　初文云上四妙为因者位妙若立实通因果为对三法且从因说。

　　○次文为二先释次引证。

　　境妙究竟显名毗卢遮那智妙究竟满名卢舍那行妙究竟满名释迦牟尼三佛不一异不纵横故名妙果。

　　初释文言境妙究竟满名毗卢遮那等者前行妙初已融会此境智行三三而论一一而论三及境等三各自具三等具如止观第二卷末指归中文一德具三三各具三等今且从于理事合说以境智行而对三身。

　　释论云稽首智度无子佛者果地圆极非复因位故称无子。

　　次引证中云稽首智度无子佛者大论文初归敬偈云智度大道佛善来智度大道佛穷底智度相义佛无碍稽首智度无子佛古人论音云言无子者有四义不同一者无等一切众生无与佛等二云无碍佛是法王于法自在三云无子复有二义一者就理佛能体悟无生真理名为无子二者就事如来生死种子已尽故名无子四者无子亦有二义一者般若名为佛母母有七子谓佛菩萨及辟支佛并四果人即此七中佛最居长故云无子二者无明蔽中无有智慧种子故云无子今文中用第三第四二无子义果智究竟感应义足。

　　(△三正明感应来意由果满故由机扣故)。

　　果智寂照有感必彰故明感应妙也。

　　三正明来意中且依本业璎珞云等觉照寂妙觉寂照问前明境妙以证得为无谛前明智妙二十智中讫至妙觉前明行妙次第五行讫至初地不次第行亦至六根若明位妙始终具足向明三法辨始终中始从凡心一念十界终至究竟是三法果今初何得断云四因一果答一家释义稍异今古若得文大旨则不瞢元由若随文生解则前后杂乱前之三妙若离而言之唯境属于理故解依于理依解故起行行之所阶则有诸位若至初住名随分果则分证三法证三法已随机起应此则以智导行至初住位又教所谭须论始末此则具如生起中意若从合明具如行妙初说若相由者不名妙行境智行三此三各三三九秪是一而论三次历六即以至于果皆开权显实成妙感应今从此义故云四法为因若从别说当妙高深自是一意。

　　○次开章别释中二列释。

　　即为六一释感应名二明相三明同异四明相对五明粗妙六明观心。

　　○释中初释名自二初列。

　　释名又三一释名二四悉檀帖解三料简。

　　○次释释中初释名又二先总立名者谓感应通论次别释者谓感应二字各具三义。

　　释名者正法华云无数世界广说经法世尊所为感应如是今故用为名。

　　初文者如胜鬘经胜鬘夫人是末利之女末利及王既信佛已以书与女女得书已即对使者而说偈言仰惟佛世尊普为世间出亦应愍我等速来至此处即生此念时佛于空中现即是双明感应二义若得此意例应可知。

　　○次别释中今先明机三义者为二先明用机为名例知缘感。

　　而经中机语缘语并是感之异目悉语众生且从机释义则易见缘感例可解。

　　○次机有下正释机名。

　　机有三义一者机是微义故易云机者动之微吉之先现又阿含云众生有善法之机圣人来应也众生有将生之善此善微微将动而得为机若将生善为机此语为促今明可生之善此语则宽如弩有可发之机故射者发之发之则箭动不发则不前众生有可生之善故圣应则善生不应则不生故言机者微也二者古注楞伽经云机是关义何者众生有善有恶关圣慈悲故机是关义也三者机是宜义如欲拔无明之苦正宜于悲欲与法性之乐正宜于慈故机是宜义也。

　　言如弩有可发等者众生如弩宿因如机佛如射者应如发之益如箭中善机者大经十八云我观众生不观老少中年贫富时节日月星宿工巧下贱童仆婢使唯观众生有善心者即便慈念。

　　次明应者亦为三义一者应是赴义既言机有可生之理机微将动圣人赴之其善得生故用赴而释应二者应是对义如人交关更相主对若一欲卖一不欲买则不相主对若卖买两和则贸易交决贵贱无悔今以众生譬买如来譬卖就机以论关就应以论对故以对释应也三者应是应义既言机是于宜宜何等法应以慈悲之法是善恶所宜悲则宜救苦慈则宜与乐随以何法应其所宜故以应释应也。

　　二明四悉檀帖释者机应各有三义即四悉檀意也若微以释机赴以释应者是赴乐欲之心也何但心善可生名之为欲如草木无心亦称可生欲生将生故知赴此善生是随乐欲即世界悉檀明机应也若关以释机对以释应更相对当以悲对其苦机以慈对其善机者即是随对治悉檀以明机应也次以宜释机以应释应者即是为人第一义也宜以如此等法与其机感相宜宜生事善即为人悉檀宜生理善即是第一义悉檀也。

　　三料简者问何意于理善称第一义悉檀耶答理善明生理闇必灭终不理恶灭方始理善生故于理善称第一义悉檀也若事善生事恶未必去事恶去事善未必生事是隔别对治悉檀正是药病相对故不于中开第一义悉檀其意在此问众生机圣人应为一为异若一则非机应若异何相交关而论机应答不一不异理论则同如是故不异事论有机应是故不一譬如父子天性相关骨肉遗体异则不可若同者父即子子即父同又不可只不一不异而论父子也众生理性与佛不殊是故不异而众生隐如来显是故不一不一不异而论机应也又同是非事非理故不异众生得事圣人得理又圣人得事凡夫有理故论异(云云)问为用法身应为用应身应若应身应应身无本何能应若用法身应应则非法答至论诸法非去来今非应非不应而能有应亦可言法应亦可言应应法应则冥益应应则显益分别冥显有四义如后说(云云)。

　　料简中问意者由前贴释中云宜生理善即第一义故今问云为人名生善理事俱是善何意于理善而称第一义答意者理明是理善理暗是理恶故理之善恶其性虽相倾若理善生时理恶必定灭无有先恶灭方始理善生若事中善恶其性亦相倾善生之时未必恶灭恶灭之时未必善生故于生善以分事理理善即属第一义义事中善恶善生即属为人义也恶灭即属对治义也理恶即灭理善即生故于生善以分二悉灭恶唯得立一对治恶无先灭故不分二众生得事等者众生得即理之事圣人得即事之理圣人知即众生不知又圣人得于因果化他感应等事众生但得非因非果迷中之理又众生在因圣人居果问为用法应等者此一问答为欲生起机应之相约理虽即不当应与不应约事必有应与非应法应应应俱皆应故得法应俱名应由此与机相对辨致成三十六机应。

　　○次相中二先正释次广问答料简初又二先标。

　　第二明机应相者。

　　○次释释中先略举机应两相。

　　约善恶明机相约慈悲论应相。

　　○次释释中先机次应机中二先征起。

　　若善恶为机为单为共。

　　○次释释中有三不言去取应中亦然。

　　解者不同或言单恶为机引经云我为断一切众生疮疣重病又云如有七子然于病者心则偏重如来亦尔于诸众生非不平等然于罪者心则偏重又云如来不为无为众生而住于世又无记是无明终属恶摄此即单以恶为机。

　　初机者恶为机中言七子者大经十八释月爱中云譬如有人而有七子是七子中一子遇病父母之心非不平等然于病子心则偏重章安云或以七方便根性为七子谓人天二乘三教菩萨是七子中有起过者心则偏重如来不为无为众生者亦第十八经有为是恶故恶为机又无记是无明者若分三性即立无记今立机缘且对善恶无记虽非身口行恶能覆理善亦属恶摄即属恶机现虽是恶乘于宿种故得为机。

　　或单以善为机引大经云我观众生不观老少中年贫富贵贱有善心者即便慈念此则单善为机。

　　○相带为机中二先判次正释。

　　或云善恶不得独为机何者如金刚后心即是佛众善普会善无过此此何得为机耶虽云佛佛相念此是通语而无拔无与故知单善不得为机单恶不得为机者如阐提极恶不能感佛大经云唯有一发不能升身即是性德理善此是通机终不成感也。

　　初文中云唯有一发者大经三十一迦叶菩萨问佛一阐提者终无善法是故名为一阐提耶佛言如是又问一切众生有三种善所谓三世一阐提辈亦不能断未来善法云何佛言断诸善法名一阐提耶佛言灭有二种一现在灭二者现在障于未来阐提具二故作是说佛言善男子譬如有人没在圊厕唯有一发毛头未没虽复一发不能升身阐提亦尔未来善法不能救于地狱之苦未来之世虽即可救现在之世无如之何以佛性故则可得救佛性非三世故佛性不断今意亦尔于现在世虽有正因不可救故不成机缘。

　　或取善恶相带为机者从阐提起改悔心上至等觉皆有善恶相带故得为机是故约此善恶明其相也(云云)。

　　善恶相带为机者初从阐提起改悔心此举极恶以带微善上至等觉一品无明此举极善以带微恶准望前释极善唯在佛极恶唯阐提二既非机故以阐提改悔等觉无明即是相带名之为机若尔何故前明单善单恶今复重明相带为机答前单明者据强偏说相带明者据理实说经虽偏说非不相带四悉顺物作偏说耳以义推之必须相带下释慈悲为应义者若偏若带准此可知。

　　次约慈悲以明应相者或单以慈为应经云慈善根力象见师子广说如涅槃(云云)或单以悲为应如请观音或游戏地狱大悲代受苦或合用慈悲为应何者良以悲心熏于智慧能拔他苦慈心熏于禅定能与他乐下文云定慧力庄严以此度众生论云水银和真金能涂诸色像功德和法身处处应现往岂是水银真金单能涂色像耶当知慈悲合论应也。

　　慈善根力者如大经十四梵行品提婆达多令阿阇世放护财醉象欲害如来及诸弟子尔时蹋杀无量众生象闻血气狂醉倍常见我翼从被服赤色谓呼是血复来奔趣我弟子中未离欲者四散驰走城中人民谓我终殁调达欢喜快哉适愿我于尔时即入慈定舒手示之即于五指出五师子是象见已而生怖畏失大小便投身礼我善男子我于尔时手指实不出五师子慈善根力令彼调伏乃至五百群贼得法眼等广如经说乃至如请观音现身作饿鬼等如前第四卷引论云水银和真金等者出菩提流支法界性论。

　　○次料简中有五问答初问答明三世机应。

　　问众生善恶有三世何世为机圣法亦有三世何世为应过去已谢现在不住未来未至悉不得为机亦不得为应云何论机应耶。

　　问如文。

　　○答中二先通答机应之由次别答机应之相。

　　答若就至理穷核三世皆不可得故无机亦无应故经言非谓菩提有去来今但以世俗文字数故说有三世以四悉檀力随顺众生说。

　　初意中言以四悉力随顺众生者至理实无三世善恶约事说故三世咸有但随众生四悉机缘宜作何世善恶而说何世善恶而堪遇圣。

　　○次正明机应相中又二先机次应机中又二先善次恶善恶各有三世初善中二释证。

　　或用过去善为机故言我等宿福庆今得值世尊又如五方便人过去习方便者发真则易不习则难是故以过去善为机或可以现在善为机故言即生此念时佛于空中现或可以未来善为机未生善法为令生故又如无漏无习因而能感佛也故大论云譬如莲华在水有已生始生未生者若不得日光翳死不疑众生三世善若不值佛无由得成(云云)。

　　初文三初文中言五方便者四念为一并四善根四念虽有总别不同只是四念停心治障方便义疏故且云五又如无漏无习因等者此举无漏例未来善如证无漏习果已满现无善因亦能感佛如阿罗汉根败之士在方等座感佛弹诃以有未来一乘善故无漏根败尚能感佛况诸凡夫根未败者故引大论池华为喻已生如往善始生如现善未生如当善遇应如得日。

　　恶亦如是或以过去之罪今悉忏悔现造众恶今亦忏悔未来之罪断相续心遮未来故名之为杀何者过去造恶障现善不得起为除此恶是故请佛又现在果苦报逼迫众生而求救护又未来之恶与时相值遮令不起故通用三世恶为机。

　　次明恶中言又未来之恶与时相值者缘合名时故求圣力助遮当恶此三世恶并有可发是故圣救。

　　应亦如是或用过去慈悲为应故云我本立誓愿欲令得此法或用现在慈悲为应者一切天人修罗皆应至此为听法故未度令度也又用未来为应者即是寿量中未来世益物也亦如安乐行品中云我得三菩提时引之令得住是法中。

　　次应中亦如机中应先明有应之意谓四悉也文无者略又亦应如机中慈悲各说及引文证等文亦从略。

　　若通论三世善恶皆为机别论但取未来善恶为正机也何者过去已谢现在已定秪为拔未来恶生未来善耳。

　　次别答中但语机边亦应论应若别论者以现在为应何者过去已过未来未具若尔机应差舛何名主对答机生未来之善感佛之时还名现在故今且从机一边说耳。

　　问若未来为正机者四正勤意云何。

　　次问中言若未来善为机四正勤意云何者四勤中已生未生皆可令生如何但云未来为正若准正勤应云已生善为机如溉甘果㘽未生善为机如钻木出火已生恶为机犹如除毒蛇未生恶为机如预防流水。

　　答此已属通意今更别答者秪为过去恶遮未来善故勤断过去恶只为过去善不增长增长者即是未来善也是故四正勤中言虽过去意实未来(云云)。

　　答意者机分通别通则通于三世如四正勤别则唯在未来如前所说虽在未来功由过现是故过现以为机者本为未来生善灭恶是故四正勤中言虽过去等者文中虽云已生善恶意令此善未来增长意令此恶未来除灭故云也又如救火已烧正烧皆不可救救正烧者本为未烧。

　　问未来未有佛云何照。

　　答如来智鉴能如是知非下地所知仰信而已何可分别。

　　○次问答者为离性计初问。

　　问为是众生自能感由佛故感如来自能应由众生故应。

　　如文。

　　○次答中二先破次无性故下立。

　　答此应作四句自他共无因破是性义悉不可无此四句故则无性。

　　初中作四句者若四计者先破性已然后方可点空说四是故感应各有四句感四句者谓众生自能感由应故能感感应和合故有感离应离感故有感应四句者谓诸佛自能应由生故有应感应和合故有应离应离感故有应是故机应各以三假四句破竟方以世谛四悉四说。

　　○立中二初通立能所。

　　无性故但以世间名字四悉檀中而论感应能所等。

　　○次而能下别判出能所又二先判。

　　而能应属佛所应属众生能感属众生所感属佛。

　　○次若更下诫劝。

　　若更翻叠作诸语言世谛名字则乱不可分别虽作如此名字是字不住是字无所有故如梦如幻(云云)。

　　言若更翻叠等者若从应为言即以应为能以感为所若从感为言则以感为能以应为所故以义推从感为名亦有能所从应为名亦有能所是故不可以能所为名应以生佛定之使能所不乱若但以能所为名节节更立能所之号则为生佛之上更立生佛世谛则乱故须且依今文为定。

　　○次问答。

　　问既善恶俱为机者谁无善恶此皆应得益耶。

　　答如世病者延医而有差不差机亦如是有熟不熟则应有远有近。

　　可见。

　　(△三明同异)。

　　○三不同中四先标名。

　　三明机感不同者。

　　○次列章。

　　即为三意一就四句论不同二就三十六句论不同三就十法界论不同。

　　○三但众生下叙不同意。

　　但众生根性百千诸佛巧应无量随其种种得度不同故文云名色各异种类若干如上中下根茎叶等随其种性各得生长即是机应不同意也。

　　○四今略下释释不同自三先四句中三先列次释三若解下结感应益意。

　　今略言为四一者冥机冥应二者冥机显应三者显机显应四者显机冥应。

　　○释中自四皆先标次释三结释中句句皆先机次应。

　　其相云何若过去善修三业现在未运身口藉往善力名此为冥机也虽不现见灵应而密为法身所益不见不闻而觉而知是名为冥益也。

　　二冥机显益者过去殖善而冥机已成便得值佛闻法现前获利是为显益如佛初出世最初得度之人现在何尝修行诸佛照其宿机自往度之即其义也三显机显应者现在身口精勤不懈而能感降如须达长跪佛往祇洹月盖曲躬圣居门阃如即行人道场礼忏能感灵瑞即是显机显应也。

　　言如须达长跪者大经二十七佛在王舍须达尔时为儿娉妇入王舍城夜宿长者珊檀那舍因见长者匆匆办供因问其故乃知有佛寻见如来请佛至彼如来许竟须达及与舍利弗同往经营精舍七日成立所设已讫即执香炉向王舍城遥作是言所作已办唯愿如来慈哀怜愍为众生故受是住处我知彼心即与大众发王舍城至舍卫国祇陀园林须达精舍月盖曲躬者如止观第二记。

　　四者显机冥应者如人虽一世勤苦现善浓积而不显感冥有其利此是显机冥益。

　　○三明结益意中若𡨋若显俱名为应不可以凡目不睹故而言无应此堕自性及无因过于中为四初劝其自励以生善。

　　若解四意一切低头举手福不虚弃终日无感终日无悔。

　　○次若见下劝信因果以息恶。

　　若见喜杀寿长好施贫乏不生邪见。

　　○三若不解下劝解四意知不弃其功。

　　若不解此者谓其徒功丧计忧悔失理。

　　○四释论下引论文证须解四意。

　　释论云今我疾苦皆由过去今生修福报在将来正念无僻得此四意也。

　　○二释三十六句中二初指前四句略举机应各有𡨋显以成四句。

　　二就三十六句论机应不同者前冥显互论略举四句。

　　○次若具足下机应各列一十六句先列次结先列中二先列根本四句次十六句初文三先列四句。

　　若具足辨者用四机为根本所谓冥机显机亦冥亦显机非冥非显机。

　　○次𡨋是下略列四相。

　　冥是过去显是现在冥显是过现非冥非显是未来。

　　○三如佛下引事证相。

　　如佛为阐提说法(云云)。

　　但证未来一句余如前文机应相中故略耳机中云非𡨋非显者非过去之𡨋非现在之显故也问应中非𡨋非显与𡨋何别答并是法身益物然𡨋益者不见不闻而觉而知若非𡨋非显不见不闻不觉不知。

　　(△次十六句)。

　　于一句中复为四句所谓冥机冥应冥机显应冥机亦冥亦显应冥机非冥非显应余三机亦如是四四即成十六句。

　　○次机既下应中不列根本直列一十六句据机中自列根本应中合有但是文略。

　　(△次应)。

　　机既召应应亦有十六句。

　　(△次结)。

　　一机而感四应一应而赴四机机应各为十六合成三十二句就前根本四句便是三十六句机应也。

　　次结中云三十六句者若准此取前文四句为根本若取机中四句更列应中四句即应四十句。

　　三就十法界论机应不同者只约一人身业机具三十六约三业即有一百八机约三世三业则有三百二十四一界既尔十法界即有三千二百四十机应不同就自行既尔化他亦然合则六千四百八十机应此就历别十法界如此若就十法界交互则增九倍都六万四千八百机应也。

　　三就十界中云就自行既尔化他亦然者自行化他俱能感佛故也若分善恶自他俱有生善灭恶是故善恶并得为机言交互者且约自行如地狱中有九界机乃至佛界亦复如是问下下法界有上上机如地狱中有九界机鬼中有八畜中有七乃至菩萨有佛界机此则可尔如何佛界有九界机菩萨有八乃至鬼中有一耶答所言机者可发为义发有近远是故不同若下有上机则通因果所谓下果求于上果亦可下因发于上因若上有下机则唯在果所谓下果求于上果亦可下果发于上因如佛界机在地狱者谓虽发心求于佛果破戒堕狱于彼可发成地狱机余八准此若尔与地狱界有佛机缘有何差别答众生无始未曾出界不妨无始有出界种然于十界重重交互不可具知且据一往约多分说若佛界心强已名佛界益在九界则名佛界有九界机若已堕九界则名九界有佛界机如恶业深重本是地狱名地狱界曾闻一句可为佛因圣人亦以𡨋显应之是名地狱有佛界机未堪顿入渐渐诱之故用八界以为方便则为地狱有八界机故知下有上机与上有下机其相有异上下既尔中间交互准说可知故应一界皆具九界若约化他义分凡圣凡位但约观行相似交互设化圣位则界界之身能为十法界化问约四句说以论机应已兼三世何故更约三世说耶答三世之上更加三世故得更论乃成九世论交互也故华严中十种三世九世为九更加三世说平等以为十种大璎珞中亦明九世是故今文重约三世。

　　○次相对中三先标章。

　　四明机应相对者。

　　○次列四文。

　　即有四意一明诸有苦乐与三昧慈悲相对二者机关等相对三者三十六句相对四者别圆相对。

　　○三释释中二先释四意次料简初又四先释初意又二先总述。

　　诸三昧相对者诸机乃多不出二十五有诸应乃多不出二十五三昧。

　　○次地狱下正释释中且约地狱余二十四略而不云下机关及三十六句亦然至第四意方始例出二十四有今正释又二先释次是为下结释中二先并列。

　　地狱有有善恶之机关无垢三昧慈悲之应。

　　○次释释中先机次应。

　　论其恶者即有黑业恶见思恶尘沙恶无明恶论善则有白业善即空善即假善即中善是名地狱机也。

　　○应中有标列释。

　　无垢三昧慈悲为应者初修无垢三昧观地狱界因缘观慈悲即空观慈悲即假观慈悲即中观慈悲以因缘观时悲拔地狱黑业苦以因缘观时慈与白业乐以即空观时悲拔见思苦以即空观时慈与无漏乐以即假观时悲拔尘沙苦以即假观时慈与道种智乐以即中观时悲拔无明苦以即中观时慈与法性乐。

　　释中机则先恶次善应则先悲次慈望前二十五三昧中四意略无诸有过患及结行成何者此中既明机应即行已成故须更明本法功德机中复加善者欲明机遍故前但明过患者且从恶边。

　　(△次结)。

　　是为地狱有善恶之机以关无垢三昧慈悲之应拔苦与乐相对义也。

　　二者机关相对者地狱界中黑业之恶有微义有关义有宜义如此三机即关无垢三昧时慈悲有赴义有对义有应义地狱白业亦有六义相对即空见思尘沙无明等善恶皆具六义相对(云云)。

　　次机关相对中机中善恶各有三义应中慈悲亦各三义以慈对善以悲对恶各各以微对赴以关对对以宜对应下善恶中具足应云即假尘沙即中无明文无者略。

　　三者三十六句相对者地狱黑白业具有冥机冥应冥机显应显机显应显机冥应即关无垢三昧慈悲冥显四应赴于地狱见思即空尘沙种智无明中道等皆具四机四应相对(云云)又地狱有冥显三十六机即对无垢三昧三十六应(云云)。

　　次三十六机对三十六应者以三十六句中句句皆有一机一应故得机应各三十六如一显机以对四应虽同是显从所对应四义不同故成四别余句例此又一一机中各具善四恶四各具微等三义应中若慈若悲各各皆以赴等三义应彼善恶各四中三若𡨋若显机应皆然今且从总为三十六况复如前约于三业三世十界及以一念等别若三业之中更开善恶微赴等别则无量无边不可数知所以文中先约苦乐相对次以机关次三十六恐杂乱故知此意已方可将此入前四句三十六句及十法界则可知矣。

　　○次别圆相对中亦先总标。

　　四者别圆相对者若地狱有历别之机三昧应即历别若有圆普之机三昧应亦圆普。

　　○次若历别下正释释中先释次简初文先释一有次例余有。

　　若历别机起三昧别应一有业谢余有业未必谢三恶思尽余有思未必尽地狱道种智明余有未必明地狱佛性了了余有未必了了若作圆机圆应者地狱自在业未究竟余有亦未究竟一有见思未尽余有亦未尽一有道种未明余有亦未明一有佛性未了了余有亦未了了一有了了余有亦了了乃至一有业自在余有业亦自在。

　　此言别圆不同者此约教证两道得作此说如地狱有破一品惑余二十四有亦一分破岂有地狱无明究竟名为了了余有未尽名不了了耶故知且顺教道说耳若约证道地即是住故知不别。

　　分别地狱机应相对如上说余二十四有机应相对例亦如是。

　　问颇有善机恶应恶机善应偏机圆应圆机偏应不答无方适时亦有此义净名云或时现风火照令知无常即恶应于善也妙庄严信受邪恶三菩萨应为妻子即善应于恶圆机偏应者一切智愿犹在不失不失即圆机教声闻法即偏应也偏机圆应者先引三车后与一大领解云无上宝聚不求自得即其义也拔乐与苦例此可知(云云)。

　　次料简中先问颇有善机恶应等者意不异前随无方问故有此异是故还以无方之答故引经云或作地水及火风等如大经云云何名为不施一钱而得名为大施檀越佛言不饮酒肉施以酒肉不服华香施以华香如是施者无一文之费而得名为大施檀越如是施者施名流布此等并是答无方之问之流例也三菩萨应为妻子者谓妙庄严王净藏净眼应为二子光照菩萨应为夫人广如䟽第十卷㧞乐与苦者假使有问既有圆机感于偏应乃是机应不相主对亦应㧞乐而与于苦此举例者如㧞人天之乐与变易苦㧞涅槃乐与入假苦㧞分别乐与实报苦或㧞浅乐示现与苦如大经第四云又复示现于阎浮提疫病劫起饥馑刀兵亦复如是又为说法令其安住无上菩提。

　　○次明粗妙者判前不同相对二门名相余之二门通于粗妙故不须判又此二门中但判十界者四句三十六句及相对中二并摄在十界中判以十界有优劣余无故也于中先标。

　　第五明粗妙者。

　　○次列章。

　　即为三意一明机之粗妙二明应之粗妙三明开粗显妙。

　　○三解释中准前诸文亦可以开别为一门今随文便于此列之亦如明位中以开寄在圆位门中列之但从义正分章无定就释中二先判粗妙次结初文二先机次应机中二先地狱次余九例初文先判粗妙中三初立具十。

　　一机粗妙者如乐闲地狱此乐因微善故立世毗昙云人养六畜饮饴温清者在热地狱得冷闲寒地狱得温闲若从此义乐闲得论十法界机。

　　○次阿鼻下释疑。

　　阿鼻无乐闲则无事善云何具十然阿鼻有性善不断故又近世虽无事善远劫或有恶强善弱冥伏未发若遇因缘发亦何定是故阿鼻得具十机。

　　○三即判下正判。

　　即判粗妙九界机为粗佛界机为妙。

　　狱中十界则九粗一妙。

　　○次粗机下辨机生熟召应不同先粗。

　　粗机召方便应此机有熟未熟方便应有浅有深机熟者被应未熟者未应应浅深者如从无间得之于闲出地狱至畜生出畜生至鬼出三恶至人天出人天至二乘等悉是机之生熟应之浅深悉属粗机摄。

　　○次妙。

　　妙机召究竟妙应妙机亦有生熟妙应亦有浅深如慈童女在于地狱代人受罪即得生天此乃妙机浅熟近在乎天耳。

　　慈童女缘如止观第五记发菩提心名为妙机未入六根名为浅熟不至方便有余但近在于欲界天耳。

　　其余例可知。

　　○次判应中二先总论应次约教辨判初文二先辨因果次若无下举非显是初文二先因果。

　　二明应有粗妙者圣人慈悲誓愿愿持于行如物有胶任运与机相着。

　　○次引证。

　　故慈善根力手出师子。

　　由慈悲熏为因故果时能尔。

　　○次文二先非。

　　若无誓愿虽观苦乐不能拔与。

　　○次是。

　　以慈力故随机粗妙先熟先应后熟后应。

　　正明应相。

　　○次约教中四教及别接通所以不言接别等者意如止观初藏通中三先判次譬三何者下释所以。

　　三藏通教等圣亦得有应但是作意神通譬如图写经纪乃成核论无本何者灰身灭智无常住本约何起应若别接通别惑未断亦不得应纵令赴物皆名粗应也。

　　言譬如图写经记乃成者譬藏通神通皆是作意如图画写像经始记录尔乃成就不同镜像任运相似不同水月遍应诸器。

　　若别圆两教初心伏惑未能有应初地初住三观现前证二十五三昧法身清净无染如虚空湛然应一切无思无念随机即对。

　　如一月不降百水不升而随河短长任器䂓矩无前无后一时普现此是不思议妙应也又如明镜表里清澈一像千像无所简择不须功力任运像似是名妙应此是相待论感应妙也。

　　别圆法譬可知亦约证道同故合说。

　　○次开者又二先单约机应次约五味经。

　　二开粗显妙者若九界机粗一界机妙未得法身应粗得法身应妙者。

　　初文开前机应中九界之粗同为佛界之妙若佛界中生亦名妙若余九界熟亦名粗又四趣中妙机近熟亦名为妙粗机远熟亦名为粗。

　　(△次约五味经)。

　　○次开前诸粗应中亦约教道须开两教佛应然但言诸经及以华严对无量义与今经者华严之后渐教并在无量义中所指者是是故从略不须复叙。

　　诸大乘经华严等明粗妙相隔二乘不闻不解如哑如聋。

　　○次无量与今经中又二先无量义。

　　无量义经明粗妙从一理出生无量粗妙机应一理为妙生出无量为粗此则从妙出粗隔而未合。

　　○次今经又三初法说次譬如下譬三此即下明开合意。

　　今经无量还为一此则开权显实只粗是妙何者本显一理作诸方便方便即是真实故云凡有所作唯为一事未曾暂废譬如三草二木只是一地所生即是同源机一一雨所润即是同受应一愚者未解谓草木四微永非是地智者了达四微生只是地变四微灭只是地还岂有草木而非于地耶此即开权而显实决了声闻法是诸经之王。

　　若识此意则知草木生之与灭不离于地三草二木具如第三经合譬中人天为小草二乘为中草三藏菩萨为上草通教菩萨为小树别教菩萨为大树此乃藏通二教二乘合说名为中草若作七方便名开人天为二二乘为二三菩萨依本各为一此开合之义随机不同不可一准。

　　(△次结科)。

　　九法界机皆佛界机四圣之应无非妙应也第六明观心(云云)。

　　观心感应妙者境如感智如应境智和合即感应道交具如止观烦恼境中诸法般若三十六句智照于境一十六句如四应赴机境发于智一十六句如四机感应应中一切智如𡨋道种智如显两智共为亦𡨋亦显一切种智如非𡨋非显机中真境如𡨋俗境如显两境如亦𡨋亦显第一义如非冥非显境之与智不出色心色心净故般若亦净色心秪是三业三业为境用智观之是故亦可对前三业机应又三谛之境不出十界界必交互及以自他故亦对前十界自他故知观心感应义足。

　　妙法莲华经玄义释签卷第二十一

　　　　　音释

　　鬘

　　(莫班切)。

　　圊

　　(七情切圂也)。

　　舛

　　(尺兖切错也)。

　　钻

　　(祖官切穿也)。

　　并

　　(部迥切并也)。

　　饴

　　(与之切)。

　　清

　　(七政切)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第二十二　富二

　　隋天台智者大师说

　　门人灌顶记

　　唐天台沙门湛然释

　　○次明神通中标列释。

　　第七明神通妙者。

　　此为四意一明次第二名数三同异四粗妙。

　　○前诸文中并立来意一门但寄在文前明之今则别列言次第者次前文来故云次第即来意异名也于中为三初举前生后次略示后文之相三上辨下正明次前有此文来初文二初举前。

　　来意者前论机应止是辨其可生可赴之相。

　　○次若正论下生后。

　　若正论化用益他即是三轮不思议化。

　　○次示后文相中二初列。

　　谓身轮口轮他心轮。

　　○次普门下释释中二初引普门证次游于下释经意。

　　普门品但有二文而兼得三意。

　　初明普门品但有二文兼得三意者经文先问次答问中具三答文但二问云观世音菩萨云何游此娑婆世界问身也云何而为众生说法问口也方便之力其事云何问意也答中句句但举身口以兼于意应以声闻身答身也而为说法答口也既有身口必兼于意或将应以两字即是意也善达机缘故云应以。

　　○次文又二初约身口表意次又化下从多少以论初又二谓法譬。

　　游于娑婆世界即是身轮而为说法即是口轮。

　　○譬又三谓譬合结。

　　如见莲华大知池水深。

　　若见说法大则知智慧大。

　　故两轮兼示他心轮也。

　　○次文又为三先正论多少。

　　又化他多示两轮示心轮少从多但二故无心轮。

　　○次引证。

　　经言其见闻者悉皆得度也。

　　○三正辨多用身口一切圣教但多有此二相故也又为四先释二身二鼓次此是下明身口所由二若示下明所兼之意四亦是下举二行以释二身二鼓。

　　示身轮者即是示药树王身如意珠王身示口轮者即是示毒鼓天鼓。

　　初文中言药树王身者则示可畏破恶之形如大经第二十九菩萨品云譬如药树名曰树王于诸药中最为殊胜能灭诸病树不作念若取枝叶及皮身等虽不作念能愈诸病涅槃亦尔(云云)如意珠王身者示为可爱生善之形如大品第十云如摩尼珠所在住处一切非人不得其便其珠着身暗中得明热时得凉寒时得湿若在水中随物现色毒鼓者大经云譬如有人以诸毒药用涂大鼓于大众中击令出声闻者皆死此譬说于破恶法也如止观第五记天鼓者如忉利天所有妙鼓随天心念出种种声此譬说于生善法也。

　　此是慈悲熏于身口则有二身示现二鼓宣扬。

　　次意者虽现身口皆由意慈。

　　若示心轮即是示随自意随他意等也。

　　第三意者睹身口相则知意业今且引大经经从说边故名为语今文略语以证于意谓随自意等语必待意故也随自如珠如天随他如药如毒。

　　(△四举二行以释二身二鼓)。

　　亦是同于病行婴儿行。

　　二行对上亦应可见。

　　○次正明次第中二先法说。

　　上辨机感相关而妙理难显应须神通发动现于瑞相密表乎理。

　　○次譬况先举小譬次小尚下以小况大谓妙感应也。

　　世人以蜘蛛挂则喜事来鳱鹊鸣则行人至。

　　鳱鹊鸣者鳱鹊小鹊也西京杂记云干鹊鸣者则行人至亦可作䧲今时书本多作干字。

　　小尚有征大焉无瑞以近表远亦应如是。

　　○次名数中四列数释名次第虚实后二寄名数中辨耳。

　　二名数者诸经所出名数不同今且依六种谓天眼天耳他心宿命如意身通无漏等也。

　　初如文。

　　此六皆称神通者如璎珞云神名天心通名慧性天心者天然之心也慧性者通达无碍也毗昙亦云障通无知若去即发慧性也当知天然慧性与六法相应即能转变自在故名神通地持力品云神谓难测知通谓无壅碍此解与璎珞同天心即是难测知义慧性即是无壅碍义。

　　释名中虽三文不同义意不别地持云神谓难测知者易云阴阳不测谓之神非佛教意也。

　　(△三次第)。

　　然此六法修无前后证无次第用亦任时故众经列次不同也。

　　(△四虚实)。

　　释论云幻术事是虚诳法法于草木诳惑人眼物实不变神通不尔实得变法使物实变如地有成水之理水有成地之义若金银得火则融水遇寒则结火寒是融结法结则实结融则实融若得天然慧性则实能如此变用自在所变水火令他实得受用而非其果报但是神通一时所作耳。

　　(△三同异)。

　　○神通不同者具如文列凡夫外道及四教也三教如文略释六通如止观第七记彼文并是发宿习通也复有生得通如鬼畜等有报得通如诸天等有修得通如诸声闻及诸外道三藏菩萨通教出假等修得又四若三藏二乘以无漏心依根本禅若诸外道以有漏心依根本禅通教二乘同通菩萨亦以无漏依根本禅别教菩萨初依根本用无漏心次依界外恒沙三昧后依实相发得妙通圆教初住初心虽别发得义同又约六即六根清净相似发得初住已上分真发得妙觉一位究竟发得今此文中即分真发既从圆位已后起应现通故知正是发得通也故大经二十二云通有二种一内二外外谓与外道共内复有二一者二乘二者菩萨菩萨修行大般涅槃所得神通不与小共故知即是别圆菩萨如上得通也。

　　三明神通不同者鬼道报得通人能服药亦得通外道因根本禅亦发通诸天报得通二乘依背舍胜处一切处修十四变化发得神通六度菩萨因禅得五通坐道场时能得六通通教菩萨因禅得五通依体法慧得无漏通别教地前依禅发五通登地发正无漏通任运常照不以二相见诸佛土。

　　前言十四变化者初禅二谓初禅初禅化初禅欲界化二禅三三禅四四禅五准初禅说可以意得具如法界次第委释。

　　○圆教文相稍广者用今经意以余文助释于中又二先广释次料简初文中二先出不同。

　　圆教通者依今经及普贤观以鼻舌两根以为六数菩萨处胎经同他心宿命入意根摄。

　　○次然下申今经以六根为通之意余经不明者今经最广故知应用六根为通于中二先明意次今云下释。

　　然经文明鼻通最委悉取其互用无壅舌根取四辩无碍能以一妙音遍满三千界而不取知味知味是报法经云诸根通利智慧明了也六根皆智慧即互用意也。

　　初文中云然经明鼻通最委悉者一切诸经不明鼻通非究竟说岂有诸根并得神通而鼻舌独无唯有今经六根清净于中鼻根文最委悉若华严明十种六根亦是六根皆有神通但彼经在果谓初住已去当知住前亦有似发华严又明十种神变即十通也一众生身二佛刹三供养四音声五行愿六调伏七成就八菩提九说法十住持。

　　○次释中二先明所依次文云下出通相。

　　今云六根之通不因事禅而发此乃中道之真真自有通任运成就不须作意故名无记化化禅不别作意故名无记任运常明如阿修罗琴化复能化故言化化中道真通任运如此与余通异论其修习皆缘实相常住之理。

　　初言无记化化如止观第一记。

　　○次释通相中二先且约眼根略释次见有下判真似初文三初略引此经。

　　文云得是常眼根清净既言是常即本性清净常性无垢染。

　　○次借毗昙自尔之言彼论在小此中在大自尔名同意义各别自尔秪是自然之异名耳。

　　毗昙婆沙云六入殊胜本自尔故。

　　言毗昙云六入殊胜者皆有通用故云殊胜自尔之名通于大小且引证大然小乘中于一切法立因缘已皆云自尔如青叶红华非染使然故云自尔通亦如是但是得禅自尔有通虽是作意即是诸禅自尔力也小乘尚尔何况大乘故今借小以证于大。

　　○三引央掘。

　　鸯掘云所谓彼眼根于诸如来常具足无减修了了分明见乃至耳鼻舌身意皆于诸如来常具足无减修了了分明闻知等也彼者于佛为自于众生为彼众生谓为无常于如来是常也减修者依禅而修名为减修依实相修名无减修不见佛性名不了了见若见佛性名了了见又见实相理名了了识法界事名分明也。

　　具如止观第七记及第七文。

　　○次判真似中借华严意对辨之也。

　　见有二种一相似见二分真见相似者如六根清净中辨论其真见如华严所明佛眼耳鼻舌身意也此经中亦明真身通相所谓普现色身示一切众生所喜见身即是外身通也现身如琉璃十方诸佛悉于身中现即是内现身通也眼耳鼻舌等内外示现亦例如此是则圆教神通异于前辨(云云)。

　　言内外身通者此是真如镜净任运能照以能照外现十界像故外像现内也有此二用故分内外论其实体内外不二。

　　○次料简中言三根增减者此引大论四十文云鼻舌身三者但引彼论云有增减若对六根与今不同意云论文许有增减何妨今经眼鼻身三数劣余三是故引论以例今经故云若例此义余如䟽说于中三先例不同。

　　问若以六根为六通者云何功德有增减答大论四十云鼻舌身同称觉眼称见耳称闻意称知三识所知为一三识所知为别而三识助道法多故别说三识不尔故合说又三识但知世间事故合说三识亦知世间亦知出世间故别说又三识但无记法三识或缘善恶无记等又三识能生三业因缘故别说也若例此义三根种种义强故有千二百功德三根力弱故但八百功德者盖一途别说非经圆意。

　　○次引正法华证等。

　　正法华功德正等等千。

　　○三复引今经证互用。

　　今经显六根互用将三根足二百向三根而互用耳自在无碍能等如正法华说能缩如身眼鼻之八百能盈如耳舌意千二百经云若能持是经功德则无量如虚空无边其福不可限互用之意彰矣。

　　○次明粗妙中二先判次开初判中二先通叙变化所作不同次正释初文三初立。

　　四明粗妙者若言神通度物非但变己身同其正报亦变己国土同其依报。

　　○次引证。

　　如璎珞云起一切国土应起一切众生应也。

　　○三若应同正报下各辨不同。

　　若应同正报者即是示为十法界像也若应同依报者即是同十界所依处也。

　　○次正释中二先正次依依正各二先教次味初先正报约教中二先释次如是下结。

　　若应同四恶趣者用观恶业慈悲熏无记化化禅应作地狱等形质黑发缠身猴猿鹿马犬鹫鵽鸟修罗等像各各皆见同其事业若应人天身者是用观善业中慈悲熏无记化化禅作善道身如后身菩萨正慧托胎堕地七步盥洗手足杨枝自净纳妃生子猒世出家乃至天像亦复如是各各皆见同其事业若应作三藏二乘者是用析空慈悲熏无记化化禅起老比丘像共僧布萨律仪䂓矩各各皆见同其事业若应通教者是用即空慈悲熏无记化化禅作体法应观无生习应苦空等悉不可得各各皆见同其事业若应别教者是用即假即中慈悲熏无记化化禅起渐顿应示修恒沙佛法各各皆见同其事业若应圆教者是用即中慈悲熏无记化化禅起圆顿应示修一中无量无量中一皆各各见同其事业。

　　初文只是十界不同而四趣合人天合二乘合菩萨离寻意可见黑发缠身者饿鬼状出大论盥者古暖切洗也澡也涤也通论诸洗皆名为盥若别论者洗手曰盥洗足曰洗洗音铣洗头曰沐洗身曰浴䂓圆矩方。

　　如是应同正报不可称计可以意知不可以言尽(云云)。

　　○次若得下约五味中二先四味。

　　若得此意往望渐顿五味教中用神通者乳教所用神力若多若少但表两意一粗一妙三藏用神力若多若少但为一粗方等用神力若多若少三粗一妙般若用神力若多若少二粗一妙。

　　○次今经又三先总判是妙次别示妙相三总示妙相。

　　此经神力若多若少唯为一妙所以序品中瑞相有十咸皆表妙也。

　　初如文。

　　地皆严净表理妙放眉间光表智妙入于三昧表行妙天雨四华表位妙栴檀香风表乘妙四众咸有疑表机见万八千土表应此二明感应妙也地六种动表神通妙天鼓自鸣及而为说法表说法妙天龙大众欢喜表眷属妙又见佛子修种种行表利益妙此用神变若少若多俱表妙也。

　　次文中云地净表理妙者理者境也地既能持能生为诸法本故表理妙光表智者光处二眉之间故可表于中道智妙三昧表行者首楞严定正当妙行风表乘者风行于空而实非空不异于空乘乘实相乘非实相而不异实相地动表神通者地本不动而能现动实体非通而依实现通。

　　文云今佛入于三昧是不可思议现希有事现希有事是妙神通也。

　　○次应同依报中二先重判所属两意不同次今且下正释。

　　若应同依报者有两意若国土苦乐由于众生非佛所作佛但应同而已若作折伏摄受者佛鉴机缘或作苦国或作乐国苦乐由佛不关众生。

　　初文者论其正报尚乃亦可生佛相摄但众生唯理诸佛事成故一切众生悉皆摄在佛境界中况所依土本是诸佛所化之境如世王土土必属王而万姓所居各谓自得其实王为万姓以治国万姓归王而立家是故以慈以忠更互相摄彼此相望而从王义强今为分于机应义异前从机说故云且从况诸佛寂理神无方所所依寂境号常寂光是故砂石七珍随生所感若依此意复由生造是故从之以立土为机。

　　○次正释中为二初释初意次若作下第二意初文为三初引大论总列次若戒下释所以三净秽下结归初文二初列。

　　今且释初意大论云有国土纯声闻僧或国土纯菩萨僧或菩萨声闻共为僧或净或秽。

　　○次皆由下结示。

　　何故差别皆由乘戒缓急。

　　(△次释所以)。

　　若戒缓乘亦急亦缓者即是秽土以声闻菩萨共为僧以戒缓故五浊土秽乘亦缓故是开三乘乘亦急故是显一乘娑婆是也戒急乘亦缓亦急者净土也戒急故土无五浊乘亦缓故开三乘亦急故显一安养是也乘缓戒急者即是净土纯声闻为僧此可知也戒缓乘急即是秽国纯菩萨为僧此亦可知。

　　次文者然乘戒四句文在大经具如止观第二记净名䟽初委释今且从略直对声闻菩萨而为缓急之乘直对净土秽土而为缓急之戒者为以大概摄诸土遍故也于一一土若欲委明应随诸教及三品戒各各对之为上中下具如止观第四卷中所言乘亦缓亦急者初开三后显一即初缓后急也亦是中间具有诸乘缓急四句依大经第六大无量寿经呼安乐为安养大论二十八云有佛土说一乘纯菩萨也有佛土杂如弥陀也多菩萨僧少声闻僧若大论中明安养国非三界者只是非此娑婆三界耳若就彼土具有三界故无量寿经阿难白佛彼安养界既无须弥忉利诸天依何而住佛反质云此土夜摩乃至色界依何而住阿难默领反质意者此夜摩等既许依空何妨彼土四王已上依空而住具明土相复有多种共别不同如无动界虽是净土犹有男女及须弥等此同居净土既其不同同居秽土亦应不等委明四土横竖等相具如净名佛国品䟽此中大略示其纲纪以明神通现土不同若细分别乘戒缓急应分三观一观三品九品理观细对三品事戒缓急以验诸土声闻菩萨若纯若杂广寻经论以求其异知大小乘所被不同则不起此座而观法界。

　　(△三结归)。

　　净秽差别悉由众生高下苦乐不关佛也。

　　○次明国土应第二意中二先标意。

　　若作伏摄义者国由于佛不关众生。

　　以两属故故安若作之言。

　　○次佛以下正释中二先释次判初释中二释结初中自六四趣人天四教如文。

　　佛以观恶慈悲与无记化化禅合起于秽国折伏摄受四趣众生也以善业慈悲与无记化化禅合折伏摄受两趣众生也佛以析空六度等慈悲与无记化化禅合或起于秽国或起净国折伏摄受声闻菩萨两界众生也佛以体空慈悲与无记化化禅合或起净国或起秽国折伏摄受通教声闻菩萨两界众生也佛以历别慈悲与无记化化禅合或起秽国净国折伏摄受别界菩萨众生也佛以即中慈悲与无记化化禅合或起净国或起秽国折伏摄受圆界菩萨众生也。

　　一一文中皆言或净或秽者教由乘种土藉戒净故戒有缓急使土有净秽故也既分菩萨四人不同应言上上品乃至下下品乘声闻既分两教二乘缓急亦四品不同一一皆言与无记禅合者无记是理慈悲是事事熏于理至理能用故云合也若圆教修无缘慈初心即合但用有广狭耳。

　　○如是下结。

　　如是种种为国不同皆由如来神力转变。

　　○次今将下判也通约依正者前正报文约教之中直列而已未判粗妙故今合判于中又二初约教次约五味初约教又二约教判者别教即约教道也。

　　今将此依正转变待三教作意神通悉名为粗譬如图画尽思竭力终不似真名之为粗若明镜写容任运相似名之为妙方便神通譬如粗画中道任运即对即应譬于净镜故为妙也。

　　○次约无记化化判者约证道也又二先正判次引经。

　　就无记化化禅所作神变自论粗妙若为九界众生用方便神力作净作秽若广若狭悉名为粗若为佛法界众生用真实神力作净作秽若广若狭悉名为妙。

　　初文者无记如镜众机如形发应如像像关形对非镜端丑但以形端丑判粗妙耳故不以多少广狭判也言净秽者如镜任运现像有通有别通像如土别像如形通别皆有净秽皆有粗妙是故山河为通所照人面为别所照故有通照端丑别照端丑合譬可知。

　　○次引经。

　　如经放眉间光照万八千土及三变土田比余经神力何足为多但为开发大事故言妙也。

　　○次约五味中三初正约五味次又诸经下重约粗妙难易转判三唯以一大事下约能所判粗妙。

　　又约五味论粗妙者乳教一粗一妙酪教一粗生酥三粗一妙熟酥二粗一妙法华一妙又诸经妙同粗异粗有二种一难转粗二易转粗易转者于诸经中已得为妙难转者今于法华无复两粗但有一妙。

　　难转谓二乘易转谓菩萨。

　　唯一大佛事因缘曾无他事假同九界神通众生自谓他事于佛常是佛事客作自谓贱人长者审知是子此即相待神通妙也。

　　三能所中即所粗能妙。

　　○次又诸下开。

　　又诸经诸粗神通隔妙神通者今经皆开权显实同妙神通是名绝待明妙神通此略记不周悉也。

　　如文然此中神通之名通于深浅故前判教中四俱神通但有粗妙耳若准下眷属妙中初乃别判以地前住前为神通已上名应后料简中亦通取之如妙音是神通来等今文通者以神通感应果上之变用耳故与应色相例判之粗则俱粗妙则俱妙思之可见。

　　○次说法妙中二标释。

　　第八说法妙者。

　　○释中二先明来意次正释初文为三初约说不说明来意。

　　诸法不可示言辞相寂灭有因缘故亦可说示。

　　为其机熟者说云因缘。

　　○次神通后明为来意也。

　　前药珠二身先以定动今毒天二鼓后以慧拔。

　　前虽通叙二轮三轮傍正正意但在身轮故神通预表当说法之先兆所以现瑞表于十妙前相若据行说则十妙之中说法为说若从教言之则十妙俱教故序中所表表当说十妙故前为二身今为二鼓若灭恶生善通于偏圆而二身二鼓无不咸妙。

　　○三演说下正明说意。

　　演说一乘无三差别皆悉到于一切智地其所说法皆实不虚是故次说法妙。

　　○次正说中先列章。

　　即为六意一释法名二分大小三对缘同异四判所诠五明粗妙六明观心。

　　○次解释释中先略标释名意。

　　释法名者三世佛法虽多无量十二部经[(冰-水+〡)*ㄆ]罄无不尽。

　　○次正释名于中先出达磨郁多罗释。

　　先出达摩郁多罗有七种分别体一相二制名三定名四差别五相摄六料简七。

　　达磨郁多罗者此云法尚是阿罗汉佛灭度后八百年中于婆沙中取三百偈以为一部名杂阿毗昙又撰增一集三十卷此义依彼此中章门初一至五增数列之第一一法第二二法乃至第五五法。

　　体一者经以名味章句为体经无不然故体一也。

　　初云体一者同是名句等也诸经皆然故为一体。

　　相二者长行直说有作偈赞颂两种相别何者以人情喜乐不同有好质言有好美语故相别有二也。

　　相二者有于长行偈颂二种相故。

　　制名三者修多罗祇夜伽陀三部就字句为名不就所表授记等八部不就所表又不就字句从事立称方广一部名从所表何者修多罗等三部直说法相可即名以显所表如苦集灭道依名即显所表故就名以为名也授记等经所表之法不可但以言说要寄事方乃得显如授记经从事为名止明行因得果道理理托事彰事以言辨如法华中与声闻授记彰一切皆当得成佛寄授记以彰所显故名授记经无问自说经者圣人说法皆待请问然亦为众生作不请之师故无问自说又佛法难知人无能问若不自说众则不知为说不说又复不知为说何法故无问自说乃所以彰所说甚深唯证是以寄无问自说以彰所显也因缘经者欲明戒法必因犯彰过过相彰现方得立制此亦托因缘以明所显也譬喻经者法相微隐要假近以喻远故以言借况寄况以彰理也本事本生经者本事说他事本生说自生因现事以说往事托本生以彰所表名本事经托本生以彰所行名本生经也未曾有经者说希奇事由来未有者未曾有也示法有大力有大利益托未曾有事以彰所表也论义经者诸部中言义隐覆往复分别得明所显寄论义以明理也故授记等八经从事立称方广一部从所表为名者方广之理虽以名说而妙出名言虽寄事以彰然不可如事而取故不就名不就事就所表以为名也。

　　制名三者十二部中所制之名不出三义初言从字句者此之三部长行二颂只是字句耳次言寄事得显者谓所记是事所说是事结戒因事托事为喻本生事本事事未曾有事相最易知论义者假往复事三从所表表理深故。

　　定名有四修多罗名线经经体是名字而名从况喻祇夜偈陀当体为名授记无问自说论义等三经体事合目自余从事也。

　　定名四者从喻从体从体事从事也授记无问自说论义体事合目者如授记经记是当体所记是事无问自说说是当体所说是事论义往复名为当体所论是事不同二偈但是二种偈相而已以无孤起重颂事故其中所说各别有事不得名为孤起等事。

　　差别者修多罗有九种经云从如是至奉行一切名修多罗是则修多罗名通而体总皆名为经故名通就文字经体分为十二部故体总也第二就总修多罗中随事分出十一部即对十一部余直说法相者是别相修多罗三者论义经解释十一部经是则十一部为经本当知论所解释前十一部皆是修多罗又杂心中修多罗品亦对论以经为修多罗又如婆修槃䭾解提婆百论论为经本亦名论为修多罗又经云除修多罗余四句偈以为偈经即对四句偈经余长行说者是修多罗又云祇夜名偈颂修多罗即对祇夜颂偈所颂即是修多罗也又如分别三藏以敷置理教为修多罗对别毗尼阿毗昙也又如经说从佛出十二部经从十二部经出修多罗对十二别教以通教为修多罗是九中初二偈亦是也。

　　(△差别有五是总科一者九种修多罗是别科因文不可断并入注中)。

　　差别有五者一者九种修多罗如文从通总至二偈言二偈亦在九中摄也又如分别至修多罗去但是敷置说理之教属修多罗不同二部故对二部得此藏名彼云别教非今家别即指大乘为别小乘为通。

　　偈陀者有四种如言法华有阿閦婆等偈涅槃二万五千偈是则偈经复是通总若四句为偈一字一句得名为经非一字一句皆名为偈但以圣言巧妙章句成就数句为偈故通得名偈二除修多罗余四句为偈三偈中重颂者名祇夜当知不重颂偈名为偈经四如修多罗通总随事克分别为异部以直说为修多罗当知偈中亦随事克分若授记因缘等别为异部以不随事直尔偈说名为偈经。

　　二者偈陀四中初言阿閦婆等偈者且准俱舍明十六重后数前十五重者初从十十增之至第十六重名矜羯罗初谓一十百千万亿兆京该梓欀构谏正载此即前十五重也第十六矜羯罗第十七矜羯罗矜羯罗为大矜羯罗第十八频䟦罗第十九频䟦罗频䟦罗为大频䟦罗第二十阿閦婆第二十一阿閦婆阿閦婆为大阿閦婆此第六经所列即第十六第十八第二十也言除修多罗者除长行也第三意中复除重颂孤起方名为偈第四意者于孤起中复除十部相方名偈经从通总来渐渐向狭若前明修多罗则宽狭不定。

　　○祇夜有三。

　　祇夜者名为重颂颂有三种一颂意二颂事三颂言。

　　○初颂意二先标次颂颂意下释。

　　颂意者颂圣意所念法相及事若颂心所念法相则名偈陀经若颂心所念授记等事则随事别为异经。

　　初颂意中释取所念法相方名祇夜中偈意次若颂下释余部意。

　　颂事谓授记等事亦随所颂事别为异经。

　　次颂事中亦简却余九部中事外方是祇夜中事。

　　颂言者若颂随事之言随事别为异经若颂直说修多罗者名为重颂祇夜经也。

　　三颂言中亦简九部之言直说之言方是祇夜之言二偈同是偈颂虽开为两同是偈中差别耳。

　　○授记有二于中先释名。

　　授记者果为心期名记圣言说与名授。

　　○次正释大小二别。

　　授记有二种若与诸菩萨授佛记莂是大乘中授记若记近因近果是小乘中记也。

　　○四者无问自说二。

　　无问自说有二种一理深意远人无能问二非不可问但听者宜闻佛为不请之师不请之师不待问自说也。

　　○五方广。

　　方广有二种一语广二理广。

　　○第六相摄应有多义文但列四。

　　相摄者就修多罗中出十一部若偈与直说相对言之修多罗中得出九部但无二偈偈陀中得出十部但无直说修多罗也祇夜中得出九部无修多罗亦无偈经也。

　　○料简全阙。

　　料简有无(云云)。

　　(△先出达摩郁多罗释已竟次大师正标释又二初标)。

　　○次大师正标释先直标十二名即别名也。

　　释法名者上起教中已说今标名互有不同翻译多异今依大智论标名者一修多罗此云法本亦云契经亦线经二祇夜此云重颂以偈颂修多罗也三和伽罗那此云授记四伽陀此云不重颂亦略言偈耳四句为颂如此间诗颂也五优陀那此云无问自说六尼陀那此云因缘七阿波陀那此云譬喻八伊帝目多伽此云如是语亦云本事九阇陀伽此云本生十毗佛略此云方广十一阿浮陀达摩此云未曾有十二优波提舍此云论义。

　　此标法名全依大论三十七文论文甚广。

　　○次部者即通名也新译名十二分教恐滥部帙故也经名亦通于中三先略释。

　　部者部别各有类从也经者外国云修多罗此云线经线能贯穿经能经纬言能持法如线如经。

　　○次斥论师。

　　然阿毗昙杂心中说修多罗五义者乃是彼论师解义非翻名也。

　　○三举世经义以释出世也。

　　世俗亦对纬名经而训经为常如物经亘始终始终时别而物无改异不改异故名之为常。

　　(△先直标十二名已竟次释十二部别名义)。

　　修多罗者诸经中直说者谓四阿含及二百五十戒出三藏外诸摩诃衍经直说者皆名修多罗也。

　　次释十二部别名义者言出三藏外者即简小门三藏已尽取衍门为修多罗彼释大品故作此说况复今文释法华耶若如第一卷通途释者则不然下去皆须在大然文中释义皆通大小意在大也。

　　祇夜者诸经中偈四五七九言句少多不定重颂上者皆名祇夜也。

　　和伽罗那者说三乘六趣九道劫数当得作佛若后尔所岁当得声闻支佛后尔所岁当受六趣报皆名授记夫授记法面门放五色光从上二牙出照三恶道下二牙出照人天光中演说无常无我安隐涅槃遇光闻法者三途中身心安乐人中癃残者差六欲天猒患欲乐色天猒禅乐光照十方遍作佛事还绕七匝从佛足下入是记地狱道[跳-兆+尃]入䏶入脐入胸入口入眉间入顶入者是记佛道论不见记修罗光当是开鬼道出修罗从容在于䏶脐之间耳。

　　授记中虽言二乘人天故知亦大又复通释放光[(冰-水+〡)*ㄆ]光等以表记也言[跳-兆+尃]入等者[跳-兆+尃]入记畜生䏶入记鬼脐入记人胸入记天口入记二乘眉间入记菩萨顶入记佛修罗既从鬼畜二道开出今且略言从鬼故寄䏶脐中间入也。

　　伽陀者一切四言五言七九等偈不重颂者皆名伽陀也。

　　优陀那者有法佛必应说而无有问者佛略开问端如佛在舍婆提毗舍佉堂上阴地经行自说优陀那所谓无我无我所是事善哉是名优陀那又如般若中诸天子赞须菩提所说善哉善哉希有世尊难有世尊是名优陀那乃至佛灭后诸弟子抄集要偈诸无常偈作无常品乃至婆罗门品皆名优陀那也。

　　自说部中先举自说无我所等者且举小耳次即云又如般若方等正明大也从乃至已下去明通摄之相乃兼婆罗门事何但小乘耶。

　　尼陀那者说诸佛本起因缘佛何因缘说此事修多罗中有人问故为说是事毗尼中有人犯是事故结是戒一切佛语缘起事皆名尼陀那。

　　毗尼亦小一切通大况事毗尼本通于大。

　　阿波陀那者与世间相似柔软浅语如中阿含长譬喻长阿含大譬喻亿耳二十亿耳譬喻等无量譬喻皆名阿波陀那。

　　譬中亦然先举阿含次通一切言亿耳者生时耳上自然有环评堪一亿金钱二十亿耳者亦耳有环堪二十亿故中阿含二十九云佛在给孤二十亿耳亦游舍卫在暗林中初夜后夜学习不眠精勤正住修习道品于是亿耳安坐思惟作是念言佛弟子中精勤我最第一不得解脱我家大富不如还家布施修福佛知彼心令比丘呼来至已礼佛却坐一面佛言汝实如向所念耶答实尔佛言我今问汝随汝意解汝在家时弹琴调弦琴随歌音歌随琴音耶答如是佛又言弦若缓若急有乐音耶答曰不也调和有耶答曰有也佛言极大精进令心掉散极不精进令心懈怠故当观察时与非时二十亿耳闻佛教已于闲静处精勤修习得阿罗汉果大论三十三广明。

　　伊帝目多伽有二种一者结句言我先许说者今已说竟二者更有经名一目多伽有人言因多伽目多伽名出三藏及摩诃衍何等是如净饭王强逼千释令出家佛选堪得道者五百人将往舍婆提令离亲属身子目连教化初中后夜专精不睡以夜为长后得道还本国从迦毗罗婆林五十里入城乞食觉道路为长时有师子来礼佛足为三因缘说偈(云云)说此三事本因缘故名一目多伽也。

　　次释本事中云已说者本谓谢在于往故云已说一目等梵音轻重耳言更有者大小部中复有此等本时之事耳言为说三因缘者如大论三十三释因目多伽云如净饭王强令五百释种出家堪得道者将至舍婆提城所以者何未离欲故若近亲里恐其破戒令身子等亲教化之初夜后夜专精不寐是故得道得道已佛还将至本国一切诸佛还本国时与大会诸天俱至迦毗罗婆仙人林中去迦毗罗婆城五十里是诸释种所游戏园此诸释种比丘以精进故以夜为长从林入城乞食觉道路长佛知其心有师子来礼佛足在一面住佛以三因缘故说偈云不寐夜长疲极道长愚生死长莫知正道佛告诸比丘汝本在家时放逸多睡今精进故觉夜为长本在家时驾乘游戏今着衣持钵步行疲极故路为长此师子鞞婆尸佛时作婆罗门师见佛说法来至佛所尔时大众以听法故无共语者即生恶念发恶骂言此诸秃辈畜生何异不别好人不知言语以是业故从彼佛时乃至今日九十一劫常堕畜生此人尔时即应得道以愚痴故自作如是长久生死今于佛所心清净故当得解脱如是等经名因目多伽。

　　阇陀伽者说菩萨本曾为师子受猕猴寄攫胁肉贸猴子于病世作赤目鱼施诸病者或作飞鸟救于泫溺如是等无量本生多有所济皆名阇陀伽也。

　　次本生中云𤔩胁肉贸猴子者大论三十三释本生经中昔有菩萨曾为师子在林中住与一猕猴共为亲友猕猴以子寄于师子时有鹫鸟饥行求食值师子睡取猴子去住于树上师子觉已求觅猴子见鹫持去在于树上而告之言我受猕猴寄托二子护之不谨令汝得去辜负言信请从汝索我为兽中王汝为鸟中王贵势同等宜以相还鹫言汝不知时吾今饥乏何论同异师子知其叵得因以利爪自𤔩其肉以贸猴子于疫病世为赤目大鱼者出过去因果经经文广明䟽中略辨救于泫溺者大论云菩萨昔为飞鸟救诸泫溺诸商人等乃至溺水而心不退泫字(乎𦊰切)混流也又救泫溺者如大论斥三藏中云于大海中自刺而令诸商人依之至岸等。

　　毗佛略者所谓摩诃衍般若经六波罗蜜经华首法华佛本起因缘云法云大云如是等无量诸经为得阿耨三菩提故说此毗佛略也。

　　毗佛略略字大论云(来夜切)。

　　阿浮陀达摩者如佛现种种神力众生怪未曾有放光动地种种异相皆名阿浮陀达摩也。

　　优波提舍者答诸问者释其所以广说诸义如是等问答解义皆名优波提舍也佛自说论义经迦旃延所解乃至像法凡夫人如法说者亦名优波提舍经也。

　　○次分大小中二初大小相望以论通别次为缘下明通别意初又三初小九望大三对十二为通别次有人言下大九望小三对十二为通别三有经言下大一望小十一对十二为通别初文中三初略标三九别次释十二通小三又涅槃下明十二大小共。

　　二明分法大小者此经指九部为入大之本则九部是小三部是大盖别语耳。

　　初如文。

　　○次文又五初明通小。

　　通而为言小亦有记莂六道因果又阿含中亦授弥勒当作佛记岂非授记经亦有自唱善哉无问而说声闻经中以法空为大空故成论中云正欲明三藏中实义实义者空是阿毗昙所不申而成论申于空空即广经当知小乘通具十二部也。

　　言大空经者阿含经中有大空经经中广明是老死谁老死为人法二空如止观第六记。

　　○次故涅槃下证通小意三大品下举大品况四有经下若通小故大小俱十二五但是下释三别在于大则十二唯大。

　　故涅槃云先虽得闻十二部经但闻名字不闻其义今因涅槃得闻其义又云先虽得闻十二部经我意犹谓故不如是大涅槃经。

　　次故涅槃下十二通小者大经既云先虽得闻十二部者并指鹿苑故知鹿苑亦有十二如次文魔虽不能说顿十二部故知亦能说权十二部也亦为二乘说小十二部。

　　○三大品下举况。

　　大品亦云魔作比丘为菩萨说声闻十二部经。

　　魔说尚具十二况小乘耶。

　　(△四若通下故大小俱十二)。

　　有经言大小乘各具十二部若信六部通大小乘不信六部互不相通按此者即是大小俱有十二部也。

　　四引一经据信者情不偏于九则大小俱十二按此下结言若信六部通大小乘不信六部互不相通者河西云修多罗祇夜和伽罗优陀那伊帝目多伽优波提舍此六显现是故易信余六深隐是故不信复有人云但信六部不信六部不论深浅今谓不然将大小俱十二望大小各九各九是别各十二是通各九之中缘喻议三局在于小广问记三局在于大余之六部通于大小此以通难别故云既信六部通于大小不信余六三唯在小三唯在大故云不信六部互不相通此六若许通于大小则成大小俱有十二。

　　(△五释三别在于大则十二唯大)。

　　○五正释三九别中三初先[后-口+十]通义。

　　但是小乘中说非大乘之义。

　　○次正立别。

　　故别让三存九。

　　○三何者下释小无三。

　　何者小乘灰断无如意珠身故无广经假令以法空为广说之文小乘根钝说必假缘无天鼓任鸣少无问自说虽有授记记作佛少。

　　○三明十二大小共。

　　又涅槃第七云九部中不明佛性是人无罪例此而言十二部中不明佛性是人有罪。

　　可知。

　　○次大九望小三中二先明大别在九。

　　有人言大乘九部除因缘譬喻论义大乘人根利不假此三斯亦别论。

　　○次通语下明大通十二。

　　通语大乘何得无此三经耶。

　　(△三大一望小十一对十二为通别)。

　　○三明一与十一中二先别立十一。

　　有经言小乘但让广经一部有十一部无方广者大乘说如来是常一切众生皆有佛性正理为方包富为广又理融无二亦名为等声闻中所无但十一部耳。

　　○次若言下亦通具十二。

　　若言小乘定有九不应复有十一部既取十一亦通有十二。

　　言十二部者大经十四云又有说者名十一部菩萨纯说大乘方等第十九云复有十一部经除毗佛略亦无如是甚深之义。

　　为缘别说或让三或让一以判大小乘(云云)。

　　次明通别意者如上所说一往赴机据理应以通说为正故第一卷中明一十六番十二部也通别之意意在于斯。

　　妙法莲华经玄义释签卷第二十二

　　　　　音释

　　鳱

　　(音干鳱鹊鸟名)。

　　鵽

　　(知滑切黄雀也)。

　　攫

　　(古获切)。

　　贸

　　(莫候切)。

　　癃

　　(音隆疲病也)。

　　[跳-兆+尃]

　　(市兖切腓肠也)。

　　脐

　　(前西切)。

　　泫

　　(胡畎切)。

　　䏶

　　(部礼切股也)。

　　胁

　　(虚业切腋下也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第二十三　富三

　　隋天台智者大师说

　　门人灌顶记

　　唐天台沙门湛然释

　　○三明对缘者以前大小对何等缘若通若别若不辨对徒施法音于中为四初辨法名有无次次约十下正明对缘之相三前以下明所依四虽复下明摄法初文中二先立生熟两机。

　　三明对缘有异者缘即是十因缘法所成众生而此众生皆有十界根性熟者先感佛知成熟未成熟者应不失时。

　　○次若众生下明机生则无十二部名于中又四初正明不立其名次故天竺下引例三故地持下引证四若深下泛明出没。

　　若众生解脱缘未熟不可全弃对此机缘止作人天乘说不作修多罗等名。

　　初如文。

　　○次引例中三一西方。

　　故天竺外典无十二部名亦无其意。

　　○次此方。

　　此间儒道亦无斯名意义皆阙。

　　○三引权行大士。

　　若法身为王示十善道亦不滥用此名。

　　法身菩萨示为世王虽内善众典必依迹立不滥其踪。

　　○次引证。

　　故地持中说种性菩萨能自熟又能熟他有二乘种性及佛种性者随法熟之无种性者以善趣熟善趣熟者即是其义种性熟者如下说。

　　言即其义者谓不滥用十二部名也。

　　若深观行者妙得其意以邪相入正相用无碍辩约邪经外典作十二部义胡为不得而非正对缘说也。

　　四出没中用则必得教意不然所言深观行者虽暂用其名而心恒达法相故也。

　　○次正明对缘中二先通立大小两机。

　　次约十因缘所成众生有小乘根性对此机说通则十二别则或九或十一(云云)若对十因缘所成众生有菩萨机者不作别说但明十二部经。

　　○次今总下通列显秘等教于中先列两种四教次一者下释两四教。

　　今总论如来对四缘说十二部法有两种四教不同。

　　初言四缘者两种四教所被不出四缘四缘秪是藏等四教人不见者妄于显秘等四而生穿凿使闻者失途具如第一卷中明之。

　　○次释中二先释密等四教又二先明去取。

　　一者就隐显共论四教隐即秘密教显即顿渐不定教秘密既隐非世流布此置而不论。

　　秘在大圣赴机今且置而不说若欲说之秪是口密赴四机缘令其彼彼互不相知即是其意显秘虽异教不出四是故不论今且释其三谓顿渐不定所言共者三显一秘。

　　若对四法界众生通说十二部别说或九部或十一部名渐法说也若对两法界众生通说十二部此说顿法也或对四法界或对两法界或作别说或但通说此说不定法也。

　　次正释中言对四名渐者由顿后开渐渐涉三味故教成四具如第一卷及喻疑中辨若不深见一家门户如何能辨此渐等四复更下文明藏等四彼此两文更无差别但渐中合明增减不定同座异闻同名为渐对机分四耳顿二亦然但指华严故云两界不定但于顿渐二途禀益不等是故名为顿渐不定。

　　○次二者下明藏等四。

　　二者直就显露渐教中更明四教者即是三藏通别圆也三藏教直对三法界别说或九或十一通教对四法界通说十二部法也别教对两法界通说十二部法圆教对一法界通说十二部法。

　　且置顿与不定令识渐中四相分明复须除秘故云显露秪是重分别前渐中所用四法之相故云更明此四中圆何曾异于顿中圆极复与法华圆义宛同而尚不及法华开显妄生比决一何苦哉又藏等四中所言对界与顿等中文意少别何者彼顿等中通束于教以藏为声闻通为缘觉别为菩萨圆为佛界故使尔也今藏等中离人为界故藏三通四通真含中以为佛界故尔此以两教佛界有教无人故置不说别对二者亦可存于佛界亦可且置佛果但以初地而为佛界耳。

　　前以无记化化禅与诸慈悲合示现身轮或为国师道士儒林之宗父母兄弟乃至猴猿鹿马同事利益不可称说今口轮说者例如前用诸慈悲熏无记化化禅种种不同百千万法不可说不可说故龙宫象负渧海研山八万四千法藏不可穷尽。

　　三明所依中以依法性故故能于彼杂类之身说于如是不思议法然又立此顿渐显秘次第必须八相佛形而说言海渧研山者如华严龙宫诵出象负西来此下本也大本十三世界微尘数偈故知不可以海水毛端渧数知其偈限不可以研须弥为墨书其文字故知西来象负偈数能几。

　　虽复无崖以十二部往[(冰-水+〡)*ㄆ]罄无不尽也。

　　四明摄法中纵于杂类身中所说以十二部收亦无不罄尽。

　　○四明所诠者既以能诠教被所取机机缘不同教亦硕异若不以所诠为教体与邪经外论亦复何殊故以所诠定之知教有所离所至功能有归所诠者何所谓诸谛于中二先叙意次若说下正明诠相。

　　四明所诠者若委论其意出四教义中今略引诠意。

　　初文者四教本中有四种意一约四谛二约三谛三约二谛四约一谛一一意中皆具三义一明所诠理二明能诠教三明所出经论今此略用初之二意能所合辨从所标名故云诠意不广分别故但云意耳。

　　○于正明相中先明人天次明出世。

　　若说人天乘诠界内思议之俗永不诠真。

　　初文中云人天教永不诠真但诠思议之俗者但是俗而非谛望出世法属俗谛摄故云思议俗耳。

　　○次出世中先渐次顿而先明渐者随便说之应无他意。

　　若为渐教人别说九部十一部乃至通十二部者初正诠思议之俗谛傍诠思议之真谛中正诠思议之真谛傍诠思议之俗谛后正诠不思议之真谛傍诠不思议之俗谛也乃至双诠不思议之真俗(云云)。

　　初言若为渐者以人天教非五时次第故以三藏而为渐初初但说于无常苦等故云正诠思议之俗虽通涅槃涅槃是小乘法性若初诠法性恐增邪倒不能破于常等僻故俗正真傍无常少宽即正示真理则无常幻化悉皆为傍是故次云真正俗傍既获小果正欲令其入真中道傍以菩萨不思议真兼带而说故云真正俗傍言中后者此兼方等般若两意故方等中所得小果多因正诠思议之真至般若中即不思议之傍正也乃至去即法华开权显实真俗不二故曰双诠。

　　若说顿十二部者正诠不思议之真傍诠不思议之俗若说不定者此则不可定判其诠。

　　若说顿教者华严顿部正在圆真兼申别俗故云真正俗傍不定教者或傍或正或俗或真。

　　若约渐中四教明诠者三藏正诠思议真傍诠思议俗若为三藏菩萨者正诠思议俗傍诠思议真若通教二乘正诠思议真傍诠思议俗若为通教初心菩萨同二乘若为后心菩萨正诠于俗傍诠于真若为别教初心正诠界内之真俗傍诠界外之真俗若为中心正诠界外之真俗傍诠界内之真俗若为后心双诠界内外之真俗若为圆教初中后心圆诠界外不思议之真俗(云云)。

　　次约渐中四教者言渐四者意旨如前问渐初亦是三藏四教之初亦是三藏何故前云初正诠思议之俗傍诠思议之真此中何故云正诠思议之真傍诠思议之俗答前文为成渐教之初不分菩萨与二乘之别故前文明二乘初心但云俗正真傍后既约教分之故开三藏以为二段以理而言二处菩萨俱是俗正真傍二处二乘俱是真正俗傍以菩萨乘同于二乘初心故也彼此通诠是故不异若约别教等者初心即是信住二位中心即是行向二位后心即指初地已上。

　　○五明粗妙中有五初列五名。

　　五明粗妙者即为五一约理二约言三约所诠四约众经五正约此经。

　　五中初理次言与第三所诠何别答初言理者唯约所诠次云言者唯约能诠此二并是跨节明义是故但立一音一理虽云粗妙义已当开第三所诠即当分义一一教下自明所诠仍判粗妙以此异故与前二别。

　　一就理妙者一切诸法无非中道无离文字而说解脱文字性离即是解脱一切所说即理而妙譬如龙雨雨而处处不同或水或火或刀杖理亦如是理具情乖顺耳乖故为粗理顺为妙。

　　二约言辞者如佛得道夜至泥洹夕常说般若常说中道而一音演法随类异解一音巧说是则为妙异类殊解自有粗妙。

　　三就所诠者若对六道众生说人天乘者此诠有为能诠所诠俱粗若对钝根三藏五门诠于生灭四谛理此则能诠所诠俱粗若通教体法五门比于三藏析门体门能诠虽巧而所诠犹是真谛所诠亦粗若别教五门能诠为粗所诠中道为妙若圆教五门能诠所诠俱皆是妙也。

　　言五门者即约净名中旃延五义谓苦义空义无常义无我义寂灭义䟽云约理名五义以智缘理名为五行约定明五门禅此五为众行之指归故四教四门各明五义今文通说且云五门由迦旃延为诸比丘敷演三藏四门五义为维摩诘通五义诃故云诸法毕竟不生不灭是无常义故知诸法生灭但是无常非无常义四句推此生本无生灭亦非灭方得名为无常之义五受阴洞达空无所起是苦义诸法毕竟无所有是空义于我无我而不二是无我义法本不生今则无灭是寂灭义余例初句思之可知问净名弹斥既斥四枯应显四荣何故结句皆归四枯言是无常等义耶答诃有渐顿渐如旃延顿如空生应如涅槃二鸟双游不得相离是故今说真无常义不离于常故云不生不灭是无常义又若委论者若说生灭唯得结归无常义边若说不生不灭则结归不定若结归无常即属四枯结归于常即属四荣结归非常非无常即属非枯非荣下之四句准此可知若以教判枯属藏通荣属别教双非属圆以衍门中不生不灭义通故也故今教教皆云五门意在于此问余文何不明五门义独在此中答余门通用有何不可此明能诠及以所诠互有粗妙故须用之何者净名以通诃藏意在别圆故且用于能诠妙所诠粗以诃旃延能所俱粗意在结归非常非无常能所俱妙一俗随三真转意亦如是真只有二别真犹带教道是故开之。

　　○四众经中为二先迹次本迹中又三初五味。

　　四就众经者华严诠别诠圆三藏诠偏方等四种诠般若三种诠法华唯一诠。

　　○次判。

　　又诸经诠妙与法华不异而带粗诠粗诠不得合妙是故为粗法华不尔佛平等说如一味雨正直舍方便但说无上道纯是一诠。

　　○三又云昔下开此开且寄此中明之于中又四法譬合证。

　　又云昔毁呰声闻而佛实以大乘教化又云汝等所行是菩萨道此则融粗令妙如此两意异于众经是故言妙。

　　初法中言如此两意等者相待绝待也初句云毁呰声闻即正直舍方便相待意也从又云已去开方便门绝待意也。

　　譬如良医能变毒为药。

　　二乘根败不能反复名之为毒今经得记即是变毒为药。

　　譬合如文。

　　故论云余经非秘密法华为秘密也。

　　第四引证中言论云等者大论文证也言秘密者非八教中之秘密但是前所未说为秘开已无外为密。

　　○次复有下本门。

　　复有本地圆说诸经所无在后当广明(云云)。

　　言在后者指第七卷。

　　○次就此经中初标次释三结四开。

　　五正就此经明妙十二部者。

　　如修多罗名直说今经直说中道佛之智慧不说六道二乘菩萨等法唯说佛法故直说为妙祇夜妙者重颂长行中道之说耳故知祇夜亦妙伽陀者如龙女献珠喜见说偈孤然特起此偈明于刹那顷便成正觉称叹于佛成菩提事喜见孤起叹佛容颜甚奇妙故知孤起伽陀妙也本事妙者即是二万佛所教无上道不教余事即是本事妙也本生妙者明十六王子生身生为王子法身生为佛子即是本生妙也因缘者结缘覆讲大乘系珠不论小乘人天等缘是名因缘妙也未曾有妙者天华地动二眉间光三变土田等是不可思议未曾有事妙也譬喻妙者经题以法譬为名譬于开三显一何曾譬于余事即譬喻妙也优波提舍妙者身子问佛佛答诸佛智慧门龙女智积问答论法华事智积云我见释迦经无量劫方成菩提不信此女须㬰成佛此执别疑圆龙女云佛自证知以圆珠献佛此以圆答别此即提舍妙也无问妙者如文云无问而自说称叹所行道从昧三安详而起告舍利弗说佛智慧又宿世因缘吾今当说即是无问妙也授记妙者授三根佛记皆安住实智中为天人所敬即授记妙也方广妙者其车高广智慧深远等即是方广妙也。

　　释中言因缘妙者发心为因闻法华经为缘又以结戒为因缘者以实相心离十恼乱即其意也未曾有妙者独放眉间光表于中道余经虽放未曾独放二眉间光皆兼足顶及面门等故使所表各各不同三变土田者土田梵云佛刹物所生处名为土田即佛生处所也亦是一切诸法之所生处三变表三智破三惑余并如文。

　　(△三结)。

　　当知此经从初直说乃至优波提舍十二意足而皆是妙此即待粗明说法妙也。

　　○四开者前虽因便义立于开此正当遍开之相。

　　开粗显妙者昔十二十一九部不说实者今无别实异昔不实昔但言广不明理广今开言广即理广也开昔之异显今之同即是绝待明说法妙也。

　　此中言理广者其实通于十二部以广经是理事随于理理若开竟事无不开若列当文十二部已是开判竟更重明者但向引文直示十二相故以此十二对法华前诸教以论待绝故即向所列是待绝十二部也然前五意虽在判粗妙中列之前二意明佛本意更无异途第三意即是约四教判第四意即是约五味判至第五意方是正开判今经是妙。

　　第六欠观心(云云)。

　　第六欠观心者应用观心十二部经别有小卷流行者是此说法五章中初释名义通于大小故至第二方以九三一与十一约于通别而辨大小故前之二章但是能诠将此能诠于所被故有对缘由缘不同故所诠异所以第四更明所诠能被所被能诠所诠从始至终一期教显欲明所说所化粗妙复欲开此诸粗非粗故须第五判开共立方始显于所说之法终讫具于待绝二妙又复此中虽辨所被所诠正意并是以所显能所被既纯知能被妙所诠既即识能诠融是故前来悉皆属教如教而观故辨观心一切教中凡诸十二一心中具无俟他求是故须明观心十二。

　　○次明眷属妙中列章。

　　第九眷属妙者就此为五一明来意二明眷属三明粗妙四明法门五辨观心。

　　○解释于中又五初总明次第次譬如下略释眷属名义三行者下寄例以释眷属义也四他土下明眷属之由对他土辨异五昔教下对粗辨妙又初意是总明次第后四意是别明次第一一莫不因说而生故次说后而明眷属。

　　所言次第者若无说而已说必被缘缘即受道人也已受道故即成眷属。

　　初文者次第只是来意异名说即指前说法妙也。

　　○次意者先义次名。

　　譬如父母遗体揽此成身得为天性。

　　如来如父母所说如遗体受者如揽此成身如眷属。

　　天性亲爱故名眷更相臣顺故名属。

　　名中宿缘相关如性亲爱今日受道名为臣属所受如说能为眷属。

　　行者亦尔受戒之时说此戒法授于前人前人听闻即得发戒师弟所由生也禅亦如是授安心法如教修行即得发定是为我师我是弟子慧亦如是说诸法门转入人心由法成亲亲故则信信故则顺是名眷属也。

　　次例中意者戒定慧如说弟子为眷属。

　　○由中意者为二先正明由此土由说也。

　　他土余根皆利随所用尘起之令他得益此土耳根利故偏用声尘。

　　○次故二万下引证。

　　故二万佛时教无上道十六王子覆讲法华从是已来恒为眷属世世与师俱生或人天眷属或三乘眷属或一乘眷属故身子云今日乃知真是佛子。

　　既云教无上道及覆讲法华故并从说自大通已后种种调熟令入一乘故身子下重证眷属也言今日乃知真是佛子者小乘中以菩萨为似子声闻为真子大乘中以菩萨为真子声闻为似子故身子于昔自谓为真今日乃知声闻为似蒙佛开示方名真子。

　　○次粗妙者亦名今昔相对昔指鹿苑三藏三乘对权今日法华为妙。

　　昔教五人得真无漏名佛子菩萨不发真名为外人于法华发大乘解自称昔日非真佛子。

　　言昔教五人者一頞鞞二䟦提三俱利太子四释摩男五十力迦叶具如䟽释。

　　○今又为二初正明对辨。

　　今说一实之道。

　　○次从闻下别明所生又四初总明三慧生次从佛下别明三慧生三三慧下总结思修并因于闻故具列之四故次下结。

　　从闻悟解法身得生。

　　从佛口生是闻慧中法身生从法化生是思慧中法身生得佛法分是修慧中法身生。

　　次文言法化为思者受化故思修故得分。

　　三慧成就是真佛子定于天性得成眷属。

　　故次说法之后而明眷属妙也。

　　○正明眷属中标列释。

　　二明眷属者又为五种一明理性眷属二明业生眷属三明愿生眷属四明神通生眷属五明应生眷属。

　　○释中初释理性中三初明理同。

　　一理性眷属者众生如佛如一如无二如理性相关任运是子。

　　○次引证。

　　故云我亦如是众圣中尊世间之父一切众生皆是吾子。

　　○三结归。

　　此是理性不关结缘不结缘皆是佛子也。

　　○次业生下释余四眷属又二初通约四教结缘成熟次别约四教释四眷属初文又四初明结缘不同次若信下受道不同三结缘下明成熟不同四虽复下结成眷属初又二先立二类次释二类。

　　二业生眷属者但众生理论皆子而饮他毒药有失心者不失心者。

　　初文云饮他毒药失本心者忘本所受故曰失心从本化来迷真之后起无明惑如饮毒药背大化为失心。

　　○不失者下释两意。

　　不失心者拜跪问讯求索救护与药即服故于大通覆讲说妙法华得结大乘父子其失心者虽与良药而不肯服流浪生死逃逝他国即起方便或作三藏结缘说生灭之法或作通教结缘说无生之法或作别教结缘说不生生恒沙佛法或作圆教结缘说不生不生一实相法。

　　初人大通佛所已结缘竟中间成熟成顿眷属次人久迷生死复须更结即大通之后也。

　　(△次明受道不同)。

　　若信若谤因倒因起如喜根虽谤后要得度。

　　(△三明成熟不同)。

　　结缘已后以二十五三昧为二十五有说三谛法而成熟之或于中间得度或于今未度。

　　(△四结成眷属)。

　　虽复得度未度皆是眷属。

　　○次别约四教明四眷属中即为四文初三藏中二初释三次辨无四初明三眷属为三初明业中为五初今三藏下明垂三藏迹次往日下叙昔施化三缘未下明今日相遇四明受道不同五若不下明此佛一假眷属义绝。

　　今三藏佛于分段国出家成道。

　　往日三藏之缘或得度或未得度得度之者灰身灭智不复论生。

　　缘未度者来牵分段昔殷重信顺今为亲识受道昔泛泛信顺今为疏外受道昔时拒谤今为怨家受道。

　　初三如文。

　　(△四明受道不同)。

　　甘露初降先得服尝早断分段得出生死如大象捍群俱证解脱如五佛子之流虽是异姓则是法亲内眷属也。

　　言甘露初降者初转四谛法轮也即以教法名为甘露初禀道益名为服尝如大象捍群者诸佛菩萨示入生死示与众生共证解脱五佛子者四果及支佛且约示辅三藏佛生为眷属者若权若实俱云业生教门且尔。

　　(△五明眷属义绝)。

　　若不得道虽是宗族名外眷属佛于其人则无利益若入灭度不复更生此人缘尽传付后佛也。

　　言缘绝者且约三藏一期而说教中既不说有生处故昔教中不复论生跨节论之生生不息。

　　○次愿生中其文简略大意如前业生中说言愿眷属者如论云诸内眷属并由宿愿又如帝释发心若太子于最后身成佛之时愿为马载太子出城亦如大拿太子见阿周陀阿周陀发愿若太子成佛愿为神通弟子即目连是余皆例此具在佛本行集于中为三初正明眷属。

　　三愿眷属者先世结缘虽未断苦愿生内眷属中。

　　○次明受道不同。

　　或怨家等因之受道若得道者成法内眷属不得者成法外眷属。

　　○三眷属义绝。

　　若佛灭度此人无益传付后佛也。

　　(△谓从正明眷属至眷属义绝意皆同于业生)。

　　意同业生皆言传付后佛者如弥勒云释迦文佛种种诃责无柰汝何教植来缘今得值我此例可知。

　　○次神通者为二先正释次料简愿通不同初文为二初正明三藏通生次三藏下明以大乘意说有生初文三先正明眷属。

　　四神通眷属者若先世值佛发真见谛生犹未尽或在上界或在他方今佛分段作佛或以愿力或以通力来生下界。

　　○次或为下受益不同。

　　或为亲中怨辅佛行化断余残惑而出三界。

　　○三残惑下亦明缘绝。

　　若残惑未尽值佛入灭亦自能断或待后佛(云云)。

　　三藏不说界外生今以大乘意望之昔值佛得度三界生尽受变易身缘牵分段非是业生但是愿通。

　　次以大乘意说神通眷属界外有生。

　　(△次料简愿通不同)。

　　愿通云何异。

　　次料简中云愿通云何异者由向释云或以愿力或以通力既于通中而兼云愿愿之与通有何同异。

　　○约自下答又为三初略答自力及教不同次约本处有身无身三约大小二教重辨。

　　约自报力名神通约教名誓愿。

　　初文修得报得总明自报力也约教名誓愿者大乘教门所说名此神通以为誓愿誓愿来者昔禀佛教起于誓愿佛昔亦以大誓愿摄故世世相值为熟为脱今佛生此誓牵而来故云约教。

　　神通生者本受报处犹有报身以身通力分形来此若愿生者报处无身愿力下生耳。

　　(△三约大小二教重辨)。

　　三藏不说断结誓愿受生死身不约此教论愿通教则有誓扶余习而生分段依通明愿于义为便。

　　言通有誓扶等者若三藏教习不牵生若正使尽无复生处况三藏教因则正习俱在果则正习俱断故依通教及大乘实说得有来生。

　　(△次辨无四)。

　　此等未得法身故全无应生眷属三藏眷属竟。

　　○次明通教三眷属中为二初正明眷属次对辨应生。

　　往昔结无生缘者或已得道或未得道佛于分段作佛未得道者当处即有业生上界向下即有愿通两生分别愿通如前说横从他土来者即有愿通竖从方便来者亦有愿通。

　　初言横从他土来者或在娑婆之外俱有来义娑婆内来此不须疑故净名云从余四天下来在会座诸大乘经皆云从十方来。

　　通教未得法身故无应生眷属也。

　　往昔曾结别教缘者中间同事说法种种教诏或熟未熟佛今在分段作佛未得道者当处即有业生上界向下得有愿通横从他方得有愿通竖从方便来亦有愿通竖从实报来者得有应生无明先破已得法身之本能起应入生死此则异前(云云)。

　　次明别教四眷属者前之两教教无应身故不论应圆教亦然故先明教。

　　往昔结圆教缘者中间调熟或得道或未得道今于分段作佛先缘牵来差别不同若未得道当处有一上界向下有二他方横来有二方便来亦二实报来有一例如前(云云)。

　　言如前者如前别教。

　　○次问答料简中具简二教应身有二问答初问。

　　问法身惑除理显何故受生。

　　如文。

　　○答中自三列释。

　　答应身受生其意有三一为熟他二为自熟三为本缘。

　　○释熟他中为六初明能应次若得下明于所化辨能化功三如华严下引证能化既云非生死者即应生也四复次下释疑五通结意六约今经以判妙。

　　一熟他者只为业生善根微弱不能自发诸菩萨等先虽得度愍彼迷闇慈力起应入二十五有而作师导引诸实行令向佛所。

　　初如文。

　　若得真道成内眷属同于应生若得似道同于愿通不得真似令增进胜业皆使利益无有唐捐。

　　次文者所化入真还同能化。

　　○三引证中二先通引。

　　如华严中说佛初托胎法身菩萨皆侍卫下生如阴云笼月散降余胎为亲中怨引诸业者当知诸眷属非生死人。

　　○次摩耶下别引人类。

　　摩耶是千佛之母净饭是千佛之父罗睺罗十佛之子诸声闻等悉内秘外现示众有三毒实自净佛土诸亲族等皆是大权法身上地岂有凡夫能怀那罗延菩萨耶。

　　○四释疑中四先通释次何者下举例释三调达下别引人类释四故华严下以所得法门验释。

　　复次外道怨恶抗拒诽谤当知皆是法身所为。

　　初如文。

　　何者转轮小善出世无怨岂有无上法王怨仇满路若于佛起恶恶道受罪何得灼然生生相恼龙象蹴踏非驴所堪。

　　仇亦怨也法身如龙象若作魔王非二乘所堪。

　　(△三别引人类释)。

　　调达是宾伽罗菩萨先世大善知识阿阇世是不动菩萨萨遮尼楗是大方便菩萨波旬是住不思议解脱。

　　言调达是宾伽罗菩萨等者故大经云若提婆达多实是恶人堕阿鼻者无有是处今经授其当作佛记品后又云若有男子女人闻是品者净心信敬不生疑惑不堕三恶生十方佛前岂五逆人有此闻品妙功德耶余并如文。

　　(△四以所得法门验释)。

　　故华严列众明诸天龙鬼神悉住不可思议法门。

　　(△五结通意)。

　　如是等若亲中怨好恶逆顺皆是法身先是法内眷属今作应生眷属若亲中怨好恶逆顺未得法身先虽结缘为犹在法外同称愿业等眷属。

　　(△六约今经以显妙)。

　　诸余经典非不明此权利益众咸谓是实内实外实好实恶实逆实顺故经云未曾向人说如此事今经佛自开近权显远实开诸眷属迹权显本实故文云今当为汝说最实事是名应生眷属熟他故来也。

　　六显昔粗今妙中云诸余经典非不明此等者非不明此内外眷属未若今经开权显实。

　　(△二为自熟)。

　　二为自成来者法身菩萨进道无定或从生身进道或从法身进道故下涌出菩萨云我亦自欲得此真净大法分别功德品中明增道损生即其义也。

　　二自熟中即迹本二门意也本门二文下土此土具如经文可见言法身菩萨或从生身进道等者如他方大士或从释迦生身佛边闻法进道或从法身者如大论云法身佛为法身菩萨说法此约界外得作此说大论八十七问云生身菩萨贪惜未除割截则难若无生忍菩萨犹如化人割截无痛有何恩分答虽得无生行亦为难何以得知得无生已应受寂灭无量快乐能舍此乐入生死中受于种种下贱之身生身菩萨着此法身故悕望心施非清净施是故不及无生忍者是故无生忍菩萨方名大恩故知生身法身仍须进道为进道故听法利物具如分别功德品无生忍去是法身菩萨自此已前至八世界是生身菩萨大论三十七广明诸佛眷属不同。

　　○三本缘中二先略明。

　　三为本缘所牵本从此佛初发道心亦从此佛住不退地佛尚自入分段施作佛事有缘之者何得不来犹如百川应须朝海缘牵应生亦复如是。

　　○次若别下更以通别两释以简本缘。

　　若别说者业生在分段愿生通生在方便应生在寂光通论一处具有四种如实报已得法身能起应作四种眷属就圆结缘者虽未断惑自有三种眷属就得道者即是四也别眷属亦四可知通藏结缘三种可知虽无应来之应得论感应之应就所应得名四义宛足。

　　所言别者四土对四类若通说者可知言未断惑者未断无明。

　　(△次一问答)。

　　问下方涌出妙音东来如大经中召请十方诸大菩萨集娑罗林大师子吼于四眷属此是何等。

　　次问中言娑罗林等者大经云如来至彼俱尸城中欲入涅槃师子吼菩萨问如来何故离六大城俱尸城现我为迫逐诸外道故不住六城我昔于余处未名师子吼今于此处娑罗林中大师子吼。

　　答是神通来非神通生是应来非应生是大誓愿相关非愿生是因缘相召如下方闻声妙音见光是诸佛大事业来非业生业生者不能业来业来非是业生愿通生者不能愿通来愿通来者亦能愿通生亦能应来应来亦能应生(云云)。

　　答文者从他方起通来非神通生此是法身发得神通名神通起应从他方来非起应生此言大誓愿者昔结圆种今以圆熟故云大誓相关是大事不思议业相召不同结业牵生之类或有未破见思藉妙音力而得来者非大誓业亦是结业眷属妙也此则自是一途若准前意并以法身为四眷属方答前问故下结云愿通来者亦能应来不言业者业滥实业故也下方闻声者涌出中云尔时下方菩萨闻释迦牟尼所说音声从下发来妙音见光者妙音中云尔时一切净光庄严国中有一菩萨名曰妙音久已植众德本得诸三昧释迦牟尼佛光照其身即白净华宿王智佛言我往娑婆世界等。

　　○三判粗妙中二先判次开初判为二先约教次约味初教中二先正约四教次责偏部以显妙初文二先三粗次一妙。

　　三明粗妙者若三藏根性眷属此性下劣昔结此缘缘亦浅小中间以法成熟成熟盖少若来生佛国作内外眷属业愿通等乃至应来影响三藏佛者皆粗眷属也通别根性乃至内外虽巧别有异准例可知皆粗眷属也。

　　三粗中何但所化成粗亦乃能化非妙何者以机粗故致使化主现为粗身乃至菩萨现粗眷属而成熟之且从迹判故皆属粗。

　　○次此经妙者直引此经当教当部二义俱成故便引之文中自列三妙次文准义初文应云结缘妙次一切下释前结缘方属成熟后文内外中间兼得业愿通三。

　　此经说诸众生悉是吾子非客作人论其理性无非是子是名理性眷属妙。

　　(△次文准义初文应云结缘妙)。

　　往昔覆讲结缘系珠二万亿佛教无上道经云若我遇众生尽教以佛道若众生无佛性者教以佛道过则属佛若众生皆有佛性迷惑不受教过属众生。

　　一切有心皆当作佛阐提不断心犹有反复作佛何难二乘灰灭灭智则心尽灰身则色尽色心俱败其于五欲无所复堪而能世世遇之尽教佛道此则中间成熟妙。

　　言其于五欲无所复堪者以阉人譬助显此意以色败故五根亦败以心败故是故二乘菩提种断。

　　今于法华普得作佛此希有事最上医王变毒为药能治败种无心成佛此则内外眷属妙。

　　○次譬如下譬向三文。

　　譬如临阵争勋前锋第一佛说诸教[(冰-水+〡)*ㄆ]罗众生而灰心二乘处处不入于法华忽然得入故涅槃遥指八千声闻得授记莂如秋[(冰-水+〡)*ㄆ]冬藏更无所作若法华不悟佛性涅槃不应遥指若众生本无佛性往昔结缘不应教以佛道原始要终佛性义明可以意得。

　　元始谓结缘要终谓得度余教岂无此事但教中不说故判为粗。

　　○次责偏中不破华严圆教但判部权而弘教者不晓故破其经师于中初责次故知下判粗妙。

　　今问华严师顿极之教说一切众生有佛性不若其有者二乘何不闻经授记作佛那忽如聋如哑若言二乘本有佛性而匆匆取小如阉本根本根已败为可治为不可治若可治何故不治若不可治那得复言一切众生皆有佛性。

　　初言如阉本根者如止观第六记。

　　○次判中二先略判。

　　故知华严所不能治是方便之说法华能治是如实之说能治难治此处则妙。

　　○次所谓下历诸妙独显。

　　所谓结缘妙成熟妙业生妙愿生妙应生妙内眷属妙外眷属妙能受妙道影响妙事是故称妙。

　　(△次约味)。

　　若将此意约五味者乳教有别圆两眷属一粗一妙酪教但一粗生酥三粗一妙熟酥二粗一妙法华无粗但妙是名相待明眷属妙也。

　　五味可知。

　　(△次开)。

　　又开粗显妙者诸经明粗眷属皆不见佛性今法华定天性审父子非复客作故常不轻深得此意知一切众生正因不灭不敢轻慢于诸过去佛现在若灭后若有闻一句皆得成佛道即了因不灭低头举手皆成佛道即缘因不灭也一切众生无不具此三德即是开粗显妙绝待明眷属妙也。

　　妙法莲华经玄义释签卷第二十三

　　　　　音释

　　鳱䧲

　　(并古安切)。

　　铣

　　(苏典切)。

　　欀

　　(音箱)。

　　閦

　　(初六切)。

　　[跳-兆+尃]

　　(同膞)。

　　渧

　　(丁历切与滴同)。

　　诘

　　(契吉切)。

　　呰

　　(蒋氏切口毁也)。

　　頞

　　(阿葛切)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第二十四　富四

　　隋天台智者大师说

　　门人灌顶记

　　唐天台沙门湛然释

　　○四明法门中三先分别次判三开初分别中三初列经文。

　　四明法门眷属者此如普现菩萨问净名居士父母妻子亲戚眷属吏民知识悉为是谁奴婢僮仆象马车乘皆在何所净名答云方便为父智度为母一切众导师无不由此生法喜为妻慈悲为女善心诚实男毕竟空寂舍弟子众尘劳随意之所转道品善知识由是成正觉此法门以为眷属。

　　○次若尔下征起。

　　若尔者法门不同深浅有异。

　　○三若三藏下历教分别教教通用而义各异若善四教化主各从四种权实智生四教物机闻法生喜各发弘誓誓境不同故令四人慈悲各异初念善心究竟果舍当分自别各不杂乱己心尘劳随四智转四四谛异故道品不同各开三脱四佛正觉若得此意此义自显无俟委论至别教中别引无量义十住宝性等意若通上下亦应可见。

　　若三藏法门观真为实观假为权以此二智满即名为佛佛即导师慈悲六道即是女令他善顺真谛名为男得此法时喜名此为妻此心中修诸波罗蜜道品等即是善知识也若通教中法门眷属者观诸法如幻如化体达即空为实分别四门同异为权于此二智生解名导师慈爱众生为女令生善直心为男行六度道品为知识是为通教中法门眷属(云云)。

　　若别教法门恒沙眷属真俗合为权智是父中实理为母无量慈善无量道品诸波罗蜜通达无滞道种智分明观机识药即是别教中眷属故无量义云诸佛法王父经教夫人母和合出生诸菩萨子十住毗婆沙云般舟三昧父大悲无生母一切诸如来从此二法生宝性论云大乘信为子般若以为母禅胎大悲为乳母诸佛如实子阐提谤大乘障外道横计身中有我障声闻怖畏生死障支佛背舍利益众生障菩萨修四法为对治修信修般若修虚空定首楞严定修大悲得清净法界到彼岸见如来性生如来家是佛子也既道见如来性生如来家当知用如来为父也无量法门不可说不可说皆能生佛子(云云)。

　　宝性论云等者以大乘信为初生子此子即以实智般若为所怀母用首楞严以为胎藏既出生已必假大悲将护信心为所养母至于初地方得分名如实子也阙父者即以般若实智兼之言四种障菩萨能治者亦可通于三教菩萨首楞之名虽即在大义可通用此定本在别圆教中南岳随自意等文亦以义通通于通教唯三藏中无此名耳然须分于能治相异言无量法门至皆能生佛子者生佛之子名生佛子又佛即是子佛从法生故佛是子跨节则诸教法门皆从圆生当分则各各自有无量法门生当教佛果。

　　若圆教法门明眷属自行三谛一谛为实化他一谛三谛为权随情一谛三谛为权随智三谛一谛为实从此不思议生解一心具万行之善为男无缘大慈为女闻佛知见生喜为妻非净非垢等中道道品六波罗蜜为善知识如是等实相圆极法门以为眷属初住之中便成正觉能八相化物即是导师前来诸法门既粗生诸导师亦粗今法门眷属既妙所生导师亦妙也。

　　次圆教中言自行三谛者即权而实故云三一化他三谛者即实而权故云一三不分而分且作此说。

　　(○次判)。

　　用此意历五味教者乳教一粗一妙酪教但有一粗生酥有三粗一妙熟酥有二粗一妙法华但有一妙待粗意竟。

　　(△三开)。

　　诸经妙者自妙粗者自粗今经非但妙者为妙亦无复有粗絓是前来诸粗悉皆决了为一平等大慧妙法门也绝待意竟。

　　絓者结[糸*系]也非此中意亦挂也谓但挂诸经也淮南子云飞鸟不动不絓网罗楚辞云心絓而不解今皆开之故云皆悉决了余文可见。

　　○次观心眷属中二先列。

　　五观心眷属者即为六一爱心二见心四则四教也。

　　○次释释中二先释次明事下寄此文后总明功能初文三先释次判三又决下开初文自六前二文中二释结。

　　(△一爱心)。

　　爱心眷属者无明为父痴爱为母出生烦恼之子孙以贪着忆想欲得心中法门魔鬼便入如媚女思想邪媚媚之行人亦尔忆想偏邪邪物得入以鬼力故或生权解或生实解邪解生故鬼导师生起鬼慈善着邪法喜行邪六度道品得邪辩心明口利说诸法门即爱心眷属也。

　　(△二见心)。

　　邪相既利发得四见见心推画作诸法门心所见处为实同他为权心起爱为女心分别为男如是心中修六度为道品是名见心眷属。

　　释二如文。

　　(△次结)。

　　何者此之见爱不识己心苦集妄谓道灭不知字与非字如虫食木偶得法门之名有名无义岂非爱见耶。

　　(△四则四教)。

　　若能观心识爱见心皆是因缘生法无常生灭即有四番观心眷属如中论偈云因缘生法即空即假即中仍于四观各明眷属准前可知。

　　次约教者亦如止观记兼引楞伽经。

　　(△次判)。

　　判五观心为粗后一观心为妙。

　　(△三开)。

　　又决粗论妙人尚不自识己爱见心是因缘生何能识因缘心即空即假尚不识空假何能魔界即佛界于见不动修三十七品耶今观爱即是法性观见不动修三十七品魔界见界即是佛界于非字中而能知字行于非道通达佛道于一切法无不是妙。

　　此中前后合七眷属此之七名各有通别别在于七通名眷属者七皆于佛性自亲爱莫不臣顺然别名中前一从理次四从事次一从法次一从行于所从中通局不等初一名理俱通后六名局义通是故后六随事别受名故何者业生名义亦通上下事唯局凡所言通者从有漏业乃至不可思议业故业是缚义界内界外诸相并缚愿生名通后二义复通前业通兼愿正是业系复由愿牵是故从胜依愿立名事亦局凡通非无愿亦从胜立名亦通后事局小圣及以大贤不通于凡次应生名局义通小圣及以大贤或有应来通得名应事局大圣不通小贤次法门者名义乃通通于四教能化所化若师若弟若境若智事局出世不通于迷次观心者名之与义通世出世前二爱见唯世间故然法门及以业愿通应莫不观心但为随事得名既殊故以观心别置科目又净名所答正从理观然亦未得观心名者以对事立称观道不专故立观心唯对一境如是等义虽复分别未判未开前诸文中虽逐近略述未若文后总判总开故正释后复立一门法门及观在后复更自别开判。

　　明事眷属伏听学文字人明法门眷属伏行教人明观心眷属伏观心坐禅人三种法门并过其闻见(云云)。

　　○次利益妙中二先释名次正释自行功德指前五妙次后四妙已是益他受化得益于兹别立益虽不等同归法华是故名为利益妙也。

　　第十功德利益者秪功德利益一而无异若分别者自益名功德益他名利益(云云)。

　　○次正释中先开章。

　　此为四一利益来意二正说中利益三流通中利益四观心中利益。

　　○次依章解释解释中所以不言序中益者序但预表当益当文无益可论若作表义神通妙中已略辨竟今初明来意中初总标益意次别明益。

　　一利益来意者诸佛所为未尝空过。

　　初文言所为者谓前感应神通说法三妙不空即是利益利益之人即是眷属。

　　○次释论下别明中二初引他经得益不同次今经下明今经妙益。

　　释论云佛入王三昧前放光度前者后放光度后者譬如网鱼前获后获见光闻法皆不唐捐净名云法宝普照而雨甘露即身口两益也华严思益并云放光破悭破瞋破痴等具如彼说。

　　初文中所引一论三经并明由佛得王三昧能身口两益语光指前神通语闻指前说法语身指前感应又语身亦通感应神通前言不空过者若度破获皆不唐捐通是利益别号引净名中法宝是现身普照是放光而雨是说法华严思益放光等者彼思益经第二网明菩萨放光遍照十方阿僧祇国一切烦恼病苦遇光快乐佛又放六度及一切法光皆悉对治众生悭等诸蔽及一切惑具如彼经及华严等。

　　○次此经中二先信解次述成。

　　今经四大弟子领佛开三显一之益佛言如来复有无量功德汝等说不能尽譬如大云起于世间譬形益也兴雷耀电譬神通益也其雨普等譬说法益也而诸草木各得生长即是四种眷属皆沾七益故次明利益妙也。

　　领解文略述成文广具有前来四妙方有今文利益言不能尽者具如药草䟽中明横竖不及等此明利益益多故也余意在文可见。

　　○次明正说益中文自分三先列。

　　二正说利益又为三先论远益次论近益三论当文益。

　　○次释释中初言远者此是迹门故且以大通为远于中又二先通叙次别释初文为四初略述益由次善生下明益相三死之下结示四故文下引证。

　　远益者即大通佛所十六王子助化宣扬双击毒天二鼓。

　　○益相中二先标次始人天下释相。

　　善生有浅深惑死有奢促。

　　善生通浅深恶灭亦通浅者若依大经破无明位方名杀人其实恶灭具如今文通于初后。

　　始人天善终至大树浅益也始初心最实终后心最实深益也始破不善终破尘沙奢死也始破无明终亦破无明促死也。

　　(△三结示)。

　　死之奢促是毒鼓之力善生浅深天鼓之力。

　　(△四引证)。

　　故文云破有法王出现于世随众生欲而为说法即二鼓之文义也。

　　○次别释中二先结前生后。

　　破有义如前说说法益义今当说。

　　○次列释列释中二先七次十初七中先大师次私释初文二先列。

　　略为七益一二十五有果报益亦名地上清凉益二二十五有因华开敷益亦名小草益三真谛三昧析法益亦名中草益四俗谛三昧五通益亦名上草益五真谛三昧体法益亦名小树益六俗谛三昧六通益亦名大树益七中道王三昧益亦名最实事益。

　　○次却以益反释眷属由益成眷属故也。

　　若二十五有因果益堪为业生眷属若真谛三昧体析益堪为愿生眷属若俗谛三昧五通六通益堪为神通眷属若中道王三昧益堪为应生眷属。

　　七益中并以三藏菩萨为俗谛三昧五通益者以未断惑故别教出假俗谛三昧六通益者且语断见思益名为无漏通望三藏菩萨全是有漏是故且与无漏之名。

　　(△次私释)。

　　私谓应有四双八益直是开前合后故言七益若开后合前亦是七益前后俱开即是八益所谓中道次第益中道不次第益若前后俱合则是六益(云云)。

　　章安云开前者开小草为因果两益合后者合中道次第不次第为一实事益俱开俱合准此可知次第益者即是别中约教道说耳。

　　○次大师开为十益于前七中亦不开中道次第不次第唯于小草开为因果又于中草开为声闻缘觉二益更加方便实报二益以成十益于中二先结前生后。

　　已略说七益竟今更广开为十益。

　　○次正释释中二先列。

　　一果益二因益三声闻益四缘觉益五六度益六通益七别益八圆益九变易益十实报益。

　　○次正释释中二初释次问答料简初文二初正释次若粗妙机下结初中自为十初果益中二标。

　　果益者即二十五有果报益也。

　　○释然因果益通二十五有者于果报身得现益相故名果益言因益者谓内心转修今初果益中三先释次此清凉下明益由三大经下引经结益。

　　有八大地狱谓阿鼻想黑绳众合叫唤大叫唤焦热大焦热一一各有十六小狱为眷属合一百三十六所此正地狱在地下二万由旬其傍地狱或在地上或在铁围山间傍轻正重重者遍历百三十六中者不遍下者复减其中众生常为热苦所逼不可具说闻者惊怖四解脱经称为火涂初入初出两时可化其中罪人宿世善根可发关宜而为圣人赴对应之或蒙光照或注雨灭火或调达婆薮开示说法热闷苏醒身体清凉获冥显两益诸苦得息八寒冰谓阿波波等亦有百三十六所乃至得冥显两益温暖适身是为地狱果上得清凉益也畜生者略有三种水陆空陆有三品重者土内不见光明中者山林轻者人所畜养强者伏弱饮血啖肉怖畏百端四解脱经称为血涂其中众生先世善根可发关宜圣人赴对应之得无所畏获冥显两益是为畜生果上清凉益也饿鬼者或居海渚或在人间山林中或似人形或似兽形重者饥火节焰不闻浆水之名中者伺求荡涤脓血粪秽轻者时薄一饱加以刀杖驱逼塞海填河四解脱称为刀涂其中众生先世善根可发关宜圣人赴对应之手出香乳施令饱满获冥显两益是为饿鬼果上清凉益也阿修罗者或居半须弥岩窟或大海边或大海底与诸天为憾恒怀怖畏雷鸣谓为天鼓龙雨变成刀剑此中众生先世善根可发关宜圣人赴对应之软言调伏获冥显两益是为阿修罗果上清凉益也四天下人虽果报胜劣俱有生老病死同是轻报泥犁其中众生先世善根可发关宜圣人赴对应之令所离得离所求得求获冥显两益也六欲天者地天别有修罗斗战之难通有五衰死相苦等地狱其中诸天先世善根可发关宜圣人赴对应之令获冥显两益也四禅梵王无想那含等色天虽无下界诸苦而为色所笼若命尽时不乐入禅风触吹身唯除眼识余皆有苦其中诸天先世善根可发关宜圣人赴对应之令获冥显两益也四空诸天虽无欲色界等苦如疮如痈如痴如箭入体成就细烦恼其中诸天先世善根可发关宜圣人赴对应之令获冥显两益。

　　初文者文中从省四趣自四四人合一六欲合一色界七有同为一释四空合一一一文中皆云其中众生乃至𡨋显两益者语略意周具如感应妙中明感应相及同异中三十六句一界十界并相对中苦乐关宜二十五有及别圆等且语现益以对先世据理则通现在未来具如前文十界中说不可尽具思之可及说不可并张例不可全阙一一皆出其苦相为机次关宜等可知初地狱中言八大地狱者八热地狱地狱者梵云泥𥠖此云苦具言地狱者从处为名八中各有十六小狱以为眷属则八个十六成一百二十八并根本八合成一百三十六狱故俱舍云此下过二万无间深广同上七捺落迦八增皆十六谓煻煨粪屎锋刃烈河增各住彼四方无间四门既各有四上七亦然八寒者且准他文云百三十六若准列八文一頞部陀此云疱谓寒风逼身生疱二剌部陀此云疱裂三頞哳咤四嚯嚯婆五唬唬婆此并从声为名也六嗢钵罗此云青莲华七钵特摩此云红莲华八摩诃钵特摩此云大红莲华此并随身色为名也并在前所说地狱傍本处在下支𣲖不定或近山河江海地下空及余处鬼本处在琰摩王界故此洲下过五百由旬有琰摩界纵广量亦尔从此展转以居余处或有端正受诸快乐犹如天中尚有丑陋今文稍略地狱诸相广如观佛三昧正法念阿含婆沙俱舍论等水陆空者此三是畜生所依处也大论又有三类摄畜生尽谓昼行夜行昼夜行五衰相者一者头上华萎二者腋下汗出三者项中光灭四者两目数瞬五者不乐本座如疮等八圣种者具如止观第八记。

　　(△次明益由)。

　　此清凉益合而言之盖由凡圣慈善根力别而言之本由菩萨初观二十五有所防之恶而起于悲观二十五能防之善而起于慈以此慈悲熏王三昧不舍众生赴对关宜令得利益。

　　(△三引经结益)。

　　大经明二十五三昧破二十五有者十番之一意略如此也。

　　余由证二文可见。

　　○因益中二先与果益对辨难易同异次正释。

　　二番二十五有修因益者夫自他因果各随义便互举一边说之则易前果报益处所时节不同不得一身备论诸益从多人多处易显若明因益一人之心起无量业其义易显故约一人明二十五有因益也。

　　初文者一果辨多果则难一心辨多因则易故于一人心中可辨二十五有因益之相以王三昧力而应之也。

　　○正释又三初正释次合而下明益由三大经下结初文又二先正释次如是等下结初又二初总释次若无下别释。

　　云何因益四因坏益二十一因成益或一因坏益一因成益二十三亦成亦坏益。

　　四因坏益者四趣因也二十一因成益者四趣已上至非想也此语先持五戒顿离四趣因者是也一因成者非想也此一无坏故也一因坏者此一唯坏无成此中明益不可更云成此一故也此语先破地狱因说中间渐离故迭有成坏意亦可知若成就地狱及坏非想非此中意六天因果前三具如正法念等三界因果具如俱舍婆沙。

　　○次别释中亦四趣四人各辨六欲色空合明初四趣坏中二先释次此名下结益初又二先地狱中二先正明恶有。

　　若无戒自制纵其身口作四趣业名地狱人若舍恶持戒名见天人但禁戒严峻遇缘动退则恶业还兴或四重五逆焚毁塔寺此心生时恶起戒没是业熟成必堕恶道。

　　○欲离下立机缘中二初直明。

　　欲离此心成就戒善此有可发关宜之机感无垢三昧赴对应之恶心豁破地狱因息得冥显两益(云云)今人虽入道场忏悔恶心不转则恶业不坏恶业不坏得绳不断罪不得灭也。

　　○二明得绳者具如止观第七记。

　　○次余三趣因相略如止观十心中于中又二先正明有相次欲离下辨机缘初文自三。

　　若悭贪谄媚邀射名闻内无实德欲人称美此恶起戒伏堕于鬼中若无惭愧负债不还无恭敬心憍慢瞋忿贪婪饕餮此恶起戒伏堕畜生道若嫉贤妒能为胜他故而修福力蛆毒恶心方便坠陷惊怖于他是恶起戒伏堕阿修罗业。

　　○次机缘。

　　欲离此三恶心成就戒善善有可发关宜之机圣用赴对应之恶心豁破戒善完具。

　　如文。

　　(△次结益)。

　　此名四趣因坏人天因成获冥显两益此约人道修因作此释耳若约诸趣欲出地狱入畜欲出畜入鬼欲出鬼入修罗欲出修罗入人道皆传传有因因成业转此例可知(云云)。

　　○次辨二十一因者又二谓人天各先辨相次机感初文先四人中二先正释因相次明机感初又三先总标人因。

　　若坚持五戒兼行仁义孝顺父母信敬惭愧即是人业。

　　○次列。

　　人业有四品上中下下下。

　　○三判。

　　若就果报阎浮提为下下若就入道郁单越为下下。

　　(△次明机感)。

　　或时善心歇末恶念唯强善有可成恶有可灭关宜之机圣用赴对应之四恶趣坏四品善成获冥显两益(云云)。

　　此中但是略论机应正文在下二十一有一时总明。

　　○次六欲亦三先总辨因。

　　若修持十善任运无间善心成熟即天业。

　　○次故云下与四趣四人对辨同异。

　　故云纯恶心无善念间者即恶道业果时纯苦故善恶相间起即人业人中果报苦乐相间故十善任运成是天业天中果报自然故。

　　○三若修下别明因相六文不同。

　　若修十善兼起护法心即四天王业若修十善兼慈化人是三十三天业若修十善其心细妙任运成熟行住坐卧不恼众生善巧纯续是焰摩业若修十善兼修禅定摄心粗住细住者是兜率业欲界定是化乐业未到定破事障是他化业。

　　此中乃至下四禅四空不别明机感总在无色文后一时通明。

　　○次四禅中四禅自为四有于中初禅加梵王四禅加无想故略释所加仍不明五圣但是文略。

　　四禅是色界业兼于慈悲喜舍心数法中得定是梵王业灭心修无心定是无想业。

　　○次问答引旧等。

　　问无想是邪见天云何为机感答大集云菩萨调伏众生多种或邪或正行于非道通达佛道(云云)若旧云圣人以两片无漏夹熏一片有漏练成无漏今言九次第定熏修有漏成无漏是那含业。

　　可知。

　　○次四空文略。

　　四空定是无色界业。

　　○次结又二初正结。

　　如是等二十一有患自地之苦粗欲修出要所求不得所舍不离尔时即名可发关宜之机感二十一三昧慈悲之力破其修因令所离得去所求得成拔苦与乐冥显两益。

　　○次引证。

　　此如经文云小草小根小茎小枝小叶而得生长是此益也。

　　○次合而下正明益由。

　　合而言之盖由凡圣慈善根力别而言之本由菩萨初持二百五十戒修根本等禅于一一能防善法之中皆起慈悲慈悲本誓熏王三昧不舍众生赴对关宜各得利益。

　　(△三结)。

　　大经云二十五三昧破二十五有者十番之二意略如此(云云)。

　　结文可知。

　　○三声闻益中二先明修因意次若持戒下正释。

　　三番声闻利益者若人猒患生死以死受生以生归死劳累精神轮转无际贪欲自蔽𤛆牛爱尾不得解脱故言若人遭苦猒老病死为说涅槃尽诸苦际既猒心内决志求出离为是事故修声闻道。

　　初中言𤛆牛者由爱尾故人贪其尾乃害其身说文云西夷长尾牛也有作猫字是人间捕鼠者非此中义又有作猫字未知所从正应作𤛆字。

　　○次正释中亦三先正释次益由三大经下结益初又二先释次结位初又二先明破见次明破思初又二先释次是为下结初又二初明所修之法。

　　若持戒时爱见罗刹毁损浮囊令戒不净戒不净故三昧不现前既无戒定无漏不发是故一心修戒定慧有可发关宜之机感无垢等四三昧力加之令四趣业不起使戒清净。

　　通伏爱见以为机缘初明出家修戒在五停心前。

　　○次若均下行相又三初五停心位。

　　若均修定慧慧若有定慧不狂定若有慧定不愚名之为贤。

　　○次贤名下四善根位。

　　贤名邻圣修此定慧一心精进如救头然愿乐禅慧如渴思饮而为二十一有漏业之所扰乱若得诸三昧力加之定发观明四善根成就伏道纯熟。

　　言如救头然者如止观第七记。

　　○三一刹那下初果位。

　　一刹那转即便发真成须陀洹破二十五有见谛烦恼八十八使。

　　文相并略但列大位耳细相不论。

　　是为二十五三昧通加令断见谛惑而复兼除四思故云第十六心即入修道是其义也。

　　○次修道中二谓超果及次第也。

　　次入修道若是超人一时用十三昧力加之破五下分思惟惑。

　　若钝人随其分分断思惑则分分用三昧加之尽三界惑究竟真谛三昧益也。

　　○次结位及由结。

　　此中草利益。

　　合而言之盖由凡圣慈善根力别而言之由本慈悲初观十法界中析空灭色之善因起弘誓熏王三昧不舍众生致有中草利益。

　　大经明二十五三昧破二十五有者十番之三意略如此。

　　可知此中节节有机感相寻之可见以明贤位及明见道修道等处处须加故尔。

　　○次明支佛又三先略明行相次此人下略明机应三结位与声闻共为中草故云犹也。

　　四番缘觉利益者若人宿善深利在无佛世猒患生死乐独善寂观深因缘文云曾供养佛志求胜法为说缘觉。

　　此人大福可发关宜圣人赴对应之使其华飞钏动获冥显两益悟支佛道。

　　次言华飞钏动者论云有国王观华飞叶动得辟支佛钏动者禅经云有国王令宫女摩身为镮钏闹令渐渐减钏乃至唯一则不复声因思此声从因缘生悟辟支佛亦如猕猴见支佛坐禅后于余处见诸外道种种苦行乃教外道跏趺而坐手捻其口合其眼诸外道叹云必有胜法外道受教皆证支佛。

　　(△二结位)。

　　此犹属中草利益也。

　　○五六度中二先释次由文阙引大经结初文又二先释次结位初释中四先总次若行下别明行相三六蔽下指教四以伏下功能。

　　五番六度菩萨观于四谛行六度行。

　　若行檀时人从乞头索眼国城妻子心或转动檀度不成自知是恶欲成檀善可发关宜之机蒙三昧力伏其悭蔽是破饿鬼有蔽心既去欢喜布施如饮甘露知有为法危脆无常是蒙心乐三昧冥显之益也尸罗若成是伏毁戒蔽破地狱有是无垢三昧益也忍成伏瞋蔽破畜生有不退三昧益也禅成是伏乱蔽破人有是四三昧益也精进成伏懈怠蔽破修罗有欢喜三昧益也慧成伏愚痴蔽破天有十七三昧益也。

　　初二如文破人言四者谓如幻等四破天言十七三昧者二十五有除四人四趣犹有十七谓欲界六色界七谓四禅无想梵王五含无色四。

　　(△三指教)。

　　六蔽是六道业具出菩萨戒本。

　　三明六度对破六道出地持菩萨戒本。

　　(△四功能)。

　　以伏六道业故不为诸蔽所恼得五神通游于六道成六度行。

　　(△次结位)。

　　此即上草益也。

　　(△次由)。

　　通应如前别而论之由本观十法界事中善恶而起弘誓熏王三昧不舍众生(云云)。

　　○六通教益中亦但释由释中三先总标三乘次释次结。

　　六番通人益者此是三乘共学人也。

　　初如文。

　　○次文二先二乘次菩萨初文二先破见次破思。

　　若干慧地性地八人见地即是用二十五三昧益从薄地去至十地用二十一三昧加破思惑。

　　如文。

　　(△次菩萨)。

　　又侵除无知。

　　(△三结位)。

　　是名小树益也。

　　(△次由)。

　　总别慈悲例前可知(云云)。

　　言总别慈悲者例如前文前文云合而言之即是总也别而言之即是别也亦是通别通以慈悲用二十五三昧加之别者若令伏见思时用菩萨本初自伏见思中慈悲弘誓熏之若令入空则用菩萨本初修空时慈悲弘誓加之假中准此思之可知。

　　○七别人亦先释次由释中二先总次别。

　　七番别人益者此是次第心中系缘法界一念法界。

　　总中言一念等者但期心在果耳如前广释。

　　入十住得真谛三昧益入十行十回向得俗谛三昧益入十地得中谛三昧益此即大树之益。

　　(△次由)。

　　总别慈悲例前(云云)。

　　○八明圆人中二先明总别次明机缘初又二先总次别。

　　八番圆人益者此是修三谛一实之理一念法界系缘法界。

　　总中亦言一念系缘等当知二名二义同异永别。

　　若历缘对境举足下足无非道场其心念念与诸波罗蜜相应修四三昧观十种境。

　　次若历下别中言十种境者阴入等十境也。

　　(△次明机缘)。

　　可发关宜圣人赴对应之豁然开悟或似或真得冥显两益此是圆用二十五三昧圆加破二十五有显出我性得究竟实事之益也。

　　蒙加益等可知。

　　○九变易者在方便土于中为五初辨人类次故下文下引证三是人下辨利钝四是为下明益相五若分别下辨土体一异。

　　九番变易益者此是方便有余土人益也前八番中凡有四处或九处谓声闻缘觉通教菩萨别教三十心圆教似解止破见思未除无明无明润无漏受方便生。

　　初文云前八番中四处或九处者四处谓四教中各有断通惑者生于彼界言九处者三藏二人通教三人别教三人谓住行向圆教一人谓净六根。

　　○次引证中引四文也。

　　故下文云我于余国作佛更有异名而于彼土求佛智慧得闻是经即是彼土入一乘也胜鬘云三人生变易土谓大力罗汉辟支佛菩萨等楞伽云三种意生身者一安乐法意生身此欲拟二乘人入涅槃安乐意也二三昧意生身此拟通教出假化物用神通三昧意也三自性意生身此拟别教修中道自性意也通言意者安乐作空意三昧作假意自性作中意别圆似解犹未发真皆名作意故论云是时过意地住在智业中若发真可是智业未发真犹在意地。

　　此经可见胜鬘当知菩萨义兼三教楞伽三人义当四人俱生彼土大论文反举真以释似。

　　(△三辨利钝)。

　　是人生彼析法者钝体法者利别人已习假又小利圆人先即中最利既有利钝之殊于彼修学即有次第不次第两益又是次第不次第用二十五三昧两应也。

　　(△四明益相)。

　　是为九人生方便国始于彼土见诸有我性得最实益。

　　○五明土一异者随机所见二义常存。

　　若分别而言谓方便土在三界外若即事而真不必在远下文云若能深心信解则为见佛常在耆阇崛山共大菩萨声闻众僧围绕说法即方便土意也。

　　○第十实报益中三先总举人类次但无明下明益相三若分别下正辨土体一异。

　　十番实报土益者即实报土人益也八番中有两人生方便土又二人悉破无明见实相者方得生彼。

　　初言八番之中两人者别教地前圆教住前在同居土得入此位进断无明生实报土方便土又二人者是前四人中后之二人也此之二人先已入于断见思惑及无知位生方便土于彼土中进断无明亦生实报。

　　但无明重数甚多虽三贤十圣住于实报报未尽犹有残惑更用王三昧四十一番益之至于妙觉竖穷横遍不生不灭不生不灭者无明永尽智慧圆足故言不生不灭又机感满足利益究竟故言不生不灭。

　　次文言三贤十圣住果报者名虽似别义必依圆以别证道同圆教故即是两处十地合说。

　　(△三正辨土体一异)。

　　若分别为言谓实报在方便之外若即事而真此亦不远文云观见娑婆琉璃为地坦然平正诸台楼观众宝所成纯诸菩萨咸处其中即实报土意也。

　　○次结中三初若粗下总结文旨。

　　若粗妙机若别圆应若净秽土若浅深益不出十番包括法界利益略周大意可见不俟繁文。

　　○次是为下结益由。

　　是为大通佛所毒鼓损生闻有远近死有奢促天鼓增道闻有远近。

　　○三故令下结正益人。

　　故令益有深浅致有业通愿应诸眷属利益也。

　　(△次问答料简)。

　　问初番已破二十五有得益竟则无有可破更无益可论何须至十番耶答初破二十五果报苦获果报益次破二十五因苦获修因益次破二十五有见思苦得真三昧益次破二十五空令出二十五有假得俗三昧益次破二十五有有空二边显于中道王三昧益次破方便有余土出二十五假得俗王两三昧益次破实报土但深显王三昧益三谛未了了者益意不息故有十番其义如是。

　　次料简中初问答者二十五有其名虽遍一一有上惑有浅深是故重重用二十五故大经云二十五有有我不耶。

　　问三谛独在极地亦得通凡答如大品云众生色受想行识又云无等等色受想行识仁王云法性色法性受想行识大经云因灭是色获得常色受想行识亦复如是是则从凡至圣皆悉是有即俗谛也净名云众生如弥勒如贤圣如一如无二如大品云色空受想行识空若有一法过涅槃者亦如幻如化此则凡圣皆空即真谛也大经云二十五有有我不耶答言有我我即佛性佛性即中道因缘生法一色一香无不中道此则从凡至圣悉皆是中道第一义谛。

　　次问三谛在极亦通凡者由前答云破实报土显王三昧三谛了了既云破实报土状当三谛唯在于佛是故更问亦通凡不答中意者三谛名理实无深浅由证不证故分凡圣初云五阴即是俗谛阴既至佛当知俗谛亦通至佛言无等等者如前第二卷记为显后地云破实报耳妙境观法实通凡圣此中亦是寄文分别令易解故作三谛相其一一谛无非究竟若不尔者如何五阴而至于佛。

　　○后问答中二初简二文。

　　问远论利益经语远多第一云从久远劫来赞示涅槃道生死苦永尽我常如是说第二云我昔于二万亿佛所教无上道第三云宿世因缘吾今当说定据何文耶答第一文直云从久远劫来久远之言信实杳漫而未显本地或据中间第二直云昔曾二万亿佛所未判劫数久近难明将后文准望似如近近。

　　○次取后文于中又四先示远相次从是下明远益由三彼之下明益相四斯等下结前生后。

　　今论远益取第三文以三千界墨东过千界乃下一点点与不点尽抹为尘一尘一劫复过是数无量无边百千万亿阿僧祇劫用此明文望二万亿佛所始为昨日。

　　从是已来为结大乘之首彼佛八千劫说经十六王子八万四千劫覆讲。

　　初二如文。

　　○三益相中二初明已入实益次于时下明未入实者初文又二初正明次引证初又二初得入自满。

　　彼之经论文广时深于时听众或可当座已悟或可中间化得或可近来化得咸至宝所受法性身为应生眷属。

　　○次益他。

　　内秘外现共熟众生而作佛事。

　　○次引证中成道证自法轮证他。

　　净名曰虽成道转法轮而行菩萨道是此意也。

　　○次文若为未入者复须成熟又为五初标忘不忘二人不同。

　　于时听众未得真实益若相似益隔生不忘名字观行益隔生则忘或有不忘。

　　○次忘者下明忘者须熟。

　　忘者若值善知识宿善还生若值恶友则失本心是故中间种种涂熨。

　　○三或多以下明成熟不同。

　　或多以大乘熟或多以小乘熟。

　　○四生方便下明入实之处。

　　生方便者虽说种种道其实为一乘亦复皆令得至宝所受法性身而于彼国被第九番十番真实利益。

　　○五如千下示入实之人。

　　如千世界微尘菩萨即其流也。

　　(△四结前生后)。

　　斯等已究竟于前名久远利益其中众生于今有住声闻地者更近论利益如后说(云云)。

　　故知前明四种结缘四种成熟处处得益成内外眷属及感应中过去感应并境妙中明二谛意尚取本行菩萨道时而为华台而作方便已入华台者自是一边即是其事今但大通已后若于此土若方便实报已入实者即是今文远益之相其未入者故生后文近益之相。

　　妙法莲华经玄义释签卷第二十四

　　　　　音释

　　捍

　　(侯旰切卫捍也)。

　　婪

　　(卢含切贪也)。

　　饕餮

　　(饕土刀切贪财也餮他结切贪食也)。

　　犁

　　(音茅长髦牛也)。

　　絓

　　(胡怪切)。

　　萎

　　(于危切蔫也)。

　　瞬

　　(舒闰切目动也)。

　　煻煨

　　(煻徒郎切煨乌回切煻煨灰火也)。

　　疱

　　(并教切)。

　　哳咤

　　(哳陟辖切咤陟驾切)。

　　嚯

　　(正许略切今相承音霍)。

　　唬

　　(正呼交古获二切今相承音虎)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第二十五　富五

　　隋天台智者大师说

　　门人灌顶记

　　唐天台沙门湛然释

　　○次近益中二先正释次料简初正释中二先释次始从下结初又二先释次近从下明益不同初又二初约教次约味初约教又二初释次复次下判初文又二初总明诸教益相次别明十益初文又二初通标一期深浅。

　　二近利益者起于寂灭道场始成正觉即转法轮击于毒鼓天鼓利益众生齐至法华已前益亦浅深死亦奢促。

　　○次何者下释。

　　何者教本逗缘缘略为四教亦有四教主亦四皆称法王具王三昧自破二十五有七益众生例如前说。

　　所以然者始自寂场终至法华虽复差别来至法华终归实事并是示为四教教主调熟之力功在于斯虽远近有殊七益之相不异于远故云如前。

　　○又大小去别明十益中二先约诸教辨因果二益次别对诸教以明八益初因果二先释次结初文二先引他经明因果益。

　　又大小乘经明佛入王三昧放光说法善恶诸趣果苦得益者如阿含中说见佛光明蒙佛手触六道苦患悉得除愈又大品云放光照地狱众生苦恼即除生齐第六天苦除是果益生天是因益大品称为华叶之益也。

　　○次又佛下此经明果益。

　　又佛放光幽闇之处皆大明各作是念此中云何忽生众生此亦是果益。

　　久居黑暗而今大明故属果益。

　　○次结。

　　此因果益四教主佛通能此益。

　　大小乘中皆照六道故云通也。

　　○次别论下以声闻去别对诸教故云别也。

　　(○别论下即第二科别对诸教以明八益言八益者从第三声闻至第十实报)。

　　别论益者则是浅深不同谓声闻断正缘觉侵习同名中草菩萨伏惑兼度众生故经云求世尊处我当作佛行精进定是名上草益盖三藏教主慈善根力利益之相也经云若诸菩萨智慧坚固了达三界求最上乘即三人同观无生非但有前析智之益别有巧度即是体真是为小树增长益盖通教主利益之相经云复有住禅得神通力闻诸法空心大欢喜住禅者住九种大禅心大欢喜者登欢喜地度无数亿百千众生是名大树增长非但有前因果析体之益而别有分别道种智乃至一切种智益盖别教主利益之相经云今当为汝说最实事不啻如前之益乃有即破无明显出佛性究竟实益盖圆教主利益之相。

　　(△次判)。

　　复次前三教益劣不兼胜胜则兼劣可解(云云)。

　　次判云胜则兼劣者胜谓圆教既未说开但云兼耳。

　　○次五味中二先列次判。

　　又历五味者乳教但因果大树实事四益而不明三草一木以大乘经不入二乘人手如聋如哑故酪教但有三草等四益生酥备有七益熟酥无析法三草而有体法等七益醍醐但有实事益。

　　初文中云熟酥而有体法等七益者等别圆诸教通途皆有因果两益虽无三藏中三草自有通中二乘为中草干慧性地为上草八人已去为小树八地已去入别教道及别教本人为大树被接见中及圆教本人为实事若方等七益依前所列不同此例。

　　○次前诸下判。

　　前诸益皆粗今益则妙。

　　可知。

　　(△次明益不同)。

　　近从寂灭讫至法华为生身菩萨但得八番之益不得第九第十益也又有得义者即是菩萨从法性身来入分段作愿通应生等眷属进破无明断除残品即得明第九第十番益也。

　　(△次结)。

　　始从寂灭终至法华略言十益也。

　　(△次料简)。

　　问法身菩萨闻应身佛说法应身中益亦令法身得益耶答譬如磨镜镜转明色像亦明。

　　次杂料简中初问中云应身益亦令法身益者法身菩萨起应辅于应身佛化闻法进道亦能令此菩萨法身益耶答意者应身之处即法身应身得益即法益亦如磨镜为见像见像之时即镜明其像弥现镜弥明故明像体本不二汝问应益法益不如问像现镜明不为是义故汝问非也。

　　(△次问答)。

　　又问应身闻法益法身亦益者应身现病法身亦病耶答此病若实者应病法亦病秪为应病非实非实故应身无病法身亦无病。

　　次问者法身平等本无应垂应之时名病行应身得益即法益方丈现病法应病答意者秪为法身本无病能现病行利众生利生现病非实病故知法应俱无病。

　　○次从又下更作一番化功归己释。

　　又若应身现病少当知法身益亦少若能应身现病广法身益亦广也。

　　利物若少病则少应迹若多名病多机多应多功即多法身得益理应多。

　　○次从今作下复有两个四句七个二句而为料简初两个四句并约十番之中因果二益以料简故不相及。

　　今作诸句料简自有果益因不益因益果不益俱益俱不益此即现事可解。

　　或有一人得果益或有一人得因益或有一人二俱益或有一人俱无益。

　　○次四句者自有坏益下列也。

　　自有坏益成益亦坏亦成益不坏不成益。

　　○不成不坏至亦成亦坏更作四句释前所列。

　　不坏不成益是清凉益四趣因是坏益非想因是成益中间是亦成亦坏益(云云)。

　　不成不坏释第四句四趣因益释前初句非想成益释第二句中间已去释第三句如修五戒生于人中四趣之因一时俱坏余句可见。

　　(△七个二句)。

　　自有因益即果益果益即因益此变易因移果易意也自有因益非增道果益非损生得是因果益不得是因果益分段报因果也自有因益是增道果益是损生不得是因果益得是因果益习因习果也自有真益非俗益二乘也俗益非真益六度菩萨也自有先俗益后真益六度菩萨也自有先真益后俗益通菩萨也自有真俗益非中益中益非真俗益别也自有真益即俗益亦即中道益圆也。

　　得是分假因果益不得是变易因果益不得是分假因果益得是远为实报土家因果益。

　　○前之七益望于法华有粗有妙约教约味皆悉不同故知远近两益但成判于粗妙来至今经同成一妙方始是开于中又二初标次虽复下释。

　　三当文利益就今经备有七益。

　　初标中云今经备有七益者前八番益中合因果益为一小草益故但七益本谓三草二木及一实事各不相关即他经七益今开权显实更无异趣此即三草二木同一实相地之所生等一佛乘两之所润仍旧为名名为七益是则七人同成一实又于一实亦可义立七益之名为今经七益故云本是地上清凉益今则进发大乘解心明净等。

　　○次释中二先总开次诸经下别开。

　　虽复差别即无差别譬如芽茎枝叶生长不同而是一地所生七益诚复浅深无非实相故言差别无差别也。

　　初文者故彼药草䟽中一一文义皆云差即无差无差即差今亦如是草木即一实一实即草木。

　　○次别开中二先正开次借益相以判眷属初文又二初略开故云无差妙益。

　　诸经差别粗益同入此经无差妙益。

　　○次更借待妙对绝以辨又三初双标。

　　或进入诸妙益或按位成妙益。

　　○次释。

　　进入益者本是地上清凉今则进发大乘解心明净或进观行妙相似分真中本是人天因益今进入相似分真本是小乘学无学益今进破无明分真妙益譬如回声入角转小为大也通别进益例此可知按位益者本是粗果地上清凉即成理妙之益按于粗因之益即是观行妙益按粗学无学益即是相似妙益开粗即妙不须进入通别例此可知。

　　○三进入即是下结判。

　　进入妙益即是待粗益明妙益按位益即是绝待妙益(云云)。

　　○次判眷属中二先判眷属次约妙。

　　诸粗益判眷属者果因二益堪为业生眷属中上二草小树等堪为愿通眷属大树见性已去皆应生眷属摄(云云)。

　　初如文。

　　进入按位者理妙假名观行妙堪为业生眷属相似妙堪为愿通眷属分真堪为应生眷属是名此经利益之相也(云云)。

　　次文者但进入之相舍粗入妙又舍下位进入高位义当相待不进不妙义当于待其实并与绝待不异无差即差六益宛然差即无差秪是一实是故此经不舍六名而成一实然前所明若远若近不出当文但约文中腾昔说者名为远近三周开废名为当文当知今经所谭异昔况复开显永异余经故远近当文实相无别故前文云今所入者与本入者不异。

　　○次明流通益中标列释。

　　三明流通利益者为三。

　　一出师二出法三出益。

　　○释中初明出师中三例不同谓法身生身及凡夫师。

　　弘经行人具通凡圣若法身菩萨誓愿庄严令此土他土下土上土得权实七益九益十益化功归已还资法身增道损生也。

　　初法身弘经者法身从上土来上谓实报等故能上土益物妙音观音普贤文殊即其人也实报七益如七方便同成一实他土具七亦能令他具足十益。

　　生身菩萨亦能此土他土弘经令他得权实七益化功归已增道损生而不能上土利益也。

　　生身菩萨亦能此土他土者神通但能往于他方而未能入方便有余令他得于权实等益既许用权以助于实故知能于他土得前六益名为权益得一实益名为实益始于此土得无生忍是故未能于上二土弘经益也虽则自能增道损生未能起应但能此土及以神通往于他土尚未能入方便有余故云不能上土利益。

　　凡夫之师亦能此土弘经令他得权实七益化功归已增益品位故无量义云有病导师在于此岸而成就船筏渡人彼岸即其义也问凡夫但能为凡夫弘经使凡夫得益亦能令圣人得益耶答圣有二种一小乘圣二大乘圣如经云若有实得阿罗汉生灭度想若遇余佛便得决了南岳师云初依名余佛无明未破名之为余能知如来秘密之藏深觉圆理名之为佛佛灭后实得罗汉者于权实未了若遇初依即能决了成相似益或进入分真益此文往证凡夫之师得为小乘圣人弘经得益也经云六根清净人说法十方诸佛皆乐见之皆向其处说法一切天龙闻其所说皆大欢喜此亦是凡夫师为大圣说法之明文也。

　　凡夫师者通取五品及以六根净故今下答问文中引六根文证内凡位名为凡师。

　　○次出法者法谓方法亦曰法相弘经方法为唯用实亦许用权为显此意故云出法又为二初正释次今时下破立初文又三初明双用次明唯实三又云下释疑初文二先释次此则下结初又二先正释以三助一次但菩萨下明助意。

　　二出法者通经方法明出圣言文云若众生不信受者当于余深法中示教利喜余者带方便也深者明中道也带方便明中道者即别教也若但方便不明中道即通藏等教也经文许用别助圆而例推亦应用通助圆又文云更以异方便助显第一义岂隔藏通耶。

　　初文云经文许用别助圆者经云若不信此法于余深法中示教利喜者有深复余者即别教法也入地名深地前名余。

　　但菩萨已得实慧亦得权意不以实滥权亦不谓权是实但为弘实而众生不信须为实施权以浅助深无虚妄也。

　　(△次结)。

　　此则双用权实而弘经也。

　　(△次明唯实)。

　　安乐行云若有难问不以小乘法答但以大乘而为解说令得一切种智此则但令用实弘经也。

　　(△三释疑)。

　　又云随宜为说此亦不隔于权也。

　　○次破立中二先破。

　　今时人弘法或一向用大或一向用小皆不得佛意。

　　○次善弘下立。

　　善弘经者用与适时口虽说权而内心不违实法但使众生得权实七益于弘经畅矣。

　　正出弘经之相。

　　○次明益中凡言弘经之相益在灭后流通相也于中为四初出法次出人三正出益四举况初文二先明正宗中亦有流通之益次展转去正明流通益。

　　三出益者然流通利益不待第三流通段方明利益秪正说文中已指未来弘经之利譬喻品后授记品末法师品中皆明弘经功德利益能于如来灭后闻一句偈者亦与受三菩提记况弘宣者窃为一人说者功德尚多况处众广说者。

　　初中云譬喻品后等者品末文云钝根小智等不得为说若有利根智慧明了等乃可为说广如经文授记品末者四大声闻得授记已于他方土作佛弘经余如文法师品中者入室着衣坐座尔乃应为四众说法法师品文若作三段仍属正说若分本迹即在流通流通正在六七二卷文相可知。

　　展转至第五十人随喜功德尚非二乘境界况最初会中闻随喜者常不轻流通一句尚得六根清净况具足流通者。

　　(△次出人)。

　　初品弟子弘经功德无量亿劫行五波罗蜜不得为喻况第五品十方虚空宁有边表五品弘经尚叵穷尽皆云入如来室着如来衣坐如来座如来之法皆非数量况八万大士千界微尘菩萨而当可说耶而当可知耶唯除如来无能尽知者也。

　　次初品去约人展转以下况上八万大士者如法师品中千界尘数者如神力品中指地涌菩萨是也。

　　○三明益中即是末代流通之益初明七益次明穿凿助显七益。

　　凡师弘经令凡七益经云此经是阎浮提人病之良药若闻是经不老不死者于老死中识老死实相老死是果报法识实相即得清凉理妙益也亦果报益也能持此经故生安乐土处莲华中不为贪欲所恼亦是离十恼乱是善行菩萨道亦名名字益亦是观行妙亦是修因妙得陀罗尼能旋假入空即是下中上药草等益亦是小树益得百千旋陀罗尼即大树益得法音方便陀罗尼是相似实益若有须㬰闻即得究竟三菩提即是真实益。

　　初文言不老等者只是达老死实相言旋假入空即三草等益者五品为小草七信为中草上草亦在五品位中以同三藏未断惑故八信已上为小树十信伏无明为大树初住已上即实事益虽分七益位必在圆。

　　复次如人穿凿高原见干土是下中上药草益见泥是小树大树益得水是最实益。

　　(△四举况)。

　　后五百岁尚获此益况复今时弘经利他宁无七益耶。

　　○第四明观心利益中二先正明观心次夫一向下破性过初又三先明观境次若能下劝须起观三净心下正明起观。

　　第四观心者小乘明心起未动身口不名为业大乘明刹那造罪殃坠无间无间是大苦报处刹那促起业处促心暂起重业已成况九法界而不具足。

　　初文者凡一切重罪皆由刹那故刹那若起已含因果故大乘观之已成重因举轻责重令勿起刹那。

　　若能净心诸业即净。

　　次如文。

　　○正起观中二初正明观相。

　　净心观者谓观诸心悉是因缘生法即空即假即中一心三观。

　　○次以是下结益。

　　以是观故知心非心心但有名知法非法法无有我知名无名即是我等知法无法即涅槃等此解起时于我我所如云如幻即是地上清凉益信敬惭愧诸善心生于空假中意而有勇即是因益念念与即空相应是中上草小树等益念念与即假相应是大树益念念与即中相应是最实事益于一念益心七种分别(云云)。

　　所以须明观心益者然上来得益由于现身口轮说法令他得于近远当文七益十益然益实由观法恐寻者不达文旨若远若近已谢于往正说流通自属于他若不自观己心徒数他宝。

　　○次破性中二初立性计。

　　夫一向无生观人但信心益不信外佛威加益此堕自性痴又一向信外佛加不内心求益此堕他性痴共痴无因痴亦可解。

　　○次自性下破破文二先破自次三句例初破自中四初立事破。

　　自性痴人眼见世间牵重不前者傍力助进云何不信罪垢重者佛威建立令观慧得益耶。

　　○次又汝从下立道理破。

　　又汝从何处得是无生内观耶从师耶从经耶从自悟耶师与经即是汝之外缘若自悟者必被冥加汝不知恩如树木不识日月风雨等恩。

　　○三又三事下约法相破。

　　又三事汝不知外加一不信教二不自行求外加三不教人直是汝之不信非无外益也。

　　○四引证。

　　经曰非内非外而内而外而内故诸佛解脱于心中求而外故诸佛护念云何不信外益耶(云云)。

　　○次三句例中二先例。

　　他共无因痴例可解。

　　○次即假下结成。

　　即假故无自性即空故无他性即中故无共性双照故无无因性(云云)。

　　可解。

　　○五明权实者大文第五第二卷初大为五文释此十妙一列名二生起三引证四广释今当第五结前十妙以成权实于中为二初破古次正释初文又二先出古人意次破。

　　第五结成权实者光宅云照三三之境为权照四一之境为实今不用此解。

　　初云三三之权者此光宅意以昔三乘但各有三故云三三谓教人因昔三乘权未至于果故阙于果果即是理大小俱有理大小各有果何故昔三但有于三昔教何辜而不立理。

　　○次破中二先破三三次破四一初文又四初直破。

　　既以大乘果为大理何不用小乘果为小理。

　　○次彼下明光宅救。

　　彼救云小果非真故不以其果为理。

　　大师既不见光宅应是他人亦曾此破先有斯救故今述之。

　　○三若尔下重难。

　　若尔权教及权行人何尝是实既立权教行人何不立权理。

　　还以彼三三难彼无理。

　　○四又下重并难。

　　又权若无理俗不应称谛既言俗谛权不应止三也。

　　○次从实有四去难光宅四一中但立因果而无于理于中为三初难。

　　实有四者夫因果是二法云何以二法为理一耶。

　　○次引证责云云何分别因果为理一耶。

　　经云观一切法如实相不行不分别云何分别因果为理一。

　　○若尔去重难。

　　若尔便无实相则魔所说故不用彼释。

　　若但因果而不出理则同魔说今家和旧亦作四一乃废因果以立理一更加行一是故数同而名义永异。

　　○二正释中三初约法次约五味三故知下结判初文又二初直就十妙中结。

　　今明照十粗之境为权照十妙之境为实十粗者即前九法界三因缘等诸粗谛智乃至粗利益皆称权也照十妙者即是理妙乃至利益妙妙故为实。

　　○次复次下约施开相对以结又三初正结。

　　复次为十妙故开出十粗如为莲故华意在于莲而莲隐不现于余深法示教利喜余法有实而实不显文云如来方便意趣难解也又华开莲现譬开十粗显十妙则无复十粗唯一大事不可思议境界乃至利益。

　　○次引他同。

　　肇师云始从佛国终法供养皆明不可思议。

　　○三例。

　　今亦例尔既开粗已始终皆妙。

　　又约五味者乳味则有为十妙明十粗开十粗显十妙则成一权一实若就四悉檀则有六权二实若约四门则十二权四实也若约三藏一向是权化城杨叶还就三藏约化他为权就自行为实约四悉檀三权一实约四门十二权四实若方等既备有四教故三十种权一十种实若约四悉檀十四权二实对四门五十六权八实若约摩诃般若既废三藏但用三教通别二十种为权一十种圆为实若约悉檀十权二实若历四门四十权八实。

　　次五味中前四如文。

　　○第五味中分二谓法华涅槃。

　　若至法华前来一向皆废但说一实实中非无方便但是实相方便同称为实今约悉檀者未悟之前三权悟即一实若历四门十二权四实名数一往同三藏而意有天悬而地殊彼教十二权四实一向是权法华一向是实料简异方等般若(云云)故云但说无上道示真实相此之谓也。

　　法华如文。

　　○涅槃中二初与方等辨异。

　　若约涅槃涅槃备释四教亦是三十权一十实一往似同方等而意迥异彼则二入实二不入实。

　　(△次正约涅槃)。

　　今涅槃四俱入实因中则有三权一实在果则四实而无权。

　　次正约涅槃中初约教中云在果四俱实者四教俱得入实故也。

　　若约四悉檀十四权二实。

　　若约四悉十四权二实者别圆两教第一义悉皆实故也。

　　历四门五十六权八实若更约三因门五十六权若果门四实但是实仍其本因故说四耳是则四门入实约果四实十二权法华义齐也。

　　历四门者别圆两教中各有十二权四实并前两教三十二权故有五十六权八实若更约因门五十六权亦如前此中重云因者涅槃中人用前三教为入实门兼因作名有五十六与前数同名之为权果门者入实为果四教四门悉皆入圆同成一实无复有权故云但实仍其四门本因为名故云四实及别四实入圆四实同成一实意亦同之约果四实十二权者前之三教入实同圆故名为果就圆四门十六悉檀中自分权实四门有四第一义名为四实四门各有余三悉檀三四十二名为权悉此实中权不复同前三教三悉当知三教三悉即是权中之权三教第一义悉即是权中之实圆教第一义悉即是实中之实。

　　○次总结中二初约教结。

　　(△三结判)。

　　故知诸教虽同有权实权实不同或一向实或一向权或权实相兼皆是称当机情缘理未融。

　　○次更约教判又四初约四教。

　　今总就教判权实若约三藏通别三教是权圆教为实又诸教权实未融为权既融开权显实为实。

　　○次独约一圆用法华待绝以判。

　　今法华是一圆故为实又开权故为实。

　　今法华是待又开权是绝。

　　○三独约圆教以判亦有待绝。

　　若就圆教为语照前三教三十粗为权照十妙为实若就开权圆融为语决于三十粗皆成妙但称为实是故称妙。

　　○四若取下约悟以判。

　　若取悟理者理即非权非实不见一法空拳诳小儿说权说实是则为粗理则非权非实是故为妙也。

　　问前来诸文处处约教约味若判若开文相已广今此何故复重明耶答此有多意前明诸妙但释一妙以为十相故一一文中为欲明妙先明诸粗开之成妙今广释已复更束前非但诸文尽妙亦乃诸妙无殊故更合明只是权实及开权实又前诸文自行化他但明权实未明权实悉用四悉四悉之内几权几实复有诸门诸门之内四悉亦尔故更约五味诸味法门以判四悉几权几实是故更此以四悉权实结前诸文苦约诸教者但是重结诸权实意一切诸法亡泯不二故更约悟开前十妙权实同成一理心性乃识前来若妙若粗若开若施空拳咸实因兹复立大意显悟诳小之说咸堪被圆然此迹门谭其因果及以自他使一代教门融通入妙故凡诸义释皆约四教及以五味意在开教悉入醍醐观心乃是教行枢机仍且略点寄在诸说或存或没非部正意故纵有施设托事附法或辨十观列名而已所明理境智行位法能化所化意在能诠诠中咸妙为辨诠内始末自他故具演十妙搜括一化出世大意罄无不尽故不可不了十妙大纲故撮十妙为观法大体若解迹妙本妙非遥应知但是离合异耳因果义一自他何殊故下文云本迹虽殊不思议一况体宗用只是自他因果法故况复教相秪是分别前之四章使前四章与诸文永异若晓斯旨则教有归一期纵横不出一念三千世间即空假中理境乃至利益咸尔则止观十乘成今自行因果起教一章成今化他能所则彼此昭著法华行成使功不唐捐所诠可识故更以十门收摄十妙何者为实施权则不二而二开权显实则二而不二法既教部咸开成妙故此十门不二为目一一门下以六即检之本文已广引诚证此下但直申一理使一部经旨皎在目前。一者色心不二门二者内外不二门三者修性不二门四者因果不二门五者染净不二门六者依正不二门七者自他不二门八者三业不二门九者权实不二门十者受润不二门

　　是中第一从境妙立名第二第三从智行立名第四从位法立名第五第六第七从感应神通立名第八第九从说法立名第十从眷属利益立名。

　　一色心不二门者且十如境乃至无谛一一皆有总别二意总在一念别分色心何者初十如中相唯在色性唯在心体力作缘义兼心色因果唯心报唯约色十二因缘苦业两兼惑唯在心四谛则三兼色心灭唯在心二谛三谛皆俗具色心真中唯心一实及无准此可见既知别已摄别入总一切诸法无非心性一性无性三千宛然当知心之色心即心名变变名为造造谓体用是则非色非心而色而心唯色唯心良由于此故知但识一念遍见己他生佛他生他佛尚与心同况己心生佛宁乖一念故彼彼境法差而不差。

　　二内外不二门者凡所观境不出内外外谓托彼依正色心即空假中即空假中妙故心色体绝唯一实性无空假中色心宛然豁同真净无复众生七方便异不见国土净秽差品而帝网依正终自炳然所言内者先了外色心一念无念唯内体三千即空假中是则外法全为心性心性无外摄无不周十方诸佛法界有情性体无殊一切咸遍谁云内外色心己他此即用向色心不二门成。

　　三修性不二门者性德只是界如一念此内界如三法具足性虽本尔藉智起修由修照性由性发修在性则全修成性起修则全性成修性无所移修常宛尔修又二种顺修逆修顺谓了性为行逆谓背性成迷迷了二心心虽不二逆顺二性性事恒殊可由事不移心则令迷修成了故须一期迷了照性成修见性修心二修俱泯又了顺修对性有离有合离谓修性各三合谓修二性一修二各三共发性三是则修虽具九九只是三为对性明修故合修为二二与一性如水为波二亦无二亦如波水应知性指三障是故具三修从性成成三法尔达无修性唯一妙乘无所分别法界洞朗此由内外不二门成。

　　四因果不二门者众生心因既具三轨此因成果名三涅槃因果无殊始终理一若尔因德已具何不住因但由迷因各自谓实若了迷性实唯住因故久研此因因显名果秪缘因果理一用此一理为因理显无复果名岂可仍存因号因果既泯理性自亡只由亡智亲疏致使迷成厚薄迷厚薄故强分三惑义开六即名智浅深故如梦勤加空名惑绝幻因既满镜像果圆空像虽即义同而空虚像实像实故称理本有空虚故迷转应成性是则不二而二立因果殊二而不二始终体一若谓因异果因亦非因晓果从因因方克果所以三千在理同名无明三千果成咸称常乐三千无改无明即明三身并常俱体俱用此以修性不二门成。

　　五染净不二门者若识无始即法性为无明故可了今即无明为法性法性之与无明遍造诸法名之为染无明之与法性遍应众缘号之为净浊水清水波湿无殊清浊虽即由缘而浊成本有浊虽本有而全体是清以二波理通举体是用故三千因果俱名缘起迷悟缘起不离刹那刹那性常缘起理一一理之内而分净秽别则六秽四净通则十通净秽故知刹那染体悉净三千未显验体仍迷故相似位成六根遍照照分十界各具灼然岂六根净人谓十定十分真垂迹十界亦然乃由果成等彼百界故须初心而遮而照照故三千恒具遮故法尔空中终日双亡终日双照不动此念遍应无方随感而施净秽斯泯亡净秽故以空以中仍由空中转染为净由了染净空中自亡此以因果不二门成。

　　六依正不二门者已证遮那一体不二良由无始一念三千以三千中生阴二千为正国土一千属依依正既居一心一心岂分能所虽无能所依正宛然是则理性名字观行已有不二正依之相故使自他因果相摄但众生在理果虽未办一切莫非遮那妙境然应复了诸佛法体非遍而遍众生理性非局而局始终不改大小无妨因果理同依正何别故净秽之土胜劣之身尘身与法身量同尘国与寂光无异是则一一尘刹一切刹一一尘身一切身广狭胜劣难思议净秽方所无穷尽若非三千空假中安能成兹自在用如是方知生佛等彼此事理互相收此以染净不二门成。

　　七自他不二门者随机利他事乃凭本本谓一性具足自他方至果位自即益他如理性三德三谛三千自行唯在空中利他三千赴物物机无量不出三千能应虽多不出十界界界转现不出一念土土互生不出寂光众生由理具三千故能感诸佛由三千理满故能应应遍机遍欣赴不差不然岂能如镜现像镜有现像之理形有生像之性若一形对不能现像则镜理有穷形事不通若与镜隔则容有是理无有形对而不像者若镜未现像由尘所遮去尘由人磨像现非关磨者以喻观法大旨可知应知理虽自他具足必藉缘了为利他功复由缘了与性一合方能称性施设万端则不起自性应无方所此由依正不二门成。

　　八三业不二门者于化他门事分三密随顺物理得名不同心轮鉴机二轮设化现身说法未曾毫差在身分于真应在法分于权实二身若异何故乃云即是法身二说若乖何故乃云皆成佛道若唯法身应无垂世若唯佛道谁施三乘身尚无身说必非说身口平等等彼意轮心色一如不谋而化常𡨋至极称物施为岂非百界一心界界无非三业界尚一念三业岂殊果用无亏因必称果若信因果方知三密有本百界三业俱空假中故使称宜遍赴为果一一应色一一言音无不百界三业具足化复作化斯之谓欤故一念凡心已有理性三密相海一尘报色同在本理毗卢遮那方乃名为三无差别此以自他不二门成。

　　九权实不二门者平等大慧常鉴法界亦由理性九权一实实复九界权亦复然权实相[宴-女+六]百界一念不可分别任运常然至果乃由契本一理非权非实而权而实此即如前心轮自在致令身口赴权实机三业一念无乖权实不动而施岂应隔异对说即以权实立称在身即以真应为名三业理同权实[宴-女+六]合此以三业不二门成。

　　十受润不二门者物理本来性具权实无始熏习或实或权权实由熏理恒平等遇时成习行愿所资若无本因熏亦徒设遇熏自异非由性殊性虽无殊必藉幻发幻机幻感幻应幻赴能应所化并非权实然由生具非权非实成权实机佛亦果具非权非实为权实应物机契应身土无偏同常寂光无非法界故知三千同在心地与佛心地三千不殊四微体同权实益等此以权实不二门成。

　　是故十门门门通入色心乃至受润咸然故使十妙始终理一如境本来具三依理生解故名为智智解导行行解契理三法相符不异而异而假立浅深设位简滥三法只是证彼理三下之五章三法起用三法既是一念三千即空假中成故有用若了一念十方三世诸佛之法本迹非遥故重述十门令观行可识首题既尔览别为总符文可知。

　　妙法莲华经玄义释签卷第二十五

　　　　　音释

　　啻

　　(施智切不啻不止也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第二十六　富六

　　隋天台智者大师说

　　门人灌顶记

　　唐天台沙门湛然释

　　○释此本门十妙于中自二先本迹次十妙所以先明本迹者以本迹名通故须通辨简通从别使今本迹昭然可观是故于中先通论本迹次别论本迹通论中二先列亦名生起次释。

　　第二约本明十妙者为二先释本迹二明十妙释本迹为六本者理本即是实相一究竟道迹者除诸法实相其余种种皆名为迹又理之与事皆名为本说理说事皆名教迹也又理事之教皆名为本禀教修行名为迹如人依处则有行迹寻迹得处也又行能证体体为本依体起用用为迹又实得体用名为本权施体用名为迹又今日所显者为本先来已说者为迹约此六义以明本迹也。

　　初中言事理者只是真俗理教者真俗是理说此真俗名之为教教行等可解。

　　○次释中且为二先释次若约下结摄初文自六一一文中皆简通以出别又一一文皆三谓先释本迹相次明本迹相显理融三引文证。

　　一约理事明本迹者从无住本立一切法无住之理即是本时实相真谛也一切法即是本时森罗俗谛也由实相真本垂于俗迹寻于俗迹即显真本本迹虽殊不思议一也故文云观一切法空如实相但以因缘有从颠倒生(云云)。

　　初理事中云从无住本立一切法者无明为一切法作本无明即法性无明复以法性为本当知诸法亦以法性为本法性即无明法性复以无明为本法性即无明法性无住处无明即法性无明无住处无明法性虽皆无住而与一切诸法为本故云从无住本立一切法无住之本既通是故真谛指理也一切诸法事也即指三千为其森罗言从本垂迹者此理性之本迹由此方有外用本迹是故始从理事终乎已今。

　　二理教明本迹者即是本时所照二谛俱不可说故皆名本也昔佛方便说之即是二谛之教教名为迹若无二谛之本则无二种之教若无教迹岂显谛本本迹虽殊不思议一文云是法不可示言辞相寂灭以方便力故为五比丘说。

　　三约教行为本迹者最初禀昔佛之教以为本则有修因致果之行由教诠理而得起行由行会教而得显理本迹虽殊不思议一也文云诸法从本来常自寂灭相佛子行道已来世得作佛(云云)。

　　四约体用明本迹者由昔最初修行契理证于法身为本初得法身本故即体起应身之用由于应身得显法身本迹虽殊不思议一文云吾从成佛已来甚大久远若斯但以方便教化众生作如此说。

　　五约实权明本迹者实者最初久远实得法应二身皆名为本中间数数唱生唱灭种种权施法应二身故名为迹非初得法应之本则无中间法应之迹由迹显本本迹虽殊不思议一也文云是我方便诸佛亦然。

　　六约今已论本迹者前来诸教已说事理乃至权实者皆是迹也今经所说久远事理乃至权实者皆名为本非今所明久远之本无以垂于已说之迹非已说迹岂显今本本迹虽殊不思议一也文云诸佛法久后要当说真实。

　　六重本迹前之五重通已通今通本通迹恐滥迹故于一一重显了释云本时实相乃至最初实得实相又以第六已今一重判前五重有本有迹验知前五皆属于本又六重末相显理融中皆云本迹虽殊不思议一者借肇公言叹本迹理肇公虽有本迹之言本之与迹皆属于迹今言不思议者约事则本昔迹今约理则无复今昔故知理体皆不思议若约今之五重本迹准义说者约事则有本中事理迹中事理约理则无复本迹事理之殊是故皆云不思议一乃至余四亦复如是第六已今已即是迹即指迹门及诸迹教今即是本即指本门本门已前皆名为已涌出已后方名为今故云已说事理乃至权实名之为迹今说事理乃至权实皆名为本故知若无迹中事理乃至权实何能显于长远之本又已今之言虽异前五亦是一往指于寿量名为今本若望初本则应又简已今不同法华已前诸经已今仍属于迹今经所明乃是真明久远之本即是已说已今为迹今说已今为本方是实说所以六门引证之文前三引迹后三引本者何然前三复通本之与迹俱有事理乃至教行体用等三通中复别既云本用本权非迹文能显况以本门为今灼然不可引迹为是义故三引迹文三引本文又前之三文既在于因本因狭故但以迹例本故但引迹门。

　　○次结摄中言若约已今论本迹者去至不思议是却明前来五重本迹以摄十妙有本有迹别约今经本门所明十粗十妙方乃名本乃名本妙又将六重望于十妙有全有缺有多有少故重明之于中为三初正明相摄次最初下简示三若无下总明相显理融。

　　若约已今论本迹者指已为迹摄得释迦寂灭道场已来十粗十妙悉名为迹指今为本总远摄最初本时诸粗诸妙皆名为本若约权实明本迹者指权为迹别摄得中间种种异名佛十粗十妙皆名为权指实为本摄得最初十粗十妙悉名为实若约体用明本迹者指用为迹摄得最初感应神通说法眷属利益等五妙指体为本摄得最初三法妙也若约教行为本迹者指行为迹摄得最初行妙位妙指教为本摄得最初本时智妙若理教为本迹者指理为本摄得本初之境妙指教为迹摄得本时之师教妙兼得本师十妙若理事为本迹者指事为迹摄得本时诸粗境指理为本摄得本时诸妙境。

　　初文乘便六双之中从后逆释若释已今即知余五故逆次释也所以六门明摄不同者以六门中三因二果已今复是今经二门是故随义所摄不同。

　　最初之本为本但本而非迹最后已说但迹而非本中间亦迹亦本。

　　次简示中云最初之本但本而非迹等者最初实成既未垂迹故唯属本中间相望互为本迹又中间所成垂迹之时名为亦迹显本之时名为亦本最后已说即是今日已说迹门未显本时故唯属迹。

　　(△三总明相显理融)。

　　若无本时之本不能垂得中间最后之迹若无已说之迹不能显得今说之本本迹虽殊不思议一也。

　　若无已说即举今日迹门今说之本即举今日本门。

　　○次正明本迹中二先列。

　　二明本十妙者一本因妙二本果妙三本国土妙四本感应妙五本神通妙六本说法妙七本眷属妙八本涅槃妙九本寿命妙十本利益妙。

　　○次释释中文中自为十重释此十妙。

　　释此十妙又为十重一略释十意二生起次第三明本迹开合四引文证成五广解六三世料简七论粗妙八结成权实九利益十观心。

　　○初略释中自为十重于初文稍广余九文略初文三初举本次若十六下举迹比决三若留下拂迹显本。

　　一略释者本因妙者本初发菩提心行菩萨道所修因也。

　　若十六王子在大通佛时弘经结缘皆是中间所作非本因也若娑婆为墨东行千界方下一点点不点等尽抹为尘一尘一劫复过于是百千万亿那由他劫弥勒补处以出假种智直数世界尚不能知况数其尘宁当得尽特是如来巧喻显其长远之相况以世智巧历算数耶文云我以佛眼观彼久远犹若今也唯佛能知如此久远皆是迹因非本因也。

　　迹文中云娑婆为墨至宁当得尽者此引迹门化城品文不合引于弥勒等言弥勒不知文在本门或是借于本中之文来此况喻假使迹中三千尘点补处智力亦不能知若定用迹文则应除弥勒等二十五字义理即顺师云恐别有意然虽引弥勒语势稍殊彼本门文但云我等住阿惟越致地于是事中亦所不达今此文中以出假智数世界不知况其尘数若取知尘只应合用出假智耳是故应用前文说也。

　　若留中间之因于后难信是故法华拂迹除疑权而非实我本行菩萨道时不在中间过是已前所行道者名之为本即是本因妙也。

　　言拂迹显本者但指若干尘数已前成佛则中间今日任运被拂久远之本任运可见下去九妙例皆如是。

　　○此下本果本国二妙唯有二文立妙及拂迹显本下之七妙直尔指本下更广释故此未论文并可见。

　　二明本果妙者本初所行圆妙之因契得究竟常乐我净乃是本果不取寂灭道场舍那成佛为本果也尚不取中间之果以为本果况舍那始成云何是本但取成佛已来甚大久远初证之果名本果妙也。

　　三本国土者本既成果必有依国今既迹在同居或在三土中间亦有四土本佛亦应有土复居何处文云自从是来我常在此娑婆世界说法教化按此文者实非今日迹中娑婆亦非中间权迹处所乃是本之娑婆即本土妙也。

　　四本感应者既已成果即有本时所证二十五三昧慈悲誓愿机感相关能即寂而照故言本感应也。

　　五本神通者亦是昔时所得无记化化禅与本因时诸慈悲合施化所作神通骇动最初可度众生故言本神通也。

　　六本说法者即是往昔初坐道场始成正觉初转法轮四辩所说之法名本说法也。

　　七本眷属者本时说法所被之人也如下方住者弥勒不识即本之眷属也。

　　八本涅槃者本时所证断德涅槃亦是本时应处同居方便二土有缘既度唱言入灭即本涅槃也。

　　九本寿命者既唱入灭则有长短远近寿命也。

　　十本利益者本业愿通应等眷属八番十番饶益者是也。

　　○次生起中三初标来意。

　　二生起者此十种义赴缘直说散在经文今欲编次故须生起。

　　○次正生起。

　　所以本因居初者必由因而致果果成故有国极果居国即有照机机动则施化施化则有神通神通竟次为说法说法所被即成眷属眷属已度缘尽涅槃涅槃故则论寿命长短长短之寿所作利益乃至佛灭度后正像等益。

　　○三义乃下结意。

　　义乃无量止作十条收束始终复成次第也。

　　(△即玄科三明本迹开合)。

　　○次同异中二先立。

　　三迹本同异者迹中因开而果合合习果报果为三法妙也本中因合而果开开习果出报果明本国土妙也。

　　○次作此下释释中又二先明开合意。

　　作此同异者依于义便互有去取。

　　○次迹中下正明开合于中四先明迹中因开果合次明感应等不开不合三本开下明本中因合而果开四利益一亦同感应等意。

　　迹中委悉明境智行位本文语略通束为因妙得意知是开合耳果妙者即是迹中三轨妙也。

　　初文迹中离因为四合果中寿命涅槃为一三法合此本门涅槃寿命。

　　感应神通说法眷属名同上也。

　　次感应等本迹俱有二处名同同是果上之用。

　　○三明本中因合如前但明果开迹中无果名即成离三法以为果等三本中有果名故但云离二于中为三先释开意。

　　本开涅槃寿命妙者久远诸佛如灯明迦叶佛等皆于法华即入涅槃义推本佛必是净土净机。

　　今佛法华未入灭故未论涅槃往佛既于法华唱灭皆是净机。

　　○次又往事下约事已定正明开出。

　　又往事已成故开出涅槃等妙也。

　　○三迹中下重释迹中不用所以。

　　迹中无此二义者释迦虽于法华唱言涅槃而未灭度此事方在涅槃故迹中不辨。

　　利益同上也。

　　最后一妙二处名同而今昔时异既本迹十开合之殊若不了迹中十门安能晓此理等六义及以因等十妙旨归。

　　(△四引文证成)。

　　○次引证文三初引文意次正引三结初文三初略示引文处所。

　　四引文证者不远索他经亦不通引部内但就本门证成十义也。

　　○次然先佛下明本文略意。

　　然先佛法华如恒河沙阿閦婆偈今佛灵山八年说法胡本中事复应何穷真丹边鄙止闻大意人见七卷谓为小经胡文浩博何所不辨。

　　○三今就下明文略而义周。

　　今就数纸之内十证宛然。

　　(△次正引)。

　　文云我本行菩萨道时所成寿命今犹未尽者即是本之行因妙也文云我实成佛已来无量无边亿那由他又云我实成佛已来久远若斯但以方便教化众生作如此说即是本果妙也文云我于娑婆世界得三菩提已教化示导是诸菩萨又云自从是来我常在此娑婆世界说法教化亦于余处导利众生此之国土非复今时娑婆即本国土妙也文云若有众生来至我所我以佛眼观其信等诸根利钝此即本时照机之智是感应妙也文云如来秘密神通之力又中间文云或示己身或示他身或示己事或示他事即是垂形十界作种种像验本亦然是本神通妙也文云是诸菩萨悉是我所化令发大道心今皆住不退修学我道法又中间或说己事或说他事验本亦然即本说法妙文云此诸菩萨身皆金色下方空中住此等是我子我从久远来教化是等众即本眷属妙也文云又复言其入于涅槃如是皆以方便分别又云今非实灭而便唱言当取灭度往缘既讫而唱入灭中间既唱涅槃例本亦有涅槃即本涅槃妙文云处处自说名字不同年纪大小年即寿命大小即长短常无常也中间既尔本寿亦然即本寿命妙也文云又以方便说微妙法能令众生发欢喜心即中间利益又云闻佛说寿命劫数长远如是无量无边阿僧祇众生得大饶益即迹中之益迹与中间既尔例本亦然即是本利益妙也。

　　十据在经非人造也。

　　○第五广解十文文自为十于中又二初总明本妙意次正释初文又三初略明来意。

　　五广释者夫非本无以垂迹若能解迹则亦知本为未解者更重分别。

　　○次但本极下明本远难知。

　　但本极法身微妙深远佛若不说弥勒尚闇何况下地何况凡夫。

　　○三虽然下明不可不知。

　　虽然父母之年不可不知如来功德何容不识今略依经旨仿佛推寻。

　　○次正明因妙又二先释次料简初又三初立本次迹因多种下引迹辨异三以三义下拂迹显本下去九妙分文皆然初文又三初引文次释三一句下结本因四义下九皆然。

　　本因妙者经言我本行菩萨道时所成寿命者慧命即本时智妙也我本行者行是进趣即本行妙也菩萨道时者菩萨是因人复显位妙也一句文证成三妙三妙即本时因妙非迹因也。

　　(△次引迹辨异)。

　　迹因多种或言昔为陶师值先释迦佛三事供养藉草然灯石蜜浆发口得记父母名字弟子侍人皆如先佛即是初阿僧祇发心既不明断惑知是三藏行因之相也或言昔为摩纳值然灯佛五华奉散布发掩泥跃身虚空得无生忍佛与授记号释迦文大品亦云华严城内得记义与此同并云断惑故知通佛行因之相也或言昔为宝海梵志删提岚国宝藏佛所行大精进十方佛送华供养既为宝藏佛父又是弥陀之师称其功德不可思议故知是别圆行因之相。

　　言藉草然灯等者大论第四释佛与阿难先世因缘中云释迦先世作瓦师名曰大光明尔时有佛名释迦文彼佛弟子名如今佛弟子与佛俱至瓦师舍宿瓦师以草座然灯石蜜浆施佛及比丘发誓愿当来五浊之世作佛佛及弟子如今佛名字不异昔为摩纳者具如瑞应然灯授记得无生忍故知是通佛也昔为宝海梵志具如悲华第二云有菩萨名寂意问佛其余诸佛世界清净今佛世尊何故处斯五浊而说三乘佛云净不净土皆本愿故我于过去恒沙阿僧祇劫此佛世界名删提岚劫名善持轮王名无诤念王四天下有一臣名曰宝海是梵志种善知占相时生一子三十二相八十种好诸天常来供养因为作字名曰宝藏后出家成道亦名宝藏转法轮度众生已次游聚落为圣王说法已王请安居王之七宝亦自申供养王有千子亦各三月供养广如经说乃至满二百五十年后宝海来至佛所得记作佛十方微尘世界众生凡是宝海先所化者一时成道宝海次劝轮王发心次劝太子发心次令诸天八部发心乃至三千世界皆发菩提心次于畜生地狱道中一一众生前现一佛身令得离苦七年之中人天八部无欲心者皆兴供养又是弥陀之师者彼授记品彼佛先入三昧现十方净土集诸菩萨先授宝海记宝海次授弥陀记次授轮王太子记云汝观人天及三恶道生大悲心断诸苦恼令住安乐今当字汝为观世音等轮王太子乃至一切诸天世人莫。

　　不皆是梵志劝其发心故皆是师。

　　○三拂迹中二先拂次若得下融通初文三初示拂之方法应求三义次今世下释拂迹方法意三若执下斥执迹之失。

　　以三义故知此诸因悉是迹因一近故二浅深不同故三被拂故。

　　初文者自一代教门无不皆云伽耶始成大乘融通无过华严经初亦云于菩提场始成正觉故知大小说成皆近故知是迹第二义者若是本因不应多种秪应修一圆因感一圆果既有四义深浅不同当知即是本实成后随顺物机机缘不同从本垂迹示四因相故知不同定属于迹第三义者但开寿量点出最初长远之本中间今日任运自废拂者拨也除也初为迹覆今拂却覆示真实本因妙既尔乃至利益类此可知。

　　今世已前本来已后中间行行悉是方便故知是迹因也。

　　次文可知。

　　○三[后-口+十]失中三初明执迹迷本。

　　若执迹因为本因者斯不知迹亦不识本。

　　○次准下知上令识迹知本。

　　如不识天月但观池月若光若桂若轮准下知上光譬智妙桂譬行妙轮譬位妙若识迹中三妙拂迹显本即知本地因妙如拨影指天云何临盆而不仰汉。

　　准下知上此之四字应在轮譬位妙下或可书误即成两文各有法譬。

　　○三呜呼下叹责。

　　呜呼聋騃若为论道耶。

　　(△次融通)。

　　若得斯意迹本非本本迹非迹本迹虽殊不思议一也。

　　○次料简中问。

　　问经称本行菩萨道时者应在初住得真道时也中间应是诸地增道损生今之寂场应是妙觉妙觉显本应指昔初住此一途为允。

　　可知。

　　○答中二初总答非初住之难。

　　答文义不可文云尽行诸佛所有道法又云具足行诸道悉具足因乃是本因初住不得称悉具故非所指本因也。

　　○次又中间下举果况因。

　　又中间之果悉拂是权况今寂场之果何得为实又中间之果尚被拂者中间之因宁实因也故尔问非也。

　　○次本果妙中亦三如前初文二初引经立本。

　　二明本果妙者经言我成佛已来甚大久远。

　　○次释。

　　我者即真性轨佛者觉义即观照轨已来者乘如实道来成正觉即是起应资成轨也如此三轨成来已久即本果妙也。

　　(△次引迹辨异)。

　　本果圆满久在于昔非今迹成迹成又非一种或言道树草座三十四心见思俱断朗然大悟觉知世间出世间一切诸法名之为佛唯有此佛无十方佛三世佛者悉是他佛非我分身此即三藏佛果相也或言道树天衣为座以一念相应慧断余残习气而得成佛大品中说共般若时十方有千佛现问难人皆字须菩提释提桓因等亦是他佛非我分身此即通佛果成相也或言寂灭道场七宝华为座身称华台千叶上一一菩萨复有百亿菩萨如是则有千百亿菩萨十方放白毫及分身光白毫入华台菩萨顶分身光入华叶菩萨顶此名受法王职位穷得诸佛法底而得成佛华台名报佛华叶上名应佛报应但是相关而已不得相即此是别佛果成相也或言道场以虚空为座一成一切成毗卢遮那遍一切处舍那释迦成亦遍一切处三佛具足无有缺减三佛相即无有一异法华八方一一方各四百万亿那由他国土安置释迦悉是遮那普贤观云释迦牟尼名毗卢遮那此即圆佛果成相也。

　　次举迹中四教不同中云或言道树草座三十四心等者俱舍婆沙智论所明三祇四阶成道菩萨今文出处非一道树天衣具如大品或言寂灭道场具如华严或言道场虚空为座等亦如华严普贤观大论三十八云声闻经说敷草座衍经中说或见敷草座树下或见敷天綩綖六天天衣不同随福所感或见无量由旬宝座。

　　(△三拂迹显本中二先拂次融通初又三初示方法)。

　　有三义故知此诸果皆是迹果一今世始成故二浅深不同故三拂中间故。

　　○若是下释上三义。

　　若是本果何得今日始成本果一果一切果何得前后差别不同自从今世之前本成之后百千万亿行因得果唱生唱灭悉是中间拂为方便寂灭树王何得非迹。

　　(△三斥失中二初明执迹迷本)。

　　若执迹果为本果者斯不知迹亦不识本。

　　(△次令识迹知本)。

　　从本垂迹如月现水拂迹显本如拨影指天当拨始成之果皆迹果指久成之果是本果也如此解者中间果疑䬃然皆尽长远之信其义明焉。

　　[后-口+十]失等如文。

　　(△次融通)。

　　迹本非本本迹非迹迹本虽殊不思议一也。

　　○次国土妙中分文如前。

　　(△初立本三初引经立本次释三结)。

　　三本国土妙者经云自从是来我常在此娑婆世界说法教化亦于余处导利众生娑婆者即本时同居土也余处者即本时三土也此指本时真应所栖之土非迹中土也。

　　(△次引迹辨异)。

　　○迹不同中又二初约他经次约今经迹门。

　　迹中明土又非一途或言统此三千百亿日月者同居秽土也或言西方有土名曰无胜其土所有庄严之事犹如安养者同居净土也或言华王世界莲华藏海者此实报土也。

　　初文中四土不同中云或言西方有土名无胜者涅槃云西方过三十六恒沙有土名无胜又云十方世界各有释迦净土首楞严中复云释尊有净土名一灯明是释迦本土此亦迹中之说。

　　○言常寂光土者又二先标。

　　或言其佛住处名常寂光者。

　　○次释。

　　即究竟土也寂光理通如镜如器诸土别异如像如饭业力所隔感见不同净名云我佛土净而汝不见此乃众生感见差别不关佛土也。

　　如本门中地涌菩萨下方空中住从地出已亦诣虚空七宝妙塔彼此虚空俱表寂光寂光理通如镜如器等者譬如诸天共宝器食如止观第三记。

　　(△次约今经迹门)。

　　若言今此三界皆是我有诸土净秽调伏摄受皆佛所为譬如百姓居土土非其有如父立舍父去舍存如来亦尔为众生故而取佛土化讫入灭佛去土存此乃佛土不关众生也复次三变土田者或是变同居之秽令见同居之净或见方便有余净例如寿量云若有深信解者见佛常在耆阇崛山共大菩萨声闻众僧者是也或见实报净例如见娑婆国土皆绀琉璃纯诸菩萨即其义也或见寂光等也法华三昧之力使见不同耳。

　　三变土田或见同居净乃至方便有余者三变之净皆据土相似同居净据移天人置于他土纯诸宝树宝师子座唯有诸佛及诸菩萨则似方便有余故着或言准文又应亦似实报无障碍土。

　　(△拂迹中二先拂次融通先拂中三初明拂之方法)。

　　有三义故得知诸土悉迹土也一今佛所栖故二前后修立故三中间所拂故。

　　(△次释拂迹方法意)。

　　若是本土非今佛所栖今佛所栖即迹土也若是本土一土一切土不应前后修立深浅不同今土已前本土已后皆名中间中间悉称方便况今之土宁得非迹。

　　(△三斥失中二初明执迹迷本)。

　　从本垂迹执迹为本者此不知迹亦不识本。

　　(△次令识迹知本)。

　　今拂迹指本本时所栖四土者是本国土妙也。

　　(△次融通)。

　　迹本非本本迹非迹非迹非本即不思议一也。

　　○四明感应中文句大同文后更加粗妙广狭料简耳。

　　(△初立本中三初引经立本次释三结)。

　　四本感应妙者经云若有众生来至我所我以佛眼观其信等诸根利钝众生来至者感扣法身也我以佛眼观者慈悲往应也诸根利钝者十法界冥显欣猒不同也此指本时证二十五三昧感应非迹中感应也。

　　(△次引迹辨异)。

　　迹应多种或言一日三时入定观可度机此三藏佛照分段秽国九法界机析空感应也或言即俗而真不须入出任运能知此通佛照分段净国九法界机体空感应也或言用王三昧历别照十法界机此别佛照方便有余土次第感应也或言王三昧一时照十法界机此圆佛照十法界寂光土机圆感应也。

　　初四教迹不同中云三藏佛一日三时照机者及下通教皆云照九法界当教皆有三乘故也三藏中又如大论等云佛入城乞食者为女人父母所遮不得出故为病者故为欲令人见相好故为本无施心待乞方施者故如是有十因缘并三藏佛观机益物之相。

　　(△三拂迹中二先拂次融通拂中三初明拂迹方法)。

　　有三义故知诸感应迹而非本始成故不同故被拂故。

　　(△次释拂迹方法意)。

　　寂场树下始偏圆满故知是迹或前修后学深浅不同故知是权中间已来拂皆方便宁非迹耶。

　　(△三斥失中二初明执迹迷本次令识迹知本)。

　　从本出迹岂可执迹为本拂迹显本宜舍迹指本。

　　(△次融通)。

　　本迹迹本不思议一(云云)。

　　(△文后更加粗妙料简)。

　　复次或本感粗迹感妙或本感妙迹感粗俱妙俱粗应亦如是又本感广迹感狭或迹感广本感狭俱狭俱广应亦如是但取今昔判本迹不约粗妙广狭也(云云)。

　　次分别中云复次本感迹感粗妙相对四句者本文远指最初实得之时所被机缘亦有四教则三教为粗圆教为妙迹中被机亦不出四粗妙亦尔故今不从粗妙以判本迹但从最初名之为本当知本时粗妙俱妙迹中粗妙俱粗广狭可知应中四句粗妙如文又被多世界为广被少世界为狭最初垂应及中间等亦有广狭今亦不从广狭以判故知久成广狭俱妙中间今日广狭俱粗。

　　○次神通中文句大同。

　　(△初立本三初引经立本次释三结)。

　　五本神通妙者经言如来秘密神通之力又云或示己身他身示己事他事示己身己事者圆神通也示他身他事者偏神通也秘密者妙也若偏若圆皆是妙也此指本时神通非迹神通也。

　　(△次举迹辨异)。

　　迹通多种或言依背舍除入十四变化获得六通过外道胜二乘此乃三藏佛通也或言依体法无漏慧获得六通胜依背舍者此通佛神力也或言束前六通为五依中道发无漏通此六是别佛通也或言中道无记化化禅具六通一切变化不起灭定现诸威仪语默不相妨动寂无二理又如今经中六瑞变土等皆是圆佛通也。

　　(△三拂迹中二先拂次融通初中又三先拂)。

　　以三义故推诸神通迹而非本始获近修拂疑等如上说。

　　(△次料简)。

　　又四句料简亦如上。

　　又四句料简如上者本通粗妙迹通粗妙以为四句本迹广狭四句亦尔亦不以粗妙广狭而判本迹但取最初以之为本。

　　(△三令识迹知本)。

　　然从本垂迹迹则非本拂迹显本宜弃迹指本。

　　(△次融通)。

　　本迹迹本不思议一也。

　　○六说法妙中。

　　(△初立本三初引经立本次释三结)。

　　六本说法妙者经言此等我所化令发大道心今皆住不退我所化者正是说法令发大道心者简非小说也此指本时简说非迹说也。

　　○明迹不同中二初略例涅槃三味出牛。

　　迹说多种若依涅槃明初后两味从牛而出若以义推中间三味亦应从牛而出。

　　○次何者下释释中二先释次问答料简初释中二初举譬次佛亦如是下正合初文又二先总别举譬次若牛下略以三教结初又二初总次若啖凡草下别。

　　何者凡犊啖凡草但能出乳不啖忍草故不出四味良犊调善不高不湿酒糟麦䴬五味圆满具足在牛但听饮啖随𤚼而出。

　　初文言良犊不高原不下湿等者此引大经第二破旧医中云若是乳牛不食酒糟(酒真糟俗)麦䴬(分别)其犊调善(不驰空不骤有)放牧之处不在高原(涅槃)亦不下湿(生死)饮以清水(非欲浊也)不令驰走(不见散也)不与特牛同共一群(佛不共法)饮食调适(不饥空不饱俗)如是乳者名为甘露(秘密藏也)。

　　若啖凡草𤚼即出乳啖下忍草𤚼即出酪啖中忍草𤚼出生酥啖上忍草𤚼出熟酥啖上上忍草𤚼出醍醐。

　　忍草者义含多种故别出四味如文。

　　(△次略以三教结)。

　　若牛出五味譬渐法也牛出醍醐譬顿法也牛出三味譬不定法也。

　　○次合中二先总。

　　佛亦如是偏圆满足在佛心中听机扣击说则不同。

　　○次善趣下别别中二先人天四教。

　　善趣机击出人天法轮析法机击出二乘法轮体法机击出巧度法轮历别机击出渐次法轮圆顿机击出无作法轮。

　　○次五味又二初约部从教次略对四教四佛正合五味并从牛出。

　　又两机击出第四第五味又一机击出第二味又四机击出四味除第一味又三机击出三味除第一第二味又一机击出第五味除四味。

　　初云两机击出第四第五味者此华严中别圆两教此即约部从教立名余例可知。

　　复次三藏道场所得法如乳在牛起道场即说乳法轮通佛道场所得法如酪在牛起道场即说酪法轮别佛道场所得法如五味俱在牛道场起说次第五味法轮圆佛道场所得法如醍醐在牛道场起即说醍醐法轮。

　　次文者又约当分所说不同。

　　(△次问答料简)。

　　问大经云如食乳糜更无所须应是乳法轮答乳有多种粗牛出乳乳则为害善犊之乳是乳最良问乳既多种醍醐不一答经以罗汉支佛为醍醐故知优劣此中大有义宜熟思之。

　　(△三拂迹中二先拂次融通初又三初示方法次释意三结释)。

　　例三义往推上诸说法迹而非本始满始说中间被拂中间满中间说尚皆方便况今满今说宁非迹耶执迹则俱失拂迹则俱解。

　　(△次融通)。

　　非迹非本不思议一也。

　　复次已说为迹今说为本已本今迹俱迹俱本(云云)或实本权迹四句(云云)体用乃至事理四句(云云)。

　　复次下复以四句分别已今故知初明已今本迹犹是一往已迹今本如前分别已本今迹者已本者最初也今迹者迹门是今迹佛所说俱迹者本成已后迹门已前为已迹今此本门亦是迹佛所说故也今已俱本者最初为已本本门为今本权实乃至事理四句云云者各以已今本迹相望为四句也如已实今权已权今实俱权俱实乃至事理亦复如是但以最初为已为本例前可知。

　　妙法莲华经玄义释签卷第二十六

　　　　　音释

　　岚

　　(卢含切)。

　　綩綖

　　(綩音宛綖音延綩綖坐褥也)。

　　骇

　　(下楷切惊也)。

　　騃

　　(五骇切痴也)。

　　𤚼

　　(音构取牛乳也)。

　　䴬

　　(音弋麦皮也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第二十七　富七

　　隋天台智者大师说

　　门人灌顶记

　　唐天台沙门湛然释

　　○七眷属妙中但出本相从文殊观音至惑者未了略出迹中不同之相随诸部中列众之相亦可以为四相不同今初。

　　(△立本)。

　　七本眷属妙者经云此诸菩萨下方空中住此等是我子我则是父。

　　如文。

　　○次释释中又二初正释次释疑。

　　下方者下名为底大品有诸法底三昧释论云智度大道佛穷底当知此诸菩萨邻佛穷智度底虚空者法性虚空之寂光也从本时寂光空中出今时寂光空中今时寂光空中者不识本时者故言我经游诸国乃不识一人地涌千界皆是本时应眷属也。

　　初言法性虚空之寂光者即以下方及塔在此方虚空表寂光也此诸菩萨住下方虚空涌出已后亦住虚空此土得闻开权显实得无生忍者亦住虚空之寂光也虽俱虚空以表寂光能住之人不无久近涌出菩萨得忍已久是故迹中始近入者不识久者。

　　所以无三者时节既久权转为实但一无三或可举一例知有三也。

　　(△次引迹辨异)。

　　从本垂迹迹中始成佛时亦有业愿通应中间所化亦有四种文殊观音调达等或称为师或称弟子于惑者未了。

　　次迹中文云文殊观音或为师为弟子者文殊昔为妙光菩萨教化灯明八王子是八王子相次授记其最后者名曰然灯然灯既是释迦之师妙光乃成释迦九代祖师观音经中释迦过去于正法明如来所学习道法正法明如来即观音本身故知文殊观音并曾为师调达即是阿私陀仙具如今经如是等人却为弟子。

　　(△三拂迹显本二初正拂)。

　　若拂中间无非是迹则迹本可解若执迹疑本二义俱失(云云)。

　　(△次问答)。

　　问迹本相望千界尘则少增道数则多本迹法身浅深异耶答法身先满无增无减约化缘广狭耳问若尔初住二住化缘多少法身亦应无浅深答菩萨位未穷约实证判浅深佛位已满但约权化有四句论广狭(云云)问明因果等皆约迹佛指本明眷属而召本到迹何耶答因果等法幽微难晓故约此指彼眷属是人召证为易或可将本人示迹人或将迹法显本法互现意耳。

　　问本迹相望千界尘少增道数多者三千世界地涌菩萨是本时眷属秪云三千地皆震裂无量菩萨同时涌出若望今时迹中眷属如分别功德品增道损生初六百八十万亿那由他恒河沙众生得无生法忍复千倍得闻持一界尘得辨才大千尘得不退中千小千乃至一四天下及八界尘初始发心比于涌出涌出甚少四句分别亦例前文但以久近而判本迹终不以法身深浅化缘广狭等判也。

　　○八涅槃妙者。

　　(△初立本三初引文)。

　　八本涅槃妙者经又复言其入于涅槃非实灭度而便唱言当取灭度。

　　(△次释)。

　　(△三结)。

　　非实灭度者常住本寂也唱言灭度者调伏众生也悉本时涅槃非迹涅槃。

　　(△次引迹辨异)。

　　○明迹不同中先明迹意虽复不同本无长短次或取下正明不同。

　　迹者大经明声光所集始诸弟子终于蝮虿无边身菩萨弟子之位身量无边岂有大师倚卧背痛此乃生身示病示灭法身无疾常存不变。

　　初文意中云始诸弟子终于蝮虿等者大经列众八十亿百千比丘成就大乘第一空行六十亿比丘尼皆大阿罗汉一恒菩萨二恒优婆塞三恒优婆夷四恒离车五恒大臣六恒国王七恒夫人八恒天女九恒龙王十恒鬼神二十恒金翅乃至阎浮提中一切蜂王又东方去此无量无边恒河沙数微尘世界彼土有佛号虚空等如来告第一大弟子宜往西方娑婆世界彼土有佛号释迦文不久涅槃汝可持此世界香饭以献彼佛彼佛食已入于涅槃并可礼敬请决所疑尔时无边身菩萨即受佛教从座而起稽首绕无量匝大菩萨众俱共发来至娑婆世界又阿阇世王及其夫人乃至视毒能杀人者蛣𧏙蝮虿及十六恶律仪者蛣𧏙亦曰𧏙螂尔雅云黑甲虫食粪土也蝮者毒也尔雅云蝗子未有翅者又云广三寸身大如臂史记云蝮螫手则断虿者毒虫也左传云蜂虿者十年尚有毒尾末卷如妇人发蝮字(孚目切不同福音)有人云无边身菩萨身量无边云何复云从彼来此应反质云既云来此云何无边言无边者身实有边而名无边如阿弥陀寿实有量而名无量若寿无量如何得有观音补处倚卧背痛者如止观第八记及北首卧等亦三藏佛相具如止观第一记。

　　○次正明不同中二初约两经释相次结会两经意同初文又二先明不同以申此经次经曰下引与大经明同初文又二先藏通次别圆初文二初略标二异。

　　或取析空因灭果亡明有余无余涅槃或取体法空因灭果亡明有余无余涅槃。

　　○次生身下更释二别。

　　生身迹灭者如阿含中结业之身父母所生弃国捐王六年苦行三十四心断结成道八十二岁老比丘身诣纯陀舍持钵乞食食檀耳羹食讫说法果报寿命中夜而尽入无余涅槃以火阇毗[(冰-水+〡)*ㄆ]取舍利者此三藏涅槃相若释论云六地菩萨见思已尽七地去誓扶余习受生死身乃至上生下降一念相应慧断习成佛可度众生缘尽息化入无余涅槃此通佛涅槃相也。

　　释三藏中云食檀耳者长阿含第三云佛至波波城阇头园有长者名周那请佛及比丘僧别为佛煮旃檀耳羹以世奇故独奉于佛阿难白长者设供无福佛最后于其舍食入般涅槃佛言莫作是说长者今者获大福利寿命色力善名生多财宝死生天上。

　　○次别圆中二先别次圆别中二先引地人。

　　若地人云缘修显真修菩提果满成大涅槃亦称为方便净涅槃。

　　○次正释。

　　大经云因灭是色获得常色受想行识亦复如是是名色解脱受想行识解脱乃是分段变易因尽获常住有余涅槃两处阴果身尽获常住无余涅槃此与前异是别佛涅槃相也。

　　释中云色解脱乃至识解脱至无余者既云灭色乃至灭识即是界外析色之义故以因尽名为有余果亡名为无余理而言之变易因果不应分二当知为成别教义也。

　　大经云大般涅槃常住不变能建种种示现调伏众生如首楞严广说名大涅槃常乐我净此与前异即圆涅槃相也。

　　(△次引与大经明同)。

　　○次经曰今日座中等者出像法决疑经与大经文同又二先列。

　　经曰今日座中无央数众各见不同或见如来入涅槃或见如来住世一劫减一劫或见如来住世无量劫或见丈六身或见小身大身或见报身坐莲华藏世界海为百千亿释迦牟尼佛说心地法门或见法身同于虚空无有分别无相无碍遍同法界虚空或见此处娑罗树林悉是土砂草木石壁或见此处金银七宝清净庄严或见此处三世诸佛所游之处或见此处即是不可思议诸佛境界真实法体。

　　○次此明下结。

　　此明佛身依正各有四相即前四涅槃相也。

　　(△次结会两经意同)。

　　○次大经下会同中四初略标同次大经下正会三二经下结同从根利钝四又数数下会明常文同。

　　大经与此经义同。

　　初如文。

　　大经以常住为宗迦叶初问长寿佛答中处处多显未来常住少明先成寿命为法华已说故彼经虽一两处说不可判为近成短命今经正明发迹显本无量寿命为宗少说未来常住虽一两处少说不可判为无常。

　　次文中言迦叶初问长寿者第三经初设三十六问初问云何得长寿金刚不坏身下文答中如长寿品作寄金譬但寄少年不寄老人长者行还索金无所既云行还故知法身常住不灭下金刚身品广明护法持不杀戒得金刚身又经下文处处明于未来常住。

　　(△三结同从根利钝)。

　　二经互举利根知本常未来亦常解未来长寿亦解本来长寿其义是同。

　　第三可见。

　　又此经数数现生现灭者生非实生灭非实灭常住义显又二万灯明迦叶皆不说涅槃秪于法华明本常未来常弥见法华明常义显(云云)。

　　第四会常中云二万灯明等于法华明常等者二万灯明具如序品中说法华经广明一乘一乘即是常住也。

　　(△三拂迹中二先拂二初明拂之方法)。

　　以三义故知诸涅槃迹而非本今始入故入复出故拂中间故。

　　(△次斥失中二初明执迹迷本)。

　　此迹涅槃皆从本垂云何执迹谓言是本是不识迹本也。

　　(△次令识迹知本)。

　　若拂迹显本则二义不迷。

　　(△次融通)。

　　非迹非本不思议一也。

　　○九明寿命妙中初立。

　　九本寿命妙者上因妙中以智慧为命此则非长非短由非长非短之慧命能为长短此中正明长短寿命。

　　○次引经中先引本文。

　　经处处自说名字不同年纪大小。

　　○次释。

　　年纪者是寿命也大小者长短也经中间处处年纪大小者约迹而悬指本也。

　　即引中间以拟于本。

　　(△次引迹辨异)。

　　○明迹不同中二先藏通次别圆初文二先略释。

　　迹不同者三藏佛父母生身八十二尽身灰智灭毕竟不生通教佛誓愿之身化缘若讫亦归灰断灭已不生。

　　○次此两下判无法身之本。

　　此两佛但齐业齐缘不得非长非短之慧命不能作长作短大小之寿命也。

　　○别圆中亦二先略释。

　　别教登地破无明得如来一身无量身一身湛然安住无量身百界作佛亦示九界身得论年纪大小大即大乘常寿小即小乘无常之寿也圆教登住时亦如是。

　　○次此等下况结。

　　此等皆因中菩萨非常非无常能作常无常大小之寿况后心乎况妙觉乎。

　　(△三拂迹显本中二初拂次融通初又二初明拂之方法此科中兼明本寿)。

　　如此等寿三义皆迹中因果之寿此寿皆从本地因果圆满而垂此迹迹既如此况复本也经我本行菩萨道时所成寿命今犹未尽指于本因因寿尚未尽况本果寿。

　　(○二斥失二初明执迹迷本次令识迹知本)。

　　若执迹则不知本今拂迹则识本。

　　(△二融通)。

　　亦识不思议一也。

　　○十释利益妙者亦初略立利益上句立下句释。

　　十释本利益妙者文云皆令得欢喜欢喜即利益相。

　　(△次举迹显本)。

　　若迹中三乘共十地别十地开权显实按位妙入位妙如是等益乃至闻寿命增道损生皆是迹中益也乃至中间权实之益亦是迹益以迹望本本亦应有偏圆利益所以下方菩萨皆住虚空者皆居寂光本益也。

　　次若迹下明迹不同者今此略列具足应如前文七益十益者是言乃至增道等者约经虽是本门既是今世迹中指本名为本门故知今日正当迹中利益乃至本成已后俱名中间中间显本得利益者尚成迹益况复今日以迹下重举本益之相本文既狭亦拟迹而知本。

　　(○此科是第五广解总结之文)。

　　○故本本下明相显融即。

　　故本本以垂迹借迹以知本不复具记也。

　　众迹虽多用本为本故云本本本事已往若不借迹何能识本如拨影指天即此义也。

　　(○释本十妙中五广解竟下是六三世料简列科在七上三十六)。

　　○六三世料简者初略立次问答料简初文三初引经示相。

　　第六约三世料简者文云如来自在神通之力如来大势威猛之力如来师子奋迅之力即是三世益物之文。

　　○次若过去下释。

　　若过去最初所证权实之法名为本也从本证已后方便化他开三显一发迹显本者还指最初为本中间示现发迹显本亦指最初为本今日发迹显本亦指最初为本未来发本显迹亦指最初为本。

　　○三三世下结结中二先法。

　　三世乃殊毗卢遮那一本不异。

　　○次譬。

　　如百千枝叶同趣一根(云云)。

　　(△次问答料简)。

　　问现见无量佛悉是释迦分身为当犹有余佛余佛复有分身不答普贤观云东方有佛名曰善德彼佛亦有分身诸佛若尔亦有诸佛诸佛亦有分身又神力品云弹指謦欬是二音声遍至十方诸佛世界彼佛四众遥伸供养所散诸物从十方来譬如云聚遍覆此间诸佛之上故知有诸佛诸佛亦有分身也。

　　次问答中初如文。

　　问三世诸佛皆有分身者云何复言多宝如来全身不散如入禅定若全身不散云何复言游于十方证法华经二意云何通。

　　第二问者若言诸佛皆有分身多宝亦在诸佛之数应有分身何故云全身不散即是重难若全身者何故复云处处听经。

　　答释论解念佛中云多宝无人请说法便入涅槃后化佛身及七宝塔证法华经若从论释乃是化作全身非无分身也师云若言不得说法那告四众我灭后起一大塔非都不说法应是不说法华故发大誓愿不碎生身之骨全身不散出证圆经如入禅定者表于不灭出证常经表于不偏不偏不灭圆常义显口唱真净大法真是常略举二德我乐可知钝者读文犹自不觉也。

　　答中先引大论解八念中初念佛中云既云化身即是分身师云去引南岳释依按经文文云临灭度时告四众言欲供养我全身者应起一大塔出证经时全身在于塔中以誓愿力处处听经准南岳释多宝灭后全身不分不分者不同碎身舍利耳未妨诸佛亦有分身从如入去兼明法华是圆是常口唱下明具四德以证常真净大法者真是常德净是净德既有常净岂无我乐故云二德可知多宝全身尚遍十方故知诸佛亦有分身钝者读文犹尚不觉者不觉此经具足四德谬判法华不明常住以是而言古今咸钝。

　　○次问答中问诸佛显本。

　　问三世诸佛皆显本者最初实成若为显本。

　　问如文。

　　答不必皆显本今作有义者最初妙觉指初住为本若初住被加作妙觉亦指初住为本初住之前竖无所指横有体用即指体岂非本耶又发愿故说寿长远如文(云云)又解最初之佛虽无长远已今权实等本迹之可显而有体用教行理教事理等本迹之可显(云云)若作无义若最初始成佛既始得本未论垂迹无久迹可发无久本可显(云云)若久成佛如释迦之例以东方为譬若久此者即以四方为譬又久者十方为譬若近此者则减东方为譬若都无者则无所譬(云云)。

　　答中最初妙觉指初住为本者最初得故若初住位被加作妙觉佛亦指初住以为实本准净名䟽应作四句谓本下迹高本迹俱下初住唯得此之两句夫论迹者约有本说本为法身迹为八相初住之前无法身本故不得论本高迹下仍有过上又不得论本迹俱高若本迹俱高及本高迹下妙觉唯得此之二句妙觉极位更无过上故无本下迹高及本迹俱下二住已上等觉已还皆具四句二住迹现为初住初住是迹即本高迹下二住现为三住三住是迹即本下迹高二住现为二住以望初住即本迹俱高望于三住即本迹俱下今文正当本下迹高若云初住之前竖无所指以体为本以用为迹此本迹俱下句也若准此意一切诸佛皆悉显本又发愿故于初住中说寿长远初住实寿亦复无量故言发愿说寿者但得法身必得长寿有缘机熟说遂昔愿(云云)从又解最初之佛者即妙觉身中自将体用以为本迹此是本迹俱高句唯阙本高迹下一句。

　　问若实初成无久本可显云何经言是我方便诸佛亦然答虽无长久之本若须用方便者佛有延促劫智能演七日为无量劫义(云云)。

　　问佛若有久成始成有发迹不发迹亦应有开三显一不开三不显一耶答若菩萨声闻共为僧者则有开三显一若纯菩萨为僧者何须开显耶。

　　问若不开三显一五佛章云何。

　　问中云五佛章云何者如方便品广开显中约五佛章皆云亦以无量乃至皆为一佛乘故若尔一切诸佛无不开显。

　　答同是声闻菩萨共为僧出五浊世可如此出净土佛则不然。

　　答意者佛亦不应一切开权经言一切约出秽土开显者说耳。

　　问破十粗显十妙则无明惑尽一实理彰今更破迹妙为粗显本为妙破何惑显何理答无明重数甚多实相海深无量如此破显无咎。

　　又问若尔还以妙破妙所破之妙妙而更粗亦应还以粗破粗所破之粗例更是妙所破四住例亦应妙。

　　又问若尔还以妙破妙至例亦应妙者前文既以本妙破于迹妙迹妙成粗从亦应去并难迹妙被破既其成粗所破十粗亦应成妙从所破去又以四住重例难云粗是所破既得成妙四住烦恼亦是所破亦应成妙。

　　答就顿明义秪四住即是于妙况破四住智宁非妙耶。

　　次答文中重引四住之难以况初难若约顿义四住即妙应如所问况四住智去况出初难四住粗惑尚乃成妙况复生灭无生灭智而非妙耶。

　　又问若尔但有顿义应无渐义答若分渐顿渐之能所俱粗顿之能所俱妙(云云)。

　　问中间有偏圆权实而同称是权者亦应同称为偏耶。

　　次问意者本成已后中间垂迹偏圆权实同称权者以是迹故故皆是权权即是偏亦可悉皆称为偏耶。

　　答通义则尔别义不然偏圆约法法则已定故偏非圆圆非偏权实约教迹中施设同皆是假故就假论权耳。

　　次答别义者不例法既以定在本在迹定偏定圆教则不尔在本则权实俱本本故是实在迹则权实俱迹迹故名权偏圆乃至体用亦尔法则已定不可在本体用名体在迹体用俱用若教所说在本则体用俱实在迹则体用俱权当知体用等亦得是法事理理教教行准此可知故下文云本中事理先得为妙迹中事理始得为粗余教行等例之可见。

　　问既有带粗妙复有不带粗妙亦应有带妙粗不带妙粗答此应四句带粗妙即别教也不带粗妙即圆教也带妙粗即通教也不带妙粗即三藏也又带粗妙如通不带粗妙如圆亦带粗亦不带粗如别非带非不带如圆接别如圆别接通又约五味粗不带妙如酪妙不带粗如醍醐亦带粗亦不带粗如生熟酥非带粗非不带粗如乳(云云)。

　　四句者别带地前粗而证道是妙圆如文带妙粗者兼通于中故也又释者带粗妙者从通中来故亦带亦不带者带地前而不带通藏非带非不带者非带藏通非不带别二教接通亦尔非带三藏非不带通次五味中第三句者方等前三带后一不带般若准知第四句者非带藏通非不带别。

　　问二粗既不同那忽同呼为粗答事有浅深故为二俱非妙理故同是粗。

　　问二粗既不同者问藏通答中言事有浅深等者通即而藏不即。

　　问应带方便实不带方便实答例。

　　问带方便实等者问别圆教也俱显中道而别带圆不带。

　　问亦应有带二一不带二一答例通论本迹只是权实别论高下宜用本迹横论真伪宜用权实本迹约身约位权实约智约教(云云)。

　　次问带二一等者亦问别圆地前以为带二次通论下虽不酬问而广分别者一一句并是答而略于问耳。

　　问本地十妙约六重本迹摄属何耶。

　　问本地等者卷初六重本迹今十妙属六中何重耶。

　　答非已今非中间乃是体用教行理教等共论十妙也。

　　答中云乃是等者卷初已分此乃重问何者初云本地五重为本中间今日为迹既本地五双属本不知五双如何对本故更问之今答文复含但云共论十妙若尔事理理教教行只是因权实体用只是果家之用果必有体故也用即感应神通说法说法所被即成眷属利益寿命涅槃还是果上法耳故不别叙但云共论。

　　○第七判粗妙中二先以本对迹相望判之次又迹中下约前六门以判。

　　第七判粗妙者若迹中已得十粗为粗十妙为妙未开十粗为粗开十成妙具如前说迹中若待粗妙若开粗妙此妙不异本妙而言始得始得为粗本中先成若粗若妙若开粗妙亦不异迹妙而是先得先得称妙。

　　初文者若不先将迹门开显且判粗妙与本所证更无差别如何得知迹中之妙不及本粗以不约开显待绝等判但约久远实成以论故中间今日若粗若妙皆非先得是故先得粗亦名妙中间今日妙亦成粗。

　　○次又约六重判者前但开显久近等展转束判已竟应更于开显久近等中细判六门迹粗本妙于中三先释。

　　又迹中事理始得为粗本中事理先得为妙迹中理教教行体用权实等亦如是。

　　○次况。

　　又若未发迹显本者但解迹中事理之粗妙终不能解本中之事粗况解本中之理妙弥勒尚不达何况余人。

　　○三若发下亦明本迹六门相显相融之相及不思议一等于中二先约事理一双略释。

　　若发迹中之事理即显本中之事理亦知由本中之事理能垂迹中之事理迹既由本则本妙迹粗既有本迹之殊故言粗妙妙理则非迹非本不思议一也。

　　○次五双例知。

　　理教教行体用权实已今等亦如是。

　　又言已今者即是昔日已得已今为本今日中间所对已今为迹中间节节皆有五味教故故四味及以迹门为已开长远寿为今故使已今亦论今昔粗妙故也。

　　○次明权实中三先本迹相对为权实以判迹中权实为权本地权实俱妙以久成故次复次下更约本迹相望论自行等三则本自迹他本迹相对为一自他三复次下更约本迹各有三义以明理同约事则知本中施粗亦妙迹中开废犹粗理无粗妙初文中意具如判粗妙文意于中又二先正明。

　　第八明权实者照迹中十粗之境为权照迹中十妙之境为实乃至中间三世所照十粗之境为权十妙之境为实若权若实悉皆是迹迹故称权如是中间无量无量不可说节节权实余经尚无中间一番之权况一番之实尚无中间一番权实况无量番尚无中间权实况有本地权实中间权实皆名为权本初照十粗十妙皆名为实。

　　○次迹权本实下明融通。

　　迹权本实俱不思议不思议即是法性法性之理非古非今非本非迹非权非实但约此法性论本迹权实粗妙耳但以世俗文字有去来今非谓菩提有去来今也。

　　二理不可思议故云法性非古今等。

　　(△次更约本迹相望论自行等三则本自迹他本迹相对为一自他)。

　　复次分别权实则有三种谓自行化他自行化他具如境妙中说本地自行所契权实二智名佛自行权实从本已来乃至鹿苑种种方便随他意语说此二智回转无方名佛化他权实二智化他虽有二种皆名为权自行虽二种皆名为实是名自行化他合说权实。

　　次自等文则本中化他亦名为妙亦应合有不思议融通文无者略应云法性之理非自非他自他虽殊不思议一。

　　(△三更约本迹各有三义以明理同约事则知本中施粗亦妙迹中开废犹粗理无粗妙)。

　　○第三中亦二先释次融通结归。

　　复次迹中约实施权意在于实而实意难测何者化城是权而人作实解是不识权亦不知实若废权显实意在于权权则易测何者既知化城一事是佛权施则遍达恒沙佛法远通久劫方便故华严中明为阿鞞跋致多明事数即其义也若开权显实者达事法已权意即息亦不离权远求于实权即是实无复别权故言开权显实也。

　　释中又二初中言复次迹中约实施权等者然约实施权意在归实而人多以所施之权谓为究竟故俱不识若废权显实意在所废之权初欲废之故斥此权非为究竟权是事法而人易知故一代佛教自法华前佛意恒实二乘不退始终不知及至废权乃云汝等去来宝处在近而人咸知宝处非此此即是于宝渚之初发足已涉于修途况复曾已行于三百指我之果即彼妙因故云易测言华严明阿鞞䟦致多明事数者引例释前权易测意也一切事法无非权施如来久远为诸众生施设方便故恒沙佛法施已皆废所施之权属于事相是故事相多为不退者说即能于事达不退理又不退位高下不同若是地前行不退位但闻事数知事即理故开权显实得入初地念不退位能达此权即是实相岂可离此别求实相为对䟦致故云初地。

　　迹中既有三意如此迹由本垂本亦如是本迹虽殊不思议一也(云云)。

　　融通如前问此中第八权实与前第七门判何殊答前以本迹判于粗妙及以六门今以权实及自行等以释权实则本实迹权自本他迹又以开显等转释权实若开迹显本之权实方名本中之权实是故重明一理无异意在于此问迹门十妙一一妙中于一一科皆先判次开今本门中何故但有此粗妙门及以权实皆似判意而无别立开耶答此与迹门其意稍异迹门判竟义必须开何者如判中云若教若味皆前粗后妙若不开者人谓三四之外别有圆及醍醐是故开三即圆四即醍醐今本门十则不如此前广释十中一一皆以三义释迹近成不同义当于粗拂迹指本义同于妙据此已是约事判开一一复言不思议一此复约理以开一切恐人不了故复于此别立两门判前粗妙此判即开况复二文复约理开问何故迹门无理开耶答初依境开已是约理又迹门有教诠理若开于教即表理开今此本门约身约事虽开身事犹须开理本迹证殊是故皆云不思议一应知始自总释终至于此若拂迹指本是约事论开若以不思议融通则开事入理若不晓十门之旨将何一理冠诸一理虽同十门事别不思议一十妙恒殊差而不差斯之谓矣。

　　○九明利益中二先正说益次流通益初文又二初双标。

　　第九利益者前明生身益次明法身益。

　　○次双释释中二先释次若论实道下校量初又二先释次即是下结初又二先生身次法身生身又二先闻迹门次闻本门初闻迹门中又四先明十妙中益次明六即中益三如身子下略示其类四即是下结。

　　生身两处得益迹门会三归一开权显实生身菩萨得利益者于十妙中得五妙益何者境妙则通一切具有乘妙则别究竟在佛感应神通说法皆是果上之益若未证果不论此益。

　　初文者但得智行位眷属利益益也然须料简智从解说故总得之若破惑之智须甄于果位通深浅意亦如之眷属可得极至一生修未出界义非神通余未破无明及见思等则随惑判释利益同为一实益也三法属果义可通因则依声闻咸入初住今从极果故不通因。

　　(△次明六即中益)。

　　若于六即位中得四即益理即究竟即例如前但得名字即中智行位眷属功德乃至分真即中智行位眷属功德。

　　(△三略示其类)。

　　如身子得记四众天龙欢喜说偈云大智舍利弗今得受尊记我等亦如是悉当得作佛。

　　(△四结)。

　　即是生身菩萨闻迹门说法得益之相也。

　　○次约本门中三初明十妙益。

　　发本显迹说佛寿长远观佛三昧得大增长从此亦有生身菩萨得十妙中之五益。

　　○次六即益。

　　六即中之四益。

　　○三明增道损生。

　　损生增道(云云)。

　　○次法身益中为三初明益相。

　　从二住去至一生在皆是法身得五益。

　　○次何以故下明益所以。

　　何以故应生闻本地功德观佛三昧转更深广不可称量不比前来迹中之益何者佛境转深功德亦大。

　　○三故分别下引证。

　　故分别功德品云佛说希有法昔所未曾闻世尊有大力寿命不可量说得法利者欢喜充遍身或住不退地或得陀罗尼。

　　(△次结)。

　　即是生法二身得益之相。

　　妙法莲华经玄义释签卷第二十七

　　　　　音释

　　謦欬

　　(謦苦顶切欬苦爱切謦欬逆气也)。

　　蛣𧏙

　　(蛣去吉切𧏙丘良切)。

　　螫

　　(施只切虫行毒也)。

　　蝮虿

　　(蝮方六切虿丑迈切并毒虫名)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第二十八　富八

　　隋天台智者大师说

　　门人灌顶记

　　唐天台沙门湛然释

　　○次若论下较量中四初略辨同异次喻如下借小为譬三前迹门下辨多少深浅四当拣下示文判位。

　　若论实道得益两处不殊而权智事用不得相比。

　　初文云若论实道两处不殊权智事用不得相比者本门法身迹门生身两处得益所证圆理理无深浅故曰不殊岂以初住无生忍位齐于本门法身一生菩萨耶。

　　喻如慧解脱俱解脱无漏不二而功德优劣前迹门得道止齐无生法忍本门得道齐余一生在以尘为数多少深浅岂同于前当拣彼文从发心处即是六根净位乃至一生在即是最后分真(云云)。

　　二三四如文。

　　○次明流通益又二初正释次释疑。

　　又流通利益者前流通迹门是诸发誓菩萨及诸罗汉得授记者此土他土弘经论其功德观文但明冥利不说显益今说本门付嘱一切诸佛所有之法兼得迹门法也秘奥之藏即是本迹中实相也一切甚深之事即是本迹中因果也如此等法付嘱千世界微尘菩萨法身地弘经何但如生身此土他土弘经耶十法界身游诸国土则有冥显两益也。

　　初正释中意者辨两处得益𡨋显不同初言迹门𡨋利益者但见与记不云入位故名为𡨋如分别功德品即是显也又地涌弘经亦显益也或迹门诸菩萨至此复益及本门中新得益者或有未预此诸益数并有𡨋益故云兼得迹门。

　　○次释疑中二先疑。

　　疑者云法身常有佛何须菩萨弘。

　　○次释。

　　但弘之在人待时待伴如佛虽在世而文殊入龙宫法身处虽有佛复须外缘故佛付嘱吐舌摩顶种种相貌殷勤付嘱令弘此法得无量微妙功德其有闻者妙益不可称数故文云若有闻佛说寿量一切皆欢喜得无量无漏功德之果报即此意也。

　　释中云待时者如华严不悟待至三味乃至涅槃一一味中亦有待时如佛边未益待共文殊入净名室乃至涅槃未悟待至后佛出世之时待伴者如在鹿苑待五比丘度五人已处处化益如华严中四大菩萨乃至法华中身子弥勒等及文殊入海领无数众来至佛所等涅槃中迦叶德王师子吼等又如佛留智积以待文殊分身不答以待后佛亦如持品五百声闻及诸菩萨比丘尼等皆是待伴又待时者如待文殊答问竟时待弥勒腾疑竟时待文殊龙宫出时待妙音东来时等并是待时故知诸佛法身遍一切处而假诸菩萨共化之时以菩萨为伴次引证中二文迹本两门后令弘此法者即是本迹两门发誓弘此法华经者是也。

　　○次观心中三先释次引证三此即下结益初文又二初境次观初境又二初不可观。

　　十观心者本妙长远岂可观心。

　　○次明可观可观又二先立。

　　虽不即是亦不离心。

　　○次何者下释。

　　何者佛如众生如一如无二如。

　　释中云何者佛如众生如至利益之相者如下䟽中云速愿我如得如佛如说如之寿亦复无量如是观如如即是理闻名起观即是观行乃至究竟成无上道故具六即。

　　○观又三先不可观。

　　佛既观心得此本妙迹用广大不可称说。

　　○次我如下可观。

　　我如如佛如亦当观心出此大利。

　　○三亦愿下弘誓。

　　亦愿我如速如佛如。

　　(△次引证)。

　　故文云闻佛寿无量深心须㬰信其福过于彼愿我于未来长寿度众生如今日世尊诸释中之王道场师子吼说法无所畏我等于未来一切所尊敬坐于道场时说寿亦如是。

　　(△三结益)。

　　此即观心本妙得六即利益之相(云云)。

　　(△自玄义二上释签二下释妙以来至此本迹十妙皆竟今科料简大妙)。

　　○次料简中。

　　问大妙云何。

　　初问者问云何同异。

　　答此应三双六句分别(云云)文云佛自住大乘又云如是大果报又云有大车而题称为妙如涅槃云大般涅槃微妙经典而题称为大即妙是大即大是妙也大品云色非深非妙乃至识非深非妙此是大破妙此文云一切法空寂无漏无为无大无小此是妙破大如大阿罗汉此大犹修于妙如灭止妙离此妙犹更修大(云云)。

　　答三双六句者初两句约圆理故名与义更互而立以不异故耳次两句者今题称妙破小乘之大大品题称大破小乘之妙亦应对教等第三两句亦对小辨亦应对教等思之可见。

　　问若大妙一等余经俱应称妙答余经通论约理大妙不殊而别带方便此经不带方便故别称妙小乘得入发迹显本故别称妙。

　　次问大妙一等约前六句中初两句为问。

　　问大小俱称妙大小俱明常一往斥之(云云)小乘灭止妙离名同理异不得是常。

　　次问至一往斥之者初是问一往下答一往亦得俱称为常若其斥之唯有无常不得于常小乘亦有三无为常若望大乘如宝性论二乘由是无常等倒名同是一往理异是斥之。

　　并云不得是妙答妙名不可思议小乘真谛亡言绝虑通得是不思议通名为妙耳次当纵之亦得以三无为称常而常异。

　　并云不得是妙者既一往名妙斥之则无常故并云既无常亦无妙次答中但约一往答不以斥之答从纵之下纵前斥之既有三无为之常复言常异者于纵复夺是故云异。

　　又并既俱称常亦俱会一答会诸见同入真而会异。

　　次又并者大小俱称常小乘应会一此约法华为难答中亦是先同而后异。

　　又并俱无常俱粗俱不会耶例通而义异云何大乘无常大乘非但无无常亦无于常以无于常故言无常云何大乘是粗夫有言说即名为粗云何大乘不会耶一切诸法皆是佛法更无所会(云云)。

　　次并者大乘无常粗不会耶例下答意同前前同后异云何下释释中但释同边异意如向。

　　○次释莲华先列章。

　　次释莲华者为四意一定法譬二引旧释三出经论四正解释。

　　○次解释释初文三先明约譬次明法理三和会二释。

　　定法譬者权实难显借喻莲华譬于妙法又七喻文多故以譬标题。

　　初意中云七譬文多者用多语意方显权实不同莲华用十二字显理周足。

　　○次法理中三法譬合。

　　又解云莲华非譬当体得名。

　　类如劫初万物无名圣人观理准则作名如蛛罗引[糸*系]仿之结网蓬飞独运依而造车浮槎泛流而立舟鸟迹成文而写字皆法理而制事耳。

　　譬中云蛛罗引[糸*系]仿之结网博物志云伏𦏁造八卦神农造五谷货狄造舟(黄帝臣也)维父造臼杵(黄帝臣也)蚩尤造兵(火帝时臣)黄帝造冠冕容成造历(黄帝臣也)岐伯造医(黄帝臣也)隶首造数(黄帝臣也)皋陶造狱(舜时臣也)嵇仲造车伯益造井蒙恬造笔蔡伦造纸(未见造网人准例可悉古人所造皆法理而立)。

　　(△三合)。

　　今莲华之称非是假喻乃是法华法门法华法门清净因果微妙名此法门为莲华即是法华三昧当体之名非譬喻也。

　　○三和会中二先略明融会意。

　　余经多自释名此经无解或是其文未度耳而此两释皆有道理今融二意。

　　○次正会中又二先问起。

　　问莲华定是法华三昧之莲华定是华草之莲华。

　　○次答答中三先正明用法譬。

　　答定是法莲华法莲华难解故草华为喻。

　　○次利根下明法譬所以。

　　利根即名解理不假譬喻但作法华之解中下未悟须譬乃知以易解之莲华喻难解之莲华故有三周说法逗上中下根约上根是法名约中下是譬名三根合论双标法譬。

　　○三如此下结。

　　如此解者与谁为诤耶今且依法譬为释也。

　　○次明旧解中二先叙诸师次叙光宅初文二先别叙三师次通叙诸师。

　　二引旧解睿师序云未敷名屈摩罗将落名迦摩罗处中盛时名分陀利远师云分陀利迦是莲华开喻然体逐时迁名随色变故有三名也大经亦云人中莲华分陀利华二名并题者应有通别之异今取莲华是通分陀利是别称道朗云鲜白色或翻为赤色或翻为最香如此皆是开盛之义举分陀利则兼之矣问梵本举别此方用通何也答外国有三时名此方则无但举通名通自兼别。

　　前之三师无破。

　　○次诸师中二先列次此十及六下略破。

　　他解莲华有十六义莲华从缘生譬佛性从缘起莲华能生梵王譬从缘生佛莲华生必在淤泥譬解起生死莲华是瑞见者欢喜譬见者成佛莲华从微之着譬一礼一念皆得作佛莲华必俱譬因果亦俱华必莲譬因必作佛莲华譬引入莲华世界莲华是佛所践譬众圣托生此十譬只是今家譬行妙中片意耳。

　　列初中言此十譬行妙中片意者今家行妙具无缘慈悲及戒定慧慧中具有生灭无生无量无作况复次第不次第及增数等乃至开显一心五行摄一切法初云佛性从缘起者则不摄无作但是理性从缘而发第二文既亦云从缘通摄福德庄严等但是远有生佛果义第三意者但知心性不离生死既未修行但是戒圣行初耳第四意者见者得入初欢喜地八相成佛此无作慧仍未终极第五意者微有至着之义故亦在于戒圣行中第六意者明权实不二但是理体亦是戒圣行前之理体耳第七意者云因必含果果既未现犹在地前无量行中第八意者钝根菩萨及二乘人犹属缘因福德所摄第九意者托生处通犹兼方便修入华台终未圆极故是无作圣行未终文阙一义例前可知圣行尚自未周况复梵天病儿等行故知此十但是行妙少分而已。

　　莲华生淤泥淤泥不染譬一在三中三不染一莲华三时异譬开三秪是一莲华有开有合譬对缘有隐有显莲华于诸华最胜譬诸说中第一华开实显譬巧说理显莲华有三时异譬权实适时此六譬秪是今家说法妙中片意耳。

　　此六譬秪是今家说法妙中片意者初意者一在三中权犹覆实小部法耳第二意者秪是开权大部法耳第三意者秪是显露及秘密耳第四意者秪是废权立实一意第五意者但是所诠第六意者秪是权实兼用然显露不定秪摄四时于四时中八教不周故云片意。

　　○次破光宅中又二先引。

　　如光宅云余华华果不俱譬余经偏明因果此莲华华果必俱譬此经双辨因果弟子门明因师门明果故借莲华为喻。

　　○次破破中二先正破。

　　今谓此解语略而义偏若迹门师弟各有因果文云我尽行诸佛所有道法道场得成果即师之因果会三归一即弟子因得记作佛即弟子果本门云我本行菩萨道时即师因我得佛已来甚大久远即师果我昔教其初发心即弟子因今皆住不退悉当得成佛即弟子果彼义偏略故不用。

　　○次且助下借彼语助显正也即是约因果而论实相。

　　且助成其语如四微色法不当华之与莲而约微论华论莲今实相之理不当本迹因果而约理明于本迹因果耳又如四微不当开之与合而约微论开合实相不当权实而约实相论开权显实发迹显本耳。

　　○三引经论准经本论及大集经初引论中三初列十七名次余名下引论解释三今解下今解论意。

　　三引经论者法华论列十七名一无量义二最胜三大方等四教菩萨法五佛所护念六诸佛秘藏七一切佛藏八一切佛密字九生一切佛十一切佛道场十一一切佛所转法轮十二一切佛坚固舍利十三诸佛大巧方便十四说一乘十五第一义住十六妙法莲华十七法门摄无量名字句身频婆罗阿閦婆等。

　　初列名如文。

　　余名悉不解释唯列十七名次解莲华有二义一出水义不可尽出离小乘泥浊水故复有义莲华出泥水喻诸声闻入如来大众中坐如诸菩萨坐莲华上闻说无上智慧清净境界证如来密藏故二华开者众生于大乘中心怯弱不能生信故开示如来净妙法身令生信心故。

　　次引解中云余名不解今若欲略知法华论十七名中意者第十六既名妙法莲华当知诸名并是法华之异名耳又诸名者但法无喻唯今妙法法喻双举故知亦可用于莲华喻十六名如妙法者本迹各三无物以喻故喻莲华余十六名亦含本迹各有三义迹中诸经不谭佛意故名有量今经本迹施开废三佛旨无尽故云无量况成道后处处开废名无量义言最胜者胜秪是妙亦是叹美本迹之辞言方等者亦曰广平迹本遍[(冰-水+〡)*ㄆ]故名为广一实无二故名为平言教菩萨法者迹门被会纯成菩萨本门增进纯为菩萨故下文云若闻此经是善行菩萨道言佛所护念者为实施权而护于实开权显实而护于权废权显实而护于理为护故念念持于护本迹唯说初成道来念用于实众生无机寻思方便念用于权方便既足念显于实一实既显权废实存佛久已成众生流转故念垂迹㧞此迷徒物虽受道迷于近迹念示远本废其近迹佛秘密藏者唯佛与佛乃能究尽非时不授为秘具一切法为藏(云云)一切佛藏者一切诸佛无不入于三德秘藏平等有故故云一切一切佛密字者权实相即本迹亦然人无知者故名为密以密为名故云密字言生一切佛者开权显实即识迹佛之所从生开迹显本即识本佛之所从生言佛道场者实相即是迹佛本佛得道之场言佛所转法轮者三世诸佛所转法轮不出权实本迹二门言佛坚固舍利者此经即是法身全身坚固舍利不同生身碎身舍利实本不动故名坚固言大巧方便者方便既是莲华异名古人何故判方便品从昔题名净名报恩等经皆有方便品岂以名同能混其义净名等意密以同体兼于三教名为方便今此法华唯一佛乘体内方便故名方便第一义住者所住即是诸法实相摄无量名字者余经权实尚未相摄况复本迹今此二门摄无不尽如上所释略辨方隅若委论者以论二义一一对辨应以六义一一对之仍引经文一一证成皆以妙法转度入余十六名中方称文意。

　　○三解论意中二先正释。

　　今解论意若言令众生见净妙法身者此以妙因开发为莲华也若言入如来大众坐莲华上者此以妙报国土为莲华也。

　　○次何者下重释。

　　何者卢舍那佛处莲华藏海共大菩萨皆非生死人若声闻得入于此即妙报国土为莲华也彼论望今意乃是行位两妙耳。

　　得入由行入住名位所以如第三卷境妙中已略解竟。

　　大集云怜愍为茎智慧叶三昧为须解脱敷菩萨蜂王食甘露我今敬礼佛莲华又以戒定慧陀罗尼为璎珞庄严菩萨今解经当是菩萨揽四法成假名人如蜂在华复以前四法自资如蜂食华也。

　　次引大集者但是约莲华为法门耳亦未足以显妙今文判之亦且依其因果义边用为解释。

　　○四正解中二先重叙法喻意次正解初文三初更叙经论意次然经文下释疑三夫喻下明体不同初文又二初叙经论意。

　　四正释者若依大集行法因果为莲华菩萨处上即是因华礼佛莲华即是果华若依法华论以依报国土为莲华复由菩萨修莲华行报得莲华国土。

　　○次当知下明法喻意。

　　当知依正因果悉是莲华之法何须譬显为钝根人不解法性莲华故举世华为譬亦应何妨。

　　○次释疑中文不立疑直释而已即是释伏疑也。

　　然经文两处说优昙钵华时一现耳此华若生轮王应出若说此经即授佛记法王王世也此灵瑞华似莲华故以为喻若从此意即是借喻喻于妙法。

　　有伏疑云两处优昙并可以喻此权实经一切之言遍摄众机又时一现耳足表最后何不以为喻而用莲华耶然经文两处明优昙华者如优昙钵华时一现耳又譬如优昙华一切皆爱乐今但云时一现耳且从一文结语古今释云此似莲华故以为喻是故正应须用莲华莲华中有全分喻故。

　　(△三明体不同)。

　　○三明用喻意中二初叙涅槃通论八喻次明经论分喻非极。

　　夫喻有少喻遍喻如涅槃(云云)。

　　言涅槃八喻者凡诸经论取喻不同有分有遍如大经云喻有八种谓顺喻逆喻现喻非喻先喻后喻先后喻遍喻分喻者具如经说故第五云面貌端正如盛满月白象鲜洁犹如雪山满月不可即同于面雪山不可即是白象不可以喻喻真解脱为众生故故作是喻今亦如是不可以喻喻于妙法为众生故以喻莲华。

　　(△次明经论分喻非极)。

　　但少喻以月喻面不得求其眉目雪山况象不可觅其尾牙今法华三昧无以为喻喻比莲华耳。

　　○次夫华下正释中二初更通叙用喻意次又余华下正释初又二初示前文次出今喻意。

　　夫华有多种已如前说。

　　初文具如第一卷文意。

　　唯此莲华华果俱多可譬因含万行果圆万德故以为譬。

　　○次文中二初总次多分下别总如分喻别如全喻初总中二释结释又二先略次又以下广。

　　又余华粗喻九法界十如是因果此华妙喻佛法界十如因果。

　　初文言九法佛法者秪是权实权实不出十法界法故略以对之。

　　○次广中犹总故但对本迹六文具如序中文意又二先对六喻次以十如结成初文二标释。

　　又以此华喻佛法界迹本两门各有三喻。

　　○释中本迹各二释结释中各皆先譬次合或有引文等前序文中具引六文竟故今不委悉。

　　喻迹者一华生必有于莲为莲而华莲不可见此譬约实明权意在于实无能知者文云我意难可测无能发问者又云随宜所说意趣难解二华开故莲现而须华养莲譬权中有实而不能知今开权显实意须于权广识恒沙佛法者秪为成实使深识佛知见耳三华落莲成即喻废三显一唯一佛乘直至道场菩萨有行见不了了但如华开诸佛以不行故见则了了譬如华落莲成此三譬迹门从初方便引入大乘终竟圆满也又三譬譬本门者一华必有莲譬迹必有本迹含于本意虽在本佛旨难知弥勒不识二华开莲现譬开迹显本意在于迹能令菩萨识佛方便既识迹已还识于本增道损生三华落莲成譬废迹显本既识本已不复迷迹但于法身修道圆满上地也此三譬譬本门始从初开终至本地。

　　(△次以十如结成)。

　　○次结成中亦二先举前生后。

　　二门六譬各有所拟。

　　○次释释又二先释次结初文二先迹次本初又二先结成十如。

　　初重约佛界十如施出九界十如次重开九界十如显佛界十如三重废九界十如成佛界十如三譬摄得迹门始终尽。

　　○次例余境余妙。

　　若得此意十二因缘四谛三谛等智行位乃至功德利益亦用此譬譬之(云云)。

　　第四重约本佛界十如施出迹中佛界十如第五重开迹中佛界十如显出本中佛界十如第六重废迹中佛界十如成本中佛界十如。

　　次本文可见。

　　○次始终下结。

　　始终圆满开合具足。

　　迹门以施为始开为终本门以垂为始拂为终各以始开终合合竟名为圆满具足。

　　○次是为下总结。

　　是为少分以莲华为譬也。

　　可见。

　　(△次别)。

　　○次多分喻即全分也今不云全但云多分者虽以此华喻于本迹各十意足然因果自他久近适时乃至实相妙体取体妙宗体家之用体宗用三料简之相何由可以此华能喻理足事阙故云多分于中又二先叙意次广释初文略述两文遍喻之相如师子法门遍喻如来果人大用次波利树法门遍喻行者从因至果今莲华独能喻前两义约本门则是果人无方大用节节不休当当不已约迹门譬于行者从因至果味味调熟位位入圆于中二先引二譬次今亦下结意显同同意如向可以意得。

　　多分喻者释论解师子吼义从深山谷种生长身力手足爪牙头尾震吼等譬譬师子吼法门亦如大经明波利质多树黄[口*(隹/乃)]疱果等遍喻行人。

　　言譬如师子吼法门者大论二十三先列师子种类身相吼声然后合云如来师子亦复如是从六波罗蜜四圣谛清净种中生寂灭大山谷中住一切种智头集诸善颊无漏正见修广目光泽定慧等行步高广眉四无所畏牙白利四正勤坚满颐三十七品齿齐密修不净观吐赤舌修念慧耳高上十八不共毛光泽三解脱门身肉坚三种示现修平脊明行足腹不现忍辱腰纤细远离尾长四如意足安立四无量智颦呻无碍解脱口威伏诸外道邪见之属觉诸众生四谛睡等大经波利质多罗树者二十七经遍喻中始自叶黄终至开敷遍喻佛弟子初始出家乃至得果经云三十三天有波利质多树其根入地深五由旬枝叶四布五十由旬叶熟则黄诸天见已心生欢喜是叶不久必当堕落其叶既落复生欢喜是枝不久必当变色枝既变色复生欢喜是色不久必当生疱见已复喜是疱不久必当生[口*(隹/乃)]见已复喜是[口*(隹/乃)]不久必当开敷开敷之时香气周遍五十由旬光明远照八十由旬诸天尔时夏三月在下受乐我诸弟子亦复如是其叶黄者喻念欲舍家叶落喻剃发色变喻白四羯磨生疱喻发菩提心[口*(隹/乃)]喻十住菩萨见性开敷喻得阿耨菩提香气喻十方无量众生受持禁戒光喻如来名号周遍夏三月者喻三三昧诸天受乐喻诸佛在大涅槃常乐我净。

　　今亦如是从初种子乃至莲成喻于妙法也。

　　(○先叙意已竟次广释)。

　　○次今莲华喻中为二先喻次结初文二先喻迹十次喻本十初迹十中文自为十初喻境广余九稍略前境有六兼无谛境为七今亦具喻初喻十如前释法中先总次别今亦如是还须以总而冠于别初总中二释结。

　　譬如石莲乌皮在外白肉在内四微为质卷荷欲生微细众具开华布须莲实房成初后不异莲华始终十义具足譬佛界众生始自无明终至佛果十如是法无有缺减。

　　初中在外相在内性质为体欲生力众具作开华因布须缘莲实果房成报初后不异为究竟等莲华始终秪是相乃至报。

　　总譬竟。

　　○次譬如下别释中自为十文一一皆先譬次合次引证等。

　　譬如石莲黑则叵染硬则叵坏不方不圆不生不灭劫初无种故不生今不异初故不灭是名莲子相一切众生自性清净心亦复如是不为客尘所染生死重积而心性不住不动不生不灭即是佛界如是相净名曰一切众生即菩提相即其义也。

　　初释譬相中众生无始诸法具足犹如石莲黑则下列石莲相劫初下释上六句中不生不灭理相自然故云无种流转至今不增不减为不灭一切下合譬文略客尘不染合初句生死重沓下合次句乘其句势便合不方不圆方故住圆故动今合意者不住如不方不动如不圆是则不住生死不动生死不住故不灭不动故不生。

　　譬如莲子虽复乌皮淤泥之中白肉不改一切众生了因智慧亦复如是五住淤泥生死果报一切智愿犹在不失是名佛界如是性故言烦恼即菩提又诸法不生般若生即其义也。

　　次释性中初如文次言智愿不失后言烦恼即是与前智愿不失二义似如相违共成如是性耳智愿是宿种烦恼是理具种在惑中而惑体全是又诸下复显修得以有当成之性故般若可生。

　　譬如莲子在淤泥中而四微不朽是名莲子体一切众生正因佛性亦复如是常乐我净不动不坏名佛界如是体大经言是味真正停留在山草木丛林不能覆灭即其义也。

　　次释体中四德为四微不为生死所动而理性不坏释大经意如止观第一记。

　　譬如莲子为皮壳所笼为泥所没而卷荷在心而有生长之气一切众生心亦如是虽为苦果所缚集惑所沉而能于中发菩提心甚大雄猛如师子乳如师子筋弦是名佛界如是力经言若发菩提心动无边生死破无始有轮阎浮人未见果而能勇猛发心也。

　　次释力中具合四句如师子下重譬甚大雄猛次引经者动无边生死如生长之气破无始有轮如有钻皮之用有即二十五有因果如轮转也阎浮下证能发心。

　　譬如莲子虽复微小乌皮之内具有根茎华叶须台众具顿足是名莲子如是作一切众生初发菩提心亦复如是明解决定慈悲誓愿上求下化誓取成就志不疲退是名佛界如是作华首经言一切诸功德皆在初心中即其义也。

　　释如是作中乌皮如无明众德如内具发心如欲生不惑如决定慈悲去明发心之相成就如顿足始从根茎终至顿足始从发心终至极果次引华首以证始终。

　　譬如莲子根依淤泥而华处虚空风日照动昼夜增长荣耀顿足一切众生亦复如是从无明际发菩提心修菩萨行出离生死入法性中因行成就值于佛日被神通风其心念念入萨婆若海此名佛界如是因经言于无量劫所作功德不如五茎莲华上然灯佛得功德多此是真因成就即其义也。

　　次释如是因中合譬一一对喻合之文足次引经者但证前真因如华处空耳。

　　譬如莲华须蕊围绕在华内莲外此名莲华如是缘菩萨亦如是于真因中具足万行六波罗蜜一行一切行资助于因如须在华内若得果时众行休息如须在莲外是名佛界如是缘经言尽行诸佛所有道法即其义也譬如莲华华成结莲而华叶零落台子成实此名莲子如是果菩萨亦如是真因所感无上菩提大果圆满究竟成实是名佛界如是果故经言佛子行道已来世得作佛即其义也。

　　譬如莲实房台包绕此名莲子如是报菩萨亦如是大果圆满无上报足习果之果依于报果如实依台经言如是大果报久修业所得即其义也。

　　譬如泥莲四微处空莲四微初后不异此名莲子本末等一切众生亦如是本有四德隐名如来藏修成四德显名为法身性德修德常乐我净一而无二是名佛界十如本末究竟等经言众生如佛如一如无二如即其义也是用莲华譬十如境竟。

　　次用莲华譬十二因缘者乌皮淤泥水草重覆通如上说也即是无明支种子能生力即是行支内有卷荷华须备具即是识名色六入触受支含润爱取有支团圆盘屈不能得出即是老死支若能芽锋萌动钻乌皮破即是无明灭不复在乌皮内生即是诸行灭出㲉壳外即是老死灭此略譬四种十二因缘也。

　　次譬十二因缘中亦应通释故云通如上说今略通从别指上八字即是无明。

　　○从譬四谛去但文相通总细寻可见。

　　次用莲华譬四谛者乌皮譬界内苦白肉譬界内集泥譬界外集水譬界外苦道灭可知此通譬四种四谛也。

　　次用莲华譬二谛者莲藕茎叶等譬俗莲藕茎孔空譬真此通譬七种二谛也。

　　次用莲华譬三谛者真俗如前四微拟常乐我净譬中道第一义谛此通譬五种三谛也四微无生无灭譬一实谛。

　　劫初无生今时无灭譬无谛无说也用莲华譬境妙竟。

　　○次譬下九妙文虽通总大意具足。

　　次更譬九妙者内有生性譬智妙卷荷生性譬空智妙须叶生性譬假智妙莲台四微生性譬中智妙此三生性譬一心三智妙也。

　　初言智妙中但云三智者只用三智摄二十智意亦略尽况更立一心对前以为次第。

　　莲子虽小备有根茎华叶譬行妙茎即慈悲叶即智慧须即三昧开敷即解脱又叶以譬三慈者覆水青叶譬众生缘慈覆水黄叶譬法缘慈倚叶譬无缘慈倚荷若出莲生不久无缘慈成得记不久又根华子叶利益人蜂即檀香气即尸生泥不辱即忍增长即精进柔湿即禅不污即慧齐此譬行妙也。

　　莲譬理即位芽钻皮粗住位芽出皮细住位钻泥欲定位齐泥未到位出泥在水四禅位禅定如水能洗欲尘处水增长譬无色位齐此譬观行莲华位出水譬破见思相似莲华十信位处空含而欲敷譬十住位须台可识譬十行位随日开回譬十回向位敷舒成就荷负蜂蝶譬十地位须叶零落台子独在譬休息众行妙觉圆满果上无事真常湛然此皆譬位妙也。

　　次譬位中观行位举于欲定乃至四禅者寄此伏惑之位以释非即五品必修世禅随日开回者白莲青莲并因日开有人云白莲因日青莲因月故诸天中用华开合以表昼夜以龙眠龙起以表春秋。

　　莲有四微譬真性轨莲房内虚茎藕中空譬观照轨台房围绕譬资成轨此譬三法乘妙也。

　　莲成处空影临清水譬显机显应影临浊水譬冥机冥应影临风浪之水譬亦冥亦显机应大经云闇中树影夜影临水譬非冥非显机应此等譬感应妙也若风摇莲华东昂西倒向南映北下风则合上风则开者即譬东涌西没中涌边没等此譬地动瑞日暮华合譬入定瑞日出华开譬说法瑞远望则红近望则白赤华青叶相映辉赫譬放光瑞流芳遍野譬栴檀风瑞蕊粖飘飏譬天雨华瑞风雨飘洒翻珠相棠譬天鼓自然鸣瑞此等皆譬神通妙也。

　　华合未开譬隐一乘分别说三华叶正开譬会三归一但说一乘华落莲存譬绝教冥理若知如来常不说法乃名多闻此等譬说法妙也。

　　从一藕边更生一华展转复生无量莲华譬业生眷属妙从一莲房堕子在泥更生莲华展转复生无量莲华譬神通眷属妙掘移彼藕采彼莲子种于此池莲华炽盛譬愿生眷属妙彼池飞来如游[糸*系]薄雾入于此池莲华炽盛譬应生眷属妙。

　　如游[糸*系]薄雾者夫莲华池见下风边他人池中荷草等上如似游[糸*系]复似薄雾者即是此藕移入他人池古俗相传皆有此说乃至本中诸妙意亦可知自非大师妙证何能以此遍喻本迹。

　　鱼鳖噞喁其下蜂蝶翔集其上譬众生果报清凉之妙益见者欢喜譬于因益采用其叶譬三草益采用其华譬妙小树益采用其莲譬妙大树益采用其藕譬妙实事益此等譬功德利益如是等譬及余无量譬喻以譬迹中十妙(云云)。

　　(△次喻本十)。

　　次譬本者譬如一池莲华始熟熟已堕落投于泥水方复生长乃至成熟如是展转更生熟岁月既积遂遍大池华田布满佛亦如是本初修因证果已竟为众生故更起方便在生死中示初发心复示究竟数数生灭无数百千本地垂应俯同凡俗更修五行乌莲更生茎叶譬更修圣行莲子四微稍稍增长譬更修天行荷叶始生譬更修梵行莲子堕泥譬同诸恶更修病行莲芽始萌譬同小善更修婴儿行如是三世益物不可称计遍满法界无非分身垂迹开迹废迹等益(云云)。

　　(△次结)。

　　若非莲华何由遍喻上来诸法法譬双辨故称妙法莲华也。

　　妙法莲华经玄义释签卷第二十八

　　　　　音释

　　[口*(隹/乃)]

　　(即委切)。

　　疱

　　(匹貌切)。

　　噞喁

　　(噞鱼检切喁鱼容切噞喁鱼口上下貌)。

　　淤

　　(依据切浊泥也)。

　　㲉

　　(音却鸟卵空也)。

　　壳

　　(许角切)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第二十九　富九

　　隋天台智者大师说

　　门人灌顶记

　　唐天台沙门湛然释

　　○前已释别名竟此之别名法喻合题然古人释诸经题或但从人如郁伽长者或但从法如大般若或从人法如仁王般若但作此说何能显于名下深致只如今家解妙法两字二百余纸岂但人法法譬而已如此消释尚恐不能尽经幽旨又复余经当机被物无多关涉若释此经不可率尔是故今师殷勤再三岂节外生文皆事不获已于中二初略对别名重辨次正释。

　　第二释通名者经一字也具存胡音应云萨达磨分陀利修多罗萨达磨此翻妙法分陀利此翻莲华已如上释。

　　初中言胡音者自古著述诤竞未生但从西来以胡为称应云梵音元梵天种还作梵语及以梵书梵天初下具如䟽及止观第七记此土书法本无从始但是大权随其方土为其制立是故仓颉初观鸟迹故感通传云仓颉造书台亦名高四台有人姓高兄弟四人造得此台名高四台仓颉于彼造书有云是迦叶佛说法堂故知迦叶佛密化此土。

　　○次正释中先列彼音轻重不同有翻无翻此方不定。

　　修多罗或云修单兰或云修妒路彼方楚夏此土翻译不同或言无翻或言有翻。

　　言楚夏者京华为夏淮南为楚音词不同所诠不异彼土亦尔虽同梵音诸国轻重不无少异。

　　○次开章中列章。

　　释此为五一明无翻二明有翻三和融有无四历法明经五观心明经。

　　○解释初言无翻者又二先列无翻次开五义初文二先立无翻。

　　言无翻者彼语多含此语单浅不可以单翻复应留本音。

　　○次述他解。

　　而言经者开善云非正翻也但以此代彼耳此间圣说为经贤说子史彼圣称经菩萨称论既不可翻宜以此代彼故称经也。

　　○解未全当是故须开以为五门五门并是毗昙杂心中意于中又三标列释。

　　既不可翻而含五义。

　　○列中先列。

　　一法本亦云出生二云微发亦云显示三云涌泉四云绳墨五云结鬘今只作五义不可翻。

　　○次列今家义开为三通释五义。

　　今于一中作三三五十五义一教本二行本三义本。

　　○释中又二先正释五义次释训初又二先释次结初文自五初释法本具三义者又二先散释次束为法门初文又二初通释次别释所言通者经是一切诸法之本。

　　今广释之言法本者一切皆不可说以四悉檀因缘则有言说。

　　○次世界下别释又二先略对。

　　世界悉檀说则为教本为人对治则为行本第一义悉檀则为义本。

　　○次广解广解中三初明佛言还以佛言为本次若后下明佛经为论之本三诸外下明斥外道无佛经本故法本义不成。

　　所言教本者金口所说一言为本派出无量言教若通若别当时被物闻即得道故经言一一修多罗复有无量修多罗以为眷属。

　　初言若通若别者一经通别诸经通别诸教通别故经下引证教本经云一一修多罗无量修多罗以为眷属者华严第二十五不思议品云随根性行广说不可说亿那由他修多罗一一修多罗初中后善出生一切句身味身又三十六云一切诸佛于一身化不可说不可说佛刹微尘数头一一头化不可说不可说佛刹微尘数舌一一舌出不可说不可说佛刹微尘数音声一一音声出不可说不可说佛刹微尘数修多罗一一修多罗说不可说不可说微尘数法一一法说不可说不可说微尘数句身味身法及句味名为眷属眷属只是随顺彼修多罗流类法耳。

　　(△次明佛经为论之本)。

　　若后人不解菩萨以佛教为本作通论别论申通别经令佛意不壅寻者得道良由其论有本故也。

　　(△三斥外道无佛经本故法本义不成)。

　　诸外道等虽有所说不与修多罗合戏论无本不能得道。

　　经是行本者示人无诤法导达通塞开明眼目救治人病如教修行则起通别诸行从此至彼入清凉池至甘露地泥洹真法宝众生从种种门入故知经是行本。

　　经是义本者寻一句诠于一义寻无量句诠无量义或寻一句诠于无量义寻无量句诠于一义若通若别寻诠会入故经是义本。

　　次义本中云寻一句诠一义等者如大经三十一因佛答迦叶阐提善根不定有断不断迦叶复问何故世尊作不定说佛言譬如医方皆为治病或于一名下说无量名如大涅槃亦名无生无出无作归依窟宅解脱灯明彼岸无畏等或有一义说无量名如天帝释名憍尸迦婆蹉婆摩佉婆因陀罗千眼天舍脂夫金刚宝顶等或有无量义说无量名如佛如来义异名异复有一义说无量名如五阴亦名颠倒苦谛四念处四识住道时众生第一义身戒心慧解脱十二缘三乘六道三世等也名是能诠义是名旨大经从义故义为名本故后二句并义居先初立一名无量名不立一义一名及无量义一名者为酬迦叶是故不立若一义一名即当定义即是迦叶所难之辞是故不立此中文意为释经名从名诠义是故四句以名为先前后虽殊其意不别涅槃云名此中云句者如云名诠自性句诠差别今为存于诠差别名是故云句如云妙法莲华殊于诸典即差别也。

　　(△次束为法门)。

　　束此三种为法门者教本即是闻慧行本即是思慧义本是修慧见真法本之义尚已多含故不可翻也或言出生例此可知。

　　○次三发者亦二先通。

　　二含微发者佛以四悉檀说言辞巧妙次第诠量初中后善圆满具足如大海水渐渐转深。

　　○次闻教下别释别中亦先散。

　　闻教之者初闻世界悉檀次第领受分别法相微有解生渐渐增长明练通达又遍读诸异论广知智者意多闻强识以至成佛就此即约教论微发初闻为人对治即能起行始人天小行次戒定慧入无漏行见道修道遂证无学从小入大终于妙觉是约行论微发初闻第一义悉檀展转增广入于闻思暖顶世第一次入见谛得真第一义次入修道至无学从小入大见似真中道起自毫末终成合抱也。

　　○次束。

　　束此三发为法门者依小乘即三种解脱发依大乘初住中有教发是般若行发即如来藏理发是实相微发已自多含故不可翻也。

　　束中在初住前名教行理至初住时此三开发此约修得三德而说故从发心渐渐微发至初住位一时顿发从初受名故云微发又云若约小乘三解脱者性念处慧解脱约理共念处俱解脱约行缘念处无疑解脱约教应须委释出其义意。

　　三含涌泉者从譬为名也佛以四悉檀说法文义无尽法流不绝。

　　若闻世界说一句解无量句月四月至岁如风于空中自在无障碍说初心解已如涌泉何况后心何况如来犹如石泉流润遍益也若闻为人对治起无量行恒沙佛法种种法门一行无量行入善境界登八正直道若闻第一义理若虚空虚空之法不可格量遍一切处是名义涌泉。

　　束此为法门者教泉是法无碍辩行泉即辞无碍辩义泉即义无碍辩乐说通三处涌泉已自多含故不可翻也。

　　含涌泉中对四辩者教谓教法即十界教辞谓言辞即利他行义谓言旨即所诠理。

　　四含绳墨者佛以四悉檀说。

　　初闻世界裁爱见之邪教不为邪风倒惑得入正辙即教绳墨也若闻为人对治远离非道入好正济道品之路即行绳墨也若闻第一义裁爱见此岸得至彼岸不保生死亦不住无为即义绳墨。

　　束此为法门者教裁邪即是正语行裁邪即正业正精进正念正定等义裁邪即正见正思惟等绳墨已自多含故不可翻。

　　五含结鬘者结教行理如结华鬘令不零落世界悉檀结佛言教不零落为人对治结众行不零落第一义结义理不零落。

　　束此为法门者结教成口无失结行即身无失结义即意无失亦是三种共智慧行亦是三陀罗尼教不零落是闻持陀罗尼行不零落行陀罗尼义不零落即总持陀罗尼若作严身释者即是约教名智慧庄严约行名福德庄严约义即是所庄严所庄严即是法身为定慧庄严也一切众生皆有法身法身体素天龙之所忽劣若修学定慧庄严法身则一切见敬也。

　　(△次结)。

　　旧云经含五义今则经含十五义岂可单汉翻胡名含之释如此(云云)。

　　(△次释训)。

　　训者训常今释其训天魔外道不能改坏名为教常真正无杂无能逾过名为行常湛然不动决无异趣名为理常又训法者法可轨行可轨理可轨今直释训已含六义况胡言重复而可单翻耶。

　　二言有翻者亦为五一翻为经经由为义由圣人心口故今亦随而释之谓教由行由理由一切修多罗一切通别论一切䟽记等皆由圣人心口是名教由一切契理行一切相似行一切信行法行皆由圣人心口故以行为由一切世间义一切出世义一切方便义一切究竟义皆由圣人心口故以义为由教由世界行由为人对治义由第一义悉檀又言经者纬义如世绢经以纬织之龙凤文章成佛以世界悉檀说经菩萨以世界纬织经纬合故贤圣文章成又约行论经纬慧行为经行行为纬经纬合故八正文章成又约理论经纬者诠真为经诠俗为纬经纬合故二谛文章成二翻为契者契缘契事契义世界说是契缘随宜说是契生善随对治说是契破恶是为契事随第一义说是契义三翻法本者即教行理本如前释(云云)四翻线者线贯持教行理令不零落严身等义如前释又线能缝义缝教使章句次第堪可说法如支佛不值十二部线不能说法世智辩聦亦不得经线正语不成又线能缝行依经则行正违经则行邪又缝理者理所不印堕六十二邪理所印者会一究竟道也五翻善语教亦是善行教亦是善理教世界悉檀说即善语教为人对治即善行教第一义说即善理教是名修多罗有五种翻也。

　　余文可知。

　　○三和融中二初斥次今和融下正融通初又三初双斥二家次释论下二家引证三旧云下重斥无翻。

　　三和融有无者昔佛法初度胡汉未明言无翻者乃是河西群学所传晚人承用加以此代彼今传译焕烂方言稍通岂苟执无翻犹以多含为解若多含者何局五耶若有翻者以何为正义宁种种翻那得多若翻修多罗为经者修多罗有九谓通别修多罗藏等何不见周正十二部中经部三藏中有经藏耶若翻为契法本等者亦应改正十二部中有契部法本部线部善语教部三藏中应有线等藏彼诸处皆不从此翻何独通修多罗耶。

　　初如文。

　　释论云般若尊重智慧轻薄何得用轻翻重若尔即是无翻家证夫实相尊重不可说遂得作胡言而说何不得作汉语而翻若不可翻亦不可说此即有翻家证。

　　次二家引证中初无翻家云般若尊重智慧轻薄者译梵为汉汉音浮浅故安师云译经有五失及三不易译梵为秦如嚼食与人令人呕哕据此似如非不可翻但薄淡也今既已翻非全不可。

　　○三重[后-口+十]无翻者意在共翻为经故且广[后-口+十]无翻次方融通二计于中二初立旧无翻家。

　　旧云涅槃含三德不可用灭度为翻又梁武云灭度小乘法不可用翻大涅槃。

　　○次此未必下[后-口+十]又四初总举大经次引今经并折三若谓下纵折四若执下以失意折。

　　此未必尔经言有涅槃大涅槃亦应有灭度大灭度此经云如来灭度岂非大灭度既以小灭度翻小涅槃何得不以大灭度翻大涅槃。

　　初二如文。

　　○第三又二初直以灭度名折。

　　若谓灭度偏不含三德者今作含释灭者即解脱解脱必有其人人即法身法身不直身必有灵智灵智即般若。

　　○次按经题以大灭度名折。

　　又大即法身灭即解脱度即般若但标灭度含三宛然何得无翻耶。

　　○四[后-口+十]失意。

　　若执一言则彼彼相是非不达佛意已如上说。

　　如文。

　　○次正和融中三初以令家如前所释融通。

　　今和融有无虚豁义趣若言无翻名含五义于一一义更含三义弥见其美若作有翻于一一翻亦具三义转益旨深任彼有无何所乖诤。

　　○次大经下引证融通。

　　大经云我终不与世间共诤世智说有我亦说有世智说无我亦说无如此通融于二家无失而有理存焉。

　　何不专凭一理而双是二家故引大经明双是意凡破立之法皆先出彼非彼二无大非何须固[后-口+十]故双是二解以三意助之使双益其美复顺如来善权益物。

　　○三复次下助一家用义处中而立共翻为经又为二初明翻意。

　　复次圆义无方处处通入乃如上说若正翻名世谛不得混滥今且据一名以为正翻亦不使二家有怨。

　　○次何者下释所以又三初略立。

　　何者从古及今译胡为汉皆题为经。

　　○次若余下重略[后-口+十]二家。

　　若余翻是正何不改作契线若传译佥然则经正明矣若等是无翻何不标微发涌泉等今正用经于多含义强含三法本三微发三涌泉诸绳墨结鬘等义亦含契线善语教训法训常等无不摄在经一字中余句亦如是。

　　○三诸大小下重立。

　　诸大小乘教皆以经为通名故不用余句也。

　　○四历法明经中二先历法次约教初又二先略明经体次正明历法初文又二先明此土三法次若他土下明诸土六尘初文又二初通立三法次明利钝互非初文二初略征起。

　　四历法明经者若以经为正翻何法是经。

　　○次旧用下释三法相。

　　旧用三种一用声为经如佛在世金口演说但有声音诠辩听者得道故以声为经大品云从善知识所闻也二用色为经若佛在世可以声为经今佛去世纸墨传持应用色为经大品云从经卷中闻三用法为经内自思惟心与法合不由他教亦非纸墨但心晓悟即法为经故云修我法者证乃自知(云云)。

　　○次明随根利钝异故各取者之二初总标。

　　三尘为经施于此土。

　　○次别释三文。

　　耳识利者能于声尘分别取悟则声是其经于余非经若意识利者自能研心思惟取决法是其经于余非经眼识利者文字诠量而得道理色是其经于余非经此方用三尘而已余三识钝鼻臭纸墨则无所知身触经卷亦不能解舌啖文字宁别是非。

　　然今古共以法为经者文从强说虽别立三法然声色两种必假法通若睹若闻不以意思无能令教与心相应。

　　○次他土中二先总立言亦六亦偏者或一土具六或一土偏一或二三四即如此土具足用三复有增强若单双具若尔何妨此土根性不等亦有因味及香触等即如下文通释者是于中二先释六相。

　　若他土亦用六尘亦偏用一尘如净名曰以一食施于一切于食等者于法亦等于法等者于食亦等此即偏用舌根所对为经或有国土以天衣触身即得道此偏用触为经或见佛光明得道此偏用色为经或寂灭无言观心得道此偏用意为经如众香土以香为佛事此偏用香为经他方六根识利六尘得为经。

　　○次明此土不用之意。

　　此土三根识钝鼻不及驴狗鹿等云何于香味触等能得通达。

　　○次正释中二先假问征起。

　　问根利故于尘是经钝者尘则非经耶。

　　○次答下正释释中二先通辨六尘皆具诸法。

　　答六尘是法界体自是经非根利取方乃是经。

　　(△先略明经体竟次正明历法然是前释中第二科一科两用)。

　　○次别释即正历诸法于中二先寄历十八界次是则下总结初文二初广约六尘次略例根识初六尘中初色极广次声渐略余四全略初广色中二初约色立相次结成三谛初又二初举一黑色次青黄下以余色例初黑色中二初一黑字历于有翻无翻及和通等次正以黑字为法界遍摄诸法即是结成三谛也初文二先总引大品色具诸法。

　　何者大品云一切法趣色是趣不过此色能诠一切法。

　　○次正借色能诠诸义于中又三初诠无翻次有翻三和通初文五义即为五文。

　　(△初诠无翻初法本中先且积黑字为诸法本即是教本)。

　　如黑墨色一画诠一二画诠二三画诠三竖一画则诠王足右画则诠丑足左画则诠田出上诠由出下诠申如是回转诠不可尽或一字诠无量法无量字共诠一法无量字诠无量法一字诠一法于一黑墨小小回转诠量大异左回诠恶右回诠善上点诠无漏下点诠有漏杀活与夺毁誉苦乐皆在墨中更无一法出此墨外。

　　初法本中先且积黑字为诸法之本即是教本中云左回等者此以所表为善恶等左谓偏僻以表于恶右谓便易以表于善在上为胜以表无漏在下为劣以表有漏亦如梵书以十一点加于本音成十二字各有所表故知回转皆由于墨。

　　○次正诠法本即教行义三。

　　略而言之黑墨诠无量教无量行无量理黑墨亦是教本行本理本。

　　○次黑墨下成三微发。

　　黑墨从初一点至无量点从点至字从字至句从句至偈从偈至卷从卷至部又从点一字句中初立小行后着大行又从点字中初见浅理后到深理是名黑色教行义三种微发。

　　从浅至深故云微发。

　　○又从黑色下涌泉。

　　又从黑色涌出点出字句偈不可穷尽涌出诸行无尽涌出义无尽是名黑色具三涌泉。

　　○次又下约诠裁邪。

　　又约黑色裁教行义邪。

　　○次又约下诠结鬘。

　　又约黑色结教行义鬘又以严身。

　　结鬘中二义今亦具之。

　　(△次有翻前经由为义在有翻科中故今此科是诠有翻字训附在有翻科中故言及也)。

　　○次又色下诠经是由义及训等。

　　又色是由由色故缚有六道生死由色故脱有四种圣人又色训法法色故能成教行理又色是常色教不可破色行不可改色理不可动。

　　(△三和通)。

　　○次又色下诠不可翻。

　　又色不可翻色义多含故。

　　文略准前可知。

　　○次又可翻下共翻为经今亦诠之。

　　又色可翻名色为经故。

　　(△次正以黑字为法界遍摄诸法即是结成三谛)。

　　○于诠经中具结成三谛以一切法不出三谛故非字亦字即双照空假。

　　见色经时知色爱见知色因缘生法知色即空即假即中色即法界总含诸法法界文字文字即空无点无字无句无偈句偈文字毕竟不可得是名知字非字非字亦字。

　　○次于一黑色既名为经经诠诸法故于经字广历十妙方是今文妙法之经于中先约迹文自为十即十妙也于中二先释次如此解下结功能。

　　墨色是经为法本者若于墨字生瞋断他寿命若于墨字起爱而作盗淫乃至于墨起痴而生邪见当知墨字是四趣本若于墨字生慈生舍乃至生正见者当知墨字是人天本若知墨字是果报无记无记是苦谛于报色生染即是集谛知字因缘所成苦空无我是道谛既知字非字不生字倒诸烦恼灭即灭谛知字四谛知字四谛能生暖顶若向若果贤圣解脱当知墨字是声闻本若于字不了名无明于字起爱恚是诸行分别字好丑是识识于字名名色字涉于眼名六入字尘对根名为触纳领染着即是受缠绵不舍是爱竭力推求是取取则成业名为有有能牵果是名生老病死苦轮不息是则十二因缘本若能知字非字无明即灭不至于行乃至不至老死无明灭则老死灭当知此字是辟支佛本若知字即空非灭已空字性本空空中无爱恚乃至无邪正字不可得知字者谁云何众生妄生取舍起慈悲誓愿行六度济众生入如实际亦无众生得灭度者当知此字是菩萨本若知字非字非字非非字无二边倒名净净则无业名我我则无苦名乐无苦则无生死名常何以故字是俗谛非字是真谛非字非非字是一实谛一谛即三谛三谛即一谛是名境本若知墨字从纸笔心手和合而成一一字推不得一字一一点推亦不得字则无所不得心手即不得能无能无所知能所谁是一切智本字虽非字非字而字从心故有点从点有字从字有句从句有偈从偈有行从行有卷从卷有帙从帙有部从部有藏从藏有种种分别是道种智本虽非字非非字而双照字非字是为一切种智本雪山为八字舍所爱身是为行本我解一句乃至半句得见佛性入大涅槃即是位本我得三菩提皆由闻经及称善哉字即乘本若忘失句逗还令通利与其三昧及陀罗尼即感应本依文学通即神通本依字故得语即说法本说字教他即眷属本勤学此字禄在其中即利益本。

　　前九可见十利益中云勤学此字等者通论五乘皆因勤学别论今经专能利益佛乘学者禄即是益。

　　如此解字手不执卷常读是经口无言声遍诵众典佛不说法恒闻梵音心不思惟普照法界如此学问岂不大哉当知黑色是诸法本。

　　次结功能中云手不执卷等者卷轴是色今以色法遍一切法乃见一期佛法常在一尘岂假执于黄卷经耶是则一念具读一期色教色具众典未借口言如来一音出一切音此中遍诠何殊梵响一尘即足何须别思如此劝学岂与夫一经一论至皓首耶。

　　○次例余色。

　　青黄赤白亦复如是。

　　可知。

　　○结成三谛中四先结三谛次不可下历事双非三能于下劝诫四若于下结示。

　　非字非非字双照字非字。

　　初如文。

　　不可说非不可说不可见非不可见何所简择何所不简择何所摄何所不摄何所弃何所不弃是则俱是非则悉非。

　　次历事中色中诸法既在一色故不可说亦可寄事分别解释色是可说色中诸法则不可见色为法界无可简择复须简九以从佛界即空故无所摄即假故遍摄弃等重释于摄遍摄故不弃无所摄故遍弃同一法界故俱是法界离念故俱非。

　　○三劝诫中二先劝。

　　能于黑色通达一切非于一切非通达一切是通达一切非非非是一切法邪一切法正。

　　○次若于下诫。

　　若于黑色不如是解则不知字与非字黄白赤青有对无对皆不能知。

　　○四结示中二先结。

　　若于黑色通达知余色亦如是。

　　○次示今经意。

　　此即法华经意以色为经也。

　　今经秪是开显十妙色具十妙及一切法故是今经意也。

　　(△次声渐略)。

　　○声中二先诠诸法。

　　声尘亦如是或一声诠一法(云云)。

　　○次略示三谛相余文指同。

　　耳根利者即解声爱见因缘即空即假即中知唇舌牙齿皆不可得声即非声非声亦声非声非非声声为教行义本种种等义皆如上说即是通达声经。

　　(△余四全略)。

　　○次香下余四尘例。

　　香味触等亦复如是。

　　文云一切世间治生产业皆与实相不相违背即此意也。

　　次引证中云但举资生等余摄有翻等及十妙等并如前。

　　○次余根识中二先引例次引证根识皆为所观故也。

　　外入皆经周遍法界者内入亦如是内外入亦如是。

　　初云外入等者如相传云有三藏至此嗅春秋书云有血腥气嗅周易云有玄气故知鼻根具知诸法故经中鼻根最为委悉余身根等例此可知六尘皆具一切诸法更互相摄犹如帝网。

　　经云非内观得解脱亦不离内观(云云)。

　　○次总结亦不出三谛文举尘识略不列根又三初结三谛次自在下叹三若欲下结用义势。

　　是则一尘达一切尘不见一尘一切尘通达一尘一切尘于一识分别一切识亦不见一识一切识而通达一识一切识。

　　初文初句假次空通达下中识中例知。

　　(△次叹)。

　　自在无碍平等大慧何者是经何者非经。

　　何者下如前是则俱具三谛等。

　　(△三结用义势)。

　　若欲细作于一一尘识例可解有翻无翻以三义织之后用三观结之(云云)。

　　(△次约教)。

　　历诸教分别经者若言理绝文字文字是世俗寄字诠理理可是经文字非经六尘等皆是经诠非正经也此即三藏中经耳若无离文字说解脱义文字性离即是解脱六尘即实相无二无别如上所说者圆教中经也带三方便作此说者方等中经也带二方便如此说者般若中经也带一方便作如此说者华严中经也。

　　次约教中文不次第五时义足圆是法华藏是鹿苑。

　　○次观心经中具约前来四段明经又二初标。

　　五明观心经者皆类上为四也。

　　○次释释中先无翻中三初来意次正约十五义三结。

　　一类无翻者心含善恶诸心数等当知此心诸法之都何可定判若恶是心心不含善及诸心数若善是心心不含恶及诸心数不知何以目心以略代总故知略心能含万法况不含五义耶华严云一微尘中有三千大千世界经卷即其义也。

　　初华严一尘有大千经卷如止观第三记。

　　心是法本者释论云一切世间中无不从心造无心无思觉无思觉无言语当知心即语本心是行本者大集云心行大行遍行心是思数思数属行阴诸行由思心而立故心为行本心是理本者若无心理与谁含以初心研理恍恍将悟稍入相似则证真实是为理本。

　　心含微发者初刹那心微微而有次心若存若亡次渐增长后则决定畅心而发口是语微发初心习行行犹微弱次少树立后成大行即行微发初观心不见心理更修仿佛乃至相似真实即理微发。

　　心含涌泉者心具诸法障故不流如土石压泉去壅涌溜若不观心心闇不明所说不长若观心明彻则宣辩无方流溢难尽岂非语涌泉若不观心行则有间以观心故念念相续翻六蔽成六度六度摄一切行是行涌泉若能观心如利钁斫地磐石沙卤理水清澄滔滔无竭即义涌泉。

　　心含结鬘者观念不谬得一闻持穿文无失观心得定共力穿行无失观心得道共力穿义无失又观心得定慧严显法身此皆可解又心是绳墨若观心得正语离邪倒说观心正则勉邪行心无见着则入正理事行如绳理行如墨弹爱见木成正法器也。

　　(△三结)。

　　是为心经多含略示十五义(云云)。

　　妙法莲华经玄义释签卷第二十九

　　　　　音释

　　壅

　　(于用切塞也)。

　　钁

　　(居縳切大锄也)。

　　斫

　　(竹角切斫也)。

　　卤

　　(郎古切沙卤埆薄地也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第三十　　富十

　　隋天台智者大师说

　　门人灌顶记

　　唐天台沙门湛然释

　　○次例有翻者先释次结初文又五。

　　二类有翻明观者心即是由三义由心一切语言由觉观心一切诸行由于思心一切义理由于慧心经云诸佛解脱当于众生心行中求心是经纬以觉为经以观为纬织成言语又慧行心为经行行心为纬织成众行心竖缘理为经心横缘理为纬织成义理(云云)又观境为经观智为纬观察回转织成一切文章。

　　初如文次文云慧行观理理体渐深故慧行为经行行属事事门不同惑相非一治法亦多以多对治共显深理故行行为纬。

　　又心即是契观慧契境是契缘契乐欲心为契教契便宜对治心为契行契第一义心契理。

　　心为法本心为线者如前(云云)。

　　心为善语教者法之与语俱通善恶今以善法善语定之心之与观亦通善恶今以善心善观定之即是善语教善行善理故心具三义。

　　心是可轨者若无观则无规矩以观正心王心王正故心数亦正行理亦尔心王契理数亦契理故名可轨也心常者心性常定犹如虚空谁能破者又恶觉不能坏善觉邪行不千正行邪理不坏正理故心名常。

　　(△次结)。

　　随诸事释一一向心为观观慧弥成于事无乖如火益薪事理无失即文字无文字不舍文字而别作观也三类和融有无明观者可解(云云)。

　　三类和通有无者若定无翻应同前五若定有翻应同后五一切教中虽不见名心为此二五各十五名当知不定有翻无翻今但名心则遍于三十而不使二家有怨。

　　○次历法中三先略举大小两乘明大有多含次观一心下总具法三如此下正历有翻无翻等乃至十妙文略。

　　四类历法为观者若小乘明恶中无善善中无恶事理亦然此则恶心非经则无多含之义隘路不受二人并行若大乘观心者观恶心非恶心亦即恶而善亦即非恶非善观善心非善心亦即善而恶亦非善非恶。

　　初文中言隘路不受二人并行者大经第五百解脱中云无窄隘等如止观第六记。

　　观一心即三心以此三心历一切心历一切法何心何法而不一三一切法趣此心一切心趣此法。

　　如此观心为一切语本行本理本有翻五义无翻五义一一于心解释无滞遍一切心无不是经大意可领不俟多记也。

　　已前释通别名竟。

　　○次第二释体中二先总明来意次开章正释初文又二先正明来意次体者下正明说体意初文二初对上名以明来意次对下宗用以明来意。

　　第二显体者前释名总说文义浩漫今顿点要理正显经体直辨真性。

　　初言总说者名含下三三是总中之别体又三中之别未涉诸义故顿点三轨之中体属真性。

　　○次真性下对宗用。

　　真性非无二轨欲令易解是故直说后显宗用非无初轨偏举当名耳。

　　可知。

　　○次明说体意中四初约部叹次非但下约行解叹三文云下引两文证不可说四又云下正明被机名为因缘。

　　体者一部之指归众义之都会也。

　　所言众义之都会者本迹二门皆归实相一代义旨咸契于体。

　　非但会之至难亦乃说之不易。

　　文云是法不可示言辞相寂灭大经云不生不生不可说。

　　又云有因缘故亦可得说。

　　余如文。

　　○正解中自为七门。

　　今略开七条一正显经体二广简伪三一法异名四入体之门五遍为众经体六遍为诸行体七遍一切法体。

　　○初正显体又开四意。

　　正显体更明四意一出旧解二论体意三正明体四引文证。

　　(△一出旧解)。

　　北地师用一乘为体此语奢漫未为简要一乘语通滥于权实若权一乘都非经意若实一乘义该三轨显体不明故不用又有解言真谛为体此亦通滥小大皆明真谛小乘真谛故不俟言大乘真谛亦复多种今以何等真谛为体故不用又有解言一乘因果为体今亦不用何者一乘语通已如前说又因果二法犹未免事云何是体事无理印则同魔经云何可用有人解乘体通因果果以万德为体因以万善为体引十二门论云诸佛大人所乘文殊观音等所乘又引此经佛自住大乘即果也诸子乘是宝乘是因乘也又引普贤观大乘因果皆是实相。

　　初如文次文中云此亦通滥者大小乘中俱有真谛以滥小故是故不可但以真谛为今经体借使大乘亦不免滥故云大乘亦复多种以衍门中六种真谛今经唯在一切法中以为真谛是今经体也。

　　○私破古人此体通因果及引经论。

　　私问因果之乘为变为不变若变谁是能通谁是所通若不变因果则并皆无此理若别有法通因果当知因果非果者经体也十二门论云大人佛不行故名乘岂应以不行证因果乘也法华佛自住大乘者此乃乘理以御人非住果德也普贤观明因果皆指实相云何将实相证于因果耶今皆不用。

　　初中云为变为不变等者夫因为能通果为所通若因变为果则无能所故变则不可若不变者因至果边因与果并故无斯理故不变不可次从若别有法去纵难若因自住因不变为果别立一法通因至果者当知此因非果家之因果亦非是因家之果因果自住则非佛果之经体也云何乃言体通因果耶法华至果德也者初句述古人上引文立体此乃下破古立体经文上句虽云佛自住大乘下句既云如其所得法以此度众生故知乘本证得之理以御众生御谓控御制勒众生此之制勒非住果德实相之体是故不得偏用自住之言以为果体普贤至今皆不用者此责古人引彼因果以证经体彼文正可用证经宗经文但云因之与果不离实相是故可证因果为宗若证经体应云实相不离因果此则宗家之体故知古人所引但成证于体家之宗是故不取。

　　有人明因乘以般若为本五度为末果乘以萨婆若为本余为末又因乘狭果乘广又般若相应心是一体乘不相应心是异体乘又无所得相应行是近乘低头举手有所得是远乘又六度有世出世杂是远乘三十七品但出世名近乘又四句度与品悉无得又度与品俱有得又度杂品不杂又品杂度不杂(云云)。

　　又有人云因之与果各立本末萨婆若是果智余者谓果上万德今明乘体何须因果之上各立本末本末为体与体永殊广狭与一体异体等亦复非体古人之意以一体乘为今经体以异体乘为余经体今家意以实相为体彼人既云般若相应为与何等般若相应故不可也又人云无所得相应行等并是具度不应为体又人云六度等者有理度事度名为世出世杂去果既远故名远乘道品一向是出世法去果近故名为近乘是故近远俱是乘体亦不可依乃至广破又四句者初句云度之与品俱与无所得心相应俱是出世俱有得者有所得心相应俱是世间第三句如向释也第四句者意言道品有约位故则有有漏及以无漏是故名为世出世杂大乘六度一向无杂所以四句互有远近及俱远近。

　　○私谓者章安判前诸师所解。

　　私谓般若为乘本者于今经是白牛非经体也萨婆若为乘本者于今经是道场所成果亦非乘体因乘狭者是纵义果乘广者是横义悉非今经乘体般若相应心无所得近远等于今经悉是庄校傧从都非乘体那忽于皮毛枝叶而兴诤论耶喧怒如此谁能别之有人引释论以六度为乘体方便运出生死慈悲运取众生于今经般若是牛五度是庄校方便是傧从慈悲是轩亦非乘体。

　　初白牛等者无漏般若称之为白故知白牛非乘体也。

　　○从中边分别论去章安引五论以出乘体皆非具度先释次结初释中初引中边分别论者即第一乘本以为乘体。

　　中边分别论云乘有五一乘本谓真如佛性二乘行谓福慧三乘摄谓慈悲四乘障谓烦恼是烦恼障行解等是智障五乘果谓佛果也。

　　○次唯识论展转相由以释乘义。

　　唯识论云乘是出载义由真如佛性出福慧等行由此行出佛果由佛果载出众生。

　　真如居初即是乘本本即体也。

　　○次摄论中有三不同。

　　摄大乘论乘有三一乘因谓真如佛性二乘缘谓万行三乘果谓佛果也。

　　第一乘因以本为因因谓真如即乘体也。

　　○次法华论。

　　法华论明乘体谓如来平等法身又云如来大般涅槃此两文似如隐显耳发心低头举手等名乘缘。

　　云隐显者平等法身名之为隐隐在于缠涅槃是显已成满故虽有隐显莫非经体。

　　○次十二门论。

　　十二门论明乘本谓诸法实相乘主谓般若乘助谓一切行资成乘至至萨婆若。

　　第一乘本即是体也言乘主者由白牛故令至所在故名为主故不以主用为乘体。

　　(△次结)。

　　此五论明乘体同而庄校小异于今经明乘体正是实相不取庄校也若取庄校者则非佛所乘乘也。

　　○次论体意中四先征起次释论下引论明体意三何故下释疑四此小大下结。

　　二论体意者何意须用此体。

　　释论云诸小乘经若有无常无我涅槃三印印之即是佛说修之得道无三法印即是魔说大乘经但有一法印谓诸法实相名了义经能得大道若无实相印是魔所说故身子云世尊说实道波旬无此事。

　　次文言若有无常至三法印者大论第二十云一切法无常一切法无我涅槃寂灭问寂灭中何以但说一不说多答初印中说五众第二印中说一切皆无我第三印是果故名寂灭若说无常破外五欲之我所也若说无我破于内我我我所破故是寂灭涅槃行者观于无常便生厌离既厌苦已存着能观故有第二无我观也推求能观至不可得是一切法无所依止但归寂灭以是义故说寂灭印也问摩诃衍中诸法不生一相无相此中云何说一切法无我无常名为法印二法云何而不相违答观无常即是观空因缘犹如观色念念无常即知为空过去色坏故不可见故无色相未来色不生无作无用不可见故故无色相现在无住故不可见不可分别故无色相无色相故是空无生灭无生灭及以生灭其实是一说有广略耳问摩诃衍中说一实相声闻法中亦应说于一实相法答声闻法中三种法印广说四种略说一种无常即是苦谛集谛无我即是道谛寂灭涅槃即是灭谛是故衍中唯说诸法不生不灭一相无相无相即是寂灭涅槃论云衍中明法印者是法华前共部所说小乘法印数复不同故须料简若此经中独明实相为一法印故须料简。

　　(△三释疑)。

　　何故小三大一小乘明生死与涅槃异生死以无常为初印无我为后印二印印说生死涅槃但用一寂灭印是故须三大乘生死即涅槃涅槃即生死不二不异净名曰一切众生常寂灭相即大涅槃又云本自不生今则无灭本不生者则非无常无我相今则无灭者则非小寂灭相唯是一实相实相故言常寂灭相即大涅槃但用一印也。

　　(△四结)。

　　此大小印印半满经外道不能杂天魔不能破如世文符得印可信当知诸经毕定须得实相之印乃得名为了义大乘也。

　　○三正显体中三先约法次譬三约诸三法初文三初指体。

　　三正显体者即一实相印也。

　　○次约三轨简。

　　三轨之中取真性轨。

　　○三历诸妙简于中又二初广约境。

　　十法界中取佛法界佛界十如是中取如是体四种十二因缘中取不思议不生不灭十二支中取苦道即是法身四种四谛中取无作四谛于无作中唯取灭谛七种二谛中取五种二谛五二谛中唯取真谛五三谛中取五中道第一义谛诸一谛中取中道一实谛诸无谛中取中道无谛也。

　　○次略指余九妙。

　　若得此意就智妙中简乃至十妙一一简出正体例可知也。

　　问前智行妙初皆悉简言境是体是法身智行是宗是用今何故于此诸境一一复简耶答通论开权显实诸法皆体亦如后简今取权实相对的示体相是故简之。

　　○次譬中二譬结譬中二重譬合初梁柱等譬中三初正譬体次屋若下譬体功能三释论下引论初譬中二先譬次合。

　　若譬喻明义如梁柱纲纪一屋非梁非柱即屋内之空。

　　初文言非梁至屋内之空者空譬于体屋譬于宗空为所取屋为能取能取可多空不可多所取是体体不可多能取是宗宗是因果是故不一。

　　柱梁譬以因果非梁非柱譬以实相实相为体非梁柱也。

　　(△次譬体能)。

　　屋若无空无所容受因果无实相无所成立。

　　(△三引论)。

　　释论云若以无此空一切无所作。

　　(△次重譬合)。

　　又譬如日月纲天公臣辅主日月可二太虚空天不可二也臣将可多主不可多也。

　　次譬日月纲天等者重举譬简天以日月为纲地以四海为纪日月周行遍历于天日月可二天不可二公臣辅主者公者举五等之初五等皆臣共辅于主五等可多主不可多言五等者谓公侯伯子男公者正也当为王者正行天道侯者候也当为王者伺候非常伯者长也当为王者长理百姓子者慈也当为王者子爱人民男者任也当为王者任其职理合文甚略准前可知。

　　(△次结)。

　　为此义故须简出正体。

　　(△三约诸法)。

　　如三轨成乘不纵不横不即不离显示义便须简观照等唯指真性当名正意分明三轨既然余法例尔(云云)。

　　○四引证文二初正引证。

　　四引证者序品云今佛放光明助显实相义又云诸法实相义已为汝等说方便品云唯佛与佛乃能究尽诸法实相偈中云诸佛法久后要当说真实又云我以相严身为说实相印身子领解云世尊说实道波旬无此事又云安住实智中我定当作佛法师品云开方便门示真实相安乐行云观诸法如实相寿量云如来如实知见普贤观云昔于灵山广说一实之道又云观于一实境界。

　　○次故知下结意。

　　故知诸佛为大事因缘出现于世秪令众生开佛知见见此一实非因非果之理耳经文在兹可为明证也。

　　○次广简伪中为二初叙来意。

　　二广简伪者夫正体玄绝一往难知又邪小之名乱于正大譬如鱼目混杂明珠故须简伪。

　　○次广简文自为六列章。

　　即为六意一就凡简二就外简三就小简四就偏简五就譬简六就悟简。

　　○解释释中初约凡中二初通列次解释初文二初列次结。

　　一就凡简者释论云世典亦称实者乃是护国治家称实也外道亦称实者邪智僻解谓为实也小乘称实者猒苦苏息以偏真为实也。

　　初文意者且约凡简文中兼对外道小乘简者何耶答对况来耳外小尚乃不实况复钝使凡夫。

　　如是等但有实名而无其义。

　　○次释中二先明世间邪恶次若周孔下明世间清正初文二先释次结释中又三初略判次或下行相三内则下明过患。

　　何者世间妖幻道术亦称为实多是鬼神魅法此法入心迷醉狂乱自炫善好谓胜真实立异动众示奇特相。

　　初如文。

　　或髑髅盛屎约多人前张口大咽或生鱼臭肉增状餔食或裸形弊服夸慠规矩或直来直去不问不答种种谲诡詃诱无智令信染惑着着已求脱叵得。

　　次文约行简中云或髑髅盛屎约多人前等者此等皆是钝使凡夫悉能如是若利使外道各加所尊及宗计等乃至神通及韦陀等今此凡夫如大论第十云狂有二种一者人皆知狂二者恶邪自裸人不知狂如南天竺有法师高座为王说于五戒多有外道在座𦗟法王时难曰若言施酒及自饮酒得狂愚者今时何故狂愚者少正见者多诸外道言善哉善哉斯难甚深是秃高座必不能答以王利故法师以手指诸外道更说余事外道语王是难甚深果不能答耻所不知更说余事王语外道高座答讫将护汝故不以言说向者指汝云是狂不少汝等以灰涂身裸形无耻以人髑髅盛屎而食㧞𩬊卧刺倒悬熏鼻冬则入水夏则火炙皆是狂相又汝言卖肉卖盐便言失法于天祀中得牛布施即时卖之即言得法牛即是肉是狂惑人法师护汝而不说之且约行事与钝使同晡食者字书云申时食也又楚辞云餔其糟糠谓进食也谲权诈也齐桓公正而不谲谲诡变异也。

　　(△三明过患)。

　　内则病害其身外则诛家灭族祸延亲里现受众苦后受地狱长夜之苦生生障道无解脱期。

　　(△次结)。

　　此乃世间现见何实可论钝使爱论摄。

　　○次世间正法中又三先杂明次引经三结[后-口+十]总而言之不出人天。

　　若周孔经籍治法礼法兵法医法天文地理八卦五行世间坟典孝以治家忠以治国各亲其亲各子其子敬上爱下仁义揖让安于百姓霸立社稷若失此法强者陵弱天下焦遑民无聊生鸟不暇栖兽不暇伏若依此法天下太平牛马内向当知此法乃是爱民治国而称为实金光明云释提桓因种种胜论即其义也盖十善意耳修十善上符天心诸天欢喜求天然报此法为胜故言胜论耳又大梵天王说出欲论即是修定出欲淤泥亦是爱论摄耳世又方术服药长生练形易色飞仙隐形者称此药方秘要真实此亦爱论钝使摄耳。

　　言周孔经籍者周公制礼孔子删诗经谓五经七等九也籍谓坟籍即三坟也三坟谓三皇之书典谓五典即五帝之书古人书简故籍篇等字皆从竹也治法谓治家治国之法在忠在孝也礼法如三礼等兵法如六韬等医法如神农等天文者如孔子有三备卜经上知天文中知人事下知地理八卦者东震西兑南离北坎西北干西南坤东南巽东北艮一卦生七七八五十六并八纯卦合六十四卦各卦系象彖等词非此可尽善占者以此能知一切五行如止观第六记亲谓六亲谓父母兄弟妻子各有其亲社谓后土稷谓后稷略如止观第六第十记非父母无以生非师长无以成非君主无以荣人生在三事之如一国安所以家安家安所以行孝是故先须安其国也鸟不暇栖等者若准儒宗獭未祭不施网罟豺未祭不施畋猎獭二月祭豺八月祭所以去奢去泰汤除三面之罗古施四面之罗故祝者曰四方无极入吾网中故云鸟不暇栖汤除三面之罗而祝者曰犯命者入吾网中牛马内向者若依周孔之法牛马自归世间之法尚有斯感况出世耶张陵为大蟒所吞嵇康为钟会所谮而记传云得仙者谬矣故知此土必无仙术岂有服灵芝吞玉液令飞升耶故西土神通非禅不发故并结云爱论属钝使论谓凡夫所述也。

　　○次约外简为二初通叙不实次若此下别出相状。

　　二就外简者即是外道典籍也若服药求知聦利明达推寻道理称此药方为胜为实者药力薄知不能鉴远触药则失药歇则失亦非实也。

　　初如文。

　　○次为二初此方次西方初又二先明见相。

　　若此间庄老无为无欲天真虚静息诸夸企弃圣绝智等。

　　○次直是下结[后-口+十]。

　　直是虚无其抱尚不出单四见外何关圣法纵令出单四见外尚堕复四见中见网中行非解脱道。

　　斥中言不出单四句者计天真者仍属有句计自然者仍属无句所言纵者与而言之实不可出。

　　○次西方中亦二先明见相次[后-口+十]。

　　若外国论力受梨昌募撰五百明难其一云瞿昙为一究竟道为众多究竟道佛言但一究竟道论力云云何诸师各各说究竟道佛指鹿头汝识其不论力言识究竟道中其为第一佛言若其得究竟道云何自舍其道为我弟子耶论力即悟叹佛法中独一究竟道又如长爪云一切论可破一切语可转观诸法实相于久不得一法入心释论云长爪执亦有亦无见又云亦计不可说见。

　　初文言外道论力受𥟖昌募者大论十八云毗耶离梵志等大顾其宝令与佛论取其顾已即以其夜撰五百明难与𥟖昌来至佛所问佛言为一究竟道为众多究竟道佛言唯一究竟道无众多也梵志言我法各说有究竟道佛言虽有众多皆非究竟何者一切皆以邪着故非究竟佛言鹿头梵志得道不答言一切道中其为第一时鹿头比丘在佛后扇佛佛问诸梵志汝识其不梵志云识惭愧低头佛说偈云各各谓究竟而若自爱着各自是非彼是皆非究竟是人入论众明辨义理时各各相是非胜负怀忧喜胜者堕憍坑负者坠忧狱是故有智者不堕此二法论力汝当知我诸弟子法无虚亦无实汝欲何法求汝欲坏我论终无有是处一切智难胜适足自毁坏长爪缘如止观第五记具在无见亦有亦无见非有非无见及绝言见中所摄以彼外道所见巧故所摄处多。

　　○次[后-口+十]中三先总[后-口+十]次或时下历诸句[后-口+十]三引证。

　　如斯流类百千万种虚妄戏论为惑流转见网浩然邪智澜漫触境生着。

　　或时褶揲有无为有无有无无为无有非有非无为有无非有非无为无百千番揲悉皆见倒生死诸边非真实也。

　　如是褶揲但是复四句耳言或时褶揲有无为有等者如止观中直列名而已此中略解粗寄复句以示其相初句语略应云有有有无为有此是有家之有无也虽有有无之别同属于有故褶著有中无等三句例此可解若约具足四句则有中具四皆属于有褶著有中无等三句准此可见百千番揲者假使一句复生无量随其所生摄属能生此之能所不出于见故非真实。

　　(△三引证)。

　　大经云被无明枷系生死柱绕二十五有不能得脱即此义也。

　　○三约小简中二初示小乘名同同有实相中道。

　　三就小简者声闻法中亦云离有离无名圣中道大集云拘邻如沙门最初获得真实之知见。

　　○次然小乘下释其体异又三初释初句。

　　然小乘不运大悲不济众生功德力薄不求作佛不深穷实相则智慧劣弱虽云离有离无名圣中道乃以断常二见为二边真谛为中道。

　　○次真无漏下释大集经意。

　　真无漏慧名为见证涅槃法名为知虽断见思除灭分段而住草庵非究竟理。

　　○三对前下结非真体。

　　对前生死有边即是涅槃无边二俱可破可坏非真实道故不名实相也。

　　○四对偏简中二初明简意。

　　四就偏简者诸大乘经共二乘人带方便说者名字既同义须分别。

　　○次如摩诃下正简者前对小简即三藏小乘今对偏简即对通别二教及前四味中诸偏教故今文中仍有二乘者即通教二乘耳故云三人同断等所以不云三藏菩萨者义同凡故虽无邪倒未断惑故于中又二初约教次约五时初约教中又三初空对不空简次见不空下直就不空简三释论云下约一相摄无量相简此之三文展转生后何者由共位菩萨中有利根者能见不空即指不空为今经体以此不空复有教道带方便说故云但中不但中即次不次行相别故此不但中摄一切法中无中相故云一相此之一相入无量相故云相入故有第三文来意在此也初文二初引大品示相次引大经证成初文者即通教位从始至终待至法华方乃被会即其人也初文又二初正释。

　　如摩诃衍中云三乘之人同以无言说道断烦恼中论云诸法实相三人共得者二乘之人虽共禀无言说道自求出苦无大悲心得空则止钝根菩萨亦尔利根菩萨大悲为物深求实相。

　　○次共实相下还引大品[后-口+十]。

　　共实相者智如萤火是故非实不共实相智如日光是故为实。

　　○次引大经。

　　大经云第一义空名为智慧二乘但空空无智慧菩萨得不但空即中道慧此慧寂而常照二乘但得其寂不得寂照故非实相菩萨得寂又得寂照即是实相。

　　言无智慧亦[后-口+十]夺之辞非无自智慧也又云至二乘得寂等者且据但空与寂义等以其未得即寂而照故云但寂。

　　(△次直就不空简)。

　　见不空者复有多种一见不空次第断结从浅至深此乃相似之实非正实也二见不空具一切法初阿字门则解一切义即中即假即空不一不异无三无一二乘但一即别教但二即圆具三即三即真实相也。

　　次文中云二乘但一即通教二乘也别教菩萨二即者兼通别入空出假两菩萨也以附论偈且与即名其实未即唯独圆教方具三即今经体者但是中即假空尚简假空即中况但空偏假宁是经体。

　　(△三约一相摄无量相简)。

　　○三引释论菩萨入于一相等例此可解所以前之三义皆对二乘简者于共部中皆有二乘此空不空及一相等复在共部中明故须节节相对简出于中又二初正对教简。

　　释论云何等是实相谓菩萨入于一相知无量相知无量相又入一相二乘但入一相不能知无量相别教虽入一相又入无量相不能更入一相利根菩萨即空故入一相即假故知无量相即中故更入一相。

　　○次如此下结成圆意。

　　如此菩萨深求智度大海一心即三是真实相体也。

　　○次约五时中二先正约五时次大经下更独明一实。

　　华严不共二乘但约菩萨三智次第得亦非正实不次第得者是正实也若方等中四人得三智三人为虚一人为实大品三慧说三智属三人前二不深求浅而非实后一人深求一心三智是故是实此经汝实我子无复四三之人十方谛求更无余乘但一实相智决了声闻法但说无上道纯是一实体也。

　　初文不云鹿苑者以鹿苑中无大可论前以对二乘人竟今文欲相对简之故云方等三虚一实等或是略无若云鹿苑无实唯虚亦应无爽。

　　妙法莲华经玄义释签卷第三十

　　　　　音释

　　纬

　　(音位)。

　　髑髅

　　(髑徒谷切髅洛侯切髑髅顶骨也)。

　　咽

　　(于甸切吞也)。

　　餔

　　(博孤切歠也)。

　　裸

　　(郎果切赤体也)。

　　夸慠

　　(夸苦瓜切大言也慠五告切慠慢也)。

　　谲诡

　　(谲古穴切诡过委切谲诡权诈也)。

　　詃

　　(古犬切诱也)。

　　褶揲

　　(褶之涉切犹折也揲徒协切折揲也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第三十一　车一

　　隋天台智者大师说

　　门人灌顶记

　　唐天台沙门湛然释

　　○次独明一实中又三初独明一实次如是下约待对说三又开下约开显说初文又二初正释次一实下结示正体初文又二初约对所破以说次从异则为二二故非一实等约能对德体以说。

　　大经云一实谛者则无有二无有二故名一实谛又一实谛名无虚伪又一实谛无有颠倒又一实谛非魔所说又一实谛名常乐我净常乐我净无空假中之异。

　　初文者无二乘之二亦是无二边之二无三惑二死之虚无无常等四倒故也并须约圆行说故如是等法魔不能说。

　　○次约能对中约德体谓四德三谛德若无谛德无所依谛若无德谛不能显故以修成之德显于理性之谛即是今经正体故更复疏明体无非无前所对诸过故也文为六先明无二。

　　异则为二二故非一实谛一实谛即空即假即中无异无二故名一实谛。

　　○次无虚伪。

　　若有三异则为虚伪虚伪之法不名一实谛无三异故即一实谛。

　　○三无颠倒。

　　若异即是颠倒未破非一实谛无三异故无颠倒无颠倒故名一实谛。

　　○四一乘者即是无异转释无倒。

　　异者不名一乘三法不异具足圆满名为一乘是乘高广众宝庄校故名一实谛。

　　○五魔虽下明即义者非魔所说。

　　魔虽不证别异空假而能说别异空假若空假中不异者魔不能说魔不能说名一实谛。

　　○六若空下重释具德之相。

　　若空假中异者名颠倒不异者名不颠倒不颠倒故无烦恼无烦恼故名为净无烦恼则无业无业故名为我无业故无报无报故名乐无报则无生死无生死则名常常乐我净名一实谛。

　　此具德相即无前所对故四德具足四德具足非二乘所知况魔能说。

　　○次结示正体。

　　一实谛者即是实相实相者即经之正体也。

　　可知。

　　○次约待对以由前明有能破所破能对所对故故知所破所对不出藏通及别方便故今更明之以不思议三谛非三而三以三为破非空而空故破凡夫余三被破准此可知于中又二先明对破。

　　如是实相即空假中即空故破一切凡夫爱论破一切外道见论即假故破三藏四门小实破三人共见小实即中故破次第偏实。

　　○次无复下显一实相又二先显一实。

　　无复诸颠倒小偏等因果四谛之法亦无小偏等三宝之名唯有实相因果四谛三宝宛然具足。

　　○次亦具下更明一实摄法又二先明摄法。

　　亦具诸方便因果四谛三宝。

　　○次何以故下释摄法意。

　　何以故实相是法界海故唯此三谛即是真实相也。

　　(△三约开显说)。

　　○三明开中二先开次即绝下结初开中二先正开说诸教从浅至深从圣至凡次第开之。

　　又开次第之实即是圆实证道是同故又开三人共得实深求即到底故又开三藏之实决了声闻法又开诸见论实于见不动而修道品故又开诸爱论实魔界即佛界故行于非道通达佛道。

　　○次一切诸法下结束开意。

　　一切诸法中悉有安乐性。

　　以诸法中有妙理故方可论开若也本无何所开显点示众生及三乘人本有觉藏心佛众生三无差别耳。

　　(△次结)。

　　即绝待明实是经体也。

　　○五约譬中二初叙傍正意次正明用譬。

　　五譬简者今借三喻正显伪真兼明开合破会等意。

　　初言兼明等者三兽二珠约开合为喻黄石中金约破会为譬虽此二意正为显体。

　　○次正明用譬中二先正释三譬次引此下明用三譬意初释中文自为三初借三兽中三初正释次如是下示体三此约下结示初文又二初三兽之譬本譬于通通真谛中有空有中取象不空为今经体。

　　一譬三兽渡河同入于水三兽有强弱河水有底岸兔马力弱虽济彼岸浮浅不深又不到底大象力强俱得底岸三兽喻三人水喻即空底喻不空二乘智少不能深求喻如兔马菩萨智深喻如大象水软喻空同见于空不见不空底喻实相菩萨独到智者见空及与不空。

　　○次从到又二种去亦约教道重简但中仍为小象圆教不空方名大象。

　　到又二种小象但到底泥大象深到实土别智虽见不空历别非实圆见不空穷显真实。

　　○次如是下示于圆中异于通别正显今经不思议体。

　　如是喻者非但简破兔马二乘非实亦简小象不空非实乃取大象不空为此经体也。

　　(△三结示)。

　　○三从此约下结譬本意。

　　此约空中共为真谛作如此简也。

　　本借三兽以譬通教故重结云约共真谛真谛既含一真二中是故须简偏真但中非今经体此约圆别入通以简经体故知他人解释尚不识小象不空况能辨于大象不空况能知于二中合在真谛中耶但知大象一概大乘。

　　○次更借二珠譬者又二先正约二珠次复独约一如意珠譬初文又二初正释次结示经体。

　　二譬玻璃如意两珠相似形类欲同而玻璃但空不能两宝如意珠亦空亦两宝玻璃无宝以喻偏空如意能两以喻中道此就有无合为俗简伪显真今经体同如意也。

　　初云不能两宝名为但空能两宝者名一切法空空含二义是故须简空名不殊故云相似但空唯空故云但空此是通教偏真但空对别教俗谛中空不具诸法故云但空不能两宝亦空亦两即是即中即假故也但空非空教道权说故以能两正譬实中此是圆教入别之说别教有无共为俗谛圆入即以两中为真是故真中简却但中非今经体是故重喻如意摩尼以辨得失是则前三兽喻约别圆入通故须于其能入之中简却次第中也约能所合说故云空中合为真谛简也今亦如是约所入边即别教中道但简所入能入尽妙正是经体今亦能所合论所入仍语俗者为辨异前故云有无合为俗简。

　　○次更约如意为譬亦二先释次结。

　　又但约一如意珠为譬者得珠不知力用唯珠而已智者得之多有所获二乘得空证空休息菩萨得空方便利益普度一切此就含中真谛简其得失也。

　　释中亦是如意名同如二空名同故云含中真谛简也与前二象大意不殊今重显耳向借二喻并约教道故分二象及以二珠此中约理理本无二由机缘取致有真中故知真中本同一实故喻如意珠体不殊以重约前别圆入通真谛之中含二中者人有得失非理尔也虽复重约如意为譬同成第二珠譬义耳。

　　今经如智者得如意珠以为经体。

　　○第三譬者教理共论是故通约一切凡圣及以教法于中为二初约机异次判同异初机异又三初譬次合三结示经体。

　　三譬如黄石中金愚夫无识视之谓石掷在粪秽都不顾录估客得之融出其金保重而已金匠得之造作种种钗钏环珰仙客得之练为金丹飞天入地扪摸日月变通自在。

　　野人喻一切凡夫虽具实相不知修习估客喻二乘但断烦恼矿保即空金更无所为金匠喻别教菩萨善巧方便知空非空出假化物庄严佛土成就众生仙客喻圆教菩萨即事而真初发心时便成正觉得一身无量身普应一切。

　　此四人中第二含于两教二乘及通菩萨三藏菩萨亦同凡夫故也。

　　(△三结示经体)。

　　今经但取金丹实相以为经体也。

　　(△次判同异)。

　　○次文中二先判。

　　就同而为喻从初至后同是于金凡夫圆教俱是实相也就异为喻者初石异金次金异器器异丹丹色净彻类若清油柔软妙好岂同环钏状乖色别故不一种。

　　○次结意。

　　此就与夺破会简其得失。

　　言与夺破会者金体不殊故云与也凡夫其实未得果理与而言之云理不二是故云与理虽不二凡实未有果上之用是故云夺估客金匠准此说之所言破者若废权立实丹尚异器何况金石若会权归实体既不殊岂简金石凡夫亦然准说可见。

　　○次明用譬意中又三初正明三意次今明下结成三法三如此下结成一乘三轨初文中三。

　　引此三喻者前喻根性根性有浅深浅得其空深得其假又得其中。

　　初意云约根性等者二乘浅菩萨深其利根者又得其中。

　　次喻三情初情但出苦不志求佛道见真即息次情历别不能圆修后者广大遍法界求。

　　次言三情者亦约三人三情各别故初人从假入空但求出苦次别人地前历别后人方能于别但中见一切法中故云后者广大。

　　第三喻三方便二乘方便少守金而住别教方便弱止能严饰营生圆教方便深故能吞云纳汉。

　　后喻三方便者凡夫全无置而不说。

　　今明此经实相之体如大象得底坚不可坏以譬体妙圆珠普雨譬其用妙巧智成仙譬其宗妙。

　　次结成三法中问前三譬中皆云今经体也又复三义本为显体何得此中乃云三譬以对三法答义有傍正正显体已复顺此三若尔即是用所依体体能成用亦宗所显体体能成宗故以三譬复对三法。

　　(△三结成一乘三轨)。

　　如此三譬即是三德不纵不横名为大乘于大乘中别指真性以为经体。

　　第三意中云如此三譬即是三德者象譬法身以得底故珠譬解脱以能雨故仙譬般若住妙空故此约别说故作此对若一一譬各为三者得坚譬法身以水譬般若至岸譬解脱珠体譬法身珠空譬般若雨宝譬解脱修治譬般若金体譬法身成仙譬解脱皆取法身以为经体恐体滥故故约三德简出二德克取法身若据显体亦只应是法身德耳今言三德意亦如前思之可见。

　　(△六就悟简)。

　　○约悟简者所以须此悟简者如释十妙自有从因至果自行化他故不须论悟尚一一文下皆须观心及至释经亦立观心一门经是教法故也今明体中须约悟者体通凡鄙其名犹通是故须简下文明用用是果上之法宗是因果不悟无果故并不须约悟简也是故约悟唯在此中于中为二初[后-口+十]非次显是初又二初总[后-口+十]。

　　六就悟简者夫法相真正诚如上说行未会理岂得名谛。

　　○次徒劳下别明非相又二初别明非相。

　　徒劳四说逐语生迷闻粖谓软闻雪谓冷闻贝谓硬闻鹄谓动终不能见乳之真色。

　　即四执不同即是横计常乐我净准止观中意亦是横计四门差别具如彼记。

　　○次情闇下重斥先譬次合。

　　情闇夜游何能到谛叫唤求食无有饱理执己为实余是妄语此有彼无是非互起更益流动云何名谛。

　　可知。

　　○次显是中二初明凡位未悟次明圣位方悟初文二法譬。

　　若欲见谛惭愧有羞苦到忏悔机感诸佛禅慧开发观心明净信解虚融。

　　初文是从观行位初入六根净故云明净等苦到是五品之前修于五悔开发之言且通说耳以行五悔能感诸佛加被令发五品乃至初住故也观心明净入五品信解虚融是六根。

　　尔时犹名闇中见杌仿佛不明人木虫尘尚不了了。

　　喻中云人木等者上句文略应更云水中观尘下双结云人木等不了。

　　○次若能下明圣位从相似位入初住位于中为四初通明智断次清净下明境智三论云下引证四略而下示经体初又二先法次譬。

　　若能安忍法爱不生无明豁破。

　　初住之始分得经体。

　　如明镜不动净水无波鱼石色像任运自明。

　　镜水明净譬无明灭鱼像自现譬法身显。

　　○次文又三先智次境三功能。

　　清净心常一如是尊妙人则能见般若。

　　即境智相应也所显之体由能契智智由人也故云如是尊妙人则能见般若。

　　金錍抉眼一指二指三指分明。

　　次所见境中云一指二指等如止观第五记三指分明真经体也。

　　○三功能中二先立。

　　尔时见色言有亦是言无亦是。

　　○次释。

　　云何有是的的之色与眼相应谛谛之理与智相称名之为有云何为无无复坚冷软动之相名之为无。

　　如文。

　　○三引证中二初引论明所通之实实即体也。

　　论云一切实一切非实亦实亦不实非实非不实如是皆名诸法之实相。

　　○次如舍利下明能见之人又三初引此经正明见体。

　　如舍利弗安住实智中我定当作佛为天人所敬尔时乃可谓永尽灭无余是名真实见体。

　　○次引涅槃明得体行息又二初引。

　　故涅槃云八千声闻于法华中见如来性如秋收冬藏更无所作。

　　○次释。

　　约理明无所作此是究竟之理也约教无所作闻此教已更不他闻也约行无所作者修此行已更不改辙。

　　释中约理教等三且约一分未为全息。

　　○三总指广乃至五妙五即明无所作。

　　如是等种种无所作义(云云)。

　　○四示经体中二初正示体。

　　略而言之随智妙悟得见经体也。

　　○次历诸法。

　　当以随智妙悟意历诸谛境中节节有随情智情智种种分别简余情想唯取随智明见经体也。

　　○三明一法异名中文开四意。

　　三一法异名者更为四一出异名二解释三譬显四约四随。

　　○初出异名中为三初来意次列三无量下破计。

　　一出异名者实相之体只是一法佛说种种名。

　　初如文。

　　亦名妙有真善妙色实际毕竟空如如涅槃虚空佛性如来藏中实理心非有非无中道第一义谛微妙寂灭等。

　　次列名中始从妙有终至寂灭合十二名所言等者此十二名览诸经论今略列之以例可知初三是有门次毕竟下三是空门次虚空下三是空有门次非有非无下三是非空非有门为欲分对名义体故每一门中且引三名以之为式今文意者此之四门圆别教共若不简之名体不分圆人初心即观四门四门相摄体同名异正显经体别则远期果地仰信居初先用方便一十二门向后方观此之四意既存教道诤讼易生纵当门体与名义同然与他门互相吞啖故此学者非法毁人良由不知体同名异故云不识天主千名而谓憍尸不是帝释故弘教者失旨于兹将恐弘法利他之功不补非法毁人之失。

　　○三破计中二初总破。

　　无量异名悉是实相之别号实相亦是诸名之异号耳惑者迷滞执名异解经云无智疑悔则为永失。

　　○次小乘下示偏计之失又二初[后-口+十]大小两乘各于其教法门互非。

　　小乘论师专于名相而起诤竞非法毁人世代仿敩为法怨仇大乘学者亦复如是学妙有者自称至极闻毕竟空而生诽谤不受其法不耐其人学毕竟空者自类朋聚引正向己推邪与他。

　　○次皆不下以失佛法大意[后-口+十]之。

　　皆不识天主千名闻释提桓因而喜闻舍脂夫而恚恭敬帝释慢辱拘翼将恐其福不补其失实相亦尔同是一法岂可谤一信一耶。

　　如天帝释有千种名此中即是千中之四虽党其门所[后-口+十]失大实相下合譬可知。

　　○次解释中三初去小乘八门不与大滥故置不论。

　　二解释者小乘名体由来易简置而不论今所分别但约别圆八门。

　　○次列四句。

　　更为四句一名义体同二名义体异三名义同而体异四名义异而体同。

　　○三初句者下正解释释中二先释次前三句下判前所列前三属别后一属圆初文初句先释次结。

　　初句者妙有为名真善妙色为义实际为体次以毕竟空为名如如为义涅槃为体次以虚空佛性为名如来藏为义中实理心为体次以非有非无中道为名第一义谛为义微妙寂灭为体如是等名字所以理趣虽殊而同用一门意无有别故言名义体同也。

　　第二句名义体异者如妙有是名毕竟空是义如来藏为体又空是名如来藏为义中道是体又如来藏为名中道为义妙有为体又中道是名妙有为义空为体如是等四门更互不同三种皆别故言名义体异也。

　　第三句名义同而体异者如妙有为名妙色为义毕竟空为体是则二同一别故言名义同而体异又空为名如如为义妙有为体此亦二同一别余两门亦如是故言名义同而体异也。

　　第四句名义异而体同者如妙有等名名不同真善色等义义有异而同归一体更无二趣故言名义异而体同三门亦如是。

　　(△次判前所列前三属别后属圆于中先斥)。

　　○次判中二先斥次判中二先略明诤由次示诤相。

　　前三句名义皆不融初句寻一名得一义得一体当门圆融不关余事第二句寻异名识异义异体体义名最不融此易可知第三句体既不融名义虽同终成不合皆是别门明义。

　　初中云最不融者初句俱同但在当门尚是不融今于当门三自不融是故云最。

　　(△次判中二先略明诤由)。

　　不得意者诤从此起。

　　言不得意者通论谓地前乃至博地初心别论若已入十住终不生诤。

　　○诤相中二初略明诤相次何者下释诤意。

　　或小陵大或大夺小。

　　初言或小陵盗大夺者明此四门虽即大小名同体异然有强弱致诤不同。

　　○释诤意中二初明半夺次明俱夺。

　　何者小乘欲断生死闻毕竟不但空顺其情欲谓是但空执此起诤又小乘欲断生死故非有破执涅槃病故非无闻中道非有非无扶其小情谓是己典非有非无故于二门多起诤竞若闻中实理心与小相乖则不起诤何者二乘玩空而今闻有二乘灰身灭智今闻心智与彼情乖故不执作诤也是以小陵盗大故诤大夺小者大乘学者见共三乘人空门非空非有门名同二乘不见深意即推属诳相不真宗但取妙有亦空亦有两门引是圆常之法输二不输二此诤少可。

　　初文者大小二门更互陵夺是以小乘诤他大乘二四两门谓为己典大乘夺小初三两门谓非小教是故大小各互输二而存于二。

　　○次从若知去大乘俱夺小乘四门又二初正明俱夺次俱夺意。

　　若知空是不但非有非无是遮二边者则四门俱夺而小苦诤于二门。

　　初文者可由大乘知于空门为不但空双非以为第一义谛则谓小乘都无能通故四门俱夺小既被夺终不敢诤亦空亦有及以有门而但苦诤第二第四以并不知大小各四是故生诤。

　　○次从又大乘去释俱夺之意又二先释次譬。

　　又大乘四门名义不融门门各诤自相吞噬况尔小乘野干陵夺师子宁当不啖尔乎。

　　初释中别教不融当教四门尚互相噬况复小乘故譬意云若小夺大犹如野干而夺师子宁不俱啖汝四门耶二门先输今又失二野干不夺师子师子尚欲啖之今野干辄夺师子师子岂不啖耶故曰宁当合譬可知。

　　(○此科明第四句属圆)。

　　○次从三句去结前三句属于教道非今经体唯第四句为经体也名义虽异四门体同体既互融不诤名义故第四属圆于中又二初明诸名诸义并是实相之名次复次下互为名体初文又三初略标门意次其相下略释门相三如是下结归经体。

　　三句生诤非今经体也第四句名义异而体同体有众义功用甚多四门随缘种种异称以体融故圆应众名法体既同异名异义而不诤也。

　　初如文。

　　○次文又二初引经立体。

　　其相云何今当略说无量义云无量义者从一法生其一法者所谓实相。

　　○次实相之相下列前十二名并是实相异名。

　　实相之相无相不相不相无相名为实相此从不可破坏真实得名又此实相诸佛得法故称妙有妙有虽不可见诸佛能见故称真善妙色实相非二边之有故名毕竟空空理湛然非一非异故名如如实相寂灭故名涅槃觉了不改故名虚空佛性多所含受故名如来藏寂照灵知故名中实理心不依于有亦不附无故名中道最上无过故名第一义谛。

　　其名既异不妨名异而体是同不可圆理不异而诸名尽同将何以为四随之巧此中最后非有非无准前理亦合有三名文中但有中道及第一义文阙微妙寂灭一句此中诸名既尽以实相为体名数多少于理未妨故阙一无妨。

　　(△三结归经体)。

　　如是等种种异名俱名实相种种所以俱是实相功能其体既圆名义无隔盖是经之正体也。

　　○次互为名体中四初略示互立。

　　复次诸法既是实相之异名而实相当体又实相亦是诸法之异名而诸法当体。

　　○次妙有不可下略示互立之相。

　　妙有不可破坏故名实相诸佛能见故名真善妙色不杂余物名毕竟空无二无别故名如如觉了不变故名佛性含备诸法故名如来藏寂灭灵知故名中实理心遮离诸边故名中道无上无过名第一义谛。

　　且以妙有当体为式他皆仿之。

　　○三随以下例结。

　　随以一法当体随用立称例此可知。

　　○四大经下引证又二初正引证次若得下结引证意初文又二先证诸名并是解脱之别名。

　　大经云解脱之法多诸名字百句解脱只一解脱。

　　○次明诸名并是涅槃之异称。

　　大论云若如法观佛般若与涅槃是三则一相其实无有异。

　　涅槃亦然故云即一相也。

　　(△次结引证意)。

　　若得此意知种种名皆名实相亦名般若亦名解脱三法亦是诸法名诸法亦是三法体(云云)。

　　○三譬显中二先释次譬显下判同异。

　　三譬显者譬如一人名金师能锻金其体黄譬初句法也。

　　譬如一人名青而能作漆其身白净又一人名乌能研朱其身则紫如是等无量百千名技身异譬第二句。

　　譬如百人同姓同名同解一技而其身各异譬第三句。

　　初正释中前之三句寻之可知。

　　○第四句中三初举事次引证三工遍下以所引事而示圆相初引事中二初引事次结同。

　　譬如一人遭乱家祸处处换姓处处变名如张仪范蠡之类涉多官职身备众位若从多技得名书画金铁等师若从文官儒林中散若从武官熊渠次飞。

　　初云譬如一人遭乱家祸如张仪范蠡之类者历多官职如用异身备众位如名异换姓变名如名异历职备位如用异张仪者史记世家云本魏人也尝与苏秦事于鬼谷而秦先达已相于赵仪往见之秦欲击而诫之乃坐之堂下以仆妾之食而饭之仪乃谢而去之秦乃使舍人以车马币帛而阴奉之仪遂入秦惠王见之以客卿于是檄楚说秦相秦四岁而免乃相魏以说哀王哀王背纵复归相秦秦欲伐楚复入楚而说怀王及闻苏秦死又说于楚令楚和秦复入说韩令归事秦于是惠王封其五邑号武信君又说齐赵及燕昭王并令事秦诸王咸许而归报秦会惠王卒武王为太子时不悦之而仪惧诛请说于魏遂又相魏一岁而卒范蠡者列传云本南阳人事越王勾践苦身戮力深谋二十余年灭吴报耻以尊周室勾践已霸称为大将军自以为大名之下难立置书辞勾践而请诛王不然之乃与徒属浮舟于海于是勾践表会稽山为其俸邑乃出于齐变名鸱夷子戮力治生数至千万齐人闻其贤请而为相后喟然叹曰居家则致千金䆠至卿相此布衣之极矣久居尊名而不祥也乃归相印散财帛闲行止于陶自谓朱公居无何间又致财巨万彼二人者名用虽殊而其体是一儒林等文官名熊渠等武官名。

　　○次随处下结同。

　　随处换名譬名异随技得称譬义异而体是一更非异人。

　　○次引证。

　　经言王家力士一人当千此人未必力敌于千直以种种技艺能胜千故故称当千。

　　如文。

　　(△三以所引事而示圆相)。

　　○三示相中二初工遍下总示。

　　工遍众技无技不通仕具众位无官不历。

　　○次从是不可坏人去历十二名。

　　是不可坏人妙技术人有体气人无过患人遍通达人能破敌人上族姓人富财技人多知人中庶信直人顶盖人譬第四句法也。

　　此中从初至顶盖人合有十二名譬体同名异文但有十一恐欠人字应云中庶人信直人初三名譬有门中三次三名譬空门中三次三名譬空有门中三次三名譬非空非有门中三名义理甚便意甚分明故圆教四门虽即名等亦有十二而体不别故圆义易融。

　　○次判同异。

　　譬显泠然故知前三句属别意后一句属圆意也。

　　如文。

　　○四约四随中二初问起。

　　四约四随者问实相一法何故名义纷然。

　　○次答答中五初总出四随明如来赴机之法次例如下引例示失三如来下正明佛赴机异名之相四故求那下引证五故四随下结意。

　　答随彼根机种种差别赴欲赴宜赴治赴悟。

　　初如文。

　　○次例中三初通举异执之相次既不下示失四悉之相三各于下结失成得虽现在无益得为后世闻法之缘。

　　例如世人学数则舍大修衍则弃小习空则恶有善地则弹中。

　　初如文。

　　既不欲闻闻之不悦无心信受不灭烦恼不发道心。

　　次文者既不欲闻去失四随益物意也初是无乐欲次无心信受是无为人次不灭烦恼是无对治次不发道心是无第一义。

　　○三结失成得。

　　各于己典偏习成性得作未来闻法根缘。

　　如文。

　　○三正明如来赴机之相中三先总举说法之相次为有下别明四门四悉之相三随此下结意。

　　如来于时以佛眼观其信等诸根以若干言辞随应方便而为说法。

　　初如文。

　　为有根性说妙有真善妙色不违不逆信戒忍进荡除空见即能悟入契于实相为空根性说毕竟空如如涅槃等谛听谛受以善攻恶无相最上为亦空亦有根性说虚空佛性如来藏中实理心欣然起善离非心净为非空非有根性者即说非有非无中道遮于二边不来不去不断不常不一不异等欲得听闻欣如渴饮信乐修习众善发生执见皆祛无恶不尽第一义理豁然明发。

　　次文四门不同初从为有根性去有门明如来逗机得四悉益初是乐欲益次信戒忍进是为人益次荡除空见是对治益次即能去是第一义益有门既尔余三可知。

　　(△三结意)。

　　随此四根故四门异说说异故名异功别故义异悟理不殊体终是一。

　　(△四引证)。

　　故求那跋摩云诸论各异端修行理无二偏执有是非达者无违诤。

　　(△五结意)。

　　故四随殊唱是一实之异名耳。

　　妙法莲华经玄义释签卷第三十一

　　　　　音释

　　估

　　(音古正作贾)。

　　钗

　　(楚佳切)。

　　钏

　　(尺绢切臂镮也)。

　　珰

　　(音当耳珠也)。

　　扪摸

　　(扪音门摸音莫扪摸谓扪抚摸𢱢也)。

　　矿

　　(古猛切金朴也)。

　　鹄

　　(胡沃切鸟也)。

　　杌

　　(玉忽切𡬾无枝也)。

　　錍

　　(音卑正作[鎞-囟+(奐-大)]边迷切)。

　　抉

　　(于决切挑也)。

　　敩

　　(胡教切学也)。

　　噬

　　(时制切啮也)。

　　蠡

　　(音礼)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第三十二　车二

　　隋天台智者大师说

　　门人灌顶记

　　唐天台沙门湛然释

　　○第四明入实相门中为二初明来意次正开章解释初文二初正明来意。

　　第四明入实相门者夫实相幽微其理渊奥如登绝壑必假飞梯欲契真源要因教行故以教行为门。

　　○次下文下引证又三初证教门。

　　下文云以佛教门出三界苦。

　　○次佛子下明行门功能。

　　佛子行道已来世得作佛。

　　教能通行使行入理故云成佛此中具明十六皆为实门文中虽无开废等文意在第九卷故此不论。

　　○三结名。

　　门名能通此之谓也。

　　(△次正开章解释)。

　　○次释中二列。

　　略为四意一略示门相二示入门观三示粗妙四示开显。

　　○释初明门相中乃至历四教教教之中皆初先明用门之意及引教证是故不同止观中文止观但为令知诸教四门皆破见思此为并堪入于实相于中为二初总释次历教别释初文五初释门名谓能通也次大论下总示四相三又云下明功能四又云般若波罗蜜下明门中得失五若以下辨教行不同。

　　示门相者夫佛法不可宣示赴缘说者必以四句诠理能通行人入真实地。

　　大论云于如是法说第一义悉檀所谓一切实一切不实一切亦实亦不实一切非实非不实如是皆名诸法之实相实相尚非是一那得言四当知四是入实相门耳。

　　初二如文。

　　○三功能中二初明能摄根性功能。

　　又云四门入清凉池是门无碍非唯利者得入钝者亦入非唯定者散心专志精进者亦得入。

　　○次又云下有能通至实相功能。

　　又云般若有四种相所谓有相无相乃至非有非无相般若尚非一相云何四相当知亦是入般若门也。

　　既云入般若门般若即是所入之理理谓实相般若亦得是种智般若。

　　又云般若波罗蜜譬如大火焰四边不可取邪见火烧故若不触火温身熟食若触火者火则烧身身既被烧温食无用四门本通般若除烦恼办大事若取著者则成邪见烧于法身法身既烧四门通何等若不触火门则能通也。

　　四得失者此并通论四教四门悉有得失故也。

　　○五教行者行只是观于中又二初通立教行二门。

　　若以佛教为门者教略为四(云云)若于一教以四句诠理即是四门四四合为十六门若以行为门者禀教修观因思得入即以行为门。

　　○次藉教下明根性悟入不同又五初明一向根性。

　　藉教发真则以教为门若初闻教如快马见鞭影即入正路者不须修观若初修观如夜见电光即得见道者不更须教并是往昔善根习熟今于教门得通名为信行于观门得通名法行。

　　○次若闻下明回转根性。

　　若闻不即悟应须修观于观悟者转成法行若修观不悟更须听法听法得悟转名信行教即为观门观即为教门。

　　○三闻教下相资根性。

　　闻教而观观教而闻教观相资则通入成门。

　　○四教观合下明门数。

　　教观合论则有三十二门此语其大数耳细寻于门实有无量五百身因三十二不二门善财游法界值无量知识说无量教门无量观行如喜见城千二百门实相法城岂唯一辙。

　　○五经云下明门意。

　　经云说种种法门宣示于佛道。

　　(△次历教别释)。

　　○次正释中四四十六相别不同。

　　今且约四教明十六门相。

　　○初三藏四门中二标。

　　三藏四门者。

　　○释释中四别初有门为二先明门中四谛次此是下明申门之论初文又二先苦集次灭道初文又二初破邪。

　　初明有门谓生死法本非世性微尘父母所作。

　　○次乃是下立正又二初略举烦恼及业。

　　乃是无明正因缘法出生诸行。

　　○次烦恼下明三道结成有门。

　　烦恼业苦三道悉皆是有。

　　苦道即苦谛余二即集。

　　○次一切有下明道灭又二先道次灭初道谛又三初明门观。

　　一切有为无常苦空无我。

　　○次能发下明门中功能。

　　能发得暖顶世第一法发真无漏因用真修道。

　　○三此则下结门。

　　此则道谛亦是有。

　　○次子果下灭谛又三初正明灭次引证三此则下结门。

　　子果既断得有余无余涅槃。

　　(△次引证)。

　　故大集云甚深之理不可说第一实义无声字陈如比丘于诸法获得真实之知见。

　　引证中以真实证有。

　　(△三结门)。

　　此则因灭会真真亦是有。

　　(△次明申门之论)。

　　此是诸阿毗昙论之所申见有得道即有门也。

　　○次空门中三先正明四谛次故须菩提下引证三恐下明申门之论初文又二先四谛次发真下功能初又二先苦集次三假下道灭。

　　二空门者即是彼教析正因缘无明老死苦集二谛三假浮虚破假实悉入空平等。

　　此门不言破邪者破邪之用事在有门无明与老死略标二谛三假是道谛之观入空是灭谛大意。

　　○次功能中二先明功能。

　　发真无漏。

　　○次因空下结门。

　　因空见真空即第一义之门也。

　　○次引证中二先正引。

　　故须菩提在石室观生灭无常入空。

　　○次因空下结门。

　　因空得道见佛法身。

　　(△三明申门之论)。

　　恐此是成实论之所申也。

　　○亦空亦有门略云正因缘即是略举四谛之相于中为四先略明四谛。

　　三明有空门者即是彼教明正因缘生灭。

　　○次略结门。

　　亦有亦空。

　　谛相不殊故略而不辨。

　　○三若禀下明门功能能有所通第一义也。

　　若禀此教能破偏执有无之见见因缘有空发真无漏因有无见真有无即是第一义之门也。

　　○四此是下门中通门之论。

　　此是迦旃延因门入道故作昆勒论还申此门也。

　　○次第四门中分文不殊三门加[后-口+十]第四门中异解有人云已去是也。

　　四非有非无门者即是彼教明正因缘生灭非有非无之理若禀此教能破有无边邪执见见因缘非有非无发真无漏因非有非无见真非有非无即第一义之门也恶口车匿因此入道未见论来有人言犊子阿毗昙申此意彼论明我在第五不可说藏中我非三世故非有我非无为故非无我此恐未可定用也。

　　○次通教四门中二初总次别初又二初明衍门所通长远。

　　二明通教四门相者此是摩诃衍门通通通别不可偏取。

　　○次今下与三藏辨异又二初体㭊不同。

　　今约通通论四门者上三藏四门皆灭色入空如析实人头等六分求人不得故名为空通教四门皆即色是空如观镜像六分即空不待析尽为空大论云佛告比丘观空即叠观叠即空此是体门异析门也。

　　○次三藏下明观生法二空不同又二初正明二空不同次有人云下破古释疑。

　　三藏观生空得道三藏观生空得道已又更观法空生法二境不融今通门生空即法空法空即生空无二无别大品云色性如我性我性如色性此二皆如幻化。

　　初文中云生法二空者见惑若破得须陀洹名得生空后进断思方得法空。

　　(△次破古释疑)。

　　○次文三先破古。

　　有人言三藏破计实性约实法求我不得但是观性空大乘明相自性是空不须捡己为空此乃一往之言。

　　○次大品下释。

　　大品云常性空无不性空时晓了诸法如幻化水月镜像岂止相空而已。

　　○三引论重立门又三初略总立。

　　只约此幻化即判四门。

　　○次论云下正引论立。

　　论云一切实一切不实一切亦实亦不实一切非实非不实。

　　○三佛于下明四门通意。

　　佛于此四句广说第一义悉檀。

　　○次别释中四先释次结三若三乘下明根性不同四故青目下引证初文自四初有门者为二初正释次如镜像下结门。

　　一切实为有门者若业若果善恶等法乃至涅槃皆幻化。

　　初中略举三谛略无道谛故云乃至也初业是集若果是苦涅槃是灭知法幻是道法还属于因果二义。

　　(△次结门)。

　　譬镜中像虽无实性而有幻化头等六分为有门也。

　　○次空门中二先释次如镜下结门。

　　诸法既如幻化幻化本自无实无实故空乃至涅槃亦如幻化如镜中像假有形色求不可得是为空门。

　　大意如前此中文略。

　　(△三有空门)。

　　诸法既如幻故名为有幻不可得故名为空如镜中像见而不可见不可见而见是亦空亦有门。

　　(△四非有非空门)。

　　幻有尚不可得况复幻空而当可得即是两舍为门。

　　三四二门例前可见。

　　(△次结)。

　　是通教即空之四门也。

　　(△三明根性不同)。

　　若三乘共禀而根性不同各于四句入第一义故此四句皆名为门。

　　(△四引证)。

　　故青目注论云诸法实相有三种今是三乘人同入此门见第一义者是即空之一种也。

　　○别教门中为五初总依教建立次所言下释名立相辨异三此意下别依教立门四判功能五判圆别初文又二初依中论第三句。

　　三明别教四门者若用中论偈亦名为假名也。

　　○次而辨下明亦用大论一切实等四句。

　　而辨四门者即如大论四句亦是此四句意。

　　故初文所引今且从别通于四教。

　　(△次释名互相辨异)。

　　所言别者下异藏通有七义故别上异圆教又历别入中故言别。

　　言七别者准四教本应有八别谓教理智断行位因果今不取教者谓一教之下有此七故故不论教。

　　○别依教立门中二初总明门相次别释。

　　此意正出大经但多散说今约乳等喻即显别四门也。

　　初明当教四门多依大经。

　　○别释中四。

　　文云佛性如乳有酪石中有金力士额珠即是有门若明石无金性乳无酪性众生佛性犹如虚空大般涅槃空迦毗罗城空即是空门又云佛性亦有亦无云何为有一切众生悉皆有故云何为无从善方便而得见故又譬乳中亦有酪性亦无酪性即是亦有亦无门也若明佛性即是中道双非两遣又譬乳中非有酪性非无酪性即是非空非有门。

　　初从文云下有门中言乳中酪性者大经出处非一今应约乳略出相状从缘故有无性故无两存即第三双非即第四细对佛性由缘修显以合乳譬对于四门其意则显石中有金具如止观第六记佛藏十喻为有力士额珠如止观第三记此别四门亦约略示相不暇委悉若委论者应如三藏有门中具明谛相引证及得益之人功能辨异等。

　　(△四判功能)。

　　别教菩萨禀此四门之教因见佛性住大涅槃故此四句即是别教之四门。

　　(△五判圆别)。

　　一往用拟别门经文或时为圆门此义在下料简(云云)。

　　○次圆教四门。

　　圆教四门相者此门明入佛性第一义一往与别门名义是同细寻意趣别有多途分别同异在下委论(云云)。

　　指在第九卷论之。

　　○次示入门观者亦有一十六门入观不同文自为二。

　　二示入门观即为二先略示入门处二略示入门观。

　　处论所通观论能入。

　　○初文又二先释次料简初文二初略立所通偏圆二理。

　　略示入门处者能通教门大为十六所通之理但是偏圆两真前八门同入偏真后八门同入圆真。

　　○次何故下以理问门。

　　何故偏真理一门八耶。

　　问中虽但举一偏真为问意则通于圆真故后释圆真不复更问但直列而已。

　　○次三藏下释先释所通偏真八门中二先法。

　　三藏四门纡回隘陋名为拙度通教四门是摩诃衍宽直巧度门有巧拙之殊能通为八真理无二所通唯一。

　　○次譬。

　　譬如州城开四面门四面偏门以譬三藏四面直门以譬通教偏直既殊能通为八使君是一所通不二也。

　　○次别教下释所通圆真亦有八门者意亦同前。

　　别教四门偏而未融圆四门圆而且融偏圆既殊能通为八圆真不二所通唯一。

　　譬如帝城开四面门四面偏门以譬别教四面直门以譬圆教偏直既殊能通为八帝尊不二所通唯一(云云)。

　　(△次料简二初一问答)。

　　问小乘一种四门摩诃衍何故三种四门答小乘浅近一生断结喻如小家大乘深远通处则长譬如大家须千门万户也三四何足为多耶。

　　次料简中先问意者衍应通圆门但应八何故十二答中有譬有合如文。

　　(△次一问答)。

　　问摩诃衍门那得三人见真答此门正意通大傍通于小譬如王国有通门别门别门通朝士通门通朝市不可以民庶登践谓为民门摩诃衍通门亦如是正通实相傍通真谛故三乘灰断兼由此门不可以兼通偏真而名小乘门也。

　　○二示入门观者具足应如止观第五至第七末止观但明圆教空门余之三门略而不说乃至三教一十二门门门并应明其相状但此中文意在教相故观法存略于中初三藏四门初有门中二先立信法两行。

　　二略示入门观者先明三藏有门观彼有门中具于信法信行闻说即悟此心疾利得道方法难可示人。

　　○次于法行即立观法于中又三初列。

　　且约法行观门即为十意一识所观境二真正发心三遵修定慧四能破法遍五善知通知塞六善用道品七善用对治八善知次位九善能安忍十者法爱不生。

　　○次称叹以[后-口+十]旧。

　　阿毗昙中具此十意其文闲散论师设欲行道不知依何而修如惑岐路莫识所从今撮其要意通冠始终则识有门入道之观也。

　　○三正释为三初正释十观次重指本论三五百下破计正释中十初明正境中五初略立次若谓下简邪滥三故大论下正出正境之相四如阿毗昙下指论五是名下结显正辨异。

　　一明所观境者即是识正无明因缘生一切法也。

　　初如文。

　　○次文二先明邪次明滥初又二先列邪境次总非初又二初邪因。

　　若谓世间苦乐之法从毗纽天生或言从世性生微尘生皆邪因缘生。

　　○次无因。

　　若言自然法尔无谁作者此无因缘生。

　　(△次总非)。

　　无因缘生是破因不破果邪因缘亦是破正因果是等悉非正因缘境所不应观。

　　○次明滥中二初略[后-口+十]。

　　数存邻虚论破邻虚此与邪无相滥殆非正因缘境。

　　○次何者下释滥意又二先正释。

　　何者邻虚有无未免二见犹是无明颠倒倒故是集集故感粗细等色。

　　○次[后-口+十]结。

　　无明颠倒既其不实所感苦果报那得定计有无。

　　(△三正出正境之相)。

　　故大论云色若粗若细总而观之无常无我无我故无主若粗若细若因若缘若苦若集若依若正皆无常无主悉是无明颠倒所作。

　　(△四指论)。

　　如阿毗昙门广说。

　　(△五结显正辨异)。

　　是名识正因缘所观之境不同外道邪无因缘也。

　　○次明发心中三初重明境次欲休下明能发心三其心下简邪。

　　二发心真正者既识无明颠倒流转行识乃至老死如旋火轮欲休息结业正求涅槃发二乘心出离见爱不要名利但破诸有不增长苦集唯志无余其心清净不杂不伪此心正真名正发心不同外道天魔也。

　　此中所以不辨菩萨心而独语二乘心者以二乘偏于一门从门义便故耳非无菩萨但菩萨四门遍学观同二乘复未断惑故不论之一门既尔余门准知。

　　○次明安心中六初总明不安次为修下略明治法三又定下依德立名四行者下正明用治五是名下结功能六不同下简[后-口+十]邪伪。

　　三遵修定慧者行人既誓求出有依波罗提木叉住修道但罪障纷驰心不得安道何由克。

　　为修四念处学五停心破五种障五停事观即是定定生念处即慧慧定均停故名安心。

　　初二如文。

　　○三依德立名中四初略出法名人。

　　又定慧调适故名停心若无定慧若单定慧若不均调定慧皆不名贤人。

　　○次举世贤为例。

　　如世间贤人智德具足智则靡所不闲德则美行无缺许由巢父乃可称贤。

　　○三若多下非贤。

　　若多智寡德名狂人多德寡智名痴人狂痴皆非贤也。

　　○四贤名下结得名。

　　贤名贤能亦名贤善善故有德能故有智智德具足故称贤人。

　　○四正明用治中二先重总举。

　　行者亦尔修四念处慧学五停心定定慧具足。

　　○次云何下别明文自为五。

　　云何数息具足定慧制诸觉散从一至十知息及数无常生灭念念不停又若观不净当深猒秽恶能观所观无常生灭速朽虚诳诳诸众生猒观起恚须慈定相应见他得乐亦知此定及彼乐相无常生灭因缘观时横观四生悉是因缘生法竖观三界亦是因缘生法从缘生者悉是无常无我诸障起者应须念佛亦如是。

　　(△五结功能)。

　　是名五停具修定慧有定故不狂有慧故不愚依此安心为众行基址发生暖顶入苦忍真明邻圣为贤义在于此。

　　(△六简邪伪)。

　　不同外道不知钻摇浆犹难得况复酪酥等也。

　　○四明破法遍又五初立二根性次佛初下引佛化仪明观功能三今阿下救彼论师误被他破四故五百下引人证正五当知下结正斥邪初文二初正立次破见下指教可凭。

　　四破法遍成见有得道其安心定慧若五停心后修共念处时带不净等遍破诸法事理悉成若五停心后单修性念处时一向理观以无常之慧遍破诸见。

　　初文即慧俱二种初心不同之相也。

　　○次正指教。

　　破见之观如中论下两品所明也。

　　佛初转法轮不说余法但明无常遍破一切外道若有若无乃至非有非无神及世间常无常等六十二见使得清净。

　　次引佛化仪中言六十二见如止观第二第五记世间即是国土及五阴也神即神我计此神我与阴即离等。

　　(△三救彼论师误被他破)。

　　今阿毗昙师受他破云无常是小乘常是大乘常得破无常无常不得破常若得前意此不应然未得道前执心所计常无常亦常亦无常非常非无常等法尘对意根而生诸见见从缘生从缘生者悉是无常云何外道有常乐我净如是四倒悉用无常破之。

　　故五百比丘语达兜言但修无常可以得道可以得通如六群比丘为他说法纯说无常。

　　四引人中云五百语达兜者调达从于五百学通皆悉不教但云但修无常可以得通可以得道后时有一比丘名曰修陀不知因通而起逆罪依世间禅教其通法六群虽复粗犷凡所说法不违圣旨乃至不违佛之所制。

　　(△五结正[后-口+十]邪)。

　　当知见无深浅悉为无常所破不同旧医纯用乳药也。

　　○识通塞中四初略示通塞意次若有见下示通塞法三若不下斥失以示通塞之观四如是下结正辨非。

　　五知通塞者前虽遍破诸见之过未见其德过即是塞德即是通。

　　初如文。

　　若有见中八十八使乃至非有非无不可说见中八十八使悉从缘生名之为塞塞故须破复识其通者所谓有见中道灭乃至非有非无不可说见中道灭如是道灭从因缘生名之为通通何须破。

　　次文中言八十八使者具如止观第五记。

　　(△三斥失以示通塞之观)。

　　若不识诸见谓是事实余妄语执见成业爱润感果岂非塞耶能于诸见一一皆知无常颠倒不生计着不执则无业无业则无果。

　　(△四结正辨非)。

　　如是达者则有道灭岂不名通不同外道如虫食木是虫不知是字非字也。

　　余并如文。

　　○次道品中七初略明须道品意。

　　六善修道品者岂唯识此通塞而已当修道品进诸法门。

　　○次正明道品。

　　谓观此有见乃至不可说见皆依于色污秽不净即身念处若受有受乃至受不可说受皆依三受受即是苦名受念处观于诸见所起想行悉是无我名法念处观诸见之心念念无常名心念处观此四观名有为法中得正忆念得是念故四倒则伏是名念处勤修四观名四正勤定心中修名四如意五善根生故名五根五根增长遮诸恶法故名五力定慧调停名七觉分安隐道中行名八正道。

　　○三今非下简示。

　　今非约位道品但就通修论三十七耳。

　　○四若一下略例。

　　若一停心门作三十七品余停心亦如是。

　　○五示教门。

　　阿毗昙道谛中应广分别(云云)。

　　○六此三十七下明道品后三空门。

　　此三十七品是行道法将至涅槃城有三门所谓苦下二行为空解脱门集道各四苦下有二是无作解脱门灭下有四是无相解脱门若涅槃门开即得入也。

　　○七故佛下辨正简邪。

　　故佛于须跋陀罗经中决定师子吼唯我法中有八正道外道法中尚无一道何况八道耶。

　　○对治中三初明须助道意。

　　七善修对治者若利人即入若不入者当修助道故论云十二禅等悉是助开门法正慧既弱遮障得起修助道为援。

　　○次论云下示对治相。

　　论云贪欲起教修不净背舍等缘中不自在当教胜处缘中不广普当教一切处若少福德当教无量心若欲出色当教四空。

　　○三如是等下显正辨非。

　　如是等悉是助道助开门法不同外道于根本禅起爱见慢也。

　　○次位中三初明须次位意。

　　八善识次位者虽修如此正助等法不得即言我是圣人叨滥真似不识贤圣。

　　○次今明下略辨位及功能。

　　今明识真似阶差自知非圣增上之慢则不得生。

　　○三不同下辨非。

　　不同外道戒取见取计生死法以为涅槃也。

　　○安忍中四初正明转外凡入内凡。

　　九善修安忍别相念处力弱未甚通泰转修总相念处或总一总二乃至总四是时应须安忍使谛观成就转入暖法似道烟生。

　　○次引证。

　　大经云暖虽有漏有为还能破坏有漏有为我弟子有外道则无。

　　○三又若下明须意。

　　又若安忍即成顶法顶法成名忍到彼边如其不忍则退还此边故云顶法退为五逆暖法退为阐提是故此中善须安忍内外诸障。

　　○四不同下辨非。

　　不同外道不能安忍细微遮法也。

　　○无法爱中三初明须无法爱意。

　　十法爱不生者上来既得四善根生若起法爱虽不退为五逆阐提而不得入见谛。

　　○次是则下正明观法。

　　是则三番缩观进成上忍世第一法发苦忍真明十六刹那得成初果或成超果或重用观断五下五上得成无学。

　　○三若利下判至第十之人。

　　若利人用观节节得入若钝用观具来至十。

　　(△次重指本论)。

　　阿毗昙中虽复广解不出十意。

　　(△三破计)。

　　五百阿罗汉作毗婆沙正申有门得道云何而言是调心方便四门调适俱能得道若生取着俱不得道若但云见有得道见空不得道云何异于外人故大论云若不得般若方便则堕有无今以十法为方便直入真门永异外道也是为有门入真之观也。

　　(△次三门例)。

　　余空门亦空亦有门非空非有门入真之观始终方便比于有门各各不同然俱会偏真断三界惑更无异也其三门准有例应十观大同小异可以意得今不能烦记(云云)。

　　○通教中十初是境。

　　次明通教有门观者例为十意列名(云云)体解诸法皆如幻化。

　　○三人下发心。

　　三人发心虽同亦有小异(云云)。

　　○次破古。

　　中论师云此中是大乘声闻今言非也经云欲得声闻缘觉当学般若论云声闻及缘觉解脱涅槃道皆从般若得经论不云是大人师谬耳。

　　虽知定慧不可得而安心二法以幻化之慧遍破四见六十二见及一切诸法知幻化中苦集名为塞知幻化中道灭名为通以不可得心修三十七品以无所治学诸对治识干慧地乃至佛地幻化之慧不为外魔所动内障所退诸法不生而般若生亦不爱着即得入真若智若断无生法忍比前为巧准作可知不复委记。

　　余如文。

　　余三门十意大同小异可以意得亦不烦记文也。

　　○次别十法有四门于中初有门十中初境中二初辨非显正。

　　次明别教有门观即为十意(云云)一观境者超出凡夫四见四门外亦非二乘四门法亦非通教四门法诸四门法为境不名实相非生死涅槃如来藏者乃名为妙有有真实法。

　　○次结功能等。

　　如此妙有为一切法而作依持从是妙有出生诸法是为所观之境也。

　　○次发心中四初明所缘境次菩萨下明发心三思益下引证誓相四如是下结。

　　二明发心者菩萨深观实相妙有不为生死所迁金藏草秽额珠斗没贫穷孤露甚可愍伤。

　　初文中言金藏草秽如前所引贫女金藏大小不知。

　　菩萨为此起大慈悲四弘誓愿。

　　(△三引证誓相)。

　　思益有三十二大悲华严云不为一人一国一界微尘人乃为法界众生发菩提心。

　　思益三十二大悲者思益第二佛告思益梵天能知如来五力说法是菩萨能作佛事一说二随宜三方便四法门五大悲前四如经大悲者有三十二救护众生一一大悲皆为众生不知不解而起大悲如云诸法无我众生不解而起大悲无众生无寿命无人无所有无住无归等。

　　(△四结)。

　　如是发心有大势力如师子吼。

　　(△三明安心)。

　　既发心已安心进行如前所说种种定慧如是时中宜应修如是定如是时中宜应修如是慧定爱慧䇿安心修道依止二法不余依止是为安心法也。

　　(△四破法遍)。

　　还以妙有之慧遍破生死一切诸见六十二等功德黑闇皆悉不受遍破涅槃沉空取证犹如大树不宿怨鸟。

　　○次通塞中三初总标。

　　于一一法中明识通塞如雪山中备有毒草亦有药王。

　　○次菩萨下明通塞法。

　　菩萨须知如此心起即是六道苦集名为塞如是心起即是二乘道灭名为通又如是心起是二乘苦集名为塞如是心起是菩萨道灭名为通如是心起名为菩萨苦集如是心起名佛道灭。

　　○三于苦集下明通塞观。

　　于苦集中能知非道通达佛道能知佛道起于壅塞了了无滞是为识通塞。

　　○次道品中三初总标。

　　善修道品者夫三十七品是菩萨宝炬陀罗尼。

　　○次破倒下正明道品。

　　破倒念处勤行定心五善根生能排五恶定慧调适安隐道中行。

　　○三离十相下明三脱。

　　离十相故名空三昧亦不见空相名无相三昧不作愿求名无作三昧是行道法近涅槃门。

　　十相者大经二十三云色香味触生住异灭男相女相俱舍文同大般涅槃离此十相所离同小约能观所证以简偏圆。

　　○对治中三初总标次所谓下正明治相三常乐下明开三脱。

　　若修诸法对治之门所谓常无常恒非恒安非安为无为断不断涅槃非涅槃增上非增上常乐观察诸对治门助开实相也。

　　若修诸法等者此别教修治助开实相实相既在初地已上治法并在十向已前此引大经列优婆塞众云无垢称王优婆塞等常乐观察如是诸对治门章安解云味俗为苦沈空为乐沈空为苦分别为乐常我净等亦复如是乃简云恒与常云何异不从因缘为常始终不异为恒余文不释准例应知释名辨异虽尔释义应从一例皆以空假相对而释真理为安果为增上。

　　○次位中二初正明。

　　从初十信十住十行十回向十地等觉妙觉。

　　○次功能。

　　圣位深浅悉知无谬终不谓我叨极上位。

　　○安忍中二初正安忍。

　　内忍善恶两觉违从二贼外忍八风。

　　○次以忍下功能。

　　以忍力故不为倾动。

　　○法爱中四初正明离爱。

　　设证相似之法法爱不起不堕菩萨顶。

　　○次生名下明离意。

　　生名法爱无是爱故即入菩萨位。

　　○三破无明下功能。

　　破无明秽草显出妙有金藏得见佛性入于实相。

　　○四是为下结。

　　是为有门修入实观也。

　　余空门亦空亦有门非空非有门入实之观例亦为十诸门方便虽各不同俱会圆真理无差二三门观法准有可知不复委记(云云)。

　　余门准知。

　　妙法莲华经玄义释签卷第三十二

　　　　　音释

　　暖

　　(乃管切与暖同)。

　　践

　　(慈演切践蹋也)。

　　钻

　　(祖官切穿也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第三十三　车三

　　隋天台智者大师说

　　门人灌顶记

　　唐天台沙门湛然释

　　○次明圆教入门观者文自二。

　　次明圆门入实观者先简圆门次明圆观。

　　○初文简中二先叙简意次正简初文又二初明简意次上两门下简上藏通门理全别不须对简别门理同故须简却初文又二初通对三门以显圆妙次引文证圆。

　　上三藏门灭实色通真不得意多诤体门即幻色通真示人无诤法别门体灭生死色次第灭法性色通中不得意多诤圆门即生死色是法性色即法性色而通中示人无诤法。

　　初言示人无诤者如止观第六记故般若中以通教等能通之门为无诤法今以义推通教即是界内无诤圆门即是内外无诤故云三藏灭于实色别教次第灭于法性之色法性之色实不可灭初缘法性先灭分假次灭变易入地方乃见于法性故今义云次第灭于法性色耳总而言之前三未融通名为诤至圆方名无诤法也。

　　(△次引文证圆)。

　　故文云无上道又云而行深妙道即此义也。

　　(△次简上藏通门理全别不须对简)。

　　上两门不通中不俟分别。

　　○次正对别教简中二初略明简意。

　　别圆两种俱通中。

　　○次正简又二先列十门次释。

　　论其同异略为十一融不融二即法不即法三明佛智非佛智四明次行不次行五明断断惑不断断惑六明实位不实位七果纵果不纵八圆诠不圆诠九约难问十约譬喻。

　　然此十意前之七意皆有三假先正释次判圆别三从复次下判诸经文前后约位以判圆别唯第一文加于破会一复次也第八意约诸经文序正流通及正说中诸会所说观初中后而辨圆别以判前七及以后二第九第十略无复次直观经文问答举譬以显圆别以判前八故云融即乃至譬喻若其直明圆别之相恐人不晓经文前后明位不同或文相虽融位在向后定属别义或文虽次第位在住前定属圆义即不即等乃至能诠教之初后意亦可知。

　　○释中二先总明释意为令识于别圆八门二四不同故也。

　　寻此十意明识八门同异也。

　　○次正释于中又三初正释十门次约五味分别三今经下辨今经文十相及四门相不同初文又二先正释十门次今以下结示初文自为十释初门中三初正约融不融以辨两教次复次下更寄破会辨融不融三复次经文前后下明融不融初文二先举别教次明圆教初别教中二初明执门生过次从然别门下释疑初文二初明彼论生过次今时下明此方学者生过初文又二初明执门。

　　一明融不融者别教四门所据决定妙有善色不关于空据毕竟空不关于有乃至非空非有门亦如是。

　　○次四门下明生过又二初明过体不同次周璞下举譬初又二初正明过相由不得意岂关法体次前三藏下简。

　　四门历别当分各通不得意者作定相取似同性实殆滥冥初生觉(云云)。

　　前云殆滥冥初生觉者如止观第七记殆者危也亦几也巨希切上人均下名滥下人行上名僣。

　　○次简中为展转相形故须出彼于中又二初简次妙有下结劝。

　　前三藏有门已破外道邪计先尽次空等三门破邪则少又通巧四门破三藏之拙又别教之门破通门之近已不与二乘共何况外道冥觉而滥妙有。

　　初文者然破𡨋初功在三藏有门而已别门与彼永异故不可得等也。

　　妙有依如来藏分判四门何得同彼尼揵性实。

　　(△次举譬)。

　　如周璞郑璞名同质异贵贱天悬。

　　次譬中云周璞郑璞如止观第十记周都东京郑都郑州。

　　(△次明此方学者生过)。

　　今时学地论人反道还俗窃以此义偷安庄老金石相糅遂令邪正混淆盲瞑之徒不别泾渭若得诸四门意精简真伪偷盗不生。

　　次明此方生过者偷此藏理种子之名以助自然之计以地人释地义偷安庄老如止观第五记混淆者子书云浊水也泾浊渭清。

　　(△次释疑)。

　　然别门虽作定说如是诤论诸佛境界二乘不知岂同外道耶。

　　○次明圆教又三初略明门融。

　　圆门虚融微妙不可定执说有不隔无约有而论无说无不隔有约无而论有。

　　○次有无下明立门意。

　　有无不二无决定相假寄于有以为言端。

　　○三而此下正明融相。

　　而此有门亦即三门一门无量门无量门一门非一非四四一一四此即圆门相也。

　　○次约破会中二标释。

　　复次更约破会明融不融相。

　　○释中二先别次圆初别中二先约破次约会。

　　若破外道邪见不破二乘邪曲亦不破大乘方便。

　　初文者法华已前诸教中如诸部方等般若等无处不破诸外道而存二乘及三教菩萨。

　　又会不圆者如净名中会凡夫反复声闻无也会尘劳之俦为如来种无为入正位不能反复生死恶人烦恼恶法而皆被会二乘善法四果圣人而不被会又般若中明二乘所行念处道品皆摩诃衍贪欲无明见爱等皆摩诃衍善恶之法悉皆被会亦不会恶人及二乘人等不辨其作佛此即别门摄也。

　　次虽会而不圆者如文引净名般若可见。

　　○次圆门中二先破次会初破中三初破别次以二乘凡夫况三结归。

　　若圆破者从别教已去皆是方便故迦叶自破云自此之前我等皆名邪见人也既言邪见之人即无圆正道法则人法俱被破也。

　　初文中云自此之前我等皆名邪见人者大经第七迦叶闻常乃自述云自此未闻常住之前我等皆名邪见人也当知偏教皆名为邪。

　　别教人法尚尔何况草庵人法二乘尚尔何况凡夫人法。

　　(△三结归)。

　　是则圆破无所固留。

　　○次圆会中三初会凡夫以二乘菩萨况次汝等下会析法二乘以通别三乘况三汝是下总结会一切人法。

　　圆会者会诸凡夫着法之众汝等皆当作佛我不敢轻于汝等五逆调达亦与受记龙畜等亦与受记况二乘菩萨等世间治生产业皆与实相不相违背即会一切恶法也。

　　初文云龙畜等皆授记者如舍利弗领解中天龙八部皆自领解云大智舍利弗今得受尊记我等亦如是必当得作佛。

　　汝等所行是菩萨道析法二乘尚被会况通况别。

　　(△三总结会一切人法)。

　　汝是我子我则是父无有人法而不被会俱皆融妙此即圆门摄也。

　　(△三约经文前后明融不融)。

　　○三约经文中二先明别。

　　复次更约经文前后明圆不圆相若先明不融门此说地前后明不融门而言证融此说向后或先明证融门此说向后后明不融门此说地前者此皆别门摄。

　　○次明圆。

　　若先明融门证亦融此说信后后明证不融此说住前或先明证不融此说住前后明证融此说信后者此皆属圆门摄(云云)。

　　若识此意不以融不融言能显圆别复须更约经文前后寄行位判方能显之但地向相对明融不融此定属别若住信相对此定属圆由经中赴机便宜说位不定前后但约位判自了别圆此一门意不专在于此遍下诸门下文但言或前或后皆是此第三门意但言遍不遍等即第二门意下去阙此第二门二三两门俱有圆别二意准初融不融门可知下去准知皆别门云说圆门云证或时略证但注云云。

　　○即不即法中从复次去亦有三意初即不即次遍不遍三约经文前后约五住文犹属第二最后复次方属后意初门中二先别次圆。

　　二即法不即法者若说有为门此有非生死有出生死外别论真善妙有空门者出二乘真外别论毕竟空乃至非有非无门亦如是是为别四门相。

　　初别中四门不即三谛不即或一即二即或三即而复不融。

　　若有为门即生死之有是实相之有一切法趣有有即法界出法界外更无法可论生死即涅槃涅槃即生死无二无别举有为门端耳实具一切法圆通无碍是名有门三门亦如是此即生死之法是圆四门相也。

　　(△次遍不遍)。

　　复次即法有遍不遍判圆别相例前分别(云云)。

　　约五住遍不遍。

　　三法相即乃名为遍于一念中圆破五住名之为遍次第破者名为不遍。

　　(△三约经文前后)。

　　复次即法不即法或前或后判别圆相如前分别(云云)。

　　○佛智非佛智分文同前。

　　三约佛智非佛智者若有为门分别一切智了达空法分别道种智照恒沙佛法差别不同者是菩萨智即别四门相也若有为门分别一切种智五眼具足圆照法界正遍知者即诸佛之智是圆四门相也。

　　复次别门说圆智圆门说别智或前或后分别别圆相例如前(云云)复次别门证圆智圆门证别智或前或后分别别圆如前分别(云云)。

　　○次第不次第中分文亦同但第三意初阙复次字耳。

　　四约次第不次第者若以有为门依门修行渐次阶差从微至着不能一行中即无量行乃至非空非有门亦如是是别四门相若以有为门一切法趣有门依门修行亦一切行趣有行一行无量行名为遍行乃至非空非有门亦如是是圆四门相。

　　复次别门圆行圆门别行或前或后分别别圆例如前(云云)。

　　○五断不断中二先通叙断不断意次正分别断即是别不断即圆文句同前第三意亦少复次之言下去皆尔。

　　五约断断不断断者夫至理虚无无明体性本自不有何须智慧解惑既无安用圆别涅槃云谁有智慧谁有烦恼净名曰淫怒痴性即是解脱又不断痴爱起于明脱此则不论断不断大经云闇时无明明时无闇有智慧时则无烦恼此用智慧断烦恼也。

　　若别有门多就定分割截渐次断除五住即是思议智断也乃至三门亦如是是为别四门相若圆有门解惑不二多明不断断五住皆不思议即是不思议断乃至三门亦如是是为圆四门相。

　　复次圆门说断别门说不断断或前或后判别圆相者例如前说(云云)。

　　六约实位非实位者若有门明断界内见思判三十心位断界外见思无明判十地位等觉后心断无明尽妙觉常果累外无事此乃他家之因将为己家之果皆方便非实位也后三门大同小异皆是别四门相若有门从初发意三观一心断界内惑圆伏界外无明判十信位进发真智圆断界外见思无明判四十心位等觉后心无明永尽妙觉累外此是究竟真实之位乃至三门亦如是是名圆四门相。

　　复次别门说实位圆门说不实位别门证实位圆门证不实位或前或后皆如前分别(云云)。

　　七约果纵果不纵者若有为门从门证果三德纵横言法身本有般若修成解脱始满不但果德纵成因亦局限如地人云初地具足檀波罗蜜于余非为不修随力随分檀满初地不通上地余法分有而不具足者是义有余三门亦如是是为别四门相若有为门从门证果三德具足不纵不横亦因如是一法门具足一切法门通至佛地华严云从初一地具足诸地功德大品云初阿字具足四十一字功德三门亦如是是为圆四门相复次别门说果不纵圆门说果纵或前或后判圆别相例前(云云)。

　　七果纵果不纵中别引地人圆引华严等者意亦可知三德纵横如止观第三中。

　　八约圆诠不圆诠者若有为门门不圆融或融一或融二门前章偏弄引门中章诠述不融不即菩萨智乃至偏譬喻等门后还结不融不即等三门亦如是是为别四门相若有为门一门即三门门前圆弄引门中诠述融即佛智乃至圆譬喻等门后结成融即等三门亦如是是为圆四门相复次别门诠圆圆门诠别或前或后分别别圆之相例前(云云)。

　　第八约诠者更重判于前七后二皆有门前序中门相及以门中正说之相以辨别圆故云不融不即乃至譬喻。

　　九约问答者若有门明义未辨圆别须寻问答核征自见圆别指趣三门亦如是(云云)。

　　十约譬喻者诸门前后或举金银宝物为譬或举如意日月为譬或用别合或用圆合圆别之相自显(云云)。

　　(△次结示)。

　　今以十意玄览众经圆别两门朗然明矣。

　　(△次约五味分别)。

　　复约五味分别少多乳教两种四门酪教一种四门生酥四种四门熟酥三种四门此经一种四门(云云)。

　　次约五味中文略但言乳教两种四门应判云一种融一种不融乃至问答等有两种十意不同不可具列但言门耳。

　　○三约今经十中为二先释十相四门次结意初释又二初十相次四门初文二标释。

　　今经十义者观一切法空如实相决了声闻法是诸经之王开方便门此是融凡小大之人法也一切世间治生产业皆与实相不相违背即客作者是长者子此是即法之义也开示悟入佛之知见今所应作唯佛智慧即佛慧也着如来衣座室等即不次第行也不断五欲而净诸根又过五百由旬即不断断义也五品六根净乘宝乘游四方即实位也佛自住大乘定慧力庄严以此度众生即果不纵也合掌以敬心欲闻具足道即今佛文前圆诠也诸法实相义已为汝等说即古佛文后圆诠也智积龙女问答显圆也轮王顶珠其车高广皆圆喻也。

　　以着衣等为行者以依寂忍等三而弘此经即是行也以五百由旬即不断断者即以佛智对于烦恼及生死处所故也况初心一步已涉长途二乘被开先进三百按位进入皆有入住住即五百故云圆也欲闻具足道闻即教也教即能诠。

　　○次明今经四门又二初结前生后。

　　十意既足圆门明矣融门四相今当说。

　　○次正释四门所以。

　　若言佛之智慧微妙第一又云我以如来智慧观彼久远犹若今也智知妙法有门也一切法空常寂灭相终归于空空门也诸法常无性佛种从缘起即亦空亦有门也非如非异非虚非实双非两舍即非空非有门也。

　　今经四门文相不委悉者以今经正意在于开显但略示四相若依门观利者随一句一偈咸皆发真中下之人事须具如中论广述况复此中且为分别与诸教异门中观法具如止观何但此中文略如前三教亦并指他经文相可见。

　　(△次结意)。

　　四相标门十意简别故知此经明圆四门也(云云)。

　　○二正明实观为三先别释次是十下示此经文十观之相三复次下结[后-口+十]伤叹初文二初指所依门。

　　二明入实观者上已知四圆门今依有门修观。

　　○次正释门中观法又二初明有门观法次余三略例初释有门又二初略标门列数次正释。

　　观则为十(云云)。

　　初文不列但注云云。

　　○正释中二初正释次是名下结成经体初文自十初境中二初待对立妙。

　　对前十二思议之门名不思议境。

　　○次释释中三初立四谛次兼通异名三结门初又二初总标四谛。

　　不思议境即是一实四谛。

　　○次别释释中二先苦灭相对次集道相对初又二初苦灭次集道互融以随苦集体即道灭故相对明不同三教初文二初明苦即是灭。

　　谓生死苦谛不可思议即空即假即中即空故方便净即假故圆净即中故性净三净一心中得名大涅槃。

　　谓生死即是三谛三谛即是三涅槃。

　　○次引证又二初引经。

　　净名曰一切众生即大涅槃。

　　○次释经意。

　　故名不可思议四谛也不可复灭此即生死之苦谛是无作之灭。

　　言不可思议四谛者此语四谛融即之相耳不可复灭释上句耳。

　　(△次集道互融)。

　　亦是集道也。

　　○次烦恼下集道相对又二初集道次以苦灭互融初又二初明集即是道。

　　烦恼集谛不可思议即空即假即中即空故名一切智即假故名道种智即中故一切种智三智一心中得名大般若。

　　谓烦恼之集即是三谛三谛即是三智。

　　○次引证亦二先引经。

　　净名曰一切众生即菩提相不可复得。

　　○次释经意。

　　此即烦恼之集而是无作道谛。

　　(△次以苦灭互融)。

　　亦是苦灭故名不思议一实四谛也。

　　言亦是苦灭及一实四谛者此明苦不异集集是刹那心起苦是一期报阴今一念心具十法界苦集还观此心具足三谛安得不以四谛相即而释为欲令人别识相状故别别释之。

　　(△次兼通异名)。

　　亦是真善妙色何者生死即空故名真生死即假故名善生死即中故名妙。

　　(△三结门)。

　　此名有门不可思议境也。

　　○次发心中还以一念无作四谛为境约此而起慈悲文又为三初正明弘誓。

　　二发真正心者一切众生即大涅槃云何颠倒以乐为苦即起大悲兴两誓愿令未度者度令未断者断一切烦恼即是菩提云何愚闇以道为非道即起大慈兴两誓愿令未知者知未得者得。

　　○次无缘下结成誓体谓无缘也。

　　无缘慈悲清净誓愿。

　　无偏小杂故名清净。

　　○三慈善下结誓成相。

　　慈善根力任运吸取一切众生也。

　　○三安心中三初结前生后次正明安法三体生死下明安心行相初又二先结前两观。

　　三安心者既体解成就发心具足岂可临池观鱼不肯结网裹粮束脚安坐不行。

　　体解谓了境发心谓弘誓岂可下生后安心临池观鱼对前妙境岂可知妙境而不总别安心次裹粮下对前发心岂可发大心而不修行填愿。

　　○次正示能安之法又二先法。

　　修行之要不出定慧。

　　○次譬譬中二先斥不均非今文意。

　　譬如阴阳调适万物秀实雨旱不节焦烂岂生。

　　○次叹均调能横周竖遍。

　　若两轮均平是乘能运二翼具足堪任飞升。

　　二轮横周二翼竖遍具如止观第五记。

　　○三行相中二先正明行相次于一心下明行相该摄。

　　体生死即涅槃名为定达烦恼即菩提名为慧。

　　初文者体用一止而三止达用一观而三观具如止观第三文。

　　于一心中巧修定慧具足一切行也。

　　言该摄者生死及烦恼既不出一念即此为定慧岂离于一心故一心中五行具足具如前第四卷。

　　○四明破遍中三譬合结。

　　四破法遍者以此妙慧如金刚斧所拟皆碎如无翳日所临皆朗。

　　初譬中二前譬断德次譬智德。

　　若生死即涅槃者分段变易苦谛皆破若烦恼即菩提者四住五住集谛皆破。

　　合中义兼二德约所破得断名约能破得智名。

　　○三虽复下结意又二初明智断不二。

　　虽复能破亦不有所破。

　　○次释智断不二所以以体即故。

　　何者生死即涅槃故无所破也。

　　文略烦恼即菩提句亦应可解。

　　○五识通塞中三初譬次合三结意。

　　五识通塞者如主兵宝取舍得宜强者绥之弱者抚之。

　　初譬中云主兵宝取舍得宜者强者绥之为舍弱者抚之为取绥者国语云绥其谤言谓止也左传云交绥而退也争而两退故曰交绥今谓强者止之退之弱者安之进之故塞强而通弱应进通而退塞。

　　知生死过患名为塞即涅槃名为通烦恼恼乱名为塞即是菩提名为通。

　　次合中还约一念而论强弱。

　　○三结中三初寄竖门以论一念。

　　始从外道四见乃至圆教四门皆识通塞。

　　○次节节下正结捡校。

　　节节执着即是塞节节亡妙名为通。

　　○三若不下结失。

　　若不识诸法夷险非但行法不前亦亡去重宝也。

　　若其不能节节捡校非唯行不进趣理解亦亡故云失也。

　　○六道品中三先正明四念次明破倒具品等三结成枯荣。

　　六善识道品者观生死即涅槃十界生死色阴皆非净非不净乃至识阴非常非不常。

　　能破八颠倒即法性四念处念处中具道品三解脱及一切法。

　　念处中具道品至一切法者言念处中者此具约位相摄道品此则念处中具足诸品余品亦然道品是能趣涅槃行法三脱是能通涅槃之门并是正行一切法是助正道法摄入正道。

　　○三从又知涅槃下重结枯荣。

　　又知涅槃即生死显四枯树知生死即涅槃显四荣树知生死涅槃不二即一实谛非枯非荣住大涅槃也。

　　如文。

　　七善修对治者若正道多障应须助道观生死即涅槃治报障也观烦恼即菩提治业障烦恼障也。

　　七明助道中本治事障今以理观者何耶此中约第一义治故作是说若事障兴应观谛理生死烦恼即涅槃菩提故能治之。

　　八善知次位者生死之法本即涅槃理涅槃也解知生死即涅槃名字涅槃也勤观生死即涅槃观行涅槃也善根功德生即相似涅槃也真实慧起即分真涅槃也尽生死底即究竟涅槃也观烦恼即菩提亦如是。

　　六即之位约一心理生死烦恼可知。

　　○九安忍中二初通立。

　　九善安忍者能安内外强软遮障不坏观心。

　　○次别释。

　　若观生死即涅槃不为阴入境病患业魔禅二乘菩萨等境所动坏也若观烦恼即菩提不为诸见增上慢境所动坏也。

　　能常一心安于妙境故有此等十境生也。

　　○十离爱为四初明相似法起。

　　十无法爱者既过障难道根成立诸功德生观生死即涅槃故诸禅三昧功德生观烦恼即菩提故诸陀罗尼无畏不共诸般若生观生死涅槃不二故法身实相生。

　　○次相似下明顶堕。

　　相似功德顺理而生喜起顺道法爱生名爱法不上不退名为顶堕。

　　○三此爱下明离爱入位。

　　此爱若起即当疾灭爱若灭已破无明开佛知见证实相体。

　　○四观生死下明位所证法。

　　观生死即涅槃故证得解脱烦恼即菩提故证得般若此二不二证得法身一身无量身无上宝聚如意圆珠众法具足。

　　○次结成经体。

　　是名有门入实证得经体。

　　○次三门例。

　　余三门亦如是。

　　可见。

　　○次引此经明观法之相然彼止观局引大车今散引一部彼为成观此但叹教又二初正引。

　　是十种观经文具足是法不可示言辞相寂灭诸余众生类无有能得解又我法妙难思即不思议境于一切众生中起大慈心于非菩萨中起大悲心我得三菩提时以神通力智慧力引之令得住是法中即正发心也佛自住大乘如其所得法定慧力庄严即是安于二法自成成他也破有法王即是破法遍也又如日月光明能除诸幽暝斯人行世间能破众生闇即破法遍也有一导师将导众人明了心决定在险济众难善知通塞也净藏净眼善修三十七品诸波罗蜜即是两意也增道损生游于四方即是识次位也安住不动如须弥顶着如来衣即安忍也虽闻是诸声听之而不着其意等六根皆言清净若此又云真净大法即无法爱也。

　　○次是十下结例。

　　是十种观散在经文而人不知今撮聚十数入有门为观乃至三门小异大同十观入实亦复如是。

　　意广语略思之。

　　○三结斥伤叹中三初结斥次伤叹三指广初又二先结今意次固非下斥。

　　复次此十观意非但独出今经大小乘经论备有其意如摩黎山纯出栴檀。

　　初文者具如前一十六门门门十观即是其意。

　　固非外道四韦陀典及此间庄老之所载也。

　　斥文可知。

　　○次世人下伤叹中三先伤次叹三益初文二谓法譬。

　　世人咸共讲读而对文不知若欲学道全无方便悲夫。

　　法如文。

　　徒知𤛓捋不解钻摇。

　　譬中云徒知𤛓捋不解钻摇者借大经譬责讲读人大经第三迦叶难佛如来若常何不常现佛告迦叶譬如长者多有诸牛色虽种种同共一群付放牧人令逐水草唯为醍醐不求乳酪彼牧牛者𤛓已自食长者命终所有诸牛悉为群贼之所抄掠贼得牛已无有妇女即自𤛓捋得已自食尔时群贼各相谓言彼大长者畜养此牛不求乳酪唯为醍醐我等今者设何方便而得之耶(止观记具注解)夫醍醐者名为世间第一上味我等无器设复得之无安置处复相谓言唯有皮囊可以盛之虽有盛处不知钻摇浆犹难得况复生酥尔时群贼以醍醐故加之以水以加水故乳酪醍醐一切皆失凡夫亦尔虽有善法皆是如来正法之余何以故如来入涅槃后盗窃如来遗余善法若戒定慧如彼群贼劫掠诸牛虽复得之无有方便以是义故不能获得常乐我净常戒定慧又为解脱说我人众生等如加以水以非想为涅槃如失醍醐以少梵行得生天上如加水之乳等(云云)。

　　○次若识下叹中二先叹教法无缺次半如意下叹弘法无机。

　　若识十意于小乘四门俱用入真于大乘四门俱用入实既入实已如食乳糜更无所须。

　　初文者此十六门门门观法遍被一切自此之外无所复须不同讲人浆犹难得。

　　半如意珠全如意珠布施一切虽有此施不见有人轻生重道勤心修习不受不用徒施何益我则悔焉。

　　次文者今一家弘法大小通立或以小助大或开小即大或破小明大或以小形大则是半满双弘观教俱立今以此半满之观说以施人人无受用故云我则悔焉悔者悲嗟之甚应非吝情言半如意珠全如意珠者第五卷末云半如意珠则以迹中五妙为半此释圆门十观法竟云半全者乃指偏门名之为半圆门为全故文云小乘四门大乘四门名同意异不可例前。

　　○虽无下微益。

　　虽无所益作毒鼓因。

　　○三指广下可知。

　　欲具知之委如止观(云云)。

　　彼文为显钝根行者一一文中皆须先明横竖次明不二此中直明一念一尘即具横竖不暇广及故指彼文若得意者见此略文以显彼广。

　　妙法莲华经玄义释签卷第三十三

　　　　　音释

　　糅

　　(女救切杂也)。

　　淆

　　(胡茅切混淆犹错杂也)。

　　绥

　　(息遗切安也)。

　　捋

　　(郎括切𤚼取也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第三十四　车四

　　隋天台智者大师说

　　门人灌顶记

　　唐天台沙门湛然释

　　○三明判中自二。

　　三明诸门粗妙者为二一就能所判粗妙二约诸门判粗妙。

　　列章竟。

　　○次释初章中二先分别能所粗妙次问答释疑初文二先略立能所。

　　能所为四句门名能通理是所通。

　　○次以两种四句分别前教次味前四句者列。

　　自有能通粗所通亦粗能通妙所通粗能通粗所通妙能通妙所通亦妙。

　　○释。

　　三藏四门扶事浅近故能通为粗但诠偏真所通亦粗通教四门大乘体法如实巧度能通为妙三乘偏证所通为粗别教四门教道方便能通为粗诠入圆真所通为妙圆教四门证道实说能通为妙即事而圆所通亦妙也。

　　若以理为言则一粗一妙诠理之教巧拙不同故使通妙理之教别教仍粗。

　　○次四句者皆约味判判彼部中能所粗妙。

　　又自有带粗能所生酥教是也不带粗能所乳教是也自有带粗所不带粗能熟酥教是也自有带粗能不带粗所圆接通接别是也涅槃中诸门亦是也。

　　不带粗能所是乳者为成四句一往语耳故此句中但云无有真谛能所故云也仍有别教能通之粗自有带粗所不带粗能者且云般若本是融门二乘寄此而入真谛虽有但真所通之粗而无诠真能通三藏此亦约部大分为言若随二乘当分所见非无能诠即空粗教自有带粗能等者能通从于通教中来故名为粗所通即是别圆中道故名为妙涅槃中诸门亦是者涅槃部中前之三教能通之门名之为粗并不住真及以教道俱入三德故所通妙。

　　○次释疑中先问。

　　问经云唯有一门而复狭小为粗故称一小为妙故称一小。

　　○次答中三先通明其意次何者下历教解释三今拓下明用门之意。

　　答此义当通用不可局在一门。

　　何者如三藏四门赴机异说故言四同是佛教故言一门门方便异故言四同向涅槃故言一所通从能通故言四能通会所通故言一文字中无菩提是约教论狭小譬如隘路不受二人并行即约行论狭小教行两门取真难契即约理论狭小(云云)通教亦如是逗缘别说故为四同是佛教故言一观法不同故有四俱向无生故为一所随于能故为四能随于所故为一通教即事而真文字中有菩提善恶俱观皆不可得即是并行不约此义论狭小但教观取真理难当故名理为狭小(云云)别教四门亦如是为四机说故有四同是佛教故言一入实观异故言四俱向一实故言一所随于能故言四能会于所故言一不即生死是涅槃教狭小不即烦恼是菩提故行狭小教行取理难当名理论狭小圆教四门亦如是逗四种机故言四皆是佛说故言一入实观异故言四四观向实故言一将门名理故言四以理应门故言一此教即生死是涅槃教不狭小烦恼即菩提行不狭小而此教观取理难当名理为狭小若依经文唯有一门而复狭小者正语教行之门取理不当故言狭小也。

　　一一教中皆作三对四一不同及判门意所言三者即教行理通别之相具如第二卷初当分通别即其义也皆以四故名别一故名通今以此之通别判于狭小若藏别两教教行理三皆悉是狭若通圆两教教行不狭而教行取理不当故名理为狭是则四教皆以教主及所诠理名之为一以所被机及能诠教名之为四是故经言一门者一是四家之门故云一门言依经文者依今经即是以圆教行取理难当。

　　今拓开一句处处不同岂可定执守一文耶若得此意粗妙自明(云云)。

　　三明用门意中言拓开等者今开圆经一句而作四解遍一代教故云处处则识前之三教教行理三狭小复粗后之一教教行理三狭小俱妙作此释者意云四门是教十观是行皆通至极恐人不了狭小之言谓一向粗故须此简若约五味意亦可知。

　　○次约诸门中二先约教次约味先约教中四教不同一一教皆有教行二判教谓四教行谓门中十观教又二义一约门二约悉初三藏中三先且通论无复粗妙。

　　二约诸门判粗妙者先明三藏四门皆是能通执着四门俱皆壅碍成坏粗妙更无优劣此则不可偏判。

　　以教门俱妙从能通故若执皆粗从计情故此就当教为语。

　　○次别论者从若从法为语去互相形比则有前粗后妙。

　　若从法为语有则附俗入道则拙空则傍真入道则巧故释论云为钝根人说生空为利根说法空即其义也亦有亦无门望前为巧望后是拙非有非无门则是巧也大论云半有半无者名为钝人是约四门法判粗妙也。

　　言为钝根说生空等者此是三藏生法二空具如止观第六记准理二门俱得二空一往从便有门附俗为生空空门附真为法空二空名同意义永异是故生空义归于有法空方乃义顺于空。

　　○三今约下从行所宜以判粗妙。

　　今约根性便宜若宜有门有门成三门坏若宜无门无门成三门坏乃至第四门亦如是。

　　(△次约悉)。

　　若就一门皆得四悉檀者皆名为成失四悉檀者皆名为坏还就一门赴欲为得乖情为失当宜为得不当宜为失治病为得不治病为失见第一义为得不见第一义为失传有成坏约此得论粗妙也。

　　次约四悉中四悉文相可见一门既尔余门亦然。

　　○次约十观中初三藏者若门中有观为妙无观为粗。

　　又约十观判粗妙者观因缘境正为得境邪僻为失发真正心为得不尔为失安心得所为得安心不调为失破法遍为得不遍为失知通塞为得不知通塞为失乃至顺道法爱不生为得顺道法爱生为失若一门十法成就则此门为妙余门为粗若余门十法成就此门不成就则此为粗余门为妙(云云)。

　　○次通教通论无通无塞。

　　通四门粗妙者通理唯一一不可说有何形比粗妙可论。

　　○次别论有通有塞。

　　就赴机说门不无优劣判四门深浅如三藏中说又约一一门若说会四悉檀机名之为妙若乖四机名之为粗若于一一门十观修行句句得所名之为妙句句失所名之为粗粗故四边火所烧不得入清凉池异此者名之为妙也。

　　有通有塞即四门四悉十观具如三藏中。

　　○次别中亦应明通不论通塞但是文略故云若论法相既有若论之言即是置通从别别中亦有约四门教及以根性并十观法。

　　别四门粗妙者若论法相有门附事故为粗空门傍理故为妙空门单理故为粗亦空亦有门两通故为妙亦空亦有两存故为粗非空非有门两舍故为妙若约根缘则不如是有门称欲故为妙三门不称欲故为粗有门是宜故为妙三门非宜故为粗有门对恶故为妙三门非对故为粗有门见第一义故为妙三门不见第一义故为粗余三门亦如是。

　　○十观中二初约十观。

　　又识有门真善妙色之境者名镇头迦不识境故名迦罗迦正发心故名镇头迦不正发心名迦罗迦安心定慧名镇头迦不安二法名迦罗迦破诸法遍名镇头迦破法不遍名迦罗迦善识通塞名镇头迦不识通塞名迦罗迦修三十七品名镇头迦不修道品名迦罗迦善解对治名镇头迦不善对治名迦罗迦善知次位名镇头迦不识次位名迦罗迦安忍不动名镇头迦不能安忍名迦罗迦无顺道爱名镇头迦顺道爱起名迦罗迦。

　　○次迦罗迦果则有九分下判。

　　迦罗迦果则有九分镇头迦果才有一分若十观成就则十分镇头十观皆妙若九分迦罗迦罗则粗一分镇头镇头则妙叠华千斤不如真金一两故约此判粗妙也有门既尔余三门亦如是。

　　镇头迦罗者大经文意以林譬寺以果譬僧以采者譬请僧之人明僧相相似真伪难分今借譬十乘邪正须判第六云善男子如迦罗林其树众多林中唯有一树名镇头迦二果相似不可分别其果熟时有一女人皆悉拾取镇头迦果唯有一分迦罗迦果乃有九分女人不识将来诣市凡愚不识买迦罗迦啖已命终有智人辈问是女人汝于何处得是果来女人答言于彼林中得是果来诸人闻已即言彼方多有无量迦罗迦树唯有一株镇头迦树诸人知已笑而舍去下文合譬以畜八不净者为迦罗迦以清净众为镇头迦今以十观合于十分若十分善巧则十分镇头若从偏小及外道中得是观法则十分迦罗若用三教方便观法则节级递判迦罗镇头(云云)是则教主如林观法如果采果女人如弘教者诣市譬于说法之堂买果之人譬听法众愚人受教不穷教主智者审问邪正自分命终即譬失于正谛。

　　○次明圆教中三初明圆门融妙次明四悉机异三此就下更结圆门判粗妙意。

　　圆教四门者则皆妙无粗何者有门为法界摄一切法不可思议即是一切法况复三门空门即是法界摄一切法况复三门余二亦如是法相平等无复优劣。

　　初文者具如止观第五圆无生门后及第六四门料简中圆四门相。

　　(△次明四悉机异)。

　　○次文者先征起若依圆门四尚非四岂况更有门中四悉根性不融耶但由物情各殊故使门中四缘各异于中为五先明赴机四异。

　　若尔则无四门之异但因顺根机赴缘四说如四指指一月月一指四。

　　○次何者下释异所由。

　　何者此由众生世世习此四门因以成性昔四门中推理欲翻无明即成慧根性昔四门中修善欲翻恶业即成福德根性福慧因缘感今名色触受各于本习而起爱取是为十法成圆性众生。

　　○三欲乐下明机感之相。

　　欲乐不同宜治有异佛智明鉴照机无差。

　　○四以世界下正明赴机。

　　以世界悉檀赴四性欲说此四门以为人悉檀生四善以对治悉檀治其四执以第一义悉檀令四人见理无此四缘佛不说法。

　　○五缘既下结成妙门。

　　缘既不一略言其四皆是正直舍方便但说无上道门相圆融四门皆妙。

　　(△三更结圆门判粗妙意)。

　　○三更结判中二初总标。

　　此就教门更判粗妙。

　　○次释释中二先明释判意。

　　何者若不得四悉檀意诸论诤竞谁能融通。

　　○次正判又二初明地论教道多诤次与别门辨诤轻重。

　　如地论有南北二道加复摄大乘兴各自谓真互相排斥令堕负处若不得意四门俱失。

　　初文云如地论有南北二道者陈梁已前弘地论师二处不同相州北道计阿𥟖耶以为依持相州南道计于真如以为依持此二论师俱禀天亲而所计各异同于水火加复摄大乘兴亦计𥟖耶以助北道又摄大乘前后二译亦如地论二计不同旧译即立庵摩罗识唐三藏译但立第八。

　　○次文者二先举圆门唯通无塞。

　　但圆门融净教尚虚玄销释经论何竞不息若欲入道何门不通悟理之时岂应存四修行之时岂应有塞。

　　○次但四下正对辨轻重又二初标。

　　但四塞有轻重。

　　○次释则别重圆轻。

　　别教门隔悟者无乖未悟成诤其执大重譬如钝马痛手乃去。

　　○轻中又三初正明轻相次明益相三引论。

　　圆门虚玄未悟之时其执则轻譬如快马见鞭影即去。

　　初文云如快马见鞭影者如止观第五记。

　　○次益相。

　　如此轻执若未得第一义益不失三悉檀利。

　　如文。

　　○三引论中二先引论。

　　故论云是四悉檀皆实不虚。

　　○次释释中三先明皆实各各实故。

　　何者世界故实乃至见第一故实虽俱是实实有深浅。

　　当位益故实有浅深故虚。

　　(△次明俱虚)。

　　亦俱是虚何者如有门说世界悉檀于乐欲是实于余则虚有门生善为实于余则虚有门破恶为实于余则虚有门见第一义为实于余则虚乃至三门亦如是有门三悉檀于世界故实于第一义则虚一悉檀于第一义故实于世界则虚。

　　次亦俱虚者相望成虚非无当位对前乃成亦虚亦实。

　　○三实故下判。

　　实故为妙虚故为粗广作(云云)。

　　实故为妙者当位虽妙望第一义故三悉皆虚是故圆中须此一判。

　　○次约五味中二初通明五味次别判涅槃初文二先约法以明五味。

　　若以此粗妙约五味者乳教有八门四粗四妙所通俱妙也酪教四门为粗理亦是粗生酥则十六门十二门是粗四门是妙两所通为粗两所通为妙熟酥有十二门八门是粗四门是妙一理为粗一理为妙法华四门为妙一理亦妙。

　　○次诸下约人及重辨利钝两根菩萨。

　　诸声闻人前来门理俱粗至此法华门理融妙菩萨不定或于方等般若门理融妙极钝者同二乘也。

　　○次别判涅槃中二初正判涅槃次法华下更与法华辨异初文四初略判诸门权实次何者下明用权门意与前诸教诸门对辨三引事为证四故知下举一喻一法正出部意。

　　涅槃有十六门十二门粗四门为妙所通俱妙。

　　何者前来诸门粗妙各通犹存权理涅槃不尔一切诸法中悉有安乐性是诸众生皆有佛性无复权理但一妙理而更存粗门为妙理方便皆明入实。

　　前二如文。

　　如梵志问云因无常故果云何常佛反质答(云云)。

　　三引事中云如梵志问云者涅槃三十五陈如品阇提首那此外道宗于迦罗计因中有果即是因与果一来至佛所难佛云因无常故果亦无常佛反质答汝因是常而果无常何妨我因无常而果是常今引此文以证因门无常而得常果故大经意通以三教而为因门悉归常果。

　　(△四举一喻一法正出部意)。

　　故知如百川总海诸门会实实理要急是故须融接引钝根存粗方便。

　　(△次更与法华辨异)。

　　法华折伏破权门理如金沙大河无复回曲涅槃摄受更许权门各为因缘存废有异然金沙百川归海不别(云云)。

　　(△四示开显科在前卷二十三纸)。

　　○四开粗中二先问起。

　　四开粗门显妙门者问中论先明摩诃衍门后明二乘门今何意先明小门后明大门。

　　○次答出开意又三初明同异谓须开不须开次谓开下正明开三若门下结妙初文又二初与中论对辨须否次与前后诸教对辨须否。

　　答中论为时人见成病先以大荡后示入真之门今经无复见病但住草庵须开方便门示圆实相故先列小门次明大门开破适时各有其美。

　　然中论意以衍门为正以小教为傍今取彼论被小之文故云先以大荡后示小门若应入大者前门已入应入小者且遣着心至后二品方可入理故知中论前二十五品荡于一切大小者着故大乘人前被荡已即时入理小待后门故知机别今经见心鹿苑久破但破执小指小即是故法华中先叙昔门次开方便名大方便名之大门故法华名开方便门中论破执诸见病故云各有其美。

　　○次与诸教对辨。

　　若法华后教不俟更开法华前教或门理已入妙者更何所开或门理虽妙而人未妙门理妙者亦不须开若门若理若人未妙者今当开。

　　言法华后教者即涅槃也禀方便教咸知真实何须更开若法华前方等般若等若门理已开谓诸菩萨若未开其人谓般若中二乘也若门理人俱未开者即方等中二乘及诸凡夫未预诸会者也。

　　○次正开中三谓凡夫二乘菩萨也初开凡夫为四初开爱见生死之法。

　　谓开一切爱见烦恼即是菩提故云观一切法空如实相开一切生死即是涅槃故云世间相常住。

　　○次人。

　　开一切凡人即是妙人故云一切众生皆是吾子。

　　○三教。

　　开一切爱见言教即是佛法故云若说俗间经书治生产业皆与实相不相违背。

　　○四理。

　　开一切众生即是妙理故云为令众生开佛知见示悟入等亦复如是。

　　○次开声闻亦四谓法教行理。

　　开一切小乘法即是妙法故云决了声闻法是诸经之王开一切声闻教故云佛昔于菩萨前毁訾声闻然佛实以大乘而见教化开一切声闻行即是妙行故云汝等所行是菩萨道开一切声闻理即是妙理故云开方便门示真实相。

　　问教法何别答教谓能诠之教法谓所诠行法行谓所行之行。

　　○三开菩萨中二先总。

　　开诸菩萨未被妙者今皆得圆故云菩萨闻是法疑网悉已除。

　　○次别别中三种菩萨也。

　　别教有一种菩萨三藏亦一种菩萨通教一种菩萨未决了者今皆开显。

　　○次结妙。

　　若门若理无不入妙是名开权显实决粗令妙也(云云)。

　　如文。

　　○五为诸经体文自开五今经对他通名为诸。

　　第五实相为诸经作体更为五一今经之体种种异名二诸经体种种异名三傍正料简四此彼料简五粗妙开粗显妙。

　　列竟。

　　○次释初释为此经体者今经体一但一部之内诸名不同应知诸名同诠实相故须明之于中二先引一部诸名次如是等下释会诸名名异体一。

　　一此经体名前后同异者序品云今佛放光明助发实相义又云诸法实相义已为汝等说方便品广说中云诸佛一大事因缘开佛知见无上道实相印等譬喻中以大车譬一大乘信解中名付家业药草中名一切智地最实事化城中名宝所授记中名系珠法师中名秘密藏宝塔中名平等大慧安乐行中名实相寿量中名非如非异神力品中秘要之藏妙音中名普现色身三昧观音中名普门劝发中名殖众德本。

　　引例如文。

　　如是等异名不同其义亦异理极真实以实为相故名实相灵知寂照名佛知见三世诸佛唯用此自行化他故言大事因缘虚通名道正定诸法名实相印运载名乘成办佛事名家业一切所依故名智地诸法之元故名宝所圆妙难思故言宝珠无所积聚而含众法名秘藏秘要通达无碍名平等大慧遮于二边名非如非异妙色自在故言普现三昧入实之由故名普门诸法由生故言德本如是名义差别体即实相已如上说(云云)。

　　释会意者序中正名实相方便即以大事所为为体佛知见等所见等为体印取所譬为体所付取不共般若中究竟种智所知为体药草中取智所依地为体化城授记并取所喻中一理宝塔中大慧所照秘藏秘要准例可知妙音中取三昧所依观音取所通劝发中取众德之本。

　　○次诸经体中先问列疑。

　　二诸经之体种种异名者问释论云无实相印是魔所说今谈实相可用为体余经不尔应是魔说。

　　○次答中三先斥。

　　答不然。

　　○次诸经下正释。

　　诸经异名或真善妙色或毕竟空或如来藏或中道等种种异名不可具载皆是实相别称悉是正印各称第一由实印故也。

　　○三结。

　　若失此意则非佛法故言众经体同也。

　　○三傍正中二初约教次约味初教中三初通辨傍正次引文三正约四教初文二先通标。

　　三傍正料简者众经半满小大之殊体有傍正。

　　○次正即下分别分别中先论别相次明相带。

　　正即实相傍即偏真。

　　初文中言实相者圆也傍偏真者藏也。

　　偏真或时含实相实相或时带偏真而通称实相。

　　次文中言偏含实者通也实带偏者别也。

　　(△次引文)。

　　故中论云实相三人共得共得者即偏真也大经云声闻之人但见于空空即傍也智者见空及与不空不空即正也此经云我等昔日同入法性法性即傍也今日安住实智中实智中即正也。

　　次中论下引文者中论证通大经证藏及别圆此经下证藏圆相对。

　　○三小乘下正约教。

　　小乘三法印此傍也通教带傍明正也别圆但明于正不复论傍。

　　如文。

　　○次约味中二先约体。

　　若约五味乳唯论正酪唯论傍生酥熟酥傍正相兼带醍醐唯正。

　　○次又正下约诸名二先标列。

　　又正实相多诸名字约名字中复论傍正胜鬘自性清净为正余名为傍华严以法身为正般若以一切种智为正涅槃以佛性为正此经以实相一乘为正余名为傍。

　　○次此则下结体。

　　此则非傍非正论傍正傍正悉是经体(云云)。

　　○四彼此中二先结前生后。

　　四就彼此料简上约别圆二法异名料简今更通就小大四句料简。

　　○次正料简又二先列四句。

　　或名义体与此经同或名义体与此经异或名义与此经同而体异或名义与此经异而体同。

　　○次三藏下释释中二先教次味。

　　三藏中若名体为实相者此名义与此经同而体异若不名为实相者此名义体与此经异唯论两句无有两句通教名实相为体者此名义同而体异若不作此名则名义体俱异若通门远通中道者则名义体同名义异而体同别教望圆经四句如一法异名中分别(云云)。

　　初教中初三藏中名字去声无两同句也。

　　○次约味。

　　历五味者乳教两种名义同两种名义异而体同酪教如前(云云)生酥熟酥中如前(云云)涅槃中四种名义异名义同而皆体同一佛性则无差别(云云)。

　　乳教中云两种者别圆名义体同别圆名义异而体同酪如前者唯有两异句也二酥言如前者如前约教类例可知故云如前此中已有两种如华严一种如三藏准更须如前通教通近同三藏通远如别教两酥多少例余可见涅槃中藏通不应更立偏体故四教名义虽异其体皆同。

　　○五粗妙中二先判次开初文二先简绝待体次明所待粗。

　　五粗妙者正实相中傍正异名者此乃异名异义其体本同此无粗妙。

　　初如文。

　　○次文者二先教次味初教中二初但傍下四教也。

　　但傍为粗傍含正正带傍一往亦为粗但正为妙也。

　　可知。

　　○次藏通下更判。

　　藏通名同义同而体别一向是粗别名义或同或异教门异为粗体同为妙名义同名义异而体同为妙。

　　两教一向为粗且从通近别有粗有妙言名义同者即三种俱同也文略体字。

　　(△次法)。

　　历五味中粗妙可知也。

　　○次开中三初总标意次或开傍教下正约教等论开三一切下结。

　　开粗者即开于傍也。

　　初如文。

　　○次文二初兼开教等。

　　或开傍教即正教佛昔于菩萨前毁訾声闻然佛实以大乘而见教化或开傍行即正行汝等所行是菩萨道或开傍人即正人客作人一日之价即长者子也。

　　○次正开体又三初正开。

　　或开傍体即正体。

　　○次引证。

　　开方便门示真实相后见此贫人示以所系珠。

　　○三示开方法。

　　深观傍理即正理也。

　　(△三结)。

　　一切皆妙无粗可待即经之正意也。

　　○六为诸行体中列章。

　　第六诸行体此为四一诸行同异二依经修行三粗妙四开粗。

　　○解释初释同异中二先总标。

　　行同异者夫禀教立行不出信法。

　　○次钝者下行相又二先立二行义通。

　　钝者因闻得解从解立行故名信行利者自推得解从解立行故名法行。

　　○次正以二行历教又二先历四教次重约圆初历四教又二先明行相次结行意意须相藉初又二先竖次横竖谓从浅至深皆以理为其体横谓初心具修诸行亦约当教所诠为体。

　　二行通四教三藏信法以傍实相为体通教信法以傍含正为体别教信法以正为体圆信法亦用正为体。

　　若横论行即是诸波罗蜜慈悲喜舍等当教论体。

　　(△次结行意意须相藉)。

　　若横竖诸行有体则本立而道生若体有行体则藉行而显也。

　　○次重明圆横竖行者又二先明横竖行次结成车体初又二先竖。

　　重明圆竖行五品六根以相似正为体初住至等觉皆用真正为体。

　　○次横横中二初正明横体。

　　横行者如大品云一切法皆是摩诃衍以不可得不可得故即正实相也。

　　○次此文下广引文证。

　　此文云不得诸法若有若无等赐诸子各一大车即其义也儒童见然灯佛得无生忍行有真体金刚般若云无住相布施如人有目见种种色亦其义也。

　　不得是体有无是横大车是体本习是横各一是体诸行是横无生是体施等是横无住是体。

　　(△次结成车体)。

　　竖行有体其车则高横行有体其车即广高广大运行步平正其疾如风(云云)。

　　○次依经修行中三先立迟速二行。

　　二依经修行者前信法两行意通时宽或经劫数譬如长围若依诸经别明行法克日制时喻如苦攻。

　　○次若随下明行须体。

　　若随事行行行则无体若随理行行令此空慧与行相应能破无量障道罪能得无生忍者此行有体。

　　○三诸经下正示行相中四先列四行名。

　　诸经别行乃多略言其四谓常行行常坐行半行半坐行非行非坐行。

　　○次诸行下正示体。

　　诸行各有事相方法勤身苦䇿悉用实相正观为体。

　　○三念念下示行相。

　　念念无间清净如空具论观意如止观中说。

　　○四然小乘下历教分别又二先教次味初文先三藏中二先辨同异。

　　然小乘戒藏不许忏重修多罗藏使犯重人念佛身佛身者念空也。

　　○次正明行有体。

　　亦备有常行等方法而以偏空为体。

　　○次三教及约味。

　　通教亦明常行等方法而用即空为体别行历别圆行虚融而俱用正实相为体。

　　以此四行历五味论方法之体义推可知。

　　可知。

　　○三判粗妙中亦二谓教及味。

　　三粗妙者藏通信法真似横竖诸行以傍实相为体体行俱粗别信法真似横竖诸行虽依别门用正实相为体因无常故而果是常行粗体妙圆信法真似横竖依圆门正体体行俱妙。

　　○味中又二先通约五味。

　　历五味明粗妙可知(云云)。

　　○次依诸经下明味中诸部修行分别故云可解。

　　依诸经方法常行等行以傍为体体行俱粗以正为体则行粗体妙体行俱妙例前可知历五味亦可解(云云)。

　　○四开中二先开三藏及藏中行。

　　四开粗者开三藏信法两行亦是决了声闻法是诸经之王闻已谛思惟得近无上道闻即信行思惟即法行皆近无上道者即大乘无相行近于真也开横行者低头举手歌咏散心皆已成佛道。

　　○次以二教况又二先况。

　　三藏最浅尚被开即妙况通别等可以意得。

　　○次重述小善。

　　开依小乘常行等方法者小小微善无一不成佛可以意得(云云)。

　　既四行俱通四教所行当知不以行能表理但应立观照理导行方可令行至正境中故知无理无益苦行若无行者理必不显故教行理三相藉而显互相光饰相导相成凡诸行人不可不达此也。

　　妙法莲华经玄义释签卷第三十四

　　　　　音释

　　拓

　　(他各切音托)。

　　隘

　　(乌懈切矮去声)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第三十五　车五

　　隋天台智者大师说

　　门人灌顶记

　　唐天台沙门湛然释

　　○第七为一切法体中二先正释次判开初文又二初明观经所依之体次明能依诸法。

　　第七遍为一切法体者观经云毗卢遮那遍一切处。

　　初文者正指法身为经正体诸法所依。

　　○次文中又二初略立。

　　一切不出四谛。

　　○次引大经立相又四初举总明别次若然下离开具四三当知下结成能依四净名下引证能依从所依立。

　　大经云佛所不说如十方土所说者如爪上土迦叶云已说是四谛其未说者应有五谛佛言无也但言是四谛有无量相耳。

　　初文者以无量为能依诸法诸法无量既不出四种四谛四谛只是因果故下结中通云因果即指界内界外两种因果悉依平等无因果体若下宗中明因果者则简世间唯出世间于出世中若废权则简三从一若开权则一切俱是今论所摄无所不收。

　　(△次离开具四)。

　　若然广开即成四种四谛具如境妙中说。

　　(△三结成能依)。

　　当知苦集世间善恶因果道灭出世一切因果悉用实相为体。

　　(△四引证能依从所依立)。

　　净名曰从无住本立一切法此之谓乎。

　　次引证中无住本者如前第七记。

　　○然所依下判欲判先叙所判之意意判能依。

　　然所依之体体妙无异能依之法法有粗妙。

　　○次正判亦二谓教与味及下开文但略标而已准上文可见。

　　诸法相待分别可知历五味分别粗妙亦可知开粗显妙亦可知(云云)略说经体竟。

　　○三明宗中二先叙来意次开章正释。

　　大章第三明宗宗者修行之喉衿显体之要蹊如梁柱持屋结网纲维提维则目动梁安则桷存。

　　初文者此中六句前二句明宗为行之要次四句明宗为行体之功初句者行若无因果何殊外人无益苦行如衿如喉为身衣之要次句者显体之要岂过因果以因果综诸行诸行依体还取于体蹊字有本作系字若作蹊者谓要路也若作系者如衣襻系于二义中上义犹强次四句者上二句立次二句释初二句中上句明宗为体功下句明宗为行首次二句释者举因果则一切行俱属因果故一乘语因果则实相家诸行可存对下二句意亦可见。

　　○次开章解释。

　　释宗为五一简宗体二正明宗三众经同异四明粗妙五结因果。

　　○初简宗体中二先破非显正次私广叙旧辨非初文二初破非次今言下显正初文二先破一次破异初文二先出非。

　　简宗体者有人言宗即是体体即是宗。

　　○次今所下破破又二先破次结初文二先法次譬初法中三初略示正相。

　　今所不用何者宗致既是因果因果即二体非因非果体即不二。

　　○次体若下破。

　　体若是二体即非体体若不二体即非宗宗若不二宗即非宗宗若是二宗即非体。

　　以二不二对辨宗体则知宗不一也。

　　○三云何下结斥。

　　云何而言体即是宗宗即是体。

　　(△次譬)。

　　又柱梁是屋之纲维屋空是梁柱所取不应以梁柱是屋空屋空是梁柱。

　　譬文准法可知。

　　(△次结)。

　　宗体若一其过如是。

　　○次破异中三亦先略示。

　　又宗体异者则二法孤调宗非显体之宗体非宗家之体。

　　○次破。

　　宗非显体之宗宗则邪倒无印体非宗家之体则体狭不周离法性外别有因果。

　　○三结。

　　宗体若异其过如是。

　　准前可知。

　　○次显正中四初正显。

　　今言不异而异约非因非果而论因果故有宗体之别耳。

　　○次释论下引证。

　　释论云若离诸法实相皆名魔事普贤观云大乘因者诸法实相大乘果者亦诸法实相即其义也。

　　○三当知下结示。

　　当知实相体通而非因果行始辨因行终论果。

　　○四而复下重简别因果不同又二先简次例先简又三先譬。

　　而复偏圆有别者譬如铜体非始非终拟铸为像即名像始治莹悉毕即名像终此譬圆因果若拟器皿及其成就器皿始终譬偏因果也。

　　○次发下合。

　　发七方便心谓偏因证有余无余名偏果开佛知见名圆因究竟妙觉名圆果。

　　○三若识下结。

　　若识此喻不即不离宗义明矣。

　　○次例中二初以佛性涅槃为例。

　　例如正因佛性非因非果而言是因非果名佛性是果非因名大涅槃。

　　正因如体因果如宗。

　　(△次例)。

　　又佛性非当非本而言本自有之一切众生即涅槃相不可复灭又言一切众生悉有佛性而实未有三十二相未来当得金刚之身以其非当是故言本以其非本是故言当宗体之义亦复如是。

　　次例者非当非本如体而当而本如宗。

　　(△次私广叙旧辨非)。

　　远师以一乘为宗所谓妙法引文云是乘微妙为无有上私谓为破三故一待粗非妙因而不该始末。

　　次私广引破古中初破远师者所明一乘但是破三之一待粗之妙则但因而非果是则在始而不该末故云不该始末况所破之三为在何教。

　　龙师云但以果为宗妙法者是如来灵智体也众粗斯尽为妙动静轨物为法法既真妙借莲华譬之所以果智为宗也私谓果不孤立云何弃其因又乖文也。

　　次破龙师者此经本以因果为宗龙师弃因独存于果言乖文者今经本迹各立因果以为经宗具如下引本迹二文故知乖文。

　　慧观序云会三归一乘之始也慧觉成满乘之盛也灭影澄神乘之终也什师叹云若非深入经藏岂能作如此说。

　　慧观师释今无破者什公已叹今家粗许以远公弃果而存因龙师弃因而存果观既有始有盛即是两存仍非全当故亦不依何者若以法华会三归一为乘始者岂法华部无乘终耶若无终者直至道场为是何等若以澄神指涅槃者涅槃部内岂无乘始若无始者初破三修及初发心常观涅槃为是何等。

　　印师云诸法实相是一乘妙境用境智为宗境无三伪故称实相也今谓加境而阙果肿不益肥。

　　破印师中云加境阙果者此乃从容许其用智智通因果稍似经宗若望三法然但在因而阙于果况复加境境属于体将陪宗义肿不益肥。

　　光宅用一乘因果为宗前段为因后段为果私谓二文各有因果若互存互没则害经文。

　　次破光宅者正释中自立两处师弟因果。

　　○次破用权实及名为宗。

　　有人用权实二智为宗私谓用权应明三是经宗三是今经所弃云何取所弃为宗。

　　又师云此名妙法莲华即以名为宗妙法是佛所得根本真实法性此性不异惑染不与惑同故称妙即宗为名耳此是地师所用据八识是极果今摄大乘破之谓是生死根本。

　　可见次破用名中言此是地师用八识极果者指向不异惑染不与染俱今尚破摄师摄师所破既非能破非今经宗。

　　有师云常住为宗但未极上是覆相明常私谓都非经意常若被覆宗何所显常不被覆常则非宗。

　　次破常住为宗者上句且与而言非我今宗所显若是所显所显非宗不覆亦非未为全当。

　　有师云是显了明常与涅槃为广略耳私谓常为宗者常无因果常亦无宗(云云)。

　　破次师准上可知。

　　有言万善为宗但使是善皆得作佛私谓若作佛即是果何不取果为宗。

　　破万善者责其弃果而取因。

　　有言万善中取无漏为宗私谓太局又滥小涅槃。

　　次破无漏者七方便之因果俱为我家之因何得局促独立无漏若取初住已去虽是真因而无漏之名复滥小果。

　　有人言若禀斯异说各蒙益者众释无可为非闻而不悟众师无可为是一师之意唯贵在悟宜以悟为经宗大经云若有定相是生死法是魔王相佛法无定相是故如来非道说道道说非道当知唯悟是从私谓若悟为宗乃是果证非谓行因问南指北方隅料乱又定以悟为宗是为定定何谓不定说者甚多不能具出也。

　　次破悟者悟通因果仍别在真因既无的指且以果责之又破妄引大经救立不定门若诸法不定何得定悟。

　　○二正明宗中二释结释中二先迹次本二文各四初列经文次正释三定傍正四结。

　　二正明宗者此经始从序品讫安乐行品破废方便开显真实佛之知见亦明弟子实因实果亦明师门权因权果文义虽广撮其枢要为成弟子实因因正果傍故于前段明迹因迹果也从涌出品讫劝发品发迹显本废方便之近寿明长远之实果亦明弟子实因实果亦明师门权因权果而显师之实果果正因傍故于后段明本因本果。

　　○次结中二先结成宗意。

　　合前因果共为经宗意在于此。

　　○次所以下结示经文。

　　所以经分二文论本论迹双题法譬举莲举华师弟权实总在其间也。

　　○三明诸经同异者若不辨因果将何以明此经妙宗于中三初双标次双释后双结。

　　三众经因果同异者谓迹因果或同或异本因果永异。

　　○释中二先释迹次释本初文中三初通为诸经宗次大品下别示其同相因果既通而为宗者名随事立三是为下总结。

　　迹因果者实相通印诸体何经不约此论因果。

　　初如文。

　　○次明别示中二初通辨诸部因果次诸经下辨诸部中因果不同初又三初大品次净名次华严初大品中二初立宗次引睿师证初又二初正立宗以显别次故云下明具因果以辨通初文二初正立。

　　大品明非因非果实相为体而但因为宗。

　　○次般若下示宗相。

　　般若遣荡正是因意。

　　(△次明具因果以辨通)。

　　故云菩萨心中名般若在佛心中名萨婆若文中亦说菩萨无生无灭因获不断不常萨婆若果。

　　次言通者二文俱有因果意在于因般若是因萨婆若是果。

　　○次引睿师证中又二初立因果。

　　睿师序云启玄章以不住为始归三慧以无得为终终始因果也。

　　○次文中下证。

　　文中亦说一切种智佛果为成般若因因正果傍无量义宣说摩诃般若历劫修行故知彼经用因为宗也。

　　(△次净名)。

　　净名用佛国因果两义为宗宝积具问因果佛备答因果故知双用因果为宗也。

　　次净名中言宝积具问因果者净名序中云尔时宝积说偈已白佛言是五百长者子皆发阿耨多罗三藐三菩提心愿闻得佛国土清净问果也唯愿世尊为诸菩萨说于如来净土之行问因也佛言随所化众生而取佛土化众生答因也而取佛土答果也又下文云直心是菩萨净土答因也菩萨成佛时答果也。

　　(△次华严)。

　　华严圆顿之教解宗不同或言用因为宗据题言华严是万行庄饰修因之义文中多说四十地行相故用因为宗又云果为宗据题云大方广佛佛是极果之名华严是定慧万善庄严佛身非庄严因文中多说舍那法身之事即用果为宗也又解云因果合为宗如言佛即是果华严即是因文中具说法身亦说诸地俱用因果为宗。

　　次华严者大同净名。

　　○次诸经因果不同中若显诸部中诸教因果而诸经别故故须此文分别以显同异此中又二初对部。

　　诸经对缘不同故明宗互异耳般若通对三人傍真因果此义则异别对菩萨复有利钝为钝明因此义亦异利人因者此义则同净名佛国义兼若三种佛国因果此义则异一种佛国因果者则同华严亦对两缘钝异利同如前分别。

　　○次对味。

　　又将此意历五味因果例可知。

　　○三总结。

　　是为众经因果与迹门同异之相也。

　　如文。

　　○次明本门一向异者又为三标释结。

　　二本门因果永异众经者。

　　○释中二初重叙诸教诸部。

　　若三藏菩萨始行实因果无权因果乃至明佛道树始成非久远本迹通教菩萨亦始行因神通变化而论本迹非久远本迹也大品说菩萨有本迹二乘则无说佛始得生法二身本迹不说久远净名不说声闻有本迹但明菩萨住不思议之本迹说佛有净土螺髻所见亦非久远华严说舍那释迦为本迹菩萨亦有本迹声闻尚不闻不解云何自有本迹。

　　并约迹中论体用本迹故并云非本。

　　○次今经下正明本门因果。

　　今经发声闻有本本有因果示为二乘迹中因果发佛之迹王宫生身生道树法身生乃至中间生法二身悉皆是迹但取最初先得真应名之为本。

　　○三故师弟下结。

　　故师弟本因本果与余经永异。

　　○三今下双结上迹本因果为今经宗。

　　今经迹中师弟因果与众经有同有异本中师弟因果众经所无正以此之因果为经妙宗也。

　　思之可见。

　　○四粗妙中二先判次开。

　　四粗妙者若半字之因道树偏果此宗则粗大品所明三乘共因果亦如是不共之因虽云菩萨一日行般若如日照闇发心即游戏神通而犹带粗因圆因不得独显虽说法身无来无去犹带粗果圆果不得独显故名为粗方等中虽弹偏因果高原陆地不生莲华不辨偏得入圆圆不彰显是亦为粗华严前照高山说一圆因究竟后身说一圆果又带别因果所带处粗今经声闻受记菩萨疑除同开佛知见俱入一圆因发迹显本同悟实果因圆果实不带方便永异余经故称为妙也。

　　初文者大品中指萨陀波仑见佛后昙无竭为说者即法身也方等中二乘如高原此等并粗今经为妙。

　　(△次开)。

　　开粗者昔缘根钝未堪闻赞佛乘因果用方便因果引接近情五味调熟心渐通泰决了粗因同成妙因决诸粗果同成妙果故低头举手着法之众皆成佛道更无非佛道因佛道既成那得犹有非佛之果散善微因今皆开决悉是圆因何况二乘行何况菩萨行无不皆是妙因果也。

　　开文准前可见。

　　○五结成中自二。

　　五结成者即为二一结因果二四句料简。

　　○初文二初通途明一切诸经各有因果次别显今经因果。

　　夫经说因果正为通益生法行人。

　　初文者凡一代教门佛所说法不离因果但有权实本迹之殊今经所论不论权迹唯在实本所论因果。

　　○次文中又二初明本迹二门得益不同二正引文证得益因果。

　　若开权显实正令七种方便生身未入者入傍令生法二身已入者进若说寿量长远傍令生身未入者入正令生法已入者进。

　　初文所以得益不同迹门傍正者法华已前已入竟者为傍今于法华始得入者为正本门傍正者迹门及法华已前两处已入者为正两处未入者为傍。

　　○次引证者正当实相家之因果故引为证于中又二先引证。

　　神力品云如来所有一切甚深之事者。

　　○次解释释中又二先总释。

　　非因非果是甚深之理因果是甚深之事。

　　○次从七种下别释别中又二先示正因果次何者下简却似位及以性德非今宗意初文又二初历别约位次复次下通总约位初又二初从七方便下至为果以初因对极果释。

　　从七种方便初得入圆登铜轮位名之为因乃至余有一生在若转一生即得妙觉名之为果。

　　○次从于下至果以分分因果释又二初立。

　　从于二住至于等觉中间名为亦因亦因因亦果亦果果。

　　○次用无碍下释。

　　用无碍道伏一分无明名之为因用解脱道断一分无明名之为果约此解脱复修无碍故云因因从此无碍复得解脱故言果果。

　　言一分者是第一住中分二住已是于因复修三住之因故云因因初住已得解脱二住复得解脱故云果果是则一一位中有因有果以解脱望无碍名之为果此解脱望上位名之为因望后修因故名因因此解脱望无碍名之为果望前解脱名为果果。

　　○次通总中又二先迭立因果。

　　复次初十住为因十行为果十行为因回向为果十向为因十地为果十地为因等觉为果等觉为因妙觉为果。

　　○次妙觉下判释。

　　妙觉唯果唯解脱不得名因名无碍初住唯因唯无碍不得名果名解脱。

　　此中位既通总因果之名亦但通总不复更云十行亦因亦因因等但且迭立及始终一判。

　　(△次简却似位及以性德非今宗意)。

　　○次何者下明简却又二初明简却似位。

　　何者初住见真以真为因住前相似非是真因。

　　○次若取下简性德。

　　若取性德为初因者弹指散华是缘因种随闻一句是了因种凡有心者是正因种此乃远论性德三因种子非是真实开发故不取为因也。

　　此简意者正判则尚不取似位若取则性德通立故今经文并有通别两意初文是通此乃下是别如开五乘及常不轻等即通意别授声闻记乃至本门分别功德即别意也八界发心又通意也。

　　○料简中二标释。

　　二四句料简者。

　　○释中二重问答初重约两种四句分别次重约教互显分别初中先问。

　　问若言初住入理名为圆因圆果何得文云渐渐修学得成佛道。

　　○次答答中三标列释。

　　答应作两种四句料简。

　　初标中云两种四句者一渐圆四句二贤圣四句。

　　(△次列)。

　　自有渐圆自有圆渐自有渐渐自有圆圆。

　　○次释中三正释引譬结益释初四句又为二意一者以圆对偏应作四句二者从复次去于圆自为四句今初通列一种四句次释文中方兼两义于初四句复分两四。

　　渐圆者此约理外七种方便同开佛知见始见圆理见圆理者良由理外七种方便渐入圆因故言渐圆渐圆三句(云云)圆渐者初入此圆同观三谛见实相理初后无殊然而事中修行未能尽备复须研习据初入圆故名为圆进修上行复名为渐渐渐者从二住去至等觉此是圆家渐渐非理外渐渐圆圆者至妙觉亦名渐圆亦名圆圆圆理先圆今复事圆故名圆圆。

　　初四句中但以渐圆一句相对余三不释但注云云若欲释者圆渐谓初住已上圆圆谓唯妙觉渐渐谓七方便各自有因若止观中与此稍别不得一例彼以三教各自有因名为渐渐各有果头名为渐圆次四句者亦以初文以为初句次从初发心住进修二住为圆渐也渐渐自是圆因之位非七方便渐家之渐是故须以两种渐渐简前引文渐渐修学之难。

　　(△次于圆自为四句)。

　　复次圆渐如初住渐渐如二住已去至三十心渐圆如初地已去圆圆即妙觉也。

　　余如文。

　　○次贤圣四句者重举例释渐圆四句以申前难渐中尚有贤圣之名何得但闻渐渐之名便一概为渐家之渐。

　　三十心虽同有贤圣之义义称为贤伏多断少故十地去名为圣伏少断多故又十住名贤圣二十心是圣贤十地等觉是圣妙觉是圣圣。

　　于中初略立贤圣二句亦应更以妙觉对住前为二句言三十心虽同贤圣义者望于十地名之为贤断无明故名之为圣此准仁王立贤圣名若准此文应云住前名为贤贤妙觉名为圣圣余之两意其义易知是故文中更为异释十住为贤圣者即是地前为贤是贤家之圣二十心为圣贤者约断名圣据位仍贤即指十地为圣故是圣家之贤十地等觉名为圣者准仁王经地前名贤故以十地名之为圣妙觉是圣圣者初地已上已名为圣故妙觉位是圣中之圣名为圣圣。

　　(△引譬)。

　　今借喻初月匡廓已圆光用未备此譬圆渐从二日至十四日其明渐进此譬渐渐至十五日此譬渐圆又譬圆圆夫月无亏盈亦约月辨亏盈理无圆渐亦约理判圆渐耳。

　　(△结益)。

　　此经之宗利益巨大始自圆渐终竟圆圆大乘因果增长具足(云云)。

　　(△次重约教互显分别)。

　　问既称圆渐复称圆别乃至通藏亦应尔耶。

　　次问答中先问云既称圆渐复云圆别等者渐即同别前释四句圆既有渐亦可名为圆家之别若许圆家有于别者亦应许于圆家有藏通耶故云乃至藏通。

　　○答中二初正答次例渐圆及开显等。

　　答此义出四教章中其意云何三藏三藏可解别者谛缘度也通者真谛也圆者无学办也通通者同无生也三藏者道谛中戒定慧也别者正习尽不尽也化他不化他出假不出假之别也圆者同证真也别别者别上别下也三藏者修无量道谛中戒定慧也通者四门俱契中也圆者五住尽也圆圆者融也别者四门异也通者四门相摄也藏者圆道谛圆戒定慧也。

　　初正答意者名许互有义必不通故知藏中通别圆三并属于藏不关余三通别圆三例此可知。

　　○次例中三先例前四句次例结因果三例开显。

　　此义既通亦应渐圆渐圆四句皆得也。

　　初文云此义既通亦应渐圆渐圆四句皆得者四教之文本分四别今一一教义通四名何妨渐圆义本区别圆等四句一一义通应云渐圆圆渐恐文误故故间书之。

　　结因果皆成也。

　　(△三例开显)。

　　然后判粗妙开粗妙悉得也。

　　○第四明用中二初释名次开章解释初文又三初略释次对宗广简三若得下结归初文二初直释次功用相即初文二初立次释。

　　大章第四明用者用是如来之妙能此经之胜用。

　　初文者应言功用亦可言得用亦可言力用功谓因满得谓证悟力谓胜能此三并是如来自行用则一向单论益他亦可兼自而说今且置自从他故但云用用复二义谓能及用能用二义复通自他多属于他如言能从因至果加功用行等今亦置自从多分而说人有善巧利他之能经有断疑生信之用于中初略立竟。

　　○次如来下略释。

　　如来以权实二智为妙能此经以断疑生信为胜用。

　　(△次功用相即)。

　　只二智能断疑生信生信断疑由于二智约人约法左右互论耳。

　　次相即中人须有法法藉人弘。

　　○次对宗简中二先例。

　　前明宗就宗体分别使宗体不滥今论于用就宗用分别使宗用不滥。

　　○次何者下正简简中先略立。

　　何者宗亦有用用亦有宗。

　　○次宗用下简简中三先列。

　　宗用非用用用用非宗用用宗非宗宗宗宗非用宗。

　　○次宗用者下释。

　　宗用者因果是宗因果各有断伏为用用有宗者慈悲为用宗断疑生信为用用。

　　○三若论下结示。

　　若论于宗且置断伏但论因果今明于用但论断疑生信且置慈悲。

　　○三结归。

　　若得此意则知权实二智能断疑生信是今经之大用其义明矣。

　　可知。

　　妙法莲华经玄义释签卷第三十五

　　　　　音释

　　铸

　　(之戍切镕铸也)。

　　莹

　　(乌定切与蓥同饰也)。

　　皿

　　(武永切器皿也)。

　　肿

　　(之陇切胀也)。

　　蹊

　　(弦鸡切)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第三十六　车六

　　隋天台智者大师说

　　门人灌顶记

　　唐天台沙门湛然释

　　○次开章解释中文自为五。

　　论用开为五一明力用二明同异三明历别四对四悉檀五悉檀同异。

　　○初释力用中二初正明力用次上已下更展转比决初文又二初通约迹本辨非显是次复次下重以二乘对涅槃明今经胜用初文又二初辨诸经所无次如此下明今经具足初又二初双标所无次不正破下双释所无二文皆先迹次本。

　　一正明用者诸经不纯明佛智慧不发佛自应迹。

　　初文诸经下无迹门显实不发应迹下无本门显远也。

　　(△次双释所无)。

　　不正破废二乘果不断生身菩萨之远疑起其远信不显本地增法身菩萨本念佛之道损界外之生。

　　不正破下释初句次不断下释下句。

　　○次明今经具足中三初双明具本迹二义对[后-口+十]他经次今经下正明今经具斯二义独超众典皆先迹次本三盖由下双结叹。

　　如此力用众经所无今经具之所以命章不论二乘菩萨等智纯显佛之微妙智慧不开众生九法界知见纯开众生佛之知见余经但道佛所变化是迹不道佛身自是迹今经自道佛身是迹其余变化宁得非迹。

　　初如文。

　　(△次正明今经具斯二义独超众典)。

　　○次正明中迹可见。

　　今经正破废化城二乘之果况其因行耶。

　　○本中二先废迹。

　　又破禀方便教菩萨执迹为极今皆发废悉称是权迹及中间诸疑悉断起于深远不思议信。

　　○次又显下显本显本又二初正显本。

　　又显本地真实功德令法身菩萨得大利益始自初阿终邻后茶。

　　○次抹十方下明显本之益助叹显本之能。

　　抹十方那由他土为尘数增道菩萨不能今尽。

　　○三双结叹中二先因次果。

　　盖由如来雨权实二智一味之雨普等四方俱下者一切诸四门俱破也充足求于具足道者断其深疑起其大信令入一圆因控摩诃衍车游于四方直至道场大用大力妙能妙益犹自未尽。

　　因中普雨充足断疑起信之言亦可通于本迹言未尽者一期化毕他方复会节节不休。

　　○次约二乘对辨涅槃中二先明前经经及教主拱手不治次引涅槃阐提对辨。

　　复次此力能破二乘之果二乘怖畏生死入空取证生安隐想生已度想堕三无为坑若死若死等苦已如败种更不还生智医拱手方药无用。

　　前言三无为者文虽举三正明择灭。

　　○对辨涅槃又二先举涅槃。

　　至如涅槃能治阐提此则为易阐提心智不灭夫有心者皆当作佛非定死人治则不难。

　　○次二乘下重举今经能治二乘又二先举二乘难治。

　　二乘灰身灭智灰身则色非常住灭智则心虑已尽焦芽败种复在高原陆地既聋且哑永无反复诸教主所弃诸经方药不行。

　　○次今则下明今经能治又二初明能化人法至妙。

　　今则本佛智大妙法药良。

　　○次色身下明所化身方知益深又三初身益。

　　色身不灰如净琉璃内外色像悉于中现。

　　○次令心下智益。

　　令心智不灭开示悟入佛之知见令客作贱人付菩提家业高原陆地授佛莲华。

　　○三其耳下总明身智得益功用。

　　其耳一时听十法界声其舌随一切类演佛音声令一切闻能以一根遍为众用即是今经之力用也。

　　此之胜益文似六根实兼上位上位益者具如华严云初住菩萨得十种六根故四念处云六根清净有真有似。

　　○次重比决中初以此间世智为本乃至佛智又二先比决次佛权力下指广举例一切功用自行化他皆应作此比决初文二先结前生后。

　　上已说佛智力竟今更重说。

　　如汉末三分曹公智略当时第一复劣杨修三十五里此真丹人智不及外国外道智如芥比山一切世人外道智不及舍利弗智十六分一二乘智如萤火虫菩萨智如日光通菩萨智如鸿鹄势不及远别菩萨智如金翅鸟从一须弥至一须弥别菩萨智如爪上土比佛智慧如十方土当知佛之智慧至融至即至顿至实不可思议不纵不横圆妙无比喻不可尽问答余经不纯说今经独纯说之此佛实智力大也譬如十小牛乃至一龙十龙一力士十力士不如五通人外五通不如一罗汉一切罗汉不如一目连目连不如一身子身子不如菩萨菩萨不如别菩萨别菩萨不如圆菩萨圆菩萨不如佛佛迹甚大化复作化化化无尽无谋而当如修罗琴一切贤圣无能测者。

　　次正比决中言复劣杨修三十五里者汉顺帝时上虞县令度尚有息名子礼为曹娥作碑后蔡邕字伯喈闻其碑妙特从北来至碑所值夜乃手摸读之叹之不已于夜题其碑背以为八字云黄绢幼妇𡖦孙齑臼至后汉时杨修曹操同至碑所见此八字杨修当时晓八字义曹公尚昧乃云未得说之行过三十五里思乃得之便自叹云才不才三十五里哉其曹娥者史记孝女传云会稽上虞人父盱能弦歌为巫祝五月五日于江迎伍君涛溺水而死不得尸娥时年十四巡江号哭昼夜不绝遂投江死抱父尸而出有是感故为之立碑中间言十六分者诸经校量多分皆以一十六分为校量本如世秤斤亦十六两涅槃经中值佛多少以判信解亦云十六今大论云一切众生智除诸佛世尊欲比舍利弗十六分之一犹故不能及至佛智云无谋而当犹如明镜不谋端丑随其形对任运似真。

　　(△次指广举例)。

　　佛权力既如此余诸义例可知不复记。

　　○二明同异中二先问起次答。

　　二明同异者问实相体因果宗既通众经权实二智复云何。

　　初问意者前明宗体皆对诸经迹门以辨同异是则实相体一乘宗通于四时但有兼带之异今明权实智用为复如何。

　　○次答中二初总答名通而事别。

　　答名虽通用力大差别。

　　○别相如何次藏通下出其别相于中为二先出诸教诸部不同次今经下出此经异相初文二先出小教力用短浅。

　　藏通以二智断四住之疑生偏真之信。

　　尚不断五住等况长远耶。

　　○次出大部纵兼显实不断近疑于中先释。

　　净名虽弹斥二乘及偏行菩萨亦是界内断疑生信不能令小乘及方便菩萨断大疑生大信大品通意亦是界内疑断信生别意虽在界外亦未断近疑生远信华严正意断界外疑生于圆信亦未断近生远。

　　○次故权实二名下结异。

　　故权实二名虽复通用而力大异。

　　○次今经亦二先释次结异释中二亦先释迹。

　　今经用佛菩提二智断七种方便最大无明同入圆因。

　　○次破执下明本。

　　破执近迹之情生本地深信乃至等觉亦令断疑生信。

　　(△次结异)。

　　如是胜用岂同众经耶。

　　○三别释用中文自分二各自为十初释迹中二先列。

　　三别释为两一别释迹门二别释本门释迹门为十一破三显一二废三显一三开三显一四会三显一五住一显一六住三显一七住非三非一显一八覆三显一九住三用一十住一用三。

　　○次释释中二先释次对十妙释又二释结释中二先通次别。

　　此意通历十妙一一妙中皆具十意义推可解(云云)。

　　通略不释但注云云通历十妙皆具十意者且如境妙有六境不同且妙因缘自分四教圆教为一三教为三谓破三因缘显一因缘等乃至住一因缘用三因缘等如是乃至行位利益皆有粗妙粗妙相对皆有三一以通十意思之可知。

　　○于别释中自为十文前六文中皆有三意后四不假初文三者先属对所以次叙昔三述证此经。

　　今就别说者破三显一正破三情而显一智。

　　初文初意如文。

　　○次何者下叙昔。

　　何者昔若初赞佛乘众生没在苦既不堪闻大寻念过去佛所行方便力亦应说三乘说三乘已齐教封三情不更愿好者。

　　○三今破下明今经意。

　　今破三执显于佛智故言诸佛法久后要当说真实也。

　　○次文。

　　(△初属对所以)。

　　废三显一者此正废教。

　　初如文。

　　○虽破下次意三正直下述今。

　　虽破其情若不废教树想还生执教生惑是故废教。

　　言树想还生等者所诠实理犹如一根能诠权教犹如枝叶若其不废逗缘诸教则千枝万叶权想还生以想生故亡其实本。

　　正直舍方便但说无上道十方佛土中唯有一乘法无二亦无三。

　　(△初属对所以)。

　　开三显一者正就于理傍得约教。

　　开中初如文。

　　○次文两重举昔。

　　约教者昔教明三人入真今教明三人得佛也正约理者只是二乘真空自有实相昔方便不深不能妙见。

　　○三今开下述今。

　　今开此空即是实相故言决了声闻法是诸经之王开方便门示真实相大经云为诸声闻开发慧眼。

　　(△初属对所以)。

　　会三显一者正就于行。

　　会中初如文。

　　○大品下次文。

　　大品会宗云四念处四禅等皆是摩诃衍但会其法未会其人。

　　○此经下第三文。

　　此经人法行俱会故云汝等所行是菩萨道渐渐修学悉当成佛低头举手皆成佛道(云云)。

　　(△初属对所以)。

　　住一显一者此就佛本意本以实智化物佛平等说如一味雨佛自住大乘如其所得法定慧力庄严以此度众生若以小乘化我则堕悭贪是事为不可故知从得道夜常说中道常说大乘。

　　住中初如文。

　　○而众生下次文。

　　而众生罪故故使如来以毒涂乳着弊垢衣方便婆和引令向大。

　　○故言下第三文。

　　故言虽说种种道其实为一乘(云云)。

　　(△初属对所以)。

　　住三显一者此就佛权智方便化物。

　　住三中初如文。

　　○寻念下次文。

　　寻念过去佛所行方便力我今亦如是即趣波罗柰以方便力故为五比丘说过去诸佛亦住三乘而显一乘今佛亦尔故言更以异方便助显第一义。

　　○又昔下第三文。

　　又昔于菩萨前毁訾声闻然佛实以大乘而得度脱。

　　○住非三中初文阙次文事理二重但述今不叙昔既言住双非而显一故无昔可叙覆三亦然。

　　住非三非一显一者或约理或约事约理者是法住法位世间相常住是法不可示知法常无性佛种从缘起无性即非三非一从缘起即是三缘显一今会非三非一约事者即是人天乘此乘非三亦复非一常以此乘引入于大低头举手皆成佛道若我遇众生尽教以佛道。

　　覆三显一者此就权巧多端前权前度但除其病不除其法法不除故拟化后缘若破此法后何所用机息则覆机兴则用何但佛尔入实菩萨亦然若有不信此法于余深法中示教利喜(云云)。

　　三既被覆无三可述所以文中但语除病谓除执三之病法何所伤所言但除其病者病谓执权为实法谓一切权法执权之病若除即此权法是实是故除病不须除法。

　　住三用一者此就法身妙应眷属前住三显一是师门今住三用一是弟子门如富楼那等实是法身现作声闻示住于三而常显一饶益同梵行者。

　　住一用三者此就本誓如华光作佛愿说三乘而非恶世今佛亦于宝藏佛所愿于恶世说此三乘(云云)。

　　(△次结)。

　　但权实大用包括法界岂止十意而已为显十妙之用故略言十耳。

　　第二结意中云为显十妙之用略言十等者初迹中用对迹中十妙者具依前释十妙之文准望自了。

　　(△次对十妙)。

　　破三显一是用智妙废三显一是用说法妙开三显一是用境妙会三显一是用行妙住一显一是用乘妙住三显一是用感应妙住非三非一显一是用神通妙覆三显一是用位妙住三用一是用眷属妙住一用三是用利益妙将十用对当十妙文义相拣大意可解(云云)。

　　次十妙者破既破情以显于妙故用智妙废既废教教是所说故用说妙开既约理理即境也会既约行应用行妙住既元是佛之本意佛之本意唯用一乘故是乘妙也住三既其约佛权智权即起应随机逗物故用感应妙也住非三非一者法性不当权之与实人天之乘非三教之权非实理之一非此双非何能起通故用神通覆三是用位妙者三法恒须是故须覆覆三粗位即是用于常住妙位住三是用眷属妙者权同于三而常显一非妙眷属则无此用住一是用利益妙者如住一地而用三益约令得于一实之益。

　　○次本十用又三初标数。

　　二本门力用例为十意。

　　○次述意。

　　若扶文便应言开近显远若取义便应言本迹秪呼近为迹远为本名异义同。

　　○三列释。

　　所言十者一破迹显本二废迹显本三开迹显本四会迹显本五住本显本六住迹显本七住非迹非本显本八覆迹显本九住迹用本十住本用迹。

　　○释中二先释次对十妙初文又二谓有通别。

　　通就本门一一妙中皆具十意。

　　通亦略无。

　　○别释又二初正别释次佛散赴机下结引证意初文自十一一文皆先属对次释对意三引文证结释对意中文有二别前之四文皆先叙迹次明拂迹后之六文住本显本住非迹非本显本无迹可述余四即此迹而论本亦不须广述于迹先总知此异至文易了初破迹显本中初述迹为二初述动执之文次推三品文下结迹文意也初述中三文各二皆先叙文次出文意。

　　(△破迹中三先属对次序品下释对意于中又二先叙迹次所以下拂迹叙迹中二初述动执之文次结迹文意初中三先序品二先叙文)。

　　若别论者破迹显本亦就破情序品方便宝塔三文已动执生疑如文殊答弥勒云昔八王子师事妙光妙光先居补处而王子成佛号曰然灯弟子今又成佛号曰释迦妙光翻为弟子字曰文殊动迹执生此疑何由可决。

　　(△次出文意)。

　　今言非是补处淹缓亦非弟子超越良由释迦成道已久昔示弟子今示作师耳拂此迹疑显于本智故言破迹显本也。

　　(△二方便品二先叙文)。

　　方便品云我从久远劫来赞示涅槃道生死苦永尽我常如是说。

　　(△次出文意)。

　　当知生死久已永尽非是中间始入涅槃。

　　(△三宝塔品二先叙文)。

　　宝塔涌现证示灭不灭即迹而常分身皆集八方不可称数。

　　(△次出文意)。

　　分身既多当知成佛久矣如荷积满池之喻。

　　第三宝塔文中兼以第七卷莲华喻本妙中意助成。

　　(△次结迹文意)。

　　推三品文已是破迹之渐。

　　(△次明拂迹)。

　　○次所以下拂迹显本。

　　所以下方涌出非寂灭道场受化亦非他方分身所受化此两处人弥勒皆识而今不识所以惊疑破此近情显本长远。

　　(△三引文证结)。

　　○三引证中二先正引。

　　故文云一切世间皆谓我释迦牟尼出释氏宫去伽耶城不远得三菩提然我实成佛来无量百千万亿那由他劫。

　　○次直举下释文意。

　　直举世界问弥勒弥勒不知其数何况世界中尘而当可数此是破近执谓生其远智也。

　　(△废迹中三初属对)。

　　废迹显本者亦就说法。

　　废迹中初如文。

　　(△次释对意)。

　　○次文者初昔为下先叙迹。

　　昔为五浊障重不得远说本地但示迹中近成。

　　○次今障下拂迹。

　　今障除机动须废道树王城迹中之说皆是方便执近之心既断封近之教亦息。

　　(△三引文证结)。

　　○次引证亦二先正引文。

　　文云自从是来我常在此娑婆世界说法教化亦于余处百千万亿那由他阿僧祇国导利众生。

　　○次即是下释文意。

　　即是废一期之迹教显久远之本说也。

　　○开迹文中初就法下先叙迹。

　　(△开迹中三先属对次释对意)。

　　开迹显本者此亦就法亦就理只文殊所述然灯佛及久远来赞示涅槃道及分身诸佛如此迹说以是显本之意惑者未悟玄旨。

　　○次今若下拂迹。

　　今若显本亦不迥就余途还开近迹示其本要耳。

　　○次就理中但明就理拂迹之意。

　　就理者但深观方便之迹本理即显。

　　(△三引文证结中二先正引次释文意)。

　　文云我实成佛已来久远若斯但以方便教化众生令入佛道若入佛道即于迹得本也。

　　(△会迹中三先属对)。

　　会迹显本者此则就行。

　　会迹中初如文。

　　(△次释对意)。

　　○次文中先叙迹。

　　寻迹中诸行或从此佛行行得记或从彼佛行行得记或示己身他身随机应现长短大小。

　　○次诸迹下拂迹。

　　诸迹悉从本垂若结会古今还结迹而显本耳本迹虽殊不思议一。

　　(△三引文证结)。

　　文云诸善男子于是中间我说然灯佛等又复言其入于涅槃如此皆是方便分别即会迹显本意也。

　　(△住本中三先属对)。

　　住本显本此就佛本意。

　　住本者秪是不离于本而常显本。

　　(△次释对意)。

　　即如下方菩萨于空中住法身佛为法身菩萨说法法身修道纯说一乘。

　　(△三引文证结)。

　　文云娑婆世界纯以黄金为地人天充满又云人众见烧尽我净土不毁能如是深观是为深信解相常住此本恒显于本文云我成佛已来甚大久远寿命无量阿僧祇劫常住不灭岂非住本显本也。

　　引文意不离本时娑婆于迹娑婆以显本娑婆常住下结文意可知。

　　住迹显本者此就迹意即是释迦住生身而显一由显一故古佛塔涌塔涌故召请分身分身集故慕觅弘经下方出现慕觅弘经下方出现弥勒疑问问故说寿长远动执遣疑是为住迹显本也文云我以佛眼观其信等诸根乃至种种方便说微妙法能令众生发欢喜心也。

　　住迹中只于迹中显一之时已现古佛之塔正为显本故也。

　　住非迹非本而显本者此约绝言冥会即是非本非迹而能本迹昔非迹而垂迹今非本而显本文云非实非虚非如非异如斯之事如来明见也。

　　覆迹显本者亦约机应多端若执迹障本故覆令不执更对后机还须用迹故有师子奋迅之力文云以若干言辞因缘譬喻种种说法所作佛事未曾暂废。

　　覆迹中云师子奋迅能前跳后跳后跳即未来益之相也。

　　住迹用本者上来住迹显本者直是迹中随机方便显本地理今言住迹用本者即是中间迹至道树数数生灭他身他事者皆用本地实因实果种种本法为诸众生而作佛事故言住迹用本此就师为解若约弟子者即是本时妙应眷属住于权迹垂形九道而用本法利益众生文云然我今非实灭度而便唱言当取灭度如来以是方便教化众生此是住迹而用本时灭度而示灭度也。

　　住本用迹者即是本地不动而迹周法界非生现生非灭现灭常用此迹利润众生此义据师若据弟子者即是法身菩萨以不住法住于本地无谋之权迹用无尽文云又善男子诸佛如来法皆如是为度众生皆实不虚。

　　○次结引证意。

　　佛散赴众缘文小不次今题来证义引于寿量文尽。

　　如文。

　　○次对本十妙。

　　破迹显本会迹显本别用因妙开迹显本是别论用本果妙住本显本是别用本国土妙废迹显本别论是用本说法妙住非迹非本别论是用本感应妙覆迹显本别论是用本神通妙住迹用本别论是用本寿命妙亦是用本眷属妙住本用迹别论是住本涅槃妙亦是本利益妙(云云)。

　　文中阙于住迹显本准迹十用对十妙义兼取前来开合之义来此勘会即知文误此中应将破开会三以之为因故前迹中破约智开约境会约行此三属因位通因果本门开果以出国土故覆迹显本对前迹门覆三显一前是位妙故今应对果妙更加住迹显本为感应妙以住非迹非本为神通妙文则相当或别有意也寿命合在眷属妙中涅槃合在利益妙中即对迹辨所以可知本迹十用还各用十妙如前明体即指十妙之中中道实性宗即指迹前之五妙及本中前二今用既益他即是果上之用应在迹中六七八九四妙及本中第三乃至第九今通用者在果非但用其果法亦复用其因法何者他宜须此境智等故况复不依境智行等将何以为利物之本是故须有通别二对而释于用。

　　○四结成悉檀者前明十用若非权实二智之力焉能去取出没适时能显实发迹是故更须辨此结悉檀于中二先叙意次正释。

　　四结成悉檀者权实二智十用不同即是一音演说随类各解迹中破废令七种方便开佛知见本中破废恒沙菩萨断疑增道皆是四悉檀意成熟众生。

　　初文者秪是权实二智作二十用令众生断疑生信耳。

　　○次文者更束十为四使用文可见又为二先迹次本。

　　今束此十用为四悉檀先束迹门次束本门。

　　○迹中自二先别次通别谓分十以对四悉通谓一一各具四悉。

　　迹又为二先别束次通束别者开三显一住三用一会三归一此三条属为人悉檀何者本习此三今还约三修一不改途易辙秪深观此三一理自显三中有一不须取舍故开三显一属为人悉檀住三用一亦如是秪就此三而修一道如富楼那但住声闻而自饶益亦能饶益同梵行者即是不改三法能生一解皆属为人悉檀也破三废三覆三此三属对治其封三疑一斥破其情废于权教密覆权法令执病心除入一实道安住实智中也住三显一住一用三两种属世界悉檀何者世界以乐欲为本若众生欲得三乘之道不欲闻一实之化故佛自住一同彼说三又三乘缘异如世界隔别故名世界悉檀也住三显一亦是世界何者佛随人法住于方便调熟显一故属世界悉檀也住一显一住非三非一显一此属第一义悉檀也。

　　初别中初三本未有一乘之善而今此三即成一乘善无过此故属为人次破废覆名对破三恶其名最便住三住一对世界者但三一异义当世界第一义文甚可见。

　　○次通中二先释次结意初释中二先释一番。

　　通明四悉檀者只破三显一得有四种益何者君子乐闻过小人恶闻愆欲知过必改即为破执除病欢喜奉行即是世界也若执住三不能进道破三从一觉悟心生善法增进是名为人也执三是病说一为药是名对治也若闻破三得见理名第一义也。

　　○次余例。

　　余九种例尔。

　　(△次结意)。

　　故知佛之善巧称合机缘皆令得益四悉檀之力也(云云)。

　　○次本门中二标释。

　　二结本门十用为四悉檀者亦有别通二意。

　　○释中通别二意。

　　住迹显本住本用迹此属世界悉檀亦名随乐欲释如前开迹显本会迹显本住迹用本属为人悉檀不改途更修还约本法修显本也释如前破迹废迹覆迹属对治住本显本住非本非迹显本属第一义释如前。

　　○别中例迹可知。

　　次通约一科结四悉檀亦如前余九例亦尔具解(云云)。

　　次通约一科以结四悉檀意者意亦如前类前说之可以意得。

　　○五悉檀同异中先叙意标列。

　　五悉檀同异者余经亦用四悉檀破三显一破迹显本等而与此有异即为两一迹门明异二本门明异。

　　○次释释中二先迹次本迹中二先释次问答料简初文者三一名同意义各异藏通各以三乘为三涅槃为一别圆对前为三实理为一以此三一遍历五味四教分别则教教十用不同部部增减十用复异将前十用之文展转遍入使意明了于中三先释。

　　迹门异者三藏中亦有四悉檀破废等意但为有余无余涅槃(云云)大品中共般若亦用四悉檀破立废等意但悟真理未能入圆(云云)方等中亦破三显一于菩萨人有一分同二乘人不得入实故十弟子被净名诃堕八邪不入众数此是破[后-口+十]之语称叹不思议大乘之道皆用四悉檀意而二乘不悟也此经用四悉檀意二乘而得断疑除执入佛正道受记作佛。

　　○次故知下结意。

　　故知此经用四悉檀巧妙。

　　○三文云下引证。

　　文云言辞柔软悦可众心身子领解云佛以种种缘譬喻巧言说其心安如海我闻疑网断安住实智中即其义也。

　　不能委记宜须细思。

　　○问答中三法。

　　问法华显一还藉先破无前调熟今亦不解答今日得悟由昔弹诃但功属此经名非彼得。

　　○譬。

　　譬如百人共围一贼而攻围之力实赖众人能擒贼者得勋不属百人(云云)。

　　○结意。

　　此经开权显实四悉檀大用最为雄猛(云云)。

　　(△次本)。

　　发迹显本四悉檀永异众经何者迹中力用已出诸教本中十用诸经无一况当有十迹中悉檀已出诸经本中悉檀诸经无一何况有四可以意推无烦多记也。

　　本门所言无一者随以一文例斥应无别指。

　　妙法莲华经玄义释签卷第三十六

　　　　　音释

　　喈

　　(音皆)。

　　旴

　　(匈于切)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第三十七　车七

　　隋天台智者大师说

　　门人灌顶记

　　唐天台沙门湛然释

　　○五教相中二先明来意次开章解释初文中又二初正明来意次但圣下述开章意。

　　大章第五释教相者若弘余经不明教相于义无伤若弘法华不明教者文义有阙。

　　初文云若弘法华至有阙者法华前经但当文判释于义未失当文辨教于理易明若弘法华须辨一期五时教相说佛本意意在何之诸经有体体趣何等明宗明用为何所依是故前释宗用中云用是宗用宗是体宗名总标三教相判四是故法华不明教相使前四义𡨋无所显四义不显妙法难明故不明教相于理实阙。

　　○次文为五初但圣意下述大意意。

　　但圣意幽隐教法弥难。

　　○次前代下述异解意。

　　前代诸师或祖承名匠或思出神衿。

　　○三虽阡陌下述明难意。

　　虽阡陌纵横莫知孰是。

　　○四然义不下述去取意。

　　然义不双立理无两存若深有所以复与修多罗合者录而用之无文无义不可信受。

　　○五南岳下述判教意。

　　南岳大师心有所证又勘同经论聿遵佛语天台师述而从用。

　　以圣旨难知故须先出大意以诸师不同故须逐失略列以无一全是故一一难破以不全非故须明去取唯证可从故准南岳正判。

　　○次开章解释中二先列章。

　　略明教为五一大意二出异三明难四去取五判教。

　　○次解释中初大意者大略而言五时教中前之四时当部被物而不须明设教多少开合增减对带等意意在何之于中为三初明说之根本次说余下正明大意三若能下结劝。

　　大意者佛于无名相中假名相说。

　　初文者约佛自证本不可说若被此土机缘须假立声教。

　　○次正大意中四初明教法优劣次其宿植下明物机不同三如是下明如来能鉴四又已今当下明校量所说初又二初明余经当机当部不涉始终次今经下明今经化缘教旨始末该摄远近初文又三初总略标示次至如下别明前后诸教三凡此下总结诸教未穷。

　　说余经典各赴缘取益。

　　初如文。

　　(△次别明前后诸教)。

　　○次文自五即四时并涅槃。

　　至如华严初逗圆别之机高山先照直明次第不次第修行住上地上之功德不辨如来说顿之意。

　　初云至如华严至住上地上者今家为显部中圆别二位不同故云地住新译经中初会六品只明如来现相普贤三昧世界藏海第二会六品前之五品但明人法名号菩萨发问为入住之端第三会六品秪说十住第四会四品只说十行第五会三品秪说十向第六会一品秪说十地第七会十一品只明十地胜进行耳第八会明离世间一品及以最后入法界品秪是令信善知识教故知一经三十七品但明菩萨行位功德言圆别者住中多明圆融之相行后多明历别之相而皆不明行位之意不语初成顿说大旨。

　　若说四阿含增一明人天因果中明真寂深义杂明诸禅定长破外道而通说无常知苦断集证灭修道不明如来曲巧施小之意。

　　四含灼然说小而已而亦不明说小之意于大化不获垂以劣形说以浅法赴小机宜岂非曲巧。

　　若诸方等折小弹偏叹大褒圆慈悲行愿事理殊绝不明并对诃赞之意。

　　方等折小如弟子品弹偏如菩萨品如观众生品即是叹大称叹文殊及净名等即是褒圆又弟子品用折不同有用三教如诃目连是叹大有用圆诃如诃身子是褒圆慈悲行愿如问疾品佛道品事理殊绝如不思议品香积品等是事殊绝入不二法门品是理殊绝虽有此胜亦不明大小并席具对众机等意。

　　若般若论通则三人同入论别则菩萨独进广历阴入尽净虚融亦不明共别之意。

　　般若论通则通于三教故曰三人论别则独在别圆故云独进三教同被尽净虚融二乘之人无心悕取钝根菩萨推功上人别教地前谓为别俗圆众自谓一切圆融故使文中始自色心终乎种智融通遍入而亦不说设教所以别是不共而不明一部有共不共意也。

　　若涅槃在后略斥三修粗点五味亦不委说如来置教原始结要之终。

　　涅槃重施方便又于经初已开常宗斥夺三修十仙小证中间广答三十六问广辨菩萨五行十功而亦少明用方便意。

　　(△三总结诸教未穷)。

　　凡此诸经皆是逗会他意令他得益不谭佛意意趣何之。

　　结文可知。

　　○次明今经中生先叙诸经以为网目次但论下明今经以为纲格。

　　今经不尔絓是法门网目大小观法十力无畏种种规矩皆所不论为前经已说故。

　　初文言法门网目者自法华已前诸经所明方便教门如华严中别鹿苑四含方等中三般若中二并是圆门网目而已虽诸部中有权有实而并不明权实本迹被物之意故非大纲故说法华唯存大纲不事网目。

　　○次明今经者欲明今经复先叙始末方显今妙。

　　但论如来布教之元始中间取与渐顿适时。

　　叙始末者迹门以大通为元始本门以本因为元始今日以初成为元始大通已后本成已来如是中间节节施化皆以渐顿适物机情若大若小皆为取物机而与法差别若今日中间言取与者华严已后法华之前观机为取逗物为与适者得也谓得时而用诸经不尔未为大体。

　　○次大事下正明今经。

　　大事因缘究竟终讫说故之纲格大化之筌罤。

　　说教等者明今经是一代之纲格格正也大化等者明一化之极筌字应从竹蹄字如止观记。

　　○次明物机不同中又二先明四种根性不同次明今经纯一根性教意纲纪。

　　其宿殖淳厚者初即顿与直明菩萨位行功德言不涉小文云始见我身闻我所说即皆信受入如来慧其不堪者隐其无量神德以贫所乐法方便附近语令勤作文云我若赞佛乘众生没在苦如此之人应以此法渐入佛慧既得道已宜须弹斥即如方等以大破小文云苦切责之已示以所系珠若宜兼通半满洮汰如大品遣荡相着会其宗途文云将导众人欲过险道。

　　初文自为四意从其宿植去正出今经叙于一代用教之意故前文云始从华严至般若来皆不说于设教之意故从此下腾今经意述一代教用与之由故初说华严意在大根言不涉小则三意未周一不摄小机二不开权三不发迹从其不堪者去说阿含教意在于小亦有三意未周一不涉大机余二如前从既得道已去说方等教具明大小总有二意一逗大逗小二以大斥小亦三意未周一者不明逗缘弹斥之意余二同前从若宜兼通去说般若教亦有二意一通被大小二洮汰付财亦三意未周一者无通被洮汰之意余二同前。

　　○次文二初明开显次结成纲纪。

　　过此难已定之以子父付之以家业拂之以权迹显之以实本。

　　从过此难已去唯至法华说前教意显今教意故云过此已后定之以父子开权人也付之以家业委权实法也此约迹门开权显实次拂之以权迹显之以实本此本门开迹显本也此即法华之大纲今家之撮要不过数行而已[(冰-水+〡)*ㄆ]一代教法出法华文心辨诸教所以请有眼者委悉寻之勿云法华渐圆不及华严顿极当知法华约部则尚破华严般若约教则尚破别教后心如此教旨岂同外人因中有果等而为匹类耶一一文中皆先述教意次引文证。

　　○次当知下结成今经纲纪中三先法。

　　当知此经唯论如来设教大纲不委微细网目。

　　○次譬。

　　譬如算者初下后除纪定大数不存斗斛。

　　○三引无量义意以合譬。

　　故无量义云无量义者从一法生则于一佛乘分别说三此譬下算若[(冰-水+〡)*ㄆ]无量以入一会三而归大者此譬除算唯记大数焉。

　　若无诸数将何以纪定若不纪定将何以结归若不结归则佛意杳漫若无诸数则化仪不周故开权显实即彼所行是菩萨道开迹显本本迹虽殊不思议一。

　　(△三明如来能鉴)。

　　○三明佛意鉴机中二先明鉴机来久次当知下明佛意难测初文又二初总述次别指。

　　如是等意皆法身地寂而常照非始道树逗大逗小佛智照机其来久矣。

　　初文言法身地等者自本地真因初住已来远鉴今日乃至未来大小众机故云本行菩萨道时所成寿命今犹未尽岂今日迹中草座木树方鉴今日大小机耶。

　　○次文云下别明鉴机以今日之事验久远之智一代始成四十余年岂能令彼世界尘数菩萨万亿诸大声闻便悟大道现获无生色声之益略难称纪故知今日逗会赴昔成熟之机况若种若脱非言可尽于中又二初略明始终一期佛意次信解下重牒信解领鉴证成初文又三初明佛垂世本意意虽知小而在大。

　　文云唯以一大事因缘出现于世此照大久矣。

　　○次文云殷勤下明用小化本意意虽知大而用小。

　　文云殷勤称叹方便此照小久矣。

　　○三文云诸佛下明适机化仪佛意本畅非始灵鹫其心泰然。

　　文云诸佛法久后要当说真实此照会小归大久矣。

　　○次信解文具足五时。

　　信解品云踞师子床见子便识此语初鉴大机久矣于䆫牖中遥见其子者此鉴小机久矣密遣二人方便附近语令勤作此鉴须开三久矣心相体信入出无难此鉴调斥久矣领知众物此鉴洮汰久矣后付家业此鉴教行等久矣。

　　初华严时大机未起以佛远鉴令见而复遥次于䆫牖中下知小机先熟故遥而不舍所以密遣将护大机故体业领付其意在兹。

　　(△次明佛意难测)。

　　○次当知下结中二先正结。

　　当知佛意深远弥勒不识所为因缘况下地二乘凡夫等耶。

　　○次文云下引证。

　　文云唯我知是相十方佛亦然。

　　○四明校量中二先引法师品与一代校量次将说下以疑请文与诸经校量。

　　又已今当说最为难信难解前经是已说随他意彼不明此意故易信易解无量义是今说亦是随他意亦易信易解涅槃是当说先已闻故亦易信易解。

　　初文可知。

　　○次文中二先明与诸经一向异次唯华严与法华经广辨同异。

　　将说此教疑请重叠具如迹本二文受请说时只是说于教意教意是佛意佛意即是佛智佛智至深是故三止四请如此艰难比于余经余经则易若始坐道场梵王初请直言请法亦无疑网往复殷勤说诸方等观文可知说大品时犹酬梵请。

　　初文中三止四请者方便品初佛止叹云止舍利弗不须复说次舍利弗腾众心请次佛止云止止不须复说恐惊疑故二舍利弗腾宿根利是故复请三佛复止舍利弗护增上慢故三舍利弗复腾宿慧益多是故更请四如来许说四身子愿闻亦无疑网等者余经虽亦有请有止不同此经三乘四众天龙咸有疑请致请为往佛止为复皆至于三名为殷勤说诸方等观文可知者且如说方等陀罗尼时初叙雷音比丘为九十二亿魔之所掩蔽华聚菩萨请佛救护佛便许以摩诃袒持调伏彼魔后说灭罪修行方法如说净名初因命问疾述昔被弹文殊承旨广论因疾调伏慰喻此等诸文由问疾生已下诸文次第而起不云再请何况至三说大品时犹酬梵请者如大品中如来自敷师子之座入王三昧身分次第放于六百万亿光明放光明已复入师子游戏三昧现神变已令无量人各各谓佛独为我说十方世界亦复如是此中无请仍用梵王初通请竟是故此说犹酬梵王所言犹者佛初成道梵王初请请意既远鹿苑方等未称梵心故至般若尚酬初请故知三请唯独法华验不虚矣。

　　○次与华严对辨者今一家意岂欲贬于法界融通普贤遍入文殊弥勒妙用无边耶但据彼部文犹带行布序首结集自云始成存行布故仍未开权言始成故尚未发迹此之二义文意之纲骨教法之心髓而彼部不开不拂焉知化迹无优劣耶圆理无殊故今许云可为连类斥人师不了故复论之于中为二初总明同异次别比决。

　　唯华严中请金刚藏可为连类而人师偏着谓加于法华言小乘致请不及菩萨此见一边耳。

　　初连类者如华严中说十住时有十慧菩萨法慧为首说十行时有十林菩萨功德林为首说十向时有十幢菩萨金刚幢为首并云承佛力说至说十地时有三十六菩萨皆以藏为名金刚藏为首解脱月居末是金刚藏入大智慧光明三昧十方皆尔从三昧起告诸菩萨言广大如法界等次列十地名竟云三世十方诸佛无有不说此十地者一切菩萨随顺佛说作是说已默然而住一切菩萨闻是语已渴仰欲闻各各念言何故金刚藏菩萨说十地名已默然而住众中有菩萨名解脱月知众心念说五行偈请金刚藏金刚藏复说六行偈止云众生少信故我默然解脱月复请云大众直心清净善修助道种诸善根(云云)金刚藏复止云众虽清净不久行者智慧未明了解脱月复请云诸佛皆护念愿说十地义诸菩萨同声偈请诸佛放光照光中偈赞竟金刚藏复称叹十地义深妙难思谦退已次方乃云承佛力说复诫众令谛听恭敬又云我之所说者如大海之一渧次方广说十地功德等此乃三请两止犹阙法华一请一止故云连类况法华所请独显本迹一实长远耶又连类者但云止请不云所说之法法非连类不可为俦而人师偏着谓加于法华者自古弘经论师不晓佛意唯见华严事广文长菩萨致请而谓华严加胜法华近代已来读山门教者仍有此说误哉误哉况以人师但以请主胜劣相形不云法门观智胜此而近代匠者更以教体谓胜法华岂非误耶总明同异竟。

　　○次身子下别比决中三初正比决次彼以下明比决意三但此下结归本文疑多请倍之意初文又二初斥古师云法华请者唯小。

　　身子腾众心云佛口所生子合掌瞻仰待求佛诸菩萨大数有八万欲闻具足道何独是一小乘。

　　○次又弥勒下救法华不及菩萨疑请于中又二先引齐次又本门下明胜意。

　　又弥勒阖众求决文殊与解脱月金刚藏若为有异。

　　初云法华中弥勒求决于文殊华严中解脱月请释疑于金刚藏若据二处菩萨互为宾主并是深位是则似齐故云若为有异二处会主虽即释迦舍那不同但是衣缨少殊内身不别。

　　○次文者一往虽然所请之法所被机缘不无同异华严兼别法华纯圆又十方诸佛皆是舍那分身而经中不说亦是以权而覆于实是故须此比决令胜于中又三初总明请人说者所说法胜次若彼下别明眷属胜三又彼下明化主胜。

　　又本门中菩萨请佛说于佛法岂比菩萨请菩萨说菩萨法耶若就此意有加于彼。

　　初文者法华本门是佛说佛法与华严中加于菩萨说菩萨法不无同异如此优劣佛旨难思故大师自云若较其优劣恐失佛旨佛旨但在诱物契真但能被教门不可一概所以复云此法华经开权显实开迹显本如斯两意永异余经请倍疑多复异诸教故迹门三止四请本门四请三诫。

　　若彼列众十方云集皆是卢舍那佛宿世知识此经云集地涌菩萨皆从释尊发心是我所化此一往则齐而不无疏密。

　　次文中言不无疏密者知识疏发心密知识可互相成益发心则师位不移故知知识之言覆此发心之事显覆不等疏密何疑。

　　(△三明化主胜)。

　　又彼明十方佛说华严被加者同名法慧金刚藏等不言彼佛是舍那分身今明三变土田一方各四百万亿那由他土满中诸佛悉是释尊分身此意异彼。

　　第三意者彼十方说法法同人同被加者同是则化主眷属并以一身无量身互为主伴同而不同一身多身一多自在而覆其分身之说但云主伴相关设彼一身多身但云法同名同彼一华台立一化主华台相去其量叵量今以八方土田满中诸佛凡集几许华台佛耶举例而知尘数亦尔。

　　(△次明比决意)。

　　彼以华严为胜还复出一两句非故兴毁若较其优劣恐成失旨。

　　比决意者彼华严佛何殊法华已如前说余并如文及䟽文中广以十义辨于同异。

　　○三结归。

　　但此法华开权显本前后二文疑多请倍不比余经只为深论佛教妙说圣心近会圆因远申本果所以疑请不已。

　　如文。

　　○二结劝。

　　若能精知教相则识如来权实二智也教意甚深其略如是。

　　○次异解中二先明三意通用次明诸师不同初文者顿渐不定名虽不殊但明义不了是故须破。

　　二出异解者即为十意所谓南三北七南北地通用三种教相一顿二渐三不定华严为化菩萨如日照高山名为顿教三藏为化小乘先教半字故名有相教十二年后为大乘人说五时般若乃至常住名无相教此等俱为渐教也别有一经非顿渐摄而明佛性常住胜鬘光明等是也此名偏方不定教此之三意通途共用也。

　　初中言南三北七者南谓南朝即京江之南北谓北朝河北也。

　　一者虎丘山岌师述顿与不定不殊前旧渐更为三十二年前明三藏见有得道名有相教十二年后齐至法华明见空得道名无相教最后双林明一切众生佛性阐提作佛名常住教也二者宗爱法师顿与不定同前就渐更判四时教即庄严旻师所用三时不异前更于无相后常住之前指法华会三归一万善悉向菩提名同归教也三者定林柔次二师及道场观法师明顿与不定同前更判渐为五时教即开善光宅所用也四时不异前更约无相之后同归之前指净名思益诸方等经为褒贬抑扬教四者北地师亦作五时教而取提谓波利为人天教合净名般若为无相教余三不异南方五者菩提流支明半满教十二年前皆是半字教十二年后皆是满字教六者佛䭾三藏学士光统所辨四宗判教一因缘宗指毗昙六因四缘二假名宗指成论三假三诳相宗指大品三论四常宗指涅槃华严等常住佛性本有湛然也七者有师开五宗教四义不异前更相华严为法界宗即护身自轨大乘所用也八者有人称光统云四宗有所不[(冰-水+〡)*ㄆ]更开六宗指法华万善同归诸佛法久后要当说真实名为真宗大集染净俱融法界圆普名为圆宗余四宗如前即是耆阇凛师所用九者北地禅师明二种大乘教一有相大乘二无相大乘有相者如华严璎珞大品等说阶级十地功德行相也无相者如楞伽思益真法无诠次一切众生即涅槃相也十者北地禅师非四宗五宗六宗二相半满等教但一佛乘无二亦无三一音说法随类异解诸佛常行一乘众生见三但是一音教也出异解竟。

　　自宋朝已来三论相承其师非一并禀罗什但年代淹久文䟽零落至齐朝已来玄纲殆绝江南盛弘成实河北偏尚毗昙于是高丽朗公至齐建武来至江南难成实师结舌无对因兹朗公自弘三论至梁武帝敕十人止观诠等令学三论九人但为儿戏唯止观诠习学成就诠有学士四人入室时人语日兴皇伏虎朗栖霞得意布长干领语辩禅众文章勇故知南宗初弘成实后尚三论近代相传以天台义指为南宗者非也自是山门一家相承是故难则南北俱破取则南北俱存今时言北宗者谓俱舍唯识南方近代亦无偏弘其中诸师所用义意若凭三论则应判为南宗若今师所用毗昙成实及三论等大小诸经随义引用不偏南北若法相宗徒多依大论观门纲格正用璎珞融通诸法则依大品及诸部圆文故知今家不偏朋党护身寺自轨法师大乘是人为立号以重其所习故美之称为大乘。

　　○三明难中先难南三次难北七初南三中先难五时次今更下重难前文用三时义初文二先难五时次五时之失下结难初文正难用涅槃五味五时又三初难五时次难共用顿等三教三难用涅槃五味初文又二初叙意次正难。

　　三明难者先难南地五时其义不成余四时三时例坏也。

　　初言先难五时者以初二师立三四时摄在五时中故先总标意竟。

　　○次若言下次第难其五时即自为五文初难十二年前有相教者先牒其所立。

　　若言十二年前名有相教者。

　　○次难难中又四初总难十二年前及以有相次又阿含下单以空难三又成道下难十二年前唯小四复次下以成论破意难。

　　成实论师自诬己论论云我今正欲明三藏中实义实义者所谓空是空非无相耶三藏非十二年前耶。

　　初文中言成论等者论属十二年前论文自明空义论师判之为有相教岂非以有加诬己宗为有相教。

　　又阿含中说是老死谁老死二皆邪见无是老死即法空无谁老死即生空三藏经中自说二空二空岂非无相又释论云三藏中明法空为大空摩诃衍中明十方空为大空既以法空为大空即大无相。

　　次文者阿含即是十二年前及大论所指皆明空义如何云有言是老死等者如止观第六记次论所指云三藏中明法空为大空者他云三藏通大小何为但属小今明如法华云贪着小乘三藏学者又大论中处处以三藏对衍而辨大小故准此文以三藏为小若通论者小衍二门俱有三藏自是通途非别意也若唯通途如何销通法华大论具如四教本中广明故十二年前约显露教秪可通云三藏教耳故不可云见有得道若唯见有妨于三门是故文中且破存于计有之见又三藏教准不定教亦非独在十二年前如食檀耳是涅槃时其事亦在四阿含内迦留陀夷亦复如是故显露教十二年前定唯在小。

　　○三难唯小中二初文引央掘仍是大乘明空亦在十二年前。

　　又成道六年即说殃掘摩罗经明空最切此非无相谁是无相耶(云云)。

　　○次又如大论得道已后十二年中亦说般若。

　　又大论云从得道夜至泥洹夜常说般若般若即空慧也。

　　○四成论斥意难中三初直以论师斥意难教成虚设。

　　复次十二年前名有相教为得道为不得道若得道则乖成论论师云有相四谛是调心方便实不得道须见空平乃能得道既言有相那忽得道若不得道用此教为。

　　○次又拘邻下以得道人难得道不无则教成无相。

　　又拘邻如五人最初于佛法寂然无声字获真实知见最初之言岂非十二年前得道耶。

　　○三又若下以得道与无相双折又为三初难得道不得道教同无相及以邪说。

　　又若得道教同无相若不得道教同邪说。

　　○次难得道仍存有相道亦成外。

　　又若得道得何等道若见空得道还同无相若不见空得道亦同九十五种非得佛道。

　　○三结成过相。

　　有相之教具有二过(云云)。

　　○次难十二年后亦二先牒所立以略非。

　　二难十二年后名无相教明空荡相未明佛性常住犹是无常八十年佛亦不会三归一亦无弹诃褒贬者此不可解。

　　○次若言下广破彼师以般若教为第二时故般若无褒贬等所以约此而为难辞于中为六初难无相不成次若言下难不明佛性三若言下以般若无会三难四若言下以般若无弹诃难五若言下以般若是第二时教难六以般若通十二年前难。

　　若言无相何意不荡无常犹有无常何谓无相。

　　初如文。

　　○次文又三初单以正因佛性难次故知下以三佛性难三若言无常下以八十年不说佛性难初文又二初以共不共般若难。

　　若言不明佛性法身常住者共般若可非佛性法身常等不共般若云何非佛性耶。

　　○次大经下以名义同难又为四初引五名中有佛性般若难次彼师救三若尔下重破四又涅槃下重引文结同。

　　大经云佛性有五种名亦名首楞严亦名般若般若乃是佛性之异名何得言非。

　　初文云佛性有五种名如止观第三记意仍少别。

　　彼即救言经称佛性亦名般若者是三德之般若何关无相之般若。

　　次救云涅槃自是三德中之般若非无相者此过更甚一者三德般若犹有相过二者无相般若非三德过若非三德即是无常若是无常云何无相纵属小乘亦非十二年后般若无相不成况重破中还为涅槃所指涅槃何殊般若耶况重立结同中涅槃佛性与实际般若不殊。

　　若尔者涅槃第八何意云如我先于摩诃般若中说我与无我其性不二不二之性即是实性实性之性即是佛性如此遥指明文灼然何意言非。

　　又涅槃佛性只是法性常住不可变易般若明实相实际不来不去即是佛无生法无生法即是佛二义何异。

　　○次以三佛性难中三初更牒涅槃般若所明实相法性为正因对余二性为三因。

　　故知法性实相即是正因佛性般若观照即是了因佛性五度功德资发般若即是缘因佛性此三般若与涅槃三佛性复何异耶。

　　○次重引金刚论证般若为了因佛性。

　　金刚般若论云福不趣菩提二能趣菩提于余名生因于实名了因实相了因能趣菩提岂非佛性。

　　○三但名异下举譬结难。

　　但名异义同如前分别何得闻释提婆那民谓非帝释其谬类此。

　　○三以八十年佛难中二先牒所计。

　　若言无常八十年佛说非佛性常住者。

　　○次难难中又三初以八十年佛亦说常难次引大论只是一身而分生法难三以小况并难。

　　涅槃亦云八十年佛背痛有疾于娑罗入灭那忽谭常辨性(云云)。

　　初言云云者涅槃八十既说常般若八十岂不说般若八十若不说涅槃八十安得说广并(云云)。

　　○次引大论又二先分二身次二身合。

　　释论云佛有生身法身生身同人法有寒热病患马麦乞乳法性身佛光明无边色像无边尊特之身犹如虚空为法性身菩萨说法听法之众尚非生死身何况佛耶。

　　初文者般若之中既为诸菩萨当知化主必非生死若非生死即是常住若是常住明常灼然所言佛有生法二身者如大品中华积世界普明菩萨欲来此土彼佛令其问讯释迦少病少恼等论问云何故诸佛问讯而言病恼论答云佛有生法二身故生身有寒热乃至九恼法身无病故问生身不问法身。

　　释论云又生身佛寿则有量法身佛寿则无量岂可以无常八十年加于法身耶。

　　次释论下明二身合者教分二身为机劣故岂以为劣机故暂现无常即以无常加诬法性令无常耶。

　　小乘中云法身尚其不灭如均提沙弥忧恼佛问汝和尚戒身灭不答言不乃至解脱知见灭不答言不何况般若法身而言无常。

　　三举小为况者均提沙弥缘出大论如止观第四记彼小乘言不灭者以无作之业至未来世名为不灭非常住不灭且引不灭破彼无常。

　　○三般若无会三难者其实般若未会其人今且以会法而为难者彼亦不晓会法不会人故又为二初泛引天子发心。

　　若言般若无会三者何故问住品云诸天子今未发三菩提心者应当发。

　　天子虽非二乘然发菩提即当会义。

　　○次引声闻发心正明会义又为二初引经次若声闻下释。

　　若入声闻正位是人不能发三菩提心何以故与生死作障隔故是人若发三菩提心者我亦随喜所以者何上人应求上法我终不断其功德。

　　初文中云与生死作障隔者灭智灰身永断生死若其发心大悲利物应处生死与物结缘若种若脱而成熟之是故二乘已断生死永与生死作障隔故不能复入生死益物若发三菩提心者我亦随喜者折挫小行令发大心于权教中虽云败种佛以实理而发动之假使能发菩提心者我亦随喜。

　　若声闻不求上法何所随喜既随喜上法即是会三。

　　○四难无褒贬中四初引斥智次又十三下引斥教三又云下以引失教旨难四岂有下结。

　　若言般若无弹诃者大品云二乘智慧犹如萤火菩萨一日学智慧如日照四天下。

　　又十三卷云譬如狗不从大家求食反从作务者索当来世善男女人弃深般若而攀枝叶取声闻辟支佛所应行经。

　　次文言不从大家求食等者经云汝是上人应求上法不应自鄙唯居下位不应如彼攀附枝叶狗狎作务等。

　　又云见像观迹皆名不黠。

　　三引失教旨中言见象等者立小乘教本期于大住小亡大斯为不黠。

　　○四结。

　　岂有弹诃更剧于此谓无褒贬耶。

　　如文。

　　○五难是第二时中二初引诸经。

　　若言般若是第二时教引诸天子白佛云见第二法轮转者何经不见第二而独言般若净名云始坐道树力降魔得甘露灭觉道成乃至说法不有亦不无两说相对亦应是第二法轮转法华亦云昔于波罗柰转四谛法轮今复更转最上之法轮涅槃又云昔于波罗柰初转法轮八万天人得须陀洹果今于此间拘尸那城转法轮时八十万亿人得不退转。

　　○次经经下结难。

　　经经皆有此旨亦应并是第二何独般若耶。

　　○六难十二年后有无相。

　　若言十二年后明无相者何得二夜常说般若故知无相之过亦甚众多(云云)。

　　如文。

　　○次难第三时者彼以方等为第三时教故须约褒贬等难于中为二初牒所计次今问下正难。

　　次难褒贬教是第三时虽七百阿僧祇犹是无常不明常住直是弹诃褒扬而已。

　　初如文。

　　○次为四初难方等不应在般若之后次又弥勒下难被弹不应独在声闻三若言下难不应以七百之寿用判方等四以三佛性难同涅槃常住。

　　今问说般若时诸大弟子皆转教说法虽不悕取咸以具知菩萨法门何得被诃茫然不识是何言不知以何答故知褒贬不应在般若之后非第三时也。

　　又弥勒等亦被屈折何但声闻。

　　初二如文。

　　○第三中又三初难次文辨下再辨三又云下引证常身。

　　若言七百阿僧祇者此亦不然其文自说佛身无为不堕诸数金刚之体何疾何恼为度众生现斯事耳。

　　初文中云七百阿僧祇者楞严七百及净名金刚二经俱是第三时教何故不取金刚为正而人师苦以七百判为无常若七百无常金刚岂常方等金刚若无常者涅槃金刚何必是常涅槃无常佛性何在言何疾何恼者乳光经中佛在毗耶离音乐树下众会说法佛少中风当用牛乳时城中有梵志名摩耶利五百弟子为国大长者不信佛法不知布施罗覆宅庭不令鸟侵所居之处去佛不远佛告阿难汝持我名至梵志所索乳𡦢来阿难受教而往持钵门下立时梵志欲入王宫因见阿难问曰何故晨朝持钵住此阿难具以佛意答梵志梵志默然思惟若不与乳诸人咸谓我悭若与乳者诸梵志谓我事瞿昙道复思惟已即授弊牛令阿难自谷欲令弊牛触杀阿难折辱瞿昙如谋而行梵志五百弟子皆笑云瞿昙常自言能度生老病死今者自病须乳时维摩诘诃辞问答空声等具如净名仍广于经时五百弟子闻空中声即无狐疑皆悉欢喜发无上心时梵志内外眷属及聚落中无数千人皆随阿难往看谷牛阿难至牛傍自念我师法不自谷乳言竟忉利天座为之大动从天下来化为小梵志住牛傍阿难见之欢喜请取乳即答阿难我非梵志是帝释耳闻世尊须乳故来至此阿难言何能近此腥秽耶答言我之何如佛世尊耶欲为取乳唯愿知时帝释诺即持器至牛傍牛便静住观者惊怪小梵志有何缘来为之谷乳傥为弊牛触死当柰何耶帝释说偈言今佛小中风与汝作乳𡦢令佛服之差得福无有量佛尊天人师常慈心忧念蜎飞蠕动类皆欲令度脱尔时犊母说偈云此手扪摸我一切快乃尔取我两乳𡦢置于后余者当持遗我子朝来未得食虽知有多福作意当平等于是犊子为母说偈云我从无数劫今得闻佛声即言持我分尽用奉上佛世尊一切师甚难得再见我食草饮水自可足今日更有五偈(云云)于是阿难满𤚼乳去梵志及亲邑八见此称叹信解佛法得法眼净阿难至世尊所具述之佛言如是此牛过去曾为长者喜出息偿钱毕复𢪔触他人坐此堕畜生今罪已毕放口光授记从此却后命终七反生兜率天及梵天复七反生人间豪家牛母见弥勒成阿罗汉犊子上下二十劫竟作佛号乳光当知世尊无疾无恼为度人故现身有疾为度众生现行斯事故净名安慰阿难云但为佛出五浊恶世为众生故现行斯法。

　　(△次再辨)。

　　文辨金刚而人判七百涅槃亦辨金刚那忽常住。

　　(△三引证常身)。

　　又云观身实相观佛亦然。

　　二三如文。

　　○第四文又三初引经题总具三脱即三佛性难。

　　又不思议解脱有三种真性实慧方便即是三佛性义。

　　○次引下文具三脱三佛性难。

　　且复尘劳之俦是如来种岂非正因佛性不断痴爱起诸明脱明即了因性脱即缘因性。

　　○三三义下结难。

　　三义宛然判是无常涅槃三种佛性何得是常耶。

　　○次难第四时为法华同归教者又二初牒文总斥。

　　次难第四时同归教正是[(冰-水+〡)*ㄆ]束万善入于一乘不明佛性神通延寿前过恒沙后倍上数亦不明常此不应尔。

　　○次法华下别难别难又为二初略举法华明常辨性华严下别引并难。

　　法华明一种性相一地所生其所说法皆悉到于一切智地命章即云开示悟入佛之知见。

　　初文云命章者命字口令也谓教也即命召也谓章初也。

　　○次文又三初引明常文次引佛性文三破神通初文又五初以华严为并难彼许华严亦明常住故将为并次又无量义下以序文验为难三若言下以来语多少为难四引今文五法华论下引三身为难初文又二先以迹门并难次又华严下以本门并难。

　　华严明佛智慧犹带菩萨智慧菩萨智慧如爪上土如来智慧如十方土法华纯说佛之智慧如十方土而非常者华严爪上土云何明常住。

　　初文言菩萨智慧如爪上土者大经三十二云尔时世尊取大地土置爪甲上问迦叶言是土多耶十方世界地土多耶迦叶答言爪上土者不比十方所有土也经文本譬舍于人身得人身少今借以譬菩萨智者如爪土等华严甚深但为今序。

　　又华严始坐道场初成正觉成佛太近法华明成佛久远中间今日皆是迹耳迹中所说而言是常本地之教岂不明常。

　　(△次以序文验为难)。

　　又无量义经云说华严海空历劫修行未曾宣说如是甚深无量义经甚深无量义经已自甚深甚深之经为法华弄引岂不明常。

　　(△三以敕语多少为难)。

　　若言常住语少者如天子一语可非来耶。

　　第二第三如文。

　　(△四引今文)。

　　文云世间相常住又云无量阿僧祇劫寿命无量常住不灭伽耶城寿命及数数示现等是应佛寿命阿僧祇寿命无量者是报佛寿命常住不灭者是法佛寿命也三佛宛然常住义足。

　　第四文者引文三身寿命为难。

　　(△五引三身为难)。

　　法华论云示现三种菩提一者应化佛菩提随所应见而为示现谓出释氏宫去伽耶城不远坐道场得三菩提也二报佛菩提谓十地满足得常涅槃文云我实成佛已来无量无边百千万亿那由他劫也三法佛菩提谓如来藏性净涅槃常清净不变文云如来如实知见三界之相不如三界见于三界谓众生界即涅槃界不离众生界即如来藏。

　　第五文者若不明常岂明三佛。

　　○次明三佛性又五初引不轻文次引法华论文三引涅槃遥指四引涅槃同明一乘五泛举涅槃犹劣。

　　又云我不敢轻于汝等汝等皆当作佛即正因佛性又云为令众生开佛知见即了因佛性又云佛种从缘起即缘因佛性。

　　法华论亦明三种佛性论云唯佛如来证大菩提究竟满足一切智慧故名大言我不敢轻于汝等汝等皆当作佛者示诸众生皆有佛性也经论明据云何言无。

　　初二如文。

　　(△三引涅槃遥指)。

　　又涅槃云是经出世如彼果实多所利益安乐一切能令众生见如来性如法华中八千声闻得受记莂成大果实如秋[(冰-水+〡)*ㄆ]冬藏更无所作若八千声闻于法华中不见佛性涅槃不应悬指明文信验何劳苟执。

　　第三文言八千声闻得授记莂者如止观第七记。

　　(△四引涅槃同明一乘)。

　　又涅槃二十五云究竟毕竟者一切众生所得一乘一乘者名为佛性以是义故我说一切众生悉有佛性一切众生悉有一乘故今经是一乘之教与涅槃玄会。

　　第四同明一乘中言毕竟者经云毕竟有二种一者庄严毕竟二者毕竟毕竟又有二种一者世间二出世间庄严毕竟谓六波罗蜜毕竟毕竟谓一切众生悉是一乘一乘者名为佛性是故我说一切众生悉有佛性悉有一乘。

　　(△五泛举涅槃犹劣)。

　　且涅槃犹带三乘得道此经纯一无杂涅槃更不发迹此经显本义彰。

　　第五如文。

　　○三破神通者又二初略举身土不灭验非神通。

　　处处唱生处处现灭未来常住三世益物人众见烧我土不毁岂是神通延寿有灭尽耶。

　　○次正破神通义。

　　破神通延寿义(云云)。

　　如第二卷故着云云。

　　○次破第五时中又二初牒。

　　难第五时教双林常住众生佛性阐提作佛者。

　　○次难又二初以一谛为难次众生佛性下例难。

　　问成论师依二谛解义第五时教为二谛摄不若二谛摄与诸教同前教二谛犹是无常双林二谛何得是常若双林不出二谛能照别理破别惑得是常者前教所明二谛亦照别理破别惑那忽无常。

　　初言欲破第五先难成论师二谛判教古人虽云二谛而不分共别含显之异故将常住以例诸教诸教并是十二年后所明二谛与十二年前二谛何别若言无别自涅槃已前法华已来应俱无常若其别者那同名二谛。

　　众生佛性阐提作佛例如此难故知明理不异前时据何为常住耶。

　　次例难者二谛既同应俱明佛性并云云二谛既同应俱明阐提作佛并云云。

　　○已难渐中五时次难顿等三教初难顿者又二先以同难次权虽下以别难。

　　难顿教者例此可解实既是同据何为顿。

　　华严至法华来无不有顿何独华严得称顿耶。

　　权虽别异不应从事判大小则大颠倒(云云)。

　　次明别难中以权别故故有诸部不同者权是事法不应从权异边而分顿与非顿。

　　妙法莲华经玄义释签卷第三十七

　　　　　音释

　　筌罤

　　(筌音诠取鱼器也罤音题兔网也)。

　　洮汰

　　(洮音桃汰音太洮汰洗濯也)。

　　薳

　　(韦委切)。

　　𪷤

　　(力稔切)。

　　黠

　　(胡八切慧也)。

　　[孚*童]

　　(他冬他动竹用三切乳汁也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第三十八　车八

　　隋天台智者大师说

　　门人灌顶记

　　唐天台沙门湛然释

　　○次难不定者为三初总举诸经次别引央掘列众明常三以净名为并。

　　次难偏方不定教谓非次第别为一缘如金光胜鬘楞伽殃掘之流也。

　　问殃掘之经六年所说列次第众委悉余经弹斥明常分明余教释梵四王及十弟子乃至文殊皆被诃斥同闻宛然应入次第而今判作偏方。

　　次文言央掘列众者彼经初云尔时世尊与无量菩萨摩诃萨及四众天龙八部毗舍遮富单那等日月天子及护世等皆云无量始从鹿苑方等般若法华涅槃经初列众皆有声闻菩萨杂众央掘亦尔仍云无量故云委悉弹斥明常者如彼央掘偈云云何名为一谓一切众生皆以如来藏毕竟恒安住云何名为二所谓名与色此是声闻宗斯非摩诃衍云何名为四所谓四圣谛是则声闻宗斯非摩诃衍一切诸如来第一毕竟常是则大乘谛非苦是真谛云何名为五所谓彼五根是则声闻宗斯非摩诃衍所谓彼眼根于诸如来常等具如止观第七卷引乃至增十亦复如是如是等文弹诃声闻明于常住最为显著余如彼经又如无垢施女经阿阇世王有女名无垢施于晨朝时着王屣踞父殿坐尔时舍利弗与八大声闻文殊师利等八大菩萨入城乞食各先作念舍利弗念言我当入如是定已愿舍卫城中一切众生闻四圣谛法目连念言愿令城中一切众生无有魔事如是十六人各作念已次第到城入无垢施女门诣其乞食皆被此女如其心念种种弹诃此十六人还佛所述已佛记是女等(云云)。

　　(△三以净名为并)。

　　○三文者为三初以同有弹诃为并。

　　净名亦是弹诃那得引为次第。

　　○次又净名下以诃在昔与央掘同为难。

　　又净名所诃事在往昔追述前语以辞不堪当知十二年前已应被诃与殃掘同若殃掘偏方则净名非次。

　　○三若谓下以明常被缘为难。

　　若谓殃掘明常别为一缘者净名云尘劳之俦是如来种何得是次第之说(云云)。

　　○三难用涅槃五味中二先叙其非。

　　次难其依涅槃五味判五时教用从牛出乳譬三藏十二年前有相教从乳出酪譬十二年后般若无相教从酪出生酥譬方等褒贬教从生酥出熟酥譬万善同归法华教从熟酥出醍醐譬涅槃常住教。

　　○次别明难难中又二初总斥非。

　　此现见乖文义理颠倒相生殊不次第。

　　○次何者下释释中自五初难从牛出乳为十二部中三初以非初说及无十二部为难次救云下彼救三今问下纵难。

　　何者经云从牛出乳譬初从佛出十二部经云何以十二部对于九部有相教耶一者有相教无十二部二者有相教非佛初说故不应以此为对(云云)。

　　初如文。

　　彼即救云小乘亦有十二部引文证云雪山忍草牛若食者即出醍醐更有异草牛若食者不出醍醐故知大小通有十二部但有佛性无佛性之异耳。

　　次文言彼救云小乘亦有十二部至异耳者大经二十五云雪山有草名曰忍辱牛若食者即出醍醐更有异草牛若食者则无醍醐虽无醍醐不可说言雪山之中无忍辱草佛性亦尔山喻如来忍辱草者喻大涅槃异草者喻十二部经若有能听大般涅槃则见佛性十二部中虽不闻有不可说言无佛性也既云十二部中无有佛性即是无佛性之十二部也忍辱草者既喻佛性佛性亦不出于十二部彼师依经救云大小乘俱有十二部也今意从别且存大乘佛性十二部也无佛性者且对九部。

　　○三纵难中二先直纵难何为不用有佛性之十二部。

　　今问纵令通有十二部者何故不取明佛性之十二部为乳教耶。

　　○次引第七中判其堕罪。

　　大经第七云九部不明佛性是人无罪如言大海唯有七宝无有八宝是人无罪例此而言若十二部无佛性者是人得罪既言具十二部何意不明佛性即堕得罪之句岂会无罪十二部耶。

　　○次难第二时又四初牒计。

　　若言从十二部出修多罗修多罗对无相般若教者。

　　○次修多罗下明难。

　　修多罗则通一切有相无相五时皆名修多罗何以独对无相般若。

　　○三解云下彼救。

　　解云般若中有直说义复是第二时故以对之。

　　○四若言下重破破中又三初以譬喻等例破。

　　若言直说应是修多罗者般若中有譬说因缘说授记说论义说那得独是直说耶。

　　○次般若下以余经例般若直说为难。

　　般若兼具众说以修多罗为名者余经亦直说何不对修多罗。

　　○三若言下破第二时。

　　若言第二时者何经非第二时已如前难。

　　○次破第三时又二先牒计。

　　从修多罗出方等经用对褒贬净名等教者。

　　○次净名下指前文破。

　　净名不应在大品之后已如前破(云云)。

　　○次破第四时又二先牒计。

　　从方等出般若用对法华者。

　　○次正破破又二先破回文。

　　经文自云般若而曲辨为法华回经文就义最为无意。

　　○次引涅槃破其谬立。

　　涅槃云八千声闻于法华受记不道般若受记那得唤法华为般若乖文失旨不成次第。

　　○次难第五时亦先牒计。

　　从般若出大涅槃彼即解云从法华出大涅槃。

　　○次正破。

　　此亦不会经文譬如很子又似㑦羊(云云)。

　　譬云很㑦者两字本为一义谓诤竞不顺今随语便故分字释。

　　(△次结难)。

　　五时之失其过如此其四时三时无劳更难南方教相不可复依也。

　　(△次重难前文用三时义)。

　　今更难用三时义家云十二年后讫至法华同名无相教者法华会三般若亦应归一若不尔者云何同是无相四时亦例尔。

　　结及更难用四三二时可见。

　　○次难北地中自为七文初难五时中但难初时次余四同上初时为二初牒计。

　　次难北地五时义若言提谓说五戒十善者。

　　○次正难难中又六初单约戒善难次又彼经下用彼经体难三又云五戒下以五戒为诸行本难四又提谓下以经中结得道众难五复次下以结集法藏次第难六若言下以在初难一音初文又二先直难。

　　彼经但明五戒不明十善唯是人教则非天教。

　　○次纵难。

　　纵以此为人天教者诸经皆明戒善亦应是人天教耶。

　　(△次用彼经体难)。

　　又彼经云五戒为诸佛之母欲求佛道读是经欲求阿罗汉读是经又云欲得不死地当佩长生之符服不死之药持长乐之印长生符者即三乘法是长乐印者即泥洹道是云何独言是人天教耶。

　　次文者符谓三乘法者所谓行行法也印谓泥洹道者道谓能通印谓实相有实相印道则可行。

　　(△三以五戒为诸行本难)。

　　又云五戒天地之根众灵之源天持之和阴阳地持之万物生万物之母万神之父大道之元泥洹之本又四事本五阴六衰本四事即四大四事本净五阴本净六衰本净如此等意穷元极妙之说云何独是人天教耶。

　　第三文者灵谓情识有情识故藉戒为本天谓诸天正报依报地谓地神依报正报四天王持之使四时调顺地神持之万物成熟父母道源只是能生为义。

　　(△四以经中结得道众难)。

　　又提谓长者得不起法忍三百人得信忍二百人得须陀洹四天王得柔顺法忍龙王得信根阿须轮众皆发无上正真道意观此得道岂是人天教耶。

　　第四如文。

　　○第五结集难中二初难不预五时。

　　复次释论结集法藏初从波罗柰至泥洹夕凡所说小乘法结为三法藏从初生至双树凡说大乘结为摩诃衍藏柰苑之前不预小乘摄。

　　○次何者下释不预所以。

　　何者尔时未有僧宝故不应用提谓为初教也。

　　○六难一音。

　　若言提谓是秘密教一音异解者不应在显露之初。

　　可见。

　　(△次余四同上)。

　　余四时同南家已如前破(云云)。

　　○次难菩提流支中二先牒计略斥。

　　次难流支半满义从初鹿苑三藏皆明半义从般若已去讫至涅槃皆明满者此不应然。

　　○次从得道下正斥正斥又二先斥半教次从般若去斥满教初又二初总难。

　　从得道夜常说般若鹿苑已来何曾不满。

　　○次引诸文皆是十二年前已有满教。

　　如提谓时无量天人得无生忍成道六年已说殃掘摩罗涅槃云我初成道恒沙菩萨来问是义如汝无异当知鹿苑不应纯半。

　　言涅槃云我初成道恒沙菩萨来问等者第三经迦叶设三十六问竟佛赞言善哉善哉汝今未得一切种智如已得之如汝所问如一切智等无有异善男子我初坐道场初成正觉尔时无量阿僧祇恒沙等诸佛世界有诸菩萨亦曾问我如是深义然其所问句义功德皆亦如是等无有异如是问者则能利益无量众生。

　　○次[后-口+十]满中又二先引论以明法华秘密难。

　　从般若已去诸经皆满者释论云般若非秘密教以付阿难法华是秘密教付诸菩萨若同是满教何得一秘一不秘。

　　○次又若下以三味名展转互难互难又二初正难。

　　又若皆是满应同会三又若同是满生熟二酥应同是醍醐醍醐应同是生熟酥。

　　○次能譬下结难。

　　能譬之味既差别不同所譬之法岂并是满(云云)。

　　○次难四宗中自为四初难因缘宗中二初以通途因缘为难次又因缘下假名义同不应立异为难。

　　次难四宗者谓因缘宗指阿毗昙六因四缘若尔成论亦明三因四缘一切诸法皆为因缘所成因缘语通何独在毗昙。

　　初文言六因四缘者略如止观第八记言成论三因四缘者三因谓生因习因依因生因者若法生时能与其因如业为报因习因者如习贪欲贪欲增长依因者如心心数法依色香等四缘者因缘者具足三因次第缘者心心数法次第而生缘缘者如识生眼识增上缘者诸余缘也若俱舍中因缘五因性成论以所作因即是增上故不别立但立报因即生因是自分因即习因是共因即依因是。

　　又因缘宗异假名宗故成论云见有四谛是调心法不能得道既立因缘宗得何等道若得小乘道则与假名宗同何须别立若得大乘道即与圆常等同何须别立今别以为宗应别判一道(云云)。

　　○次难假名宗中二先据本论得道为难。

　　次难假名宗者指成实论观三假浮虚乃是世谛事法非彼论宗彼论见空得道应用空为宗。

　　○次引大论空门为证。

　　又释论明三藏中空门无假名门若指彼义应用彼宗既别立名则非见空得道(云云)。

　　宗应顺本论异不成宗。

　　○次难不真宗中三先引大论弹方广破次若谓下难不明佛性三何但下难幻化语通立宗不成。

　　次难不真宗此指大品十喻为不真诳相者龙树弹方广云取佛十喻说一切如幻如化无生无灭失般若意与外道同云何拾他被弹之义立不真宗。

　　初文破不真宗指大品十喻者如止观第五记十喻既是大品正文龙树弹者但为方广不晓即空不空等理但指如幻为不生灭如幻但是俗谛而已如何得立为般若宗般若意在空及不空故云失般若意。

　　若谓文明幻化不辨佛性常住为不真者此则不然经明佛性常住已如前说。

　　次文可见。

　　○第三文又二先难。

　　何但此经明幻化耶华严亦云如化忍如梦忍心如工幻师等种种譬喻涅槃亦云诸法如幻化佛于中不着絓是诸经皆明幻化亦应是不真宗。

　　○次结。

　　若诸经幻化非不真宗何独大品苦为诳相。

　　○次难常宗指涅槃于中为二先以八术并难。

　　又难常宗指于涅槃涅槃之经何但明常亦明非常非无常能常能无常双用具足八术云何单取常用为宗何不取无常用为宗单轮只翼不能飞运(云云)。

　　○次彼云下重述彼救重破又五初述计次宗则下重破其宗教真不真等不应别立三彼引楞伽下破其谬引失意四若尔下以因缘假名为例五覆却下结难。

　　彼云诳相不真宗即是通教常宗秪是真宗即是通宗者宗则通真不真不真何意没宗而用教真宗何意无教而立宗宗若无教何得知真真宗若没宗有教则同名通教若俱没教留宗则同名通宗若俱安教则同名通宗教若留不真真则名通不真宗教通真宗教通不真宗可为三乘通修通真宗亦应三乘通修也若言此通是融通之通者通教亦是通真之真也此则两名混同义无别也。

　　初文言彼云诳相不真宗等者彼立四宗家自判云不真宗是通教常宗是真宗彼依楞伽作如此判具如下引今以真不真及宗教有无却覆并决令二名齐等使宗必有教教必有宗教是能诠宗是所诠必互相有不可孤然既无此义当知汝之所立真及不真亦须互有既不别立其名便齐何须别立宗教二耶说大意竟更重消文从初至者字有二十二字先述彼定计二宗次从宗则下重破中初至用教二句有十五字难其不真不合无宗从真宗去至立宗有九字难其有宗不合无教次从宗若去至知真有八字重征其无教之失宗为所诠教为能诠真宗既无能诠之教如何得知所诠之真次从真宗若没去至通教有十二字以真却并不真若使真宗还例不真无宗有教则真与不真同名通教次从若俱没教去至通宗有十一字复以不真却并于真若使不真还例于真无教有宗则真与不真同名通宗次从若俱安去至宗教有一十字立理难其宗教合俱若真与不真俱有教有宗则真与不真俱名通宗及教次从若留去至宗教有十六字以真不真却覆并难宗之与教宗教既等不应复分真不真别是则宗教之上俱有真与不真真与不真既同宗之与教复等是则但成一句谓通不真真宗教文中似开为两句者为开次文难势未毕故云通不真宗教通真宗教次从通不真宗去至修也有二十一字以法却覆难其行人法既一例俱有教宗人不合分大小之别若言不真通三乘人真宗亦应通三乘人亦应更覆并云真既独教菩萨之人不真亦应独教菩萨亦应更并云三乘通有真与不真如何辄分宗教等别次若言去至真也有十九字纵难也借使真宗是融通之通亦不应独无教而立宗也通教亦是通宗之真岂得无宗而立于教从此则下总结宗教二义既其齐等真不真名亦皆混同。

　　彼引楞伽经云说通教童蒙宗通教菩萨故以真宗为通宗也。

　　三从彼引去出其谬引所凭便成不晓教旨彼经明于三乘共位即简二乘名为童蒙说只是教以教通故不隔童蒙故云说通兼教童蒙虽通童蒙宗在菩萨是故宗通本教菩萨教是能诠何故立云真宗无教兼被于小则童蒙有教何故立云无宗但教彼人不知三乘之真兼空不空不空复有教证两别他不见此望声释义徒分宗教失旨逾深。

　　○四从若尔去例难。

　　若尔是则因缘假名不真皆是童蒙不应悉立宗也。

　　且依彼立以难因缘假名二宗同成不真。

　　覆却并决四宗名义甚不便也。

　　若更并决亦应准前故云不便。

　　○次破五宗六宗又二先破次总责无凭初破五宗。

　　次难五宗者难四宗如前。

　　彼立五宗四不殊前已如前破。

　　○次若言下正破法界宗中二先难次结初文二先以涅槃难次以大品难初文二先以二部不应优劣难。

　　若言华严为法界宗异大涅槃涅槃非法界但名常宗大经云大般涅槃是诸佛法界若为劣谢华严耶。

　　○次若常下以二法对并为妨难。

　　若常非法界法界非常法界非常应有生灭常非法界摄法不尽此皆不可然也。

　　二法不别何得别立以为两宗。

　　大品云不见一法出法性外者法性即是法界又云一切法趣色是趣不过岂非法界之说。

　　次引大品中一切法趣如止观第二记。

　　而独言华严是法界异于涅槃大品耶。

　　结如文。

　　○次难六宗先指四宗与前同竟已如前破。

　　次难六宗者四宗如前难。

　　○次今问下真常二宗对并为难又二先以同异对并。

　　今问真常两宗真常若同何故开两真常若异俱非妙法。

　　○次何者下释不异又二先释异非妙法以生灭虚伪故。

　　何者真若非常真则生灭常若非真常则虚伪。

　　○次又真下判既非妙法何殊不真等。

　　又真若非常与前三宗何异若常非真即有破坏法。

　　○次难圆宗中先牒计总斥。

　　次难圆宗若言大集染净圆融异于涅槃华严者此亦不然。

　　○次大品下别难又二初以果法俱融难次又云下以因法俱融难。

　　大品云即色是空非色灭空释论解云色是生死空是涅槃生死际涅槃际一而无二此岂非染净俱融又云一切趣色欲趣瞋趣痴诸见等岂非俱融之相净名云一切尘劳是如来种不断痴爱起诸明脱行于非道通达佛道此圆融何异大集(云云)。

　　染因染果皆悉即净具一切法岂非不二耶。

　　此六宗五宗皆倚傍四宗而开但四宗无文或言出顶王经经云初说因缘诸法空次教诸子一乘常住法诸法空者不应是假名宗也一乘常住者不应是通教诳相也或言经不度也四宗既尔五宗六宗约四开立皆难信用也。

　　次责五宗六宗无凭中言出顶王经者亲捡无文未审其意。

　　○次难有相无相教中二先总[后-口+十]。

　　次难有相无相大乘教者相无相不应单说。

　　○次何者下别[后-口+十]又三初以二谛相即难次华严下以经部大体难三大品下重引大品结难初文二先举二谛中言相即者俗即有相真即无相不应相离。

　　何者本约真论俗还约俗论真。

　　○次一切智人去引证也。

　　一切智人以无为法而有差别。

　　一切智人即证真真即无为差别即俗以犹用也用此无为而能分别故即俗论真。

　　○次文又二先准部中所明义不应别。

　　华严虽论十地何曾不约法身楞伽思益虽复论空何曾不说无生忍。

　　○次若纯下明别立有妨。

　　若纯用有相相则无体教何所诠亦不得道若纯用无相无相真寂绝言离相言语道断心行处灭则非复是教云何可说若言是教教即是相何谓无相。

　　寄此兼判楞伽成方等部他云楞伽非第三时七卷经文第六卷中大慧问言外道尚遮不许食肉何况如来大悲含育而许自他令食肉耶若大乘中梵网已制犹作此说当知楞伽四含之后为渐制之始下佛答中仍云菩萨不应食肉故知仍存小教中开。

　　大品须菩提问云若诸法毕竟无所有云何说有一地乃至十地佛答云以诸法毕竟无所有故则有菩萨初地至十地若诸法有决定性者则无一地乃至十地故知二种大乘别说乖经(云云)。

　　○次难一音中亦二先立计总[后-口+十]。

　　次难一音教者但言一大乘无三差别者秪是实智不见权智。

　　○次别难别中为六初以鹿苑施小四谛破。

　　若但大乘者法华何故云我若赞佛乘众生没在苦破法不信故坠于三恶道寻时思方便诸佛皆欢喜故知非独一大乘教。

　　○次以信解衣璎二身破。

　　若纯是一乘亦应纯长者身既有垢衣之体亦有大小教异那得混判一音失于方便。

　　○三若言下所化返成能化破。

　　若言佛常说一乘众生见三者此则众生能化佛是所化佛既是能化应能说三乘何得用一乘。

　　○四若言法华下以法华纯一纵难破。

　　若言法华纯一可尔。

　　○五引华严仍二破六故知下结难。

　　华严五天往反亦为钝根菩萨开别方便况余经耶。

　　言华严五天往返者通举上五故云五天其实但四除化乐故谓忉利说十住夜摩说十行兜率说十向他化说十地。

　　故知一音之教但有一大车无有仆从方便侍卫但有智慧波罗蜜无方便波罗蜜(云云)。

　　○四研详中二先释章名。

　　四研详去取者核实故言研核权故言详适法相故言去取。

　　○次若五时下正为研详次第详前南三北七所用宗教寻之可见不复分节。

　　若五时明教得五味方便之文而失一道真实之意虽得其文配对失旨其文通用其对宜休若言十二年前明有相教此得小乘一门而失三门何者三藏有四门得道或见有得道如阿毗昙或见空得道如成实或见亦有亦空得道如昆勒或见非空非有得道如车匿故知泥洹真法宝众生各以种种门入若欲举一标四应总言三藏若欲广明备立四种何意偏存有相失没三耶疑误后生空有成诤若三藏中菩萨须广学四门通诸方便后得佛时名正遍知若但标有相之教唯得见有得道一门声闻全失三门入泥洹路则于小乘义阙若但有相只偏知一门不解三门非正遍知于菩萨义阙其阙则众故须弃其得则寡唯存一。

　　若十二年后明无相无相者此得共般若失不共般若共般若有四门如幻如化即有门幻化即无是空门幻化有而不有是亦空亦有门双非幻化即非空非有门若言般若无相者只得共般若一空门全失三门亦失七门尚不是因中正遍知况果上正遍知其失则去其得即取(云云)。

　　全失三门亦失七门者以般若中有共不共故不共虽有别圆不同且总言之名为不空对共中四以为八门既但得一全失共三及不共四故云失七。

　　若言第三时抑挫声闻褒扬菩萨此得斥小一种声闻全失七种声闻得显大一意全不得折挫诸偏菩萨褒扬极圆菩萨亦不得折挫诸权菩萨褒扬于实菩萨又不识偏圆权实四门所得处少不得处多。

　　此得斥小一种声闻全失七种声闻者藏通八门各有声闻若斥有相但斥三藏有门一种全失余三及通中四故云失七。

　　若言第四时同归之教唯得万善同归一乘之名不得万善同归一乘之所所者即佛性同归常住等也秪得会三归一不得会五归一不得会七归一唯得归于一不得归佛性常住有如此等失(云云)。

　　会五者五谓人天及三不会七者七谓声闻支佛各有二故。

　　第五时若依二谛论常住则非常住若不依二谛无所间然彼虽明常全失非常非无常双用常无常唯得四术之一永失七术复不得其正体(云云)。

　　永失七术者常乐等四及非常非无常等四总成八术故知但常唯得八术中之一耳又八术如止观第八记。

　　四时教三时教无文可依无实可据进退无所可取(云云)。

　　北地五时亦无文据又失实意其间去取类前可知半满教得实意失方便意四宗教失五味方便意又失实意五宗六宗例如此二种大乘教权实乖离父母乖离导师云何得生权若离实无实相印是魔所说实若离权不可说示一音教得实失权鳏夫寡妇不成生活永无子孙众家解教种种不同皆是当世之师各各自谓有于深致时既流播义亦添杂晚贤情执苟诤纷纭所以上来研难次论去取略知大意(云云)。

　　若除其病如上所说若不除法用之则异云何用异有相则具用四门无相则用共不共八门褒贬则用贬小褒大贬偏褒圆贬权褒实同归则用同归一乘常住佛性究竟圆趣常住则用非常非无常双用常无常二鸟俱游八术具足。

　　二鸟俱游者大经第八鸟喻品云善男子鸟有二种一名迦邻提二名鸳鸯游止共俱不相舍离此品答前云何共圣行娑罗迦邻提旧云娑罗是双邻提是鸟然娑罗翻坚固不应云双或云娑罗一双邻提一双或云娑罗一只邻提一只引文云鸟有二种也或娑罗翻为鸳鸯引证云问中云娑罗答中云鸳鸯类异义同故以鸳鸯替于娑罗或云娑罗翻为天鹤引六卷泥洹云雁鹤舍利章安云然汉不善梵音只增诤竞意在况喻取其雌雄共游止息譬一中无量无量中一问为凡与圣共圣与凡共凡与凡共他云若观常时不识生死无常若观生死无常不识涅槃常住二解不分如识金不识鍮识鍮不识金精识二物是名双观余三亦尔凡圣俱然故云双游此释违喻一鸟穷下之生死一鸟穷高之涅槃升沈永乖双游何在又有人约半满以明双游夫双游者生死涅槃各有常与无常取生死涅槃中双常为一双满取生死涅槃中一双无常为一双半今明不尔两常俱起乃是二雄两无常俱起乃是二雌亦与喻乖是故不用今言双游者生死涅槃中俱有常无常在下在高双游并息事理相即二即中中即二非二中而二中事理雌雄义并成也故此双游须约六即此中具有凡共圣等如前三句。

　　用五味则次第如文在下当说用提谓波利亦不止是人天之乘用半满则有五句满开满立半破半明满带半明满废半明满用因缘假名则为三藏两门耳用诳相是通教一门耳用真只是常常秪是真法界不独在华严圆宗不偏指大集用有相无相者约有相明无相约无相明有相二不相离用一音者有慧方便解有方便慧解设取其名用义永异(云云)。

　　用一音者有慧方便解等者慧即是实方便是权二义相即不得相离他用五时但得方便而无实慧故净名云无慧方便缚故无实慧而用方便名爱见悲即三藏菩萨也总而言之除无缘外皆悉名为方便缚也是则别教地前通教出假皆名爱见若但一音而无权慧何但方便是缚慧亦非解故净名云无方便慧缚即二乘空慧也总而言之通别入空菩萨皆名无方便慧今用此意斥彼用教诸味用实虽名一音若无赴缘弹斥洮汰成生熟酥使至法华堪入一实名无方便若用五时渐诱之益则失诸味平等一音名为无慧故今斥之义同缚慧及缚方便。

　　○五判教中列章。

　　五判教相者即为六一举大纲二引三文证三五味半满相成四明合不合五通别料简六增数明教。

　　○解释释中自六初举大纲中复为三标。

　　一大纲三种。

　　○列。

　　一顿二渐三不定此三名同旧义异也(云云)。

　　○释释中复为教观二种于中又二先二门意。

　　今释此三教各作二解一约教门解二约观门解教门为信行人又成闻义观门为法行人又成慧义闻慧具足如人有目日光明照见种种色具如释论偈(云云)。

　　○次正释释中二先释二种次今辨下简示称叹初文二初约教中初释顿教。

　　先约教者若华严七处八会之说譬如日出先照高山净名中唯嗅薝卜大品中说不共般若法华云但说无上道又始见我身闻我所说即皆信受入如来慧若遇众生尽教佛道涅槃二十七云雪山有草名为忍辱牛若食者即得醍醐又云我初成佛恒沙菩萨来问是义如汝无异诸大乘经如此意义类例皆名顿教相也非顿教部也。

　　始自华严终至法华皆有顿义故显露中唯除鹿苑以余部中皆有顿故名为顿教而非顿部下文不定亦复如是此中又引初成道者且借秘密助入此中明鹿苑初成亦有顿义况诸经耶言七处八会者是旧经五十卷或六十卷成𣈆义熙十四年北天竺佛度䟦陀罗三藏此翻觉贤于扬州司空寺译后有大唐三藏证圣元年来至与于阗实叉难陀此云喜觉于爱敬寺译八十卷成但龙宫三本上本十三世界微尘数偈中本四十九万八千八百偈下本十万偈四十八品今但有三十九品则经犹未尽旧经七处八会新译更加普光明殿一会第一摩竭阿兰若有六品一世主妙严二如来现相三普贤三昧四世界成就五华藏世界六毗卢遮那第二摩竭熙连河曲普光明殿会有六品一如来名号二四谛三光明觉四菩萨问明五净行六贤首第三忉利天会说十住有六品一升须弥顶二须弥顶赞叹三十住四梵行五发心功德六说法说令十住进后位也第四夜摩天会说十行有四品一升夜摩二夜摩赞偈三十行四无尽第五兜率天会说十向有三品一升兜率二升兜率赞叹三十向第六他化天会说十地一品第七重会普光明殿说十地胜进行有十一品一十定二十通三十忍四阿僧祇五寿量明菩萨报生净土随时寿量六菩萨住处七不思议法明佛果德八相海九随相光明功德十普贤行十一如来出现八三会普光明殿说六位一品谓离世间第九游逝多林会说入法界品如是处会所明位行不出别圆但经意兼含义难分判始从住前至登住来全是圆义从第二住至第七住文相次第又似别义于七住中又辨一多相即自在次行向地又是次第差别之义又一一位皆有普贤行布二门故知兼用圆文接别次结如文。

　　○次渐教者又三初约始终共名为渐次又始自下约人在教以判为渐三从方等之初至法华前皆名为渐。

　　二渐教相者如涅槃十三云从佛出十二部经从十二部经出修多罗从修多罗出方等经从方等经出般若从般若出涅槃如此等意即是渐教相也。

　　前文多处及止观等用中间之渐今用旧名通判一代且置藏等是故尔耳顿与不定亦复如是今先引大经通明一代渐教之相此明敷设教门出没利物故用斯渐。

　　又始自人天二乘菩萨佛道亦是渐也。

　　次始自去始自人天终至佛乘亦名为渐此是约人人虽在于诸味渐禀而得益深浅始自人天次第入实此如止观初破三途后达常住此人不经华严但从鹿苑之前初禀人天后渐深入。

　　又中间次第入亦是渐(云云)。

　　言中间者或复初从方等般若后渐渐深入皆如前说并名为渐以鹿苑后皆有人天乃至实相故也此等渐人初不在华严后不至法华教虽经渐或得顿益其未入者若来至法华被开会竟又名渐顿自是别途非全名渐。

　　○三明不定中二初略点示。

　　三不定教者此无别法但约顿渐其义自明。

　　○次引经解释释中三先引教。

　　今依大经二十七云置毒乳中乳即杀人酪酥醍醐亦能杀人。

　　○次释经。

　　此谓过去佛所尝闻大乘实相之教譬之以毒。

　　○三结释经意中又二先明不定之由由往闻法。

　　今值释迦声教其毒即发结惑人死。

　　○次正明不定。

　　若如提谓波利但闻五戒不起法忍三百人得信忍四天王得柔顺忍皆服长乐之药佩长生之符住于戒中见诸佛母即是乳中杀人也。

　　即今世发习且以提谓为首提谓犹属显露未假秘密故至鹿苑方分显秘。

　　酪中杀人者如智度论云教有二种一显露教二秘密教显露者初转法轮五比丘及八万诸天得法眼净若秘密教无量菩萨得无生法忍此是毒至于酪而能杀人也。

　　生酥中杀人者有诸菩萨于方等大乘教得见佛性住大涅槃即其义也熟酥杀人者有诸菩萨于摩诃般若教得见佛性即其义也。

　　次生熟酥中但语菩萨者亦是显露亦应言若秘密教二乘之人处处得入但是文略耳不语今经者如第一卷中分别今经无不定故。

　　醍醐杀人者如涅槃教中钝根声闻开发慧眼得见佛性乃至钝根缘觉菩萨七种方便皆入究竟涅槃即其义也是名不定教相也非不定部。

　　涅槃中言钝根二乘等者应于法华皆得悟入若至涅槃乃是钝中之钝此如五千复成不定言菩萨者即藏通菩萨至涅槃中方得闻常破于无明亦属不定是等皆名发不定故言七种方便皆入究竟者今释不定非但涅槃之中七种方便皆得入实名为不定前诸教中亦复如是若圆教中及别登地得入实者不名不定故不定名必在方便又登地登住超断无明亦名不定是故名为醍醐杀人。

　　○次约观门者此三观中顿观一种全同止观渐及不定少分不同渐初不云先修归戒下去文同如前教中初即人天此中道理初亦归戒但是文略不定但寄渐次论发不定若彼止观但论从师所受修行不定故彼文云或渐或顿或止或观既云天台传于南岳不可从师传于所发是故不同此约昔闻今随修观所发不定又渐次观云从初发心为圆极故修阿那般那彼止观意亦复如是故彼三种初皆知圆人不见之便谓止观渐初不知圆极之理名为别教者谬之甚矣禀此一家皆须谙臆信其虚说徒费余言。

　　二约观门明义者一圆顿观从初发心即观实相修四种三昧行八正道即于道场开佛知见得无生忍如牛食忍草即得醍醐其意具在止观(云云)。

　　○渐次观中二初释。

　　二渐次观从初发心为圆极故修阿那波那十二门禅即是根本之行故云凡夫如杂血乳次修六妙门十六特胜观练熏修等乃至道品四谛观等即是声闻法如清净乳行也次修十二缘观即是缘觉如酪行也次修四弘誓愿六波罗蜜通藏菩萨所行事理之法皆如生酥行也次修别教菩萨所行之行皆如熟酥故云菩萨如熟酥也次修自性禅入一切禅乃至清净净禅此诸法门能见佛性住大涅槃真应具足故名醍醐行也。

　　○次重别指。

　　若的就菩萨位辨五味义如上行妙中辨亦如次第禅门说也是名渐次观也。

　　云若的就者以此中文皆寄四教二乘菩萨辨观故也复更云的即是借用别教行相而初心知圆者是也。

　　不定观者从过去佛深种善根今修证十二门豁然开悟得无生忍即是毒在乳中即能杀人也若坐证不净观九想十想背舍胜处有作四圣谛观等因此禅定豁然心开意解得无生忍即是毒至酪中杀人也若有人发四弘誓愿修于六度体假入空无生四谛观豁然悟解得无生忍即是毒至生酥杀人也若人修行六度修从空出假修无量四谛观豁然心悟得无生忍是毒至熟酥而杀人也若有坐禅修中道自性等禅正观学无作四圣谛行法华般舟等四种三昧豁然心悟得无生忍即是醍醐行中杀人也。

　　○次简示中二初简次结初文自分信法二行。

　　今辨信法两行明于佛法各作三意历前诸教无有一科而不异诸法师也若欲修禅学道历前诸观为法行人说安心法无有一科与世间禅师同也。

　　是名略点教观大意大该佛法。

　　次结中云大该佛法者前标大纲故此结云大该佛法言大纲者此三种义若教若观该通一化语顿则始终俱有语渐又三种不同不定复寄诸门涉于四教列观秪是行者教部教部随行何等为至何位发心所期各各不同不假必须从初至后并未委论诸门网目为是义故名为大纲不同古人以此三名局定判部今师以此为大纲竟于其中间或约声闻钝根菩萨或约利根独悟菩萨或对或并或破或会或盈或缩或显或秘此等诸意随事别释更须约教故与今昔诸判不同。

　　○次引文者证三大纲所以引三文者方便品法说文义显著无量义重叙于开为合作由信解品委领始终五味今昔权实无缺若语方便摄下二周若语信解复该前后故引此三文该通一部本门晓示久成故亦略引是故正引三文义足然三处文文意虽具今从易了随显而说故前之两文文义互彰后之一文该始末故初引方便中意者且取从顿出鹿苑文次引无量义者正当鹿苑后方等般若文后信解者通[(冰-水+〡)*ㄆ]二文今初方便品文又三初引文次解释三结示。

　　二引三文证者所谓方便品无量义经信解品也方便品云我始坐道场观树亦经行于三七日中思惟如此事我所得智慧微妙最第一众生诸根钝云何而可度我宁不说法疾入于涅槃寻念过去佛所行方便力我今所得道亦应说三乘。

　　初引文中具明渐顿云于三七日中者近代释云但是始成不云日数菩提流支云说华严经前之五会初七日说第六会去第二七说引地经云如是我闻等成道未久第二七日也复有人言八会如前第九会别时说新䟽破前二师释云第七日但说十地故知定在第二七日若准深密普曜二经第七日在鹿苑说三乘四分律云第六七兴起行判七七五分律第七日智论五十七十二游一年方始说法过去因果经云初七思惟我法妙无能受者二七思惟上中下根三七思惟谁应闻法即至波罗柰为五人说四谛小云法华䟽云三七已说法华引下文宿王华智佛在七宝菩提树下说法华经今佛亦尔因果经略同令师意者佛在法身地佛眼洞览岂止道场淹留三七今明三七意有所表表三周也初七思惟法说次七思惟譬说三七思惟因缘说皆无机故息大施小此偏就圆为语若通约大乘为语初七思惟说圆次七思惟欲说别三七思惟欲说通皆无机故息大施于三藏。

　　○次释中二先释顿次释渐初释顿中二初正释方便品先顿意也次序品下引二文助释顿后明渐。

　　我始坐道场即是明顿何者从兜率下法身眷属如阴云笼月共降母胎胎若虚空常说妙法乃至寂灭道场始成正觉为诸菩萨纯说大乘如日初出前照高山此明释迦最初顿说也。

　　初文者约大机即寂场之时约小机即成已思惟未说之时。

　　○次文为二初引二文次如此等下判益相不同初又二初引序文次引涌出初引序中二初引今佛。

　　序品云佛放眉间光遍照东方万八千土睹圣主师子演说经法微妙第一教诸菩萨次云若人遭苦为说涅槃尽诸苦际即是现在佛先顿后渐。

　　○次引古佛。

　　又文殊释疑引昔佛亦尔文云又见诸如来自然成佛道世尊在大众敷演深法义次即云一一诸佛土声闻众无数即是古佛先顿后渐。

　　又下方涌出菩萨问讯佛答云如是如是众生易度始见我身闻我所说即皆信受入如来慧除先修习学小乘者如是之人我今亦令得闻是经入于佛慧即是释迦初顿后渐。

　　涌出如文。

　　○次得益不同中二先立不同。

　　如此等初顿未必纯教法身菩萨亦有凡夫大根性者即有两义当体圆顿得悟者即是醍醐初心之人虽闻大教始入十信最是初味初能生后复是于乳。

　　即初后两味不同。

　　○次何者下释又为五初约机缘次如牛下约化主三三教下约教味四又约下约行五以此下结意。

　　何者虽言是顿或乘戒俱急或戒缓乘急如此业生无由自致必须应生引入七处八会大机扣佛譬忍辱草圆应顿说譬出醍醐又顿教最初始入内凡仍呼为乳呼为乳者意不在淡以初故本故。

　　初约机中具得二名大故名顿初故名乳。

　　○次约化主中二先譬。

　　如牛新生血变为乳纯净在身犊子若𡂡牛即出乳。

　　○次合。

　　佛亦如是始坐道场新成正觉无明等血转变为明八万法藏十二部经具在法身大机犊子先感得乳乳为众味之初譬顿在众教之首故以华严为乳耳。

　　机缘虽二约佛恒顿故云具在法身。

　　○三约教中二初单约华严得名。

　　三教分别即名顿教亦即醍醐。

　　○次五味下对余教味得名复殊。

　　五味分别即名乳教。

　　所以对渐不定名之为顿在四味初故复名乳。

　　○四约行中亦从所对得有二名一从所证理极得醍醐名二得乳名复从二义。

　　大行之始二小机未转先列二义。

　　又约行者大机禀顿即破无明得无生忍行如醍醐又虽禀此顿未能悟入始初立行故其行如乳若望小根性人行又如乳。

　　○次何者下释小未转之相。

　　何者大教拟小如聋如哑非己智分行在凡地全生如乳。

　　○五结。

　　以此义故顿教在初亦名醍醐亦名为乳其意可见也。

　　如文。

　　○次释方便品开渐中一初述方便品次故涅槃下引涅槃证初文又二初正引方便品。

　　次开渐者佛本以大乘拟度众生其不堪者寻思方便趣波罗柰于一乘道分别说三即是开三藏教也。

　　○次非但下释古佛同然。

　　非但释迦隐其无量神德作斯渐化过现诸佛亦复如是如前所引当知初顿之后次开于渐。

　　指引序文也。

　　○次涅槃文二先引法譬。

　　故涅槃云从佛出十二部经从十二部出修多罗正与此义相应譬如从牛出乳从乳出酪其譬不违。

　　○次渐机下释味名。

　　渐机于顿教未转全生如乳三藏中转革凡成圣喻变乳为酪即是次第相生为第二时教不取浓淡优劣为喻也。

　　所以言不取浓淡者秪是小机于华严如乳非酪浓于华严。

　　○三结示。

　　方便品文齐于此。

　　如文。

　　妙法莲华经玄义释签卷第三十八

　　　　　音释

　　剧

　　(竭㦸切甚也)。

　　很

　　(胡恳切)。

　　丽

　　(郎计切)。

　　鳏

　　(古顽切无妻曰鳏)。

　　纷纭

　　(纷音芬纭音云纷纭扰乱也)。

　　𡂡

　　(所角切含吸也)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第三十九　车九

　　隋天台智者大师说

　　门人灌顶记

　　唐天台沙门湛然释

　　○次引无量义中二初引文。

　　次引无量义为证者文云我以佛眼观一切法不可宣说所以者何诸众生性欲不同性欲不同种种说法文辞是一而义别异义异故众生解异解异故得法得果得道亦异初说四谛为求声闻人而八亿诸天来下听法发菩提心中于处处说甚深十二因缘为求支佛人次说方等十二部经摩诃般若华严海空宣说菩萨历劫修行而百千比丘无量众生发菩提心或住声闻万亿人天得须陀洹至阿罗汉住辟支佛。

　　○次从佛眼观一切下释经意又二初明初大后小次若依下明初小后大。

　　佛眼观一切法即是顿法在前四谛十二缘即是次渐。

　　初如文。

　　○次文中二初明先小后大之意次次说下正明后大初又二初略标。

　　若依此文说三藏竟次说方等十二部经。

　　○次所以下释。

　　所以次小说大者佛本授大众生不堪抽大出小令断结成圣虽有此益非佛本怀。

　　○次正明中又三初方等次般若后法华初方等中又六初略述其部大旨次故身子下明被弹之人三然方等下明被弹之时四何者下明受弹之意五自昔下明弹诃之益六按无量义下结时此诸文者并寄对小及钝菩萨以明。

　　次说方等维摩思益殃掘摩罗弹诃小乘保果之僻讥刺三藏断灭之非。

　　初文者上句云小偏在声闻下云三藏兼于菩萨。

　　故身子善吉齐教专小初不曾闻大乘威德或茫然弃钵或怖畏却华不知是何言不知以何答。

　　次文者且略举二人余者准例善吉茫然弃钵身子怖畏却华以空智为入道之主故寄此二人故般若中亦加此二。

　　然方等弹斥教在三藏之后被诃之时应在十二年前何以得知皆追述昔诃验是前事。

　　第三文者得果之后即有弹诃弹诃之时复云往昔验知并在十二年前。

　　何者前已禀教得道证于无学荷佛恩深心相体信不复恚怒。

　　第四如文。

　　自昔至今恣殃掘之讥任净名之折得为耻小慕大之益喻如烹酪作生酥即此义也。

　　第五文者若未得果具足烦恼大机复生若其辄诃则惮教不受有损无益斯之谓欤由得果后诃故成二益一者得果成于酪益二者弹诃成生酥益。

　　按无量义得知方等是三藏之后为第三时教也。

　　六如文。

　　○次明说般若中二初引经略立。

　　按无量义经云次说摩诃般若华严海空历劫修行者此是方等之后而明大品。

　　○次大品下释经意释中四初略释经意次又云下明部中共别三大品下结成次第四复言下结益。

　　大品或说无常无我或说于空或说不生不灭皆历色心至一切种智句句回转明修行法即是历劫修行之意也。

　　初如文。

　　○次文者初是共。

　　又云百千比丘万亿人天得须陀洹及阿罗汉住辟支佛者验是共般若也。

　　○次而言下别别即不共。

　　而言华严海空者若作寂灭道场之华严此非次第今依法性论云钝根菩萨三处入法界初则般若次则法华后则涅槃因般若入法界即是华严海空又华严时节长昔小机未入如聋如哑今闻般若即能得入即其义马。

　　此是不共般若与二乘共说又分二义一以法界为华严二以时长通至于后二义俱通是故两存大机则华严不休小机则诸教次第是故钝根犹同小见。

　　大品通三乘人可得有四果华严隔小故无此义故方等之后次说般若为第四时教也复言熟酥味者命令转教领知众物心渐通泰自知萤火不及日光敬伏之情倍更转熟如从生酥转成熟酥也。

　　三四如文。

　　○次明般若之后说法华者亦二初引教略立。

　　又解般若之后明华严海空者即是圆顿法华教也。

　　○次释释中三初明说顿之意。

　　何者初成道时纯说圆顿为不解者大机未浓以三藏方等般若洮汰淳熟根利障除堪闻圆顿即说法华开佛知见得入法界与华严齐法性论中入者是也。

　　○次故下引证结意。

　　故下文云始见我身入如来慧今闻是经入于佛慧初后佛慧圆顿义齐故次般若之后说华严海空齐法华也亦第五时教也。

　　○三复言下结益益中二初明与涅槃同味。

　　复言醍醐者是众味之后也涅槃称为醍醐此经名大王膳故知二经俱是醍醐。

　　○次又灯明下明化缘不同故有无不等于中又四先释次譬三法华下引证四问下料简释疑。

　　又灯明佛说法华经竟即于中夜唱入涅槃彼佛一化初说华严后说法华迦叶佛时亦复如是悉不明涅槃皆以法华为后教后味今佛熟前番人以法华为醍醐更熟后段人重将般若洮汰方入涅槃复以涅槃为后教后味。

　　譬如田家先种先熟先[(冰-水+〡)*ㄆ]晚种后熟后[(冰-水+〡)*ㄆ]。

　　初二如文。

　　○次引证中二先引证。

　　法华八千声闻无量损生菩萨即是前熟果实于法华中[(冰-水+〡)*ㄆ]更无所作若五千自起人天被移皆是后熟涅槃中[(冰-水+〡)*ㄆ]。

　　○次为此下结。

　　为此义故故云从摩诃般若出大涅槃即后番次第也按无量义云摩诃般若次华严海空即前番法华中次第也。

　　○四料简中问。

　　问何意知钝者于法华不入更用般若洮汰。

　　如文。

　　答释论云须菩提何故更问菩萨毕定不毕定答云须菩提于法华中闻诸菩萨受记作佛今于般若中更问毕定不毕定当知法华之后更明般若也。

　　次答中言大论须菩提更问毕定不毕定者大论九十三先举经云须菩提白佛言世尊菩萨摩诃萨为毕定为不毕定佛告须菩提毕定非不毕定须菩提言为何处毕定声闻耶支佛道耶佛言非二乘道中是佛道中须菩提复问为初心菩萨为后心菩萨佛言初心及䟦致皆悉毕定须菩提于法华中已闻诸菩萨得记故已毕定今复更问故知须菩提更为未入者问故知法华之后更说般若明矣般若不殊故结集者同为一部。

　　○三引信解者具历五时又为二先引证领五时教次此五味下结两经同味。

　　三引信解品四大声闻领教证次第者文云其父先来求子不得中止一城其家大富多有僮仆臣佐吏民亦甚众多时贫穷子遇到父舍疾走而去即遣傍人急追将还穷子惊愕称怨大唤无罪囚执此必定死父语使言不须此人勿强将来此领何义领初成佛寂灭道场法身大士四十一地眷属围绕说圆顿教门于时以大拟子机生闷绝当知佛日初出顿教先开譬如从牛必先出乳尔时长者将欲诱引其子而以方便密遣二人形色憔悴无威德者汝可诣彼徐语穷子雇汝除粪即脱璎珞着垢腻衣以方便故得近其子此领何义此领次顿之后隐舍那威德相好作老比丘像说三藏之教二十年中常令除粪得一日之价即是从十二部后出修多罗于时见思已断无漏心净譬如从乳出酪也又经过是已后心相体信出入无难然其所止故在本处此领何义明三藏之后次说方等已得道果心相体信闻大名入住小名出苦言弹诃名无难又进宅内名入入见群臣豪族大功德力闻宝炬陀罗尼见不思议解脱神变故名入也出者止宿草庵二乘境界名出也心相体信者得罗汉已闻骂不瞋内心惭愧不敢以声闻支佛法化人心渐淳熟如从酪出生酥是名从修多罗出方等经即第三时教也是时长者有疾自知将死不久语穷子言我今多有金银珍宝仓库盈溢其中多少所应取与穷子受来领知众物而无悕取一餐之意然其所止故在本处此领何义从方等后次说般若般若观慧即是家业历于名色乃至种智即是众物善吉等转教即是领知但为菩萨说自不行证故无悕取即是从方等经出摩诃般若因是得识大士法门灭破无知譬从生酥出熟酥是为第四时教也复经少时父知子意渐已通泰临欲终时而命其子并会亲族即自宣言此实我子我实其父今吾所有皆是子有付以家业穷子欢喜得未曾有此领何义即是般若之后次说法华先以领知库藏诸物后不须说但付业而已譬前转教皆知法门不须重演观法直破草庵赐一大车授作佛记岂非明见佛性住大涅槃故言从摩诃般若出大涅槃是时无明破中道理显其心皎洁如清醍醐即是从于熟酥转出醍醐为第五时教也。

　　初言次第者华严初云于菩提道场始成正觉在初明矣诸部小乘虽云初成自是小机见为初耳据信解品脱妙着粗故知居次大集云如来成道始十六年故知方等在鹿苑后仁王云如来成道二十九年已为我说摩诃般若故知般若在方等后亦知仁王在大品后法华云四十余年大经云临灭度时当知次第有所据也故知古人以法华为般若对第四味独以涅槃为第五味误矣误矣。

　　○次文又二初明二经味同。

　　此五味教调熟一段渐机众生如身子等大德声闻于法华中得受记莂见如来性成大果实如秋[(冰-水+〡)*ㄆ]冬藏更无所作不生不生名大涅槃即是前番从摩诃般若出妙法华为未熟者更论般若入于涅槃而见佛性即是后番又从般若出大涅槃也。

　　○次然二经下以起尽同相释同味之意于中又二初标次如法华下释。

　　然二经教意起尽是同。

　　初言然二经教意起尽是同者起谓正说初分尽谓正说末分。

　　○释中二初正明起尽同次又涅槃下重辨。

　　如法华三周说法断奠声闻咸归一实后开近显远明菩萨事涅槃亦尔先胜三修断奠声闻入秘密藏后三十六问明菩萨事也。

　　初文者法华以本迹二门为初后二分初则开权显实断奠声闻后明本门增道损生重更辨前开权化主久远成佛故涅槃正说开为四假初纯陀品去明涅槃施断奠三修二长寿品去十四品明涅槃义三现病品去五品明涅槃行四师子吼品去三品明涅槃用故知初已断奠声闻后但明于涅槃义用是故二经起尽同也。

　　又涅槃临灭更扶三藏诫约将来使末代钝根不于佛法起断灭见广开常宗破此颠倒令佛法久住如此等事其意则别第五醍醐佛性味同也。

　　○三明半满相成中意且置前三于一代教复须以半满两义相成方能消通一代妨难五味之处虽然若不论相成于理未尽于中为二初明单用有妨次今明下正明相成。

　　三约五味半满相成者若直论五味犹同南师但得方便若直半满犹同北师但得其实。

　　初文中云若直用五味犹同南师无慧方便虽有方便无实慧故故名为缚若直用半满犹同北师无方便慧虽有实慧无方便故故慧名缚何者若以鹿苑为半后去皆满满中但得约实一途而失于权以他明满不分权实故今顺旧但得名实而失生熟二酥之益及生熟中两教二乘及两教中始入菩萨是故满中但得于实。

　　○次正明中意则不尔互相成益五味则一道竖进味味有半满相成复于味味皆有秘密及以不定是则慧得方便故慧解方便得慧则方便解权实俱游于兹明矣于中又二先略明离过次若华严下正判。

　　今明五味不离半满半满不离五味五味有半满则有慧方便解半满有五味有方便慧解权实俱游如鸟二翼虽复俱游行藏得所。

　　初文中言不相离者半满相对有开有合今家五味次第唯用大经为有所据然诸教意散在诸经大经之文但略结示前诸教耳。

　　○次正判又二初正判次如来下明半满之功是则今家相成之意不同古人者良有以也。

　　若华严顿满大乘家业但明一实不须方便唯满不半于渐成乳三藏客作但是方便唯半不满于渐成酪若方等弹诃则半满相对以满斥半于渐成生酥若大品领教带半论满半则通为三乘满则独为菩萨于渐成熟酥若法华付财废半明满若无半字方便调熟钝根则亦无满字开佛知见于渐成醍醐。

　　初文中言顿满等者华严正隔小明大于彼初分永无声闻故云唯满后之四味或单或带可以意知是故不同旧人所判况复次第永异他人。

　　○次功能中二初举化主称叹。

　　如来殷勤称叹方便者半有成满之功意在此也。

　　○次述声闻领解。

　　四大声闻领解无上宝聚不求自得安住实智中者皆由半满相成意在此也。

　　○四明合不合中二先总明来意。

　　四明合不合者半满五味既通约诸经诸经不同今当辨其开合。

　　○次若华严下正明合不合又为二初正释次问答释疑初文三初明五味有合不合前三味不合般若有合不合法华一向合合是会之异名次自鹿苑下明合不合所以三总就下四句分别合不合相。

　　若华严正隔小明大于彼初分永无声闻后分则有虽复在坐如聋如哑非其境界尔时尚未有半何所论合次开三乘引接小机令断见思则以小隔大既不论满何所可合故无量义云三法四果二道不一不一即不合也若方等教或半满双明或半满相对或以满弹半禀半闻满虽知耻小犹未入大故云止宿草庵下劣之心犹未能改则半满不合般若以满洮练于半命领家业明半方便通入无生半字法门皆是摩诃衍是合其法而不悕取一餐之物即是未合其人是故半满不合若至法华觉悟化城云非真实汝等所行是菩萨道即是合法汝实我子即是合人人法俱合。

　　初法中言后分等者准不思议境界经云舍利子等五百声闻皆是他方极位菩萨故今在此逝多林会迹示声闻据华严经文殊师利逝多林出时舍利弗语五百言汝等且观文殊师利相好威仪等据彼经中舍利弗语辞似如已闻诸大乘竟如在方等般若会时未能悟故状当聋哑以后分之言时仍长远亦可通在鹿苑之前今且判在华严会时。

　　○次文中二初通明三乘得合之处次别显声闻得合之处初文又二初明在法华次明在涅槃二文各有先释次引证。

　　自鹿苑开权历诸经教来至法华始得合实故无量义云四十余年未显真实。

　　若于法华未合于涅槃得合法性论明中下二根八法界者即是得合菩萨也。

　　○次别显声闻中二先标二教。

　　若论声闻一秘密合二显露合。

　　○次释二教释中二先秘次显。

　　秘密合者初为提谓说五戒法已有密悟无生忍者况修多罗方等般若岂无密悟此则不论。

　　初秘中以提谓况出三时此文可以通冠一切。

　　○次明显中三初论未入位随处得入者。

　　若就显露未入位声闻亦随处得合例如般若三百比丘得记者是也。

　　意云此等不专在法华非谓全不至法华。

　　○次明住果不过法华三未入位下明法华中上慢之辈来至涅槃。

　　若住果声闻决至法华敦信令合若住果不合是增上慢。

　　次文中言敦信者入位之人借使至法华不肯合者正当敦逼之文文云若有实得阿罗汉不信此法者无有是处当知不合即是不信不信故名不实得故云不合成增上慢上慢之人实不得入得入之人非增上慢。

　　未入位五千简众起去到涅槃中方复得合。

　　第三文中言五千起去者于涅槃会方得入妙又大璎珞譬喻品中复有五千菩萨闻佛说如来法身功德即从座起绕佛三匝而退目连问佛此诸正士修菩萨道已入如来正法之藏行过二乘何故闻说三身深义不受而退耶佛言善男子此人闻说是法沸血流面何以故是无量劫恒诽谤受罪此五千者从过去恒沙佛所修六度起想著有悔心有退转当经历多劫勤苦千佛过去犹不得度其上首者名曰勇智虽修菩萨道欲得成佛不可得如人欲于虚空造室已发菩提心修六度行有著有悔心有退转虽闻三身尚从座起去况诸声闻未曾入位增上慢者是方等部抑挫之辞故云千佛过去若其实说此人于涅槃中尚已得入。

　　总就诸教通作四句华严三藏非合非不合方等般若一向不合法华一向合涅槃亦合亦不合何者涅槃为末代更开诸权引后代钝根故言亦不合。

　　三四句分别中初句云华严三藏非合非不合者华严带别名非合既是纯大不与小并则不同于方等般若名非不合三藏纯小未合于大名为非合既是纯小不与大并不同方等般若并对而说名非不合涅槃亦合亦不合者本不住小名亦合仍存方便名亦不合余句可知。

　　○次释疑。

　　问菩萨因法华入法界与华严合不见因华严入一乘与法华合答华严入法界即是入一乘(云云)。

　　如文。

　　○次料简中列章。

　　五料简者为三意一约通别二益不益三约诸教。

　　○解释释中二先释次问答释疑初又二初略立。

　　通别者夫五味半满论别别有齐限论通通于初后。

　　○次释释中初明前四味通后次若涅槃下明涅槃法华通至于前初文自四初明华严中二初引经释次况结初文又二初明通至二经次明通至涅槃。

　　若华严顿乳别但在初通则至后故无量义云次说般若历劫修行华严海空法华会入佛慧即是通至二经。

　　初文言二经者谓般若法华以般若亦得名华严故法华佛慧不殊初故。

　　○次通至涅槃为二初正引经次夫日下述意。

　　又像法决疑经云今日坐中无央数众各见不同或见如来入涅槃或见如来住世一劫若减一劫若无量劫或见如来丈六之身或见小身或见大身或见报身莲华藏世界海为千百亿释迦牟尼佛说心地法门或见法身同于虚空无有分别无相无碍遍同法界或见此处山林地土沙或见七宝或见此处乃是三世诸佛所行之处或见此处即是不可思议诸佛境界真实之法。

　　初文者彼经既有住世无量劫之言又见报身莲华藏海说心地法门等故知华严至涅槃后以彼像法决疑结涅槃故。

　　夫日初出先照高山日若垂没亦应余辉峻岭。

　　次述意者初出先照既别得顿名余辉独及与先照何殊则初后俱照高山高山不异照体无别是故初后俱是华严。

　　故莲华藏海通至涅槃之后况前教耶。

　　况结可知。

　　○次若修下酪味通后又为四初略立次何者下证成三释论下以结集证成四当知下总结。

　　若修多罗半酪之教别论在第二时通论亦至于后何者迦留陀夷于法华中面得授记后入聚落被害作结戒缘起又如身子法华请主后入灭均提持三衣至佛问(云云)岂非三藏至后耶。

　　次文者二人虽于法华得记此后犹作三藏结戒之缘故知三藏至后言迦留陀夷者由非时入聚落为俗所疑遂被打杀埋马粪中佛令诸比丘求觅不得从马粪出便入灭度因斯佛制白入聚落文在涅槃故知涅槃共结小藏又如身子于法华中而为请主至灭度已帝释供养已收取三衣付沙弥沙弥持和尚三衣奉佛帝释以事白佛若有所说当受持先至阿难所问已阿难共来至佛所佛问汝和尚戒身灭不答言不灭乃至解脱知见身灭不答言不灭阿难言彼恒说法教化无我故忆此耳佛言止止阿难过去诸佛可非灭耶而五分不灭何所忧愁耶虽云五分不灭终是小乘中意故三藏至后当知声闻虽得授记小机未悟终自见小舍利弗灭度缘出增一第九。

　　释论云从初鹿苑至涅槃夜所说戒定慧结为修妒路等藏。

　　当知三藏通至于后。

　　○三方等至后中二先立。

　　若方等教半满相对是生酥教别论是第三时通论亦至于后。

　　○次何者下释释中二释结。

　　何者陀罗尼云先于王舍城授诸声闻记今复于舍卫国祇陀林中复授声闻记昔于波罗柰授声闻记身子云世尊不虚所言真实故能第二第三授我等记故知方等至法华后。

　　释中云陀罗尼云者是方等陀罗尼下卷经云文殊师利言今我不知是大陀罗尼义之所趣向念已白佛言世尊如前所说先于王城已授声闻记今复于舍卫国授声闻记昔于波罗柰授声闻记我今少疑欲有请问惟佛𦗟许舍利弗问文殊师利世尊授记不久得菩提各于世界如今世尊世尊不虚所言真实故能第二第三授我等记必当如释迦牟尼言至法华后者即指王城授记同于法华舍卫国记即指方等在法华后彼经下文又云舍利弗闻文殊得记问文殊师利于汝意云何文殊语舍利弗汝意云何犹如枯树更生华不亦如山水还本处不析石还合不燋种生芽不舍利弗言不也文殊言若不可得云何问我得记生欢喜不授记无形无相无我无有言语无去来今犹如野马如是观者乃名得记此文是文殊破舍利弗得记之相亦同弹诃仍似般若亦可云般若在前意也。

　　○四明般若中二先立。

　　般若带半论满是熟酥教别论在第四时通论亦至初后。

　　○次何者下释释中二初文正引经释。

　　何者从得道夜至泥洹夜常说般若。

　　○次又释论下引事证。

　　又释论云须菩提问毕定不毕定当知般若亦至后。

　　○次明后至初为二先涅槃次法华初文二初立。

　　若涅槃醍醐满教别论在第五时通论亦至于初。

　　○次释释中二先据道理。

　　何者释论云从初发心常观涅槃行道前来诸教岂无发心菩萨观涅槃耶。

　　○次大经下证。

　　大经云我坐道场菩提树下初成正觉尔时无量阿僧祇恒沙世界诸菩萨亦曾问我是甚深义然其所问句义功德亦皆如是等无有异如是问者则能利益无量众生此则通至于前。

　　○次法华中二初分显秘。

　　若法华显露边论不见在前秘密边论理无障碍故身子云我昔从佛闻如是法见诸菩萨受记作佛。

　　○次结。

　　岂非证昔通记之文。

　　云通记者昔日授记佛意不壅小乘情隔自无悕取况约秘密已记二乘据斯以论通至鹿苑。

　　问涅槃追说四方等正开四别教复有四若为分别答涅槃当四通入佛性别教次第后见佛性方等保证二不见性(云云)。

　　次释疑中云别教复有四者别教十住修生无生十行修于无量十向修于无作登地证于无作故云有四又十行中习诸佛法具足习于一十六门亦名为四问住以习八何故行中更习十六答前是自行随用一门后为化他是故行中更习前八是故十六俱须广习。

　　○二益不益中先叙意。

　　二就益不益料简者若华严为乳三藏为酪此则方便味浓大乘味薄。

　　○次分释释其浓淡初约取用边为二先释次不可下结初文二谓譬合。

　　释此为三一取用益为论如贵药非病治贱药是病宜贵药非宜徒服无益。

　　初说华严于初心未深益于渐机亦未转于二缘如乳若渐机禀三藏能断见思三毒稍尽即转凡成圣如变乳为酪。

　　○次文二先以譬结次少分下明譬意初文亦二先譬。

　　不可以用益谓贱胜不用益谓贵劣。

　　○次合合又二先正合。

　　华严亦如是。

　　○次于小下以譬帖合。

　　于小如乳于大如醍醐。

　　少分譬喻不可全求也。

　　次譬意中言少分譬喻不可全求者以华严为乳但取机生未堪入大复在五味最初而说是故华严分喻初味而未得于华严之顿及别圆两教俱有五味次第之相复有不定及秘密等。

　　○次约良医譬简中三初譬。

　　二如良医有一秘方具十二药三种最贵善占病相盈缩所宜终不乖候谬有所治。

　　○次佛亦如是下合。

　　佛亦如是圆方妙治具十二部无问广记最为甚深菩萨智利具足全服二乘病重以九为剂。

　　○三此若下结结中二先结盈缩意。

　　此若不缩于病无益于不缩为乳于缩为酪。

　　○次此取下结用譬意。

　　此取相生次第为譬不取浓淡浅深。

　　不以味浓为乳味淡为酪故知自约次第相生为譬全用在初故如乳缩用居次故如酪。

　　○三约行人中二先正释次更问答料简初文二初正约小乘行人得名不同。

　　三约行人心者说华严时凡夫见思不转故言如乳说三藏时断见思惑故言如酪至方等时被挫耻伏不言真极故如生酥至般若时领教识法如熟酥至法华时破无明开佛知见受记作佛心已清净故言如醍醐。

　　○次行人下结不同意。

　　行人心生教亦未转行人心熟教亦随熟。

　　○次问答中二先问。

　　问为一人禀五味为五人耶。

　　○次答答中为三即顿渐不定初文是顿次自有下是渐三自有利根下不定三文各二先释次引大经。

　　答自有一人禀一味如华严中纯一根性即得醍醐不历五味也大经云雪山有草牛若食者即得醍醐自有一人历五味如小乘根性于顿如乳三藏如酪乃至醍醐方乃究竟如大经云从牛出乳乃至酥出醍醐。

　　自有利根菩萨未入位声闻或于三藏中见性是历二味自有方等中见性是历三味般若中见性是历四味如三百比丘大经云置毒乳中遍五味中悉能杀人即此意也。

　　以由三例不同故禀味亦多少不一此即义当于三非即约行论三何者如二乘人至醍醐时亦得名顿如不定中见性之言并是顿义由初问云禀味多少是故答中还依教相出此三意言历二味乃至四味者至第二味即便见性故云二味三四亦然。

　　妙法莲华经玄义释签卷第三十九

　　　　　音释

　　蜎

　　(许缘切小飞也)。

　　蠕

　　(乳兖切虫动貌)。
乾隆藏第 116 册 No. 1490 妙法莲华经玄义释签(第4卷-第40卷)


　　妙法莲华经玄义释签卷第四十　　车十

　　隋天台智者大师说

　　门人灌顶记

　　唐天台沙门湛然释

　　○第三历诸教中二先总以五味对凡夫及四教次一一教各具五味初文二初引经。

　　三历诸教料简者如大经云凡夫如乳声闻如酪菩萨如生熟酥佛如醍醐。

　　○次释譬。

　　今释此譬总喻半满五时凡夫无治道全生如乳声闻发真通皆如酪通教菩萨及二乘如生酥别教如熟酥圆教如醍醐。

　　○一一具五中先略标。

　　今当教各判五味。

　　○次各释文自为四具如止观第三记一一教中皆有顿渐不定等三是则非但五味名通三教亦何滞碍超果不定者一一教中既各用五味之譬以譬于渐若发宿习不历五味而能顿超名之为顿随发不同名为不定若尔通别菩萨云何复名超果之义答教道无超证道亦有是故四教皆有顿渐不定等四。

　　大经云凡夫如乳须陀洹如酪斯陀含如生酥阿那含如熟酥阿罗汉支佛佛如醍醐有超果者即得醍醐或有味味入者此即三藏教中三意也。

　　当通教中五味者大经三十二云凡夫佛性如杂血乳血者即是无明行等一切烦恼乳者即善五阴是故我说从诸烦恼及善五阴得三菩提如众生身皆从精血而得成就佛性亦尔须陀洹斯陀含断少烦恼如真乳阿那含如酪阿罗汉如生酥支佛至十地菩萨如熟酥佛如醍醐超果不定(云云)。

　　当别教自明五味者第九云众生如牛新生血乳未别声闻缘觉如酪菩萨之人如生熟酥诸佛世尊犹如醍醐具有超果不定(云云)。

　　○圆教中初文是顿次无差而差去是渐三从佛去是不定。

　　当圆教但一味大经云雪山有草名曰忍辱牛若食者即得醍醐正直纯一故不论五味若无差别中作差别者约名字即乃至究竟即判五味相生也。

　　渐中言约名字至究竟即判五味相生者只以五即次第对五。

　　从佛出十二部即是出乳新医用乳也可约四善根就发中为五味也。

　　三云从佛出十二部经者是发不定教虽是顿由发不定即是从十二部教发则不定即是顿中不定教也亦有超位以为圆中之顿也言可约四善根等者五品外凡未得名发应以断惑高下而判位也应云初信如乳二信至七信如酪八九十信如生熟酥始从初住终至妙觉并如醍醐约此五味复论不定。

　　○次增数明教中所以立此门者正言教门虽多不出从实以开权从权以合实以此例知一切教门大意可解于中自二先迹次本初迹中三谓序释结。

　　六增数明教者先约迹次约本夫教本逗机机既不一教迹众多何但半满五时当知无量种教今且增一至八。

　　初如文。

　　○次释一法中又二初正明开合次总结初又二初从大一以开诸一次从大一以开小一皆先开次合。

　　初约一法明开合者十方佛土中唯有一乘法于此法不解全生如乳若欲开者开圆出别教一乘也若于别不解亦全生如乳又开通一乘也若于通不解亦全生如乳又开三藏一乘也虽开为四皆名一大乘法俱求佛果也。

　　初言一乘者皆取四教中大乘故云俱求佛果。

　　若于三藏一乘得解即变乳成酪乃至入本一乘也(云云)。

　　所言本者即圆一乘也。

　　若于四一乘不解又更于三藏开出声闻支佛教。

　　若断结证果心渐通泰者即却二乘唯言大乘求佛渐以般若洮汰令心调熟即废方便一乘唯圆实一乘故云如我本誓愿今者已满足化一切众生皆令入佛道若以小乘化我则堕悭贪是事为不可。

　　是故始从一而开一终从一而归一。

　　○次二法中二先明开合。

　　若约二法论开合者约半满两教初明华严之满若众生无机次约满开半次方等对半明满次般若带半明满次法华舍半明满。

　　○次总结。

　　始则从满开半终则废半归满(云云)。

　　○次约三法中但列二种三法。

　　次约三法论开合者即是于一佛乘方便说三既知息已灭却化城亦是约三善声闻为下善(云云)。

　　亦应论开合相文略可见。

　　○次二种四法。

　　次约四法论开合者即是四教约圆开别约别开通次开三藏如是次第会来合圆(云云)又四法论开合者约四门本是圆四门众生不解开出别四门乃至通三藏四门利者得传传入钝者五味调入。

　　如文。

　　○次五法中亦二种不同五中亦有横竖二五初列二五次二开合。

　　次约五法论开合者即是五味从初十二部开修多罗乃至涅槃教教论五味从初五味开诸五味细细渐合还归圆满五味。

　　○次六法中唯一种便列七八于中初列。

　　次约六法论开合者即是四教大乘六度七觉分八正道也。

　　○次初开下示开合相。

　　初开圆出别乃至三藏如是缩合还一圆道(云云)。

　　○次七八二法者于法相论开合开即成八合即成七。

　　次约七法论开合者谓四教二乘并人天乘若上向合圆别不者下向合人天令七数足开合(云云)。

　　次约八法论开合者约前八法开合(云云)。

　　若得开合之意自在说之。

　　○次本门者例于迹门又为三先标次立本门三种法相谓亦有顿渐不定三正明开合。

　　二约本门明教开合者借迹知本本亦复如是。

　　○次又二初通示本从一佛界开出无量形类。

　　复次本门中明或示己身或示他身或说己法或说他法己身是佛法界像他身是九法界像己法是圆顿佛之知见降此已下皆是他法虽示种种形欲令度脱故虽说种种道其实为一乘此即开合意也。

　　○次结此等形类不出顿等三法。

　　如是开合半满五味宛然无失次第之意弥复分明非次第意自然可解不定之教弥为易见矣。

　　○次正开合中准望于迹本但是此诸开合之法在久本上故即成本例应可解欲令易见故更明之但是本初成道作斯设化耳初一法中亦先开合。

　　从一开一者十方佛土中唯有一乘法众生不解全生如乳从此圆一乘开出别一乘众生又不解亦全生如乳又开出体法一乘众生又不解亦全生如乳又开出析法一乘众生即解是则转乳为酪次入体法即转酪为生酥次入别一乘即转生酥为熟酥次转入圆一乘如转熟酥为醍醐是中备有顿渐不定(云云)。

　　○次结。

　　此是从一以开一从一以归一也。

　　次从二以开二者元本是如来藏如来藏中备有半满不思议之二众生不解全生如乳又开出带半之满又不解全生如乳又开出破半之满众生不解亦全生如乳又单说半众生解转乳为酪次说破半之满转酪为生酥次说带半之满众生为一熟酥次纯说不思议之满众生如醍醐此中具有顿渐不定即从二开二从二归二。

　　约二法论开合中本是如来藏者即是法华正体一实之理故名为藏实理之中备有同体权实之法名为半满众生不解是故开出带半之满如般若部对二乘半以明于满又亦不解是故更开破半之满谓方等部凡所说大多破二乘又亦不解更开单半谓鹿苑教所言二者由立半名以对于满然法华前未有半名来至法华涅槃等部说于教意方称为半鹿苑唯小故永不立半教之名方等弹斥小乘绝分何半之有般若付财尚无悕取犹属他人亦不名半如世半字堪助成满故名为半今以此半而对于满故亦名半此从不思议二开思议之二今合思议之二归于不思议二不思议二纯一醍醐。

　　从三归三本是即空即假即中之三众生不解即开次第之三又不解即开体真之三又不解即开析法之三利人从析空之三入体空之三从体入次从次入即钝者住析三故用即空三调之即生酥又用次三调为熟酥今方得入即空即假即中此约三法论开合也。

　　四法开合者本是圆四门众生不解开别四门乃至三藏四门传传令入如前。

　　约五法论开合者约五味准前(云云)乃至八亦如是。

　　○记者私录异同。

　　从记者私录异同下是章安杂录随己异闻不关于记大师说也故不依文次亦无深浅于中为二初杂记异闻次惟文下述己推师结前生后初文为四初料简般若与法华以辨同异二明经论诸藏离合三明四教名义所凭四破古五时七阶不同初文二先难次有人下会通。

　　有人引释论会宗品举十大经云经大云经法华经般若最大又大明品云诸余善法入般若中谓法华经亦是善法也第百卷云法华是秘密般若非秘密为不明二乘作佛故又云般若法华是异名耳此三种云何通。

　　初文者初列经文竟次结问云此三种云何通者一者据会宗大明似般若胜于法华二者据第百卷则法华胜于般若三者但是异名则似二经齐等一论三文似如相反云何会通。

　　○次会通中但会前二不会第三以会前二知同异故于前二中先会般若胜次会法华胜初文二先引他会次明今会初他会中二先会次问答释疑初文三初义立二慧次又般若下引证三善众经下结胜初又二先立。

　　有人会云众圣以无心契无相如众流纳海若其化物以无相为宗如空总包。

　　○次般若下结。

　　般若盛明此二故于十经最大。

　　结中云谓盛明此二者谓自契无相及以化物自行为实化物为权般若盛明权实二慧此乃通方未足申于般若为胜。

　　又般若明第一义悉檀是故最大又九十品前六十品明实慧无尽品去明方便二慧是三世佛法身父母是故最大。

　　次引证中先引第一义悉檀意次一部以明二慧与难意同此意未显。

　　善众经明此二皆摄入般若中。

　　○次释疑中问。

　　问众经明此二亦应般若摄入众经中。

　　如文。

　　○答。

　　答大品最初专明此二余经不尔古来称般若是得道经故知大也。

　　大品最初专明此二故当名耳。

　　○今谓去章安破。

　　今谓还是论语专大义何谓会通。

　　先斥云还是大论文者前之三文既有相违还引论语何名会通故于诸经法华为最。

　　○从会通者去章安会通。

　　会通者有共般若不共般若不共般若最大余经若明不共其义正等(云云)。

　　但语般若部中有不共理则所引三文理自无违何者不共般若摄一切法何妨法华亦入其中法华开显无非一切种智此则初义无违虽同种智般若不明二乘作佛此则第二义无违般若只是种智种智不过权实妙法只是开权显实况五佛章门皆是种智故知名异意义不殊此则第三义无违。

　　○次他会通去会第二义又二先古师会次今会初又二先会次问答释疑初文二初古会次然密下今判。

　　他会通法华明二乘作佛是秘密般若不明二乘作佛故非秘密秘密则深般若则浅何者般若明菩萨是佛因于义易解故非秘密二乘作佛与昔教反于义难解故是秘密论云如用药为药其事易用毒为药其事难(云云)。

　　初文中初至其事难者此亦明他会义未周他亦不知指何为昔何教二乘不能具破故但云云然判法华胜般若此则可然又准论文言法华是秘密者须知密秘语同意别如前云是显非密谓非覆隐之密如前教有二乘发心不令未发者知故是覆密今望般若为密者此是秘妙之密般若中无法华为胜前已委释不能重叙故复云云又他人引论譬者昔以烦恼生死为毒今以入生死不断烦恼如用毒为药亦不知指何菩萨断与不断又言菩萨是佛因者如般若中三种菩萨二教菩萨至果无人用何菩萨为何佛因而言易解非秘密耶具如破光宅中说又复方等般若中圆何曾不明二乘作佛何时不明用毒为药但不显露对二乘说则名为秘。

　　然密显通大小释论第四云显示教明罗汉断惑清净菩萨不断惑不清净故菩萨在后列若秘密法明菩萨得六神通断一切烦恼超二乘上当知显示浅秘密深今般若法华皆明菩萨得无生忍具六神通并秘密并深并大就秘密更论秘不秘般若不明二乘作佛阙此一条故言不秘耳。

　　次今判中欲辨别意助明秘妙之密是故显密通大小等则大密小显故明衍中菩萨断惑于密复更以一意直显即般若不明二乘作佛故云阙此一条等也。

　　问般若未开权应是秘密法华开权应是显示答若取开权如所问今取浅易为显示耳问若尔未了者云何言大答据二慧为深大不明二乘作佛为未了问既言深大何不说二乘是方便令得作佛此义未了亦何大乎答非独自释睿师亦云般若照也法华实也论穷理尽性明万行则实不如照取大明真化解本无三则照不如实是故叹深则般若之功重美实则法华之用高也问虽引睿师如攀枯求力不觉人杌俱倒释犹未了。

　　次料简释疑中更一问答以第一文显示义深为问答意者今言显示不与前同故般若浅易次门者般若望法华既未显了何故称大答文可见次一问答亦未显理故章安立问责竟次亦以共不共破。

　　今谓不共般若何时不明二乘作佛与法华平等大慧更复何殊耶。

　　○次从众经论去明诸藏离合者以诸藏义通于诸经自古释经经前立门皆有藏部所摄一门今既法华遍收诸教所以用藏遍通诸经是故章安于诸经论凡所明藏并能遍收一切诸经故始自二藏终至八藏皆以一期佛教通之初列二藏乃至八藏。

　　众经论明教非一若摩得勒伽有二藏声闻藏菩萨藏又诸经有三藏二如上加杂藏分十一部经是声闻藏方广部是菩萨藏合十二部是杂藏又有四藏更开佛藏菩萨处胎经八藏谓胎化藏中阴藏摩诃衍方等藏戒律藏十住藏杂藏金刚藏佛藏彼诸藏云何会通。

　　○次从通二藏者下通诸藏意入今四教及以八教。

　　通二藏者其一通声闻其二通菩萨藏。

　　初以二藏通四教者以声闻藏通三藏教以菩萨藏通于三教谓摩诃衍藏。

　　通三藏者初通声闻藏次通杂其一通菩萨藏。

　　次通三藏者声闻藏通三藏教杂藏通通教别教别教虽是独菩萨法带方便故亦入实故故名为杂后菩萨藏通于圆教。

　　通四藏者一一相通。

　　次通四藏者即以一教各对一藏故云相通非谓四中更互相通但藏与教一一互通声闻杂菩萨佛次第以对四教意义可见若四互通具如前四名互显但教体已定不可互有。

　　通八藏者八藏降神已来四教从转法轮已来时节节有异今以转法轮来八教通之若胎化藏中阴藏未为阿难说时即是秘密教为阿难说时即是不定教摩诃衍方等藏即顿教戒律藏去五藏即渐教中之次第戒律藏即三藏教十住藏即方等教杂藏即通教金刚藏即别教佛藏即圆教然佛意难测一往相望作此会通(云云)。

　　次以八教通八藏者前三如文且指鹿苑为渐之初次方等后即是般若是故次列通别圆三正指此三为般若部不论法华者以法华部非八数故故第一卷结教相云今法华是定非不定等前八教中虽有显露望秘名显犹为权教近迹所覆是故不同法华之显又八教中虽有圆教带偏明圆犹属于渐故前文云渐开四教今法华圆开偏显圆圆外无法。

　　○三明四教名义所凭中又二先明他问答次今引教会通。

　　问四教名义出何经答长阿含行品佛在圆弥城北尸舍婆村说四大教者从佛闻从和合众多比丘闻从一比丘闻是名四大教。

　　初文问四教出何经者答中乃引阿含四教者但同有四非即藏等亦一往语耳然教定体与今不同。

　　○次今文会通二先通经次通论初文先引月灯三昧经。

　　月灯三昧经第六明四种修多罗谓诸行诃责烦恼清净。

　　○次章安会释又二先会一重次彼经下指广初又二先别对。

　　私释会之诸行是因缘生法即三藏义也诃责是体知过罪即通教义也烦恼者不入巨海不得宝珠若无烦恼则无智慧即别教义也清净者既举一净当名任运有我常乐等即圆教也。

　　○次通对一一教皆具四句。

　　又一一教具四修多罗诸行即集谛诸行果即苦谛诸行对治对治烦恼即道谛诸行清净即灭谛此三藏中具四修多罗也又诃责诸行即集谛诃责诸有即苦谛诃责烦恼对治即道谛诃责清净即灭谛此通教中具四修多罗又烦恼诸行是集谛烦恼诸有是苦谛烦恼行被诃责即道谛烦恼清净即灭谛此别教中具四修多罗又涅槃即生死苦谛清净也菩提即烦恼集谛清净也烦恼即菩提道谛清净也生死即涅槃灭谛清净也此圆教中四修多罗。

　　彼经复明四论四法四境界四门四断烦恼智四苦四集四道皆与四教相应具如彼应知。

　　次指广者彼经因月光童子菩萨问佛为广说至第六卷初佛告月光童子有四种言论不可思议谓诸行等四下去诸文一一皆安不可思议复有四相应法谓诸行等文如前列四门四语四音声四清净语四语言道四种密语四辩才四修多罗四多闻四种断无明智如是等总有七十七科四法一一皆云诸行及不思议等如云一者诸行法门不可思议二者诃责门不可思议三者烦恼门不可思议四者清净门不可思议乃至诸行断无明智不可思议乃至清净断无明智不可思议诸四皆尔故与四教义甚相应如断无明智四教各有当教无明余皆准此以义消释。

　　○次约地论第七十波罗密者于中二先引论次会。

　　地论第七地云一念心具十波罗蜜四摄三十七品四家释四家云般若家谛家舍烦恼家苦清净家。

　　初文者地持第七以十二住摄一切位释第七住菩萨即当第七远行地能依为住所依为地此论自以十二住为能依不得以行前十住以为能依向后十地以为所依于念念中具十波罗密乃至四释。

　　私释者约苦谛为初门修道品令苦清净者即三藏义也舍烦恼家者即无相体达为舍如色是空以空舍无相论修道品者此即通教义也般若家者般若智照诸法明了恒沙法门皆悉通达而修道品此即别教义也谛家者谛即实相之理即是圆教约实相而修道品也具如彼说(云云)。

　　今借四释以对四教若借高位念念具法以成初心具法之意以证圆门初后不二故得用也亦可一一教皆具四家。

　　○四判教不同者为三先略述古异次今验下破三人情下今立初文又三先立渐顿次立了不了三立一音。

　　达摩郁多罗释教迹义云教者谓佛被下之言迹谓踪迹亦应迹化迹言圣人布教各有归从然诸家判教非一一云释迦一代不出顿渐渐有七阶五时世共同传无不言是。

　　初顿渐中云渐有七阶五时者恐将五时之前人天为两阶二乘为二阶并余三时名为七阶。

　　又云五时之言那可得定但双林已前是有余不了涅槃之唱以之为了。

　　又言佛一音报万众生大小并受何可以顿渐往定判无顿渐。

　　○次破中但破前二不破一音既破渐顿一音自坏于前又二先破顿渐次然大品法华下破了不了初又二先总破顿渐次别破渐中七阶五时初又三先破。

　　今验之经论皆是穿凿耳何者人云佛教不出顿渐而实顿渐摄教不尽如四阿含经五部戒律教未穷深未得名顿说亘始终复不与大次第为渐是则顿渐不摄何得云佛教不出顿渐也。

　　○次然不无下纵。

　　然不无顿不得全破何者凡论顿渐盖随所为若就如来实大小并陈时无前后但所为之人悟解不同自有顿受或从渐入随所闻结集何得言无顿也。

　　○三但不可下略示。

　　但不可定其时节比其浅深耳。

　　○次人言下别破渐中七阶五时者先破初时人天二阶。

　　人言渐教中有七阶五时言佛初成道为提谓波利说五戒十善人天教门然佛随众生宜闻便说何得唯局初时为二人说五戒也又五戒经中二长者得不起法忍三百人得信忍二百人得须陀洹果普曜经中佛为二长者授记号密成如来若尔言初为二人说人天教门义何依㨿又二长者见佛闻法礼佛而去竟不向鹿苑初说五戒时未化陈如与谁接次而名为渐。

　　○次人言第二时下破余四时五阶初破第二时。

　　人言第二时十二年中说三乘别教若尔过十二年有宜闻四谛因缘六度岂可不说若说是则三乘别教不止在十二年中若不说是一段在后宜闻者佛岂可不化也定无此理经言为声闻说四谛乃至说六度不止十二年盖一代中随宜闻者即说耳如四阿含经五部律是为声闻说乃讫于圣灭即是其事故增一经说释迦十二年中略说戒后瑕玼起乃广制长阿含游行经说乃至涅槃何得言小乘悉十二年中也。

　　○次人言第三下破第三时。

　　人言第三时三十年中说空宗般若维摩思益依何经文知三十年中也。

　　○言四十年下破第四时。

　　言四十年后说法华一乘法华经中弥勒言佛成道来始过四十余年然不可言法华定在大品经后何故大智论云须菩提于法华中闻说举手低头皆得作佛是以今问退义若尔大品与法华前后何定也。

　　○然大品下正破第五时兼破了不了于中二先广破次若尔诞公下结难初文又二先对四经明皆有了次复应下总约诸经明皆有了初文三先引大经明三经名异体同次大品下明三经义同言异三人以下引人为验。

　　然大品法华及涅槃三教浅深难可辄言何者涅槃佛性亦名般若亦名一乘一乘是法华之宗般若是大品所说即是明性复有何未了乎。

　　初如文。

　　大品中说第一义空与涅槃经明空无异皆云色空乃至大涅槃亦空又大品说涅槃非化维摩说佛身离五非常与涅槃明常说涅槃不空有何异而自生分别言维摩偏詺明常大品一向说空也。

　　次文中云维摩佛身离五非常者如净名室内为诸国王长者说法云是身无常无强无力无坚速朽离此非常得五常身如阿难章云如来身者即是法身一非思欲身二佛为世尊三佛身无漏四佛身无为五不堕诸数。

　　○三引人又为五初寄隐本。

　　人以阿难等诸声闻在大品会复经法华会终至涅槃会故知大品法华涅槃应有浅深义不必尔何者如阿难迦叶经法华会若未闻说常涅槃会中二人不在何由得有常解流通涅槃复次舍利弗在佛涅槃前七曰灭度大目连为执杖外道所打亦在佛前涅槃皆不在双林之会岂可不得常解乎即知法华中已悟常竟不假更闻。

　　○次又舍利弗下寄显本。

　　又舍利弗等诸声闻皆是如来影响如法华经说知众乐小法而畏于大智是故诸菩萨作声闻缘觉涅槃亦云我法最长子是名大迦叶阿难多闻士能断一切疑自然能解了是常与无常故知影响之人在大则大在小则小何可就其人以定阶渐也又若从法华后入涅槃者法华经中已明王宫非始久来成道何由涅槃中方引道树始成执实为疑故知为一段众生最后闻常者涅槃经闻法华者不假闻涅槃也。

　　○三又涅槃下引互指同。

　　又涅槃经有大利益如法华中八千声闻得受记莂成大果实若以法华得记证涅槃之益即是理同教无深浅明矣。

　　○四又法华下龙女所得同。

　　又法华优波提舍中明法华经理圆教极无所缺少。

　　○五大智论下明所付同。

　　龙树于大智论中叹法华最为甚深何故余经皆付阿难唯法华但付菩萨是知法华究竟满足弗须致疑。

　　故知诸经同皆明常有何不了。

　　复应当知诸大乘经指归不殊但随宜为异耳如华严无量义法华皆三昧名般若是大智慧维摩说不思议解脱是解脱大涅槃是究竟灭文殊问菩提是满足道悉是佛法法无优劣于中明果皆是佛果明因皆是地行明理皆是法性所为皆是菩萨指归不当有异人何为强作优劣。

　　若尔诞公云双树已前指法华经悉不了岂非诬誷也。

　　诸经及结可见。

　　○次人情下明今意者先结生。

　　人情既尔经论云何。

　　○摩得下正释又为五先引文立藏次然教必下对藏分人三然此下简于傍正明立藏意四问答释妨五今之下开藏对教初文又三初引摩得论文。

　　摩得勒伽说十二部经唯方广部是菩萨藏十一部是声闻藏。

　　○次又下引结集者。

　　又佛为声闻菩萨说出苦道诸集经者以为菩萨所说为菩萨藏以为声闻所说为声闻藏。

　　○三龙树下引大论。

　　龙树于大智论中亦云大迦叶与阿难在香山撰集三藏为声闻藏文殊与阿难集摩诃衍经为菩萨藏涅槃亦云十一部经为二乘所持方等部为菩萨所持是以依按经论略唯二种声闻藏及菩萨藏也。

　　○次文又二初略分。

　　然教必对人人别各二声闻藏中有决定声闻及退菩提心声闻菩萨藏中有顿悟大士有渐入菩萨。

　　○次声闻藏中下释出所以于中先释二种声闻。

　　声闻藏中决定声闻者久习别异善根小心狭劣成就小性一向乐小佛为说小毕竟作证不能趣大言退菩提心声闻者是人尝于先佛及诸菩萨所发菩提心但经生历死忘失本念遂生小心志愿于小佛为说小终令趣大然决定声闻一向住小退菩提心声闻后能趣大虽有去有住而受小时一故对此二人所说为声闻藏。

　　○次菩萨藏下释出二菩萨。

　　菩萨藏中有能顿悟者如华严等经所为众生不由小来一往入大故名为顿从渐入者即向退菩提心声闻后能入大大从小来故称为渐虽有顿渐不同然受大处一故对此二人所说为菩萨藏也。

　　然此二藏随所为随所说声闻藏中有菩萨为影响然非所为不可从菩萨名作大乘经菩萨藏中亦有声闻人非正所为宗不说声闻法故不可名为小乘法拟人定法各自不同是以要而摄之略唯二也。

　　问佛为三乘人说三种教何以故判藏唯有其二答佛为求三乘人说三乘法然闻因缘者即是声闻辟支佛出无佛世但现神通默无所说故结集经者集为二藏也依经判教厥致云尔。

　　三四如文。

　　○第五对教又二初正对。

　　今之四教与达摩二藏会通云何彼自云要而摄之略唯二种今开分之判为四教耳声闻藏即三藏教也菩萨藏即通别圆教也为决定声闻说三藏教为退大声闻说通教为渐悟菩萨说别教为顿悟菩萨说圆教。

　　○次非唯下叹结。

　　非唯名数易融而义意玄合今古符契一无二焉。

　　○次惟文略下述己推师又三先述记者意次师云下述禀师作意三此备下结此生下初又二先述略意。

　　唯文略而义广教一而蔽诸。

　　○次若申下述须广意先法。

　　若申隐以使显须多作论义。

　　○次喻。

　　如捕猎川泽饶结筌罤岂渔猎者好博耶不得已而博耳。

　　○述师中二先谦退。

　　师云我以五章略谭玄义非能申文外之妙特是粗述所怀常恨言不能畅意况复记能尽言。

　　○次虽下劝叹又三先教次观三圆通下结。

　　虽然若能寻七义次通十妙研别体七余五钩𤨏相承宛宛如绣引经印定句句环合非直包诸名教该乎半满而已矣。

　　初教中云若能寻七义等者是第一卷中七番共解次通十妙者用通解七来通十妙初以七义通十妙竟回此通义入一一妙皆以七义一一释之研别体七者将通解之七研于别解皆使具七虽即用七五章钩锁终自宛然章章科科七义无阙。

　　又即事成观凿凡夫之干土见圣法之水泥。

　　○结中初句结教。

　　圆通之道于斯通矣。

　　○次遍朗下结观。

　　遍朗之朗于兹明矣。

　　此备于前今更消文于后也。

　　妙法莲华经玄义释签卷第四十

　　　　　音释

　　鍮

　　(音偷铜属)。

　　聋哑

　　(聋卢红切耳无闻也哑𠋣下切口不能言也)。

　　挫

　　(干卧切摧也)。

　　愕

　　(五各切惊愕也)。

　　悕

　　(音希望也)。

　　睿

　　(以芮切)。

　　詺

　　(弥正切詺目也)。

　　誷

　　(音罔诬誷也)。
