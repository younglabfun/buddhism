嘉兴藏第 32 册 No. B277 云栖法汇（选录）(第1卷-第11卷)


　　重刻诸经日诵序

　　嘉禾项君。向以坊本百八般经入云栖。谓是经。僧尼道俗晨夕所持诵。而真伪交杂。识者诮焉。幸为我一甄别之。以式初学。予按其本。勾抹诠次。去伪而存真。复披括经律。及古今人著作。取其最切近者一二。增益之。甫就槁。未较也。以致项君。项君随付剞劂。而同邑许君。又仍其刻刻焉。予近阅一过。见其错误颇众。乃重加订正。别为方册。梓而置之云栖山中。庶善本流布。终成二君之美。其览前之二刻者。当以是为左券云。

　　时
万历二十八年岁次庚子十月既望云栖袾宏识

　　诸经日诵集要目录卷上总集○朝时课诵第一大佛顶首楞严咒千手千眼无碍大悲心陀罗尼如意宝轮王陀罗尼消灾吉祥神咒功德宝山神咒佛母准提神咒圣无量寿决定光明王陀罗尼药师灌顶真言观音灵感真言七佛灭罪真言往生净土神咒善天女咒般若波罗蜜多心经念佛缘起回向文(具别集)○暮时课诵第二佛说阿弥陀经忏悔文蒙山施食仪念佛回向(文具别集)三皈依善导和尚示临睡入观文卷下别集○经类第一华严行愿品章楞严势至菩萨念佛章观无量寿佛经上品上生章无量寿经四十八愿观普贤菩萨经普贤观章金光明经空品梵网经菩萨戒发誓愿章○咒类第二佛顶尊胜大陀罗尼(一二)受戒搭衣咒般若无尽藏真言华严补阙咒秽迹金刚神咒十二因缘咒(附杂咒)补阙真言○杂录第三看经警文(保宁勇禅师作)礼华严文(随州大洪山遂禅师作)大慈菩萨发愿偈净土文又净土文(慈云忏主作)新定西方愿文(云栖袾宏作)礼佛发愿文(怡山然禅师作)礼观音文又礼观音文(大慧杲禅师作)沩山大圆禅师警策文斋佛仪二时临斋仪祝圣仪祝韦驮仪祝伽蓝仪祝祖师仪祝监斋仪击钟仪结会念佛仪香赞西方赞

　　诸经日诵集要卷上

　　古杭云栖寺沙门袾宏订辑

　　问。旧刻首心经金刚观音弥陀等。今胡不然。答。为欲以晨昏课诵经。咒。萃为一处。便彼初学随众讽演。次第分明故。又金刚等。单本独行。莫知其数。遍满世间。不必此中。更烦赘故。又诸全本经大都另刻流布已广。今唯节要。便初学故。

　　△总集

　　称总集者。以别集中。分经文咒文杂文。各为一类。此取便于晨昏。乃兼并。间错。如织锦然。故名为总。

　　○朝时课诵第一

　　○大佛顶首楞严咒

　妙湛总持不动尊　　首楞严王世希有
　销我亿劫颠倒想　　不历僧祇获法身
　愿今得果成宝王　　还度如是恒沙众
　将此深心奉尘刹　　是则名为报佛恩
　伏请世尊为证明　　五浊恶世誓先入
　如一众生未成佛　　终不于此取泥洹
　大雄大力大慈悲　　希更审除微细惑
　令我早登无上觉　　于十方界坐道场
　舜若多性可销亡　　烁迦罗心无动转
　南无常住十方佛　　南无常住十方法
　南无常住十方僧　　南无释迦牟尼佛
　南无佛顶首楞严　　南无观世音菩萨
　南无金刚藏菩萨

　　尔时世尊。从肉髻中。涌百宝光。光中涌出。千叶宝莲。有化如来。坐宝华中。顶放十道。百宝光明。一一光明。皆遍示现。十恒河沙。金刚密迹。擎山持杵。遍虚空界。大众仰观。畏爱兼抱。求佛哀祐。一心听佛。无见顶相。放光如来。宣说神咒。

　　<figure entity="J32p0566_01.gif"/>

　　<figure entity="J32p0567_01.gif"/>

　　<figure entity="J32p0567_02.gif"/>

　　<figure entity="J32p0567_03.gif"/>

　　<figure entity="J32p0568_01.gif"/>

　　<figure entity="J32p0568_02.gif"/>

　　<figure entity="J32p0568_03.gif"/>

　　<figure entity="J32p0569_01.gif"/>

　　<figure entity="J32p0569_02.gif"/>

　　此咒排文界线。最便学习。有依经直写者。盖不解此意。

　　○千手千眼无碍大悲心陀罗尼

　　南无喝啰怛那哆啰夜耶。南无阿唎耶。婆卢羯帝。烁钵啰耶。菩提萨埵婆耶。摩诃萨埵婆耶。摩诃迦卢尼迦耶。唵。萨皤啰罚曳。数怛那怛写。南无悉吉㗚埵伊蒙阿唎耶。婆卢吉帝室佛啰楞驮婆。南无那啰谨墀。醯唎摩诃皤哆沙咩(羊鸣音)。萨婆阿他豆输朋。阿逝孕。萨婆萨哆那摩婆萨哆(藏本有此五字)那摩婆伽。摩罚特豆。怛侄他。唵。阿婆卢醯。卢迦帝。迦罗帝。夷醯唎。摩诃菩提。萨埵。萨婆萨婆。摩啰摩啰。摩醯摩醯。唎驮孕。俱卢俱卢羯蒙。度卢度卢罚阇耶帝。摩诃罚阇耶帝。陀罗陀罗。地唎尼。室佛啰耶。遮啰遮啰。么么罚摩啰穆帝隶伊醯伊醯。室那室那。阿啰嘇。佛啰舍利。罚沙罚嘇。佛啰舍耶。呼卢呼卢。摩啰。呼卢呼卢醯利。娑啰娑啰悉唎悉唎。苏嚧苏嚧。菩提夜菩提夜。菩驮夜菩驮夜弥帝唎夜。那啰谨墀。地利瑟尼那。婆夜摩那娑婆诃。悉陀夜娑婆诃。摩诃悉陀夜娑婆诃。悉陀喻艺室皤啰耶娑婆诃。那啰谨墀娑婆诃。摩啰那啰娑婆诃。悉啰僧阿穆佉耶娑婆诃。娑婆摩诃阿悉陀夜娑婆诃。者吉啰阿悉陀夜娑婆诃。波陀摩羯悉陀夜娑婆诃。那啰谨墀皤伽啰耶娑婆诃。摩婆利胜羯啰夜娑婆诃。南无喝啰怛那哆啰夜耶。南无阿利耶。婆罗吉帝。烁皤啰夜娑婆诃。唵(藏本有此一字)。悉殿都漫多啰。跋陀耶娑婆诃。

　　末有金刚胜庄严娑婆诃。摩羯胜庄严娑婆诃。唵。跋阇啰室利曳娑婆诃。三句古本无之。不知何人所增。有不念者亦得。

　　○如意宝轮王陀罗尼

　　南无佛陀耶。南无达摩耶。南无僧伽耶。南无观自在菩萨摩诃萨。具大悲心者。怛侄他。唵。斫揭啰伐底。震多末尼。摩诃钵蹬谜。噜噜。噜噜。底瑟吒。烁啰阿揭利。沙夜吽癹莎诃。唵。钵蹋摩。震多末尼。烁啰吽。唵。钵剌陀钵亶谜吽。

　　○消灾吉祥神咒

　　曩谟三满哆。母驮喃。阿钵啰底。贺多舍。娑曩喃。怛侄他。唵。佉。佉。佉呬。佉呬。吽。吽。入[口*縳]啰。入[口*縳]啰。钵啰入[口*縳]啰。钵啰入嚩啰。底瑟姹。底瑟姹。瑟致哩。瑟致哩。娑癹吒。娑癹吒。扇底迦。室哩曳。娑[口*縳]诃。

　　○功德宝山神咒

　　南无佛陀耶。南无达磨耶。南无僧伽耶。唵。悉帝护噜噜。悉都噜。只利波。吉利婆。悉达哩。布噜哩。娑嚩诃。

　　○佛母准提神咒

　稽首皈依苏悉帝　　头面顶礼七俱胝
　我今称赞大准提　　惟愿慈悲垂加护

　　南无萨哆喃。三藐三菩陀。俱胝喃怛侄他。唵。折隶主隶准提娑婆诃。

　　○圣无量寿决定光明王陀罗尼

　　唵捺摩巴葛瓦帝。阿巴啰密沓。阿优哩阿纳苏必你实执沓。牒左啰宰也。怛塔哿达也阿啰诃帝。三药三不达也。怛也塔。唵。萨哩巴。桑斯葛哩。叭哩述沓。达啰马帝哿哿捺。桑马兀哿帝。莎巴瓦比述帝。马喝捺也。叭哩瓦哩莎喝。

　　○药师灌顶真言

　　南无薄伽伐帝。鞞杀社。窭噜薜琉璃。钵剌婆。喝啰阇也怛他揭多耶。阿啰喝帝三藐三勃陀耶。怛侄他。唵。鞞杀逝。鞞杀逝。鞞杀社。三没揭帝莎诃。

　　○观音灵感真言

　　唵。嘛呢叭𡄣吽。麻曷倪牙。纳积都特。巴达积特些纳。微达哩葛。萨而斡。而塔卜哩。悉塔葛纳。补啰纳纳卜哩。丢忒班纳。哪麻嚧吉说啰耶莎诃。

　　○七佛灭罪真言

　　离婆离婆帝。求诃求诃帝。陀罗尼帝。尼诃啰帝。毗黎你帝。摩诃伽帝。真陵干帝。莎婆诃。

　　问。此有解冤释结咒。何不录。

　　答。华梵相杂。无此咒体。又无出处。去之。

　　○往生净土神咒

　　曩谟阿弥跢婆夜。哆他伽哆夜。哆地夜他。阿弥唎都婆毗。阿弥唎哆。悉耽婆毗。阿弥唎哆。毗迦兰帝。阿弥唎哆。毗迦兰哆。伽弥腻。伽伽那。枳多迦隶娑婆诃。

　　○善天女咒

　　南无佛陀　南无达摩　南无僧伽　南无室利　摩诃提鼻耶　怛你也他。波利。富楼那。遮利三曼陀。达舍尼　摩诃毗诃罗伽帝　三曼陀。毗尼伽帝　摩诃迦利野　波祢波啰波祢　萨利[口*縳]栗他。三曼陀修钵黎帝　富隶那　阿利那　达摩帝　摩诃毗鼓毕帝　摩诃弥勒帝　娄簸僧祗帝　醯帝簁　僧祗醯帝　三曼陀阿他　阿㝹婆罗尼。

　　问。普庵二佛咒何不录。

　　答。真言是佛菩萨语。普庵后代高僧。无说咒理。二佛则华梵夹杂。文辞俚俗。皆所宜去。

　　○般若波罗蜜多心经

　　观自在菩萨。行深般若波罗蜜多时。照见五蕴皆空。度一切苦厄。舍利子。色不异空。空不异色。色即是空。空即是色。受想行识。亦复如是。舍利子。是诸法空相。不生不灭。不垢不净。不增不减。是故。空中无色。无受想行识。无眼耳鼻舌身意。无色声香味触法。无眼界。乃至无意识界。无无明。亦无无明尽。乃至无老死。亦无老死尽。无苦集灭道。无智亦无得。以无所得故。菩提萨埵。依般若波罗蜜多故。心无挂碍。无挂碍故。无有恐怖。远离颠倒梦想。究竟涅槃。三世诸佛。依般若波罗蜜多故。得阿耨多罗三藐三菩提。故知般若波罗蜜多。是大神咒。是大明咒。是无上咒。是无等等咒。能除一切苦。真实不虚。故说般若波罗蜜多咒。即说咒曰。

　　揭谛揭谛。波罗揭谛。波罗僧揭谛。菩提萨婆诃。

　　问。旧有摩诃二字。何以去之。

　　答。古本原无故。八部般若中。自有摩诃般若波罗蜜经三十卷。号大品般若故。摩诃般若波罗蜜多(三称)(若祝圣即于此句下接起)

　　以此经咒功德。回向三宝龙天。三界岳渎灵聪。守护伽蓝真宰。祈福保安平善。庄严有位先亡。普愿法界众生。共入毗卢性海。

　○阿弥陀佛身金色　　相好光明无等伦
　白毫宛转五须弥　　绀目澄清四大海
　光中化佛无数亿　　化菩萨众亦无边
　四十八愿度众生　　九品咸令登彼岸南无西方极乐世界。大慈大悲。阿弥陀佛

　　问。旧有三十六万亿等语。今何不录。

　　答。相传此是佛教一老人念佛。令念少功多。而考之大藏无出。既念少功多。何不取恒沙僧祗等数。为更多耶。又百丈为病僧亡僧念佛仪式。皆如前文。无三十六等语。南无观世音菩萨南无大势至菩萨南无清净大海众菩萨(各十称)

　　○回向文(具别集)

　　乐简者。用慈云小净土文。乐详者。用新定西方愿文。

　　○暮时课诵第二

　　○佛说阿弥陀经

　　如是我闻。一时佛在舍卫国。祗树给孤独园。与大比丘僧。千二百五十人俱。皆是大阿罗汉。众所知识。长老舍利弗。摩诃目犍连。摩诃迦叶。摩诃迦旃延。摩诃俱絺罗。离婆多。周利槃陀伽。难陀。阿难陀。罗睺罗。憍梵波提宾头卢颇罗墯。迦留陀夷。摩诃劫宾那。薄拘罗。阿㝹楼驮。如是等诸大弟子。并诸菩萨摩诃萨。文殊师利法王子。阿逸多菩萨。干陀诃提菩萨。常精进菩萨。与如是等诸大菩萨。及释提桓因等。无量诸天大众俱。尔时佛告长老舍利弗。从是西方过十万亿佛土。有世界名曰极乐。其土有佛。号阿弥陀。今见在说法。舍利弗。彼土何故名为极乐。其国众生。无有众苦。但受诸乐。故名极乐。又舍利弗。极乐国土。七重栏楯。七重罗网。七重行树。皆是四宝。周匝围绕。是故彼国。名为极乐。又舍利弗。极乐国土。有七宝池。八功德水。充满其中。池底纯以金沙布地。四边阶道。金银琉璃玻璃合成。上有楼阁。亦以金银琉璃玻璃车渠赤珠玛瑙而严饰之。池中莲华。大如车轮。青色青光。黄色黄光。赤色赤光。白色白光。微妙香洁。舍利弗。极乐国土。成就如是功德庄严。又舍利弗。彼佛国土。常作天乐。黄金为地。昼夜六时。雨天曼陀罗华。其土众生常以清旦。各以衣裓。盛众妙华。供养他方。十万亿佛。即以食时。还到本国。饭食经行。舍利弗。极乐国土。成就如是功德庄严。复次舍利弗。彼国常有种种奇妙杂色之鸟。白鹤孔雀。鹦鹉舍利。迦陵频伽。共命之鸟。是诸众鸟。昼夜六时。出和雅音。其音演畅。五根五力。七菩提分。八圣道分。如是等法。其土众生。闻是音已皆悉念佛念法念僧。舍利弗。汝勿谓此鸟实是罪报所生。所以者何。彼佛国土。无三恶道。舍利弗。其佛国土。尚无恶道之名。何况有实。是诸众鸟。皆是阿弥陀佛。欲令法音宣流。变化所作。舍利弗。彼佛国土。微风吹动。诸宝行树。及宝罗网出微妙音。譬如百千种乐同时俱作。闻是音者。自然皆生念佛念法念僧之心。舍利弗。其佛国土。成就如是功德庄严。舍利弗。于汝意云何。彼佛何故号阿弥陀。舍利弗。彼佛光明无量照十方国。无所障碍。是故号为阿弥陀。又舍利弗。彼佛寿命。及其人民。无量无边。阿僧祗劫。故名阿弥陀。舍利弗。阿弥陀佛。成佛以来于今十劫。又舍利弗。彼佛有无量无边声闻弟子。皆阿罗汉。非是算数之所能知。诸菩萨众。亦复如是。舍利弗。彼佛国土。成就如是功德庄严。又舍利弗。极乐国土。众生生者。皆是阿鞞跋致。其中多有一生补处。其数甚多。非是算数所能知之。但可以无量无边阿僧祗说。舍利弗。众生闻者。应当发愿。愿生彼国。所以者何。得与如是诸上善人俱会一处。舍利弗。不可以少善根福德因缘得生彼国。舍利弗。若有善男子。善女人。闻说阿弥陀佛。执持名号。若一日。若二日。若三日。若四日。若五日。若六日。若七日。一心不乱。其人临命终时。阿弥陀佛。与诸圣众现在其前。是人终时。心不颠倒。即得往生阿弥陀佛极乐国土。舍利弗。我见是利。故说此言。若有众生。闻是说者。应当发愿。生彼国土。舍利弗。如我今者。赞叹阿弥陀佛。不可思议功德之利。东方亦有阿閦鞞佛。须弥相佛。大须弥佛。须弥光佛。妙音佛。如是等恒河沙数诸佛。各于其国出广长舌相。遍覆三千大千世界。说诚实言。汝等众生当信是称赞不可思议功德。一切诸佛所护念经。舍利弗。南方世界。有日月灯佛。名闻光佛。大焰肩佛。须弥灯佛。无量精进佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德。一切诸佛所护念经。舍利弗。西方世界。有无量寿佛。无量相佛。无量幢佛。大光佛。大明佛。宝相佛。净光佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德。一切诸佛所护念经。舍利弗。北方世界。有焰肩佛。最胜音佛。难沮佛。日生佛。网明佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德。一切诸佛。所护念经。舍利弗。下方世界。有师子佛。名闻佛。名光佛。达磨佛。法幢佛。持法佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德。一切诸佛所护念经。舍利弗。上方世界。有梵音佛。宿王佛。香上佛。香光佛。大焰肩佛。杂色宝华严身佛。娑罗树王佛。宝华德佛。见一切义佛。如须弥山佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德。一切诸佛所护念经。舍利弗。于汝意云何。何故名为一切诸佛所护念经。舍利弗。若有善男子。善女人。闻是经受持者。及闻诸佛名者。是诸善男子。善女人。皆为一切诸佛之所护念。皆得不退转于阿耨多罗三藐三菩提。是故舍利弗。汝等皆当信受我语。及诸佛所说。舍利弗。若有人已发愿。今发愿。当发愿。欲生阿弥陀佛国者。是诸人等皆得不退转于阿耨多罗三藐三菩提。于彼国土。若已生。若今生。若当生。是故舍利弗。诸善男子。善女人。若有信者。应当发愿。生彼国土。舍利弗。如我今者。称赞诸佛。不可思议功德。彼诸佛等。亦称赞我不可思议功德而作是言。释迦牟尼佛。能为甚难希有之事。能于娑婆国土。五浊恶世。劫浊。见浊。烦恼浊。众生浊。命浊中。得阿耨多罗三藐三菩提。为诸众生。说是一切世间难信之法。舍利弗。当知我于五浊恶世。行此难事。得阿耨多罗三藐三菩提。为一切世间。说此难信之法。是为甚难。佛说此经已。舍利弗。及诸比丘。一切世间天人阿修罗等。闻佛所说。欢喜信受。作礼而去。

　　佛说阿弥陀经

　　问。时本有于一心不乱下。增专持名号四句。今胡不用。

　　答。相传襄阳石刻上有此。而细玩之。义理不通。前后失体。或当是解经者之言耳。除去为是。

　　拔一切业障根本得生净土陀罗尼

　　即往生咒文见前。

　　○忏悔文

　大慈大悲愍众生　　大喜大舍济含识
　相好光明以自严　　众等至心归命礼南无皈依金刚上师皈依佛皈依法皈依僧

　　我今发心。不为自求。人天福报。声闻缘觉。乃至权乘。诸位菩萨。唯依最上乘。发菩提心。愿与法界众生。一时同得。阿耨多罗三藐三菩提。南无皈依十方尽虚空界一切诸佛南无皈依十方尽虚空界一切尊法南无皈依十方尽虚空界一切贤圣僧南无如来。应供。正遍知。明行足。善逝。世间解。无上士。调御丈夫。天人师。佛。世尊南无普光佛南无普明佛南无普净佛南无多摩罗跋旃檀香佛南无旃檀光佛南无摩尼幢佛南无欢喜藏摩尼宝积佛南无一切世间乐见上大精进佛南无摩尼幢灯光佛南无慧炬照佛南无海德光明佛南无金刚牢强普散金光佛南无大强精进勇猛佛南无大悲光佛南无慈力王佛南无慈藏佛南无旃檀窟庄严胜佛南无贤善首佛南无善意佛南无广庄严王佛南无金华光佛南无宝盖照空自在力王佛南无虚空宝华光佛南无琉璃庄严王佛南无普现色身光佛南无不动智光佛南无降伏众魔王佛南无才光明佛南无智慧胜佛南无弥勒仙光佛南无善寂月音妙尊智王佛南无世净光佛南无龙种上尊王佛南无日月光佛南无日月珠光佛南无慧幢胜王佛南无师子吼自在力王佛南无妙音胜佛南无常光幢佛南无观世灯佛南无慧威灯王佛南无法胜王佛南无须弥光佛南无须摩那华光佛南无优昙钵罗华殊胜王佛南无大慧力王佛南无阿閦毗欢喜光佛南无无量音声王佛南无才光佛南无金海光佛南无山海慧自在通王佛南无大通光佛南无一切法幢满王佛南无释迦牟尼佛南无金刚不坏佛南无宝光佛南无龙尊王佛南无精进军佛南无精进喜佛南无宝火佛南无宝月光佛南无现无愚佛南无宝月佛南无无垢佛南无离垢佛南无勇施佛南无清净佛南无清净施佛南无娑留那佛南无水天佛南无坚德佛南无旃檀功德佛南无无量掬光佛南无光德佛南无无忧德佛南无那罗延佛南无功德华佛南无莲华光游戏神通佛南无财功德佛南无德念佛南无善名称功德佛南无红焰帝幢王佛南无善游步功德佛南无斗战胜佛南无善游步佛南无周匝庄严功德佛南无宝华游步佛南无宝莲华善住娑罗树王佛南无法界藏身阿弥陀佛(藏字去声)

　　如是等。一切世界诸佛世尊。常住在世。是诸世尊。当慈念我。若我此生。若我前生。从无始生死以来。所作众罪。若自作。若教他作。见作随喜。若塔若僧。若四方僧物。若自取。若教他取。见取随喜。五无间罪。若自作若教他作。见作随喜。十不善道。若自作。若教他作。见作随喜。所作罪障。或有覆藏。或不覆藏。应堕地狱。饿鬼畜生。诸余恶趣边地下贱。及蔑戾车。如是等处。所作罪障。今皆忏悔。今诸佛世尊。当证知我。当忆念我。我复于诸佛世尊前。作如是言。若我此生。若我余生。曾行布施。或守净戒。乃至施与畜生。一抟之食。或修净行。所有善根。成就众生。所有善根。修行菩提。所有善根。及无上智。所有善根。一切合集。较计筹量。皆悉回向。阿耨多罗三藐三菩提。如过去未来现在诸佛。所作回向。我亦如是回向。众罪皆忏悔。诸福尽随喜。及请佛功德。愿成无上智。去来现在佛。于众生最胜。无量功德海。我今皈命礼。

　所有十方世界中　　三世一切人师子
　我以清净身语意　　一切遍礼尽无余
　普贤行愿威神力　　普现一切如来前
　一身复现刹尘身　　一一遍礼刹尘佛
　于一尘中尘数佛　　各处菩萨众会中
　无尽法界尘亦然　　深信诸佛皆充满
　各以一切音声海　　普出无尽妙言词
　尽于未来一切劫　　赞佛甚深功德海
　以诸最胜妙华鬘　　妓乐涂香及伞盖
　如是最胜庄严具　　我以供养诸如来
　最胜衣服最胜香　　末香烧香与灯烛
　一一皆如妙高聚　　我悉供养诸如来
　我以广大胜解心　　深信一切三世佛
　悉以普贤行愿力　　普遍供养诸如来
　我昔所造诸恶业　　皆繇无始贪瞋痴
　从身语意之所生　　一切我今皆忏悔
　十方一切诸众生　　二乘有学及无学
　一切如来与菩萨　　所有功德皆随喜
　十方所有世间灯　　最初成就菩提者
　我今一切皆劝请　　转于无上妙法轮
　诸佛若欲示涅槃　　我悉至诚而劝请
　惟愿久住刹尘劫　　利乐一切诸众生
　所有礼赞供养福　　请佛住世转法轮
　随喜忏悔诸善根　　回向众生及佛道
　愿将以此胜功德　　回向无上真法界
　性相佛法及僧伽　　二谛融通三昧印
　如是无量功德海　　我今皆悉尽回向
　所有众生身口意　　见惑弹谤我法等
　如是一切诸业障　　悉皆消灭尽无余
　念念智周与法界　　广度众生皆不退
　乃至虚空世界尽　　众生及业烦恼尽
　如是四法广无边　　愿今回向亦如是南无大行普贤菩萨(三称)

　　○蒙山施食仪

　若人欲了知　　三世一切佛　　应观法界性
　一切惟心造(以下俱各三称)

　　唵。伽罗帝耶娑婆诃。(破地狱真言)

　　南无部部帝唎伽哩哆哩怛哆誐哆耶。(普召请真言)

　　唵。三陀啰伽陀娑婆诃。(解冤结真言)南无大方广佛华严经南无常住十方佛南无常住十方法南无常住十方僧南无本师释迦牟尼佛南无大悲观世音菩萨南无冥阳救苦地藏王菩萨南无启教阿难陀尊者归依佛归依法归依僧归依佛两足尊归依法离欲尊归依僧众中尊归依佛竟归依法竟归依僧竟

　○佛子所造诸恶业　　皆繇无始贪瞋痴
　从身语意之所生　　一切我今皆忏悔

　○众生无边誓愿度　　烦恼无尽誓愿断
　法门无量誓愿学　　佛道无上誓愿成

　○自性众生誓愿度　　自性烦恼誓愿断
　自性法门誓愿学　　自性佛道誓愿成

　　唵。钵罗末邻陀𩕳娑婆诃。(灭定业真言)

　　唵。阿鲁勒继莎婆诃。(灭业障真言)

　　唵。步步底哩伽哆哩。怛哆誐哆耶。(开咽喉真言)

　　唵。三昧耶萨埵梵。(三昧耶戒真言)

　　问。有作三昧印者是否。

　　答。自有三昧耶印。此是真言。真言口念。印手结故。

　　南无萨[口*縳]怛他誐哆。[口*縳]噜枳帝。唵。三跋啰。三跋啰。吽。(变食真言)

　　南无苏噜婆耶。怛他誐哆耶。怛侄他。唵。苏噜。苏噜。钵啰苏噜。钵啰苏噜。莎婆诃。(甘露水真言)

　　唵。鍐。鍐鍐鍐鍐。(一字水轮真言)

　　南无三满哆。没驮喃。唵。鍐。(乳海真言)南无多宝如来南无宝胜如来南无妙色身如来南无广博身如来南无离怖畏如来南无甘露王如来南无阿弥陀如来

　神咒加持净法食　　普施河沙众佛子
　愿皆饱满舍悭贪　　速脱幽冥生净土
　皈依三宝发菩提　　究竟得成无上道
　功德无边尽未来　　一切佛子同法食

　　问。旧于净法食下。分三。增法施食。甘露水。于佛子下亦分三。增有情。孤魂。今胡不用。

　　答。古本原无故。净法则具下二句。佛子则该下二种。况瑜伽焰口施食文中。只说佛子。而众生悉在。若云佛子止属出家。必下二方足。则何云一切含灵。皆有佛性。

汝等佛子众。我今施汝供。此食遍十方。一切佛子共。愿以此功德。普及于一切。我等与众生。皆共成佛道。

　　唵。穆力陵。娑婆诃。(施无遮食真言)

　　唵。誐誐曩。三婆嚩。伐日啰。斛。(普供养真言毕。念心经一遍。往生咒三遍。)

　　唵。娑摩啰。娑摩啰。弥摩曩。萨哈啰。摩诃咱哈啰。吽。(普回向真言)

　　<figure entity="J32p0573_01.gif"/>

　四生登于宝地　　三有托化莲池
　河沙饿鬼证三贤　　万类有情登十地

　　念佛回向(文具别集)

　　乐简乐详随意同前。

　　○三皈依(晨昏课毕礼愿竟称)

　自皈于佛　　当愿众生　　体解大道　　发无上心
　自皈于法　　当愿众生　　深入经藏　　智慧如海
　自皈于僧　　当愿众生　　统理大众　　一切无碍
　和南圣众

　　○善导和尚示临睡入观文

　　修净土人。凡欲入观。及临睡时。一心合掌。正面西向。若坐。若立。若跪。十声念阿弥陀佛。观音势至清净海众竟。发愿云。

　　弟子(某甲)。现是生死凡夫。罪障深重。轮回六道。苦不可言。今遇知识。得闻弥陀名号。本愿功德。一心称念。求愿往生。愿佛慈悲不舍。哀怜摄受。弟子(某甲)。不识佛身。相好光明。愿佛示现。令我得见。及见观音势至诸菩萨众。彼世界中。清净庄严。光明妙相等。令我了了得见。

　　发愿已。正念入观。或临睡。则正念而寝。不得杂语。不得杂想。或有正发愿时。即得见之。或有睡梦中得见。但办专志。必如所愿。

　　善导大师。古称阿弥陀佛化身。今此愿文。修净土人。所宜深信。慎勿以暂时无验。而辄废惰。务在久远行持。必于净土。功不唐捐矣。

　　诸经日诵集要卷之上(终)
嘉兴藏第 32 册 No. B277 云栖法汇（选录）(第1卷-第11卷)


　　诸经日诵集要卷下

　　△别集

　　○经类第一

　　问。大藏经中。何故止取此之数章。

　　答。以取要故。俾无力博览全经者。易受持故。

　　○华严行愿品章

　　一者礼敬诸佛。二者称赞如来。三者广修供养。四者忏悔业障。五者随喜功德。六者请转法轮。七者请佛住世。八者常随佛学。九者恒顺众生。十者普皆回向。

　愿我临欲命终时　　尽除一切诸障碍
　面见彼佛阿弥陀　　即得往生安乐刹
　我既往生彼国已　　现前成就此大愿
　一切圆满尽无余　　利乐一切众生界
　彼佛众会咸清净　　我时于胜莲华生
　亲睹如来无量光　　现前授我菩提记
　蒙彼如来授记已　　化身无数百俱胝
　智力广大遍十方　　普利一切众生界
　乃至虚空世界尽　　众生及业烦恼尽
　如是一切无尽时　　我愿究竟恒无尽
　我此普贤殊胜行　　无边胜福皆回向
　普愿沉溺诸众生　　速往无量光佛刹

　　此文前后节略。断章取义。为重十大愿王导归极乐故。问。华严经中。何独取此。答。此有二意。一者取要。如前说故。二者正欲发明。普贤乃华严长子。入不思议解脱境界。具无尽行门。而亦求生净土。况余人故。又行愿品。及梵行净行。俱有另刻全本。流通世间故。

　　○楞严势至菩萨念佛章

　　大势至法王子。与其同伦五十二菩萨。即从座起。顶礼佛足。而白佛言。我忆往昔恒河沙劫。有佛出世名无量光。十二如来。相继一劫。其最后佛。名超日月光。彼佛教我念佛三昧。譬如有人。一专为忆。一人专忘。如是二人。若逢不逢。或见非见。二人相忆。二忆念深。如是乃至。从生至生。同于形影。不相乖异。十方如来。怜念众生。如母忆子。若子逃逝。虽忆何为。子若忆母。如母忆时。母子历生。不相违远。若众生心。忆佛念佛。现前当来。必定见佛。去佛不远。不假方便。自得心开。如染香人。身有香气。此则名曰。香光庄严。我本因地。以念佛心。入无生忍。今于此界。摄念佛人。归于净土。佛问圆通。我无选择。都摄六根。净念相继。得三摩地。斯为第一。

　　○观无量寿佛经上品上生章

　　佛告阿难。及韦提希。上品上生者。若有众生。愿生彼国者。发三种心。即便往生。何等为三。一者至诚心。二者深心。三者回向发愿心。具三心者。必生彼国。复有三种众生。当得往生。何等为三。一者慈心不杀。具诸戒行。二者读诵大乘方等经典。三者修行六念。回向发愿。愿生彼国。具此功德。一日乃至七日。即得往生。生彼国时。此人精进勇猛故。阿弥陀如来。与观世音。大势至。无数化佛。百千比丘。声闻大众。无量诸天。七宝宫殿。观世音菩萨。执金刚台。与大势至菩萨。至行者前。阿弥陀佛。放大光明。照行者身。与诸菩萨。授手迎接。观世音大势至。与无数菩萨。赞叹行者。劝进其心。行者见已。欢喜踊跃。自见其身。乘金刚台。随从佛后。如弹指顷。往生彼国。生彼国已。见佛色身。众相具足。见诸菩萨。色相具足。光明宝林。演说妙法。闻已即悟无生法忍。经须臾间。历事诸佛。遍十方界。于诸佛前。次第受记。还至本国。得无量百千陀罗尼门。是名上品上生者。

　　○无量寿经四十八愿(即古本大弥陀经)

　　设我得佛。国有地狱饿鬼畜生者。不取正觉。

　　(第一愿△国中无三恶道)。

　　设我得佛。国中天人。寿终之后。复更三恶道者。不取正觉。

　　(第二愿△不复更生恶道)。

　　设我得佛。国中天人。不悉真金色者。不取正觉。

　　(第三愿△各得真金色身)。

　　设我得佛。国中天人。形色不同有好丑者。不取正觉。

　　(第四愿△形色无有好丑)。

　　设我得佛。国中天人。不识宿命。下至知百千亿那由他诸劫事者。不取正觉。

　　(第五愿△生者皆得宿命)。

　　设我得佛。国中天人。不得天眼。下至见百千亿那由他诸佛国者。不取正觉。

　　(第六愿△皆得天眼彻视)。

　　设我得佛。国中天人。不得天耳。下至闻百千亿那由他诸佛所说。不得受持者。不取正觉。

　　(第七愿△皆得天耳彻听)。

　　设我得佛。国中天人。不得见他心智。下至知百千亿那由他诸佛国中。众生心念者。不取正觉。

　　(第八愿△皆得知他心念)。

　　设我得佛。国中天人。不得神足。于一念顷。下至不能超过。百千亿那由他。诸佛国者。不取正觉。

　　(第九愿△皆得神足飞行)。

　　设我得佛。国中天人。若起想念贪计身者。不取正觉。

　　(第十愿△不起贪计身见)。

　　设我得佛。国中天人。不住定聚。必至灭度者。不取正觉。

　　(第十一愿△正定必至涅槃)。

　　设我得佛。光明有限量。下至不照百千亿那由他诸佛国者。不取正觉。

　　(第十二愿△光明遍照十方)。

　　设我得佛。寿命有限量。下至百千亿那由他劫者。不取正觉。

　　(第十三愿△寿命同佛永久)。

　　设我得佛。国中声闻。有能计量。乃至三千大千世界众生悉成缘觉。于百千劫。悉共计较。知其数者。不取正觉。

　　(第十四愿△声闻广多无量)。

　　设我得佛。国中天人。寿命无能限量。除其本愿。修短自在。若不尔者。不取正觉。

　　(第十五愿△寿命修短随意)。

　　设我得佛。国中天人。乃至闻有不善名者。不取正觉。

　　(第十六愿△国中无不善名)。

　　设我得佛。十方世界。无量诸佛。不悉咨嗟称我名者。不取正觉。

　　(第十七愿△诸佛称名赞叹)。

　　设我得佛。十方众生。至心信乐。欲生我国。乃至十念。若不生者。不取正觉。唯除五逆诽谤正法。

　　(第十八愿△十念皆生我国)。

　　设我得佛。十方众生。发菩提心。修诸功德。至心发愿。欲生我国。临寿终时。假令不与大众围绕现其人前者。不取正觉。

　　(第十九愿△勤修我皆接引)。

　　设我得佛。十方众生。闻我名号。系念我国。植种德本。至心回向欲生我国。不果遂者。不取正觉。

　　(第二十愿△系念必得往生)。

　　设我得佛。国中天人。不悉成满三十二大人相者。不取正觉。

　　(第二十一愿△各具三十二相)。

　　设我得佛。他方佛土。诸菩萨众。来生我国。究竟必至一生补处。除其本愿自在所化。为众生故。被弘誓铠积累德本度脱一切。游诸佛国。修菩萨行。供养十方。诸佛如来。开化恒沙无量众生。使立无上。正真之道。超出常伦诸地之行。现前修习普贤之德。若不尔者。不取正觉。

　　(第二十二愿△菩萨一生补处)。

　　设我得佛。国中菩萨。承佛神力。供养诸佛。一食之顷不能遍至无数无量亿那由他诸佛国者。不取正觉。

　　(第二十三愿△一时普供诸佛)。

　　设我得佛。国中菩萨。在诸佛前。现其德本。诸所求欲。供养之具。若不如意者。不取正觉。

　　(第二十四愿△供具自皆如意)。

　　设我得佛。国中菩萨。不能演说一切智者。不取正觉。

　　(第二十五愿△菩萨演一切智)。

　　设我得佛。国中菩萨。不得金刚那罗延身者。不取正觉。

　　(第二十六愿△菩萨得金刚身)。

　　设我得佛。国中天人。一切万物严净光丽形色殊特。穷微极妙。无能称量。其诸众生。乃至逮得天眼。有能明了。辨其名数者。不取正觉。

　　(第二十七愿△万物悉皆殊特)。

　　设我得佛。国中菩萨。乃至少功德者。不能知见其道场树。无量光色。高四百万里者。不取正觉。

　　(第二十八愿△菩萨道树普见)。

　　设我得佛。国中菩萨。若受读经法。讽诵持说。而不得辩才智慧者。不取正觉。

　　(第二十九愿△受经普得智辩)。

　　设我得佛。国中菩萨。智慧辩才。若可限量者。不取正觉。

　　(第三十愿△智辩无有限量)。

　　设我得佛。国土清净。皆悉照见十方一切。无量无数不可思议诸佛世界。犹如明镜。睹其面像。若不尔者。不取正觉。

　　(第三十一愿△净国照见十方)。

　　设我得佛。自地以上。至于虚空宫殿楼观。池流华树。国土所有一切万物。皆以无量杂宝。百千种香而共合成。严饰奇妙。超诸天人。其香普熏十方世界。菩萨闻者。皆修佛行。若不如是。不取正觉。

　　(第三十二愿△严饰超诸天人)。

　　设我得佛。十方无量不可思议诸佛世界。众生之类蒙我光明。触其身者。身心柔软。超过天人。若不尔者。不取正觉。

　　(第三十三愿△蒙光触身获益)。

　　设我得佛。十方无量不可思议诸佛世界。众生之类。闻我名字。不得菩萨无生法忍。诸深总持者。不取正觉。

　　(第三十四愿△皆得法忍总持)。

　　设我得佛。十方无量不可思议诸佛世界。其有女人闻我名字。欢喜信乐。发菩提心。厌恶女身。寿终之后复为女像者。不取正觉。

　　(第三十五愿△信乐永离女身)。

　　设我得佛。十方无量不可思议诸佛世界。诸菩萨众闻我名字。寿终之后。常修梵行。至成佛道。若不尔者。不取正觉。

　　(第三十六愿△勤修必成佛道)。

　　设我得佛。十方无量不可思议诸佛世界。诸天人民闻我名字。五体投地。稽首作礼。欢喜信乐。修菩萨行。诸天世人。莫不致敬。若不尔者。不取正觉。

　　(第三十七愿△归依感动天人)。

　　设我得佛。国中天人。欲得衣服。随念即至。如佛所赞应法妙服自然在身。有求裁缝捣染浣濯者。不取正觉。

　　(第三十八愿△妙服自然在身)。

　　设我得佛。国中天人。所受快乐。不如漏尽比丘者。不取正觉。

　　(第三十九愿△受乐同于漏尽)。

　　设我得佛。国中菩萨。随意欲见十方无量严净佛土应时如愿。于宝树中皆悉照见。犹如明镜。睹见其面像。若不尔者。不取正觉。

　　(第四十愿△随意见诸佛国)。

　　设我得佛。他方国土。诸菩萨众。闻我名字。至于得佛诸根缺陋。不具足者。不取正觉。

　　(第四十一愿△闻名诸根具足)。

　　设我得佛。他方国土。诸菩萨众。闻我名字。皆悉逮得清净解脱三昧。住是三昧。一发意顷。供养无量不可思议。诸佛世尊。而不失定意。若不尔者。不取正觉。

　　(第四十二愿△悉得清净解脱)。

　　设我得佛。他方国土。诸菩萨众。闻我名字。寿终之后生尊贵家。若不尔者。不取正觉。

　　(第四十三愿△闻名生处尊贵)。

　　设我得佛。他方国土。诸菩萨众。闻我名字。欢喜踊跃修菩萨行。具足德本。若不尔者。不取正觉。

　　(第四十四愿△修行具足德本)。

　　设我得佛。他方国土。诸菩萨众。闻我名字。皆悉逮得普等三昧。住是三昧。至于成佛。常见无量不可思议一切诸佛。若不尔者。不取正觉。

　　(第四十五愿△皆得三昧见佛)。

　　设我得佛。国中菩萨。随其志愿。所欲闻法自然得闻。若不尔者。不取正觉。

　　(第四十六愿△自然得闻妙法)。

　　设我得佛。他方国土。诸菩萨众。闻我名字。不即得至不退转者。不取正觉。

　　(第四十七愿△即得不退转地)。

　　设我得佛。他方国土。诸菩萨众。闻我名字。不即得至第一忍第二第三法忍。于诸佛法。不能即得不退转者。不取正觉。

　　(第四十八愿△即得诸忍究竟)。

　　世传大弥陀经。龙舒王居士会四译经文而成之者也。四译者。初译于汉迦娄支谶曰无量平等清净觉经。次译于曹魏康僧恺曰无量寿经。次译于吴支谦曰阿弥陀经。次译于宋法贤。曰无量寿庄严经。而菩提流志附译于宝积曰无量寿如来会。则居士所未及者。居士之会四译也。言简而义周。辞顺而理显。诚哉大有功于净土矣。惜其中颇有未安。如四十八愿。汉译止开二十有四。四十八者。肇始于魏译。而法贤流志二师因之。吴译从汉亦二十四。然四十八愿。今古流通。自应宗祖魏译。奈何居士叙愿。较之魏译。或前着后。或后着前。次第紊乱。以参三译。亦各不协。夫译经必据梵本。居士凭何梵本。而别为次第乎。于理虽似无妨。于译法大为不顺。又魏译三辈往生皆曰发菩提心。居士乃惟中辈有之。下曰不发。上竟无文。全缺差殊。未审何意。用是重录魏译。以付剞劂。庶俾后人知有古文在也。居士神游净域身入圣流。殆必成心已忘。虚怀不碍。区区效忠之恳。谅其鉴之矣。

　　○观普贤菩萨经普贤观章

　有一菩萨　　结跏趺坐　　名曰普贤　　身白玉色
　五十种光　　光五十种色　　以为项光　　身诸毛孔
　流出金光　　其金光端　　无量化佛　　诸化菩萨
　以为眷属　　安庠徐步　　雨大宝华　　至行者前
　其象开口　　于象牙上　　诸池玉女　　鼓乐弦歌
　其声微妙　　赞叹大乘　　一实之道　　行者见已
　欢喜敬礼　　复更读诵　　甚深经典　　遍礼十方
　无量诸佛　　礼多宝佛塔　　及释迦牟尼　　并礼普贤
　诸大菩萨　　发是誓愿　　若我宿福　　应见普贤
　愿尊者遍吉　　示我色身

　　○金光明经空品

　无量余经　　已广说空　　是故此中　　略而解说
　众生根钝　　鲜于智慧　　不能广知　　无量空义
　故此尊经　　略而说之　　异妙方便　　种种因缘
　为钝根故　　起大悲心　　我今演说　　此妙经典
　如我所解　　知众生意　　是身虚伪　　犹如空聚
　六入村落　　结贼所止　　一切自在　　各不相知
　眼根受色　　耳分别声　　鼻臭诸香　　舌嗜于味
　所有身根　　贪受诸触　　意根分别　　一切诸法
　六情诸根　　各各自缘　　诸尘境界　　不行他缘
　心如幻化　　驰骋六情　　而常妄想　　分别诸法
　犹如世人　　驰走空聚　　六贼所害　　愚不知避
　心常依止　　六根境界　　各各自知　　所伺之处
　随行色声　　香味触法　　心处六情　　如鸟投网
　其心在在　　常处诸根　　随逐诸尘　　无有暂舍
　身空虚伪　　不可长养　　无有诤讼　　亦无正主
　从诸因缘　　和合而有　　无有坚实　　妄想故起
　业力机关　　假伪空聚　　地水火风　　合集成立
　随时增减　　共相残害　　犹如四蛇　　同处一箧
　四大蚖蛇　　其性各异　　二上二下　　诸方亦二
　如是蛇大　　悉灭无余　　地水二蛇　　其性沉下
　风火二蛇　　性轻上升　　心识二性　　躁动不停
　随业受报　　人天诸趣　　随所作业　　而堕诸有
　水火风种　　散灭坏时　　大小不净　　盈流于外
　体生诸虫　　无可爱乐　　捐弃冢间　　如朽败木
　善女当观　　诸法如是　　何处有人　　及以众生
　本性空寂　　无明故有　　如是诸大　　一一不实
　本自不有　　性无和合　　以是因缘　　我说诸大
　从本不实　　和合而有　　无明体相　　本自不有
　妄想因缘　　和合而有　　无所有故　　假名无明
　是故我说　　名曰无明　　行识名色　　六入触受
　爱取有生　　老死愁恼　　众苦行业　　不可思议
　生死无际　　轮转不息　　本无有生　　亦无和合
　不善思惟　　心行所造　　我断一切　　诸见缠等
　以智慧刀　　裂烦恼网　　五阴舍宅　　观悉空寂
　证无上道　　微妙功德　　开甘露门　　示甘露器
　入甘露城　　处甘露室　　令诸众生　　食甘露味
　吹大法螺　　击大法鼓　　然大法炬　　雨胜法雨
　我今摧伏　　一切怨结　　竖立第一　　微妙法幢
　度诸众生　　于生死海　　永断三恶　　无量苦恼
　烦恼炽然　　烧诸众生　　无有救护　　无所依止
　我以甘露　　清凉美味　　充足是辈　　令离焦热
　于无量劫　　遵修诸行　　供养恭敬　　诸佛世尊
　坚固修习　　菩提之道　　求于如来　　真实法身
　舍诸所重　　肢节手足　　头目髓脑　　所爱妻子
　钱财珍宝　　真珠璎珞　　金银琉璃　　种种异物

　　○梵网经菩萨戒发誓愿章

　　若佛子。常应发一切愿。孝顺父母师僧。愿得好师。同学善知识。常教我大乘经律。十发趣。十长养。十金刚。十地。使我开解。如法修行。坚持佛戒。宁舍身命。念念不去心。若一切菩萨。不发是愿者。犯轻垢罪。若佛子。发是十大愿已。持佛禁戒。作是愿言。宁以此身。投炽然猛火大坑刀山。终不毁犯三世诸佛经律。与一切女人作不净行。复作是愿。宁以热铁罗网。千重周匝缠身。终不以此破戒之身。受于信心檀越一切衣服。复作是愿。宁以此口吞热铁丸。及大流猛火。经百千劫。终不以此破戒之口。食于信心檀越百味饮食。复作是愿。宁以此身。卧大流猛火。罗网热铁地上。终不以此破戒之身。受于信心檀越百种床座。复作是愿。宁以此身。受三百矛刺身。经一劫二劫。终不以此破戒之身。受于信心檀越百味医药。复作是愿。宁以此身。投热铁镬。经百千劫。终不以此破戒之身。受于信心檀越千种房舍屋宅园林田地。复作是愿。宁以铁锤打碎此身。从头至足。令如微尘。终不以此破戒之身。受于信心檀越恭敬礼拜。复作是愿。宁以百千热铁刀矛挑其两目。终不以此破戒之心。视他好色。复作是愿。宁以百千铁锥劖刺耳根。经一劫二劫。终不以此破戒之心。听好音声。复作是愿。宁以百千刃刀割去其鼻。终不以此破戒之心。贪嗅诸香。复作是愿。宁以百千刃刀割断其舌。终不以此破戒之心。食人百味净食。复作是愿。宁以利斧斩破其身。终不以此破戒之心。贪着好触。复作是愿。愿一切众生。悉得成佛。而菩萨若不发是愿者。犯轻垢罪。

　　问。金刚纂称功德甚大。何不录。

　　答。以伪造故。又大为害故。彼云诵此纂一遍。胜诵金刚经三十万遍。脱使愚人信此。诺檀那多卷之经。置之不诵。而以一纂塞责。岂不误陷其人入地狱耶。至于分珠。高王。妙沙。血盆。受生。种种杜撰。皆不足信。

　　问。高王诵经免难。记传有之。何以为伪。

　　答。当是高王诵观音普门品也。后人不达。讹成伪经。别号高王耳。

　　○咒类第二

　　○佛顶尊胜大陀罗尼(尊胜经有五译咒亦大同小异此其一也世名此为尊胜真言唱咏之而咒则专持下唵𠽾𠾐云云护真法师尝举问　大师大师云当以藏本为正今增入)

　　南谟薄伽伐帝。咥哩卢枳也。钵剌底毗失瑟吒(引)也。勃陀(引)也。薄伽伐帝怛侄他。唵毗输驮(唐左反)也。飒么三曼多。阿婆婆(引)娑。飒癹啰拏揭底噱喝娜。琐婆(引)婆毗戍(商聿反下同)睇。阿毗诜者睹漫(引)。苏揭多跋啰跋者那。阿蜜栗多鞞师计。痾(引下同)喝啰痾喝啰。痾愈珊陀(引)喇你。输驮也输驮也。伽伽那毗。戍睇乌瑟腻沙。毗逝也戍睇(引)。索诃萨啰喝[口*束*頁]湿弭珊珠地帝。萨婆(上)怛他揭多。阿地瑟侘(引)娜。阿地瑟耻䫂(丁可反下同)没侄囇。跋折啰(引)迦也。僧喝旦娜戍睇。萨婆痾伐喇拏毗戍睇。钵喇底你跋戴也。阿愈戍睇。三么耶阿地瑟耻帝。末你末你么末你。呾闼多步多孤㨖。钵唎戍睇。鼻窣怖吒勃地戍睇。逝也逝也。鼻逝也鼻逝也。三末啰三末啰。萨婆勃陀。阿地瑟耻多戍睇。跋折囇跋折啰(引)揭鞞(引)。跋折蓝婆跋睹么么阿目羯写。萨婆萨埵难(引)者迦也毗戍睇。萨婆揭底钵唎戍睇。萨婆怛他揭哆。三摩戍和娑阿地瑟耻帝。勃陀勃陀(停也反)。菩驮也菩驮也。三曼䫂钵唎戍睇。萨婆怛他揭䫂阿地瑟侘(引)娜阿地瑟耻帝莎诃。

　　　　　○又▆(出本朝　仁孝皇后梦感佛说第一希有功德经)

　　唵𠽾𠾐(二合)莎诃唵捺谟癹葛斡谛萨哩斡(二合)得啰卢迦卜啰(二合)谛月涉瑟吒(二合)耶勃塔耶爹捺麻答的牙塔唵𠽾𠾐(二合)𠽾𠾐(二合)𠽾𠾐(二合)杓讹(二合)塔耶杓讹(二合)塔耶月杓讹(二合)塔耶月杓讹(二合)塔耶哑萨麻萨蛮达哑斡癹萨思葩(二合)啰拿葛谛葛葛拿娑癹斡月述提哑撇膻𠽷(侧干切)都𦎌(谟含切)萨哩斡(二合)答塔葛达苏葛答瓦啰斡拶拿哑密哩(二合)达哑撇释该而(二合)马曷木得啰(二合)曼特啰(二合)叭罘(得该切)哑曷啰哑曷啰马麻蔼由而(二合)伞塔啰尼杓讹(二合)塔耶杓讹(二合)塔耶月杓讹(二合)塔耶月杓讹(二合)塔耶葛葛拿娑癹斡月述提乌失尼沙月拶耶巴哩述铁萨曷思啰(二合)啰思弥(二合)伞柤爹敌萨哩斡(二合)答塔葛达哑斡鲁结尼煞吒(二合)巴啰密达巴哩卜啰尼萨哩斡(二合)答塔葛达麻谛答摄蒲密卜啰(二合)牒瑟吒(二合)谛萨哩斡(二合)答塔葛达赫哩(二合)达耶哑牒瑟吒(二合)拿哑牒瑟吒(二合)谛木得哩(二合)木得哩马喝木得哩(二合)斡资啰(二合)葛耶三曷达拿叭哩述铁萨哩斡(二合)葛哩麻(二合)哑斡啰拿月述铁卜啰牒聂斡而达(二合)耶马麻蔼由而(二合)月述提(二合)萨哩斡(二合)答塔葛达萨麻耶哑牒瑟吒(二合)拿哑牒瑟吒(二合)谛唵摩尼摩尼马曷麻尼月摩尼月摩尼马曷月摩尼麻谛麻谛马曷麻谛麻麻谛莎麻谛答塔达蒲达戈遣巴哩述提月思蒲吒卜铁述铁希希拶耶拶耶月拶耶月拶耶思麻啰思麻(同上二合)啰思葩(二合)啰思葩(二合)啰思葩(二合)啰耶思葩(二合)啰耶萨哩斡(二合)勃塔哑牒瑟吒(二合)拿哑牒瑟吒(二合)谛述铁述铁卜铁卜铁斡资哩(二合)斡资哩(二合)马曷斡资哩莎斡资哩(同上二合)斡资啰(二合)葛而(二合)毗拶耶葛而(二合)毗月拶耶葛而(二合)毗斡资啰(二合)左辣葛而(二合)毗斡资噜(二合)忒葩微斡资啰(二合)三葩微斡资啰(二合)斡资哩尼斡资㘕(二合)癹斡都麻麻摄哩㘕萨哩斡(二合)萨埵喃拶葛耶巴哩述提癹斡都萨埵弥萨哩斡(二合)葛谛巴哩述提释哲(二合)萨哩斡(二合)答塔葛达释哲(二合)𦎌萨麻刷萨颜都卜铁卜铁悉铁悉铁勃塔耶勃塔耶月勃塔耶月勃塔耶谟拶耶谟拶耶月谟拶耶月谟拶耶杓讹塔耶杓讹(同上二合)塔耶月杓讹(二合)塔耶月杓讹(二合)塔耶萨蛮答谟拶耶谟拶耶萨蛮答啰思弥(二合)巴哩述提萨哩斡(二合)答塔葛达赫哩(二合)达耶哑牒瑟吒(二合)拿哑牒瑟吒(二合)谛木得哩(二合)木得哩(二合)马曷木得哩马曷木得啰(同上二合)曼特啰(二合)叭谛莎诃

　　○受戒搭衣咒

善哉解脱服。无上福田衣。我今顶戴受。世世不舍离。

　　唵。悉陀耶娑诃。(五条)

善哉解脱服。无上福田衣。我今顶戴受。世世常得披。

　　唵。度波度波娑诃。(七条)

善哉解脱服。无上福田衣。持奉如来命。广度诸众生。

　　唵摩诃迦波波吒悉帝娑诃。(二十五条)

卧具尼师坛。长养心苗性。展开登圣地。奉持如来命。

　　唵。檀波檀波莎诃。

　　问。居士可搭衣否。

　　答。员顶方袍。有发搭衣。法不应故。反招愆故。详具缁门警训慈云忏主辩惑篇。

　　○般若无尽藏真言

　　纳谟薄伽伐帝。钵利若。波罗蜜多曳。怛致他。唵。纥利地唎室唎。戍噜(二合)知三蜜栗知佛社曳莎诃。

　　○华严补阙咒

　　南无三满哆。没驮喃阿钵啰帝。喝多折。折捺弥。唵。鸡弥。鸡弥。怛塔葛塔喃。末瓦山碇钵啰帝。乌怛摩怛摩怛塔葛塔喃末瓦吽癹莎诃。

　　○秽迹金刚神咒

　　唵𠲽咶啒㖀摩诃般罗(二合)狠那𠵨吻汁吻醯摩尼微咭微摩那栖唵斫急那乌深暮啒㖀吽吽吽泮泮泮泮泮莎诃。

　　○十二因缘咒(附杂咒)

　　唵耶答儿麻(二合)兮都不啰(二合)巴斡兮。敦的山。答搭葛答歇斡怛。的山拶约尼噜怛耶𠳐叭谛。麻曷释啰。麻纳耶莎诃。

　　　　　入厕咒

　　唵狠噜陀耶莎诃

　　　　　洗净咒

　　唵贺曩密栗帝莎诃

　　　　　去秽咒

　　唵室利曳婆醯莎诃

　　　　　洗手咒

　　唵主迦啰野莎诃

　　　　　净身咒

　　唵跋折啰恼迦吒莎诃

　　　　　下床咒

　　唵地利日哩莎诃

　　　　　行步不伤虫咒

　　唵地利日利娑婆诃

　　　　　登道场咒

　　唵阿蜜栗帝吽癹吒

　　　　　六字大明咒

　　唵嘛呢叭𡄣吽

　　○补阙真言

　　曩谟喝啰怛那多啰夜耶。佉啰佉啰。俱住俱住。摩啰摩啰。虎啰吽。贺贺苏怛拏吽泼沫拏娑婆诃。

　　○杂录第三

　　○看经警文

　　保宁勇禅师作

　　夫。看经之法。后学须知。当净三业。若三业无亏。则百福俱集。三业者。身口意也。一。端身正坐。如对圣容。则身业净也。二。口无杂言。断诸嬉笑。则口业净也。三。意不散乱。屏息万缘。则意业净也。内心既寂。外境俱捐。方契悟于真源。庶研穷于法理。可谓水澄珠莹。云散月明。义海涌于胸襟。智岳凝于耳目。辄莫容易。实非小缘。心法双忘。自他俱利。若能如是。真报佛恩。

　　○礼华严文

　　随州大洪山遂禅师作

　稽首华严真性海　　种种光明遍照尊
　普贤万行所庄严　　一切真如法界藏
　龙树龙宫亲诵忆　　实叉于阗阐微言
　一乘圆顿妙法门　　见性成佛真秘典
　手捧目观心口诵　　当知夙有大因缘
　见闻随喜发菩提　　究竟圆成萨婆若

　　南无毗卢教主华藏慈尊。演宝偈之金文。布琅[王*函]之玉轴。尘尘混入。刹刹圆融。十兆九万。五千四十八字。一乘圆教。大方广佛华严经。若人欲了知。三世一切佛。应观法界性。一切唯心造。常愿供养常恭敬。七处九会佛菩萨。常愿证入常宣说。五周四分华严经。伏愿(某甲)生生世世。在在处处。眼中常见。如是经典。耳中常闻。如是经典。口中常诵。如是经典。手中常书。如是经典。心中常悟。如是经典。愿。生生世世。在在处处常得亲近华藏一切圣贤。常蒙华藏一切圣贤。慈悲摄受。如经所说。愿悉证明。愿如善财菩萨。愿如文殊师利菩萨。愿如弥勒菩萨。愿如普贤菩萨。愿如观世音菩萨。愿如毗卢遮那佛。以此称经功德。以此发愿功德。愿与四恩三有。法界一切众生。消无始以来。尽法界虚空界。无量罪垢。愿与四恩三有法界一切众生。解无始以来。尽法界虚空界。无量冤业。愿与四恩三有法界一切众生。集无始以来。尽法界虚空界。无量福智。同游华藏庄严海。同入菩提大道场。南无大方广佛华严经。华严海会佛菩萨

　　五周四分华严经下二句文义似重复。不念亦得。

　　○大慈菩萨发愿偈

　　十方三世佛。阿弥陀第一。九品度众生。威德无穷极。我今大皈依。忏悔三业罪。凡有诸福善。至心用回向愿同念佛人。感应随时现。临终西方境。分明在目前。见闻皆精进。同生极乐国。见佛了生死。如佛度一切。

　　○净土文

　　仰白弥陀化主。净土圣贤。愿赐慈悲。为作证明。弟子众等各为生死事大。无常迅速。代为法界众生。一心皈命顶礼。

　　南无西方极乐世界。毫如五须弥。目如四大海。八万四千相好光明。四十八愿。摄授十方世界。有缘念佛众生。大慈大悲。大愿大力。本师和尚。阿弥陀佛。惟愿阿弥陀佛。以天眼遥观。天耳遥闻。他心速见。加被我等。及与众生。十二时中。愿得见阿弥陀佛。八万四千相。于一一相中。愿得见阿弥陀佛。八万四千随形好。于一一好中。愿得见阿弥陀佛。八万四千光明。于一一光明之中。愿见十方世界。愿见十方诸佛。愿见十方诸大菩萨摩诃萨。愿见十方诸大声闻缘觉贤圣僧。令我一切众生。无明顿破。烦恼永忘。法界之门。豁然通达。一乘之路。卓尔开明。十号具彰。三身圆显。分身无量。度脱众生。愿佛慈悲。哀怜摄受。

　　问。文有后段。何不录。

　　答。文原止此。后乃凑成。义不称前。又多重复。故不录耳。惜此文缺。临终往生。生后闻法二意。下小净土文。言简意周。今多用之。

　　○又净土文

　　慈云忏主作

　　一心皈命。极乐世界。阿弥陀佛愿以净光照我。慈誓摄我。我今正念称如来名。为菩提道求生净土。佛昔本誓。若有众生。欲生我国。志心信乐。乃至十念。若不生者。不取正觉。以此念佛因缘。得入如来。大誓海中。承佛慈力。众罪消灭。善根增长。若临欲命终。自知时至。身无病苦。心不贪恋。亦不颠倒。如入禅定。佛及圣众。手执金台。来迎接我。于一念顷。生极乐国。华开见佛。即闻佛乘。顿开佛慧。广度众生。满菩提愿。广度众生。满菩提愿。

　　○新定西方愿文

　　云栖袾宏作

　稽首西方安乐国　　接引众生大导师
　我今发愿愿往生　　惟愿慈悲哀摄受

　　弟子(某甲众等)普为四恩三有。法界众生。求于诸佛。一乘无上菩提道故。专心持念。阿弥陀佛。万德洪名。期生净土。又以业重福轻。障深慧浅。染心易炽。净德难成。今于佛前。翘勤五体。披沥一心。投诚忏悔。我及众生旷劫至今迷本净心。纵贪瞋痴。染秽三业。无量无边。所作罪垢。无量无边。所结冤业。愿悉消灭。从于今日。立深誓愿。远离恶法。誓不更造。勤修圣道。誓不退惰。誓成正觉。誓度众生。阿弥陀佛。以慈悲愿力。当证知我。当哀悯我。当加被我。愿禅观之中。梦寐之际。得见阿弥陀佛。金色之身。得历阿弥陀佛。宝严之土。得蒙阿弥陀佛。甘露灌顶。光明照身。手摩我头。衣覆我体。使我宿障自除。善根增长。疾空烦恼。顿破无明。圆觉妙心。廓然开悟。寂光真境。常得现前。至于临欲命终。预知时至。身无一切。病苦厄难。心无一切。贪恋迷惑。诸根悦豫。正念分明。舍报安详。如入禅定。阿弥陀佛与观音势至。诸圣贤众。放光接引。垂手提携。楼阁幢幡。异香天乐。西方圣境。昭示目前。令诸众生。见者闻者。欢喜感叹。发菩提心。我于尔时。乘金刚台。随从佛后。如弹指顷。生极乐国。七宝池内。胜莲华中。华开见佛。见诸菩萨。闻妙法音。获无生忍。于须臾间。承事诸佛。亲蒙授记。得授记已。三身四智。五眼六通。无量百千。陀罗尼门。一切功德。皆悉成就。然后不违安养。回入娑婆。分身无数遍十方刹。以不可思议。自在神力。种种方便。度脱众生。咸令离染。还得净心。同生西方。入不退地。如是大愿。世界无尽。众生无尽。业及烦恼。一切无尽。我愿无尽。愿今礼佛发愿。修持功德。回施有情四恩总报。三有齐资。法界众生。同圆种智。

　　前净土文理得而义未周。后净土文义周而辞太简。义未周。则往生之意不显。辞太简。则悲恳之情不伸。余乃宗以大经。博以诸说。融以事理。贯以果因。而成此文。净业诸上善人。如以为可。愿广流通。如谓不然。愿垂教诲。

　　○礼佛发愿文

　　怡山然禅师作

　　归命十方调御师。演扬清净微妙法。三乘四果解脱僧。愿赐慈悲哀摄受。但(某甲)自违真性。枉入迷流。随生死以飘沉。逐色声而贪染。十缠十使。积成有漏之因。六根六尘。妄作无边之罪。迷沦苦海。深溺邪途。着我耽人。举枉措直。累生业障。一切愆尤。仰三宝以慈悲。沥一心而忏悔。所愿能仁拯拔。善友提携出烦恼之深源。到菩提之彼岸。此世福基命位。各愿昌隆。来生智种灵苗。同希增秀。生逢中国。长遇明师。正信出家。童真入道。六根通利。三业纯和。不染世缘。常修梵行。执持禁戒。尘业不侵。严护威仪。蜎飞无损。不逢八难。不缺四缘。般若智以现前。菩提心而不退。修习正法。了悟大乘。开六度之行门。越三祗之劫海。建法幢于处处。破疑网于重重。降伏众魔。绍隆三宝。承事十方诸佛。无有疲劳。修学一切法门。悉皆通达。广作福慧。普利尘沙。得六种之神通。圆一生之佛果。然后不舍法界遍入尘劳。等观音之慈心。行普贤之愿海。他方此界。逐类随形。应现色身。演扬妙法。泥犁苦趣。饿鬼道中。或放大光明。或现诸神变。其有见我相。乃至闻我名。皆发菩提心。永出轮回苦。火镬冰河之地变作香林。饮铜食铁之徒。化生净土。披毛戴角。负债含怨。尽罢辛酸。咸沾利乐。疾疫世而现为药草。救疗沉痾。饥馑时而化作稻粱。济诸贫馁。但有利益。无不兴崇。次期累世冤亲。现存眷属。出四生之汩没。舍万劫之爱缠。等与含生。齐成佛道。虚空有尽。我愿无穷。情与无情同圆种智。

　　此真大乘菩萨弘誓愿也。余初入道读之。感叹流涕。发广大心。又此与净业。实并行不悖。何以故。此则以修心见心。得无上道。而广行悲愿。彼则以念佛见佛。证无生忍而还来度生。夫。何悖之有。

　　○礼观音文

　　南无过去正法明如来。现前观世音菩萨。成妙功德具大慈悲。于一身心。现千手眼。照见法界。护持众生。令发广大道心。教持圆满神咒。永离恶道。得生佛前。无间重愆。缠身恶疾。莫能救济。悉使消除。三昧辩才。现生求愿。咸令果遂。决定无疑。能使速获三乘。早登佛地。威神之力。叹莫能穷。故我一心。归命顶礼。

　　○又礼观音文

　　大慧杲禅师作

　　清净三业。一心五体投地。归依南无。十方慈父。广大灵感。观世音菩萨。我闻菩萨。从闻思修。入三摩地。得二随顺。四不思议。十四无畏。十九说法。七难二求。三十二应。无量功德。兴大威力。发大誓愿。同流九界。六道四生。生死趣中。兴百千万亿无量恒河沙劫数。善行方便。救度拔济。一切众生。无有休息。我今哀求。必赐加被。伏念(某甲)夙生庆幸。得遇佛乘。身虽出家。心不染道(在家者改作身苦尘缘心多散乱)。愚痴邪见。诸根昏塞。内外经书。虽于习学。章句妙理。无所通晓。又恐福力浅薄寿命不长。徒入空门(在家改作徒得人身)。虚生浪死。我今洗心泣血。稽颡投诚。终日竟夜。存想圣容。受持圣号。礼拜圣像。惟愿菩萨。天耳闻声。悲心救苦。怜愍加被。放大神光。照我身心。倾大甘露。灌我顶门。荡涤累世怨愆洗洁千生罪垢。身心清净。魔障消除。昼夜之间。坐卧之中。观见菩萨。放大神光。开我慧性。使(某甲)即时神通朗发。智慧聪明。一切经书。自然记忆。一切义理。自然通晓。得大辩才。得大智慧。得大寿命。得大安乐。参禅学道。无诸魔障。悟无生忍。世世生生。行菩萨道。四恩总报。三有齐资。法界众生。同圆种智。

　　问。文有三。后文何以不录。

　　答。以发愿往生。在多生修行之后。不顺净愿。非初心所及。恐疑净土故。

　　○沩山大圆禅师警策

　　夫业系受身。未免形累。禀父母之遗体。假众缘而共成。虽乃四大扶持。常相违背。无常老病。不与人期。朝存夕亡。刹那异世。譬如春霜晓露。倏忽即无。岸树井藤岂能长久。念念迅速。一刹那间。转息即是来生。何乃晏然空过。父母不供甘旨。六亲固以弃离。不能安国治邦。家业顿捐继嗣。缅离乡党剃发禀师。内勤克念之功。外弘不诤之德。迥脱尘世。冀期出离。何乃才登戒品。便言我是比丘。檀越所须。吃用常住。不解忖思来处。谓言法尔合供。吃了聚头喧喧。但说人间杂话。然则一期趁乐不知乐是苦因。曩劫徇尘。未尝返省。时光淹没。岁月蹉跎。受用殷繁。施利浓厚。动经年载。不拟弃离。积聚滋多。保持幻质。导师有敕。戒勖比丘。进道严身。三常不足。人多于此。耽味不休。日往月来。飒然白首。后学未闻旨趣。应须博问先知。将谓出家。贵求衣食。佛先制律。启创发蒙。轨则威仪。净如冰雪。止持作犯。束敛初心。微细条章。革诸猥弊。毗尼法席。曾未叨陪。了义上乘。岂能甄别。可惜一生空过。后悔难追。教理未尝措怀。玄道无因契悟。及至年高腊长。空腹高心。不肯亲附良朋。惟知倨傲。未谙法律。戢敛全无。或大语高声。出言无度。不敬上中下座。婆罗门聚会无殊。碗钵作声。食毕先起。去就乖角。僧体全无。起坐忪诸。动他心念。不存些些轨则。小小威仪。将何束敛后昆。新学无因仿效。才相觉察。便言我是山僧。未闻佛教行持。一向情存粗糙。如斯之见。盖为初心慵惰。饕餮因循。荏苒人间。遂成疏野。不觉躘踵老朽。触事面墙。后学咨询。无言接引。纵有谈说。不涉典章。或被轻言。便责后生无礼。瞋心忿起。言语骇人。一朝卧疾在床。众苦萦缠逼迫。晓夕思忖。心里恛惶前路茫茫。未知何往。从兹始知悔过。临渴掘井奚为。自恨蚤不预修。年晚多诸过咎。临行挥霍。怕怖慞惶。縠穿雀飞。识心随业。如人负债。强者先牵。心绪多端。重处偏坠。无常杀鬼。念念不停。命不可延。时不可待。人天三有。应未免之。如是受身。非论劫数。感伤叹讶。哀哉切心。岂可缄言。递相警策。所恨同生像季。去圣时遥。佛法生疏。人多懈怠。略伸管见。以晓后来。若不蠲矜。诚难轮逭。夫出家者。发足超方。心形异俗。绍隆圣种。震慑魔军。用报四恩。拔济三有。若不如此。滥厕僧伦。言行荒疏。虚沾信施。昔年行处。寸步不移。恍惚一生。将何凭恃。况乃堂堂僧相。容貌可观。皆是宿植善根。感斯异报。便拟端然拱手。不贵寸阴。事业不勤。功果无因克就。岂可一生空过。抑亦来业无裨。辞亲决志披缁。意欲等超何所。晓夕思忖。岂可迁延过时。心期佛法栋梁。用作后来龟镜。常以如此。未能少分相应。出言须涉于典章。谈说乃傍于稽古。形仪挺特。意气高闲。远行要假良朋。数数清于耳目。住止必须择伴。时时问于未闻。故云生我者父母。成我者朋友。亲附善者。如雾露中行。虽不湿衣。时时有润。狎习恶者。长恶知见。晓夕造恶。即日交报。殁后沉沦。一失人身。万劫不复。忠言逆耳。岂不铭心者哉。便能澡心育德晦迹韬名。蕴素精神。喧嚣止绝。若欲参禅学道。顿超方便之门。心契玄津。研几精要。决择深奥。启悟真源。博问先知。亲近善友。此宗难得其妙。切须子细用心。可中顿悟正因。便是出尘阶渐。此则破三界二十五有。内外诸法。尽知不实。从心变起。悉是假名。不用将心凑泊。但情不附物。物岂碍人。任他法性周流。莫断莫续。闻声见色。盖是寻常。遮边那边。应用不阙。如斯行止。实不枉披法服。亦乃酬报四恩。拔济三有。生生若能不退。佛阶决定可期。往来三界之宾。出没为他作则。此之一学。最妙最玄。但办肯心。必不相赚。若有中流之士。未能顿超。且于教法留心。温寻贝叶。精搜义理。传唱敷扬。接引后来。报佛恩德。时光亦不虚弃。必须以此扶持。住止威仪。便是僧中法器。岂不见倚松之葛。上耸千寻。附托胜因。方能广益。恳修斋戒。莫谩亏逾。世世生生。殊妙因果。不可等闲过日。兀兀度时。可惜光阴。不求升进。徒消十方信施。亦乃孤负四恩。积累转深。心尘易壅。触途成滞。人所轻欺。古云。彼既丈夫我亦尔。不应自轻而退屈。若不如此。徒在缁门。荏苒一生。殊无所益。伏望兴决烈之志。开特达之怀。举措看他上流。莫擅随于庸鄙。今生便须决断。想料不繇别人。息意忘缘。不与诸尘作对。心空境寂。只为久滞不通。熟览斯文。时时警策。强作主宰。莫徇人情。业果所牵。诚难逃避。声和响顺。形直影端。因果历然。岂无忧惧。故经云。假使百千劫。所作业不亡。因缘会遇时。果报还自受。故知三界刑罚。萦绊杀人。努力勤修。莫空过日。深知过患。方乃相劝行持。愿百劫千生。处处同为法侣。乃为铭曰。

　　幻身梦宅。空中物色。前际无穷。后际宁克。出此没彼升沉疲极。未免三轮。何时休息。贪恋世间。阴缘成质。从生至老。一无所得。根本无明。因兹被惑。光阴可惜。刹那不测。今生空过。来世窒塞。从迷至迷。皆因六贼。六道往还。三界匍匐。早访明师。亲近高德。决择身心。去其荆棘。世自浮虚。众缘岂逼。研穷法理。以悟为则。心境俱捐。莫记莫忆。六根怡然。行住寂默。一心不生。万法俱息。

　　凡为僧者。宜写置坐隅。朝夕玩省。初出家人。即令熟读毋使遗忘。

　　○斋佛仪南无常住十方佛南无常住十方法南无常住十方僧南无本师释迦牟尼佛南无大悲观世音菩萨南无护法诸天菩萨

　　曩谟萨缚怛嗒耶多。缚卢枳帝。唵。三婆啰三婆啰。吽曩谟苏噜婆耶。怛他耶多誐。怛侄他。唵。苏噜。苏噜。钵啰苏噜。钵啰苏噜。娑婆诃。

　　此食色香味。上供十方佛。中奉诸贤圣。下及六道品。等施无差别。随愿皆饱满。令今施者得。无量波罗蜜。三德六味。供佛及僧。法界有情。普同供养。

　　唵誐誐曩。三婆缚。袜日啰。斛。

　　乳酪醍醐。造出天厨供。成道当初。牧女前来送。老母曾将。托在金盘奉。献上如来。贤圣无边众。禅悦藏菩萨摩诃萨(三称)

　　问。时本作法界人天。何云有情。

　　答。古本是有情故。有情广。人天狭。既局人天。何得名普同供养。

　　○二时临斋仪

　　供养清净法身毗卢遮那佛。圆满报身卢舍那佛。千百亿化身释迦牟尼佛。当来下生弥勒尊佛。极乐世界阿弥陀佛。十方三世一切诸佛。大智文殊师利菩萨。大行普贤菩萨。大悲观世音菩萨。诸尊菩萨摩诃萨。摩诃般若波罗蜜。

　　三德六味。供佛及僧。法界有情。普同供养。若饭食时。当愿众生。禅悦为食。法喜充满(遇粥则云)。粥有十利。饶益行人。果报无边。究竟常乐。

　　　　　○食毕结斋偈

饭食已讫。当愿众生。所作皆办。具诸佛法。

　　问。时本弥勒下。无阿弥陀佛。今何以增入。

　　答。古本有故。不忘西方故。又既称十方三世。举未来世之佛以该三世。举西方之佛以该十方。亦何不可。又当食粥时。亦只念饭食偈不妨。以饭食该粥故。

　　○祝圣仪

　　唵捺摩巴葛瓦帝。阿巴啰密沓。阿优哩阿纳苏必你实执沓。牒左啰宰也。怛塔哿达也。阿啰诃帝。三药三不达也。怛也塔唵萨哩巴。桑斯葛哩。叭哩述沓。达啰马帝哿哿捺。桑马兀哿帝。莎巴瓦。比述帝。马喝捺也叭哩瓦哩娑婆诃。

　　愿将以此胜功德祝赞
皇帝万万岁。圣明君。诸国来朝会。南无无量寿。祝赞皇帝万万岁。祝赞　皇帝万万岁。

　　大圆满觉。应迹西干。心包太虚。量周沙界。仰叩洪慈俯垂明证。大明国(某)省(某)府(某)县(某)寺比丘(某)等于今(某)年(某)月(朔望)旦之辰。云集僧众。登临宝殿。讽演秘章。称扬嘉号。所集洪因。端为祝延
今上皇帝。圣寿万安。伏愿金轮永镇。玉烛常调。八纮安有道之长。四海乐无为之化。现前大众。念金刚无量寿仁王菩萨摩诃萨。摩诃般若波罗蜜。

　　○祝韦驮仪

　　神功叵测。密行难思。示勇健于天伦。摧邪辅正。受遗嘱于大觉。护法安僧。仰启天慈。俯垂明证。大明国(某)省(某)府(某)县(某)寺比丘(某)等于今(某)年(某)月(朔望)旦之辰。云集僧众。恭诣祠下。讽演秘章。称扬嘉号所集功德专伸祈祷。三洲感应护法韦驮尊天菩萨。侍从天等。伏念末法僧行。道力衰微。障缘偏炽。惟冀菩萨。神力冥资。使法轮转处。内障外障以潜消。僧海和时。恶友恶魔而永离。人人悟毗卢性海。各各入普贤行门。供奉檀那。均沾胜益。

　　赞。

韦驮天将。菩萨化身。拥护佛法誓弘深。宝杵镇魔军。功德难伦。祈祷副群心。南无普眼菩萨(三称)

　　○祝伽蓝仪

　　神威有赫。愿力惟深。宰一寺之权衡。作众僧之保障。仰启神聪俯垂昭鉴。大明国(某)省(某)府(某)县(某)寺比丘(某)等于今(某)年(某)月(朔望)旦之辰。云集僧众。恭诣祠下。讽演秘章。称扬嘉号。所集功德。专伸祈祷。守护伽蓝之神。当山土地一切真宰。伏愿山门镇静。海众安和。护法化以兴隆。卫坛场而吉庆。如斯祈祷。必望冥加。

　　赞。

伽蓝主者。合寺威灵。钦承佛敕共输诚。拥护法王城。为翰为屏。梵刹永安宁。南无护法藏菩萨(三称)

　　○祝祖师仪

　　一花现瑞。五叶流芳。付法藏于西干。播心宗于东震仰启圣聪。俯垂昭鉴。大明国(某)省(某)府(某)县(某)寺比丘(某)等于今(某)年(某)月(朔望)旦之辰。云集僧众。恭诣祠下。讽演秘章。称扬嘉号。所集功德。专伸祈祷。西天东土。历代祖师菩萨。本寺开山和尚。诸位觉灵。伏愿宗风永振。祖印重光。觉花香遍于禅林。法雨恩沾于学地。如斯祈祷。必望冥加。

　　赞。

拈花悟旨。祖道初兴。绵延四七演真乘。六代远传灯奕叶相承。正法永昌明。南无度人师菩萨(三称)

　　○祝监斋仪

　　功司鼎鼐。职任粢盛。远承香积之风。永作云厨之主仰启神聪。俯垂昭鉴。大明国(某)省(某)府(某)县(某)寺比丘(某)等于今(某)年(某)月(朔望)旦之辰。云集僧众。恭诣祠下。讽演秘章。称扬嘉号。所集功德。专伸祈祷。监斋使者。大圣紧那罗王之神。伏愿二时无乏。六味常盈。掌水火以平安。供佛僧而丰备。如斯祈祷。必望冥加。

　　(赞)。

监斋使者。火部威神。调和百味荐惟馨。灾耗永无侵。护命资身。清众永蒙恩。南无焰慧地菩萨(三称)

　　○击钟仪

　　先念偈云。

愿此钟声超法界。铁围幽暗悉皆闻。闻尘清净证圆通。一切众生成正觉。次云。

闻钟声。烦恼轻。出地狱。离火坑。智慧长。菩提生。愿成佛。度众生。

　　唵伽啰帝耶娑婆诃

　　次乃鸣钟一鸣一称
观世音菩萨。

　　○结会念佛仪

　　在家佛子。作念佛会。三时诵礼。初时诵弥陀经(一卷)。往生咒(三遍)出声念佛(五百)默想念佛(五百)礼四十八拜回向一次。中时亦然。后时亦然。不必念药师等经。不必吹打乐器。不必念真言赞灯献供。纯一念佛。不杂余事。如是修行。必生净土。不然则渐染世情。终归应赴。慎之慎之。

　　○香赞

炉香乍爇。法界蒙熏。诸佛(随换)海会悉遥闻。随处结祥云。诚意方殷。诸佛现全身。

　　○西方赞

莲池海会。弥陀如来。观音势至坐华台。诸上善人偕。大誓弘开。普愿离尘埃。

　　诸经日诵集要卷之下(终)

　　　(云栖弟子陆▆禧大▆上奉
　　母吕太孺人下同男福登施资九两八钱五分
　　　助刻
　　先师大板法汇辑古中诸经日诵一册普愿上酬
　佛祖下济群生者
　　崇祯岁次壬午佛成道日识)
嘉兴藏第 32 册 No. B277 云栖法汇（选录）(第1卷-第11卷)


　　具戒便蒙

　　菩萨戒弟子云栖寺沙门袾宏辑

　　大比丘具足戒。若僧祇根本五分四分之类。各不下四十五十余卷。太繁难通。故译者各约之而为戒本。钝者犹以为繁。乃更约之。其辞愈约。而其义则愈明矣。便初学故。非敢减损也。

　　　　　大比丘具足二百五十戒

　　△四波罗夷法(此云弃。又云极恶)

　　(一)犯不净行。

　　(二)不与物盗心取。

　　(三)故断人命。叹誉快劝人死。

　　(四)实无所知。自言得上人法。

　　比丘犯此四法。不得与诸比丘共住。

　　△十三僧伽婆尸沙法(此云众残)

　　(一)故出精。除梦中。

　　(二)与女人身相触。

　　(三)与女人粗恶淫欲语。

　　(四)教女人以淫欲法供养我。

　　(五)为男女作媒嫁。

　　(六)难处。妨处。无主自作屋。不将诸比丘指授处所。过量作。

　　(七)难处。妨处。有主为己作大房。不将余比丘指授处所。

　　(八)以无根波罗夷法。谤非波罗夷比丘。

　　(九)以少分无根波罗夷法。谤非波罗夷比丘。

　　(十)欲破和合僧。受破僧法。三谏不舍。

　　(十一)党助破僧者。三谏不舍。

　　(十二)污他家。行恶行。反谤规正僧。三谏不舍。

　　(十三)恶性不受人语。三谏不舍。

　　比丘犯此十三法。当行六夜摩那多。仍二十僧中出罪。不满二十众。罪不得出。

　　△二不定法

　　(一)与女人独在覆障处。可作淫处坐。说非法语。于波罗夷。僧伽婆尸沙。波逸提。三法中应何法治。

　　(二)与女人在露现处。不可作淫处坐。说非法语。于僧伽婆尸沙。波逸提。二法中应何法治。

　　比丘犯此二法。治罪轻重无定。

　　△三十尼萨耆波逸提法(此云舍堕。言不舍者当堕)

　　(一)畜长衣过十日。

　　(二)离三衣异处宿。除僧羯磨。

　　(三)畜非时衣过一月。

　　(四)取非亲里比丘尼衣。除贸易。

　　(五)使非亲里比丘尼浣染打故衣。

　　(六)从非亲里居士居士妇乞衣。除夺衣。失衣。烧衣。漂衣。

　　(七)如上时。非亲里居士居士妇与衣。不知足受。

　　(八)居士居士妇为比丘具衣价。比丘到其家赞叹为好故。

　　(九)二家为比丘办衣价。比丘到二家赞叹为好故。

　　(十)施主送衣价与比丘执事人。执事人不与。往取过五六。更往求得衣。

　　(十一)蚕绵作新卧具。

　　(十二)新纯黑羺羊毛作卧具。

　　(十三)不用二分纯黑羊毛三分白。四分尨作新卧具。

　　(十四)卧具未及六年。不舍。更作新者。除僧羯磨。

　　(十五)作新卧具。不取故者纵广一磔手揲新者上。

　　(十六)自持羊毛行。过三由旬。

　　(十七)使非亲里比丘尼浣染擘羊毛。

　　(十八)自手受金银钱。若使人受。若口可受。

　　(十九)种种买卖宝物。

　　(二十)种种贩卖。

　　(二十一)畜长钵过十日。

　　(二十二)畜钵未满五缀。更求新钵。

　　(二十三)自乞缕线。使非亲里织师织作衣。

　　(二十四)人使织师为比丘织衣。比丘到织师家嘱托好织。

　　(二十五)比丘与比丘衣。后悔复夺。不还彼衣。

　　(二十六)有病。畜酥油生酥蜜石蜜过七日。

　　(二十七)先春残一月求雨浴衣。半月前早用。

　　(二十八)未满夏受衣。畜过十日前。

　　(二十九)有疑畏有缘事。离衣宿过六夜。

　　(三十)知他欲与僧物。自回入己。

　　比丘犯此三十法。当速向僧中舍。不舍则堕地狱。

　　△九十波逸提(此云堕)

　　(一)知而妄语。

　　(二)种种毁訾语。

　　(三)两舌语。

　　(四)与妇人同室宿。

　　(五)与未受大戒人共宿至三夜。

　　(六)与未受大戒人同诵。

　　(七)向未受大戒人说比丘粗恶罪。除僧羯磨。

　　(八)向未受大戒人说过人法。言我知是。我见是。见知实者。

　　(九)与女人说法过五六语。除有智男子。

　　(十)自手掘地。若教人掘。

　　(十一)坏鬼神村。

　　(十二)妄作异语恼僧。

　　(十三)嫌骂僧知事者。

　　(十四)取僧卧具等露地敷。若教人敷。去时不举。不教人举。

　　(十五)僧房内敷僧卧具等。若教人敷。舍去不自举。不教人举。

　　(十六)于他比丘住处强敷卧具。令他避我去。

　　(十七)于僧房内牵出他比丘。若使人牵。

　　(十八)重阁上坐卧脱脚绳床木床。

　　(十九)用有虫水浇泥浇草。

　　(二十)作房舍等覆苫过二三节。

　　(二十一)僧不差。自往教授比丘尼。

　　(二十二)僧差教授比丘尼。乃至日没。

　　(二十三)谤教授比丘尼僧为饮食故往教。

　　(二十四)与非亲里比丘尼衣。除贸易。

　　(二十五)为非亲里比丘尼作衣。

　　(二十六)与比丘尼屏覆处坐。

　　(二十七)与比丘尼期同道行。除有疑恐怖伴行时。

　　(二十八)与比丘尼同船。除直渡。

　　(二十九)知比丘尼赞叹因缘得食。食除施主先有意。

　　(三十)与妇人期同道行。

　　(三十一)施一食处过受。

　　(三十二)展转食。除病时。施衣时。作衣时。

　　(三十三)别众食。除病时。施衣时。作衣时。行道时。船行时。大会时。沙门施食时。

　　(三十四)檀越请食。无病。过两三钵受。不分与余比丘。

　　(三十五)足食竟或时受请。不作余食法更食。

　　(三十六)知他比丘足食竟更受请。不作余食法。故使食令犯。

　　(三十七)非时食。

　　(三十八)食残宿食。

　　(三十九)不受食。若药着口中。除水及杨枝。

　　(四十)无病。自为己索好美食。

　　(四十一)自手与外道男女食。

　　(四十二)先受请。若前食后食。行诣余家。不嘱余比丘。除病时。作衣时。施衣时。

　　(四十三)食家中有宝。强安坐。

　　(四十四)食家中有宝。在屏处坐。

　　(四十五)独与女人露地坐。

　　(四十六)约比丘同至聚落。竟不教与食。遣使去。

　　(四十七)无病。四月与药。过受。除常请。更请。分请。尽形请。

　　(四十八)往观军阵。除时因缘。

　　(四十九)有因缘至军中。若过二夜至三夜。

　　(五十)军中住二宿三宿。或观斗战。游军象马等。

　　(五十一)饮酒。

　　(五十二)水中戏。

　　(五十三)击擽他。

　　(五十四)不受谏。

　　(五十五)恐怖他比丘。

　　(五十六)无病。半月沐浴。过受。除热时。病时。风时。雨时。远行来时。

　　(五十七)无病。露地然火。若教人然。除时因缘。

　　(五十八)藏他比丘衣钵坐具针筒。若自藏。若教人藏。

　　(五十九)净施五众衣。不问主辄着。

　　(六十)得新衣。不作三种染坏色。青。黑。木兰。

　　(六十一)故断畜生命。

　　(六十二)故饮用有虫水。

　　(六十三)故恼他比丘。乃至少时不乐。

　　(六十四)知他比丘有粗恶罪。覆藏。

　　(六十五)年未满二十。与受大戒。

　　(六十六)诤事如法灭已后更发举。

　　(六十七)知是贼伴。故与同行。

　　(六十八)说淫欲非障道法。三谏不舍。

　　(六十九)如上邪见人。故供给所需。共同羯磨。

　　(七十)沙弥说淫欲非障道法。被摈。比丘与同一止宿。

　　(七十一)不受谏。反难持律者。

　　(七十二)轻呵戒律。

　　(七十三)不一心听戒。无知无解。

　　(七十四)如上比丘。彼亲友以僧物与。

　　(七十五)僧断事。不与欲而起去。

　　(七十六)与欲已后更呵。

　　(七十七)知他比丘斗争。听此语向彼说。

　　(七十八)打比丘。

　　(七十九)手抟比丘。

　　(八十)以无根僧伽婆尸沙法谤比丘。

　　(八十一)王未出。未藏宝。入宫门内。

　　(八十二)自捉宝。及宝庄饰具。若使人捉。除僧伽蓝中。及寄宿处。

　　(八十三)非时入聚落。不嘱余比丘。

　　(八十四)作床过如来八指。

　　(八十五)以兜罗绵贮作绳床木床卧具坐褥。

　　(八十六)以骨牙角作针筒。

　　(八十七)作卧具。长过佛二磔手半。广过二磔手。

　　(八十八)作覆疮衣。长过佛四磔手。

　　(八十九)作雨浴衣。长过佛六磔手。广过二磔手半。

　　(九十)若佛衣等量。长过佛九磔手。广过六磔手。

　　比丘犯此九十法。当堕。

　　△四波罗提提舍尼法(此云向彼悔)

　　(一)无病入村中。从非亲里比丘尼自手受食。食。

　　(二)比丘尼在食家。指示与某甲羹与某甲饭。无比丘在。

　　(三)无病。自手受学家僧食。食。

　　(四)阿兰若反疑怖处。不先语檀越。伽蓝外不受食。在伽蓝内。无病自手受食。食。

　　比丘犯此四法。应向众僧悔过。

　　△一百应当学法(梵语式叉迦罗尼此云应当学)

　　(一)齐整着内衣。

　　(二)齐整着三衣。

　　(三)不得反抄衣入白衣舍。

　　(四)不得反抄衣白衣舍坐。

　　(五)不得衣缠颈入白衣舍。

　　(六)不得衣缠颈白衣舍坐。

　　(七)不得覆头入白衣舍。

　　(八)不得覆头白衣舍坐。

　　(九)不得跳行入白衣舍。

　　(十)不得跳行白衣舍坐。

　　(十一)不得蹲坐白衣舍内。

　　(十二)不得叉腰入白衣舍。

　　(十三)不得叉腰白衣舍坐。

　　(十四)不得摇身入白衣舍。

　　(十五)不得摇身白衣舍坐。

　　(十六)不得掉臂入白衣舍。

　　(十七)不得掉臂白衣舍坐。

　　(十八)好覆身入白衣舍。

　　(十九)好覆身白衣舍坐。

　　(二十)不得左右顾视入白衣舍。

　　(二十一)不得左右顾视白衣舍坐。

　　(二十二)静默入白衣舍。

　　(二十三)静默白衣舍坐。

　　(二十四)不得戏笑入白衣舍。

　　(二十五)不得戏笑白衣舍坐。

　　(二十六)正意受食。

　　(二十七)平钵受食。

　　(二十八)平钵受羹。

　　(二十九)羹饭俱食。

　　(三十)以次食。

　　(三十一)不得挑钵中央食。

　　(三十二)无病。不得为己索羹饭。

　　(三十三)不得以饭覆羹。更望得。

　　(三十四)不得视比座钵中。起嫌心。

　　(三十五)当系钵想食。

　　(三十六)不得大抟饭食。

　　(三十七)不得张口待饭食。

　　(三十八)不得含食语。

　　(三十九)不得抟饭掷口中。

　　(四十)不得遗落饭食。

　　(四十一)不得颊饭食。

　　(四十二)不得嚼饭作声。

　　(四十三)不得歙饭食。

　　(四十四)不得舌舐食。

　　(四十五)不得振手食。

　　(四十六)不得手把散饭食。

　　(四十七)不得污手捉食器。

　　(四十八)不得洗钵水弃白衣舍内。

　　(四十九)不得生草上大小便涕唾。除病。

　　(五十)不得净水中大小便涕唾。除病。

　　(五十一)不得立大小便。除病。

　　(五十二)不得为反抄衣人说法。除病。

　　(五十三)不得为衣缠颈人说法。除病。

　　(五十四)不得为覆头人说法。除病。

　　(五十五)不得为裹头人说法。除病。

　　(五十六)不得为叉腰人说法。除病。

　　(五十七)不得为着革屣人说法。除病。

　　(五十八)不得为着木屐人说法。除病。

　　(五十九)不得为骑乘人说法。除病。

　　(六十)不得佛塔内宿。除为守护故。

　　(六十一)不得佛塔内藏宝物。除为坚牢故。

　　(六十二)不得着革屣入佛塔中。

　　(六十三)不得捉革屣入佛塔中。

　　(六十四)不得着革屣绕佛塔行。

　　(六十五)不得着富罗入佛塔中。

　　(六十六)不得捉富罗入佛塔中。

　　(六十七)不得塔下食。留草。及食污地。

　　(六十八)不得担死尸从塔下过。

　　(六十九)不得塔下埋死尸。

　　(七十)不得塔下烧死尸。

　　(七十一)不得塔前烧死尸。

　　(七十二)不得绕塔四边烧死尸。使臭气来入。

　　(七十三)不得持死人衣及床从塔下过。除浣染香熏。

　　(七十四)不得塔下大小便。

　　(七十五)不得向塔大小便。

　　(七十六)不得绕塔四边大小便。使臭气来入。

　　(七十七)不得持佛像至大小便处。

　　(七十八)不得塔下嚼杨枝。

　　(七十九)不得向塔嚼杨枝。

　　(八十)不得绕塔四边嚼杨枝。

　　(八十一)不得塔下涕唾。

　　(八十二)不得向塔涕唾。

　　(八十三)不得绕塔四边涕唾。

　　(八十四)不得向塔舒脚坐。

　　(八十五)不得安佛在下房。己在上房住。

　　(八十六)人坐己立。不得为说法。除病。

　　(八十七)人卧己坐。不得为说法。除病。

　　(八十八)人在坐。己在非坐。不得为说法。除病。

　　(八十九)人在高坐。己在下坐。不得为说法。除病。

　　(九十)人在前行。己在后行。不得为说法。除病。

　　(九十一)人在高经行处。己在下经行处。不得为说法。除病。

　　(九十二)人在道。己在非道。不得为说法。除病。

　　(九十三)不得携手在道行。

　　(九十四)不得上树过人头。除时因缘。

　　(九十五)不得络囊盛钵贯杖头。置肩上行。

　　(九十六)人持杖。不应为说法。除病。

　　(九十七)人持剑。不应为说法。除病。

　　(九十八)人持矛。不应为说法。除病。

　　(九十九)人持刀。不应为说法。除病。

　　(一百)人持盖。不应为说法。除病。

　　比丘犯此一百法。名为恶作。

　　△七灭诤法

　　(一)应与现前毗尼。当与现前毗尼。

　　(二)应与忆念毗尼。当与忆念毗尼。

　　(三)应与不痴毗尼。当与不痴毗尼。

　　(四)应与自言治。当与自言治。

　　(五)应与多觅罪相。当与多觅罪相。

　　(六)应与觅罪相。当与觅罪相。

　　(七)应与如草覆地。当与如草覆地。

　　比丘有诤事起。当以七法随而除灭。

　　　(古秀州弟子大胜孙洪基捐资共五两六钱
　　　助锓
　云栖大师法汇辑古中具戒便蒙沙弥要略诵戒
　　式三种少报
　佛祖拯度之垂恩并志
　大师维世之遗范末法良猷与愿无斁
　崇祯庚辰岁孟夏八日佛诞日谨识)

　　具戒便蒙(终)
嘉兴藏第 32 册 No. B277 云栖法汇（选录）(第1卷-第11卷)


　　沙弥律仪要略

　　菩萨戒弟子云栖寺沙门袾宏辑

　　梵语沙弥。此云息慈。谓息恶行慈。息世染而慈济众生也。亦云勤策。亦云求寂。律仪者。十戒律诸威仪也。

　　上篇

　　戒律门

　　佛制出家者。五夏以前。专精戒律。五夏以后。方乃听教参禅。是故沙弥剃落。先受十戒。次则登坛受具。今名为沙弥。而本所受戒。愚者茫乎不知。狂者忽而不学。便拟躐等。罔意高远。亦可慨矣。因取十戒。略解数语。使蒙学知所向方。好心出家者。切意遵行。慎勿违犯。然后近为比丘戒之阶梯。远为菩萨戒之根本。因戒生定。因定发慧。庶几成就圣道。不负出家之志矣。若乐广览自当阅律藏全书。

　　后十戒。出沙弥十戒经。佛敕舍利弗为罗睺罗说。一曰不杀生解曰。上至诸佛圣人。师僧父母。下至蜎飞蠕动。微细昆虫。但有命者。不得故杀。或自杀。或教他杀。或见杀随喜。广如律中。文繁不录。○经载冬月生虱。取放竹筒中。暖以绵絮。养以腻物。恐其饥冻而死也。乃至滤水覆灯。不畜猫狸等。皆慈悲之道也。微类尚然。大者可知矣。今人不能如是行慈。复加伤害可乎。故经云。施恩济乏。使其得安。若见杀者。当起慈心。噫。可不戒欤。二曰不盗解曰。金银重物。以至一针一草。不得不与而取。若常住物。若信施物。若僧众物。若官物。民物。一切物。或夺取。或窃取。或诈取。乃至偷税冒渡等。皆为偷盗。○经载一沙弥盗常住果七枚。一沙弥盗众僧饼数番。一沙弥盗众僧石蜜少分。俱堕地狱。故经云。宁就断手。不取非财。噫。可不戒欤。三曰不淫解曰。在家五戒。惟制邪淫。出家十戒。全断淫欲。但干犯世间一切男女。悉名破戒。○楞严载宝莲香比丘尼。私行淫欲。自言淫欲。非杀非偷。无有罪报。遂感身出猛火。生陷地狱。世人因欲杀身亡家。出俗为僧。岂得更犯。生死根本。欲为第一。故经云。淫泆而生。不如贞洁而死。噫。可不戒欤。四曰不妄语解曰。妄语有四。一者妄言。谓以是为非。以非为是。见言不见。不见言见。虚妄不实等。二者绮语。谓妆饰浮言靡语。艳曲情词。导欲增悲。荡人心志等。三者恶口。谓粗恶骂詈人等。四者两舌。谓向此说彼。向彼说此。离间恩义。挑唆斗争等。乃至前誉后毁。面是背非。证入人罪。发宣人短。皆妄语之类也。若凡夫自言证圣。如言已得须陀洹果。斯陀含果等。名大妄语。其罪极重。余妄语。为救他急难。方便权巧。慈悲利济者不犯。○古人谓行己之要自不妄语始。况学出世之道乎。经载沙弥轻笑一老比丘读经。声如狗吠。而老比丘者是阿罗汉。因教沙弥急忏。仅免地狱。犹堕狗身。恶言一句。为害至此。故经云。夫士处世。斧在口中。所以斩身。繇其恶言。噫。可不戒欤。五曰不饮酒解曰。饮酒者。谓饮一切能醉人酒。西域酒有多种。甘蔗蒲萄。及与百花皆可造酒。此方止有米造。俱不可饮。除有重病。非酒莫疗者。白众方服。无故一滴不可沾唇。乃至不得嗅酒。不得止酒舍。不得以酒饮人。○仪狄造酒。禹因痛绝。纣作酒池。国以灭亡。僧而饮酒。可耻尤甚。昔有优婆塞因破酒戒。遂并余戒俱破。三十六失。一饮备焉。过非小矣。贪饮之人。死堕沸屎地狱。生生愚痴。失智慧种。迷魂狂药。烈于砒酖。故经云。宁饮洋铜。慎无犯酒。噫。可不戒欤。六曰不着香华鬘不香涂身解曰。华鬘者。西域人贯华作鬘以严其首。此土则缯绒金宝。制饰巾冠之类是也。香涂身者。西域贵人。用名香为末。令青衣摩身。此土则佩香熏香脂粉之类是也。出家之人。岂宜用此。○佛制三衣。俱用粗疏麻布。兽毛蚕口。害物伤慈。非所应也。除年及七十。衰颓之甚。非绵不暖者。或可为之。余俱不可。○夏禹恶衣。公孙布被。王臣之贵。宜为不为。岂得道人。反贪华饰。坏色为服。粪扫蔽形。固其宜矣。古有高僧。三十年着一緉鞋。况凡辈乎。噫。可不戒欤。七曰不歌舞倡伎不往观听解曰。歌者口出歌曲。舞者身为戏舞。倡伎者谓琴瑟箫管之类是也。不得自作。亦不得他人作时。故往观听。○古有仙人。因听女歌音声微妙。遽失神足。观听之害如是。况自作乎。今世愚人。因法华有琵琶铙钹之句。恣学音乐。然法华乃供养诸佛。非自娱也。应院作人间法事道场。犹可为之。今为生死。舍俗出家。岂宜不修正务而求工技乐。乃至围棋陆博骰掷樗蒲等事。皆乱道心。增长过恶。噫。可不戒欤。八曰不坐高广大床解曰。佛制绳床。高不过如来八指。过此则犯。乃至漆彩雕刻。及纱绢帐褥之类。亦不宜用。○古人用草为座。宿于树下。今有床榻。亦既胜矣。何更高广。纵恣幻躯。胁尊者一生胁不着席。高峰妙禅师。三年立愿不沾床凳。悟达受沉香之座。尚损福而招报。噫。可不戒欤。九曰不非时食解曰。非时者。过日午非僧食之时分也。诸天早食。佛午食。畜生午后食。鬼夜食。僧宜学佛。不过午食。○饿鬼闻碗钵声。则咽中火起。故午食尚宜寂静。况过午乎。昔有高僧闻邻房僧午后举爨。不觉涕泣。悲佛法之衰残也。今人体弱多病。欲数数食者。或不能持此戒。故古人称晚食为药石。取疗病之意也。必也知违佛制。生大惭愧。念饿鬼苦。常行悲济。不多食。不美食。不安意食。庶几可耳。如或不然。得罪弥重。噫。可不戒欤。十曰不捉持生像金银宝物解曰。生。即金也。像。似也。似金者。银也。谓金色生本自黄。银可染黄似金也。宝。七宝之类也。皆长贪心妨废道业。故佛在世时。僧皆乞食。不立烟爨。衣服房室。悉任外缘。置金银于无用之地。捉持尚禁。清可知矣。○锄金不顾。世儒尚然。释子称贫。畜财奚用。今人不能俱行乞食。或入丛林。或住庵院。或出远方。亦未免有金银之费。必也知违佛制。生大惭愧。念他穷乏。常行布施。不营求。不畜积。不贩卖。不以七宝妆饰衣器等物。庶几可耳。如或不然。得罪弥重。噫。可不戒欤。

　　下篇

　　威仪门

　　佛制沙弥年满二十。欲受具足戒时。若问不能具对沙弥事者。不应与具足戒。当云。卿作沙弥。乃不知沙弥所施行。沙门事大难作。卿且去。熟学。当悉闻知。乃应受具足戒。今授卿具足戒。人谓佛法易行。沙门易作。故当先问。

　　以下条则。于沙弥威仪诸经。及古清规。今沙弥成范中节出。又宣律师行护律仪。虽诫新学比丘。有可通用者亦节出。良以末法人情。多诸懈怠。闻繁则厌。繇是删繁取要。仍分类以便读学。间有未备。从义补入一二。其有乐广览者。自当简阅全书。敬大沙门第一不得唤大沙门字。○不得盗听大沙门说戒。○不得转行说大沙门过。○不得坐见大沙门过不起。除读经时。病时。剃发时。饭时。作众事时。○行护云。五夏以上。即阇黎位。十夏以上。即和尚位。虽比丘事。沙弥当预知之。事师第二当早起。○欲入户当先三弹指。○若有过。和尚阿阇黎教戒之。不得还逆语。○视和尚阿阇黎。当如视佛。○若使出不净器。不得唾。不得怒恚。○若礼拜。师坐禅不应作礼。师经行不应作礼。师食。师说经。师梳齿。师澡浴。师眠息等。俱不应作礼。师闭户。不应户外作礼。欲入户作礼。应弹指三遍。师不应应去。○持师饮食。皆当两手捧。食毕敛器。当徐徐。○侍师不得对面立。不得高处立。不得太远立。当令师小语得闻。不费尊力。○若请问佛法因缘。当整衣礼拜。合掌胡跪。师有语。澄心谛听。思惟深入。○若问家常事。不须拜跪。但端立师侧。据实申白。○师若身心倦。教去。应去。不得心情不喜。见于颜色。○凡有犯戒等事。不得覆藏。速诣师哀乞忏悔。师许则尽情发露。精诚悔改。还得清净。○师语未了不得语。不得戏坐师座。及卧师床。着师衣帽等。○为师驰达书信。不得私自拆看。亦不得与人看。到彼有问应答。则实对。不应答。则善辞却之。彼留。不得便住。当一心思师望归。○师对宾。或立常处。或于师侧。或于师后。必使耳目相接。候师所须。○师疾病。一一用心调治。房室。被褥药饵粥食等。○持衣授履。洗浣烘晒等。具于律中。兹不烦录。【附】凡侍师。不命之坐不敢坐。不问不敢对。除自有事欲问。○凡侍立。不得倚壁靠卓。宜端身齐足侧立。○欲礼拜。若师止之。宜顺师命勿拜。○凡师与客谈论。涉道话有益身心者。皆当记取。○师有所使令。宜及时作办。不得违慢。○凡睡眠。不得先师。○凡人问师讳。当云上某下某。○凡弟子当择明师。久久亲近。不得离师太早。如师实不明。当别求良导。○设离师。当忆师诲。不得纵情自用。随世俗流。行不正事。亦不得住市井闹处。不得住神庙。不得住民房。不得住近尼寺处。不得以与师各住而行世法中一切恶事。随师出行第三不得过历人家。○不得止住道边共人语。○不得左右顾视。当低头随师后。○到檀越家。当住一面。师教坐应坐。○到他寺院师礼佛。或自礼。不得擅自鸣磬。○若山行。当持坐具随之。若远行。不得相离太远。若过渡。当持杖徐试浅深。○持瓶携锡等。具如律中。文繁不录。【附】若偶分行。约于某处会。不得后时。○师受斋。当侍立出生。斋毕。复侍立收嚫。入众第四不得争坐处。○不得于坐上遥相呼语笑。○众中有失仪。当隐恶扬善。○不得伐劳显己之功。○凡在处。睡不在人前。起不在人后。○凡洗面。不得多使水。○擦牙吐水。须低头引水下。不得喷水溅人。○不得高声鼻涕呕吐。○不得于殿塔及净室净地净水中涕唾。当于僻处。○吃茶汤时。不得只手揖人。○不得向塔洗齿。及向和尚阿阇黎等。○凡闻钟声。合掌默念。闻钟声。烦恼轻。智慧长。菩提生。离地狱。出火坑。愿成佛。度众生。

　　唵。伽罗帝耶娑诃。○不得多笑。若大笑及呵欠。当以衣袖掩口。○不得急行。不得将佛灯私就己用。若燃灯当好以罩密覆。勿令飞虫投入。○供佛花。取开圆者。不得先嗅。除萎者。方供新者。萎者。不得弃地践踏。宜置屏处。○不得闻呼不应。凡呼俱宜以念佛应之。○凡拾遗物。即当白主事僧。【附】不得与年少沙弥结友。○不得三衣苟简。○不得多作衣服。若有余当舍。○不得办精致绦拂玩器等妆点江湖。取笑识者。○不得着色服。及类俗人衣饰等。○不得不净手搭衣。○凡上殿。须束缚裤袜。不得放意自便。○不得闲走。○不得多言。○不得坐视大众劳务。避懒偷安。○不得私取招提竹木花果蔬菜一切饮食。及一切器物等。○不得谈说朝廷公府政事得失。及白衣家长短好恶。○凡自称当举二字法名。不得云我及小僧。○不得因小事争执。若大事难忍者。亦须心平气和。以理论辩。不可。则辞而去。动气发粗。即非好僧也。随众食第五闻揵捶声即当整衣服。○临食咒愿。皆当恭敬。○出生饭不过七粒。面不过一寸。馒头不过指甲许。多则为贪。少则为悭。其余蔬菜豆腐不出。○凡出生。安左手中。想念偈云。

汝等鬼神众。我今施汝供。此食遍十方。一切鬼神共。○凡欲食作五观想。一。计功多少。量彼来处。二。忖己德行。全缺应供。三。防心离过。贪等为宗。四。正事良药。为疗形枯。五。为成道故。方受此食。○无呵食好恶。○不得以食私所与。若摘与狗。○来益食。不得言不用。若已饱。当以手让却之。○不得爪头使风屑落邻钵中。○不得含食语。○不得笑谈杂话。○不得嚼食有声。○如欲挑牙。以衣袖掩口。○食中或有虫蚁。宜密掩藏之。莫令邻单见。生疑心。○当一坐食。不得食讫离座更坐食。○不得食讫以手指刮碗钵食。○凡食不得太速。不得太迟。○行食未至。不得生烦恼。○或有所需。默然指授。不得高声大唤。○不得碗钵作声。○不得食毕先起。○若违僧制。闻白槌。不得抗拒不服。○饭中有谷。去皮食之。【附】不得见美味。生贪心恣口食。○不得偏众食。礼拜第六礼拜不得占殿中央。是住持位。○有人礼佛。不得向彼人头前径过。○凡合掌。不得十指参差。不得中虚。不得将指插鼻中。须平胸高低得所。○不得非时礼拜。如欲非时礼。须待人静时。○师礼佛。不得与师并礼。当随后远拜。○师拜人。不得与师同拜。○在师前。不得与同类相礼。○在师前。不得受人礼。○己手持经像。不得为人作礼。【附】凡礼拜。须精诚作观。教列七种礼。不可不知。听法第七凡遇挂上堂牌。宜早上堂。莫待法鼓大擂。○整理衣服。○平视直进。○坐必端严。○不得乱语。○不得大咳唾。【附】凡听法须闻而思。思而修。不得专记名言以资谈柄。○不得未会称会。入耳出口。○年少沙弥。戒力未固。宜更学律。不得早赴讲筵。习学经典第八宜先学律。后学修多罗。不得违越。○凡学一经。须先白师。经完更白。别学某经。○不得口吹经上尘。○不得经案上包藏茶末杂物。○人阅经。不得近彼案前经行。○凡经籍损坏。宜速修补。○沙弥本业未成。不得习学外书子史治世典章。【附】不得拣应赴道场经习学。○不得习学伪造经典。○不得习学命书。相书。医书。兵书。卜筮书。天文书。地理书。图谶书。乃至炉火黄白神奇鬼怪符水等书。○不得习学宣卷打偈。○不得习学外道书。除智力有余。为欲知内外教深浅者。可以涉猎。然勿生习学想。○不得习学诗辞。○不得着心学字求工。但书写端楷足矣。○不得污手执持经。○对经典如对佛。不得戏笑。○不得案上狼藉卷帙。○不得高声动众。○不得借人经看不还。及不加爱重以致损坏。入寺院第九凡入寺门。不得行中央。须缘左右边行。缘左先左足。缘右先右足。○不得无故登大殿游行。○不得无故登塔。○入殿塔当右绕。不得左转。○不得殿塔中涕唾。○绕塔或三匝七匝。乃至十百。须知遍数。○不得以笠杖等倚殿壁。入禅堂随众第十单上不得抖衣被作声扇风。使邻单动念。○下床默念偈云。

从朝寅旦直至暮。一切众生自回护。若于足下丧身形。愿汝即时生净土。○不得大语高声。○轻手揭帘。须垂后手。○不得拖鞋作声。○不得大咳嗽作声。○不得邻单交头接耳。讲说世事。○或有道伴亲情相看。堂中不得久话。相邀林下水边。乃可倾心谈论。○若看经须端身澄心默玩。不得出声。○二板鸣。即宜早进堂。○归位默念偈云。

正身端坐。当愿众生。坐菩提座。心无所著。【附】不得穿堂直过。○上单下单。俱当细行。勿令邻单动念。○不得单上写文字。除众看经教时。○不得单上相聚摆茶夜坐杂话。○不得单上缝补衣被。○不得眠卧共邻单说话动众。执作第十一当惜众僧物。○当随知事者教令。不得违戾。○凡洗菜当三易水。○凡汲水。先净手。○凡用水须谛视有虫无虫。以密罗滤过方用。若严冬。不得早滤水。须待日出。○凡烧灶。不得燃腐薪。○凡作食。不得带爪甲垢。○凡弃恶水不得当道。不得高手扬泼。当离地四五寸徐徐弃之。○凡扫地不得逆风扫。不得聚灰土安门扇后。○洗内衣须拾去虮虱方洗。○夏月用水盆了须覆。若仰即虫生。【附】不得热汤泼地上。○一切米面蔬果等不得轻弃狼藉。须加爱惜。入浴第十二先以汤洗面从上至下。徐徐洗之。○不得粗躁以汤水溅邻人。○不得浴堂小遗。○不得共人语笑。人天宝鉴云。一沙弥入浴戏笑。遂感沸汤地狱之报。○不得洗僻处。○凡有疮癣。宜在后浴。或有可畏疮。尤宜回避。免刺人眼。○不得恣意久洗妨碍后人。【附】脱衣着衣。安详自在。○浴前先洗净。须细行。不得以洗净水入浴釜。○汤冷热。依例击梆。不得大唤。入厕第十三欲大小便即当行。莫待内逼仓卒。○于竹竿上挂直掇。折令齐整。以手巾或腰绦系之。一作记认。二恐堕地。○须脱换鞋脚。不可净鞋入厕。○至当三弹指。使内人知。○不得迫促内人使出。○已上复当三弹指。默念大小便时。当愿众生。弃贪嗔痴。蠲除罪法。○不得低头视下。○不得持草画地。○不得努气作声。○不得隔壁共人说话。○不得唾壁。○逢人不得作礼。宜侧身避之。○不得沿路行系衣带。○便毕。当净澡手。未澡不得持物。○洗手。默念以水盥掌。当愿众生得清净手。受持佛法。

　　唵。主迦啰耶娑诃。【附】若小解亦要收起衣袖。又不可着偏衫小解。睡卧第十四卧须右胁。名吉祥睡。不得仰卧覆卧。及左胁卧。○不得与师同室同榻。或得同室不得同榻。○亦不得与同事沙弥共榻。○凡挂鞋履小衣等。不得过人头面。【附】不得脱里衣卧。○不得睡上床笑语高声。○不得圣像及法堂前携溺器过。围炉第十五不得交头接耳说话。○不得弹垢腻火中。○不得烘焙鞋袜。○不得向火太久。恐妨后人。稍暖。便宜归位。在房中住第十六更相问讯。须知大小。○欲持灯火入。预告房内知。云火入。欲灭灯火。预问同房人更用灯否。○灭灯火。不得口吹。念诵不得高声。○若有病人当慈始终看之。○有人睡。不得打物作向及高声语笑。○不得无故入他房院。到尼寺第十七有异坐方坐。无异坐不得坐。○不得为非时之说。○若还。不得说其好丑。○不得书疏往来及假借裁割洗浣等。○不得手为净发。○不得屏处共坐。【附】无二人。不得单进。○不得彼此送礼。○不得嘱托尼僧入豪贵家化缘。及求念经忏等。○不得与尼僧结拜父母姊妹道友。至人家第十八有异坐当坐。不宜杂坐。○人问经。当知时。慎勿为非时之说。○不得多笑。○主人设食。虽非法会。亦勿失仪轨。○无犯夜行。○不得空室内或屏处与女人共坐共语。○不得书疏往来等同前。○若诣俗省亲。当先入中堂礼佛。或家堂圣像端庄问讯。次父母眷属等。一一问讯。○不得向父母说师法严。出家难。寂寥淡薄。艰辛苦屈等事。宜为说佛法。令生信增福。○不得与亲族小儿等久坐久立杂话戏笑。亦不得问族中是非好恶。○若天晚作宿。当独处一榻。多坐少卧。一心念佛。事讫即还。不得留连。【附】不得左右邪视。○不得杂语。○若与女人语。不得低声密语。不得多语。○不得诈现威仪。假妆禅相。求彼恭敬。○不得诳说佛法。乱答他问。自卖多闻。求彼恭敬。○不得送盒礼。效白衣往还。○不得管人家务。○不得杂坐酒席。○不得结拜白衣人作父母姊妹。○不得说僧中过失。乞食第十九当与老成人俱。若无人俱。当知所可行处。○到人门户。宜审举措。不得失威仪。○家无男子。不可入门。○若欲坐。先当瞻视座席。有刀兵不宜坐。有宝物不宜坐。有妇人衣被庄严等不宜坐。○欲说经。当知所应说时。不应说时。○不得说与我食令尔得福。【附】凡乞食不得哀求苦索。○不得广谈因果。望彼多施。○多得勿生贪着。少得勿生忧恼。○不得专向熟情施主家及熟情庵院处索食。入聚落第二十无切缘。不得入。○不得驰行。○不得摇臂行。○不得数数傍视人物行。○不得共沙弥小儿谈笑行。○不得与女人前后互随行。○不得与尼僧前后互随行。○不得与醉人狂人前后互随行。○不后故视女人。不得眼角傍看女人。○或逢尊宿亲识俱立下傍。先意问讯。○或逢戏幻奇怪等俱不宜看。○惟端身正道而行。○凡遇水坑水缺不得跳越。有路当绕行。无路众皆跳越则得。○非病缘及急事不得乘马。乃至戏心鞭策驰骤。【附】凡遇官府。不论大小。俱宜回避。○遇斗争者亦远避之。不得住看。○不得回寺夸张所见城中华美之事。市物第二十一无争贵贱。○无坐女肆。○若为人所犯。方便避之。勿从求直。○已许甲物。虽复更贱。无舍彼取此。令主有恨。○慎无保任致愆负。凡所施行不得自用第二十二出入行来。当先白师。○作新法衣。当先白师。着新法衣。当先白师。○剃头。当先白师。○疾病服药。当先白师。○作众僧事。当先白师。○欲有私具纸笔之辈。当先白师。○若讽起经呗。当先白师。○若人以物惠施。当先白师已。然后受。己物惠施人。当先白师。师听然后与。○人从己假借。当先白师。师听然后与。己欲从人借物。当先白师。师听得去。○白师听不听。皆当作礼。不听不得有恨意。【附】乃至大事。或游方。或听讲。或入众。或守山。或兴缘事。皆当白师。不得自用。参方第二十三远行要假良朋。○古人心地未通。不远千里求师。【附】年幼戒浅。未许远行。如行。不得与不良之辈同行。○须为寻师访道。决择生死。不宜观山玩水。惟图游历广远夸示于人。○所到之处。歇放行李。不得径入殿堂。一人看行李。一人先进问讯。取常住进止。方可安顿行李入内。衣钵名相第二十四

　　【五条衣】梵语安陀会。此云中宿衣。亦云下衣。亦云杂作衣。凡寺中执劳服役。路途出入往还。当着此衣。

　　　　○搭衣偈

善哉解脱服。无上福田衣。我今顶戴受。世世不舍离。

　　唵。悉陀耶娑婆诃。

　　【七条衣】梵语郁多罗僧。此云上着衣。亦云入众衣。凡礼佛。修忏。诵经。坐禅。赴斋。听讲。布萨。自恣。当着此衣。

　　　　○搭衣偈

善哉解脱服。无上福田衣。我今顶戴受。世世常得披。

　　唵。度波度波娑婆诃。

　　【二十五条衣】梵语僧伽黎。此云合。亦云重。亦云杂碎衣。凡入王宫升座说法。聚落乞食。当着此衣。又此衣九品。下品九条十一条十三条。中品十五条十七条十九条。上品二十一条二十三条二十五条。

　　　　○搭衣偈

善哉解脱服。无上福田衣。我今顶戴受。广度诸群迷。

　　唵。摩诃迦波波吒悉帝娑婆诃。

　　【钵】梵语钵多罗。此云应量器。谓体色量三俱应法故。体用铁瓦二物。色以药烟薰治。量则分上中下。

　　【具】梵语泥师坛。此云坐具。亦云随足衣。

　　　　○开具偈

卧具泥师坛。长养心苗性。展开登圣地。奉行如来命。

　　唵。檀波檀波娑婆诃。

　　沙弥律仪要略(终)

　　　(古秀州弟子大胜孙洪基捐资共五两六钱
　　　助锓
　云栖大师法汇辑古中具戒便蒙沙弥要略诵戒
　　式三种少报
　佛祖拯度之垂恩并志
　大师维世之遗范末法良猷与愿无斁
　崇祯庚辰岁孟夏八日佛诞日谨识)
嘉兴藏第 32 册 No. B277 云栖法汇（选录）(第1卷-第11卷)


　　沙弥尼比丘尼戒录要

　　菩萨戒弟子云栖寺沙门袾宏辑

　　△沙弥尼十戒

　　一尽形寿不得杀生。

　　二尽形寿不得偷盗。

　　三尽形寿不得淫。

　　四尽形寿不得嫁。

　　五尽形寿不得妄语。

　　六尽形寿不得歌舞弹筝。

　　[○@註]言筝。则箫。笛。琴。箜篌等。可知。

　　七尽形寿不得着香花脂粉。

　　八尽形寿不得卧高好刻镂床上。

　　九尽形寿不得饮酒。

　　十尽形寿不得过中食。

　　[○@註]若不能持过午。当晚食时。须念饿鬼苦。发慈悲心。不美食。不多食。不得碗钵作声。不得杂话喧笑。

　　△沙弥尼威仪七十(内录出少分)

　　不得着缯彩衣。亦不得作缯彩衣送人。

　　[○@註]谓纱罗绫绢。及红绿色。艳丽色服。

　　不得坐他妇女床上。开器视衣。言此好彼恶。

　　不得受未及十六岁女。作沙弥尼。须素无瑕秽。贞良完具。父母听许。方可。

　　不得与比丘僧。同室宿。

　　[○@註]非但比丘。凡沙弥小儿。年十五以上者。即不可同室宿。

　　不得手授男子物。当置地令自取。

　　不得独至僧房问义。

　　[○@註]问义者。问佛法也。

　　不得仰面卧。不得伸脚卧。不得裸卧。

　　不得于白衣舍。独行至舍后。

　　不得与优婆夷共洗浴。不得与婢使共洗浴。不得与小儿共洗浴。

　　不得直倾洗衣水。于人走路道中。

　　不得单己独行街市。

　　△比丘尼戒本

　　[○@註]有八波罗夷法。十七僧伽婆尸沙法。三十尼萨耆波逸提法。一百七十八波逸提法。八悔过法。一百应当学法。七灭诤法(今录出少分)。

　　不得作媒。

　　不得以无根波罗夷罪。谤清净比丘尼。

　　不得恶性。不受人谏语。

　　不得相亲近共作恶行。共相覆罪。

　　不得畜长衣。

　　[○@註]长。犹多也。

　　不得自手捉金银钱等。

　　不得贩卖。

　　不得知物向僧。自求入己。

　　[○@註]知物向僧者。明知此物施主意在施僧者。而谋求入己也。

　　不得以檀越所施物。回作余用。

　　[○@註]如檀越施造经物。止可造经。施斋僧物止可斋僧。不得改易用。如砖钱不买瓦之类。

　　不得多畜玩器。

　　[○@註]谓精致玩好等物。

　　不得与未受大戒人。说比丘比丘尼过。

　　不得与男子说法。过五六语。

　　不得嫌骂人。

　　不得知水有虫。故用浇泥。浇草。浇树。及饮用。

　　不得作大房。

　　不得别众食。

　　不得观军阵。

　　[○@註]非但谓出兵。如教场操练。霜降迎旗。皆军阵也。

　　不得故恼他比丘尼。打他比丘尼。

　　不得于比丘尼。有重罪者。为覆藏。

　　不得与男子屏处共立共语。

　　[○@註]屏处者。静处也。

　　不得于同住比丘尼。有病不瞻视。

　　不得过五日。不搭戒衣。

　　不得使比丘尼。沙弥尼。摩涂身。及白衣妇女摩涂身。

　　[○@註]尼僧与妇女尚不可。况男子乎。虽幼童年十岁者。亦不可。

　　不得畜妇女严身具。

　　[○@註]谓金银首饰锦绣裙袄等。

　　不得学世俗伎术。以自活命。

　　[○@註]谓相面。看命。收惊。占卜等事。

　　不得安佛在下房。己在上房。

　　△例补

　　[○@註]世律尚有条例。况佛戒乎。礼可义起。因例补之。

　　不得年少沙弥尼。入白衣舍宿夜。

　　[○@註]非但宿夜。亦不宜单身到人家。须年近老者方可。

　　不得习学应院诵经拜忏宣疏鼓乐等。

　　[○@註]如不禁。渐成赴应。女尼习赴应。大不宜也。

　　不得招集众妇女做会。

　　[○@註]如正月十五。二月十九。四月八。腊月八。做会念佛等事。俱不可作。只静守为妙。

　　不得容留年已长成男在庵中。

　　[○@註]年十五以上即宜遣。

　　不得畜养猫犬。

　　不得容留远方比丘尼宿夜。

　　[○@註]止可留饭。不可留宿。切宜守定此规。乃至本地尼僧。年轻不诚笃者。亦不可留宿。

　　不得恶骂弟子。如俗人法。

　　不得鞭打弟子。如俗人法。

　　不得睡在人先。起在人后。

　　不得洗面多使水。

　　不得多笑。

　　不得多言。

　　不得急走。

　　不得私取常住一切物。

　　不得谈说白衣家长短好恶。

　　[○@註]不但俗人家务。即一切世间闲谈杂话。与修行人无干者。皆不宜说。

　　不得因小事争论。若大事当心平气和。以理辩明。不可辩明。则辞而去。动气发粗。非佛弟子。

　　不得临食草草念供养。无恭敬心。

　　不得出生饭过七粒。面过一寸。馒头过指甲许。

　　不得临睡杂话。

　　不得碗钵作声。

　　不得食毕先起。

　　不得向礼佛人头边过。

　　[○@註]宜宽步向背后转。

　　不得与师并立礼佛。

　　不得手持经像为人作礼。

　　不得口吹经上尘。

　　不得经案上包藏茶果药物。

　　不得向阅经人案前当案走过。

　　不得习学伪造经典。

　　[○@註]受生经。血盆经。金刚纂等。如诸经日诵中所开。

　　不得习学宣卷打偈。

　　不得用不滤过水。凡滤水。须密绢作囊滤之。

　　不得暑月盆盛水过夜。须倒水。仍覆盆。

　　[○@註]恐生虫故。

　　不得热汤泼地上。

　　不得挂鞋袜小衣高过人头。

　　不得床上笑语高声。

　　不得口吹灯灭。

　　不得与男僧送礼往来。

　　不得与比丘沙弥结拜姊妹。

　　不得与小儿结拜干娘。

　　不得无故数数入街市上行。

　　不得街市上傍视东西行。

　　不得与沙弥小儿谈笑行。

　　不得与醉人狂人前后互随行。

　　不得伫足看唱戏者。说词话者。争闹者。

　　不得遇官府过。不回避。

　　不得不白师受人物。

　　不得收留有夫妇人出家。

　　不得夜间有人敲门便开。须仔细审问。的系识熟妇女。方可开门。

　　不得容纳媒婆。卖婆。乌龟算命婆。相命。收惊。打水碗。伏阴。见神。见鬼。诸婆等。有来者。莫与相见。莫与往来。

　　不得招接说邪法外道一切男僧女僧。及在家斋婆等。

　　不得置田讨租米。不得置屋讨房钱。不得与人家络丝。褙纸。纺绩。扣绣等。

　　[○@註]田地房产。乃至人间杂务。悉皆累心废业。招难惹非。如其贫乏。只守佛制。托钵乞食。以支身命。

　　不得出缘簿募化。

　　[○@註]广行募化。兴大缘事。自有男僧为之。非尼僧所宜也。

　　不得晨昏礼诵。懒惰失时。

　　不得丰富饮食。

　　[○@註]施主及道友到庵。俱随常供养。不必过分整治肴馔。丧失道风。

　　不得普陀天台等处。领众烧香。及聚集妇女。湖船等处做会。

　　[○@註]尼僧守身。当比在家女人加倍谨慎。远出他方。恐招讥谤。成群做会。或起风波。不可不戒。

　　尼戒录要(终)
嘉兴藏第 32 册 No. B277 云栖法汇（选录）(第1卷-第11卷)


　　半月诵戒仪式

　　菩萨戒弟子云栖寺沙门袾宏辑

　　△五戒

　　五戒众等谛听。一不杀生二不偷盗三不邪淫四不妄语五不饮酒

　　是诸众等。犯根本戒。首罪起单。如有小过。出众忏悔。

　　△十戒

　　十戒众等谛听。一曰。不杀二曰。不盗三曰。不淫四曰。不妄语五曰。不饮酒六曰。不着香华鬘。不香涂身七曰。不歌舞倡伎。不往观听八曰。不坐高广大床九曰。不非时食十曰。不捉持生像金银宝物

　　是诸众等。犯根本戒。首罪起单。如有小过。出众忏悔。

　　△具戒

　　南无本师释迦牟尼佛(三称)。

　无上甚深微妙法　　百千万亿劫难遇
　我今见闻得受持　　愿解如来真实义

　　比丘戒众等谛听。

　　　　　　四分戒本

　稽首礼诸佛　　及法比丘僧　　今演毗尼法
　令正法久住　　戒如海无涯　　如宝求无厌
　欲护圣法财　　众集听我说　　欲除四弃法
　及灭僧残法　　障三十舍堕　　众集听我说
　毗婆尸式弃　　毗舍拘留孙　　拘那含牟尼
　迦叶释迦文　　诸世尊大德　　为我说是事
　我今欲善说　　诸贤咸共听　　譬如人毁足
　不堪有所涉　　毁戒亦如是　　不得生天人
　欲得生天上　　若生人中者　　常当护戒足
　勿令有毁损　　如御入险道　　失辖折轴忧
　毁戒亦如是　　死时怀恐惧　　如人自照镜
　好丑生欣戚　　说戒亦如是　　全毁生忧喜
　如两阵共战　　勇怯有进退　　说戒亦如是
　净秽生安畏　　世间王为最　　众流海为最
　众星月为最　　众圣佛为最　　一切众律中
　戒经为上最　　如来立禁戒　　半月半月说

　　僧集否(答云僧已集)。和合否(答云和合)。

　　未受具戒者出(若有即遣出。答云未受具戒者出。若无即云此众无未受具戒者)。

　　不来诸比丘说欲及清净(若有人说欲。即云说欲及清净已。若无人说欲。即云此众无说欲及清净者)。

　　谁遣比丘尼来请教诫(答云。此众无尼来请教诫)。

　　僧今和合。何所作为(答云。说戒羯磨)。

　　大德僧听。今(白黑)月十五日(或十四日。不定)。众僧说戒。若僧时到。僧忍听和合。说戒白如是…。

　　诸大德。我今欲说波罗提木叉。诸比丘。共集在一处。当应谛听。善思念之。若有犯者。应忏悔。无犯者默然。默然故。知诸大德清净。若有他问者。即应如实答。如是诸比丘。在于众中。乃至三问。忆念有罪。不发露者。得故妄语罪。佛说故妄语是障道法。彼比丘。自忆知有罪。欲求清净者。当忏悔。忏悔则安乐…。

　　诸大德。我已说戒经序。今问诸大德。是中清净否。是中清净否。是中清净否。

　　诸大德。是中清净默然故。是事如是持…。

　　诸大德。是四波罗夷法。半月半月说。戒经中来。

　　若比丘。共戒。同戒。不舍戒。戒羸不自悔犯不净行。乃至共畜生。是比丘波罗夷不共住…。

　　若比丘。在村落中。若闲静处。不与物。盗心取。随不与取法。若为王。及大臣所捉。若缚。若驱出国。若杀。汝是贼。汝痴。汝无所知。是比丘波罗夷不共住…。

　　若比丘。故断人命。持刀与人。叹誉死。快劝死。咄。男子。用此恶活为。宁死不生。作如是思惟。种种方便。叹誉死。快劝死。是比丘波罗夷不共住…。

　　若比丘。实无所知。自称言。我得上人法。我已入圣智胜法。我知是。我见是。彼于异时。若问。若不问。欲自清净。故作是说。我实不知不见。言知言见。虚诳妄语。除增上慢。是比丘波罗夷不共住…。

　　诸大德。我已说四波罗夷法。若比丘犯一一法。不得与诸比丘共住。如前后犯亦尔。是比丘得波罗夷罪。不应共住。今问诸大德。是中清净否。是中清净否。是中清净否…。

　　(白)淫盗杀妄。四根本戒。比丘犯者。永弃佛海边外。不得与清众同居。有则首罪起单。无则默然。

　　诸大德。是中清净默然故。是事如是持…。

　　十三僧伽婆尸沙法。清净否。

　　二不定法。清净否。

　　三十尼萨耆波逸提法。清净否。

　　九十波逸提法。清净否。

　　四悔过法。清净否。

　　一百应当学法。清净否。

　　七灭诤法。清净否。

　　△出罪式

　　大德僧听。比丘(某甲)犯僧伽婆尸沙。行礼拜。准六夜摩那埵已竟。今于二十僧中出罪。僧忍者默然。谁不忍者说…。

　　僧忍默然故。是事如是持。

　　△菩萨戒

　　南无梵网教主卢舍那佛(三称)。

　无上甚深微妙法　　百千万亿劫难遇
　我今见闻得受持　　愿解如来真实义

　　(诵戒师升座白众云)。

　　菩萨戒众等谛听(某甲)稽首和南敬白大众。僧差诵戒。恐有错误。愿同诵者。慈悲指示。

　　诸佛子等。合掌至心听。我今欲说诸佛大戒序。众集默然听。自知有罪。当忏悔。忏悔即安乐。不忏悔。罪益深。无罪者默然。默然故。当知众清净。

　　诸大德优婆塞优婆夷等谛听。佛灭度后。于像法中。应当尊敬波罗提木叉。波罗提木叉者。即是此戒。持此戒时。如闇遇明。如贫人得宝。如病者得差。如囚系出狱。如远行者得归。当知此则是众等大师。若佛住世。无异此也。怖心难生。善心难发。故经云。勿轻小罪。以为无殃。水滴虽微。渐盈大器。刹那造罪。殃堕无间。一失人身。万劫不复。壮色不停。犹如奔马。人命无常。过于山水。今日虽存。明亦难保。众等。各各一心。勤求精进。慎勿懈怠懒惰。睡眠纵意。夜即摄心。存念三宝。莫以空过。徒设疲劳。后代深悔。众等。各各一心。谨依此戒。如法修行。应当学…。

　皈命卢舍那　　十方金刚佛　　亦礼前论主
　当觉慈氏尊　　今说三聚戒　　菩萨咸共听
　戒如大明灯　　能消长夜闇　　戒如真宝镜
　照法尽无遗　　戒如摩尼珠　　雨物济贫穷
　离世速成佛　　唯此法为最　　是故诸菩萨
　应当勤护持

　　诸大德。春分四月日为一时(此依西域一年分三时。一时有四月。从腊月十六至四月十五为春分。四月十六至八月十五为夏分。从八月十六至腊月十五为冬分。今日标春分。应随三时改之)。半月日已过(腊月尽。为半月。至正月十五为一月。正月尽为一月半。一月一五为两月。二月尽为两月半。三月十五为三月。三月尽为三月半。四月十五为四月。余夏秋冬准此改之)。少一夜。余有一夜。三月半在(三月日在。两月半在。两月日在。一月半在。一月日在。半月日在)。老死至近。佛法欲灭。诸大德优婆塞优婆夷。为得道故。一心勤求精进。所以者何。诸佛一心勤求精进。故得阿耨多罗三藐三菩提。何况余善道法。各闻强健时。努力勤修善。如何不求道。安可须待老。欲何乐乎。是日已过。命亦随减。如少水鱼。斯有何乐…。

　　僧集否(答僧已集)。和合否(答云和合)。

　　僧集和合。何所作为(答云。说戒布萨)。

　　此中未受菩萨戒。及不清净者出否(此有二类。一未受菩萨戒人。二是曾受而犯未忏悔者。此二类不应共作布萨。有者遣出。无者答无)。

　　不来嘱受菩萨。有几人说欲及清净(谓众中或有为三宝父母疾病等缘。不能来者。当嘱知事人。或同伴。于上座处说欲及清净。言说欲者。受嘱者云。有某甲。欲来布萨。有某事缘不能亲来。令某代说。言清净者。彼某甲。如法僧事。无见闻疑罪)。

　　诸大德。今某月(白黑)月十五日。作布萨说菩萨戒。众当一心善听。有罪者发露。无罪者默然。默然故。当知诸大德清净。堪说菩萨戒。已说菩萨戒序竟(向下问罪。有者忏悔。无者默然)。今问诸大德。是中清净否。是中清净否是中清净否(末句三问三答)。

　　诸大德。是中清净默然故。是事如是持。

　　(白云)十重波罗提木叉。今当说。

　　第一杀戒。

　　佛言。佛子。若自杀。教人杀。方便杀。赞叹杀。见作随喜。乃至咒杀。杀因。杀缘。杀法。杀业。乃至一切有命者。不得故杀。是菩萨。应起常住慈悲心。孝顺心。方便救护一切众生。而反自恣心快意杀生者。是菩萨波罗夷罪。

　　第二盗戒。

　　若佛子。自盗。教人盗。方便盗。咒盗。盗因。盗缘。盗法。盗业。乃至鬼神有主劫贼物。一切财物。一针一草。不得故盗。而菩萨应生佛性孝顺心。慈悲心。常助一切人生福生乐。而反更盗人财物者。是菩萨波罗夷罪。

　　第三淫戒。

　　若佛子。自淫。教人淫。乃至一切女人。不得故淫。淫因。淫缘。淫法。淫业。乃至畜生女。诸天鬼神女。及非道行淫。而菩萨应生孝顺心。救度一切众生。净法与人。而反更起一切人淫。不择畜生。乃至母女姊妹。六亲行淫。无慈悲心者。是菩萨波罗夷罪。

　　第四妄语戒。

　　若佛子。自妄语。教人妄语。方便妄语。妄语因。妄语缘。妄语法。妄语业。乃至不见言见。见言不见。身心妄语。而菩萨常生正语正见。亦生一切众生正语正见。而反更起一切众生邪语邪见邪业者。是菩萨波罗夷罪。

　　第五酤酒戒。

　　若佛子。自酤酒。教人酤酒。酤酒因。酤酒缘。酤酒法。酤酒业。一切酒。不得酤。是酒起罪因缘。而菩萨应生一切众生明达之慧。而反更生一切众生颠倒之心者。是菩萨波罗夷罪。

　　第六说四众过戒。

　　第七自赞毁他戒。

　　第八悭惜加毁戒。

　　第九嗔心不受悔戒。

　　第十谤三宝戒…。

　　白云。

　　诸佛子听。十重波罗夷法。若有犯者。不得与诸菩萨同居。有则首罪起单。无则默然。

　　(白云)四十八轻。今当说。

　　第一。不敬师友戒。

　　第二。饮酒戒。

　　第三。食肉戒。

　　第四。食五辛戒。

　　第五。不教悔罪戒。

　　第六。不供给请法戒。

　　第七。懈怠不听法戒。

　　第八。背大向小戒。

　　第九。不看病戒。

　　第十。畜杀众生具戒…。

　　第十一。国使戒。

　　第十二。贩卖戒。

　　第十三。谤毁戒。

　　第十四。放火焚烧戒。

　　第十五。僻教戒。

　　第十六。为利倒说戒。

　　第十七。恃势乞求戒。

　　第十八。无解作师戒。

　　第十九。两舌戒。

　　第二十。不行放救戒…。

　　第二十一。瞋打报仇戒。

　　第二十二。憍慢不请法戒。

　　第二十三。憍慢僻说戒。

　　第二十四。不习学佛戒。

　　第二十五。不善知众戒。

　　第二十六。独受利养戒。

　　第二十七。受别请戒。

　　第二十八。别请僧戒。

　　第二十九。邪命自活戒。

　　第三十。不敬好时戒…。

　　第三十一。不行救赎戒。

　　第三十二。损害众生戒。

　　第三十三。邪业觉观戒。

　　第三十四。暂念小乘戒。

　　第三十五。不发愿戒。

　　第三十六。不发誓戒。

　　第三十七。冒难游行戒。

　　第三十八。乖尊卑次序戒。

　　第三十九。不修福慧戒…。

　　第四十。拣择受戒戒。

　　第四十一。为利作师戒。

　　第四十二。为恶人说戒戒。

　　第四十三。无惭受施戒。

　　第四十四。不供养经典戒。

　　第四十五。不化众生戒。

　　第四十六。说法不如法戒。

　　第四十七。非法制限戒。

　　第四十八。破法戒…。

　　(诵毕下座谢众云)。

　　敬谢大众。僧差诵戒。三业不勤。戒文生涩。坐久迟延。令众生恼。望众慈悲。布施欢喜。

　　　(古秀州弟子大胜孙洪基捐资共五两六钱
　　　助锓
　云栖大师法汇辑古中具戒便蒙沙弥要略诵戒
　　式三种少报
　佛祖拯度之垂恩并志
　大师维世之遗范末法良猷与愿无斁
　崇祯庚辰岁孟夏八日佛诞日谨识
　大清雍正甲寅年比丘与川补刊)

　　半月诵戒仪式(终)
嘉兴藏第 32 册 No. B277 云栖法汇（选录）(第1卷-第11卷)


　　僧训日纪

　　古杭云栖寺沙门袾宏辑

　　法师省己之训

　　法炬陀罗尼法师品云夫法师者常应慈悯爱语谦下若怀嫉妒心存胜负获大重罪慈心说法成大功德能消世间种种供养假以高大师子宝座无价名衣奉上法师未足报恩而彼法师虽受斯事应深惭愧勿起贪着不得我慢。

　　为利养出家之训

　　大宝积经云弥楼揵驮佛灭后诸大弟子皆亦随佛入于涅槃诸大弟子灭度之后多有众生皆作是念沙门法中安隐快乐我等何不各共出家出家之后唯行三事一常周旋往来白衣舍二唯贪着利养自活三长养肌肥无有福慧行是三事不修余业头陀细行妙法多皆废舍复不读诵时国王子名陀摩尸利闻天神指示乃辞父母剃除须发问诸比丘弥楼揵驮佛云何说法教诸弟子我得闻已当如说修行诸比丘言我等不闻佛所说法但随和尚诸师所行汝今亦应行如是法尔时陀摩尸利比丘答诸比丘言汝等必从贫贱出家是故今者但贵衣食所行如是白衣无异汝等今应与我共求佛深净法时诸比丘以偈答言我等所为者是事皆已得衣食极丰足免离王使役安隐甚快乐无敢轻慢者白衣时苦恼今皆无复有是即名涅槃第一快安乐过是事以外我皆不复用尔时陀摩尸利比丘闻此偈已心则悲恼涕零啼泣即便舍离此诸比丘独入山林幽远之处精诚一心欲求深法先时弥楼揵驮佛有大弟子名为坚牢修空闲行独住深山少欲知足心乐远离所作已办六通三明大阿罗汉所住深山石窟壁上书此偈言生死不断绝贪欲嗜味故养怨入丘冢唐受诸辛苦身臭如死尸九孔流不净如厕虫乐粪愚贪身无异忆想妄分别则是五欲本智者不分别五欲则断灭邪念生贪着贪着生烦恼正念无贪着余烦恼亦尽陀摩尸利比丘经历深山见此偈已读诵思惟其义未久之间得五神通。

　　慈心功德之训

　　般舟三昧经云慈心比丘终不中毒终不中兵火不能烧入水不死帝王不能得其便。

　　为勿忧衣食之训

　　佛藏经云若有一心行道比丘千亿天神愿共供养但能一心行道终亦不念衣食所须如来白毫相中百千亿分光明其中一分供诸弟子假使一切世间人皆出家随顺法行毫相百千亿分不尽其一。

　　检心待女人之训

　　长阿含经第四卷云阿难白佛言佛灭度后诸女人辈来受诲者当如之何佛告阿难莫与相见阿难又白设相见者当如之何佛言莫与共语阿难又白设与语者当如之何佛言当自检心。

　　八退八进之训

　　长阿含经第九卷云云何八退法懈怠比丘乞食不得便作是念我于今日乞食不得身体疲极不能堪任坐禅经行即便卧息得食既足复作是念我朝乞食得食过足身体沉重不能堪任坐禅经行即便卧息设或执事便作是念我今执事身体疲极不能堪任坐禅经行即便卧息设欲执事便作是念明当执事必有疲极今日不得坐禅经行即便卧息设少行来便作是念我朝行来身体疲极不能堪任坐禅经行即便卧息设欲少行便作是念我明当行必有疲极今者不得坐禅经行即便卧息设遇小患便作是念我得重病困笃羸瘦不能堪任坐禅经行即便卧息所患已瘥复作是念我瘥未久身体羸瘦不能堪任坐禅经行即便卧息云何八精进乞食不得即作是念我身体轻便少欲睡眠宜可精进坐禅经行乞食得足便作是念我今食饱气力充足宜勤精进设有执事便作是念我向执事废我行道今宜精进设应执事便作是念明当执事废我行道今宜精进设有行来便作是念我朝行来废我行道今宜精进设欲行来便作是念我明当行废我行道今宜精进设遇患时便作是念我得重病或能命终今宜精进患得小瘥复作是念我病初瘥或更增动废我行道今宜精进。

　　不舍头陀苦行之训

　　增一阿含经第九卷云世尊告迦叶汝今年高朽弊可舍乞食乃至诸头陀行亦可受诸长者请并受衣裳迦叶对曰我今不从如来教世尊告曰善哉善哉迦叶多所饶益度人无量所以然者此头陀行在世者我法亦当久在于世是故诸比丘所学皆当如迦叶所习。

　　　　　　△十二头陀行一阿兰若(今居兰若华言寂静宜顾名思义)二常乞食(今安坐檀越送食宜知惭愧)三次第乞(今送食须贫富等观)四一食(今三时粥饭宜知惭愧)五节量食(今独饱宜分与禽兽)六过中不饮浆(今晚食宜知惭愧夜分加倍精进)七粪扫衣(今好衣宜知惭愧)八但三衣(今多衣宜知惭愧)九冢间坐(今住好屋宜知惭愧)十树下坐(今住好屋宜知惭愧)十一露地坐(今住好屋宜知惭愧)十二但坐不卧(今开夜放睡宜知惭愧)

　　不教弟子之训

　　菩萨善戒经第四卷云旃陀罗等及以屠儿虽行恶业不能破坏如来正法不必定堕三恶道中为师不能教呵弟子则破佛法必定当堕地狱之中为名誉故聚畜徒众是名邪见名魔弟子。

　　供养父母之训

　　弥沙塞部五分律第二十卷云毕陵伽婆蹉父母贫穷欲以衣供养而不敢以是白佛佛告诸比丘若人百年之中右肩担父左肩担母极世珍奇衣食供养犹不能报须臾之恩从今听诸比丘尽心尽寿供养父母若不供养得重罪。

　　互相轻毁之训

　　萨婆多毗尼毗婆沙第三卷云学事比丘轻毁坐禅佐事比丘坐禅比丘亦轻毁学问佐事比丘佐事比丘亦轻毁坐禅学问比丘是故陀罗骠以坐禅力常现光明兼知卧具劝佐众事灭相轻毁胜负心故。

　　摄养徒众之训

　　毗尼母经第六卷云养徒众一法事摄二衣食摄常应方便教授眷属莫令多求摄令坐禅诵经修福于此三业中应教复应观徒众乐多言否乐多眠否乐在家否乐聚集调戏否复应观谁行如法谁行不如法若如法者应加衣食乃至法味数数教授若不如法者应语令去后时改悔者还听在众从无腊乃至九腊是名下座从十腊至十九腊是名中座从二十腊至四十九腊是名上座五十腊以上国王长者出家人所重是名耆旧长宿。

　　偷盗僧物之训

　　法苑珠林第七十四卷云方等经云菩萨言五逆十恶我所能救盗僧物者我不能救。

　　多得利养之训

　　法苑珠林第九十二卷云杂宝藏经云阿阇世王为提婆达多日送五百釜饭多得利养诸比丘白佛佛言莫羡提婆得利养而说偈言芭蕉生实枯芦苇亦复然駏驴怀妊死骡驴亦复然愚贪利养苦智者所嗤笑。

　　五僧冥报之训

　　洛阳伽蓝　记云后魏崇真寺僧慧嶷死七日活云与五比丘次第于阎罗王所阅过一是宝明寺僧智聪云生来苦行坐禅为业得升天堂二是般若寺僧道品云诵涅槃经亦升天堂三是融觉寺僧昙最云讲华严涅槃领众千人王言讲经众僧我慢贡高心怀彼我比丘之中第一粗行即言付司青衣十人送入黑门四是禅林寺僧道弘云教化四众檀越造一切经像王言沙门之体必须摄心道场志念禅诵不预世事致化求财贪心即起亦送黑门五是灵觉寺宝真云原作太守舍家资造寺休官入道虽不禅诵礼拜不缺王言卿作太守枉法取财假作此寺非卿之力何劳说此亦送黑门慧嶷以错召放还白胡太后后遣黄门访问五寺并云有此五僧死来七日生时业行如嶷所论不差。

　　不修禅定之训

　　无诤三昧云胜定经言兹复有人不修禅定身不证法散心读诵十二部经乃至恒河沙劫讲说是经不如一念思惟入定但使发心愿坐禅者已胜十方一切论师何况得禅定者论师白佛言我等多闻总持讲说无碍十六大部敬我如佛世尊何故不赞我等独赞禅定佛告诸论师汝等心乱假使多闻何所益也汝欲与禅定角力如盲眼人欲睹众色如无手足欲抱须弥如折翅鸟欲飞虚空如蚊子翅欲遮日月如无舡舫欲渡大海无有是处汝等论师亦复如是复次毗婆沙中说若有比丘不肯坐禅身不证法散心读诵讲说文字辨说为能不知诈言智不能诈言能高心轻坐禅人如是论师死入地狱吞热铁丸出为猪羊鸡狗等身。

　　声名无益之训

　　摩诃止观云昔邺洛禅师道播河海住则四方云仰去则千百成群隐隐轰轰亦有何益临终皆悔修行至此审自斟酌智力强盛须广利益如其不然且当安忍深修三昧行成力着为化未晚。

　　念思二字之训

　　一善见毗婆沙律第四卷云念想者何于观处初置心是名念以心置观处中心徘徊观处是名思譬如钟声初大后微初大声者如念后微者如思如鸟翔初动如念后定如思如蜂采花初至如念后选择如思。

　　菩萨精进之训

　　大宝积经云彼二菩萨行精进时于千岁中未曾起念欲卧未曾起念欲坐未曾一返屈身蹲踞未曾再食未曾起念称量饮食咸淡甘苦辛酢美恶每乞食时未曾观彼授食人面为丈夫耶为妇人耶乃至童男童女皆不瞻视居止树下未曾仰面观于树相所著衣服未曾再易未曾一念起于欲觉恚觉害觉未曾起缘亲里若父若母兄弟姊妹及诸眷属未曾起念仰观虚空日月星宿云霞等色未曾起念从阴影处至光景处从炎热处至清凉处于严寒时未曾起念覆厚暖衣而取温适未曾起念论说世间无益之语是二菩萨行如是等坚固精进。

　　评曰于千岁中未曾起念欲卧下每事有于千岁中四字此大菩萨事非凡夫所及特表而出之者使人知菩萨千岁中无念而我等一岁中一月中一日中乃至一时中尚不能行宁不愧哉更不勉力而行少分亦难矣。

　　诫勉出家之训

　　慈恩法师出家箴云舍家出家何所以稽首空王求出离三师七证定初机剃发染衣发弘誓去贪嗔除鄙吝十二时中常谨慎炼磨真性若虚空自然战退魔军阵勤学习寻师匠说与同人堪倚仗莫教心地乱如麻百岁光阴等闲丧踵前贤学先圣尽假闻思修得证行住坐卧要精专念念无差始相应佛真经十二部纵横指示菩提路不习不听不依行问君何日心开悟速须究似头然莫待明年与后年一息不来即后世谁人保得此身坚不蚕衣不田食织女耕夫汗血力为成道业施将来道业未成争消得哀哀父哀哀母咽苦吐甘大辛苦就湿回干养育成要袭门风继先祖一旦辞亲求剃落八十九十无依托若不超凡越圣流向此因循全大错福田衣降龙钵受用一生求解脱若因小利系心怀彼岸涅槃争得达善男子汝须知遭逢难得似今时既遇出家披缕褐犹如浮木值盲龟大丈夫须猛利紧束身心莫容易倘能行愿力相扶决定龙华亲授记。

　　垂戒实修之训

　　永明寿禅师垂诫云学道之门别无奇特只要洗涤根尘下无量劫来业识种子汝等但能消除情念断绝妄缘对世间一切爱欲境界心如木石相似直饶未明道眼自然成就净身若逢真正导师切须勤心亲近假使参而未彻学而未成历在耳根永为道种世世不落恶趣生生不失人身才出头来一闻千悟须信道真善知识为人中最大因缘能化众生得见佛性深嗟末世诳说一禅只学虚头全无实解步步行有口口谈空自不责业力所牵更教人拨无因果便说饮酒食肉不碍菩提行盗行淫无妨般若生遭王法死陷阿鼻受得地狱业消又入畜生饿鬼百劫万劫无有出期除非一念回光立即翻邪为正若不自忏自悔自度自修诸佛出来也无救你处若割心肝如木石相似便可食肉若吃酒如吃屎尿相似便可饮酒若见端正男女如死尸相似便可行淫若见己财他财如粪土相似便可侵盗饶你炼得到此田地亦未可顺汝意在直待证无量圣身始可行世间逆顺事古圣施设岂有他心只为末法僧尼少持禁戒恐赚他向善俗子多退道心所以广行遮护千经所说万论所陈若不去淫断一切清净种若不去酒断一切智慧种若不去盗断一切福德种若不去肉断一切慈悲种三世诸佛同口敷宣天下禅宗一音演畅如何后学略不听从自毁正因反行魔说只为宿熏业种生遇邪师善力易消恶根难拔岂不见古圣道见一魔事如万箭攒心闻一魔声如千锥劄耳速须远离不可见闻各自究心慎莫容易。

　　一心念道之训

　　赵州云老僧除二时粥饭是杂用心处又云若一生不离丛林不语十年五载已后佛也不柰你何。

　　○仰山伟禅师律身甚严宴坐忘夜旦居一室谢绝交游有过伟者虚己坐以延之躬起炷香叉手而立南公闻之以为太绝物对曰道业未办岁月如流大根器如云门赵州犹曰我二时粥饭是杂用心又曰我岂有工夫闲处用伟何敢囿世情事清谈乎。

　　○蒋山元禅师云岑楼之木本于毫末滔天之水始于滥觞清净心中无故动念危乎岌哉。

　　○正法念处经云一切迷惑由多言语是故应当空闲旷野寂静之处独无余人在一处坐一心正念坏烦恼魔一切亲旧知识兄弟来去相见语言皆离。

　　○佛本行集经云若在少年若在中年或复老年但须速求应所办者早令得办莫使淹迟宜速疾作。

　　○根本萨婆多部云假令登定暂得无忧不能断烦恼若见谛理烦恼断除。

　　○盘山语录修行人大忌说人长短是非乃至一切世事非干己者口不可说心不可思但口说心思便是昧了自己若专炼心常搜己过那得工夫管他家屋里事粉骨碎身唯心莫动收拾自心如一尊木雕圣像坐在堂中终日无人亦如此幡盖簇拥香花供养亦如此赞叹亦如此毁谤亦如此修行人常常心上无事时时刻刻体究自己本命元辰端的处。

　　○古德云真正办道人无剪爪之工。

　　○又云暂时不在犹如死人。

　　○中峰警策歌云行也做坐也做尺寸光阴休放过。

　　○赵清献公药栏坏不修人问之曰安可以此事动吾一念乎。

　　杂记解惑之训

　　经云禅有极妙内乐众生舍之而求外不得内心之离欲而于色欲中求乐。

　　○诸天有七宝自娱后堕沸屎地狱人中多闻世智辨聪后堕猪羊禽兽之类无所别知。

　　○众生无恩于菩萨而菩萨常欲利益众生众生夺菩萨命割截身体而菩萨以第一佛乐慧命与诸众生。

　　○诸欲难可解何以能释之观身得实相则不为所转智论云实相者所谓毕竟空。

　　僧训日纪(终)
嘉兴藏第 32 册 No. B277 云栖法汇（选录）(第1卷-第11卷)


　　自知录序

　　予少时见太微仙君功过格而大悦。旋梓以施。已而出俗行脚。匍匐于参请。暨归隐深谷。方事禅思。遂无暇及此。今老矣。复得诸乱帙中。悦犹故也。乃稍为删定。更增其未备而重梓焉。昔仙君谓凡人宜置籍卧榻。每向晦入息书其一日功过。积日而月。积月而年。或以功准过。或以过准功。多寡相仇。自知罪福。不必问乎休咎。至矣哉言乎。先民有云。人苦不自知。唯知其恶。则惧而戢。知其善。则喜而益自勉。不知。则任情肆志。沦胥于禽兽。而亦莫觉其禽兽也。兹运心举笔。灵台难欺。邪正淑慝。炯乎若明镜之鉴形。不师而严。不友而诤。不赏罚而劝惩。不蓍龟而趋避。不天堂地狱而升沉。驯而致之。其于道也何有。因易其名曰自知录。是录也。下士得之。行且大笑。莫之能视。奚望其能书。中士得之。必勤而书之。上士得之。但自诸恶不作。众善奉行。书可也。不书可也。何以故。善本当行。非徼福故。恶本不当作。非畏罪故。终日止恶。终日修善。外不见善恶相。内不见能止能修之心。福且不受。罪亦性空。则书将安用。矧二部童子。六斋诸天。并世所称台彭司命。日游夜游。予司夺司。元会节腊等。昭布森列。前我。后我。左右我。明目而瞩我。政使我不书。彼之书。固以密茧丝而析秋毫矣。虽然。天下不皆上士。即皆上士。其自知而不书。不失为君子。不自知而不书。非冥顽不灵。则刚愎自用云尔。人间顾可无是录乎。是故在儒为四端百行。在释为六度万行。在道为三千功八百行。皆积善之说也。彼罢缘灰念之辈。以自为则无论矣。如借口乎善恶都莫思量。见有勤而书之者。漫呵曰。恶用是矻矻尔烦心为。则其失非细。嗟乎。世人夏畦于五欲之场。疲神殚思。终其身不惮烦。而独烦于就寝之俄顷。不一整其心虑。亦惑矣。昼勤三省。夜必告天。乃至黑豆白豆。贤智者所不废也。书之庸何伤。

　　时
万历三十二年岁次甲辰清明日沙门袾宏识

　　自知录凡例旧曰功过。今曰善过。取周易见善则迁有过则改之义。善即功故。旧有天尊真人神君等。今摄入诸天。旧有章奏符箓斋醮等。今摄入佛事。各随所宗。无相碍故。该善若干。该过若干。与旧稍有增减。小异大同故。在家出家。一切人等。凡有所求。不必劳形役志。百计谋画。希望成功。亦不必祷神祠天。宰杀牲牢。请乞福祐。但发心积善。或至五百。或至一千。三千。五千。乃至于万。随其所求。必满愿故。以上休咎。但是花报。若夫来生。即此可知。果报不虚故。

　　目录善门忠孝类仁慈类三宝功德类杂善类补遗过门不忠孝类不仁慈类三宝罪业类杂不善类补遗

　　例目终

　　自知录上

　　善门

　　【忠孝类】

　　△事父母致敬尽养。一日为一善。守义方之训不违犯者。一事为一善。父母殁如法资荐。所费百钱为一善。劝化父母以世间善道。一事为十善。劝化父母以出世间大道。一事为二十善。

　　○【解】凡言百钱谓铜钱百文。正准银十分。不论钱贵钱贱。

　　△事继母致敬尽养。一日为二善。敬养祖父母同论。

　　△事君王竭忠效力。一日为一善。开陈善道。利益一人为一善。利益一方为十善。利益天下为五十善。利益天下后世为百善。遵时王之制不违犯者。一事为一善。凡事真实不欺。一事为一善。

　　△敬奉师长。一日为一善。守师良诲。一言为一善。

　　△敬兄爱弟。一事为一善。敬爱异父母兄弟。一事为二善。

　　【仁慈类】

　　△救重疾一人为十善。轻疾一人为五善。施药一服为一善。路遇病人舆归调养一人为二十善。若受贿者非善。

　　○【解】受贿。谓得彼人金帛酬谢。

　　△救死刑一人为百善。免死刑一人为八十善。减死刑一人为四十善。若受贿徇情者非善。救军刑徒刑一人为四十善。免为三十善。减为十五善。救杖刑一人为十五善。免为十善。减为五善。救笞刑一人为五善。免为四善。减为三善。以上受贿者非善。偏断不公者非善。居家减免婢仆之属同论。

　　○【解】救。谓非自己主事。用力扶救是也。免。谓繇自己主事。特与恕免是也。偏断者。谓非据理详审。唯任意偏断。反释真犯是也。

　　△见溺儿者。救免收养。一命为五十善。劝彼人勿溺一命为三十善。收养无主遗弃婴孩。一命为二十五善。

　　△不杀降卒。不戮胁从。所活一人为五十善。

　　△救有力报人之畜。一命为二十善。救无力报人之畜。一命为十善。救微畜一命为一善。救极微畜十命为一善。若故谓微命善多。专救微命不救大命者非善。若不吝重价而救大命。与救多多极微命同论。

　　○【解】有力报人。如耕牛乘马家犬等。无力报人如猪羊鹅鸭獐鹿等。微命如鱼雀等。极微如细鱼虾螺乃至蝇蚁蚊虻等。救者。或买放。或禁绝。或劝止。是也。专救微命。不救大命。是惟贪己福。无慈物心。故非善。

　　△救害物之畜。一命为一善。

　　○【解】害物。如蛇鼠等。蛇未咬人。无可杀罪故。鼠虽为害。罪不至死故。

　　△祭祀筵宴。例当杀生。不杀而市买见物。所费百钱为一善。世业看蚕。禁不看者。为五善。

　　△见渔人猎人屠人等。好语劝其改业。为三善。化转一人为五十善。

　　△居官禁止屠杀。一日为十善。

　　△家犬耕牛乘马等。死而埋藏之。大命一命为十善。小命一命为五善。复资荐之。一命为五善。

　　△赈济鳏寡孤独瘫瞽穷民。百钱为一善。零施积至百钱为一善。米麦布币之类。同上计钱数论。周给宗族中人同论。周给患难中人同论。如上穷民。收归养膳者。一日为一善。

　　△见人有忧善为解慰为一善。

　　△荒年平价粜米。所让百钱为一善。

　　△济饥人一食为一善。渴人十饮为一善。济寒冻人暖室一宵为一善。绵衣一件为二善。夜暗施灯明一人为一善。天雨施雨具。一人为一善。

　　△施禽畜二食为一善。

　　△饶免债负。百钱为一善。利多年久彼人哀求。度其难取而饶免者。二百钱为一善。告官。官不为理。不得已而饶免者非善。

　　△救接人畜助力疲困之苦。一时为一善。

　　○【解】救接者。谓或停役。或代劳是也。

　　△死不能殓。施与棺木所费百钱为一善。

　　△葬无主之骨。一人为一善。施地与无坟墓家葬一人为三十善。若令办租税者非善。置义冢所费百钱为一善。

　　△平治道路险阻泥淖。所费百钱为一善。开掘义井。修建凉亭。造桥梁渡船等。俱同论。若受贿者非善。

　　△居上官慈抚卑职。一人为一善。有过情可矜。保全其职为十善。若受贿者非善。凡在上不凌虐下人者同论。

　　△视民如子。唯恐伤之。一事为一善。

　　△善遣妾婢。一人为十善。资发所费百钱为一善。白还人卖出男女。不取其赎者。原银百钱为一善。出财赎男女还人者同论。

　　【三宝功德类】

　　△造三宝尊像。所费百钱为一善。诸天先圣治世正神贤人君子等像。所费二百钱为一善。重修者同论。

　　○【解】诸天。谓欲。色。无色三界。梵王帝释等。及道教。天尊真人神君等。先圣。谓尧舜周孔等。正神。谓岳渎城隍等。贤人君子。谓忠臣孝子义夫节妇等。

　　△刊刻大乘经律论。所费百钱为一善。二乘及人天因果。所费二百钱为一善。若受贿者非善。印施流通者同论。

　　○【解】贿。谓取价货卖等。人天。谓佛菩萨所说五戒十善。及世间正法。六经论孟。先圣先贤嘉言善行等。

　　△建立三宝寺院庵观。及床座供器等。所费百钱为一善。施地与三宝。所值百钱为一善。护持常住不使废坏者。同论。建立诸天正神圣贤等庙宇。所费二百钱为一善。用荤血祭祀者非善。

　　△施香烛灯油等物供三宝。所费百钱为一善。

　　△受菩萨大戒为四十善。小乘戒为三十善。十戒为二十善。五戒为十善。

　　△注释正法大乘经律论。一卷为五十善。卷数虽多止千五百善。二乘及人天因果。一卷为一善。卷多止三百善。若僻任臆见者非善。

　　△自己著述编辑出世正法文字。一卷为二十五善。卷多止五百善。人天因果一卷为十善。卷多止百善。若谈说无益者非善。

　　△见伪造经劝人莫学者为一善。

　　△为君王父母亲友知识法界众生。诵经一卷为二善。佛号千声为二善。礼忏百拜为二善。若受贿者非善。为自己经一卷。佛千声。忏百拜。俱一善。

　　△为君父。乃至法界众生。施食一坛。所费百钱为一善。登坛施法者一度为三善。若受贿者非善。为世灾难作保禳道场。所费百钱为一善。若受贿者非善。

　　△讲演大乘经律论。在席五人为一善。人数虽多止百善。二乘及人天因果。在席十人为一善。人多止八十善。若受贿者非善。图名者非善。讲演虚玄外道无益于人者非善。

　　△礼拜大乘经典。五十拜为一善。

　　△讲演正法处。至心往听。一席为一善。

　　△饭僧。因其来乞而与者。三僧为一善。延请至家者。二僧为一善。送供到寺者。一僧为一善。若尽诚尽敬者。一僧为五善。再三苦求而后与者非善。

　　△饭僧不拒乞人平等与食者。二人为一善。

　　△护持僧众。一人为一善。所护匪人者非善。

　　△度大德贤弟子。一人为五十善。明义守行弟子一人为十善。但明义但守行弟子。一人为五善。若泛滥度者非善。

　　○【解】大德贤弟子。谓能续佛慧命。普利人天者是也。但者。明义守行各止得其一也。

　　【杂善类】

　　△不义之财不取。所直百钱为一善。无害于义可取而不取。百钱为二善。处极贫地而不取。百钱为三善。

　　△当欲染境守正不染为五十善。势不能就而止者非善。

　　△借人财物。如期而还不过时日者为一善。

　　△代人完纳债负。百钱为一善。

　　△让地让产。所值百钱为一善。

　　△义方训诲子孙一事为一善。大家禁约家人门客者同论。

　　△劝人出财作种种功德者。所出百钱为一善。图名利而募化者非善。

　　△劝人息讼。免死刑一人为十善。军刑徒刑一人为五善。杖刑一人为二善。笞刑一人为一善。劝和斗争为一善。若受贿者非善。

　　△发至德之言。一言为十善。

　　○【解】如宋景公三语。杨伯起四知之类是也。

　　△见善必行。一事为一善。知过必改。一事为一善。

　　△论辩虚心下贤。理长则受者。一义为一善。

　　△举用贤良一人为十善。驱逐奸邪。一人为十善。扬人善。一事为一善。隐人恶。一事为一善。见传播人恶者。劝而止之为五善。

　　△于诸贤善恭敬供养。一人为五善。见人侵毁贤善。劝而止之为五善。

　　△劝化人改恶从善。一人为十善。

　　△成就一人家业为十善。成就一人学业为二十善。成就一人德业为三十善。

　　△许友。义不负然诺为十善。义不负身命为百善。义不负财物寄托百钱为一善。

　　○【解】然诺如挂剑树上之类。身命如存孤死节之类。财物如还金幼子之类。

　　△有恩必报。一事为一善。报恩过分为十善。有仇不报。一事为一善。若怀公道报私恩者非善。

　　△着破补衣一件为二善。粗布衣一件为一善。若原无好衣而著者非善。矫情干誉者非善。

　　△肉食人减省食。一食为一善。素食人减省食。一食为二善。若无力办好食而减者非善。

　　△肉食人。见杀不食为一善。闻杀不食为一善。为己杀不食为一善。

　　△忍受人横逆相加。一事为一善。

　　△拾遗还主。所值百钱为一善。

　　△引过归己。推善与人。一事为二善。

　　△名位财利等。安分听天不夤缘营谋者。一事为十善。

　　△处众常思为众不为己者。所处之地一日为一善。

　　△宁失己财。宁失己位。使他人得财得位者。为五十善。

　　△遇失利及诸患难不怨天尤人而顺受者。一事为三善。

　　△祈福禳灾等。但许善愿。不许牲祀者为五善。

　　△传人保养身命书。一卷为五善。救病药方。五方为一善。若受贿者非善。无验妄传者非善。

　　△拾路遗字纸。火化百字为一善。

　　△有财有势。可使不使。而顺理安分者。一事为十善。

　　△权势可附而不附者为十善。

　　△人授炉火丹术。辞不受者为三十善。人授已成丹银。弃不行使者。所值百钱为三善。

　　【补遗】

　　△凡救人一命为百善。
嘉兴藏第 32 册 No. B277 云栖法汇（选录）(第1卷-第11卷)


　　自知录下

　　过门

　　【不忠孝类】

　　△事父母失敬失养。一事为一过。违犯义方之训。一事为一过。父母责怒。生嗔者为一过。抵触者为十过。父母所爱故薄之。一事为一过。父母没后应资荐不资荐。一度为十过。父母有失。不能善巧劝化。一事为一过。

　　△不敬养祖父母继母。一事为一过。

　　△事君王不竭忠尽力。一事为一过。当直言不直言小事为一过。大事为十过。极大事为五十过。违犯时王之制。一事为一过。虚言欺罔。一事为一过。

　　△不敬奉师长。一日为一过。不依师良诲。一言为一过。反背为三十过。若师不贤而舍之者非过。

　　○【解】反背。如陈相学许行之类。不贤而舍。如目连离外道师之类。

　　△兄弟相仇者。一事为二过。欺陵异母所出及庶出者一事为三过。

　　【不仁慈类】

　　△重疾求救不救。一人为二过。小疾一人为一过。无财无术而不救者非过。

　　△修合毒药为五过。欲害人为十过。害人一命为百过。不死而病为五十过。害禽畜一命为十过。不死而病为五过。

　　△咒祷厌咀。害人一命为百过。不死而病为五十过。

　　△错断人死刑成为八十过。故入为百过。错断人军刑徒刑成为三十过。故入为四十过。错断人杖刑成为八过。故入为十过。错断人笞刑成为四过。故入为五过。私家治责婢仆之属者同论。

　　○【解】错。谓无心。故谓有心。

　　△非法用刑。一用为十过。无罪笞人一下为一过。

　　△谋人死刑成为百过。不成为五十过。举意为十过。军刑徒刑成为四十过。不成为二十过。举意为八过。杖刑成为十过。不成为八过。举意为五过。笞刑成为五过。不成为四过。举意为三过。

　　△父母溺初生子女。一命为五十过。堕胎为二十过。

　　○【解】上帝垂训。父母无罪杀儿。是杀天下人民也。故成重过。

　　△杀降屠城。一命为百过。以平民作俘虏者。一人为五十过。致死为百过。

　　△主事明知冤枉。或拘忌权势。或执守旧案。不与伸雪者。死刑成为八十过。军刑徒刑为三十过。杖刑为八过。笞刑成为四过。若受贿者。死刑为百过。以下俱同前论。诸枉法断事。随轻重亦同前论。

　　△心中暗举恶意。欲损害人。一人为一过。事成。一人为十过。

　　△故杀伤人。一命为百过。伤而不死为八十过。使人杀者同论。

　　△故杀有力报人之畜。一命为二十过。误杀为五过。故杀无力报人之畜。一命为十过。误杀为二过。故杀微畜。一命为一过。误杀十命为一过。故杀极微畜。十命为一过。误杀二十命。为一过。使人杀者同论。赞助他人杀者同论。逐日饮食杀者同论。畜养卖与人杀者同论。妄谈祸福祭祷鬼神杀者同论。修合药饵杀者同论。看蚕者与畜养杀同论。

　　△故杀害人之畜。一命为一过。误杀十命为一过。

　　△见杀不救。随上所开过减半。无门可救者非过。不可救而不生慈念为二过。

　　○【解】减半者如杀有力报人之畜十过。今五过是也。下以次减同上。

　　△耕牛乘马家犬等。老病死而卖其肉者。大命为十过。小命为五过。

　　△时当禁屠故杀者。随上所开过加一倍。私买者同论。居上位反为民开杀端者同论。

　　○【解】加一倍如杀有力报人之畜二十过。今四十过是也。下以次增同上。

　　△非法烹炮生物。使受极苦者。一命为二十过。

　　○【解】如活烹鳖蟹。火逼羊羔之类是也。

　　△放鹰走狗钓鱼射鸟等。伤而不死。一物为五过。致死。与前故杀诸畜同论。发蛰惊栖填穴覆巢破卵伤胎者同论。发蛰等因作善事误伤非过。

　　○【解】作善误伤。如修桥。砌路。建寺。造塔。种种善事。本出好心。故不为过。然须忏悔资荐。

　　△笼系禽畜。一日为一过。

　　△见人畜死不起慈心为一过。

　　△见鳏寡孤独穷民饥渴寒冻等。不救济。一人为一过。无财者非过。

　　△欺弄损害瞽人聋人病人愚人老人小儿者。一人为十过。

　　△见人有忧不行解释为一过。反生畅快为二过。更增其忧为五过。见人失利失名心生欢喜为二过。见人富贵愿他贫贱为五过。

　　△荒年囤米不发。坐索高价者。为五十过。遏籴者亦同此论。

　　△逼取贫民债负。使受鞭朴罪名为五过。借人财物不还。百钱为一过。

　　△役使人畜。至力竭疲乏不矜其苦而强役者。一时为十过。加之鞭笞者。一杖为一过。

　　△放火烧人庐舍山林为五十过。因而害人。一命为五十过。害畜如前杀畜同论。本意欲害人命者。一命为百过。

　　△掘人冢弃其骨殖者。一冢为五十过。平人冢。一冢为十过。太古无骨殖者非过。

　　△倚势白占人田地房屋等。所值百钱为十过。贱价强买。百钱为一过。

　　△损坏道路使人畜艰于行履。一日为五过。损坏义井凉亭桥梁渡船等俱同论。

　　△居上官轻坏卑职前程。一人为三十过。枉法坏之者为五十过。凡居上凌虐下人者同论。

　　△幽系婢妾。一人为一过。谋人妻女一人为五十过。

　　【三宝罪业类】

　　△废坏三宝尊像。所值百钱为二过。废坏诸天治世正神贤人君子等像。所值百钱为一过。荤血邪神惑世者非过。

　　△以言谤斥佛菩萨罗汉。一言为五过。谤斥诸天正神圣贤。一言为一过。斥邪救迷出于真诚者非过。

　　△礼佛失时为一过。因病因正事非过。荤辛酒肉触欲失时为五过。六斋日犯者加一倍论。

　　△毁坏三宝殿堂床座诸供器等。所值百钱为一过。诱他人使之毁坏者同论。见毁坏不谏劝为五过。反助成为十过。诸天正神。圣贤等庙宇。所值二百钱为一过。荤血淫祠惑世者非过。

　　○【解】诱。谓他本无心。我教彼为之。助。谓他先欲毁。我从旁赞之。

　　△占三宝地。所值百钱为一过。占屋宇者同论。

　　△新立荤血祭祀神祠。一所为五十过。神像一躯。为十过。重修者。祠像各减半论。

　　○【解】新立。谓非古原有。特地创造。

　　△毁坏出世正法经典。所值百钱为二过。二乘人天因果。所值百钱为一过。

　　△谤讪出世正法经典。一言为十过。人天因果。一言为五过。

　　△吝法不教为十过。因彼不足教者非过。阻隔善法不使流通为十过。属邪见谬说者非过。虽属善法。时当韬晦。顺时休止者非过。

　　△诵经差一字为一过。漏一字为一过。心中杂想为五过。想恶事为十过。外语杂事为五过。语善事为一过。起身迎待宾客为二过。王臣来者非过。不依式苟且诵为五过。诵时发嗔为十过。骂人为二十过。打人为三十过。写疏差漏者同论。

　　△以外道邪法授弟子者。一人为二十过。

　　△著撰伪经一卷为十过。

　　△讲演邪法惑众。在席一人为一过。往彼听受。一席为一过。

　　△讲演正法。任己僻见。违经旨背先贤者。在席五人为一过。

　　△著撰脂粉词章传记等。一篇为一过。传布一人为二过。自己记诵一篇为一过。

　　○【解】一篇。谓诗一首。文一段。戏一出之类。

　　△传人厌魅堕胎种种恶方。一方为二十过。

　　△僧人乞食不与。一人为一过。非僧人乞食不与。二人为一过。无而不与者非过。不与而反加叱辱者为三过。僧不饭僧而拒绝者。一僧为二过。

　　○【解】上谓俗不斋僧。其过犹轻。下。谓僧不斋僧。其过尤重。

　　△畜养恶弟子不遣去者。一人为五十过。弟子有过不训诲。小事一事为一过。大事一事为十过。

　　【杂不善类】

　　△取不义之财。所值百钱为一过。处大富地而取者。百钱为二过。

　　△欲染极亲为五十过。良家为十过。娼家为二过。尼僧节妇为五十过。见良家美色。起心私之为二过。

　　○【解】此为在俗者。若出家僧。不论亲疏良贱。但犯俱五十过。起心私之俱二过。

　　△盗取财物。百钱为一过。零盗积至百钱为一过。瞒官偷税者同论。威取诈取百钱为十过。

　　△主事受贿而擢人官出人罪。百钱为一过。受贿而坏人官入人罪。百钱为十过。

　　△借人财物不还。百钱为一过。负他债愿他身死为十过。

　　△斗秤等小出大入。所值百钱为一过。

　　△见贤不举为五过。反挤之为十过。见恶不去为五过。反助之为十过。隐人善一事为一过。扬人恶一事为一过。有言责而举恶者非过。为除害救人而举恶者非过。

　　△刻意搜求先贤之短。创为新说者。一言为一过。于理乖违者。一言为十过。做造野史小说戏文歌曲诬污善良者。一事为二十过。不审实传播人阴私及闺帏中事者。一事为十过。全无而妄自捏成者。为五十过。递送揭帖发人恶迹。半实半虚者为二十过。全虚者为五十过。言言皆实而出自公心。为民除害者非过。

　　△募缘营修诸福事。而盗用所施入己者。百钱为一过。三宝物十钱为一过。因果差移。百钱为一过。

　　△赞助人词讼。死刑成为三十过。军刑徒刑成为二十过。杖刑成为十过。笞刑成为五过。赞助人斗诤为一过。若教唆取利。死刑成为百过。军刑徒刑成为三十过。笞刑为十五过。离间人骨肉者为三十过。破人婚姻为五过。理不应婚者非过。

　　△出损德之言。一言为十过。

　　○【解】如金陵三不足。曹孟德。宁我负人毋人负我之类。是也。

　　△虚诳妄语。一事为一过。因而害人为十过。

　　△见善不行。一事为一过。有过不改。一事为一过。过不认过。反争为是。对平交为二过。对父母师长为十过。

　　△论辩偏执己见不服善者。一义为一过。

　　△不教诲子孙。任其为不善者。一事为一过。容纵家人门客者同论。

　　△大贤不师为五过。胜友不交为二过。反加谤毁欺侮为十过。

　　△恶语向所尊为十过。向平交为四过。向卑幼为一过。向圣人为百过。向贤人君子为十过。

　　△教人为不善。一事为二过。教人不忠不孝等大恶者。一事为五十过。见人为不善。不谏劝者为一过。大事为三十过。知彼人刚愎决不受谏者非过。

　　△造人歌谣。取人插号者。一人为五过。

　　△妄语不实。一言为一过。自云证圣诳惑世人者。一言为五十过。

　　△许友负信。小事为一过。大事为十过。负财物寄托者。百钱为一过。

　　△有恩不报。一事为一过。有冤必报。一事为一过。报冤过分为十过。致死为百过。于所冤人欲其丧灭为一过。闻冤灭已。心生欢喜为一过。

　　△肉食一食为一过。违禁物。若龟鳖之类。一食为二过。有义物。若耕牛乘马家犬之类。一食为三过。

　　○【解】以上谓市买者。若自杀食。在前故杀中论。

　　△饮酒。为评议恶事饮。一升为六过。与不良人饮。一升为二过。无故与常人饮为一过。奉养父母延待正宾者非过。煎送药饵者非过。

　　△开酒肆招人饮。一人为一过。

　　△五辛。无故食。一食为一过。治病服者非过。食后诵经一卷为一过。

　　△六斋日食肉。一食为二过。食而上殿为一过。饮酒啖五辛者同论。

　　△过分美衣。一衣为一过。美食。一食为一过。唯奉养父母非过。

　　○【解】过分者。谓富贵人分应受福。然于本等享用外。过为奢侈是也。唯除父母。不曰祀神宴宾者。周易二簋可享。茅容蔬食非薄。是也。

　　△斋素人。必求美衣美食。一衣为一过。一食为一过。

　　○【解】谓既知斋素。自合惜福。虽是布衣。必求精好。虽是菜食。必求甘美。亦折福故。

　　△轻贱五谷天物。所值百钱为一过。

　　△贩卖屠刀渔网等物。所费值百钱为一过。

　　△拾遗不还主。所值百钱为一过。

　　△有功归己。有罪引人。一事为二过。

　　△名位财利。夤缘营谋而求必得不顾非义者。一事为十过。

　　△处众唯知为己。不为众者。所处之地。一日为一过。

　　△宁他人失财失位。而唯保全己之财位者为五十过。

　　△遇失利及诸患难。动辄怨天尤人者。一事为三过。

　　△祈福禳灾等。不修善事而许牲牢恶愿者为十过。所杀生命。与杀畜同论。

　　○【解】十过者。但许愿时。心已不良故。至后酬愿宰杀时。另与杀畜同论。

　　△救病药方。不肯传人者。五方为一过。未验恐误人者非过。

　　△遗弃字纸不顾者。十字为一过。

　　△离父母出家。更拜他人作干父母者为五十过。

　　△人授炉火丹术受之为三十过。行使丹银所值百钱为三过。实成真金。煎烧百度不变者非过。

　　【补遗】

　　△无故殿上行。塔上登者为五过。殿塔上荤酒污秽者为十过。

　　○【解】故。谓烧香扫地讽经等。

　　△受贿嘱托擢官出罪等。五百钱为一过。受贿嘱托坏官入罪等。五百钱为十过。
嘉兴藏第 32 册 No. B277 云栖法汇（选录）(第1卷-第11卷)


　　放生仪

　　按四明礼法师旧文。稍为参酌。使简便易行。后增代彼求愿往生。又增华严回向品文结之。意取先生阿弥陀佛极乐世界。后入毗卢遮那华藏玄门也。又暑天。初次生到。照此式念诵。即放。后续至者续放。但念大悲咒一遍。往生咒三遍。称念阿弥陀佛放之。不必等齐。久久迟延。以致损坏生命。后更有续至者。亦复如是○于放生处。铺设香案。杨枝净水。众等以慈眼视诸众生。念其沉沦。深生哀悯。复念三宝有大威力。能救拔之。作是观已。手执水盂。默念想云。一心奉请　十方慈父广大灵感观世音菩萨。降临道场。加持此水。具大功勋。洒沾异类。令彼身心清净。堪闻妙法。即诵大悲神咒一遍。再三洒之。然后执手炉白云。

　　仰白。

　　十方三宝。释迦本师。弥陀慈父。宝胜如来。观音菩萨。流水长者子。天台永明。诸大士等。唯愿慈悲。证知护念。

　　今有飞空水陆。诸众生等。为他网捕。将入死门(比丘某甲信士某甲)。等。于是修菩萨行。发慈悲心。作长寿因。行放生业。赎其身命。放使逍遥。仍顺大乘方等经典。授与三皈。称扬十号。复为宣说十二因缘。但以此类众生。罪障深重。神识昏迷。仰乞
三宝。威德冥加。哀怜摄受。

　　白云。

　　现前异类诸众生等。皈依佛。皈依法。皈依僧(三说)。

　　现前异类诸众生等。皈依佛竟。皈依法竟。皈依僧竟(三说)。

　　从今已往。称佛为师。更不皈依。邪魔外道(三说)。

　　诸佛子等。皈依三宝已。今当为汝称扬
宝胜如来十号功德。令汝得闻。如彼十千游鱼。即得生天。等无有异。

　　南无宝胜如来。应供。正遍知。明行足。善逝。世间解。无上士。调御丈夫。天人师。佛。世尊(三说)。

　　诸佛子。我今更为说十二因缘生相灭相。令汝了知生灭之法。悟不生灭。同于诸佛。证大涅槃。所谓无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。

　　所谓无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。

　　诸佛子。我今依大乘经。授汝三归十号十二因缘已竟。今当为汝对三宝前。发露罪愆。求哀忏悔。愿汝罪业。一念消除。得生善处。近佛授记。汝当至心。随我忏悔。

　我昔所造诸恶业　　皆由无始贪嗔痴
　从身语意之所生　　一切我今皆忏悔(三说)

　　清凉地菩萨摩诃萨(三说)。

　　唯愿。放生以后。永不遭遇恶魔。吞啖网捕。优游自在。获尽天年。命终之后。乘三宝力。宝胜如来。本愿慈力。或生忉利。或生人间。持戒修行。不复造恶。信心念佛。随愿往生。更冀放生弟子(某甲)等。从今日后。菩提行愿。念念增明。救苦众生。当如己想。以是因缘。得生安养。见阿弥陀佛。及诸圣众。证无生忍。分身尘刹。广度有情。俱成正觉。现前大众。齐声诵念。华严回向妙章。往生净土神咒。

　　大方广佛华严经十回向品随顺坚固一切善根回向。

　　佛子。菩萨摩诃萨。作大国王。于法自在。普行教命。令除杀业。阎浮提内。城邑聚落。一切屠杀。皆令禁断。无足。二足。四足。多足。种种生类。普施无畏。无欲夺心。广修一切菩萨诸行。仁慈莅物。不行侵恼。发妙宝心。安隐众生。于诸佛所。立深志乐。常自安住三种净戒。亦令众生。如是安住。菩萨摩诃萨。令诸众生。住于五戒。永断杀业。以此善根。如是回向。所谓愿一切众生。发菩提心。具足智慧。永保寿命。无有终尽。愿一切众生。住无量劫。供一切佛。恭敬勤修。更增寿命。愿一切众生。具足修行。离老死法。一切灾毒。不害其命。愿一切众生。具足成就无病恼身。寿命自在。能随意住。愿一切众生。得无尽命。穷未来劫。住菩萨行。教化调伏一切众生。愿一切众生。为寿命门。十力善根。于中增长。愿一切众生。善根具足。得无尽命。成满大愿。愿一切众生。悉见诸佛。供养承事。住无尽寿。修习善根。愿一切众生。于如来处。善学所学。得圣法喜。无尽寿命。愿一切众生。得不老不病。常住命根。勇猛精进。入佛智慧。是为菩萨摩诃萨。住三聚净戒。永断杀业。善根回向。为令众生。得佛十力圆满智故。

　　(次诵往生咒三遍　诵毕白言)。

　　上来放生功德。四恩普报。三有均资。法界众生。同圆种智。十方三世一切佛。一切菩萨摩诃萨。摩诃般若波罗蜜。

　　放生仪(终)
嘉兴藏第 32 册 No. B277 云栖法汇（选录）(第1卷-第11卷)


　　戒杀放生文序

　　莲池上人少通六艺。文成而纸贵洛城。长练三车。忍证而宗超葱岭。勇披毗黎之铠。莹握摩尼之珠。当经禅暇。愍切迷流。于尸罗中。特申杀戒。盖以血气之属莫不有知。蜎蠕之伦无非同与。充吾恶死之心。岂宜戕物。体帝好生之德用导昏衢。夫恻隐之心。人所同具。刲燖之惨。世所易明。绸缪种族。古今之致常然。蹢躅丧群。禽鸟之情何异。乃蚊蚋噆肤而生烦。砧刀加物而靡恤。刳彼膏膋。充兹口腹。反之于心。予仁安在。推之于报。冤对奚辞。既随强弱而递相吞食。遂缘偿负而长历轮回。于是如来然慧炬于重幽。拯群苦于八难。令断杀因。不缠恶果。当兹末法。久昧微言。而禅师涤五欲之泥。释三有之网。于音声海。鼓智愿船。济彼胥溺。臻于一真。猗欤旨哉。法无分于顿渐。入皆不二。道靡间于圣凡。信为第一。苟能循师不杀之戒。而谛观吾起杀之因。为生于灵知之心。为发于肤骨之体。心本慈悲。何因残害。体无觉识。宁具贪瞋。心忘则声臭有所不知。是嗜味者不繇于体。体寂则爱憎无以自起。是好杀者不繇于心。二既无有。中何从来。故知身心本净。习惑妄缠。得本净之妙。则此戒不繇于外铄。解妄缠之蔽。则大悲莫遏于中心。入三摩提。成等正觉。繇于是矣。余少闻子舆远庖之训。已深爱物之慈。兹览禅师戒杀之篇。益重护生之念。遂命儿摹刻。广世持流云。

　　赐进士出身光禄大夫太子太保吏部尚书武英殿大学士知制诰国史典志总裁官海虞严讷撰

　　戒杀放生文

　　明古杭云栖寺沙门袾宏撰并注

　　○戒杀文

　　世人食肉。咸谓理所应然。乃恣意杀生。广积冤业。相习成俗。不自觉知。昔人有言。可为痛哭流涕长太息者是也。计其迷执。略有七条。开列如左。余可例推云。

　　凡有知者必同体。人之食肉大是怪事。然不以为怪者。良繇家世袭而为常。邻里比而成俗。习行既久。不觉其非。反以为是。又奚怪乎。今有杀人而食者。人必大骇而亟诛之。何也。不习行故也。使杀人无禁。行之数年。以人肉而供庖厨者遍于天下矣。故曰举世习行而不觉其非。可为痛哭流涕长太息者是也。

　　一曰生日不宜杀生。哀哀父母。生我劬劳。己身始诞之辰乃父母垂亡之日也。是日也。正宜戒杀持斋。广行善事。庶使先亡考妣。早获超升。见在椿萱增延福寿。何得顿忘母难。杀害生灵。上贻累于亲。下不利于己。此举世习行而不觉其非。可为痛哭流涕长太息者一也。

　　唐太宗万乘之主。生日尚不为乐。田舍翁多收十斛粟。乃贺客盈门。欢宴累日。不知其可也。今世有生日饭僧诵经。修诸善事者。其贤乎哉。

　　二曰生子不宜杀生。凡人无子则悲。有子则喜。不思一切禽畜亦各爱其子。庆我子生。令他子死。于心安乎。夫婴孩始生。不为积福。而反杀生造业。亦太愚矣。此举世习行而不觉其非。可为痛哭流涕长太息者二也。

　　一猎人暮夜大醉。视其幼子为獐。砺刃将杀之。妻泣谏不听。竟剖其腹。出其肠。已而安寝。天明。呼其子与入市鬻獐肉。妻哭曰。昨汝所杀者子也。其人举身自掷。五内崩裂。噫。人畜虽殊。爱子之心一也。安可杀欤。

　　三曰祭先不宜杀生。亡者忌辰。及春秋祭扫。俱当戒杀以资冥福。杀生以祭。徒增业耳。夫八珍罗于前。安能起九泉之遗骨而使之食乎。无益而有害。智者不为矣。此举世习行而不觉其非。可为痛哭流涕长太息者三也。

　　或曰梁武帝以面为牺牲。世讥其使祖宗不血食。噫。血食未必珍。蔬食未必恶。为人子者。贵乎慎修其身。而不覆先宗祀斯善矣。奚取于祀之必用血也。禴祭胜于杀牛。易垂明训。牲养犹为不孝。圣有嘉谟。奚取于祀之必用血也。

　　四曰婚礼不宜杀生。世间婚礼。自问名纳采以至成婚。杀生不知其几。夫婚者生人之始也。生之始而行杀。理既逆矣。又婚礼吉礼也。吉日而用凶事。不亦惨乎。此举世习行而不觉其非。可为痛哭流涕长太息者四也。

　　凡人结婚。必祝愿夫妻偕老。尔愿偕老。禽兽愿先亡乎。嫁女之家。三日不息烛。思相离也。尔以相离为苦。禽兽以相离为乐乎。信乎婚之不宜杀矣。

　　五曰宴客不宜杀生。良辰美景。贤主佳宾。蔬食菜羹。不妨清致。何须广杀生命。穷极肥甘。笙歌餍饫于杯盘。宰割冤号于砧几。嗟乎。有人心者能不悲乎。此举世习行而不觉其非。可为痛哭流涕长太息者五也。

　　若知盘中之物从砧几冤号中来。则以彼极苦。为我极欢。虽食。食且不下咽矣。可不悲乎。

　　六曰祈禳不宜杀生。世人有疾。杀牲祀神以祈福祐。不思己之祀神。欲免死而求生也。杀他命而延我命。逆天悖理。莫甚于此矣。夫正直者为神。神其有私乎。命不可延。而杀业具在。种种淫祀。亦复类是。此举世习行而不觉其非。可为痛哭流涕长太息者六也。

　　药师经云。杀种种众生。解奏神明。呼诸魍魉。请乞福祐。欲冀延年。终不可得。所谓命不可延。杀业具在也。种种淫祀。如杀生求子。杀生求财。杀生求官等。及其得子得财得官。皆本人分定。非鬼神所为也。偶尔满愿。遽谓有灵。信之弥坚。行之愈笃。邪见炽然。莫可救疗。悲夫。

　　七曰营生不宜杀生。世人为衣食故。或畋猎。或渔捕。或屠宰牛羊猪犬等。以资生计。而我观不作此业者亦衣亦食。未必其冻馁而死也。杀生营生。神理所殛。以杀昌裕。百无一人。种地狱之深因。受来生之恶报。莫斯为甚矣。何苦而不别求生计乎。此举世习行而不觉其非。可为痛哭流涕长太息者七也。

　　亲见屠羊者垂死而口作羊鸣。卖鳝者将亡而头如鳝啮。此二事近在邻居。即非传说。我劝世人。若无生计。宁丐食耳。造杀而生。不如忍饥而死也。吁。可不戒哉。

　　如上所列。甚拂常情。达人览之。必以为确论。傥能全戒。善莫加焉。其或不然。量力除减。或去四五。或禁二三。除一事则消一业。减一杀则杜一冤。若未能断绝腥膻。且先应市买见物。不加亲杀。亦免大愆。积养慈心。渐入佳境。得斯文者。更望展转流通递相劝化。能劝一人不杀。如救百万生灵。劝至十人百人。以及千万亿众。阴功浩大。善果无穷。但肯信行。决不相赚。○每年写十二月分。黏贴屋壁。一月不杀。则于月下书不杀二字。一月不杀。下善也。一年不杀。中善也。一生不杀。上善也。世代不杀。善之又善者也。愿人人戒杀。户户持斋。则诸佛生欢。万神加护。干戈繇是永息。刑罚可以无施。地狱为之顿空。苦海因而长别矣。

　　戒杀祝愿

　　若能一月不杀。至月尽夜。或次月朔旦。对佛像前。至心礼拜。白言。弟子(某甲)一心皈命西方极乐世界阿弥陀佛。我遵先佛明诲。今行不杀。已及一月。以此功德。愿我罪业消除。冤愆解释。所修善根。日益增长。命终之际。身心安隐。正念分明。蒙佛接引。生极乐国七宝池内莲华之中。花开见佛。得无生忍。具足佛慧。以大神力。凡我旷劫所杀冤命。以及十方被杀众生。悉得度脱。成无上道。愿佛慈悲。哀怜摄受。发愿已。念佛或百声。千声万声。随意多少。

　　○放生文

　　盖闻世间至重者生命。天下最惨者杀伤。

　　至重有二。一者。世人于金宝官爵妻子。以至己身。皆其所重。然不可得兼。则重之中必取其尤重者。是以为救己身。不吝金宝。为救己身。不惜官爵。为救己身。不顾妻子。故云至重。二者。凡厥有生。皆能作佛。则生为佛种。故云至重。最惨者。如捶打等。虽皆苦事。未至断命。惟杀最惨。

　　是故逢擒则奔。虮虱犹知避死。将雨而徙。蝼蚁尚且贪生。

　　因命至重。为全命故。因杀至惨。为逃杀故。是以虮虱蝼蚁皆知避死贪生。微命尚然。大者可知也。

　　何乃网于山。罟于渊。多方掩取。曲而钩。直而矢。百计搜罗。

　　一切众生既皆避死贪生。何乃昧此良心。行诸毒事。网擒山兽。罟觅渊鱼。俯水垂钩。仰空发矢。以至暗施陷阱。密设牢笼。百计多方。莫能尽举。良可叹也。

　　使其胆落魂飞。母离子散。

　　如上网罟钩矢。见之惊怖。则魂胆飞扬。中之丧亡。则母儿离散。如人遭乱世。兵火临身。一何异乎。

　　或囚笼槛。则如处囹圄。或被刀砧。则同临剐戮。

　　幽系之。则禁锢不异囹圄。宰割之则痛苦同于剐戮。设以身处。当何如其为情也。

　　怜儿之鹿。舐疮痕而寸断柔肠。畏死之猿。望弓影而双垂悲泪。

　　怜儿之鹿者。许真君少时好畋猎。一日射中一鹿。鹿母为舐疮痕。良久不活。鹿母亦死。真君剖其腹视之。肠寸寸断。盖为怜子死。悲伤过甚。至于断肠。真君大恨。悔过。折弓矢。入山修道。后证仙品。拔宅飞升。此证上文母子离散意。畏死之猿者。楚王与养繇基出猎。遇猿。令射之。猿望见繇基。即泪下。盖猿臂柔捷。能接飞矢。繇基神射。矢到之处。臂不及接。知其必死而悲也。此证上文魂胆飞扬意。

　　恃我强而陵彼弱。理恐非宜。食他肉而补己身。心将安忍。

　　观上二事。则知杀生。甚所不应。且世人谓禽兽之肉人所应食。不知皆是强陵弱耳。不然。猛虎食人亦将曰人之肉虎所应食乎。螳螂食蝉。雀食螳螂。鹰鹯食雀。弱之肉。强之食。此理甚明。当不疑也。又世人谓蔬食者瘠。肉食者肥。为肥己身。不念他苦。人心安在哉。

　　繇是昊天垂悯。古圣行仁。

　　繇世迷故。杀气动天。而天本好生。常示下民。下民不知。是以杀生太重。则雨旸不时。刀兵灾起。人修善事。则年岁丰登。海宇宁谧。世人杀生。是逆天也。古之圣人。因此上顺天心。下悲物命。行仁救济事见下文。

　　解网著于成汤。畜鱼兴于子产。

　　解网者。商王成汤出遇猎人布四面网。祝曰。从天来者。从地来者。从四方来者。皆入吾网。汤为解三面。止留其一。改祝曰。欲左者左。欲右者右。欲上者上。欲下者下。不用命者乃入吾网。畜鱼者。郑大夫子产。人有馈之生鱼者。子产不食。令校人畜之池中。观此二事。则知放生非独佛教。儒中君子无不奉行。

　　圣哉流水。润枯槁以囊泉。悲矣释迦。代危亡而割肉。

　　囊泉者。金光明经。流水长者子。出见十千游鱼。困涸水中。将欲危毙。用象囊水。倾注得全。复为说法。鱼命过。皆生天上。割肉者。释迦牟尼佛往昔为菩萨时。遇鹰逐鸽。鸽见菩萨。投身避难。鹰语菩萨。尔欲救鸽。奈何令我饥饿而死。菩萨问鹰。汝须何食。鹰答食肉。菩萨割臂肉偿之。鹰欲肉与鸽等。菩萨割肉。弥割弥轻。至肉将尽。不能等鸽。鹰问生悔恨否。菩萨答言。吾无一念悔恨。若此语不虚。当令吾肉生长如故。立誓愿已。身肉如故。鹰化天帝身。空中礼拜赞叹。

　　天台智者凿放生之池。大树仙人。护栖身之鸟。

　　凿池者。天台智者大师。讳智顗。隋炀帝号为智者。曾凿池劝人放生。又不但智者。古来多有此事。今西湖亦古放生池也。世远人亡。时更法坏。渔火星飞于水面矣。悲夫。护鸟者。古有仙人常坐一大树下。思禅入定。有鸟栖其怀中。恐惊鸟故跏趺不动。候鸟别栖。然后出定。慈物之心一至于是。

　　赎鳞虫而得度。寿禅师之遗爱犹存。救龙子而传方。孙真人之慈风未泯。

　　赎鳞虫者。永明大师。讳延寿。吴越王镇杭。师为余杭县库吏。屡以库钱买鱼虾等物放之。后坐监守自盗。法当弃市。王颇知其放生也。谕行刑者观其辞色以覆。师临死地。面无戚容。人怪之。师曰。吾于库钱毫无私用。尽买放生命莫知其数。今死。径生西方极乐世界。不亦乐乎。王闻而释之。乃出家为僧。修禅礼忏。得无碍辩才。师涅槃后。有僧入冥。见阎罗王时时出座礼一僧像。问之。则阳间永明寿禅师也。已生西方上品上生。王敬其德。故时礼耳。救龙子者。孙真人未得仙时。出遇村童擒一蛇。困惫将死。真人买放水中。后默坐间。一青衣来请。随而赴之。至一公府。则世所谓水晶宫也。王者延置上座。曰。小儿昨者出游。非先生则几死矣。设宴毕。出种种珍宝为谢。真人辞不受。曰。吾闻龙宫多秘方。传吾救世。贤于金玉多矣。王遂出玉笈三十六方。真人繇此医术弥精。后证仙品。

　　一活蚁也。沙弥易短命为长年。书生易卑名为上第。一放龟也。毛宝以临危而脱难。孔愉以微职而封侯。

　　活蚁二事。一短命长年者。昔有沙弥侍一尊宿。尊宿知沙弥七日命尽。令还家省母。嘱云。七日当返。欲其终于家也。七日返。师怪之。入三昧勘其事。乃还家时路见群蚁困水。作桥渡之。蚁得不死。繇此高寿。二卑名上第者。宋郊宋祁兄弟也。俱应试。郊尝见群蚁为水所浸。编竹桥渡之。时有胡僧睹其貌。惊曰。公似曾活数百万命者。郊对贫儒何力致此。僧云不然。凡有生者皆命也。郊以活蚁对。僧云是已。公弟当大魁多士。然公亦不出弟下。后唱名。祁果首选。朝廷谓不可以弟先兄。改祁第十。以郊为第一。始信僧言不妄云。放龟二事一临危脱难者。毛宝微时。路遇人携一龟。买而放之。后为将。战败赴水。觉水中有物承足。遂得不溺。及登岸。则承足者前所放龟也。二微职封侯者。孔愉本一卑官。亦曾放龟。龟浮水中。频回首望愉。然后长逝。后愉以功当侯。铸印时。印上龟纽。其首回顾。毁而更铸。铸之数四。模直首偏。回顾如旧。铸者大怪。以告愉。愉忽忆放龟之时。龟首回顾。恍然悟封侯者放龟之报也。

　　屈师纵鲤于元村。寿增一纪。隋侯济蛇于齐野。珠报千金。

　　纵鲤者。屈师于元村遇一赤鲤。买放之。后梦龙王延至宫中。谓曰。君本寿尽。以君救龙。增寿一纪。济蛇者。隋侯往齐国。路见一蛇。困于沙碛。首有血出。以杖挑放水中而去。后回至蛇所。蛇衔一珠向侯。侯意不敢取。夜梦脚踏一蛇。惊觉。乃得双珠。

　　拯已溺之蝇。酒匠之死刑免矣。舍将烹之鳖。厨婢之笃疾瘳焉。

　　拯蝇者。一酒匠见苍蝇投酒瓮。即取放干地。以灰拥其体。水从灰拔。蝇命得活。如此日久。救蝇数多。后为盗通。无能自白。狱将成。主刑者援笔欲判决。蝇辄集笔尖。挥去复集。判之莫得。因疑其冤。详问之。则诬也。呼盗一讯而服。遂得释归。噫。亦异矣哉。舍鳖者。程氏夫妇性嗜鳖。一日偶得巨鳖。嘱婢修事。时暂出外。婢念手所杀鳖不知其几。今此巨鳖心欲释之。吾甘受棰挞耳。遂放池中。主回索鳖。对以走失。遂遭痛打。后感疫疾将死。家人舁至水阁。以俟尽命。夜忽有物从池中出。身负湿泥。涂于婢身。热得凉解。疾乃苏愈。主怪不死。诘之。具以实对。主不信。至夜潜窥。则向所失鳖也。阖门惊叹。永不食鳖。

　　贸死命于屠家。张提刑魂超天界。易余生于钓艇。李景文毒解丹砂。

　　贸命屠家者。张提刑常诣屠肆。以钱赎物放之。后临终时。语家人言。吾以放生。积德深厚。今天宫来迎。当上生矣。安然而逝。易生钓艇者。李景文常就渔人货其所获。仍放水中。景文素好服食。常火炼丹砂饵之。积热成疾。疽发于背。药莫能疗。昏寐之中。似有群鱼濡沫其毒。清凉快人。疾遂得瘥。亦鳖报厨婢之类也。

　　孙良嗣解矰缴之危。卜葬而羽虫交助。潘县令设江湖之禁。去任而水族悲号。

　　解矰缴之危者。孙良嗣遇禽鸟被获。辄买纵之。后死欲葬。贫莫能措。有鸟数百。衔泥叠叠。观者惊叹。以为慈感所致。设江湖之禁者。县令潘公。禁百姓不得入江湖渔捕。犯者加罪。后去任。水中大作号呼之声。如丧考妣。人共闻之。莫不叹异。

　　信老免愚民之牲。祥符甘雨。曹溪守猎人之网。道播神州。

　　免牲者。信大师遇时亢旱。民杀牲请雨。师悯其愚。谓曰。汝能去牲勿用。吾为汝请。民允之。师乃精诚以祷。甘雨骤降。远近多感化者。守网者。六祖既佩黄梅心印。以俗服隐于猎人。猎人令守网。祖瞰其亡也。獐兔之类。可放者辄放之。如是一十六年。后坐曹溪道场。广度群品。灯分五宗。泽垂万世焉。

　　雀解衔环报恩。狐能临井授术。

　　雀衔环者。杨宝幼时。见黄雀为枭搏坠地。复为蝼蚁所困。取而畜诸笥中。给以黄花。痊乃放去。夜梦黄衣童子拜谢。赠玉环四枚。曰。我王母使者。荷君济命。愿君子孙洁白。位列三公。亦如此环矣。后四世贵显。狐临井者。一僧素无赖。闻黄精能驻年。欲试其验。置黄精于枯井。诱人入井。覆以磨盘。其人在井。遑迫无计。忽一狐临井。语其人言。君无忧。当教汝术。我狐之通天者。穴于冢上。卧其下。目注穴中。久之则飞出。仙经所谓神能飞形者是也。君其注视磨盘之孔乎。吾昔为猎夫所获。赖君赎命。故来报恩耳。幸毋忽也。人用其计。旬余从井飞出。僧大喜。以为黄精之验。乃别众负黄精入井。约一月开视。至期视之。死矣。僧盖不知前人得出者狐之力也。悲夫。

　　乃至残躯得命。垂白壁以闻经。难地求生。现黄衣而入梦。

　　白壁闻经者。予挂搭一庵。有人擒蜈蚣数条。以竹弓弓其首尾。予赎放之。余俱半死。惟一全活。急走而去。后共一友夜坐。壁有蜈蚣焉。以木尺从傍极力敲振。驱之使去。竟不去。予曰。昔所放得非尔耶。尔其来谢予耶。果尔。吾当为尔说法。尔谛听毋动。乃告之曰。一切有情。惟心所造。心狠者化为虎狼。心毒者化为蛇蝎。尔除毒心。此形可脱也。言毕令去。则不待驱逐。徐徐出窗外。友人在坐惊叹希有。时隆庆四年事也。黄衣入梦者。杭州湖墅干氏者。有邻家被盗。女送鳝鱼十尾。为母问安。畜瓮中。忘之矣。一夕梦黄衣尖帽者十人。长跪乞命。觉而疑之。卜诸术人。曰。当有生求放耳。遍索室内。则瓮有巨鳝在焉。数之正十。大惊。放之。时万历九年事也。

　　施皆有报。事匪无征。

　　诸放生者。或增福禄。或延寿算。或免急难。或起沉痾。或生天堂。或证道果。随施获报。皆有征据。然作善致祥。道人之心岂望报乎。不望报而报自至。因果必然。辞之亦不可得耳。放生者宜知之。

　　载在简编。昭乎耳目。

　　明有征也。如上所录。远则载在简编。有典有据。近则昭乎耳目。共见共闻。考古验今。定非虚谬。

　　普愿随所见物。发慈悲心。捐不坚财。行方便事。

　　此下普劝世人随所见生命发慈悲心。繇是捐舍世财。作斯方便。财不坚者。谓水得漂。火得焚。官得取。盗得劫。危脆无常。非坚物也。捐此作福。所谓以不坚财易坚财也。若无财者。只发慈悲心亦是福德。或劝他人放生。或见人放生。赞叹随喜。增其善念。亦是福德。

　　或恩周多命。则大积阴功。若惠及一虫。亦何非善事。

　　有力者恩周多命。固阴功也。无力者惠及一虫。亦善事也。毋曰小善为无益而勿为也。世有不明此理者。必择身细数多之生方肯买放。路遇大生。目视而过。此则惟贪自己之福。非悯众生之苦也。其福甚少。戒之戒之。

　　苟日增而月累。自行广而福崇。

　　善无大小。惟贵久长。日日增之。月月累之。善多则行广。行广则福崇矣。

　　慈满人寰。名通天府。

　　慈功久积。遍满寰区。人情既孚。天心必眷。或谓穹苍渺邈。何得相通。不知天王以六斋之日巡狩人间。有善必知。无恶不察。又人行十善则天胜。人行十恶则修罗胜。故天帝时时欲人为善。一人为善。飞天神王报达天京。经有明文。非臆说也。

　　荡空冤障。多祉萃于今生。培渍善根。余庆及于他世。

　　放而不杀。与物无冤。非惟安乐今生。以此善根。当来之世。长寿永福。乃至成佛。万类有情。倾心归附。皆余庆也。

　　傥更助称佛号。加讽经文。

　　遇生能放。虽是善功。但济色身。未资慧命。更当称扬阿弥陀佛万德洪名。讽诵大乘诸品经典。然虽如是。但凡买生火急须放。讽经不便。只以念佛相资。若隔宿买而来朝始放。或清晨买而午后犹存。必待陈设道场。会集男女。迁延时久。半致死亡。如是放生。虚文而已。

　　为其回向西方。令彼永离恶道。

　　念佛功德。愿诸生命尽此报身。往生西方极乐世界。莲华化生。入不退地。永离恶道。长息苦轮。恶道者。六道之中。三道为恶。地狱饿鬼畜生是也。

　　则存心愈大。植德弥深。

　　见苦放生。所存者善心也。今则是大菩提心矣。故云愈大。放生得福。所植者世间之德也。今则是出世之德矣。故云弥深。

　　道业资之速成。莲台生其胜品矣。

　　心大德深。其事何验。盖利他者菩萨之行也。以此行门助修道业。譬如船得顺风。必能速到涅槃彼岸矣。净业三福。慈心不杀实居其一。今能不杀。又放其生。既能放生。又以法济令生净土。如是用心。报满之时。九品莲台高步无疑矣。普劝世人。幸勿以我德薄人微而不信其语也。

　　放生祝愿

　　放生已。对佛像前。至心礼拜。白言。弟子(某甲)一心皈命西方极乐世界阿弥陀佛。我遵先佛明诲。今行放生。已得若干。以此功德。愿我罪业消除。冤愆解释。所修善根。日益增长。命终之际。身心安隐。正念分明。蒙佛接引。生极乐国七宝池内莲华之中。华开见佛。得无生忍。具足佛慧。以大神力。凡我所放一切生命。以及十方无尽有情。尽得度脱。成无上道。愿佛慈悲。哀怜摄受。发愿已。念佛或百声。千声。万声。随意多少。

　　戒杀放生文

　　附

　　钓弋说

　　语云。子钓而不纲。弋不射宿。疑有脱文也。何也。圣人者。仁之至也。故尧之仁如天。钓矣弋矣。直不网不宿耳。是仁有未至也。或曰舜德好生。不废四凶之诛。钓弋奚病焉。不知四凶罪人。鱼与鸟何罪。文王泽及枯骨。枯骨无知。鱼鸟有知。胡孔子不谙物情至是。人馈鱼。子产畜之池中。子产之所畜。孔子之所钓。子产惠人。孔子其忍人耶。赐生而畜。共雉而不食。孔子之仁之德之泽之惠。必不减于尧舜文王子产明甚。是知中和致。万物育。圣王治世。使鸟兽鱼鳖咸若。弗育弗若。何以为孔子。然则鲁人猎较。孔子亦猎较。独何与。曰。孔子当仕。有官职而从王事也。不得已也。若钓弋则孔子自为之也。于可已而弗已也。故不足信。意者子下或有曰字。子曰。钓而不纲。弋不射宿。俗习未易挽。姑就其习而为末世示仁术也。盖孔子之言也。非孔子事也。

　　书放生卷后

　　曩余三十有五。为文谓生日不宜杀生。既而五十。为偈谓生日不宜庆生。今兹十易暑寒。一周甲子矣。诸君子知余。又重爱余。不陈仪。以放生庆生。或曰。不杀得矣。如不庆何。噫。如是庆生。庆万物之生也。余惟恐人之不庆生也。或曰。鸟未舒其翼。弋者候于林。鱼未扬其鬣。渔者盈于滨。虽曰苏之。其实枯之。恶在其能放也。噫。翔空入渊。遂厥生者不知其几也。重罹乎钩矢。百未之能一耳。方其献俘于猎师。待烹于庖人。卜兆于馋夫之腹中。死门甘伏。倏焉解之。虽未保所终。而脱刀锯。逃鼎镬。譬之临刑遇赦。其乐为何如也。且西湖歌舞。岁无休时。假令诸君子春花秋月。朝宴而暮集。一举箸则万钱。一染指则千命。乃今易腥以素。转杀为生。较其得失。奚趐霄壤。不谓之胜举。吾不信也。于是迭咏为放生卷。系之辞曰。

上帝好生。下民伤生。舍财救生。图财捕生。繇二念生。故有众生。生无所生。亦无能生。无生不生。是名放生。

　　重修上方寺凿放生池记

　　武林自宋跸南驻。环湖山禅讲律寺。粲然棋布星列。而郭以内称焉。迨今多半沦没。至不可考诸传志。有上方寺者。背倚城垣。左右掖涌金钱塘二门。前通西井官道。盖肇建后梁贞明七年。而国朝景泰四年。僧以难事作。散去。寺随废。渐蚕食为民居。仅存者什一。优婆塞沈善能者庐其中。嘉靖二十三年。尚宝卿六桥徐公得请于官。佃为圃。公无子。以畀女。遗命还寺。女孝且贤。持契归王氏。遵父嘱。以畀云栖。遂复为僧地如初。无何。王谢世。居士化卿宋君闻其义而高之。化卿以世禄之裔。砥德砺行。乐善不厌。乃输金赠王子。更与之契。予亦罄衣资。偕善信旁赎其故址若干。向明正位。别为回廊。旋所向面城而门。取幽寂也。期世世承事三宝。因谂于众曰。唯上方弹丸重兴。伶仃衰微。何修何营。而俾久远。或议辟草莱。轮奂其殿堂。群之以僧。僧多则常住。予以为不然。时丁末法。塔寺靡坚。试屈指而计。凡三门乎阛阓者。揵椎之庭。不为樽垒之所能几。僧虽多而行寡。奚以多为。顾兹地邻城。城邻湖。湖外高而城内卑。随锄成流。亢阳所不能涸。因而池之良便。以池放生。以隙地之敝室。稍葺其莛楹。守以二三诚信衲子。蚤莫禅诵。庶几上祝皇图。下济含识。得之一举矣。或谓物如尘如沙。池一勺耳。容有限。奈何。而庸知夫凿斯池也。为之兆也。弄引也。引而伸之。而又伸之。汪然遍域中矣。昔子产之畜鱼。一勺也。使郑之人若大夫若士若民皆然。郑之与国若燕赵齐楚辈皆然。则池无量。所畜无量。不然。西湖古放生池也。谓普容天壤间物。宁有是乎哉。化卿曰唯唯。与其仲直卿。诸贤士夫。诸比丘净人。有呈财者。裹粮者。疏其学而锹者。畚者。梩者。枯横泉之挠而戽者。槔者。埭者。固堤防之浸淫崩颓而埤者。𡍪者。𥗒者。䃭者。捍狸与獭而𦼼者。闲其外侮而版筑者。忧其暑寒。而上为之𢊒。下为之㵠者。皇皇乎昼胼宵胝。劳不知息。兼工再阅月而池成。于时在筌而释。当釜而逸。洋焉悠焉。出而游焉。一勺之内。足其从容也。予喜且惧。稽首而告于十方如来。主池神。主伽蓝神。愿以佛力。法力。贤圣力。诸神誓愿力。慈护而威临之。从于今日。尽未来际。常为鳞介诸水族等栖止安宅。又稽首而告于见住僧。后后住僧。愿以戒力。悲智力。念流水之苦躬而泽焦𣩅。天台之抗章而断簄梁。智觉之负辜成仁。蹈白刃而不悔。尚永持无斁。以风四方。敢有叛先盟。师陶朱。媒利于网罟。或倍众而售之乎白衣。是名违佛律。犯波罗夷。诸所称释子者。鸣以羯磨。遄摈绝之。勿共住。即朋比而阿。神必阴絷其魂。显僇其形。无能逃者。脱免焉。其报尽也。堕泥犁中。婴万苦无竟。所以者何。好生恶死。天道也。人情也。前人捐难舍之资。役所爱之身。创五浊世不恒见之胜举。以生必死之命。置之安全。后人忍不一深思之。而惟便其私图。于天道逆。于人情不祥。从逆凶。不祥者灾逮。鼓桴形影。感应自然。非危言怖之也。化卿及诸大众踊跃欢喜。叹未曾有。作而曰。善哉。是缁与素之龟镜也。不可使无闻于末法也。而碑上方。颂曰。

始举为兴灭。而兼得放生。岂唯灭不灭。生亦无生相。生灭俱灭已。寂灭何有方。以明超于方。无方中说上。无方说西方。其意亦如是。作寺作池人。愿共了斯旨。

　　万历二十八年普门示现日记

　　北门长寿庵放生池记

　　西湖古放生池也。法久而敝。实亡名存。敝之久而安焉恒产乎水族。并迷其名。若罔闻者。岁在乙未。予演圆觉于佛国山之南屏。南屏故有池。当其三门。一时主会诸名公捐赀赎而出之。植莲其中。断渔业。人繇是知放生池为武林旧事。既而予复凿池上方。既而北门有园。园有池。复赎之。园距上方南北相望者半拘卢舍。而城之内有二放生池矣。顷予碑上方。谓以是为之兆。兆且引而蔓延之。顾予德微年衰。不足以风。未知继此而兴起者更几池也。上方苦隘。仅为池。余少丛竹。羽虫之获逭其生者聊以依止。兹颇闲旷。池联比。扩之则濊然成浸。水涵而土出。垒之则𡾯然成山。循而界之。则幽然成径。相其宜而树之竹木。则郁然荫而成林。将使嘤嘤洋洋乐而相忘。虽无繇拟飞泳亭之万一。而犹冀想像其遗踪。则上方所不逮也。园以东。为兴福禅院。旋而南为养济院。又旋而西。为得一道院。养济昔号悲田。圣主贤臣哀茕民之颠连而无告者设也。今之困矰饵。伏质于刀砧。必不可逃而待烹。其无告尤甚。贸而畜之池。纵之林。俾终保残寿。悲孰加焉。佛示三福。云慈心不杀。而五福于箕畴。亦寿为其最。濒杀而重寿之。福孰加焉。天地之大德曰生。舜之德曰好生。德一而已。上清下宁。侯王所以配两间之久长。贞万物之寿命者恒于斯。得孰加焉。儒道释三圣人之伟迹鼎峙夫三方。若环拱然。而园介乎其中。是曲阜之仁里。摩竭之慈室。西华长生葆真之灵宅。天合而冥邻也。岂偶然之故欤。夫救生之灭也而有生。求其生而未尝生也而无生。无生然后无不生。则生灭一。生灭一。则福兴于无相。悲济于无缘。福不可得。悲不可得。一亦不可得。唯法性常住。不断不续。同于虚空。彼梵网以放生为常住法。常住者。金刚身无量寿也。乃庵其园曰长寿。而园有荒庐数楹。饬治之。为供接引导师。及当来慈氏尊像。盖津梁所放一切含灵先生安养。息轮回苦。后于龙华而得授记也。庐止是。无增多。以净戒僧守之。守之之方具如上方记中语。时里之父老闻子言。前执子手歔然太息曰。园之源吾弗知之矣。吾犹及见二禅人居焉。向稔其古为伽蓝。而业已蔬圃。莫返厥初。吾何图重睹今日也。是役也。始其事者。予与化卿宋君。而诸上善人乐助而成斯美利者。得例书碑左云。

　　万历二十八年岁次庚子佛诞日记

　　杭州上方寺放生池碑记

　　云栖放生池。肇自古上方之中兴。而长寿庵继之。皆大师自为记。师既示灭。上首思监院。因余渭阳广寓居士。重征瀹宾言勒之石。余旋耳于顶。倾大师口光以灌者三。叹其悲智圆融。空假双妙。不住色声香味触法而行布施。不离文字而说解脱。无愿愿海。普擎异生。於乎。此迦楼之翅所不能消。而昆明之灰所不能浊也。瀹宾何言。言亦安所增上。然而窃闻之矣。鹾不治苦。梅不责甘。无相犹矣。而各办事。羹是以和。是刹地水之为那罗窟也。以缁誓缁。以白盟白。各于其党而已。大师申儆方袍。爰及苗裔。凛凛乎寺为歌舞舍。池为刀俎缘。是用大诫。不有求也。市何以兴。刲其一。丧其两。寐者不觉也。瀹宾班于近事。取诸皮里以承唾余。恶乎知继声之非继志耶。非有力人。不能得师虫方便。既曰有力人矣。何之不惬所欲。而必囿众园沼法窟为。得时而驾。兼弱嗜昧。取乱侮亡。曰莫余毒也已。恶乎彼将以富贵为可恒。而因果为不足畏也。长夜之饮。衰于一石。震主之略。丧于欠伸。鹊无宁居。鸠不一姓。金刚六如。在琴瑟绮罗。不在伽陀贝叠矣。逮其徂落七遮之影。乃与不亡者俱。昔之釜。今之鱼。昔之日。今之劫。焦骨糜髓。如金在镕。犹复忆充耳戟首。如水投石耶。了实本虚。虚不可系。执虚成实。实不可销。悉自心生。非关人与。借曰死而无知。则保世亢宗于无知者。何有而厚遗之为嚣嚣乎。无乃用物精多。则魂魄强。生为巨人。死为盛鬼。区区衔璧。何恶之能为。是不知渔猎之殃释种。而琉璃之珠为泰山之炬也。器世间主具足菩提萨埵不思议力。受遗阇崛。以莅云栖之盟。岂其败如来者厚诛。而破羯磨者佚罚。必不然矣。徐尚宝不幸而圃上方。幸而无子。小宽结缚。又幸有淑孝女。克用治命。以盖前愆。然孰与宋胄子化卿。兄弟戮力。刹标智果。池溉悲华。奉云栖以流水天台智觉之业。航九品。梯三会。兴于无灭。放于无生之为罔极报乎。子不必宋。女不必徐。智者自谋。谁能几幸。休明辅之。昏乱纠之。同室援之。乡邻谢之。谨毋取麇蒙之分。而贻象焚之戚。是吾党之以波罗夷誓也。桐乡之有放生社也。大师遥垂宝手。率先四辈。度网罟之厄而浮之江。有田有庐。以永法会。方且教化增益。负郭而池。铎以阿兰。荫以修木。惟上方长寿之轨是步是趋。一勺之多。姑为之兆。因缘熏习。富以其邻。夫亦曰尚行夫子之志云尔。司勋长孺。云栖优婆塞中慧业第一。记成。函以报。监院告窣堵已西乡。而请长孺点头。则石点头矣。

　　赐进士出身翰林院国史编修桐乡优婆塞广瀹吴应宾撰文

　　赐进士出身朝列大夫国子监祭酒桐城龙眠居士何如宠篆丹

　　戒杀放生文后序

　　戒杀非佛氏意也。儒先圣人意也。上古之世。民未知衣食之原。与禽兽混处。尽力以相角。幸而胜。食其肉。衣其皮。不幸不胜。糜其牙者亦不可数矣。圣人既教耕稼以为之食。织纴以为之衣。弧矢重门宫室以为之卫。民得免于禽兽之害。而亦不复藉乎禽兽之利。圣人常不忘与之并育而不伤。故龙蛇至变悍也。虎豹犀象至猛暴也。禹与周公不过驱而放之远之而已。不尽其类而歼之也。圣人之意盖常主于不杀。而民之习于禽兽之利害者。以为杀则利。不则害。则未可以不杀令也。于是为制礼以重之曰。国君无故不杀牛。大夫无故不杀羊。士无故不杀犬豕。必有故而杀。杀者盖寡矣。曰天子不合围。诸侯不掩群。伐一草木非其时曰不孝。田不以礼曰暴天物。夫子钓而不纲。弋不射宿。齐宣王不忍一牛。孟子盛称美。以为可以保民致王。以是知圣人之意盖常主于不杀也。唯令以不杀之不得。故为礼以防其淫。而世之淫于杀者。因曰杀固儒先圣人之教。鲁人猎较。孔子亦猎较。因俗行化。导民不争。而曰猎较固出自孔子。岂不悖哉。盖吾观五代之乱。寇贼聚人为粮。头会以当升斗。老羸者。并骨舂之。如破糠核。扫皮捭乳。夸为美羹。婴儿无知。贯槊为戏。至今谈者魄悸魂摇。肝肠痛楚。而当时之人恬不知怪。何罪何仇。酷毒如此。佛氏冤业报应之说当自不诬。即不然。亦其人习于嗜杀。如世人之习于宰屠耳。今夫鸟兽失丧群匹。越日逾时。反巡故乡。翔回鸣号。踯躅踟蹰。而有人心者。乃听其宛转砧几之上。跳掷汤镬之中。曾不动色。鸟兽之视今人。何异今人之视乱寇乎。呜呼。一饱何甘。众生何苦。报应果信。行遂及身。即使不然。所习如斯。恻隐安在。亦可惧矣。且夫居今之世。与古之习于鸟兽之利害者远不相侔。今之所日事宰割者。鸡鹜鱼虾。生之既无害于人。而其所戏相践扑者。蝼蚁虻蛾。杀之又无利于己。夫人唯利害切身不可化诱耳。非利非害。习成杀机。既戕物生。又伤我性。呜呼。亦可止矣。此圣人可以不杀令民之时。佛氏应机阐教。故曰戒杀非佛氏意也。儒先圣人意也。呜呼。圣人以礼立戒。佛氏以戒维礼。今人恣餮以逾礼。又借礼以毁戒。亦残贼纵肆甚矣。夫破习莫如戒。救杀莫如生。假如乱离被掠之民。有大力者破其械系。出之刀鼎。还见亲戚。啼笑相持。赞叹欢喜。何可胜道。应死之物。放纵天渊。复反林薮。何异于此。又有导师说法寇中。开其慈心。永不嗜杀。投戈释剑。复见太平。抑何善矣。世人戒杀。普济有情。蠢蠕蠉飞。物物得所。岂非天地大生之德。圣人一体之意乎。呜呼。有人心者。念拘执之苦。思旷荡之乐。究报应之因。通礼教之旨。戒杀如赴杀。放生如脱生。庶不负云栖老婆舌耳。呜呼。戒放至易。生死至悲。可不念哉。可不念哉。是编刻者伙矣。克靖兄梓之尤精。佛氏因果已具云栖所陈。余论其合于吾儒者如此。

　　乙巳腊月海虞弟子顾云鸿和南撰

　　菩萨戒弟子慧闻率子性泽施资敬刊惟愿水陆空行咸蒙救度往生净土直证菩提

　　光绪二十三年秋九月金陵刻经处识

　　小云栖放生记(附刻)

　　小云栖禅院者。同里诸君子结净社广放生而建焉者也。先是谋于西湖之六桥以里复放生古制。吁诸今
巡抚院大中丞曰可。讵格于成议。不果行。会东城有余庵。初为余姓所舍宅。故名余。后顾涑园孙恂士诸先生联净社其中。梁山舟前辈为书额。易名余庵。庵固有殿。有庑。有丈室。有寮房。周回二十余间。且有池。广长二三亩。住僧莲印无徒而愿舍者久之。诸君子廉得是庵。洵妙因也。顾其地鲜旷。牛栏羊圈豚栅鸡栖布置无所。而普济之心未已。于是邻有庵曰法华。其主僧静学德怀。亦乐舍以成功德。又有庵曰华严。久废供养。其僧倦而归之。当两庵之间。隔有他庵隙地。亦购而联贯其址。又旁买民舍数间。视余庵旧规。殆已开拓过半。爰围以长垣。通以石梁。翼以水阁。莳以竹木。兽禽之不可露处也。补盖以屋。水族之不宜类居也。更辟以池。旧者因之。坏者葺之。缺者增之。经岁而落成。遂名之曰小云栖。夫云栖为
莲池大师重辟道场。专事念佛放生。横超三界。复创上方长寿二寺于城中。便放生者。尝读其自撰碑记有云。引而伸之。而又伸之。汪然遍域中矣。又云不知继此而兴起者更几池也。呜呼。无愿愿海。如是种种。二百年来。绝无嗣响。兹诸君子咸唱善来。将使濈濈湿湿。呷呷喔喔。歌鸣安宅。恍过五云山麓瞻群友焉。将使禺禺圉圉。发发洋洋。游跃渟浤。如入上方长寿睹充牣焉。不穹其宇。严洁是尚。不众其侣。诚信是守。时而缁白和梵。朗澈东隅。其面北复构轩三楹。供奉
师像。岂非性相常住。于以上祝
皇图。下济含识之意与。

　　阮大中丞颜其室曰瓣莲。所以嘉现前引来兹者至深且厚。小云栖三字。曩周忠介公书题苏州龙树庵。亦
中丞跋而额诸院。然当诸君子名院之时。盖未之前知也。而适相合。其华严庵。则移龚居士募锓华严疏钞板藏而宝之。然当昔人名庵之时。亦未之前知也。而适相须。推此而溯诸宋钱氏之创建云栖。不知有师之重兴也。师既重兴。亦不知诸君子复有小云栖也。无古无今。因果之现诚不爽铢黍。已而或者曰。严杀戒。专放生。此佛门功德。非儒门事。不知颜鲁公随所守郡县立放生池至八十一所。白乐天亦有放生仪。而东坡集中多载放生诗。是仁民爱物。士君子之心与慈氏何异。然则是举也。虽本
莲池大师劝善之意。而实即圣贤乐善之诚。安知不绵绵延延。有继小云栖而兴者。或仍复全湖放生之制者。诸君子固不得而前知。而因包果海。果彻因源。未尝不可前知而俟之也。是为记。

　　嘉庆十一年岁在丙寅仲秋既望佛弟子杨曰礼撰并书

　　好生懿集(附刻)

　　嘉庆九年甲子之夏。紫阳崇文诸生张洽等请于都转张公。日捐膏火一厘。为放生善举。详明盐院延公。越二年丙寅。敷文诸生童人杰等仿崇紫例。请于监司岳公。详明中丞清公。绅士沈舒华等八人总司其事。每月在城东小云栖寺买放。延僧说法讽经。上祝
圣寿。祈雨旸时若。用报
君恩。市物如干。会同给价登籍。开本寺验收印票。岁终造册报销。永以为例。尝考白乐天有放生仪真西山有不杀诫。颜鲁公随所守郡县立放生池。共八十一所。咸乞御示。以垂不朽。陋儒浅见乃目之为释老。岂不谬乎。余乐与多士共登仁寿之域。俾知
国家休养生息如是之至也。因述其事以为之记。

　　国子监祭酒钱塘吴锡麒并书

　　好生为儒者第一义。易释噬嗑上爻。谓恶积不可掩。罪大不可解。朱子作小学。终于咬菜根一语。垂诫之意深矣。下士食关难破。不曰赐生必畜。而曰不废钓弋。岂圣人现身说法微旨乎。先德云。业杀不如丐食。医家药肆。贤于屠猎远矣。然率多不昌。富贵之消亡。虽行义不救。其咎安在。斯会创于沈君舒华。其族弟起潜赞之。次年暮春。崇文课士之明日。讲堂倾圮。众无压覆之患。又明年岁则大熟。理有固然书之以谂同志。

　　钱唐江步青记

　　刘　墉

独对梅花笑。年来食更疏。喜闻多士举。兼得远公书。乐道真如见。观心惠物余。钱江久不至。有愿几时摅。

　　朱　圭

行仁之乐。学道之资。无愧古德。兼济当时。凛乎能慎。伟然成规。众子或以为异。大人皆以为宜。是盖不止跻于寿考。进于显融。而士林时勉于斯。

　　梁同书

焚香咬菜思高节。被逮还将寺榜题。个愿不随沙劫坏。春风重播小云栖。

羞耽吃着误平生。间啮卜匏大可人。但得生机随处足。鹿鸣鱼跃起歌声。

　　汪志伊

圣狂介贵知。抚厄常坚持。不信罔者毁。此志占泰否。伟哉天真定。寸心能制胜。行之足千秋。徇人无柁舟。

　　秦　瀛

风韵春和赋此诗。劫余常在一编持。好生我亦高流辈。新韭黄粱得过时。

　　小云栖放生会诗(用坡公岐亭韵)

　　吴锡麒

吾慕太常斋。鼎俎谢腥汁。断齑香自清。掏甲露犹湿。憬彼飞跃姿。所乐生趣得。物物各有情。何苦煎太急。长养东里鱼。哺饲比邻鸭。池通活水环。树积翠阴幂。恫瘝总一体。爱护如保赤。因推慈悲量。重为我佛白。贱吏每放手。居然岸儒帻。可怜一路哭。更甚过河泣。园丁昨挑菜。来补山厨缺。适逢放生期。作诗告诸客。福幸不唐捐。有约早来集。

　　潘世恩

数椽精舍绕菰蒲。云影天光水一隅。薝卜幽花栽净域。辘轳深井浚名区。忘机鱼鸟依人静。到眼林泉托兴孤。丛薄无尘生意满。青苔黄叶任疏芜。

　　苎茶居士示子作

　　沈舒华

忠厚由来说我家(余家世居五杭。乡人尊其庐曰忠厚忱家)。长斋课佛产灵芽(先端恪公年十三参硕祖。坐禅有得。本胎教也)。祖宗夙植菩提树。孙子还开菡萏花。裴相勤修因不昧。吕公结愿果无差(文正晨兴。祝世世食禄护法。后皆贵奉佛)。德门乐善真堪羡。清白相传绝点瑕。

循环六字总持门。粉骨难酬古佛恩。眼不识丁能味道。心如种子自生根。波澄月现祛诸妄。水到渠成觐至尊。泣语儿孙牢记取。莫耽五欲日昏昏。

修持何故有余殃。馋口难禁物命戕。土被春风多长养。人行秋令易消亡(杀业惨报。余见不爽。虽行善不救。况无德者乎)。一脔漫比箪瓢乐。万行都缘饮食荒。痛哭向人头不点。揶揄还说我痴狂。

儒为人需世教关。如何肆意逞嘲讪。谭禅讵外明心性。爱物原非异孔颜。倔强昌黎锋早敛(如称大颠。外形骸。以理自胜。称马汇刺臂血书佛经。及须着人间比梦间。原道一篇未足信之属。皆悟后语也)。风流茂叔砌休删。才高不幸垂彝训(伊川先生以有高才。能文章。为人三不幸)。三戒先从笔舌闲。

　　曾阅硕揆语录。知其成就端恪公者。虽贤父兄无以过之。兼得金玉如严宝成诸大宗匠。皆深入禅理。共相切劘。以成一代大儒。非偶然也。再传敬堂先生。暨配程夫人。仁慈忍辱。世所希有。令嗣舒华。幼承庭训。与妇朱氏注心安养。妇逝之日。圣境现前。持名不辍。咸目为异事云。

　　嘉庆十二年岁次丁卯仲冬上湖居士董云标并识

　　小云栖之名何昉乎。嘉庆甲子。武林诸大居士。体　莲祖遗意。发菩提愿。觅地开念佛堂。创放生院。商之东城余庵旧住莲印师。而莲公闻之欢喜赞叹。遂舍其旧址。并一切庄严。复购左侧华严法华二庵。合为一院。规模似云栖。而小之故名。其时以僧寒灰司牲所。后有疾。易人代之司常住督课诵者。则僧宏明焉。继宏公者为怡南。往岁怡公圆寂。其徒普严权理一载余。而以色力不支辞。诸放生居士乃谋所以继之者。以寺本承　师祖昔日宏愿。故东隅特购瓣莲室三楹供　祖像。而上年捐资兴复演法堂。于水陆功德增牲食银三两。为小云栖解牲作养牲之粮。原属一脉映贯。与上方长寿无异也。因议以小云栖归合大云栖。延山僧兼理常住。呼应捷而声气更通。商之于衲。衲承诸君子厚爱。维护种种。虽山中事繁。不获辞。遂于十月十日直院。窃自揣慧浅行薄。恐不胜兼顾任。而勉为承乏者。以其衍吾　祖遗派。净社之结已匝十年。惟愿诸君子善缘日广。福德日宏。有小云栖以继上方长寿。将来更多辟道场以继小云栖。则上合　师祖自撰碑记所云。引而伸之。而又伸之。汪然遍域中者。又与楷之所欢忻踊跃于无已也因附为记。

　　甲戌冬月兼理小云栖常住僧与楷谨记
