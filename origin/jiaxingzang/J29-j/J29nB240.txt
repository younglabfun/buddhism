嘉兴藏第 29 册 No. B240 庆忠铁壁机禅师语录


　　序

　　宗门语句有遮有表随表随遮随遮随表遮何以故原无言说故表何以故私通一线故表随遮何以故使人自悟故遮随表何以故发人疑情故祖庭秋晚波旬议横语录盛行未摸宗旨以为遮则呕尽心脾以为表则茫无消息一盲众盲识法者惧铁壁禅师生来异相庄严静里光明莫掩入聚云之室盖已有年接大慧之传尽得其髓入廛垂手说法利生语录数卷表表遮遮遮则密在汝边表则堂堂共睹捧读再四忍俊不禁特拈络索以俟同志古德云颜色规模恰似真人前拈弄越光新及乎入火重烹炼到底终归是假银又云学道如钻火逢烟且莫休直待金星现归家始到头试以遮表二则为炉以目为火以一时别语录与师语录从中煆炼然后知师在火焰上说法我等听法于表处见火遮处逢烟也虽然且道那句是遮那句是表。

　　赐进士出身吏部尚书郎前紫微舍人今菩萨戒弟子古戎秉素道人牟道行弘悟稽首谨识

　　序

　　聚云以嵩山之髓作波而平山大师得聚云之髓者也负纵横之才迅箭锋之用门庭孤峻行履端严如壁立万仞即名宿诸老当为吐舌岂纷纷野狐见解所敢张喙于侧耶继往开来举聚云中兴大慧之灯传于未艾临济一宗其在兹而益振矣余恨不及见聚云惟瓣香以事平山为师承一脉天下后世知余具赤肩不为盲引所惑也。

　　崇祯壬午秋九日庐山千丈岩头陀弟子熊汝学稽首和南谨识

　　庆忠铁壁机禅师语录目次卷上上堂卷中普说小参示众法语鞭策语茶话卷下机缘问答颂古佛事诗偈塔铭

　　另刻正录十四卷药病随宜一卷庆忠集二卷板存忠州治平禅院。

　　目毕

　　庆忠铁壁机禅师语录卷上

　　嗣法门人灯来编

　　上堂

　　崇祯己卯十月望日缙绅四众等请师开法聚云拈疏云云烟蝌蚪篆籀彩毫随处无碍法轮已被高田众檀越转了若也未见未闻且听维那宣读读毕以拄杖击法座云须弥卢退位舜若多潜形拄杖子无端恶发一任手疾眼亲遂升拈香云此瓣香辉天鉴地彻古通今息裹真空凝成幻有爇向罏中供养诸佛诸祖天下大和尚此瓣香首出众类萃拔群伦有情全仗生成天地以之赞化爇向罏中奉祝
皇帝万岁此瓣香补衮调羹盐梅鼎沸在隐在显为金为汤爇向罏中奉为满朝文武阖国公卿护法宰官建寺檀越此瓣香一株挺秀三聚萃精无动无摇根深蒂固爇向罏中供养月明大师用酬戒法此瓣香神出鬼没气辣烟腥硬似风云软如金石爇向罏中供养大慧下本师上吹下万大和尚用酬法乳拈毕维那白椎师云方丈已出了座已登了香已拈了还要观甚么第一义且向第二头着眼竖拂子云三世诸佛也不识汝等还会么汝等既未会山僧唤作甚么若无山僧唤底怎知汝等未会若无汝等未会怎知三世诸佛不识三世诸佛为汝等出世山僧为三世诸佛出世更有为山僧出世者么一僧出云踏破梅梢月休云火炼丹师云撞木钟进云踏破了也师云撞木钟僧归众师云撞木钟乃云聚云新木钟扣击得玲珑千圣齐掩耳雪火一炉红若是伶俐衲僧自具一付快便手脚才见宗师眼目定动早已错过了也所以下雨地必滑天晴日光达喝中宾主棒下纵夺敲骨取髓痛下针锥玄节要关拈一放一谨严高古细密简明末后转身异类亲切只得葫芦苕帚四方八面一场打哄且道如何是即今为人处有意掩炉还点雪无心张弩更开弓。

　　上堂以拄杖打○相云天上星辰日月卓一下云地下走飞鱼鳖横按云佛法不用商量竖起云一任衲僧扪摸珍重诸人好承当莫把秤锤唤作铁不唤作铁且道唤作甚么。

　　上堂一棒一条痕久雨复还晴一掴一掌血凄风惊落叶须弥顶上着锥子海底波斯痛不彻到此方知世界宽珊瑚枝枝撑着月。

　　上堂问如何是生死不相干之处师云孤城小市十字街前如何是鬼神觑不破之机师云还见座上么行到水穷山尽处何如师云看你作么下脚如何是百尺竿头师云险进步后如何师云普僧礼拜师乃云鬼神觑不破还归破灶堕生死不相干到底是瞒预水穷山已尽未是大究竟百尺竿头人不见百花春如上闲言长语庆忠门下一句也用不着何故我王库内无如是刀。

　　净信诞期请上堂虚空皮打皱海底复生花分明只在面门上几个逢渠几个差急着眼漫咨嗟伶俜衣下有光霞光霞透绀目澄清辉宇宙今日当阳用得亲是名极乐无量寿以手作接引势云南无三界大师。

　　谢事掾书请上堂举文远侍赵州行次州云这里造得个巡铺文远云把将公验来州与一掴远云公验分明过这文远厮儿只解硬处拖锹若是山僧遇他一掴时但云夹带未许常利不用庶得公私两全恁么告报设有人问请和尚说佛法因甚纯举王法但向道佛法王法原非两案不是照详便是照验右仰众等通知一应帖票契文须凭上裁判断今日谢事椽书设供诸人不许向前问话何故乡下有田宜早种衙门无事莫频来。

　　元旦上堂谚语云立过春渐渐温庆忠道遇元日渐渐吉渐渐温且置渐渐吉又作么生弓抛剑弃狼烟息海晏河清乐太平。

　　上堂天上十九八七六地下五四三二一东家壁上耕田西家灶里种地虾蟆脚板辽天蟭螟眼里闹市恁么告报切须委悉若不委悉问取观音大士。

　　　　　师住酆都地藏院

　　三门古人到院动辙引个门字庆忠到院全无忌讳只要脚跟点地随我进来。

　　佛殿巍巍堂堂磊磊落落礼拜亦得巍巍堂堂磊磊落落不礼亦得今日新地藏到来礼底是不礼底是良久云礼则彼此恭敬不礼各自称尊。

　　祖师殿拈花会上赤须胡棒喝堂中没巴鼻但有干木尽随身逢着场来还作戏前三三后三三都向这里来如一不到三十拄杖。

　　三教堂举傅大士头顶道冠身披袈裟足穿儒履谒梁武帝帝问曰大士是道耶士提起袈裟大士是佛耶士翘一足大士是儒耶士以手指道冠这大士用心不臧直令佛心天子分疏不下若是庆忠则不然唤作道亦得唤作儒亦得唤作释亦得。

　　方丈周围百寸前后十尺魔外潜形佛祖难觑中间有个独尊道是衲僧巴鼻喝一喝。

　　上堂无上妙道迥绝言诠但有传宣俱为戏论山僧事不获已只得向古人边举似昔日地藏云众生度尽方证菩提地狱未空誓不成佛新地藏则不然众生未度已证菩提地狱本空誓必成佛设有个汉出来道佛之一字吾不喜闻但向道有水皆含月无山不带云。

　　上堂横按拄杖云惯弄灵蛇之势赫赫万层活捉生马之威昂昂千里撒缦天网打称意鱼放破空矢落冲霄鹤点即不到到即不点正恁么时且问是谁家风月僧竞出师下座以拄杖一时打散。

　　上堂竖拂子云会么长者长法身短者短法身拾金还是窖金人夜来混沌颠落地万象森罗总不经上大人可知礼妙湛总持不动尊佛祖位中留不住一脚踏翻明月村谇大吉利。

　　上堂西来直指大意顾鉴频频举似佛印面上两行如来胸前卍字举起也毗卢丧其全身放下也普贤失其本事不举不放又作么生说似一物即不中。

　　上堂今日月中十五集众上堂打鼓甘草不别黄连牛肝岂异马肚一生惯住娑婆不愿超佛越祖喝一喝云观音妙智力能救世间苦。

　　说戒升座头上是天脚下是地棒打石人头𥗋𥗋论实事两头不管中间不系释迦弥勒观音势至行藏虚实自家知一句了然超百亿顾大众云道是那一句聻。

　　上堂说理说事缠脚缚手论教论宗钵外生涯归燕何须钩帘出蝇岂在穴纸真语者实语者若是好秀才会用之乎也。

　　师住涪州吟翁寺上堂法幢才展未许带水拖泥利济初行那堪丝来线去不见睦州凡遇僧来便云现成公案如何是现成公案聻雪到青山云不老风来绿竹响笙簧。

　　上堂云从龙风从虎圣人作而万物睹本乎天者亲上上律天时本乎地者亲下下袭水土土能生金金主三六九九九八十一一归何处卓一卓云苏噜㗭哩娑婆诃。

　　上堂竖拂子云牛头没马面回凄风惊落叶爱日满林辉惟有衲僧没四序随缘普化一声雷喝一喝。

　　五果山静主请上堂佛说五果四向不在人间天上而今铁面斩新便请单刀直上有么有么蝶庵居士出师便喝士云这一喝重多少师以拄杖作秤势士拂袖归众师下座。

　　上堂维那白椎师云今日太说多了便下座。

　　上堂良久云唤作清净法身错过了也喝一喝云唤作圆满报身错过了也目顾四方云唤作千百亿化身错过了也毕竟如何错错错。

　　上堂举南泉云王老师自小养一头水牯牛拟向溪东牧不免犯他国王水草拟向溪西牧不免犯他国王水草不如随分纳些些总不见得恁么说话大似掩耳偷铃山僧却不然青牛对白牛江水向中流若问其间意起眼看孤舟且道与南泉相去多少。

　　上堂柳絮走毛毬梨花飞蛱蝶脑后抽獠牙秤锤浑身血东海正扬声南山喜不彻此语若大行莫谓是予说。

　　闻慈母王孺人谢世上堂去去实不去途中须善为来来实不来路上莫亏为如我慈母胎教恩深卜居德厚唤作亏为得么两次割股救夫长年持斋奉佛唤作亏为得么及至世乱莫容乘时先退唤作亏为得么蓦竖拂子云途中路上莫商量来去惟乘斯愿长斯愿既乘无来去无来来去自平常。

　　上堂乌龟向火乃劫前未兆之机碓嘴开花实教外别传之旨露迥迥山明水秀孤灿灿日往月来庭前柏子正呈机座后桃花已映色正恁么时是谁家曲调卓拄杖云止止不须说我法妙难思。

　　上堂天上无弥勒地下无弥勒日出满山红芦开两岸白苇渡碧眼僧花拈黄面客撞着石波斯几个知恩德击禅床一下。

　　启藏上堂以字不成以八字未是八金钩解辽天二人左右挂佛祖不敢前三藏居其下且道是个甚么以拂子作癶云若人识得参学事毕。

　　腊八铸释迦像成上堂红炉飞玉片雪火正投机此日无今昔咸言成道时正恁么时莫是泥塑木雕底成道耶莫是铜铸铁写底成道耶莫是笔涂纸画底成道耶喝一喝云龙蛇易辨衲子难瞒。

　　上堂高更高天在下厚还厚地为薄何物容虚空窄何人寿佛祖灭何水深大海竭何事坚金刚裂。

　　阅藏上堂顾视左右云是法住法位良久云还见么汝等经师律师论师各各商量与山僧全没干涉。

　　师住石砫三教寺。

　　三门谓是孔圣之门不见数仞垣墙谓是老氏之门又非虚无窍妙谓是释迦之门妙庄严路何有但进一步无拘彼此。

　　接引殿朝往西天暮还东土天上人间称无住是即是也须大家出只手。

　　三清殿圆陀陀光灼灼无端头上添只角谓是三清便有五浊白发红颜且喜淖约叩齿云吾奉太上老君急急如律令敕。

　　玉皇殿举帝释同世尊行次世尊云此处宜建一梵刹帝释拈一茎草插于地云建梵刹竟这释提桓因也解插草为标修造极易因甚七贤女觅无阴阳地却又罔措须知有末后一着快参快参。

　　藏殿举黄檗礼佛次宣宗问不着佛求不着法求不着僧求礼拜当何所求檗云不着佛求不着法求不着僧求常礼如是还识如是么遂展具三礼。

　　方丈据此室行此令妖氛野怪齐追摈山僧但主于斯一任阅经看律谈论。

　　上堂维那白椎师云举一不得举二依旧从头起当观犹非正观贞下又起元三四五六七去岁今朝今日是七六五四三新年年是旧年年牛头没马头回迟日暖动地辉世间多少闲四序此心能有几人知喝一喝。

　　修侍者为巴掌和尚百期设斋请上堂雪似杨花落谁作无米炊沙界浑成饭又见日轮晖净法界身本无出没大悲愿力示现受生既为知识何辱何荣有缘则住缘尽则行以大圆觉为伽蓝以世界海作舍宅人是北人贼是南贼熊耳庵中着忙瑞光洞里藏拙冤遭儿孙不容却来洗青卖白据款结案又作么生十旬三月百二时反覆元来只这是。

　　举首座分席上堂黄面瞿昙拈示自是桃花贪结子金色头陀破颜错教人恨五更风今日不着便与伊重打算节侯不相饶错过成疚患成何等疚患只为铁老汉口门太宽除非诸人抬举眉山出来塞却犹较些子。

　　上堂灯笼骑佛殿露柱照三门僧堂齐合掌厨库解吹笙正恁么时被山僧脑后一捏急忙道个誐誐喃哈啰吽。

　　师住长溪云集寺上堂南滨钓罢又长溪戎马无容眨上眉一曲阳春何处是就中能有几人知喝一喝下座。

　　檀信建圆通会请上堂吹法螺击法鼓大神欢小鬼舞应供尊者眉毫长面然大士眼光普人天之田久硗确谓是箜篌是音乐有漏笊篱无漏木杓稽首皈依净智妙圆多多拜上油蜡纸火。

　　师诞期上堂山僧行年五十看看有些健气脚板不会谈禅眉毛无甚妙义都卢举似无生无生又居学地拂子与我齐年我长拂子一岁蓦竖拂子云唤作拂子却是山僧唤作山僧却是拂子毕竟唤作甚么六百甲子满一半今朝与伊频打算相将携手过驴年果老倒骑𨍏轹钻。

　　上堂贵买朱砂画月打牛打车不别憎槛欣笼奈何磨砖作镜争得凫胫天然不长截鹤续之则疾召大众云且道阿腻吒峰今日有几人作舞。

　　上堂天可载地可覆山可浪水可烈日可冷月可热惟有佛法不可说设或可说也是扪钟扪籥。

　　上堂无绳自缚好肉剜疮画地为牢平空捏谎须是恁么人始解恁么事。

　　师住梁山庆忠寺结制上堂卓拄杖云黄檗六十棒这是那一棒喝一喝云临济四喝这是那一喝还识这喝么立宾立主为实为权还识这棒么有玄有要能纵能夺汝等诸人作么生会复喝一喝卓一卓。

　　上堂年来不欲成多事竖个拳头也劳力朝粥午饭信口食早眠晏起没瞌睡云水诸方去去来西来大意谁相忆噫。

　　上堂世界恁么阔为甚钟声披七条三三五五七七八八鸟岂是鸾鹿焉为马白雪阳春为谁歌无端画地之乎也喝一喝云东桃西李桠花杨花。

　　上堂如何是佛黄面瞿昙无面目如何是祖达磨不从印土来如何是道家家门前火把子如何是恒久心朝更夕改如何是生灭心一念万年设有个旁不肯底道铁老汉得与么颠倒但拍掌呵呵大笑。

　　上堂舌头久挂壁上看来全没算帐毗卢老汉藏身普贤厮儿胆丧瓠子弯曲未仁冬瓜儱侗不像一目索诃万国州无生有曲几人唱。

　　陈总戎请上堂诸佛大道愈行愈远西来的旨转说转差直饶不说不行看来有甚交涉所以古今尊宿升堂入室竖指捻拳执又张弓冷棒热喝正如国家用兵出于万不得已或学人喝下挑锋谩藏伏卒或知识棒头掠战宽设陷坑有纵有擒能杀能活切忌前吞后挠犹贵北拒东和虽然如是还知祭风台上末后一着么。

　　文文学请上堂西来大意如何说泼水扫地相公来座下若有读书人向道吾无隐乎尔山僧不读书亦不熟文句目之于色也耳之于声也手之舞之足之蹈之颜渊喟然叹当仁不让师阿呵呵见也么喝一喝云上大人可知礼也。

　　文官长请上堂击禅床云起去拂一拂云伺候着良久云隙晷偷光杖兔角星芒射眼拂龟毛不是山僧行正令昆仑叫屈舜若逃喝一喝云画公打口鼓喝退堂声下座。

　　上堂天一半地一半苏州有杭州有打破蔡州城踢倒黄幡绰不笑牛首伏羲则骂孔明诸葛恶恶四时无春夏一雨便秋冬。

　　上堂一棒一条痕一掴一掌血𥗋𥗋石人头下下从实说求空未必空逃空何曾脱信口说来不是尘信脚踏遍清风月抽身即转谢家村到口便吞吴人酪相逢此日尽君欢匝地红轮山海赤○。

　　郎副戎请上堂官斗山看云起打鼓山下白雨山上有僧云鹤随境中无事将军喜狼烟息村歌舞冬至寒食一百五卓一卓。

　　师住忠州云岩寺结夏上堂顺风吹逆风吹夏日长燕子归几处黄鹂树上催休蹉过趁时宜万里晴空一鹗飞复举世尊才出母胎便一手指天一手指地张乖太甚周行七步着忙太甚云门要一棒打杀不平太甚山僧举似人天众前扬恶太甚即今还有旁不肯者么高山流水深深意自有知音笑点头。

　　上堂天之高也奚足高地之厚也奚足厚海之深也奚足深空之大也奚足大惟有拄杖子头头越格卓一卓云今日郎向二施主有斋。

　　上堂呵呵大笑云向上一路千圣不传问今日邓居士皈依座下和尚还传么师云传进云因甚又传师云我不同千圣。

　　上堂石土地不会说禅看破普愿瞎驴子脚只三只播弄杨岐水牯牛胁下书某甲沩山话堕土狗子口内觅象牙赵州有无李四唼着舌头血在张三口里看来看来真个真个何故一二三四五。

　　上堂主山高案山低左青龙右白虎年年三百六月月二十五逆数顺数数到牛首山云岩寺大殿里恰似佛幻三月前鞔底鹿皮鼓一喝居士打口鼓师呵呵大笑。

　　上堂吾宗迥别有口难说设或有说早不中节如说如行转不相应颠颠倒倒却也恰好说如是行如是元来元来如是如是喝一喝。

　　师住南滨宝圣寺启藏上堂释迦如来撒土抛沙又道四十九年无一字历代祖师牵藤引蔓岂止千七百则之多即今人天座上又作么生良久云喜得山僧无口。

　　牟总戎祈嗣请上堂师以拂子画○元正启祚○干父坤母○坎男离女○鼻祖耳孙○○。

　　袁总戎供大衣上堂举袈裟云此是宝善居士占底便宜教老僧向甚么处着。

　　牟总戎供大衣上堂活卓卓影团团须弥小芥子宽无歇脚没遮拦喝一喝云粉碎虚空为条幅平沉大地总福田。

　　师满花甲上堂甲子三百六看看今日足过此更如何满散修斋粥前三三后三三丰干子归去来作接引势。

　　上堂大雪冬至一年一度大寒小寒转盻新年东家杓柄长西家杓柄短龙鳞开夜晏波斯嚼寒水鱼把门虾打鼓厨前灶后逢白拈失却一块大豆腐六六三十六五五二十五唵部𡄦穆力陵印兔那么么写喝一喝云乱统作么。

　　佛诞上堂黄莺唱鹁鸠鸣绿柳岸白花汀白花汀上听鹃声高山流水啼不尽无端降诞释迦文指天指地太造作一回举起一回嗔且道嗔他作么不见道事从生处有人向静中忙。

　　上堂隔林听枝鸟话说真个好不似广南蛮语音无起倒。

　　上堂竖拄杖云九退一还一十八退二还一十七退三还一持载譬地覆帱譬天譬如北辰譬诸草木喻之日喻之月喻之空喻之海啐是法非算数譬喻之所能解卓一卓。

　　期圆上堂蓦拈拄杖云竖一竖家家门首长安路横一横两头无路绝中边卓一卓任是佛祖也难摸所以此事千金不换父子不传遇着智人长揖相送今日乃爵台谭公同黄任二参军入山若为持斋不饮则不与揖若为表扬胜会则不与揖若为参求请益则不与揖惟是挺身向前放寸天胆展战儒舌掀倒禅床喝散大众骂得山僧无容身处山僧则深深与揖还见么虽具一双贫衲手未尝祇揖等闲人。

　　上堂嘴吧吧是名禁口脚忙忙是名禁足眼睁睁是名观心意扰扰是名入定会得数语一任把茅盖头佛也不作其或未然且莫造次。

　　师住忠州治平寺腊八上堂问治平初创法席新开请和尚答话师云昔时这日此土西天如何是当机一句师云问得恰好乃云昔日世尊悟道三叹奇哉看来此件大事真个奇特不可以智知不可以识识非有心得非无心通上智轻意蹉过下愚蠢蠢难明是以大道寥寥知音者鲜山僧自丁丑于聚云堂上登曲录木弄鬼眼睛嗣后过东往西图南适北横说竖说尘说刹说随宜说炽然说不觉闲言空语狼藉成编或视为绮语或视为脱空或视为谲诞或视为圆滑任随两谎独一拿三道三而今说到治平院里喜得舌头不出口良久画○相云植桠溪头空界月当年曾照旧园林。

　　铁壁机禅师语录卷上
嘉兴藏第 29 册 No. B240 庆忠铁壁机禅师语录


　　庆忠铁壁机禅师语录卷中

　　嗣法门人灯来编

　　普说

　　东西两序告香请普说师良久云分明记得想不起来便归方丈。

　　普说超生脱死一着无多只要当头截断不被人瞒不被己瞒不被理瞒不被事瞒不被凡瞒不被圣瞒不被佛瞒不被众生瞒不被古往今来无明烦恼贪嗔痴慢苦乐冤亲等瞒若遇古往今来无明烦恼贪嗔痴慢苦乐冤亲等也截断佛也截断众生也截断凡也截断圣也截断理也截断事也截断人也截断己也截断古德云毫厘系念三途业因瞥尔情生万劫羁锁圣名凡号尽是虚声殊相劣形皆为幻色汝欲求之得无累乎及其厌之又成大患不见严阳尊者问赵州一物不将来时如何州云放下著者云一物不将来放下个甚么州云放不下担取去今之参禅人只是不肯于一物不将来处脱然放下若肯放下净洒洒没可把如天普盖如地普擎如月普照如空普纳茶里饭里觉来睡去己还是己人还是人理还是理事还是事凡还是凡圣还是圣佛还是佛众生还是众生古往今来无明烦恼贪嗔痴慢苦乐冤亲还是古往今来无明烦恼贪嗔痴慢苦乐冤亲不曾减一分毫不曾增一分毫不曾同一分毫不曾异一分毫故经云是法平等无有高下又云一切贤圣皆以无为法而有差别既云平等又差别个甚么既有差别又如何平等平等差别若拣辨得出除非到方丈里来犹较些子一僧问如何是当头截断一句师归方丈。

　　普说三五年以前城市聚落三五年以后泉石村居泉石村居静悄悄城市聚落闹浩浩闹浩浩底有时静悄悄静悄悄底有时闹浩浩静闹两头总不是参学边事若是真正参学人发心真实立志真实行脚真实遇人真实参究真实证悟真实乃至出世为人无不真实若稍不真实则欲速见小进锐退速之魔乘间而入便生伎俩云今日也如是行如是坐明日也如是行如是坐乃至年年月月也如是行如是坐觉没些交涉没些巴鼻一有是见岂是法器担荷佛祖命脉者哉所以六祖有五分之香原非象藏雀卵沉檀速麝说话是欲诸人向自己分中打点若身若口若意如水之清玉之洁秋毫无犯是名得戒香二六时中行住坐卧顺逆不关毁誉不动若须弥山是名得定香一切现前无不明了胡来现胡汉来现汉既不执碍又不影留若明镜当台是名得慧香若身若心不取一法如太虚空虽不着诸物不妨诸物于中往来是名得解脱香提起即有放下即无如笾豆与瑚琏传书舜若同罔象斗额木人花鸟开筵是名得解脱知见香须知这五分香纵人人具足然修证则不无染污即不得也汝等诸人未证据者直下辨取已证据者直下辨取复指供烛云如来光明藏历历宇宙间我今频指示不可以言宣。

　　小参

　　举大鉴和尚云说通及心通如日处虚空惟传见性法出世破邪宗邪宗且置以何为见性法耶良久云白云尽处是青山行人更在青山外。

　　小参若向有句启问一切语言是有漏若向无句启问所有寂静是二乘若向智上启问贼马何曾趁得贼若向性上启问骑牛却笑觅牛人山僧不欲汝等问有问无问智问性除是四种不妨问来若或未然啼得血流无用处不如闭口过残年。

　　小参宝盖山层层叠叠黑潭水曲曲湾湾风轻云澹寺古僧闲听不尽松声鸟语睹无穷柳岸溪烟万法本闲而人自闹闹者任闹我本晏然晏然底狗走抖擞口任闹底猴愁氀𣯜头若一向目视云汉学者望崖更若土面灰头山僧失利谈玄说妙节外生枝如何若何更增疑惑所以释迦掩室于摩竭净名杜口于毗耶须菩提唱无说以显道释梵绝听而雨花到这里一任冬去春来那管年穷岁尽委悉么不是闲人间不得闲人不是等闲人。

　　解制小参远亦是近亦是结制解制先佛仪式是日制圆别诸兄弟缘化省亲东去西去南去北去只因潘阆倒骑驴千古万古空相忆。

　　小参举古人云一点寰中照极微大众看是那一点聻智无功处却存知这知字存还是不存还是缘思净尽无余事未得十成安稳半夜星河斗柄垂正好放身舍命恁么批判且道是激扬先德是埋没古人若是激扬不合恁么道若是埋没争肯恁么道良久云明眼难瞒。

　　示众

　　禅虽不滞因果参禅人要知因识果若是真为生死底自然二六时中有个觉照看出家为何事将何报国王水土师亲深恩檀信脂膏行人血汗究竟自己超脱祖宗一有此心决定肚子洁白体态慈悲立志行事真实遇着个知识就是他下种子田地倾心破胆于座下功圆行满得个好结果去须知此段田地种苦得苦种甜得甜种瓜得瓜种豆得豆如影随形似声传响云何有等昧却此因耻受师承煆炼吃了丛林底饭专去册子上搜求口角边寻讨不肯向自己脚跟下得个实在落点即有见处如药汞假银遇火飞去日久月深养了一肚子贡高我慢全不知长大由恭敬短促由轻蔑底因果反在此知识处说彼知识长彼知识处说此知识短将自己生死大事置在一边且不照管一向就是贩买卖底见识甚至挑唆是非紊乱规矩或知识悯其习气未化委婉调护以清众心彼不自忖度谓知识也要将就我一着仔细检点将来只成就得知识慈悲忍辱自己种下苦因有何勾当今日炉鞴新开山僧不宜如是血口幸得此中无这般人不妨道破使不堕此类于大事因缘易了了也第一不得谓山僧入泥入水说果说因作座主见解。

　　示众后堂欲究曹洞宗旨师云山僧居兴龙时曾有僧问如何是正中偏答云鹭鹚恒伴老鸦飞如何是偏中正巢莲乌龟觑水月如何是正中来匝地红轮现十方无寸土如何是兼中至九月桃花红似火三春桂萼色如金如何是兼中到日午打三更如何是君恭已无为化坐致太平春如何是臣一扫狼烟空索索端的输他塞外才如何是君向臣不为飞熊呈彩垂直钩早已契宸衷如何是臣奉君赤胆忠肝良辅弼清名无处不流芳如何是君臣道合宾主迭为咸有庆如天好生乐唐虞如何是诞生王子金盘才捧足宝马自飞来如何是朝生王子男儿无志昂藏老谁不鸣珂游帝乡如何是末生王子龙在渊时全体现未容眨眼动香车如何是化生王子猛虎步地视耽耽不犯当头那回互如何是内生王子尊贵自然无缝罅四方八面不通风恁么答话大似打钵安柄画蛇添足虽然如是若要做个过量人脚头脚底干暴暴湿淋淋一毫艰险也推不得必以临济当庭迳曹洞定基本沩仰金针玉线云门豁达春风法眼明星朗月诚能融通得诸大老用处自觉头头显事事明到这田地更有大法要透且道大法作么生透不妨颂出大法从来险处处带淆讹碎说曲还直团来少是多少是多绝情思一鼾天地老数步水云齐有时鸡作马有时犬为驴一拳一掌一面血眉毛卓竖眼麻迷参。

　　示众小尽二十九大尽三十日山中无甲子报道是除夕不是水尽山穷却也推车拄壁急须掉转脚跟依旧龟哥眼赤咄。

　　示众庆忠门下一人通身是眼看不见一人通身是耳听不着一人头顶天脚踏地形影不得全且道谁是其人若指得出许你具超方眼。

　　示众露柱扬眉笑不彻灯笼开眼泪潸潸笑底是弥勒肚子大泪底是释迦口门宽更太息那黑面老儿平白地昼夜受熬煎正当恁么时被庆忠长老蓦鼻扭着问他何名何姓急忙道个不看经不念佛不打坐不参禅看是甚么人行履。

　　示众庆忠朔望前一日考功汝诸人须通身放下若放不下其功未圆朔望后一日羯磨汝诸人须尽情发露若少覆藏其罪更大正当朔望日石辊解吹笙复请问灵签筒中有三七倘唤作上堂入室洞口桃花也解笑人。

　　佛涅槃示众双烟起处虚空殒轮象转时大地悲旷劫前来流下泪至今日炙与风吹。

　　端阳示众屈原昔日全没帐汩水无端成荡漾惹得人心逐境狂龙舟鼍鼓竞争障徜徉何似衲僧意衲僧眼里有天地无边绿水刺秧针无限清风桠线系荷伞知热盖先张艾虎无心门里觑斯时有贯观音钱一咬一嚼五三四禅和子须仔细过未现在无可据穷诸玄辩周金刚到此吞声还饮气。

　　示众二四八月天昼夜都一般忙者忙如箭闲者闲似山间忙都不涉毕竟是何年良久云休用蠡测海莫以管窥天。

　　小除示众文殊洗青普贤卖白释迦心悭弥勒口阔唯有庆忠没情勾引三百五百齐来过这小年都卢无法可说索盐奉马妙机先个中唯许仙陀客。

　　示众佛生四月八此日不说法来时道无口一抬又一捺此四句一句奉释迦老子一句酬东明大师一句与现前法众一句留山僧自己还检点得出也无○○○○分得分明太忒煞分明分得忒煞人。

　　示众天花满岫白地火一炉红云是迎新景却有送寒风到这里新也不得旧也不得终也不得始也不得春也不得冬也不得冷也不得热也不得毕竟如何谇忘却了也。

　　示众结冬九十日毕竟无巴鼻解却又如何特地演伽陀去不去住不住猫儿狗子恒独步亦非解弄舌枪却也雄张露布四方八面没遮栏到此回互不回互回而更相涉不尔依位住住后事作么生饱炊无米饭长歌怀采薇。

　　示众三教门下不许钻龟打瓦一味本分草料肚饱学人有与伊吃肚饥学人无与伊吃十数年前口边即得十数年后口边不得一向钉桩摇橹又是当面错过。

　　示众家家秤锤都是铁东边烧火西边热切莫去参佛祖禅致令眼中重添屑。

　　开炉示众平地掘深坑硬处好取土方圆无矩规烹炼佛与祖霙花带叶烧野菜连根煮来参太平禅休论甘与苦。

　　法语

　　佛法岂用商量商量千里万里但观行住坐卧不是声色言语既观行住坐卧因甚不是声色言语参。

　　法语缗蛮黄鸟话得恰好分明听着门外之绕长三丈阔八尺么二三四五六七不成八不就波罗揭谛萨婆诃。

　　法语久雨不晴农夫高亢祝融山上银浪飞东海鲤鱼频增障来徐徐去荡漾一曲渔歌少人唱。

　　鞭策语

　　今之学道人多鲜克有成者病在好逸恶劳重服饰喜美食续人我勤杂论究其实总为不明因果不体智行不切生死所致吾恐虚消虚受不为无益而反有损矣悲夫。

　　今之丛林古之丛林今之大众古之大众今之所以不如古者学行公私之间而已古则学人而能行今则行人而不学古则公人而忘己今则私己而存人若厨下有沩山碓房求卢行磨室见演祖厕架逢大慧必耻而不为也安望其如古哉。

　　参禅人无真实久远之功每每向文字语言上寻讨纵有见处似之也遇境逢缘自是不得他力殊不知这文字之学是醍醐是毒药若于此中求禅犹舍坚实而取糠秕也所以古来聪明伶俐而得禅者百中一二愚鲁恒实而得禅者十常八九是知有学之不如无学也明矣。

　　为僧有聪明伶俐而亲道学者贪生怕死而慕长生者长生道学禅之绪余也道学无禅必腐长生无禅必促夫火候既到渐见停止而色足矣将来营用施为无不快心称意学者煆炼身心亦复如是。

　　参禅若有见处务积功行以培之此事如火里精金愈铄愈光石中美玉愈磨愈莹若得少自足枉费前功纵有光莹之质决不能成美器而济急时。

　　学者重道德如重金玉远贪欲如远蛇蝎蛇蝎之害止是一身贪欲之苦千生百劫金玉之富称快暂时道德之美贻传永世。

　　参禅学道贵在甘清苦乐证修有担荷徒清苦无证修失之僻徒证修无担荷失之馁徒担荷无清苦证修失之躁数者备学斯见矣至于净戒为禅之基正定是禅之本妙慧乃禅之用三学全道在兹乎。

　　菩萨畏顺境不畏逆境逆境来时只消个忍字成就如许事业若是顺境坐坦途一无所成今之学人往往向逆境中打不过者总是为生死心不切故也与菩萨尚隔霄壤即有超佛越祖之谈谁其信之。

　　有等谓禅乃大根器人才参得我辈不如老实念些佛看些经持些咒行些行倘三年五年十年二十年恒如是念如是行是心亦可参禅矣只恐因循苟且如无柁之舟洪波白浪临头看尔作么把捉。

　　加功损悟肿不益肥顿悟渐修日劫相倍若肯向这无漏业中下个种子岂但不失人身他生异世转得头来自然处处占些便宜。

　　参禅要尽偷心方有相应处有等名字学者明知此事是绝顶关头亦知自己未曾踏到只是我慢架子高竖起不肯屈折于明眼人抉择彼又乌知退者进之阶虚者实之本谦者益之源乎。

　　学者我病有四如自己行不去又劝人莫行此是借人遮己之我也自己身心不端正惯求学道人瑕疵此是障善隐恶之我也有等才闻明眼知识住世或便呈一偈上一书觌面问几句话其实自家黑漫漫底遂到处夸斤卖两此我在求名也有等根信尽好行履尽端但得一知半解便去闲静处躲着身不乐遇人此我在自足也呜呼称赞是白业赞毁是黑业成美为大人成恶为小人黑白美恶之际苦乐大小系焉不蹈此四辙便是好手。

　　参禅要得个不自欺底肚肠行得一步方动那一步见得一步方说那一步倘一向虚空掷骰子又是掩耳偷铃。

　　学者不得一概仿效知识行径知识处世有顺逆之权若顺而效之有进有益逆而效之非堕则魔矣。

　　参禅若得见到履实当思报恩报恩一法只宜潜牙伏瓜修翼养鳞以俟风雷云雾若六种稍有未就唯是反诸己不可求诸人。

　　师勘弟子甚易弟子勘师甚难学者先要具双择法眼象季时代多有魔属混于禅教中破毁正法假如纵口谈禅随心说教若戒行有亏悉非祖佛真种子矣。

　　学者以为己之心为人何事不办以爱欲之心爱道何道不成世之愚人者甚多财色为最道之益人者亦盛见性为良学者先净其愚然后可以获益。

　　做工夫不得畏首畏尾思前算后若肯和身放下克期定日可以成功。

　　学者做工夫有死了活不得有活了死不得死而若活犹有用处活而不死全没交涉矣。

　　参禅要断命根命根却有三种断得前一种能明心见性断得后二种能坐脱立亡倘见性明心自可分身扬化徒立亡坐脱未免涂路之苦阴隔之昏三种俱断永证道果。

　　做工夫若有少得须要检点自己断得底是那几件习气心行与古德何如切忌卤莽造次大口频开取笑识者。

　　做工夫若有一知半解须在众中煆炼众中能成就行力增长识见销磨惰逸若一向耻居学地图自便自安久之徇情纵意不足观也。

　　参禅要断习气断得一分有一分受用断得十分有十分受用如不能断习气而求禅是犹适燕而南行蒸沙欲作饭岂可得乎。

　　学者做工夫须行上正路莫缓莫急步步从实处踏去不歇不休自有到家时节若只向口角边言句上徒捷徒快纵然见得境缘到来十人有九个不能作主反失信起谤成魔外种。

　　参禅要深信有个悟门然这悟处唯当人自知有口向人说不得明眼人前藏不得有等做工夫蒲团未热忽尔被昏沉将妄想裹着浑沌一下醒来便道见某菩萨某佛某光乃至种种境界以为得悟不知纯是妄识缘引若悟道必如是临济棒下得悟高亭隔江招手得悟湛堂闻邻人读出师表得悟又见个甚么来久而不返群邪易入矣。

　　参禅做工夫中有喜魔怒魔毁犯魔讪谤魔增胜魔卑劣魔偷安魔自足魔好谈说魔乃至悲泣歌舞水边林下山石岩前自由自得不乐见人种种不觉不知悉是魔着须是心如太虚不令如上魔事插脚唯明明历历提起本参话头工夫自得力也。

　　有等参禅执于妄想顿歇清净本然了无一物名之曰悟又引六祖本来无一物之语以证之遂置心在无事甲里不起疑情不求进步此何异落空外道无想天人殊不知清净无形乃教乘极则非拈花别传之旨复引祖师之言相证者是只知清净无形而不识本然本来也。

　　学者不得以教语便当宗乘须知这一大藏经只是要人还家路引六度万行乃途间资粮至若到家受用即三世诸佛亦难说出倘以教为宗是将鋀石作黄金也。

　　参禅悟门有三种信悟解悟证悟信解乃途路之乐证悟则到长安矣。

　　参禅乃无漏正因一念发心已胜多闻一息得定已超漏劫况复见到说到用到证到者乎然虽如是切不可未得言得未证言证譬如贫人妄号帝王自取诛戮之惨。

　　参禅人要个洁净器皿勿令杂毒入内若是打头不遇端师把邪言邪语蕴在胸中纵逢真师执而未化反生疑不信佛亦难救矣。

　　参禅如行远路无论举步急缓只是不可问歇若一向畏途之远止而不行何日是到家日子。

　　学者居稠人广众之中务令息事勿令造事事息则智慧生烦恼灭事造则福缘消无明长无明长而人我竞持智慧生而道德弘着至于参随知识有缘则住无缘则去去而无怨住而有礼斯为古今仪范。

　　垂手为人或顺或逆皆为方便一扬一抑总属提携遇之者不以机心测度一概同观智种灵苗方获殊胜。

　　茶话

　　竖指云巍巍山岳打○相云皓皓明月良久云寂寂虚空喝一喝云恒恒大觉任是有名有相怎似无言无说设若有说也是将错就错作么生是错茶来吃茶饭来吃饭。

　　茶话举手云三世诸佛觑不见还见么设或见不可唤作眼弹指云历代祖师闻不着还闻么设或闻不可唤作耳既不唤作耳又不唤作眼毕竟唤作甚么昨日南宾依然城市今朝三教宛是山林山林城市不别宾主之句历然宾即是主主还同宾全宾全主全主全宾宾主两忘作么生道久立谢茶。

　　铁壁机禅师语录卷中
嘉兴藏第 29 册 No. B240 庆忠铁壁机禅师语录


　　庆忠铁壁机禅师语录卷下

　　嗣法门人灯来编

　　机缘

　　问铁书记大地是个红炉书记向那里安置记云桐柏山与龙屋撕结师云嗄。

　　师问双松昔日润侍者如何是侍者事松云与和尚过杯茶来师云今朝松西堂如何是西堂事松云大众不得乱语师云着。

　　师令二僧参赵州勘婆公案二僧下语皆同师云一得一失。

　　师问喻如侍者今首众底有语验人么者云说似一物即不中师云恁么则六祖不如你者作掌势师朗声云六祖者云作么师与号曰佛喜。

　　眉山拈香辞师师归方丈眉随后作礼师云嘴尖先出头眉云退己让人万中无一师呵呵大笑。

　　师入堂直日送香板与师师接得便打眉山云不得紊乱堂规师云老僧罪过。

　　师入堂见僧跏趺师云好座塔维那云应当恭敬师向前问讯一僧立师云好根木那云他是佛师云唤尔作佛得么僧不对师云维那失利。

　　一僧卧次见师蓦起师云做贼人心虚。

　　敏沙弥诵经次师云眼中常见如是经典只这便是谓复别有敏云和尚只须恁么会师云离却纸墨道将来敏云东边风也不多师云这小师问善沙弥佛头上因甚有人脚善云恭贺和尚师云何谓聻善云毗卢顶上行师云谁证据善指佛字师按涂字善低首师云这小师。

　　岫岩上座令僧持书至师接得掷地僧回举似岫岫来作礼。

　　宝善每礼师以宰官服师云何不以居士身见我善与师索衣师云付嘱有在。

　　师闻三目和尚归寂封乌木箸子一双后至骨身前举起云呜呼快事尚飨。

　　师问明行者甚处来者云乡村来师竖起拳云还有这个么者云有师云因甚道有者云恰者又问和尚这里还有这个么师云无者云因甚道无师云恰。

　　师到牛山云山在这里牛在甚么处自代云吽吽。

　　问答

　　师同僧行次话及玄要宗旨忽闻倒物作声僧云是甚么师云三玄三要。

　　僧问观音文殊普贤三门意旨如何师指香云这是那一门。

　　僧问如何是闻声悟道见色明心师云好。

　　僧问世尊睹明星悟道且道悟个甚么师云错四十九年说个甚么师云错末后拈花拈个甚么师云错迦叶微笑笑个甚么师云错错。

　　僧问结制三旬今已满望慈悲开示师以箸子横榼上。

　　古秤叟居士访师见勤旧持金刚子问云金刚与木梙孰是师云总不是叟云恁么不消持得师举手作轮珠势。

　　僧问赵州佛之一字吾不喜闻是何意旨师云赵州二字吾不喜闻。

　　僧问如何是无漏业师云前不构村后不贴店。

　　马宣慰峭岩居士见师云弟子会得无相观音师云在甚么处士竖指师云却有相了又云弟子最爱玄理师云何不走正路士云从来不行偏路师云适才从那一门来士云东门师云又道不行偏路。

　　僧问孤峰独宿时如何师云野猪马鹿。

　　僧问如何是祖师西来意师云人远话近。

　　僧问达磨面壁意旨如何师云他是异乡人。

　　般若问九重铁鼓如何一箭穿得师云鼓聻若作呈势师云穿也穿也。

　　僧问如何是玄旨师云葫芦葫芦。

　　僧问如何是正法眼师云乌龟开夜市。

　　僧问生死到来时如何师云昨日晴今日雨。

　　颂古

　　七佛。

　　一二三四五六七佛多佛少佛无心多少无心云是佛赵州犹自不喜闻。

　　世尊拈花。

　　不为东风展笑颜机含此日露天斑灵云岂是花惊眼只喜枝头带月圆。

　　女子出定。

　　文殊罔明释迦三人眼里生花女子何曾在定一堂闹乱如麻。

　　世尊良久。

　　山中何所有岭上多白云只可自娱悦不堪持赠君。

　　文殊佛见法见。

　　佛见法见磨磐空里转二重铁围平地起孤堆穿衣吃饭非他事运水搬柴我自为喝一喝。

　　离四句绝百非。

　　问话打和招韩归汉东廊铺单西廊吃饭马师父子是白拈汉。

　　再参马祖。

　　扬声止响掩耳偷铃只知尽法那管无民耳聋也猿啸和肠断舌吐兮鹃啼带血鸣。

　　无位真人。

　　天王恶发哩哩啰啰知恩者少负恩者多魙魙魙休休休手把琵琶半遮面不令人见转风流。

　　十智同真。

　　十指分明是五双拳头巴掌不成行倦来恰好鼾鼾睡万事无经一梦长。

　　无梦无想主人公。

　　无梦无想主何处个中消息无尔为翻身那管被单破普天匝地一声雷。

　　曹山四禁。

　　天不覆地不载灭佛祖空世界狸奴白牯乌龟螃蟹。

　　仰钻瞻忽。

　　横看成岭竖成峰远近观山山不同不得庐山真面目只缘身在此山中。

　　九十六种圆相。

　　一个圆时个个圆糊饼馒头总一般一种多种商量也有甚南阳与仰山。

　　小塘提起袈裟。

　　料掉没交涉提起袈裟角莆田百戏迎大家都是错错错五花六绿用不着。

　　曹源一滴水。

　　借婆帔子拜婆年相逢喜起断金兰布得春风满天下都卢不费些子钱。

　　佛事

　　为聚云老和尚秉炬

　　以火炬向上云此是老人住世以火炬四面绕云此是老人垂手以火炬向下云此是老人圆寂今日不肖儿郎一齐烧却且道如何报恩良久云苍天苍天。

　　应九

　　一三如三二三如六三三如九此老人语一二如三二四如六三六如九此某甲语某甲语两句玄一句要老人语一句要两句玄兹当应九之辰权作供养喝一喝。

　　百期

　　师于真前立定朗声云和尚自答云作么作么复云这百期向甚么处去来自答云甚么处去来又云恭贺清安万福自答云也不消得遂拈香作礼。

　　入塔

　　两手擘碎虚空山龙水龙齐至昨日有人从峨眉来今朝却向五台去来亦任来去亦任去唯有儿孙最伶俐且道擘碎虚空何人补得捧灵骨入塔云还请先师证盟。

　　礼酆陵聚云老人舍利塔

　　山不常青水不常绿中有不变黄金骨显发聚云光昭是处铁壁儿郎亲拜扫不用哀号不用痛哭惟含一点不白冤通身有口难分诉吾师慈悲伏惟圆鉴。

　　聚云老人三周

　　一去十八甲子晴空白昼说鬼且喜今日重来撤下真前牌纸大众知么平山孝满。

　　为聚云老人扫塔

　　三角驴子头戴角龟哥日午吞皓月无毛鸡子满空飞大虫咬着蟭螟脚。

　　为聚云老人设忌

　　二十年前冤家路窄彻骨彻髓难言难说昔时聚云今朝庆忠宛同一日兹值僰蛮子放身舍命之期虽则粗香一瓣检点将来也是泪出痛肠。

　　为灼然法兄扫塔

　　一直如弦一清如水破衲单瓢终身行履遗下这些虫豸惹得为弟底尽力扶起作么生是扶起底道理好将悲愿度群生莫向深山枯寂里。

　　为宝光知库举火

　　知库宝光专持金刚为众不辍临去吉祥良久撺下火炬云南无大行普贤菩萨。

　　为别峰上座举火

　　昔时老僧梦撑逆舟渡汝而来汝今定时立刻辞老僧而去吾不负汝汝岂负吾还见么撺下火炬。

　　诗偈

　　偶拈

鹤立松梢月鱼行水底天风光都占尽不费半文钱

　　山居

枯树云充叶凋梅雪作花乡关何处是心定即为家

　　石云庵

云石森森云室开石云结就巧磐台眼中自觉低城市不负频登有约来

　　住青山顶

世乱无容一衲栖优游信步入深蹊红尘不到青山上朝暮唯闻野鸟啼

　　访隐者

寻幽漫入野人家草径羊肠路转赊一曲薇歌听不尽夕阳照处有林花

　　苦雨

野鸟有情舒翼少山花无语点头多闲居没事频瞻望厌看溪云水一河

　　寄石楼上座

浯江别去许多年今得闻于竺意禅空谷石楼皆任汝好将正眼续吾传

　　嘱眉山首座

一闻钟响便归来信是渠侬有意哉唱和不妨随扣击声声嘹喨震九垓

　　嘱衡山首座

清清澹澹吉祥处懒懒疏疏无宾主学得一生闲快活坐在孤峰笑佛祖

　　嘱三空监院

口毒眼空不值钱褴襂破衲惹疑嫌谁知一颗明珠在价重人天没大千

　　嘱三山首座

全身放下隐山隈头角才成喜两开展转由吾相分付雷轰电掣出潜来

　　嘱乔松侍者

衣钵巾瓶不惮劳一身挺特见清操岁寒不改平生节白日青天万亿乔

　　嘱汾阳后堂

问话答不来汾阳一笨汉随老僧十年得见娘生面行住坐卧任蹉跎十二时中频显现不是冤家不是儿祖业田园分一半

　　嘱般若上座

铁鼓曾将觌面呈多年寂寂罕知音而今喜得和光箭直透当阳不露声

　　嘱慈祥上座

千里来问吾拍掌呵呵笑的的聚云宗灼灼玄与要巴山路遥遥巴水波浩浩一回归去来须解骂吾好

　　嘱天长禅人专修净业

根苗奇异迥非同不属西兮不属东节侯到时馨自若佛生一体有无中

　　示照明行者

高高山顶一束柴手攀肩荷任徘徊灰飞烟灭休云冷还许开炉待雪来

　　示祇园禅人

大事因缘路已正在在处处明功行时节到来理自彰领众匡徒弘祖印

　　示慈修禅人

化缘才罢又知宾驴事不临马事临有口分明无说处缗蛮黄鸟是梭音

　　示龙墨禅人

漆桶不快浑身乌看是龙象嘴卢都一得水时增意气兴波作浪也之乎

　　示维监院初度

不说无生不有生四维上下绝疏亲水源木本齐超脱只在当人一念真

　　嘱应真知客

处处说法写吾真问着低头三不应抚背为汝安执事迎来送去莫疏亲

　　示可中居士

无声无臭立真机可中石火电光迟十圣三贤齐掩耳冬瓜瓠子解吟诗

　　嘱扆恒禅人

相逢举起一杯茶剖腹剜心说向他就中识得宾主句不劳弹指到吾家

　　寄别峰上座

别却诗书挂却冠芒鞋箬笠入深山多年不见通消息几令吾侪忆懒庵

　　示拄杖禅人

朾朾柺柺在深林信手斫来伴老僧不独扶桥归皓月棒他衲子悟无生

　　嘱桂轮侍者

阿难昔日侍瞿昙迦叶门前倒插竿本誓不违肝胆在三三两两度人寰

　　示云石维那

白云影里怪石却也顶天立地法筵龙象当观一椎打得端的

　　嘱野云阇黎

棒喝施呈显大机赤肩荷来无余事因缘节侯有时彰裕后光前辉祖室

　　示少峨书记

笔尖图岫图岛嶂叠层峦不老万象中间独露何妨八面之绕

　　嘱童真书状

十三名善偈于今是几年珍重晴空日吾宗赖尔传

　　嘱弗也监寺

宝圣丛中狮子儿十年院里步全威而今奋迅几无畏吼向人天自有时

　　竺峰侍者献除夕橘灯嘱偈

无根树上九灯传果系橘金枝叶鲜稍稍借力油灯火照开新旧乐人天

　　嘱一喝王居士

亭谢雪消作么作么咄哉一喝无我无他泥里水里清香自若他时异日是好大哥阿呵呵嚼碎虚空休说破谛信斯言名曰担荷

　　嘱惺世妙德禅人

沩山会里名铁磨轮到末山不露顶而今蓦直聚云宗的的历历妙明惺

　　吊达本静主坐脱

元来达本不曾生坐脱于今是假名露湿寒梅愁泪眼情伤为惜隔年人

　　嘱一指侍者

自幼曾将一指陈四威仪句雅惊群他时莫负老僧望也要从头举似人

　　嘱体如静主

隐隐潜潜独爪龙喜随山峡透圆通而今安养庆忠钵雷雨风云不见踪

　　嘱天峰上座

一声霹雳彻云间击碎髑髅心胆寒大好转身雄一步拳头巴掌尽掀翻

　　嘱惺彻维那住东明

法战由来胜克宾罚钱出院事谁论徐徐涌起东明日照惺娑婆彻古今

　　嘱三一禅人

三教座前曾触忤直至而今切齿牙虚空有尽冤无尽愿君迥出圣凡家

　　代嘱觉树禅人

｜○、一二三三二一三玄同三要毕聚云宗只这是今当付嘱于汝未可忘却我三目师弟听吾偈祖庭秋晚要人扶竭力承当是丈夫济世若能超药上顶门针灸自然殊

　　嘱玉溪禅人

早晚曾将一喝呈未明一喝可怜生若能深透喝中旨方是出头上上人

　　别郡侯刘公

相逢不相识未可说深知为有护念心依依二载余重来今卜别再会此时期唯喜治平月年年映柳溪

　　别爵台养元谭公

沧桑世局几会催事主勤王正可为唯有一瓢情不更四时掬水当衔杯

　　辞世遗偈

尽力难说出驴年想不来信口道个偈非是强安排丰干子观自在归去来吽吽只当打个瞌睡

　　复沈赤肩居士

　　三十年轻舟浪漫撒网垂纶无非欲求称意而今钩竿倦晚憩息治平佛法道妙不留胸中一橛五宗已曾忘却闲来玩水观山懒去勤眠熟觉种瓜培蔬吃饭穿衣铁老汉之情形近状大都若此外是更何长哉忽阅来翰奖誉怀惭学佛竖儒行言质直投机印可拈举辩勘在吾徒三山手快舌轻而居士克斋肩赤胆大两硬同时冤冤头撞深入骨髓至云不敢混足显奕之流传宁可赤肩孤危之真脉然逆水之柁人苦其难顺流之舟多乐其易居士不承其易而荷其难且曰悟不由渠心难自昧是诚信不欺直心道场入道之有张本也与老僧之心志一般与先聚云之心志亦一般是我辈中人夫复何说如是如是居士自肯承当船来陆来拄杖子未必放过呵呵。

　　庆忠铁老和尚塔铭

　　文林郎知新宁县事嗣法孙沈廷劢性宗熏沐稽

　　首拜撰

　　盖闻挹巨浸之波者无以测其浅深仰苍穹之峻者不能窥其远近是以妙门关键辟者实难觉苑渊深游者未易况乎智周十地行圆四等法雨旦聚则浸灌被乎群萌慧日扬辉则光明耀乎末后道超百亿化起大千至矣哉其慈悲摄诱之方神通影现之力殆莫可得而名言者哉我庆忠师翁铁和尚者讳慧机大慧十五世孙蜀北营山罗氏子也生于名阀世膺三组之荣人尽贵游代传一经之盛翁少而徇齐长有殊相十行一目工羔雁于髫龄七满八平现龙鳞于掌上人咸拟之木天一凤翁固拒夫玉润乘鸾天桃浓李付春风类西禅鼎之妙年辞偶木食草衣耽岩穴同释迦文之十九逾城感苦器之易凋怅危途之难久掩关一室诸苦备尝默坐垂帘神光每见迨抵忠南始遇吹万大师瓢笠相从机缘有在当夫锡移白下蓬窗稿项坚同四誓之依比及钵返黄陵痛劄深锥会尽三顿之棒用能理穷象表思洞希微一踢禅床顿使百千粉碎三声爆竹放出四喝机权于时乘命秉拂遂首僧寮识者佥谓开死眼以日月之胸灵古血以珊瑚之舌矣迨聚云迁化之后正师翁继席之年以如是人坐如是座以如是座坐如是人始聚云而云来而兴龙而平都而吟翁狮子之座高等于灯王继三教而云集而太平而牛首而宝圣龙象之英蹴踏于丈室全提正令并挈五宗卷生死关于三要三玄勘尽法门英俊总人境法于四料四拣斩新特地乾坤十坐道场按莫邪于肘后千僧绕锡震涂毒于当轩挹其孤标聆其微旨莫不濯之止水销以慧刀故能被物如霞偃风犹草公侯望尘而修敬宰官立雪以皈依组钵生华冠诸方而称盛宝坊焕彩振双径以再兴翁正录外著有药病随宜庆忠等集皆卫道之书寓箴时之意虽慈受垂童行之训长芦示龟鉴之文莫以加兹永可法矣至于牙签编桠玉管题蒲妙文字之化工得墨池之三昧偶尔游戏曲尽精微则又人所共宝也翁生于万历癸卯十月念二日以康熙戊申九月念一日晨起沐浴至午趺坐训励法众言讫遂逝先二日书遗偈凡请益问答笑谈自如嗟夫寒云凝而旦委松声凄而暮哀生从这里来杨柳春临悬绿线死只恁么去梧桐秋尽落金风远迩赞扬四众悲慕茶毗日双睛不坏留眼目以照人天五色流珠表贞固以垂亿祀灵骨重如圭璧须发瑞现琉璃凡在睹闻共叹希有昔者双树涅槃下舍利于金棺之火六种震动示奋迅于殑伽之河自古罕俦于今媲美翁得法龙象一十八人居士二人三山本师其第四也其余孙裔等英灵辈出莫可殚纪越二月本师以书请铭谓(劢)叨忝法系遂以相属顾惟不敏惧弗克辞则亦籍贞玟之微文少抒倾慕述生平之懿范永志禅规云尔。

　　铭曰。

　禅荒秋晚　　道替多岐　　有智者出
　是大导师　　导师为谁　　大慧之裔
　朝阳之孙　　吹万之嗣　　十坐道场
　无法可说　　目演妙音　　眉歌白雪
　不影金锤　　觌体呈露　　震激盲聋
　人天得路　　有纵有夺　　立宾立主
　峡水可飞　　峨山起舞　　敲钟谢响
　下载弥清　　云移虚白　　天返故青
　风吹不入　　雨普咸滋　　神足林立
　白象青狮　　径山明月　　继者艰微
　兹焉大振　　无能晦之

　　附沈赤肩居士五家宗旨歌为师寿

五家宗旨如五指散为大悲千手臂一一指具五岳形一一岳中生万卉一一卉萌千百枝是皆吾指难思议高人握来一掌中五指还如一指同谛观此指指亦无方是吾宗正脉通粗禅弃之甘卤莽口耳泥之成虚诳二俱可怜孰拯之即今唯有铁和尚大慧源流一线传眼如日月明百川日月眼万古悬歌以寿之告法筵

　　铁壁机禅师语录卷下
