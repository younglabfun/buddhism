卍新纂续藏经第 50 册 No. 0818 成唯识论学记


　　No. 818

　　菩萨藏阿毗达摩古迹记卷第三本

　　青丘沙门　太贤　集

　　　　成唯识论学记卷上(释一二半)

　　此论略以三门分别。一显宗出体门。二题名分别门。三解释文义门。

　　言显宗者。且有二宗。一清辨等。述般若言。有为无为。俗有真空。如掌珍颂。真性有为空。如幻缘生故。无为无有实。不起似空华。二护法等。依解深密言。一切法有空不空。如中边颂。虚妄分别有。于此二都无。此中唯有空。于彼亦有此。有说。此二实有诤论。如佛地论。千年已后。大乘之中空有诤论。即此谓故。其诤云何。且有为中。唯识云。我法非有。空识非无。离有离无。契于中道。此遣所执。存余二性。掌珍论云。如为弃舍堕常边过。说彼为无。亦为弃舍堕断边过。说此为有。谓因缘力所生眼等。世俗谛摄。自性是有。不同空华全无有物。但就真性。立之为空。此存世俗。胜义皆空。又无为中二说不同。护法菩萨对清辨宗二空即真。唯识论云。性显二空非圆成实。真如离有离无性故。清辨菩萨对护法宗二空所显。掌珍论云。于唯无有一切所执立为真如。非但出体二说不同。胜义有无。亦为乖诤。如唯识云。此识若无便无俗谛。俗谛无故。真谛亦无。拨无二谛。是恶取空。掌珍论云。佛就世俗说有涅槃。如佛说有化生有情。许此有故。无违宗失。但就真性遮破择灭。以此为证。测等传说实有诤论。有说。二师都无诤论。清辨不许胜义无故。如掌珍云。此非有言。唯遮有性。功能斯尽。更不诠无。如世间说。非自绢言。未必彼言即诠黑故。又通难言。又彼所言。若就真性。一切有为都无所有。是立宗义。即谤一切随邪见者。此中宗义。谓空无性虚妄显现门之差别。非一切种皆谤为无。护法胜义亦不许有。如广百云。现在亦非胜义谛有。从缘生故。如幻事等。又说空言。是遮非表。非唯空有。亦复空空。乃至广说。掌珍所破相应论师。非为护法。护法菩萨。广百释中破相应师。亦同彼故。为以此证。顺憬师等。传无诤论。有说。此二语诤意同。如诤浮图下粗上细。必由许他。自始成故。护法宗必举所执。无表离四句。空有等性。皆所执故。二性妙有。不全无故。由此说言。二空非真。空谓一边。亦不空有。路绝。名真如故。清辨菩萨。举世俗有。离诸无。简诸真无。俗亦无故。二性妙无。无所得故。若唯遣有。便可得无。亦遣无故。言无所得。无所得者。离四句义。无著般若论云。四句皆是法执摄故。由此正理。元晓师等。语诤意同。为末代钝根之徒。依此诤论。巧生解故。今以护法所述唯识中道境行果三为此论宗。即菩萨藏阿毗达摩论议经摄。言出体者。基作四门。一摄相归性体(真如)。二摄余从识体(唯识)。三摄假随实体(声)。四性用别论体(名句文身)。测师五门。于前更增三法定体门(此无别体。前四随应三科摄故)。三藏八门。一摄妄归真门。二真妄差别门。此亦有二。一摄相归识门。二识相差别门。后亦有二。一摄假从实门。二假实差别门。后门亦二。一三法定体门。二法数出体门(此亦离四更无别体。故以基师四以［钝］净)。别论体中。无性论云。闻者识上聚集显现。名为教体。亲生解故。略摄颂曰。

　不舍前经后　　亦应定字名　　一字经多运
　新随故不然

　　基测所述诸家释中。此颂四句。各难一义。谓有说者。闻说诸行无常之时。四决定心各新得三相。前前相泳展转聚后心率尔寻求不缘名字。率尔五俱。是现量故。寻求前率尔境故。彼且不然。不舍前境。经后心故。何者闻行率尔。既乱起故。理带前境。何必现量。此执亦同缘以为善说故。故既非量。亦应缘名。有说。寻求非现量故。亦缘名字。四寻求如次得三九及以十二四相。有说。闻诸有二。率尔寻求。无时亦尔。率尔已后。心寻求故。未决所诸及所无故。闻行常时。各三加定。彼俱非理。于名字有决定心故。不尔。无由后解句义。不应最后顿多名。唯除句义。无所待故。又说。五后必寻求者。举此显五不相续义。不遮五后决定即生。于串习境。即决定故。如说五识无间所生意识或寻求或决定。有说。四率尔心。亦缘名字。耳意两识。合有八心。彼说不然。说四字时。各经多运。率尔一念。悬隔绝故。有说。闻诸有二。率尔寻求。闻行有一。谓决定心。无时有一。谓寻求心。常时有三。谓后三心。彼亦不然。现堕新境。无率尔故。今述别义。颂曰。

　初字有三心　　第二唯率定　　第三四同彼
　初念不成名

　　释曰。闻诸有三。谓率尔后即生决定。以诸等字世所串故。虽决名字。而寻所诸。此决定心。亦名寻求。闻行有二。率尔决定。听无如诸。闻常如行(或可行时亦寻句议)。此中率尔不得名。一刹那声无诠表故。但得一分所作屈曲。至决定位。始得成名。总有十四法决定刹那。各得三相。增句义故。然前前诸境流现后后心。据实四名各有所诠。且约能诠说得尔所。问诸等若名。诠何自性。答。假言诠假。无言诠无。但不共义。皆名自性。略说此名显宗出体。

　　第二题名分别门者。依枢要等。世亲本颂。名唯识三十论。题下别注云。此亦名成唯识论。以三十论教成立唯识故。然今成者。释论云。三分成立唯识。名为成故。如护法菩萨二十唯识论释别名唯识道论。言唯识者。所成之名。简去外境。持取内心。论所宗故。本论教理。皆名唯识。释论教理。总名为成。以何知然。已依圣教及正理。成立唯识性相义。明知能成。通于教理。既言成立唯识性相。初言我今释彼说故。明知所成亦通教理。展转成故。便有四句。枢要十义释成唯识。繁而不要。总而言之。唯识依主为名。唯即识故。亦持业释。有释。如无贪等非六释摄非也。勿唯有贪。名无贪故。言论者。俱舍依悲。瑜伽依智。如常应知。言护法等菩萨造者。佛灭度后九百年中。有出家菩萨。名曰筏苏畔徒。此云世亲。年将八十。造此本颂。同时唯有亲胜火辨二大论师。造此颂释。千一百年后。余八师。其中胜者。达摩婆罗。此云护法。基云。南印度达罗弭茶国建至城中帝王之子(测云臣子)。年二十九。菩提树下禅礼之时。造此论释。年三十二命终。与清辨同时而出。十释中胜。举此等余。十论师。如二本疏。

　　第三解释文义门者。论有三分。一教起因缘分。二圣教正说分。三结名回施分。初有二门。谓颂长行颂有二门。初半归依。后半所为。言稽音者。能敬之相。唯识等言。所归之体。以首至地。故名稽首。藉身稽首。申三业敬。体即信惭。于有德所。以清净行。而崇重故。所敬之体。枢要三释。一云唯敬涅槃。以自性常最为胜故。谓四涅槃体皆真如。正归果位。言满分净。分者位也。唯识性者。性净涅槃。其余无余名满净者。要果满时方证得故(十地未有已尽烦恼及苦相故)。分清净者。无住涅槃。许十地位已证得故(已有不住二边用故。无著般若论中有证)。又二乘涅槃。唯假择灭。唯得一解。大般涅槃。三事圆满。三事有二。一体三名三事。二义三名三事。能观智慧。所观法身。离系择灭。名体三事。一真如上。慧性名般若。德作名法身。离缚名解脱。名义三事(准知余二。有义三事。谓慧当体名般若［已］离二障名解脱。众德［所］名法身。说如如智法身故。择灭当体名解脱。慧所得果名般若。二断二智名菩提。故含众德。故名法身。如瑜伽释。如来一切有为功德。有余摄。无为功德。无余摄故。然唯无住性常圆寂具体三事名大涅槃。如涅槃记)。一云。唯敬菩提。菩萨求智。非圆寂故。妙观平等。虽因已得。敬果四智。言满分净。或得分净。兼因二智。唯识性者。举所证境。而意敬彼能证菩提。有功力故。一云。双敬菩提涅槃。唯识性是涅槃本。性体净不言满分。满分净者菩提。因位得二。果圆四故。如第九云。成唯识意。有情得菩提涅槃二转依故。疏有四解。一敬法非人。诸佛所师所谓法故。二敬人非法。如瑜伽六十四云。若欲造论。先敬二师。恭敬法故。敬本论师(佛也)。恭敬义故。礼开阐师(菩萨也)。于唯识性。满净本师。分净菩萨。三双敬人法。法可轨持。人弘道故。四敬佛法僧。论所依故。唯识性法。满净佛宝。分净僧宝。兼本颂师。以能起故。虽有七解。三藏详言唯敬人胜。准声论法。七转声中。一切所敬。皆以第四为声说。然梵本以第七境声说唯识性。唯能差别。满分净者为所差别。故今唯敬唯识性中满分净者。既唯识性境第七故。依论第九略有二性。一虚妄性。谓遍许所执(即所遣净)。二真实性。谓圆成实性(即所证净)。复有二性。一世俗。谓依他起(即所断净)。二胜义。谓圆成实(即所得净)。枢要三性二谛分出多句。繁而不要。于中净者。所敬应知。所为之中。有说。但为法住利乐有情。意住法故。有说。但为利人。虽释彼说。意利他故。如实义者。双为人法自利利他。谓释彼说。而令法住。法住利他。为自利故。如摄大乘。为利自他法久住。故我解释摄大乘。我谓假者。基云安慧。测云护法。彼说即满分净者之教。然瑜伽释造所为。皆应于此论所为摄。利乐义。别如佛地论瑜伽广说。

　　今造此论(至)生正解故。

　　述曰。上以颂标造释之意。今明世亲造论之意。文有三节。一安慧等。为令生解断障得果。二测云难陀。基云火辨等。断障证空。悟唯识相。三护法等。破诸邪执。显唯识理。初亦有三。地前生解。地上断障。得佛果故。此初也。言今者。正显世亲造颂时也。言二空者。生空法空。如下诸执。皆言迷谬。生法我无执有名谬。不悟无我名为迷故。

　　生解为断(至)彼障随断。

　　述曰。第二断障。言重障者。呵啧之言。二障各有轻重品故。有伏难言。唯我法执正障二空。何证二空。通断余障。故作是说。二执为本。贪等具生。故随证空。余障通断(测云)。法执虽遍。今约相别烦恼障说(枢要云)安慧宗不说五八有众生执。及说第七唯有生执。若第六七。烦恼名重。计执深故。五识中轻。由他引故。无生执故。若所知障。第六名重。解深广故。五八名轻。计执浅故。是则由重轻障具生。证空断重。余轻随灭(诸家繁释皆归此义)。或说现行名轻。种习名重。随重生断。准前应知。前说为为善。执障俱有现种。如何种习名重。现行名轻。故前为胜。又云有难二乘九品。前八唯障。未断我见。云何随执余障生断。又难安慧除第七识。余皆法执。五地云何方除害伴。六七地等名羸劣等。解云。初者但言障由执生。执断障灭。不言末障灭皆随本执断。解后难言。虽皆法执。有本末故。四地执俱。近引名害伴。疏远名羸劣。非也。经害伴等。唯明烦恼。非智障故。配三转依等。繁而不要。

　　断障为得(至)大菩提。

　　述曰。第三得果。标释应知。言胜果者(测云)。四句。一胜而非果。菩萨智断。二果而非胜。罗汉智断。三亦胜亦果。即佛二果。四非胜非果。异生有学。简余三句。故言胜果。若佛二果皆名胜者。何故解深密云三乘解脱同。本业经云金刚名等觉。解。择灭体同。以能证胜。如不住道显无住胜。二乘有余。未离现苦。无余永失。能证智故。如入大乘论。如来解脱胜于二乘。断习气故。言等觉者。一边义等。于中有言。真智等佛。俗智劣故。三藏云。无间解脱。同断一障。故说等言。非谓解齐。涅槃经第二十五末云。佛名明见佛性。十住菩萨未见佛性。故不了了。瑜伽五十等觉妙觉有优劣故(断是傍用。何名等觉。如实之义。如本母释)。真解脱者。有解脱而非真。彼分涅槃。伏所得故。有真而非解脱。二空真如。非道果故。有真亦解脱。三乘涅槃永离缚故。有二俱非。除上三相。简余三句。言真解脱。大菩提者。有大非菩提。凡圣菩萨智。有菩提非大。罗汉圣智。有大亦菩提。如来智慧。有二俱非。谓凡学圣二乘之智。据实二障通障智断。今就胜故。别障智断。

　　又为开示(至)如实知故。

　　述曰。即第二节。断执证空悟唯识相。前以三意。今以二意。令得真俗二智慧故(基云)。为初业开。为久业示。且外道中别计我者。谓数论等诸离蕴计。别计法者。二十五谛六句等也(即蕴计等应于此摄)。内道之中别计我者。宗轮论云。犊子部并根本经部正量部等。皆执有我。别执法者。如萨婆多化地部等(恶取空等应此中摄)。此内外道迷真俗性。为外道开。为内道示。令真智达真唯识性。于唯识相。后智知故。问。犊子罗汉何起我见。测云。三藏解云。未得罗汉起此计故。却谈前故。说彼部计。经部等亦尔。本外道故。或说。彼部弟子所计。非外道时。如俱舍论。彼部救云。我部不诵破我经故。和上云。虽得罗汉。昔与我见同体法执。由习气强。起如是执。

　　复有迷谬(至)如识非无。

　　述曰。即第三节。破诸邪执。生如实解。于中有二。初出四计。后结异执。四类计者。一萨婆多等。执心外境如心实有。基师量云。我离心境决定实有。许除异竟无。心境二法随一摄故。如心心所(有不定过除无心境随一摄故。为如心心等定实有耶。为如瓶等非实有余耶。过不用)。测师量云。外境非无。能所取中随一摄故。如论主内识(此量二过。一自他乱。有法外境。即自比量。同喻论主。即他比量。不可一量。或自或他。何者。若纯他法。即自所无。自比量中。无同喻过。故喻中言论主无用。二不定过。对萨婆多。虽此无过。全部等许缘无生心故)。观云。此内识喻。若以自宗境外内识。论主不许。因他随一。喻无俱不成(共许识有。同喻得成。然分别相似过类不足对论。已后不取此等繁释)。证师量云。如我所说外境非无。计除无法。能所取中随一摄故。如论主内识(今谓。此量虽无不定。然有如前自他乱失。共许内识。既有体法。但诤彼境有外无外。何劳内识分别自他)。问。除论主言。得成他比。大乘如何遣彼耶执。证云。与法差别相违。内过相违量云。汝外境非离识非无。许除。无法能所取中随一摄故。犹如内识。违彼法中意许差别。宗中识言亦摄心所。故无不定(亦有有法。自相相违。彼亦不成外境性故。后唯取此类好释。遂论伪释繁空语故)。

　　或执内识如境非有。

　　述曰。此第二计。基云。清辨等师说诸法空。便拨心体。量云。汝说内识如境非有。许所知故。如汝外境(他比量故有法及喻。并云汝也。宗言如境。量言无用。但可宗言识非有)。证云。因有自他俱三不定。如我真如。则他不定。如汝俗心境。即自不定。如汝俗谛。许有真如。我亦许有。则俱不定(既他［北］故。唯他不定。必无他比作自不定。又俗于真不能不定。故共不定亦不应理。谓就胜义疑空不空。方成不定。世俗门有。既非真有。有不相［开］故。谓且破云。许所知故。为如外境胜义空耶。为如心境世俗有耶。彼必答言。如俗心境胜义唯空。无不定故)。测师量云。内识非有。能所取中随一摄故。犹如外境(宗义云何。若空无者。圣教相违。般若说［无］不了义故。若空非无。立已成过。此若他比。亦以真如。有他不定。若共亦尔。传说共比自法皆不定故)。三藏又解。清辨立相。而不立见。且如眼识缘青等时心。即是离青等。外无别能缘。乃至证真空外无智。虽于世俗心境俱有境实心虚。从实唯境。如唯识师摄相皈心(彼意。真智证真如时。智虚归境。余心亦然。心行似境。境不似心。明知心虚随境改转。不可说言由心缚解。心与境本。勿心由慧亦缚亦脱。慧为王故。虽未而利。能引道故。名依世俗。五识非有。世间相无劳余过)。

　　或执诸识用别体同。

　　述曰。第三计也。摄大乘云。有一类师说一意识。彼彼依转。得彼彼名。如意思业。释论云。一类菩萨。三经为证。一法足经。心远独行故。二五根生识经。五根所行境意各能受故。三十二处经。总摄六识为意识故。测云。但说六识为一意识。不说七八。亦无别体。世亲释云。非离意识别有余识。唯除别有阿赖耶故。准知第七亦有别体。然第八识。依执五根。恐滥六识。故别简取。证云。解深密经心意识相品中。唯明六识及阿陀那。一意识师本未信有末那识故。唯简第八。此文兼破成实论主。彼第八云。五门窟中。猕猴动发。

　　或执离心无别心所。

　　述曰。第四计也。测云。破觉天义。如毗婆沙百四十二云。尊者觉天作如是说。诸有为法有二自性。一大种。二心。谓离大种无所造色。离心无别心所。诸色皆是大种差别。无色皆是心之差别。或经部宗有二。如正理十一云。有譬喻者。说唯有心无别心所(同觉天义。说士夫六分故。染净由心故)。执有心所。多兴诤论。或说唯三。谓受想思(经说五蕴故)。或说有四。加触。或说有十。谓十大地。或说十四。加贪瞋痴慢。今随应破彼彼所所无。

　　为遮此等(至)故作斯论。

　　述曰。第二广结异执。前示四计。且如次第小乘大乘。大乘小乘。然枢要云。并通大小。第一大乘。谓清辨宗。依世俗谛心外有境。第二小乘一说部执。一切诸法。唯有假名。第三小乘成实论主。即摄论云。心意识一。第四大乘。依庄严论。执唯心似贪等似信等。皆如次第。执境执心。非空非有。执心执所。非多非异。疏执境心。四句分别。清辨顺世。有境无心(顺世云法皆大种故)。中道大乘。有心无境。萨婆多等有境有心。耶见一说。无境无心。举此等取外道诸见。故言此等种种异执。初言今造此论。末云故作斯论。一一皆通三节序也。

　　若唯有识(至)说有我法。

　　述曰。第二正说。有本有释。释可随本。本有三门。初二十五颂。明唯识境。次有四颂。明唯识行。后有一颂。明唯识果。初亦有三。初一颂半。显宗出体门。二广释唯识门。三结释外难门。初亦有二。初以问征起。后举颂正答。此初也。依瑜伽释。有五问中。第五利乐。有情问也。基云。此论既以唯识为宗。岂无世间圣教相违。我法本无。如兔角等。应无因起种种说故。

　　由假说我法(至)及了别境识。

　　述曰。第二举颂正答中有二。颂故释故。此初也。颂中有二。初有三句。释难显宗。后之三句。略出体性。彼谓我法。识即自体。所变即相见。此能变者。此相见之能变。此自体即能变。二释俱得。言唯三者。如下所变。虽无量种。能变类三。

　　论曰(至)法谓轨持。

　　述曰。释颂有二。初释上三句通难标宗。后识所变相虽无量种下。释下三句出能变相。初亦有二。正释颂文故。广破外执故。正释有三。先释二句。次释第三。后诸门故。此初句也。由假说者。所执我法。无故非外。似我似法。识故非外。离识无实。故言假说。我有二义。自在割断。自在故名主。割断故名宰法。有二义。生解持性。令生物解名轨。能持自性名持。一一皆通一切我法。测云。瑜伽五十二。有持有义。无持无义。并能生心。皆名为法。明知一切具轨持义。基云。轨唯有法。持通无法(云云)。非也。亦能生心解故。观师救云。若亲生解。唯影像故。质无非轨也。缘无之觉。从本生解。不从影像生有解故。如世尊言。我圣弟子。有如实知有。无如实知无。

　　彼二俱有(至)施设有异。

　　述曰。释第二句也。有情命者等。世间我相也。预流一来等。圣教我相也。实德业等。世间法也。蕴处界等。圣教法也。谓耶正思。随彼彼门。差别为缘。立有情等异门差别。且如神我。有情识故。有寿命故。又如假者。入圣类故。余一有故。以此耶正义门为缘。施设我法种种相也。

　　如是诸相(至)而假施设。

　　述曰。释第三句。先问后答。若诸我法皆是假说。假必依实。依何而立。问也。答中有二。此初总答。测云。依识所变相见而立。基云。通依种所转变自体分立。

　　识谓了别(至)定相应故。

　　述曰。后别答中有二。识故变故。此初也。了谓八识了境用也。如二十唯识心意了名之差别。外难。心所非识所变。如何如色亦唯识。所以解云。彼能变性。识言所摄。定相应故。谓诸心所各自变境。隐劣显胜。不言唯所。

　　变谓识体(至)无所依故。

　　述曰。次释变中有二。三分故。二分故。此初也。三藏云。安慧唯立一自证分。火辨亲胜唯立相见。此除彼三余师共释。护法亲光。虽立四分。且依共许。陈那三分。第三分内摄第四故。基云。说相见种或同或异。若同种者。即一识体转似相见二分而生。如一蜗牛变生二角。若别种者。体转似见。转相分种。亦似相起。计非实故。立似名相。别有种何名识变。由心分别。相方生故(既二依自证。明知相分体依。分证起相状现于见)。然三法种。枢要云。护法正义质显见三。三性种子系未必同。随所应故颂曰。

　性境不随心　　独影唯从见　　带质通情本
　性种等随应

　　总摄诸境。有其三类。一者性境诸真法体。名为性境。色是真色。心是实心。此真实法不定随心三性不定。如实五尘唯无说性。不随能缘五识通三性故。亦不随心同于一系。如第八识。是一界系。所缘种子。通三界系。身在下界起二通时。缘天眼耳。身在上地。眼耳二识。见欲界境。二禅已上眼耳识缘自他境。识即禅系。境自地系(疏出二解。一云同此。一云初禅三识取上色等。不异界故。同初禅系)。如是等类。亦不随心一种所生。由见相种各别体故(解云。五聚法中。心心所色。此法或时有实用故。必有各别法尔种子。若心缘彼。分明现前。不待推求。亦非过未。能以自种相分体生。不开他种。名为性境。转识中影虽无实用。能自因生。名真实法。抠要后文缘他地法。无自本质。然准此文。犹别种生识既初禅境自地系。系不随心。此文定故。彼若不以他法为质。彼见何所自无质故。谓生上界不起定通。亦得明见下地诸色。下色非业及定通果故)。

　　二者独影之境。唯从见分。性系种子。皆定同故。如第六识缘龟毛空华石女儿无为他界缘。或所有诸境。如是等类。皆定随心无别体用。假境摄故。名为独影(且龟毛等无法尔种。若有法尔。应如色等。或时容有。生本法故。如古传说。眼识相分所熏种子。随缘时时。能生眼意。本识相分本无无生。亦知彼影无法尔种。无法尔故。新熏亦无。新种必托法尔熏故。无为亦尔。其他界法虽有容生。下染缘上必不分明。但［以］名字推求而虑。无力击发。上种生影。但似分别所立之影。种既从见。性系亦同。非上缘下。分明取故。此中等取离蕴计我。漏无漏缘种类众多。故言等也。种子六义引自果者。唯正门非傍生故。不相违也)。

　　三者带质之境。谓此影像有实本质。如因中第七所变相分。得从本质是无覆无记等。亦从见分。是有覆所摄。亦得说言从本质种生。亦得说言从见分种生。义不定故(非现证境推求力生。故从见种说通有覆。而有本质似质而生。故从质种说通无覆。以得［重］生本质种故。问。能［重］之影既通二性。所［重］种子亦应通二。既六义中种现性同所生类耶。岂通有覆。答。唯从质分［重］种非余。从见之分。如独影故。谓从见种。故不［重］质。不似见故。亦不［重］见其无覆边从本质种。似本而起。得［重］生质。未详决云。六七我执。无所似故。名为独影。唯染不［重］第八识。不种同性故非也。行相虽例有质之影。都无所似。不应理故)。

　　性种等随应者。随应是不定义。有二随应。一者义显三境。诸心聚生有一有二。二合有三同聚。唯有一者。如前已说。有二合者。如第八识缘自地散境。心王所缘是初性境。心心所缘是独影境(心心所缘是独影者。任运酬业。随识而转。粗细既等。无胜助缘。唯自见分。似彼而生。异就五识自性粗动有胜助力。谓同境根同缘意识。由此击发本识中种。令生自心现行相分。若种子影能从种生。应成现行。相不相似。既似种故。从心心别起。准此五数。唯独影境。此师意也)。五识所缘自地五尘。是初性境。亦得说是带质之境。如第六识。缘过未五蕴。得是独影。亦得说是带质之境。熏成种子。生本质故(五识所缘。实唯性境。必托本生。假名带质。虽言带质。性不交杂。不待推求。分明现证。纯自种生。不从见故。缘过未蕴。现无本质。假名独影。而从过末质种而生。［重］生彼类。故带质摄。由分别力。不名性境。且如金刚心所现境智影。无现本质。名为独影。并从镜智。法尔种生。［重］自新种。亦名带质。证师云。由带现在有漏八五缘未来故。得［重］无漏镜水智种若无现在自类法者。不［重］彼种非也。有漏为质。［重］无漏种。相违故。第八识品慧等心所既无现质。应不［重］故。意识品种所生独影。［重］生第八。不应理故。他法为质。种不相［开］不共内法。不托［重］故)。有三合者。如因第八缘定果色。心所所缘唯独影。心王所缘是实性境。亦得说为带质之境。第六所变定果之色。为本质故(随定所思金银等影。果色随起。假名带质。有说同时一种。通生境果。二色名为带质。不同眼识中影与质各别种生。名性境故非也勿无漏定所引之果。必异种生。非带质故。业所生［品］虽他为质。种不相［开］。不名带质。定果不尔。定境［重］生果色故)。二者又性种等随应者。显上三境随其所应。或性虽同。而系种不同。如在下地缘上界天眼耳。或系虽同。性种不同。如五识缘自界五尘。或种种同而系不同。约聚论之即有。一法论之即无。如第八识聚。心所所缘与见同种。心王所缘而系不同(云云。以何为证有此三境。沼师云。虽无圣教。正理为量。［和］上瑜伽七十三说。复有余二种相。先分别所生及相所生共成所相。云何影像相。谓遍计所起胜解所现。非住本性相。解云。先分别生。谓能缘相。相所生者性境。共所成者带质也。影像相者独影也。纯由他种生。言非住本性)。测云。见相定别种生。各别熏故。加论下云。谓七转识及彼相应所变相见性界地等。除佛果善极劣无记。余重本识生自类(前师会云。此论总相。非委细尔。又性界等无别体种。但见分力。自体傍用。［重］能缘种。性界不离也)。论云。缘一切无。百法定体。必有所无。离色等故。与见分必不同体。强分别心。缘无法等。所现相分。必具四义。既自重种。何从见生(此不应理。无法之影若从所无。色等种生。非无影故。若无法尔。影必无力。非能［重］故。设有生影。法尔何失。此由熏生自种罗汉应成染法种故。佛缘生死及二乘法。彼种尽故。唯名独影。尔时无能生相分故)。

　　或复内识(至)实有外境。

　　述曰。第二二分家释。基云。难陀亲胜等义。相难依他。由见变此。名为唯识。不名唯境。依此相分。执外我法。非外似外。执心外故。我法分别熏习力者。测云。由六七熏八识生尔。或可我见名我熏习。有支名言名法熏习。言如梦者。显由依他所执也。有部虽许梦心有境。非父为父。故得成喻。经部许梦缘无。成喻。患谓病翳。即如眩翳迦末罗等。

　　愚夫所许(至)亦胜义有。

　　述曰。第三诸门分别。于中有三。一假实分别门。二有无分别门。遮增减者。遮增执有心外境故。遮减执无内识等故。三二谛相摄门。外境所执。唯世俗。内识依他。亦第二真。非俱第二世俗摄故(四重二谛如后应知)。

　　云何应知(至)不可得故。

　　述曰。第二广破外执。于中有三。总问答故。别问答故。略经成故。此初外道余乘总问。论主总答也。

　　如何实我(至)受苦乐故。

　　述曰。第二别破有二。我故。法故。初亦有五。二种三计故。微故。破故。释难故。初三计中。外道小乘。俱执有我。皆为问者。答中有二。执故。破故。此初也。就中。初即数胜论计。二师同计常遍二义。然数论执唯是受者。受用三德所成法故。如王自在受而不作。胜论计通作者受者。唯受不作。不自在故。宁知常遍。故双释云。随所造业。受苦乐故。恒于诸处作受可得。常法既无生还义故。枢要云。数论胜论立我宗云(今谓。此三量不［开］数论。自许虚空火转变无常。不成喻故)。我我性是常。许无初后故。如虚空等(今谓。因中应除无法。应以莬角作不定故)。又我体周遍。许常住故。如虚空等。我体常遍。许随身造业受苦乐等故。如大虚空。难初量云。有有法差别相违过。应非随身。作受我故。难第二量。作法差别相违过。应非作受。体常遍故。难第三量。随身之因随一不成(论云既许。无随一过)。于同喻空。于异喻瓶。二俱非有。不共不定(证云。不共不定。其相难解。共许虚空受体常遍故。此难不尔彼以随身。作为则因非常遍故。谓于诸品。永无一法。随身作受。是彼尔因不共不定。岂不一思。随身作受。于异品有。不前灭后生。非一因故)。证云。枢要三量。皆有有法自相相违。如大虚空。非我性故(此师所传。意许宗中。相通诸法。名非法差别。唯在一法。名有。法差别者。非也。后生莫依。通与不通。但法言中。违意许宗。名法差别。有法言中。违意许宗。皆名有法差别)。

　　二者执我(至)有卷舒故。

　　述曰。第二计也。旧云尼楗子。今云尼楗陀弗咀罗。此云离系子。执衣服为系。露形为离故。露形无耻。亦名无系。本师名系。门徒名子也。枢要云。彼本量云。所说之我随身不定。身所有故。犹如影等。故下破云。我应折也。执随身故。故犹如影等。

　　三者执我(至)作事业故。

　　述曰。第三计也。梵云簸轮钵多。此云兽主。恒着赤衣。亦名赤衣。基云。复有外道。名为遍出。能离俗事。出家频故。彼计小故。轻利自在遍巡诸根作见等业。此叙五师三类计者。余九十种。不异三故。

　　初且非理(至)能造诸业。

　　述曰。破中有三。破初亦二。正破故。微。破故。此初也。通破二师。汝所执我应不随身。受苦乐等计常故。犹如虚空(此中常故。唯对胜论。其遍故因。通对二师)。别破胜论。汝所执我。应不随身能造诸业。计常遍故。犹如虚空。基云。若立汝我应无动转许常遍故如虚空者。有相符过。十句论。说无动作故。今应无动转之言。定彼所许而成因也。

　　又所执我(至)我合故。

　　述曰。第二微破。初同遮破。后异执宗。真如虽共所有。非作受故。非例应知。言更相遍故体应相杂者。传说有二。一云量破。一云难破。难破者。如基疏云。以更相遍。难成一物。未必须量。乃至广说。外若救云。且如同处不相离色。许多色遍而不成一。我亦尔者。此亦不然。我是真实。有相杂失。色虚幻故。测师亦云。三藏意尔(此意缘成随缘假别。我自实有。遍则实杂。有说七物类别无杂。非也。二有情变同尘器世。应相杂故。此基师意。若云量时。别作同词)。立量破者。基云。诸有情我。与天授我。体应是一。许常遍故。如天授我。论云相杂。意令相入成一物故(寂云。此言非理。同前一切有情一我。重言失故。但于一身。多我令杂。非也。今彼许异。难令一故。无重言失。彼许一身多我杂住。成相符过)。虽言更遍。意言常遍。不尔更遍。便无同喻(必圣二法。方名更遍。勿天授我。自更遍故)。测云。天授真我。与祠授我。体应相杂。更相遍故。如祠授我(证云。二我皆有与他遍义。如所作性总相为因。此释为胜。顺论文故。基云。常遍与论相违。然测师因。具足应言同类无增更相遍故。同类简七物。无增减简器世。虽假无杂。有不定故。或可二我随一摄更相遍故。则无不定。若尔。初因犹有不定。二自受用色身同尘同类无增减。更相遍满而无杂故。然于外量。以内不定。违因明法。故七物等不定无用)。观云。一我论方相似言更相遍(证云。不尔。一体不可说更遍故)。范云。诸有情我。体应是一。以许密合遍故。如太虚空。此密合言。简同处色。虚非密合。不成一故(证云。密合何义。若合成一。与宗无别。合而不一。则同同处。故密合言。于理无益)。言应名一切所作受等者。一人三业作受之时。应名一切我所作受。一一三业。诸我合故。乃至一身。得解脱时。一切人我。应得解脱。不同诸光各属别灯。我不从别身所生故。

　　中亦非理(至)如童竖戏。

　　述曰。破离系中有四难。一以常破舒卷。二以舒卷破常。三以随身可折。四以可折非一。量易不解。童者小也。奴也。如奴戏无可录也。

　　后亦非理(至)非常一故。

　　述曰。破兽主等。基云。破意。于一刹那。不能遍动。以极小故。如极微等。救云。非论久所执于一刹那动。以迅速故。似遍动耳。破非常一。有往来故。如旋火轮。

　　又所执我(至)非即离。

　　述曰。第二三计中二。执故。破故。此初也。前三种计。瑜伽四中。后三皆此离蕴中摄。离者。异故。数论我思。然非行蕴。虽有思虑。许常住故。伽四不摄此第三计。然约外道我执。四尽枢要解尔。第三筏蹉氏。此云犊子(上古有仙。居山［寂处］。贪心不已。遂染母牛。生男为姓。即婆罗门一姓也)。

　　初即蕴我(至)实我不成。

　　述曰。第二破也。破即蕴四。电等为喻。余行色即不相应外六处色。量易不释。言不可说。有为无为等者。犊子部师立五法藏。谓三世无为及不可说藏。真我不可定说有为无为故。范云。难破。不须量破。不可非我。应相符故。基云。立量可言汝我。应不可说是我。许不说有为无为故。如龟毛等。测云。是我者。是自我故。非我者。非他我故。不顺文义。

　　又诸所执(至)俱不成。

　　述曰。大段第二。微破。中有三。此初也。破数论宗。我有思虑。汝我应是转变无常。许非恒时有思虑故。犹如心根。基云。汝我体。应转变无常。作用或时有不起故。如许大等。无思虑者。破胜论等。量易可知。

　　又诸所执(至)二俱不成。

　　述曰。第二微也。基云。无一师计我都无用。但随所应。数论许无动转用。别破应知。

　　又所执我(至)沉沦生死。

　　述曰。第三微中。有三。难破故。量破故。正释故。此初也。彼至教意。我见虽顺所缘。而倒顺于染故。无我翻此。犹如内宗。虽有真如。作有如解。还为法执。然所计我。实有体性。不同真如离有无性。故彼宗义。心境相违。

　　又诸我见(至)如所余法。

　　述曰。第二量破。有外反难。汝缘真心。不缘真如。有所缘故。如缘余心。缘藏识心不缘藏识。因喻如前。判比量云。真如真智。离能所故。非量所及(缘影像智。即为相符)。缘藏识难。证云。大乘所许。立已成过。无有少法能取余故(更有余难。无用不叙)。

　　是故我见(至)五取蕴起。

　　述曰。第三正释。文显可知。起自心相者。枢要二说。一影像相。二所执相。虽无实体。当情现故。细故难断。望见断故。末那俱执。相传有二。一云。一地赖耶。随能感业。有九品故。能缘末那。有九品八十一品。然此第十无粗细者。依障力说一道断故。一云。一地一品。言无粗细。以一类法无别品故。业但令胜劣。不令粗细故。难一道断。由多方便。故言数数。非数数断。意识我见。西方五释。一云。总缘别缘。行相细故。虽有九品。金刚顿断。二云。总缘同前。别缘地地第九道断。行微细故。三云。总缘同前。别缘地地九品别断。四云。总别地地第九道断。五云。总别地地九品别断。然护法宗。第四为胜。若如前三。那含不尽九品失故。圣入生上。却断下故(违第七卷唯除末那)。若如第五。后得无漏。应无断障。品别有迷理。正智通断故(便违瑜伽世出世断道。第五师会后智断者。唯约菩萨金刚道具助正智断)。若说俱生唯修所断。何故楞伽云。身见有二种。谓俱生及妄想。先二种身见妄想断故。疑法不生。测云。预流断俱生者。依伏断说。景云。三藏勘梵本经。即有中字。若正翻者。二种见中。分别断故。疑法不生。超越那含第六识执。枢要五释。初真见道无间顿断分别及以失伴俱生。以为正义(不叙余四。都无义故)。言及耶分别者。设闻正教。生耶解故。如闻藏识分别执我。唯在第六者。余识浅细。及相续故。分别粗猛有间断故。耶教所说蕴相者。基云。即蕴计也(耶教说蕴以为我故)。耶教所说我相者。基云。离蕴计也。然离蕴影。三藏解云。如胜论等。周遍我影。或空界色。以遍满故。或识处识。如说二蕴。除受想行。如理应思。又当心现。即众同分。测云。虽有三释。空色同分。以是假故。非所缘缘。故说识蕴。以为正义(此许不尔。无法之影。得所缘缘。况假之影亦有体故。释空界青虽实有色。以别名立。名为假色。犹如日光。本识所变。为五识质。有实用故。别缘我见。不缘他地。何欲见缘识处识。故不可依)。观云。真爱着处。既是本识。行缘无边。趣之为我(分别我见。未必缘彼。且如数论。计我是思。非恒思虑。岂当本识。然末那等究竟所着。名真爱着处)。基云。离蕴我影。名教为质。心所变相。众同分摄(若遍不遍。随自所计。一切有情。相似我相。非色非心。而现于心。故名同分。此解为胜)。观生空者。基云。此依二乘及行相说。言生断。菩萨亦通以法空断(菩萨见道。若从胜用。名法空智。通断二障。若依行相。要以所带。生空力断。故依行相。言生空断。非法空用。断烦恼故)。枢要云。耶教耶思所起二见。三心见道。何者初断。便出四解(此问无用。一切烦恼。皆初心断。一切所知。第二心断。第三解脱。唯舍习故。答亦无用)。言或有或无者。基云。俱生定有。分别不定。即蕴有质。离蕴无质。经依影说皆缘取蕴。

　　实我若无(至)非于我宗。

　　述曰。大段第三释外难中有三。此初也。有四比量。汝我后时。应无忆事。体无别故。犹如前时等。第二翻此。用应常有。不离体故。如体常有。第四翻此。熏习力者。教处不同。或由自证。或由想力。各据一边。由自证力。忆本所缘。由此后时念相应心。忆前心。忆。皆由熏习。前法虽异就。由方便心境后心。设异就。由念忆余法。能所随应有熏习故。

　　若无实我(至)于理无违。

　　述曰。第二也。第二量意。基云。若用转变。合体无常。

　　我若实无(至)妄执为我。

　　述曰。第三也。

　　如何识外(至)理非有故。

　　述曰。大段第二破法执中有三。总别结故。此初也。

　　外道所执(至)现量所得。

　　述曰。别中有二。外道故。小乘故。亦有二。正破故。类破故。初亦有二。执故。破故。此初也。谓劫初有外道。名劫比罗(旧云佉毗罗。讹也)。此云黄赤。发须面色。并黄赤故(后时弟子上首。如十八部首。名筏里沙。此云雨。雨际生故。其雨徒党。名雨众外道)。梵云僧佉。此翻为数。数即慧数。数度诸法。从数起论。论能生数。故名数论(本师缘起。如［面］域记)。造论及资。名数论师。彼宗立有二十五谛。颂曰。自性大我执。五唯量五大。十一根真我。二十五四三。此中萨埵等三。名自性谛。旧云冥性。将成大等。亦名胜性。胜异旧故。能生死本。名为三德。金七十云。喜为萨埵体。罗阇为忧体。闇痴多磨体(即乐苦舍)。自性实有。微细不可见。外曰。若不可见。云何知有。答曰。缘事见因。谓大等事有三德故。比知自性亦有三德。如见青衣知有青缕。三年增时。能伏余二。如盛日光能伏星等。我起思虑。欲受用境。虽不言须。自性即变。初有粗相。名为大谛。尔时未有色等差别。粗相起已。知主所须。随我所欲。变色等相。执取我意。故名我执。亦名觉等。执我意故。随应变色声香味触。名五唯量。唯谓决定。量即分限。唯有五境。无增减故此五唯量。生余十六。必以根等受用境故。谓即五大(地水火风及空大也)。五知根(眼耳鼻舌身。此何为体。色造火为眼。声造空为耳。耳声并无碍。香造地为鼻。味造水为舌。触造风为皮)。五作业根(金七十云。舌手足人根大遗。涅槃经云。手脚口男女)。心平等根(一云识心。金七十云。能分别为心故。一云内心以净妙色。能缘虑故。有说地造心。有说五大皆能)。我思胜境。三德即变。我乃受用。为境所缚。后厌修道。我既不思。自性不变。离缚解脱。言二十五四三者。广二十五。中为四句。略为三故。金七十论。颂曰。本性无变异。大等亦本变。十六但变异。知者非本变。释曰。本性者。能生一切。故称本性。不从他生。故非变异。大我慢五尘。此七亦本亦变异。谓能生他从他生故。十六但变异者。五大十一根。知者非本变者。谓我不能生他。不从他生。异前三故。言略三者。自性变异及我知故。彼计大等三事成实。如萨婆多微集成根。彼宗现量。眼等五根心根为性。

　　彼执非理(至)非三合成。

　　述曰。第二破中。总非返问。如文可知。别破有三。破所成故。破能成故。双能所故。此初也。有三比量。彼宗瓶等。虽多事成。而不相离。故实非假。林等相离。许假为喻。第二量云。汝大等非现量所得。以是假故。如军林等。前量已成。故得为因。彼宗永无现量得假。不同佛法定亦缘假。既他比故。无不定失。测师因论长短等色。西方两释。一云。实法处摄。非眼识境。一云。如说色处眼识所缘(然取理实如本母释)。又问。依色立长等色处。依声立名。亦应声处。答。十二处中。长依一处。名依多处。故相应。如无心定命根通依心心所种。为不相应(此不应理。如本母释。长等理通初十处故。表既通色声。应不相应故)。初后二量。易故不释。

　　萨埵等三(至)三合成一。

　　述曰。第二破能成中。初量乘前令三合成。转变非常为例亦尔者。彼宗三德。体即大等。三德是常住。而大等无常。唯转变无常。求无生灭者。如金七十云。相违缘未来。是时暂停住。譬如山树等。未有火灾时。此时暂停住。火灾若未至。是时五大等。则没五唯中。五唯没我慢。我慢没于火。大没自性中。故大等无常。自性不如是。常无有没故。此中难意。萨埵等三。转变非常。即大等故。犹如大等。如是例三合成宗也。第三体用相对破中。体即能故。如用应多(彼宗体能许即是一。不同内宗不一不异)。略无如体。用亦应一(许一各有变二十三。多功能故)。第四时处。相对破中。自性此处变此色时。余处应变。体无别故。犹如此处。第五体相。相对破中。初直总非。次立量云。不应合时变成一相。与未合时体无别故。如未合时(彼宗［一］增能伏余二。如盛日光能伏星等。故难不应伏为一相)。后破言即违宗失。体相相即。成量应知。

　　又三是别(至)计度为有。

　　述曰。第三能所双对破中。初总破云。三德一大。体相即故。大应非一。德应非三。次微破已展转遮破。若谓三事本有二相。总故见一。别故不失三。相即体。如体应三。复如何知三事有异者。汝萨埵等。非萨埵等。具三相故。如剌阇等。又一一德应成色等。具三相故。如三合时。若谓具相。𨷂体不成。体各应三。以即相故。如相。余文可解。

　　胜论所执(至)现量所得。

　　述曰。第二破胜论中有二。执故。破故。此初也。谓成劫末。人寿无量。外道出(萨遮尼楗子经二云。此等皆是不思议菩萨)。名嗢露迦。此云鸺鹠。昼避五欲。匿逃山林。夜绝视听。方行乞食。时人曰号鸺鹠仙人。乱发形丑。见惊失心。故于夜分求米于糠齐食存命。亦名食米齐。亦云吠世释迦。此翻胜论。六句之论胜异余故。彼获五通。谓证菩提。将入涅槃。求传法人。得具七德。基云。名摩纳缚迦。此云儒童。儒童子亦名股遮尸弃。此云五顶。顶有五角。发五旋故。测云。儒童更有弟子。名曰五顶(相传不同)。染妻难化。仙伺根熟。经九千年。方从化之。造义鬘论。释六句义。一实。二德。三业。四大有。五同异。六和合。虽未译。依三藏说。实句者。有实自体。德业所依。能为主故。此有九法。地水火风空时方我意。四大有二。一细二粗。细者体常。空劫散。住成劫二微合生一子。一子涉入二微量等。二子生孙。转成大地。坏时渐灭。皈本微住。空谓空大。时即时节。方谓十方。我即真我。意者。梵云。阿奴末那。此云微意。能生觉等。于五根门。数数回转。体有质碍。不能缘虑。言德句者。德谓道德。实家之德。有胜力故。此有二十一。色声香味触。数量一异。合离好丑。苦乐憎爱。愚智勤堕(雪山地有一论师。名为慧月。造十句论。云有二十四德。非论所对。今不叙之)。业谓作业。此有五种。取舍屈申行故。有谓大有。唯有一法。能令实有体性故(十句论名同句)。同异句者。有多常法。能令实等有同异故(十句论师开此为四。一异句。能令法别。二有能句。助和合句。能与诸果。其因令生。三无能句。遮生余果。四俱分句。遍在实德业。亦同亦异故。未生。已灭。更互。不会。毕竟。五无。彼论立为第十无说句。无体可说故。非六句摄。六唯有故)。和合句者。有一常法。能令实等相属不离。言多实有性。现量所得者。虽有多释。且取二义。一云。虽六皆实。实句之中。军林假故。唯初五句。现量得故。通言多也。一云。多言唯属现量。唯和合一比量得故(十句之中[山/貫]德业同及俱分句。是现量得。异和合有能无能无说。非现量得)。此论所破诸门颂曰。粗细大意碍。粗大德业迁(迁无常义)。细我常生果。余法此相违。此第四句。通对前三。谓六句中。粗细四大意是有碍。余法此相违(皆无碍也)。唯粗四大德业无常。余皆常也。细四大我。是常生果。余皆不尔(下论所破。准此应释)。

　　彼执非理所以者何。

　　述曰。第二破中有三。总非。返问。广破故。此初二也。

　　诸句义中(至)如菟角等。

　　述曰。第三广中有三。总破诸门故。相对别破故。略结颠倒故。初亦有二。此初常法生不生果门。谓常住法能生果者。即细四大真我正生。若助者。意及大有同异和合。比量如文(若依十句。德中十种。通常住者。亦能生果。非今所对六故)。常不生果。唯空时方。若不生正。虽通大有同异和合。然前量因既总相言有作用故。通破正兼。不尔。彼因有不定故(测云。若宗真言非实有者。即以真如作不定过。故言离识。非也。他比量中。无自不定故。但以返成唯识义故。言非离识也)。

　　诸无常者(至)有实自性。

　　述曰。第二无常。有碍无碍门。谓粗四大无常有碍。德业无碍。彼许瓶等如大地实。但军林等。为体可分。非实故得喻。破无碍中。除彼觉等。余为有法。无相符过。

　　又彼所执(至)实地水火。

　　述曰。第二相对别破中有二。破实有性故。破现量得故。初亦有四。一破实德业。二破有大。三破同异。四破和合。初有三难。此初实德不摄难。彼执坚等与地等别。触得所摄。身根之境。观云。父母极微。二微之子。非现量得。十句论云。三微所生子。方粗重德合。下说粗德合。乃色根取故。测云。唯除和合。余现量得。证云。以测为胜。彼宗不言色根所取方现量境。如德句中觉苦乐等。非色根取。而现境故。是则今云身根所触。唯破粗物。以细类粗。亦应尔故。例破量云。地水火三。应非有碍实句义摄。眼所见故。如青色等。反覆应知。

　　又彼所执(至)地水火风。

　　述曰。第二对无常有碍难。有碍常者。细四大意。难成无常。色根所取无质碍者。德业大有同异。难成有碍。彼宗色根。即实句摄。眼根而火。耳根即空(基云空取声时。于身起作用。名空耳根也)。鼻根即地。舌根即水。身根即风(细性皆常)。

　　又彼所执(至)如空华等。

　　述曰。此第三对离识无性难。然除觉等。余法为宗。若立觉等。立已成故。非实德者。除有法初。余五为宗。非有实等者。除有性初。余五为宗。初宗应言非实觉等。余德等法。应非离识有别自性。后宗可言非有觉等。余实等句。然略不简觉乐等也。一一历除。有六比量。除二三等。则有多量。然义势通。破六尽故。除相性初。而立二量。

　　彼所执有(至)唯妄计度。

　　述曰。次破大有有二。量破故。难破故。言离实等者。取德业同异和合。既总取故。无不定失。二量如文。次难破云。如汝大有。体非无故。无别能令有体之性。实等亦应尔。自体非无故。若离有体法有别令有性。应离五无法有别令无性(彼大有外不立有性。如萨婆多。依色等法。立众同分。而同分上。不立同分。故例破之)。测云。量破。谓汝实等。无别有性。许非无故。犹如有性。五种无句。应有别性。有无二中。随一摄故。犹如实等(此有二失。不顺论故。量有过故。谓五种无令有别性。违自宗故。随一摄因有不定故。谓有无中随一摄故。为如实等有别性耶。如有同异。无别性耶)。基云。汝有性应别有有性。许非无故。如实德等。以同异句应作不定。然非极成。故无不定。汝第十句无法之外应别立性。除大有等。有无二法。互相违故。如实德业(此亦不然。共比尚得以他法不定。况今他比。同异不定。故后破五无。第十句摄不违自宗。应成比量。然五种无。令无无性。违意许宗。不成比量故。如论文唯难破摄)。基述难意。有法虽非无。不自有故。须有有。然应无法不自无。无法之外别立无。此难恒齐。何方遣难。证师破云。有法体非无。有故有有性。无法体非有。无故无无性。以相返故。此答恒别。何乃破他。故今论中。但立量破(今谓不然。如无无性故有是有。无有无性。反应成有。如有难无无性有有性故成有。无亦虽无有性。有无性故方无。此破恒齐。岂无能破。故今难破。非立量破)。枢要云。破有句中。有四。一法自相相违等(非也。自恶立量。自出过故)。观云。离五种无。有别无性。有无法中随一摄故。如实德等(所立不成。实等许无别无性故)。

　　又彼所执(至)准此应知。

　　述曰。破同异中有二。量破故。难故。此初也。此有二例。一者以法破性。实等别性。名同异句。彼立量云。实性非实。异实故。如德。德性非德。异德故。如业。业性非业。异业故。如实。论主总非理定不然勿此。皆有有法自相相违过故。相违量云。汝许实性应非实性。异实故。如德。德业亦尔。然汝不许言勿此实等三性异实等故非实等性。二者以性破法。谓如前因。非但违成实等之性。亦令实等失三句摄。量云。汝实应非实句。异实性故。如德等。德业亦尔。展转为喻。故举三也。言地等者。实句九法。德句二十一。业句五性。各对自体。以法破性。以性破法。准前应知。问。以性破法。言地非地。岂不违宗。答。汝所计地非实句地。故无过失。基释如此(枢要更立比量相违。相违决定。文外别论非此所要)。

　　如实性等(至)唯假施设。

　　述曰。第二难破。假立性上。不别立性。唯实上应无别性。德业亦尔。若离实等有表实等性。应离德等有遮实等遮性。既无别表。云何有异(此顺文义)。测云。汝说实等应无别性。许同异故。如同异性。汝非实等应有非实等性。实非实中。随一摄故。犹如实等。离表性外。无别遮性。故今以量令有别体(表性为喻。令有遮性。基亦立量。意同测疏)。

　　又彼所执(至)亦非实有。

　　述曰。破和合句。言非有实等诸法摄故者。非是大有实等五句诸法摄故。下言由前理者。即此谓也。

　　然彼实等(至)如龟毛等。

　　述曰。第二破现量得中有二。一破所得。二破能得。此初也。许实等六是缘识外实有自体现量之境。然彼五无非离识有。故引龟毛成非彼境。反成但是。缘不离识。五根蕴相。非量等境。然略不立。返成比量。测基云。除德句中觉苦乐等。彼亦许此不离心故。若并立彼一分相符。若避相符。宗云实等非唯缘离识实有自体现量所得。还有相符。彼许通缘觉乐等心粗缘实等。非唯缘离识境心所得故。通简总缘之一分故。总言离识。不言唯也。既尔。此量依唯缘外。及总缘中。简取一分。缘离识境。以为量故。无诸过失(基测意同。又彼释云。若不言缘。离识自体。即属现量。即犯违宗相符二失。简持业释。故量缘字。此释非要。若依此例。一切比量。除言出过。即无穷故)。

　　又缘实智(至)如实智等。

　　述曰。第二破能得也。所得一量。能得六量。各有总别。影现应知。假合生者。基云。实智生时。合缘实上。大有同异。随所有德。缘德等智。皆假合生。故应如彼。非实智摄。若作此解。无独缘德等智可以为喻。必合缘故。有和合等。必有所有及所合故。今更释之。假合生者。显藉多缘智方生也。如缘实时假合真我。法非法行等众缘生故。前解。境必有多。方能生智。后解。境可唯一。藉多缘生。名假合生(同测二释。一云假合所缘。一云假合生缘。彼无许取)。证云。初义。但从正缘。名有等智。不从兼缘。故无过失(寂师设难。然不解论意。妄作虚语。故不叙之)。论言乃至者。显通破六。结文可知。

　　有执一(至)皆同此破。

　　述曰。第三破一因论。彼计此天。法身常遍。无别居处。其变化身。别有住处。诸非常者。必不遍故者。前量已成。非常为因。不遍亦尔。自受用身。虽遍非常。岂无不定。今入彼宗。立化量故。无彼不定。应一切处时顿生一切法者。既遍何不于一切处。既常何不于一切时。不生时处。亦应恒生。体无别故。如生时处。若谓必待欲及缘故不顿生者。违自论宗(测云自在天欲。基云。众生乐欲。初顺余论。缘现前时。大自在天发起乐欲。方生法故［之］)。纵待欲缘。欲缘顿起。彼因自在恒常有故。言本际者。过去初首。复有宿作因等非一。故论言等(勘广百论等。然自在等一因八师名及所计。如测师疏)。

　　有余偏执(至)待众缘故。

　　述曰。第四破声论。言明论者。先云遗陁论。今云吠陁。此云明也。明诸实事是非定故。余声有错。非常定量。婆罗门有如是计。梵王诵者。唯而非作者。唯婆罗门性口诵持。无别卷轴。不许余姓。设诵非正。待缘显者。声显论也。待缘发者。声生论也。显论二类。一计于一一物各有常声。如萨婆多所说无为。二计一切物上共一常声。计内计外全分一分。如因明疏。许能诠故者。声性虽常。非能诠故。无不定过。言余声者。明论之余。基云。声性合名余声。勿以声性作不定故。宗云。汝声非常声体。待众缘故。通对显生。唯言待缘。

　　有外道执(至)而体实有。

　　述曰。第五破顺世义中有二。执故。破故。此初也。如广百第二云。顺世外道作如是言。诸法及义大种为性。四大种外无别有物(测云。四大中精。能有缘虑。如灯光等。不同余物)。言不越因量者。本二常微。方边合住。生一粗色。色色涉入于二微。故言不起。既同胜论。亦兼破之。下举德句量而救故。但以胜论许有余物。此唯四大。为二宗异(顺世宗云。由唯有大。后死灭时。还归四大)。

　　彼亦非理(至)极微常住。

　　述曰。第二破中。非征可解。别破有三。因故。果故。双故。此初也。测云。胜论顺世。极微虽小。而有方分。同部部计。故初正破。后量遮破。基云。二师皆无方分。唯有圆得。故初遮破。后量正破。范云。胜论极微。许无方分。十句论说无方分故。顺世未必同胜论宗(今谓。基释应好。何者。若顺世计。一切极微有方分。何彼所成心心所法许无方分。若有方分。论所引喻。能立不成)。

　　又所生果(至)处无别故。

　　述曰。第二破果中有二。依言破故。依宗故。此初也。既不越因。应如一微。彼计常微非色根取。初子等色方色根境(基测传尔)。观云。依十句论。大性量德。三微果上。方名大性。故知子微非色根取。不名为粗。证云。虽依十句。不顺此论。既云果色不越因量。应如极微不名粗色。非色根取。便违自执。明知所生非难孙色。然望父母。名为粗色。非必大性。或可顺世不同十句。

　　若谓果色(至)虚妄计度。

　　述曰。第二依宗破也。谓一果色遍父母二。所遍非一。能遍名粗量等二因。名不越故。此中比量。易故不释。又果与因。下双因果。二因相碍而容果故。药入镕铜者。测云。水银等入铜汁成金(相似金也)。基云。鍮石之药入镕铜故。言谁许等者。基云。破意。但入沙铜空隙之处。非入微体。喻不极成。设许入体。或应离变。量云。水入沙体应离非一。水入中故。如二沙间。如此子微若入父母。汝一一微应离非一。许入中故。如水入沙。药铜二微。体不相入。虽居间隙。药合铜变。亦应果色。合极变交。杂量同故。如药变铜。是则汝宗父母极微。离故非一。如沙。变故非常如铜。言不许违理等者。不许得东即得西分。则违如前彼此一量。若得一分许得余分。则违世间现见事也。破彼实一。故不违宗。大乘以理无实一物。乃至一极微。亦无实一。是假立故。依宗正破名进。破彼转救名退。表结前故。

　　然诸外道(至)青黄等异。

　　述曰。大段第二类破。随类遍摄有四句故。此初句也。谓诸外道皆许有法各有二性。一总。二别。总谓诸法非无体性。别谓诸法自他别性。言有等者。等取别性。彼总别性。即大等法。故与故比量相违过言。汝大等法即有性故。应无差别。由此便亦违宗及世。彼许二十三法体同偏[(苠-(弋-、))*舌]违汝三德义别。四法相望有亦等故。破别性中。言色性者。变碍性也。汝五唯量。应无青等。即色性故。好色性者。亦与比量自宗世间相违三过。问。佛法二性岂离法耶。答。虽不离法。但假施设。自相共相不一异故。

　　二执有法(至)非眼等境。

　　述曰。第二句亦与三过。许有法外别有大有同异性故。今离六句体不可得。无碍德句色。非眼境故。无违宗。余亦准此。

　　三执有法(至)理定不成。

　　述曰。第三句离系子。露形。佛毁曰无惭。避前偏过。故作此许二性与法亦异。论主破云。还同前二。设救曰。前异体别。今异义云。二相相违。体应别故。犹如苦乐。设救苦乐体用相违。一异义殊。体不相别故。次破违故。次破云。一异体同。俱不成故。如广百论破此执言。一异二种。性相相违。而言体同。理不成立。一应非一。以即异故。如异。异应非异。以即一故。如一。性相相违。设许同体。汝一切法。皆应同体。若以别义施设一异。则如佛法。是假非实。

　　四执有法(至)勿谬许之。

　　述曰。破第四句。内与食为生物善。义不妄语。自欲存活。奸生他信。毁言耶命。避相违过。立言俱非。论主破云。返同前过。应不双非者。既有所表。应一定故。应牙相违者。遮必非表。表非遮故。言违自宗。决定实有者。非一非异。应施设故。

　　成唯识论学记卷上本

　　菩萨藏阿毗达摩古迹记卷第三末

　　　　成唯识论学记卷上

　　余乘所执(至)理非有故。

　　述曰。大段第二。破小乘执中有二。总故。别故。此初也。心心所法唯识体故。且不破之。然执识实。后当例破。

　　且所执色(至)非极微成。

　　述曰。别中有三。破色故。不相应故。无为故。初亦有三。有对故。无对故。双破故。初亦有三。正破故。释难故。申正故。初亦有二。执故。破故。此初也。萨婆多云。五根五境。为有对色。无表无对。大众部等。有对同前。彼说无对。谓身精进及身轻安。上座无表。胸中内团。若依经部。定境界色。名为无对。

　　彼有对色(至)非实有故。

　　述曰。破中有二。立宗故。成因故。此初也。然此假实。基云。四句。经部十处粗假细实。大乘世俗粗实细假。萨婆多等。粗细俱实。一说部等。粗细俱假。诸有对色定非实有。各对萨婆多。若对经部。许根境假。犯相符故。能成极微。非实有故者。对经有部随一不成。故下成立。

　　谓诸极微(至)实有不成。

　　述曰。第二成因中有二。有碍无碍门。有无方分门。经部云。极微有碍亦有方分。以是色故。四尘极微同处涉入。虽无妨碍。而有触碍。二处极微有触着故。有部云。极微无碍。亦无方分。以微圆故。四尘极微各别处住。虽不触着。而有妨碍。于一住处。不容余故。虽有多部。不出二途。论文所破准此应配。难发影者。行聚色体。即极微故。言必有上下。乃至涉入应不成粗者。即二十论颂。极微与六合。一应成六合。若与六同处。聚应如极微者是也。言若尔便非障碍有对者。依俱舍论。有对有三。一所缘有对。谓心心所于自所缘。二障碍有对。谓十色界自于他处被碍不生。三境界有对。谓十二界法界一分。谓有境法。于色等境。彼唯许聚障碍有对。如极微不成有对。

　　五识岂无(至)为所依缘。

　　述曰。第二释难中有三。总故。别故。结故。此初也。诸小乘问。有对色不成。岂无五根境。论主答云。虽有识变。谓第八识。由色因缘。变似眼等五根相现。八及五识。由色种力。变似色等五尘相现。随应以为所依所缘。

　　然眼(至)等识。

　　述曰。别释有二。依故。缘故。此初也。谓眼等根本识及定虽现量得。出定散心。必非现得。但以功能比知体有。此但识上似色功能。非是心外大种所造。外有对色现既不成者。基云。有部所计微聚皆实。经部所计微实聚假。说假部计。处门聚假。蕴门体实。一说部计唯有假名。此等妄计理不成故。大乘所说如第四卷。

　　此眼等识(至)为所缘缘。

　　述曰。释所缘中有二。此初立正。

　　谓能引生(至)此所缘缘。

　　述曰。后破邪中总定别破。除正量部。此定余部。谓诸部云。诸识必作似境行相(即大乘相分也)。能生似境行相识者。汝等共执彼所似境。此是能似识所缘缘。

　　非但能生(至)所缘缘故。

　　基云。自下破执有四。一破正量。二破经部。三破古萨婆多。此初也。彼云不立似相直取前境。境但生心。名所缘缘。测云。论主叙诸部意。谓我所立不同正量。勿因缘等亦所缘故。三藏存此。

　　眼等五识(至)能生五识故。

　　述曰。此破经部。经部欲异正量部故。言五但缘和合假相。识但似彼和合相故。非实极微为所缘缘。五识上无极微相故。谓所缘缘必具二义。一有体能生心。二相于心中现。彼诸部云。既能引生似自识故。生心相现为所缘缘。然经部等理阙缘义。以无体故。萨婆多等阙所缘义。相不现故。由此论主如次。依观所缘缘论破彼执也。非和合相已下。定宗非定。自许非实有故。彼和合相既非实下。方以量破。缘无体不变影故。如观所缘缘论颂曰。和合于五识。设所缘非缘(设谓纵许非实许假。是五识境。故言设也)。彼体实无故。犹如第二月(翳眼所见第二月相。基云。但如前于五非缘。非彼宗许五识所缘)。然第二月。依瞿波论师二十唯识释有二解。一云。唯意识得(依此如前于五但喻非缘缘义。非设所缘)。一云。眼识亦缘。但执实等方是意识(依此双喻。设所缘非缘。基测并云。护法如初。如对法记)。

　　非诸极(至)非五识境。

　　述曰。破本萨婆多欲异经部。无体非缘。言和合位。一一极微展转相资。各作依缘。有实体故。然非散微。故今破同观所缘论。如彼颂曰。极微于五识。设缘非所缘。彼相识无故。犹如眼根等。破转救中。和合相者。诸极微上起一大相。破意二位同极微故。

　　有执立等(至)为此识所缘。

　　述曰。破新萨婆中有二。执故。破故。此初也。谓众贤言。极微散时非五识境。共和集时皆有二相。一本微圆相。二新和集相。且七微合。彼七粗相一一皆与七微量等。然七极微不相涉入。七种粗相更相涉入。如经部宗大造相入。然彼粗相与极微体无别生灭。无异体故。又此粗相唯现在有。非过未有。不同细相。以相粗故。识有此相。故此与体是所缘缘。

　　彼执不然(至)一切境故。

　　述曰。第二破也。言体相一者。量云。和集位相非五所缘。极微相故。如散微相。次破觉相。如观所缘瓶瓯等物大小等者。能成极微多少同故。缘彼觉相应无差别。彼转救云。安布异故。粗相皆似安布总相。故次破云。各各应舍本微圆相。若言不舍。即不成粗。既汝极微许是色处。何粗相识缘细相境。若言粗相即微相故。粗行相识即名缘细。理亦不然。勿色相识名缘声故。是则一识应缘一切(破觉相未皆是难破。非立量破)。有难大乘。黑白虽相违。眼识许顿缘。粗细虽不同。通缘有何失。粗细虽有异。而同自境处。声等处各别。如何例粗细。证云。青等虽相异。俱粗眼识缘。极微相至细。粗细不并缘。一微非五缘。和集得说缘。声微非眼境。相资可说缘(此不尽理。若彼转救有粗细行如第六识双缘粗细。何难余识应缘余。不解论意。致斯问耳。谓缘黑识虽亦缘白。不以黑行。即缘自境。然今所难以粗行相取细相境。难以色行应取声等。行相违境［此］问故)。

　　许有极微(至)真实极微。

　　述曰。第三结破。纵许极微。尚致上失。况就实义。无实极微。

　　由此定知(至)非极微成。

　　述曰。前门第三申正。见托彼生。显其缘义。有体生心故带彼相者。显所缘义。相于心现故。顿现一相。谓假似一。简多微合。非谓实一。以得此边不得彼故。既非实一。有应施设极微之理。故假想而非颠倒摄(因此大小。基师广述。西方二释。一云。眼识亦缘形。假缘处自相。故为现量。一云不缘。如对法记。故今不叙)。犹有方分者。基云。方即分也。若论细分。有方无分。三藏云。瑜伽第三云。假立极微。理实非假。熏成种子。非极微处假分折故。义说假耳。测云。今解如论。是假假相折。离眼等外无别极微。如长等故。如缘长等故如缘长等必带青等。缘极微时必粗相现。基云。半半破之。渐次除粗(今谓。三藏基释为胜。极微虽细。即青等摄。体实有故。分折行相。缘含一类。如前粗细。理相违故)。

　　余无对色(至)真实色法。

　　述曰。大段第二破无对色。总破如前。大众上座经部有诸无表故。初量曰云是此类者。色摄故也。测云。法处实色同经部宗。皆是无对。问。变地为苏酪。如何无对耶。答。定变有二。一者有对。二者无对。若法处色。即是无对。变为色等处。即是有对(此释非理。无色界泪既有见对。彼界应有色处色故。然瑜伽云无见对者。如对法记)。

　　表无表色(至)不可得故。

　　述曰。第三双破有对无对。于中有二。初依理故。后依教故。初亦有二。表故。无表。初身表中。初言形者。萨婆多也。彼计实形为身表故。转救谁言。形可分折。长等极微性实有故。积形性微即名表故。破汝长微应彼长性。微圆等故。如短极微。如观所缘缘。极微量等故。形别唯在假。折彼至极微。彼觉定舍。

　　若言是动(至)应非灭故。

　　述曰。破正量部也。彼云。业色初起名生。后尽名灭。中间名住。事业未竟。无生无灭。故作业时有实动义(彼宗定无刹那灭故)。基云。依论量云。彼无实动义。才生即灭。故心心所(彼许心等刹那即灭。无动义故)。彼不许曰随一不成故。次量云。汝说业才生即灭。不待因故。如心心所。彼复救云。如萨婆多。法灭待灭相。不待外缘。我部色等灭待外缘故。不许因故。次破云。汝所立灭应非是灭。以待因故。犹如生等(此难意云。生违于灭。待因而生。灭违于生。应无因灭。此后二量。测师顺论。展转救故。连环破尽)。

　　若言有色(至)定非实有。

　　基云。此破日出论师。佛法去世后一百年中。北天竺怛叉翅罗国。有鸠摩罗多。此云童首。造九百论。或造喻鬘论。集奇喻事。名譬喻师。四百年中。经部始出。以彼为宗名经部本。时五印度各一师出。时人号为五日俱出。名日出师。今所破也(测师亦同)。然范师云。有言日出即譬喻师非也。婆娑百二十二云。譬喻者说表无表业无实体性。正理论云。譬喻宗唯许思为实业体。岂今所破。成业论云。日出表业实有。岂即彼宗(此释有理。俱舍业云。经部身表以形为体。但假非实。身业即以思为体故)。非显香味类触应知者。显色香味非是表色。无表示故。唯无记故。如触处风。

　　然心为因(至)假名身表。

　　述曰。示正。唯依青等。似动名表。随心善恶。实唯无记。识变手等简有部等。生灭相续简正量部等。似动表示简日出师。

　　语表亦非(至)于理无违。

　　述曰。测云。明语表中。婆娑十五云。声闻多刹那声。能说一字。佛一刹那声。能说一字。由此基测。并除佛声。唯破余语。必多念故。应相续假。佛地论云。一刹那声具名句字。说一切法。不同小乘。测云。据实语表是发动思。非也。思唯所表。非能表故。但以色声表内思故。由此三藏四句之中。发表之思。为第四句。

　　表既实无(至)理亦无违。

　　述曰。第二破无表之量云。汝无表色亦非实有。色所摄故。喻如表色(随一摄因亦得)。申正义中。先总标。言思愿者。测云。此中思为愿体(下第九云。愿度即慧。又解。欲胜念三法为体。瑜伽云。菩［萨］心者。决定希求为行相故)。然定道戒是思非愿。别解脱等亦思亦愿。为摄定散。总言思愿。唯依善恶时节分限。不依无记。劣不胜故。

　　谓此或依(至)增长位立。

　　述曰。别释有二。此散无表律仪依善。不律仪恶。处中通二。胜身语者。基云。简不能引无表。观云。简处中业(非也。瑜伽云。处中亦有无表故)。受善恶时。发业之思所熏种子。至具缘时。已有止恶作恶分限。如应名为善恶无表。言增长者。未成佛前。简前及后。谓加行时。种未增长。及后舍已。种不增长。但中间时。刹那刹那。七支倍增。此中萨婆多云。初念唯有一具七支。至第二念更生七支。前刹那支落谢过去而有得之。如是展转及至未舍。得未曾得。先已得者得而不失。而不现行。大乘三义。若难陀宗。基云。念念种子体新倍生(测云。彼宗二释。一云如前。一云。唯用增长说未曾得。自许用增为胜)。若月藏义。基云。体虽不增而功能倍(测师亦同)。若护法义。二师传异。基云。唯取新熏。不用本有。力不及新故。然此新熏亦唯用增而体不增。既无能熏。种不起故。测云。通依新旧二种。势力等故。共作因缘生果故。然护法宗分成两释。一云。求戒方便思种有三。一新熏种。二法尔种。三由熏力。于法尔上传生种子。第三羯磨更生二种。新熏传生。依上五种。假立七支。至第二念。更生二种。新熏传生。于上七种。假立无表。如是增长名未曾得。一云。由熏习力。于法尔种令用增长。第三羯磨唯有二种。谓依新旧假立七支。至第二念。前二种中。有胜止用。更立七支。乃至未舍念念用增(自许后胜。传生种子无所用故。不［重］生种不应理故)。问。初起无表。为依一思所熏种立。为依七种。测解云。依一思种假立七支。总斯一身不作恶故。如定道戒依一现思。由愿第三羯磨之时。起染或无心皆得律仪(前已熏种。后缘具故)。一思所熏亦有两释。一云。一体一能熏故。如义法执一体随用。断有前后。此亦一种假立七支。一云。七体随用熏故。且如眼识缘青等时。一熏多种。理亦应成。犹如双观正后二智。于一慧体熏成二种。观云。后义难解。眼识二执随境可尔。证真如思何熏七种。道戒既尔。别解例然。故于一体假立七支。证师救云。定道无表。无期愿故。不熏七种。别解愿力熏七种故(今谓。七支二执智等皆熏。于理为胜。如佛地论第七明同体二执云。体虽无二。而用有别。由此熏生一种子体)。寂云。相传或种体增。或用增长。如有部说念念得未曾得。深违大乘。必由能熏。种体及用乃得生长。若自然长。何修身或。则无一生成下品者。证师救云。虽无能熏。用增何失。如随愿往生经。在生无信。七分护一。若有信者。令分而得。虽彼巳者不知不重。彼种起用生善处故。又信增者。但数增多。不成胜品。故品恒定(若不成胜。何须期愿增长戒耶。今谓。三人如三品受。各谓无失)。范云。第三羯磨入无心等。事虽已竟。皆不发或。遣使煞生虽今已终。不执未成。闻执喜心方成业道。证云不尔。彼出无心。喜方得成。无可准故。说由方便。或无间死。或后时死。无说执故。枢要云。此增长言除佛说余。由佛表。虽是曾得。既极圆满。愿不厌故。余遇违缘愿既萎厌。更不新起。名为舍戒。证云。舍戒已后。若无防无用。引异熟用亦不得有。无别用故(今谓防用非即引熟。无漏［或］虽防不招异熟故。或非善得。熟而无防用故)。菩萨律仪。通制三业。何故唯言发胜身语。法苑三释。然存意业。唯表为胜意业唯表为胜意有无表。文证故。虽言意律仪。未必有无表。如瑜伽说。能起律仪。然三藏云。据实意业具表无表。现思为表。防非无表。然诸圣教隐故不说(今谓。若基都无防用。便违正理。誓愿所引恒引恶故。若有防用。而百法中不立别法。故言无者。理必应然。是则亦有防贪等用。故三藏云。有意无表。而百法中无别法。基师解云。意无无表。何者。思上［引］起身语色用。心上色用改自性故。别立法数为法处色。思防贪等。以心防心。心上心用。不转本性。不别立为法处数故)。

　　或依定中(至)故是假有。

　　述曰。第二明定无表。基测皆云。此二无表。依现思上立定道戒。不约种子。随心转故。虽依现思。不能示他。名为无表。萨婆多云。定唯有漏。道唯无漏。大乘无文。测云。准义定通二种。道唯无漏。勿八地上无定戒故。于一现思。义说二戒。二所引故(思体虽一。功能二别。如别解脱。应无妨故。道相应思。虽发身语。而非表无表发。如身语身语思。然为自表即坏。此立正语业命。无表色故。三藏云。为第三双句)。基云。此定道戒用增非体。证云。依文散心无表即言增长。定道唯言止身语恶。知但止恶立为律仪。不由增长。无誓愿故。既皆依思。何名为色。测云。防色故假立为色。如显扬云。律仪依彼不现行法。假立色性。问。不律仪色应从所防善色名色。何故彼云依现行法。建立色性。有言。各具二义。影略说故(不顺教［现。现］者受思。唯专求作。不誓止故)。有言恶劣无防从能发立(此亦不然。欲界恶胜故。又从能发立色性者。不解论意。论意从当所发恶业立色性故。如善求止恶求作故。灭定等难如本母释)。

　　世尊经中(至)反似色生。

　　述曰。第二依教。文相可知。但言非色者。实善恶性方为业故。测云。思有四种。一审虑思。是远方便。二决定思。是近方便。三动发思。正初发业。四刹那思。与身语俱转。然唯第三名身语业。余三意业。第四于动身语劣故。审虑决定意相应故。名意作动。意故名业。即通邻近依主二释。前七业道亦思为性者。身语即糸色声为性。身语之业思为性故。问。若发身语思是业者。表无表中何者所摄。基师答云。非表无表。不示他故非表。自表知故非无表。应作四句(法苑云。三藏出也)。有唯无表。谓别解脱无表。有唯是表。谓散身语。有二俱是。谓定道思有二俱非。谓身语思。此义应知(枢要广辨表无表义。然顺古迹。如喻伽记)。

　　不相应行(至)分位假立。

　　述曰。大段第二。破不相应中有二。总故。别故。初亦有二。申正故。破执故。此初也。心心所体用不可得故。知非实有。此中意也(基师立量。不顺论意)。测云。依色等立十四法者。得等七通色心心所。谓得非得。同分四相。名句文唯依于色命三无心心所。

　　此定非异(至)非实有体。

　　述曰。第二破执有三比量。言此者。即不相应行有法无异。不引举之。基测并云。三量重破。证云转破。谓初比量。若别立言异色异心。各有不定。若合立者。即法自相及法差别。相违因过。初相违云。不相应行异色心等。有实体用。许蕴摄故。如色心等。喻有二义。一色外无别色。心外无别心。论主取此破。二色外有色。心外有心。取此相违(此定不尔。若依此义。无不尔故。如破胜论粗四大言。若有质碍。应折非实。若无质碍。如心心所。应非离此有实自性。此等诸量皆同此破。心与心所。体用各别。然总立故。如非无过。谓此量意。此非总异色心心所有实用。许蕴摄故。如色心等)。彼法差别相违量云。此定实有。许蕴摄故。如色心等。直言实有。不言异色心等。故非言显为差别过(此亦不尔。此实有宗。因于何义。若不异色尔便违自宗。不成相违。若违色等。即言显宗非差别故)。又云。为避法差别过。立第二量。相违决定。外人于此更作法差别相违云。不相应行。定非假有。因喻如论。故立第三相违决定(今亦不尔。相违决定对无余过。前差别过不成量故。谓彼量意异色心等。实有为宗。则彼因喻所立不成。论第三量。若成假。应以龟毛作不定过。然唯粗实为宗无过。余色等实所不摄故。如军林等。非实体也)。又云。若彼立实破假。量云。不相应行决定实有。五聚法中随一摄故。如余四法或不相应。定非假有。相用别故。如色心等。解云。二量皆有他不定。及喻他所立不成。大乘许色心所无为。有是假(此不尽理。若彼因中除大乘假色心所等。余五聚法随一摄故。相用别故。即无不定。是则应作相违决定不相应假。余实不摄。许非无故。如瓶林等。正理五十云。瓶是实假。军材依假。假故皆得喻)。

　　且彼如何(至)显得非得。

　　述曰。第二别破中有三。基云。初破本萨婆多十四不相应。次破大众部等。第三例破成实论师无表戒等。初有六段。一破得非得。二破同分。三破命根。四破三无心。五破四相。六破名句文身。一一皆有四文。总问故。略答故。广破故。申正故。此初二也。

　　经不说此(至)非得亦无。

　　述曰。第三破也。彼宗不许成他非情。故以七宝例成假说。汝善等法应非实得。得契经说有成熟言故。如宝(若大乘义。自识所变。为所用故。设他非情现行熟。基解如此)。外救非例。善恶非必唯现在故。破云。离现理非有者。所成之法。虽不现行。必有彼种方为成故。无为虽非现在世摄。不离现法。体令有故。若言能起等者。基云。婆娑二说。得于所得。能起不失。婆沙本意。取不失因。生能起法。非得能故。然初遮破。应起无为。许有得故。非情不起。许无得故。未得已失者。测云。唯破未来来得已失。以过去已失。共许不生故。基量云。未得之法易界地等。已舍之法应永不生。无能得故如龟毛等。彼救未得已失。现虽无得。彼皆许有俱生得故。后时起者。汝大小生便为无用。汝许俱得为生因故。又且一识具三性得。应顿现前。曰顿有故。证云。约法前得。唯破未来现成彼得。应顿生死过不重生。现已生故。基云。若法由有前后得等生者。应一切时顿生三性(此师通约三得破之。过去法后。未来法前。现前法俱。许一时成。既皆能起。各应生故。彼宗不许。过去法前。未来法后。过未法俱。现亦成就。然今难意应一时成。自相续法现有体故。又过去法永不重生。彼法后得亦应无用。既各具得。何不许三世顿起)。若待余因得非能起(大乘种子待缘生果。何待余因得成无用。彼有作用实能生。大乘不尔。和［尔］似生故。证解不决)。破不失中。若离有情。实不可得者。可成法聚。名有情故。故于起不失得俱为无用。基云。非得非有得。相违立故。如得(随一摄［旧］)。

　　然依有情(至)未成就故。

　　述曰。第四申正。可成法者。简他根等。及自相续已伏断等。言已伏者。如定伏染耶见损善。杂集论云。成亦不成。虽体成就用不成故。净月释云。论说粗相。若细应言。若世间道。离欲生上地异生。于欲界末那识。烦恼俱成非不成。六识中分别烦恼。俱生中微细烦恼。亦成不成。如九种爱生等(准此明知自体爱不可伏。然此梵本不顺本论。生得善种说唯成自地。必无容起他地故。义末那亦应尔。唯起自地故)。言断等者。永害随眠。及成佛时。所弃舍等。体不成故。或得果时所舍。向时退失。现法乐住等时。用不成故。此类众多。简斯等已。取自身中余所有种及彼所生自他身器。一切现行。随应名为三种成就。伽五十二。开种为二。合现为一。显扬翻此。一切种子。皆名种成。现行开二。加行及非有差别故。杂集自在合取种现。非加行中。开种现二。基云。种现自在皆通有漏。若无漏法。唯后二种。基测并云。大乘经部。唯法俱得。过未无故。无前后得(至得所依。如对法记。非得所依。如瑜伽五十二说。基此疏解不尽理故)。翻此假立非得名者。测云。如得三种。此亦有三。翻对立故(设法前等。唯法前后。若法现前。非非得故)。异生性者。三藏云。执诸异见而受生故。同证圣智。圣名同生。故十地论。凡圣二众。如次名为异生同生众。于诸圣法未成就者。如五十六。依未起一切出世圣法分位。建立异生(此一切中都无所得。立异生性。谓一切别别不得。勿入见道。未得修道。亦异生故。二乘回心。三藏云。亦圣非圣。已舍烦恼。未所知故)。枢要云。无性二障。通障三乘。并名有覆。不同二乘(此意知障生空种现。皆不能障。望彼无覆。望法空品。设不障种能障现行。犹名有覆。况无性障。皆障种现。合不得有。何非染障)。又云。一界成三界种皆得生现。一身应名三异生。解云。取与第八识同地者(诸疏广说要唯在此)。

　　复如何知(至)假立同分。

　　述曰。第二破同分也。破中有二。初破本宗。后破未许。谓本宗云。若无实者。即缘界趣及四生等。同智同言。无由得起。无不生心。要缘有故。基云。汝宗草等应有别同分起。同智言故。如人天等。无翻应知。如俱舍云。何因不许有无情同分。诸谷麦等。亦有自类。互相似故。又诸同分展转差别。如何于彼更无同分。正理师救初难量云。同分在内不在外。以异熟故。如趣生等(安慧俱舍释云趣。生唯异熟。在内不通外。同分通等流。必应通内外。彼因便有不遍宗过。如说藂林。皆有思虑。有睡眠故)。正理师救后难量云。同分无能。同以能性故。犹如四大(谓如四大。更无能造。安慧破云。彼所说因有不定过。四相虽能。有能。相故)。言未计者。正理师云。人天等类。各于自类同分为因。起同事欲。草木同分。无同事故。欲知彼上无实同分。破言。但以宿习。彼处起彼处欲。何必同分。申正义言。依有情者。基云。且说胜所依处。以理而言。非外无也。测云。唯依有情而立。不通非情。非情劣故(萨婆多云。唯依有情。此有二说。旧萨婆多唯立有情同分。不立法同分。世亲已后具立二种。如俱舍第五。有情同分。谓趣生等。复有法同分。谓蕴处界。若经部宗。通情非情。及法同分。大乘二说。基存通有。测存唯情。理基为胜。测守文故)。枢要问。有为相似假立同分。择灭相似。许假立耶。答。不然。有为体开相似。择灭无体。复无用故。真如是一。无相似故(此意有为假虽无体。而有用故。然俱可言。无为由无相似相然)。测云。若依唯有情义。唯是无覆。至佛唯善(唯依第八识建立故)。若依通法皆通三性。

　　复如何知(至)假立命根。

　　述曰。第三破命根中。应比离识无别命根者。𤏙即色故。量云。命根应非离识。寿𤏙识中。随一摄故。如色中𤏙。受非识及名异识实。答外难言义别说三者。谓识及似𤏙及种故。如一精进义分为四。外难。无心随识应无。内答。如识亦不离身。外难。若尔何名无心。内答。由灭六转识故。小乘伏难。命根同分为总异熟。既命无等趣生体。何故言本识足为彼体遍简五识。及诸色法恒续言简第六意识。异熟言简第七识等(必具四义。如第三卷)。言依亲生此识种者。测述二义。一云。通依心心所。名言种立故相应。若唯依心。应意处摄。然如唯识。总言心种。亦无六种命根之失。如一同分。依多法故。瑜伽自体。扬。六处。说命所持非立命处。一云。唯依识种而非意处。意命二根义用别故。基存后言。但依本识自体分种。简相应法。彼法处故。如显扬云。六处住时。即第六处名言种故。不取现行。非根本故。此依何种。测云。新熏一命根故。或依二种共生一识。势力等故。然非二命如同分故(诸教不同如对法记)。枢要问曰。命若唯种。何故地狱八现种成。答。通论八故。非命有现。又以所持处为现。佛由愿力。余由业力。持一期位。立为命根(今谓功能现前。简不生现。余种子故说命现行。或彼通依种现立命)。

　　复如何知(至)假亦能遮。

　　述曰。第四破三无心中有二。破执故。申正故。此初也。不引圣教。理为量故。如俱舍云。如是二定应言实有。能遮碍心令不生故。汝无色定应有实法。异色心等。而遮所厌。二遮定中。随一摄故。如无心定。彼既不尔。无心亦然。二遮定中。随一摄故。岂难假既不定。实亦何妨。测云。非例。灭心能厌灭。可立别法。遍色能厌存。故不别立法。外云义同此释故无者。解云。汝遮必实。二应俱有。义假施设。有无心定。基云。外难。厌心入无心。无心即心种。厌色入无色。无色应色种。云何心种。解云。色法唯所厌。无色非色种。心法亦能厌。无心故心种。外曰。义同。心通能伏灭。别有法碍心。色法唯所厌。即以心碍色。基设多言。终不决难(今谓如前唯立量破。故以少分相似为喻。若难破终不可齐。大乘亦有此不等故。就大乘中。二定［相］如本母释。喻伽记会)。如堤塘等假亦能遮者。基云。萨婆多云。极微实法乃不能遮。此极成故。今引为喻。岂不彼遮即色等法。如俱舍云。无想异熟。是实物有。能遮心等。如江河。测云。彼喻别物能物遮。非喻遮用。必是实法。设救瓶遮即色等用。理亦不成。执有对色。即极微故。如诸极微应无碍用。

　　谓修定时(至)亦非实有。

　　述曰。第二申正。婆沙云。灭定加行。具有三心。一相二微细。三微微。初二远加行。即当此论渐细渐微。第二近加行。即微微心。基云。转识系不现行。依此一期无心分位。假立二定。言无想定前求无想果者。基云。微微心等诸明了心。求无想果。将是涅槃所熏种子。招阿赖耶。即此种子。无心已去。招彼无心别异熟果。又解。微微心前明了。招总微微感别。二种种子各招一果。然微微种转为无想定等故。前解为胜。测云。微微心熏种感第八异熟。极增上故。如五十六。谓能引发无想定思。能感彼异熟果。而无想定不能生果。假法如无无生用故。彼无想天亦非所生。假无别体不别生故(此因不好。别解脱戒。身语业假许感报故。命根虽假。业所感故)。观云。各别感果。如煞加行。招三恶苦。正断命时。根本业感人天短命。后起能感外器衰顿。准知此因加行时种。皆感总果。无心位种招无心果(加行根本。后起别感。无教为证。一根本时通感三果。理无违故)。证云。既云能发无想定思。能感异熟。不分总别。明知一思通感总别。所依异熟。传说有二。一云。依第八现行识假立。无想异熟心种上立。测俱叙二。基许取后(二定既依［灭］心种立。此亦应尔。唯论第七依转识种。立无想事。枢要问答。不要不叙。依瑜伽记)。

　　●论本卷第二

　　复如何知(至)乃至广说。

　　述曰。第五破四相中有三。问答故。破执故。示正故此初也。此经可言有有为之三有为相。上有为言所相色心。下有为言三能相故。一生。二灭。三住异。如五十二。由一切行三世所显。从未来生。入过去灭。现在住异。是故世尊。但说三种有部。证云。既说之言。七转声中第六属主。是依士释。故知离法别有相体。非无异法说之故言。故谓诸法上有种种义。此三表法是有为义。故经重言有为相也。量云三相应有别体。属主声故。如天授之衣。

　　此经不说(至)应异所相。

　　述曰。破执有二。体故。用故。此初也。第六之声。有不定过。色心之体。即色心故。测云。体相用三合名为色。别属于总说属主言。外人救云。三能相体非即所相。说能所相故。𤏙表如火等(基测因云。是能相故)。故以竖相及无为相。作不定过。彼许不生不灭等相。离所相法无别体故。基量云。汝无为相应离体有。说相言故。如有为相。返作有为。比量应知(宗既言汝不违自宗。然因不定。坚等异品亦说相言故)。测云。无为相体。应异所相。为无为中随一摄故。如有为相体应无别体。为无为中随一摄故。如无为相(初量违宗。不言汝故。此因可言为无为相。若通所相。有二过故。一不成过。既异所相为因。非宗法故。二不定过。所相二法。为无为中。亦随一摄。离彼所相无别体故)。证云。有人于初量作差别过云。无为相应立假不相应。为无为相中随一摄故。如有为相。还违自宗。故非相应。然第二量不离此过。谓有为相应非假不相应。为无为相中随一摄故。如无为相。故准例破。非立量破(今谓不尔。不相应摄立歒共许。唯其假实言现［净］不尔。论说如色心等。无别体用。此亦应非不相应聚。彼既不尔。此云何然)。

　　又生等相(至)如何俱有。

　　述曰。第二破用有三。本故。末故。双故。基云。此破古萨婆多。用前后起(彼云。生相未来。体用俱有。住等三相。有体无用。流入现在。生唯有体。三体用俱。然有前后。先住取果。次异衰法。后灭心用。故难齐兴)。量云。汝生用时三亦应起。体现有故。犹如生相。住用时等。皆应准此。若用相违。体亦应然。不离用故如用也。

　　又住异灭用不应俱。

　　述曰。自下破邪计也。正理师云。住异灭三同一时用。故立量云。现在三相用不应俱。以相违故。如生灭用(彼云。生在未来。令法将有用。流入现在。三相顿用。住令取当果。异令法弱前。有为法尔。势力羸劣。不及前故。但由余缘。有法增长。灭令作用至后念无。翻生相故)。

　　能相所相(至)不可得故。

　　述曰。第三双破(基云。破新。然理故。测双为胜)。于中有二。此初纵有去来难也。言无别性故者。基云。彼计用离体外无故。令用如体。亦本末九。有外返难。现具诸种。恒应生现。所待缘种。亦现有故(基证难解。不离遣疑。依本母释)。因谓因。缘即三缘。待因缘故。用前后者。二过。一缘应非本有。便违自宗失。二但因缘所生。生等无用失。若体恒有而生等合。汝无为法亦应有合。体同恒有此合彼不差别。所由不可得故(基解不如测故。不叙)。

　　又去来世(至)进退非理。

　　述曰。第二成无去来难也。因中双简现在无为。为避不定过。单即过故(正理五十一云。又去来世外实非无能缘。彼觉有差别故。如现在世声等。诸法非有法无差别故。缘彼不能起差别觉。解云。譬瓶等不定宗。不言实有故。今对作相违决定)。测云。既定世已依训释破。未有而有名生。宁在未来。已有还无名灭。应非现在。翻覆应知。基云。生灭体相违。生法体是有。灭生相返故。灭法体成无。灭体若非无。生应非是有。又灭既无。便违于生。住既是有。不违于生。基云。令灭住违。宁执同世。生住令有。何容异世(前体顺违。后用违顺)。测云。依宗出过名进(纵许出过名进［集］理而破名退)。

　　然有为法(至)皆是假立。

　　述曰。第三示正有二。刹那。一期。如文应知。表异无为。假立四相。谓表示标印义故。所表共许。能表四句。一四相皆有为。如萨婆多等。二四相皆无为。如分别论师。有为羸劣。应不能相。无为性强。故能相法。三二种俱有。如法密部。三相有为。灭相无为。能灭法故。四二种俱非。如中论云。三相有为。能作有为。是无为能作有为相。二俱不然。若生是有为。则应有三相。若生是无为。何名有为相(云云)。今同初句。而假实异。无第二生。不生假故。不同有部九法俱起(谓二四相及法为九。大生生八。谓法三相及四随相。生生一。谓唯大生余相准此)。表此后无为相何失者。基云。即现在法于后无时。名之为灭。假言过去外无实非也(但曾有义为过去世。非过去体有无义故。若今无义名为去来。过去未来。应无差别。故后无义立为灭相。假言此相属过去也)。测云。灭相是假。依何假说。若说现在。应依异世。若是过去。便无所依。解云。如比量中立法无者。彼因依无亦得成立。灭相是无。依无何失(此显依今无法假立。依曾有法立今无故。非今无义为灭相依。其无即为灭相体故)。观云。此解虽无思世相依之失。违论后无及有为相。已灭如龟毛。应非有为故(非也。此云无时。瑜伽云。一云。刹那有初立相。于刹那后复有第四有为之相。广百论云。本有今无名灭。不言本有后无故。然此论文。望曾有依今无名后。后无非恒。宁非有为。如理门云。本无今有有已还无。有无非恒。故言无常。龟毛等［不］彼恒无故)生表有法先非有者。证问答云。生表先非有。有时名表。灭表后无是。有时名表。生名为有。有时表先无。灭名为无。无时表后无。谓未灭时无未显故(护法。同时所望既异。故表不同。不同胜军。现在刹那。亦有前后。如说极微有方分故。谓先生后住。前法时。后法即生。生住同时。因果相续。是如断道在生相。所断烦恼即在住相)。

　　复如何知(至)何用名等。

　　述曰。第六破名身等有二。破故。立故。破亦有二。总故。别故。此初也。量云。汝实名等非实能诠。异声实有故。犹如色等。外若难云。汝假名等。应非能诠。不离声假故。如四相等。证云。语声诠用假立名等。义许除声更无能诠。既有相符。于我无过。汝不许声。便与至教及世间违。谓声能下破已生理。依俱舍论。有部二义。一声能生名句文身。如根生识。二声能显名句文身。如灯照物。今且破生类显不成。基云。汝许生名等声定有屈曲。此屈曲声。是能诠义。何用离声外别有等(测师亦同非立量文。证师立量。然不称理)。

　　若谓声上(至)别有实体。

　　述曰。已下别破。正理师救。屈曲即名等故。破汝色上形量屈曲。应有异色法处实体。色蕴上屈曲故。如声屈曲。论意返显声上屈曲。无法处实体。色蕴上屈曲故。如色屈曲(基测意同)。证云。后量法差别过。谓声曲。应非离声假法处摄。因喻如前故(今谓不尔。虽屈曲依假立名等。而非屈曲即名等故。基谓屈曲声状属声。依此更立能诠分。何以知然。且一［韵］声别诠九义。既一屈曲九分位故。广成此义。如本母释。屈曲屈声。非不相应。故论主量不犯相违)。

　　若谓声上(至)定不能诠。

　　测云。破转救云。内声屈曲。应不能诠。以属屈曲声故。如弦管声。基云。彼救意者。谓此屈曲。是声体故。如色上屈曲。即色体性而不能诠。由此故知。别有名等。观云。彼末计意。屈曲有二。能生屈曲即是声。所生屈曲即名等(证云。既此论云。生名等声必有屈曲。明知能生屈曲是声。又正理云。声上屈曲即是名等。明知所生即不相应。今恐不然。既立屈曲如弦管故。即知彼意。名非屈曲。是故有部总有二计。一声屈曲即为名等。二屈曲上更生名等)。此应如彼声不别生名等者。枢要云。论主为作有法差别相违。内声屈曲能生名等。不生名等。是有法差别故。量云。汝此内声应不生名。屈曲声故。如弦管声(观云。法差别摄别生名等非能诠。不生名等。非能诠故。不如枢要。能生不生属声体故)。又谁说彼定不能诠者。有二义释。基云。上难陀义。此申自宗。谓萨婆多。不许外声有能诠用。大乘许故。谓如佛土能说法故。如佛地说。身语二业。各有三种。自身他身非身相应。意业唯二。除非身故(作者思趣有所作故。犹名业也)。测师一云。重破杂心。说声有三。谓内外俱。俱声即是弦管等声。但许似诠。非实能诠。以名句文。有情摄故(俱舍破云。如一形邻虚。不许依二大种生。此声亦应尔。正理救云。谁言一微二大所造。但约助缘说因俱声)。即枢要云。兹子露形。佛法毁曰无惭。避前偏过。故作此许。二性与法亦一亦异。论主破云。还同前二。设。彼救云。前异体别。今异义别。故次破管屈曲有能诠用。有曰。受大声屈曲故。如许内声。

　　声若能诠(至)唯语能诠。

　　基云。彼复救云。我许内声。能生名等。故有诠表。非一切声。汝既以声即能诠表。风铃等声。应有诠用。枢要大乘。风铃声等。应有诠用。以声性故。如语声等(测疏宗中。无简宗言。自宗相违)。此应如彼等者。测云。论主反破。此内语声。如彼外声。不别生实名句文身(观云。此亦与外量法差别相违。非也。有法别故。证云。比量相违也。比量相违有法同故。此类皆是相违决定也)。下结成云。若谓风语虽同是声。内外别故。唯内生名。如何不许。内外别故。唯内屈曲即为诠表。

　　何理定知(至)天爱非余。

　　述曰。相微有三。初外微诘。次内反质。后论主调。谓语即诠人天共了。能诠异语。唯汝非余。言天爱者。弄彼名也。唯天所爱方得存也。又云。痴人弄言天也。如说奴为郎君等也。调言咄天。汝甚可于。故言天爱。天即爱也(余义如疏及枢要等)。

　　然依语声(至)假立三故。

　　述曰。第二立正。名诠自性。谓自体义。非诠自相。言不及故。如说火名。虽诠自体。遍一切火。为共相故。言亦不即声者。显别立为不相应也。有难。长等既色。名等应声。不尔。何者。基测云。依多法如本母破。测或说。唯意识境故非也。根心心所。亦应尔故。基或说。是教性故非也。声亦教。寂云。所诠多故非也。勿所缘多。心亦同故。证云。相用胜故非也。如伽记破。余义广辨如新集记。余佛土者。基云。如无垢称说。或以光明妙香及味等。取触思数等上皆得假立名等三种。亦是不相应摄。小乘不许有他方佛。量云。除此三千界外。他方亦应时有佛出。教化众生。有人天众生故。犹如此土。证师。于此以成坏劫作不定过(今谓不尔。自比量故。因应言许彼有众生。他不许故。大乘许有成坏佛现。今言容有时时佛现。故无不定)。基量云。光明等上亦有名等。众生机欲待故。如此声上。证歒量云。光明香等。定无名等以非声故。如虚空等(机欲所待。随一不成。然言自许。亦得成因。证师重重作相违决。然不应理。如本母释。既本大乘经终归至教。香等说法。故前量胜)。

　　有执随眠(至)非不相应。

　　述曰。第二大段。破大众部。一说部。出世部。鸡胤部。化地部计。外人若返难。大乘随眠应非种子。名贪等故。如现贪等。相违决云。彼是种子非现贪等。生自果故。如谷麦种。

　　执别有余(至)皆应遮止。

　　述曰。第三例破。正量部。不失增长(得之异名)。成实论师。无表戒等。正理论师。和合性等。

　　诸无为法(至)实无为性。

　　述曰。第三破无为中有二。破执故。立宗故。初亦有二。总故。别故。此初也。有三种者。实法假比证成故。基云。缘瓶等心非量所摄。不新缘得法自体故。非度故。非量不要唯坚执故(如因明记破)。立量破云。汝无为法。不应执为离色心等实无为性(宗也)。所知性故。或色心等所显性故(二种因也)。所显有四。一以色。如灯照物。二以心显心。如他心智。三以色显心。如表内心。四以心显色。如心缘色。无为亦尔。从彼所显。容受色等。断惑不生之所显故。如所作性。总相为因。外若返难。汝无为法。亦不应执。不离色等。无为法法性。因喻如前。有相符过。我宗亦许即色故。

　　又虚空等(至)无应不遍。

　　述曰。别中有三。初破有部三体一多。次破余部。后略结破。谓萨婆多。自有两释。如婆沙论。三无为体。一云各一。一云各多。以初为正。今破正义。量云。汝空应多。一所合处。余不合故。犹如色等(基测同然。准论亦可能所合中)。随一摄故。若救不尔。一所合处。余亦合故。是则诸法应互相遍。违自宗。有对诸色不相遍。若谓大乘。亦有此妨。解云。不今大乘唯依有为立数。无为法体非一。非多之故。假说一遍。非一之故。别容受法。萨婆多师。且约极微。一云。虚空不遍极微。极微实故。一亦可遍。彼宗虚空无障碍故。以后为正。论主双破。测云。共成一体名为相杂。则如色体应非一。基量云。色中虚空体应即色。处无别故。如此处色。枢要。同处不相离色。而作不定非也。既汝无为他比量故。不得以彼作不定失。其宗诸色极微别住。无同处色作不定故。若外返难。真如亦尔。解云。真如。即法空性。离真法界。更无别法。真如与法不一不异。不异之故。亦许相杂。不一之故。性相门异。

　　一部一品(至)理应尔故。

　　述曰。破二无为。彼宗多说。此破一体。部谓五部。即见四谛及修断品。谓九品地地皆有。基云。一部一品。结法断时应得未断。部品择灭。以体一故。如彼已得。非择准知(测师广陈彼宗二灭。不要不叙)。

　　若体是多(至)非遍容受。

　　述曰。破多体义。比量应知。

　　余部所执(至)准前应破。

　　述曰。次例破余。谓大众部一说出世鸡胤。皆立九无为。一择灭。二非择灭。三虚空。四空处。五识处。六无所有处。七非想非非想处(无色蕴细。别有无为)。八缘起支。九八圣道支(令彼染净不杂乱性)。化地部亦立九。一择灭。二非择灭。三虚空。四不动。五善法真如。六恶法真如。七无记法真如。八圣道真如。九缘起真如。正量及譬喻。立三无为。无有体性。分别论者。立四无为。谓虚空等三。及缘起无为(如契经云。有佛无佛。缘起法性常住故)。

　　又诸无为(至)异心等有。

　　述曰。结破。基云。此重总破以上诸部。且萨婆多。许三无为。非六因所得。故言无因。非得五果。故言无果。而此无为。体即因果。是能作因。解脱果故。旧俱舍颂曰。无为非因果者。谬也。新论颂曰。无为无因果者。正也(大乘无为是离系果了因果故。能作因等。不碍诸果)。

　　然契经说(至)非定实有。

　　述曰。第二立宗识变相中。测出二解。一云。皆是实有。熏自影种假法如无非因缘故。一云。唯真如实熏影像种。缘虚空等必带如相。不同枢要一向独影。得失如前。问。若影虽有为。随本无为摄。亦应影有漏。随本无漏摄。答。性相非即离。随本说无为。缚解事悬异。随见说有漏。依法性中。基云。即此真如离诸障碍。故名虚空。言究竟证会者。显解脱道名为究竟。证会四句。谓双观智断迷理事。刹那刹那皆具四道。有四句故。一身证非慧证。后得解脱道(后智变影。不名证故。大般若云。正体名证。后智名得。有所得故)。二慧证非身证。正体无间道(当品择灭今未证故)。三身慧俱证。正体解脱道(今时得正证前品灭故)。四二俱非证。后得无间道(如一刹那。具有四句。多念单道准此应知)。非择灭有二。本性不生余部所无。二缘欠不生。此复有二。一定不生。共萨婆多。二后还生。唯大乘有。枢要云。虚空非择通凡圣得。真如择灭及想受灭。唯圣者得。不动二说(如对法记别此取舍)。问。何故择灭三界唯一。定障之灭分为二种。若以二受别定散地亦尔。答。必上下地对治所得。别立不动想受灭二惑。一未至地。通断九地染。故唯总立为一择灭真如。差别中遮恶取空。定无说有。遮化地部实有说空。简依他起虚幻名实。实异计所执妄倒名真。不同化地部别有实常法。

　　外道余乘(至)亦是法执。

　　述曰。破法执中。大段第三结破外小。于中有二。破执故。示正故。此初也。初破色不相应无为。萨婆多云。外境若无。何缘生心。故转破云。汝言能取彼外境觉。亦不彼心外色等。是能取故。如缘此心所觉。所觉谓诸心心所总名。彼疑。若尔能缘实耶。故亦量云。彼非实有。依他起故。如幻事。诸部皆许幻非实故。若尔心境空无差别。何故乃说唯有识耶。所以解云。为遣所执。存依他识。是实有者。如执外境。亦是法执。

　　然诸法执(至)如幻事等。

　　述曰。第二示正。外疑。若无境由何起执故。如文可解。二执双单后当广释。前我本想。即唯言蕴。今法本想。言处界者。基云。我作用义。故说言蕴。无为无用。计为我小。不说界处。基法不然。但计有体。为计法故。言或无者。基云。末那定有。意识或无。修断定有。见断不定。故世尊说者。解深密也。

　　如是外道(至)故似彼而转。

　　述曰。破我法执。大段第三略结。亦二。结成故。释难故。此初也。于中有三。三种渐略。成唯识故。初对外境。略明唯识。谓外法无。欠缘义也。缘用必依实有体者。设缘无法。亲所缘缘。影有体故。相当情现。如第二月。不遮所缘。次对余聚。略明唯识。萨婆多等许他心智。亲缘现在他心心所。又安慧宗。佛他心智。亲照他心。及佛自身八识展转亲所缘缘(二十唯为证云佛亲照彼论记会)。今护法宗。从凡至佛。皆变影像。故立量破。彼聚言显他身八识。及自中异聚诸识。如非所缘者。如三度等。后对同聚渐略明唯识。测云。此破法密部。说心缘境时。亦缘相应法。基云。此破上座部。法藏部。同聚相应亦年能缘意业。破余谓化地部。心缘境时俱有法。西方师说。慧俱五蕴。名俱有法。五识依色根俱有。身中色等是根种类故。能缘之意识。唯依无间意。所依非色不能缘俱有。身中色等非根种类故(大众部说。心缘境时能了自他。如灯自照。亦能照他。彼亲照他。同萨婆多。照自还同大乘自证。故不别破。犊子部说。补特伽罗缘境非智。前已破我。故今不破)。基云。大乘二说。一云。设佛镜智能现智影。自相应法亦非所缘。然自证分自体尽故。成遍智。见分之境。心等必同自证分境。许各别故。一云。镜智相应亦许相缘。此但遍亲不遮疏也。见上现影名遍知故。然自证分与相应法。见分同境名同所缘。非要皆见分方同所缘故(如实三义如本母释)。所引伽他。厚严经也。

　　有作是难(至)似外境转。

　　述曰。第二释难。于中有三。设难故。破斥故。结正故。此初也。胜论余乘共作此难。外境实无。心似彼转。如说牛毛似龟毛转。所似都无。何言似彼。此中喻意。有人性急意猛。似于真火。方可说言此人力大。负重人等。说牛亦尔。既无心外我法真事。依何假说。似何所耶。

　　彼难非理(至)前已破故。

　　述曰。第二破中。别破有二。初外道。后破小乘。初亦有二。此初破真事。前已不成也。基云。所变似事有法无我。俱有名无相分故。法谓轨持。依他中有法。我谓主宰。依他中无我(此不尽理。似我似法。论说有故。由此测云五蕴假我为我似事)。谓云。非我似我。非法似法。故不得言有法无我(此好)。此中何等名为共法。基云。有善恶用名为共法(此［唯］护法)。测云。似常名为共法(此唯谈我)。观云。能所似上主宰轨持(此通我法)。此显论宗唯似无真。然对情许名为共法。

　　依类依实(至)俱不成故。

　　述曰。第二破似及共法中有二。标故。此初也。基云。类者性也。即同异句。其大有句今不取之。何以知者。下德与类互相离故。若取大有。以是一法。定不离故。即不成因。测师二说。一者同此。一云。通取大有同异。实是德依。此总别性。余不尔故。取三除三(初解为胜。有一总性无相离义。同异多体与德亦离故)。

　　依类假说(至)不依类成。

　　述曰。别释有二。此破依类。谓如内宗。必依共相。方可得说人火相似。彼亦必依同异句力。方得说似。故破不成。唯实家德。不属类故。若于类上虽无共德。强说人类似于火者。水应名火。无共德故。若谓水类与火德离。人类德俱。可假说者。此亦不然。急人喜时。虽离猛赤。犹说此人。以为火故。双牒结破。如文可知。

　　依实假说(至)不依实成。

　　述曰。此破依实非共有者。人火二德。各付己实。若不以类交接而说。如二自相无共之义。测同于水。说火等过。若谓二德似故假说人似火。世间不说德似德故(难意斯尽。测等繁释还不顺文)。

　　又假必依(至)不应正理。

　　述曰。第二解小乘难。法谓自相。彼谓真事。然彼虽言现量所证。非比量智名言所及。问。说一切法。比量不可言。如何共相假智诠得。答。但遮得自相故。言诠共相。谓比量智。但于共相随名生解。假说得故。且如青言。遍目诸青。随此心生。总青解也(自共相义。如因明记。及佛地论。不须重述)。亦非离此者。测云。若离此前所说不得。自之相外。有别方便。施设自相。为假依者。即应说言假必依真。既不尔故。假唯依似。基云。非离假智。及言说外。有别所以。施设自相。说为假智。诠之所依(前解义胜)。声不及处者。谓自相也。无容及故。勿生无色比智故。如瑜伽记。测等云。此论自即佛地论。如实义中自相共相。各附己体。为自相也。彼唯现境离名言故。能诠所诠俱非自相者。能诠不能彼自相。自相亦非他所诠故。言似谓增益者。基云。自相之上增益共相依他有法。谓一色相遍诸色上。故名增益。测云。非谓所说执乃名增益。共相青等。是依他故(二师意同。影像上有普当假相。观云同分摄者非也)。证云。本法无常各附体者。皆不相似。但比量心所现相似。非也。本法之上唯无增相。非附体相都不相似。违经共相。违佛智故(广破此义。如瑜伽记)。基问。增益何非是执。即善心等。应有法执。答。善心等比虽不称质。而称影相。故不为执。执俱不称本质影故。

　　然依识变(至)假说我法名。

　　述曰。第三结正。厚严颂也。虽无识外我法真事。对妄所计情有我法。依识相见假说似彼。

　　识所变相(至)合为一种。

　　述曰。释颂有二。已释初三句。释难标宗。今释后三句。略出体性。于中有二。定数故。释义故。此初也。所变见相各无量种。而自体分类别唯三。本识有多。名何偏说。异熟多异熟性故。谓此本识。且有三位。一我爱执藏位。除八地上。二乘无学。余一切位名阿赖耶。二善恶业果位。唯除如来。通诸有情。三相续执持位。遍一切位。名阿陀那。于三通二。故言多也。释经所说三界唯心。而遣有情多分所著。除宽狭位。说中位也。梵云末那。此翻名意。即思量义。亦恒亦审。偏得意名。第八唯恒。第六唯审。五识俱非。有四句故(伛要多义不要不取)。

　　此三皆名(至)熏令生长。

　　述曰。释变义中有二。因故。果故。此初也。因虽多种。今唯子因。即能变生现行故。无记无力。非异熟因。异熟疏远。难招引故。基云。不说我见熏习种者。离此二外无别体故。于名言离出。不别招报故。

　　二果能变(至)非谓一切。

　　述曰。第二果也。基云。谓有缘变不同因变。即自证分变相见故。果即能变。亦持业释。所变见相五蕴非一。故种种(此中摄因变正取种子生现行义。果变正取现行识变相见义)。问。现行熏种。种生种子。此二变中变所摄。答。种生种现皆因变摄。种能变故。现生现种皆果变摄。现现能变故(虽有别义。种亦现因。现亦种因。各具二变。然杂乱故。三藏存前以为正义。准此基云六七熏言意显能熏。亦因能变。不正义也)。变有二种。转变变现。基云。四句。一唯转变。谓诸种子能熏相分。二唯变现。谓异熟心。佛心现行。三二俱是。谓因七识。四二俱非。谓佛及以异熟相分(因变果变。枢要四句。既非正义。故不能也)。等流习气为因缘者。等谓相似。流即流类。似因而流。等即流也。熏习之气即出因体。亲辨因果。名为因缘。异熟习气为增上缘者。异因而熟。亦持业释。虽于因果为等流习。傍资执种令增生果。助他亲因名增上缘。引如作模。满如填彩。若因若果。各同其名。异熟果义。虽通七识。此颂且说真异熟也。

　　虽已略说(至)其相云何。

　　述曰。本颂大段第二广释唯识问。于中有三。初十四颂半明三能变。广前下三句颂。次有一颂明唯识义。广前彼依识所变。后有七颂。释通外难。广初二句。亦有三。三能变故。

　　颂曰(至)阿罗汉位舍。

　　述曰。初能变颂有十门。一自相门。初阿赖耶识。二果相门。异熟也。三因相门。一切种也。四所缘门。执受处也。五行相门。即了也。其不可知属此二门。六心所相应门。即常与体作意受想思相应也。七五受门。即相应唯舍受也。一相应言通二门故。八三性门。是无覆无记。其触等亦如是。但类心所不为别门。九因果相续门。恒转如暴流。十舍名住地门。即阿罗汉位舍。

　　论曰(至)是故偏说。

　　述曰。释有二文。初七段十义。正释颂文。后五教十理。证此识有。言七段者。初之三相合为一段。所缘行相合为一段。心所受俱合为一段。类释心所别为一段。余各一故。此即初段自相门也。阿赖耶者。此翻摄藏。言具有者。必具三义方藏故。问。三藏欠一不名阿赖耶。三持阙一不名阿陀那。答。三藏之中执藏为胜。流转过重故。三持之中。持种为胜。根本义胜故。从胜得名。舍不舍异熟。寂云。杂染唯取烦恼。范云。唯取惑业苦三。并云八地。彼无熏习。三藏总无。何不舍名(非也。世亲无性唯除无漏。与诸有漏互为缘故。所知障等彼位熏故)。言与谁染种种名所藏。此诸是能藏。是杂染法所熏所依染法名能藏。此诸为所藏(此师释意本识现行具三藏义)。测云。识中种子能生转识。种名能藏。果名所藏。杂染转识熏成种子。能熏名能藏。所熏种所藏(此师释意唯种识上说能所藏)。无性释云。于此摄藏者。显能持习气。非唯习气名阿赖耶识。要能持习气。如彼说意识。此有三释。如彼论记。测存唯种为能藏义。说法能藏为因缘性。破余师故(今护法宗理各具三。若唯取种现欠二藏。若唯取现无因缘故。谓不但由牙因缘性得藏识名。勿滥［除］故。谓七转识种生熏种。亦［彼］种故。既具三义应名藏识。然性所许。故有别义。持种之义。名为能藏。受熏之义名所藏。被六七识时。所执名为执藏。不共余故。由此通取以为善说。总缘我见亦缘种故)。摄持因果为自相者。基云。自体是总。因果是别。是别为总所苞。名之为摄。总为别所依。名之为持。又虽二无总摄。二为一体。体与义为依。名之为持。摄二义为体。名之为摄。若尔自相应是假有。此亦不然。以非辟然因果为一。即一体上别义说故(此［如］一真法界之上。别立人法二空。真如虽开三种。犹名赖耶。不为余法。故言实有。此师唯依一现行立。如枢要云。此中三相俱唯现行。现可见故。执持胜故)。测云。离二相外别立自相。因谓识体。能持种义。果即彼识酬业之义。斯有二说。一云。自相即体。余二相状。持种酬因为二相故。一云。三皆体相。以总摄别。如世亲论。三自相故。虽有三门。皆即体义。故无一识三体之失(二疏意同。测云。离二别立自相。但显门别。不违基意。测后基初。总别义同。测前基后。体义意同。准世亲释。总别为三。如彼论云。三差别者。此中自相。果因二性之所建立。此中因性。唯是因性之所建立。果相唯是果性建立)。此一体相虽多分位之中藏初过量。故此颂中偏为自相。

　　此是能引(至)故偏说之。

　　述曰。第二果相门也。言能引也。简满业也。偈是总报。真异熟故。次简有部。命众同分恒真异熟。化地部等。穷生死蕴。大众部。根本识。上座。分别论者有分识等。离此本识不可得故。恒时遮断。相续遮常。此识具有四种果。除离系故。然真异熟。一宽二不共。于三位等。宽通二位。于八识等。第八不共。故举异熟摄余果相。

　　此能执持(至)是故偏说。

　　述曰。第三因相门也。基云。以现行识持种不失。名一切种。释因相义。种子亦是此识因相。然今且说现行三相。宁知因相亦通种子。谓如下论。一切种相。应更分别。即通一切三性种故。摄论第二云。因相者。谓即如是一切种子阿赖耶识。于一切时。与彼杂染品类。诸法现前为因。世亲释云杂染所熏功能差别故。枢要及疏。一云。三相俱现行。现可见故。然摄大乘种为因相。现为果相。俱为自体。所望别故。二云。自相因相。通第八现及一切种。能所藏故。知自相通。一切种相。更分别故。知因相通。果相唯在第八现种。余种非异熟故(生本识种。由先业力。立命根故。偏得果名。此说三相皆通种现)。因位具三相。佛唯除果相。非真异熟故。不唯异熟。但从他生名果相者。佛亦具三。前说为胜。望他为因果故(今谓不尔。且虽举胜。不除余果。既云自相。合取因果。佛无果相。唯应因相。无总相故)。言离此持种不可得者。遮经部等。色根大种。转识心所。及假类等。如下当说。基量云。彼不能持一切种子。非第八识故。如外色等。返显第八能持种义。六因十因。虽有多种。能作因中持种不共。

　　初能变识(至)如是三相。

　　述曰。初段结也。基云。识体变见相二分。种种相状。或等流果。六因等相。义相非一。故言虽多。然自证分但有三义。略说三相(疏前云除现行相分。余三分等皆入三相)。

　　一切种相(至)功能差别。

　　述曰。广因相门。十门分别。一出体故。二不一异故。三假实故。四见相故。五三性故。六本始故。七六义故。八生引故。九四缘故。十熏习故。此初也。本识中者。简余部师。六识类等。亲生自果。简异熟因。功能差别。简能熏现。测云。理实有发。亦是因相。然且说亲名言种子。如等流果亦是果相。然且说疏以为果相。

　　此与本识(至)理应尔故。

　　述曰。第二非一异门。本识是体。种子是用。理非一异。体之用故。种子是因。现行是果。亦非一异。定一。如一物无因果差别。定异。如相违互非因果说。

　　虽非一异(至)不同真如。

　　述曰。第三假实门。测云。西方二释。一月藏等说。是假非实。自体分上。有能生用。名为种故。如摄大乘。非彼种子别有实物。于此中住。亦非不异。然五十二。说实物者。约所依说。二护法等说。是实非假。说实物故。假无自体。如兔角故。然附识体说无实物。故月藏等比瓶立量。基云。清辨安慧等难也。论主反质。真如应假立。与外人作不定过。清辨。若许真如亦假。不起似空华难。便无真谛。然简事理。不同真如。

　　种子虽依(至)此为境故。

　　述曰。第四见相门。基云。种子依自体分所熏处故。然见分缘功能差别。非是缘于自证分体。测云。熏自证分。有实种子。相分所摄。非余三分。见分恒取此为境故。净种净识相分类故。虽见不缘。而相分摄(既见不缘而附自证。从体分摄。理有何妨。若月藏解。自证缘种。而非见分。于自体生能生用故。五十一说。生无色界。第八唯缘内种子者依自证分所缘境。若说见分境。若凡若圣通缘欲色。现行色等。如下当辨)。

　　诸有漏种(至)所摄异熟。

　　述曰。第五三性门。诸有漏种。从体无记。从能熏因。或所生现行亦名善等。无漏不尔。缚解异故。基问。无漏与识性类别。不得随识。名无记。无漏与识体不同。应非随识。名异熟。若尔何故。论说二门。一异熟种。二异熟生。故论解云。随所依名。有伏难言。若尔。此等体非无记。依无记故。应名无记。故论解云。异性相依。如眼等识。谓依眼等名眼等识。然非善等从根无记。应返质云。无漏依识名异熟。亦今从识名无记。识依于眼名眼识。亦应从眼名无记。此既不尔。彼云何然。

　　此中有义(至)因果不乱。

　　述曰。第六本始门。有三家释。此初月藏释也。亦名护月(十释之中。无此师释。欲显义别护法引述)初立宗云。皆本性有会教熏习。但可增长。引证有三。初引有漏无漏通教。从前如次。无尽意经(基云。共信之教。婆沙亦引故)。阿毗达摩经(基云。其恶久［故］如无食子落在地时。多为［聚］故)。瑜伽论等立五种姓(楞伽第二。无上依经上卷。大庄严论第一。大般若五百九十三。杂有五性亦尔)。第二别引无漏本有。即瑜伽论第三。准理证有漏种。后结成云。但有一物生异不乱。若有新熏。便多种子。后果生时从何种起。相似种子有生不生。或皆能生。因果杂乱。然本性住习所成者。增不增长有差别故。

　　有义(至)非己有体。

　　述曰。胜军祖师难陀义也。立宗种子皆熏故生。会教本有无始熏故。以名定体名习气故。如胡麻中所有香气华熏故生。谓西方法。光以香华。和于苣胜。聚之一处。合使极烂。后以压油。涂身香色。教证有三。初有偏证。谓多界经。摄大乘论。二三熏习(如彼论记)。次无漏证。摄大乘对法论等。又瑜伽云。出世间法。从真如所缘缘种子。难陀释云。佛证真如说正法故。闻熏习生。生初无漏(若护法释。如瑜伽记。缘真如境智之种子)。后会违教。瑜伽二文。一分立者。钝利别故。

　　有义(至)习所成种。

　　述曰。护法正宗。于中有三。立宗。破执。结成故。此初也。

　　若唯本有(至)理教相违。

　　述曰。第二破执中有二。此破月藏。阿毗达磨经颂。意者。基云。初句能藏。次句所藏(非也。二句各具能所藏故)。测云。初句以识为因。诸法为果。次句翻此(此好应知)。宁知彼颂说因缘义。摄大乘释。为因缘故。由炷生焰。如种生现。由焰烧炷。如现重。第二芦束。喻依持用。非但因缘。亦依持故。唯依此二者。种及能熏。以相生故。虽种生种亦为因缘。约唯体有种现二故。若彼救云。所引教意熏令增长。故说因缘。善恶业现令果种增。善恶应与无记因缘。

　　若唯始起(至)不善等种。

　　述曰。此下破难陀中有五。一难本宗故。二破异论故。三申正义故。四释相违故。五总结故。此初也。量云。汝初无漏。应不得生。无因缘故。如兔角等。救云。此因随一不成。世第一法所熏有漏为因缘故(摄大乘云。此闻熏习虽是世间。而是出世心种子性。以彼为证)。故转破云。有漏不应为无漏种。以相违故。测量云。有漏不能生异熟类。漏无漏中随一摄故。犹如无漏。若许无漏生有漏者。便有二失。一佛生有漏失。二善生不善失。基云。外曰不然。以胜劣故。劣可为胜。非劣曰故。若尔。不善应为善因。又若相违得为因者。善等应为不善等种。普理微也。量云。初无漏心应无漏种。为因缘生体是有为。无漏摄故。如后无漏证相违决定。云初生无漏非无漏种。生有漏无漏。随一初生摄故。如解脱分善(今谓。此量法自相相违过。初生无漏。同性种生。因喻如彼。既有此过。不成歒量)。

　　分别论者(至)故名本净。

　　述曰。第二遮破异论。基云。诸邪分别。皆名毗婆阇婆提。此云分别论者。即大众一说出世鸡胤四部(宗轮论云。此四计同分别论者。心性本净)。测云。婆沙二十七。分别论者。心之染净。如铜器等。垢净位也。既无净熏。而有因生。故今论主兼引遮破。证云。不正皆名分别。似无别主。然论破云。汝论说故别有执人(别有宗主。然宗轮意。将四部计全同彼宗)。破即心净中有四失。一相违即体失。相染性净。同变即常。二三性杂乱失。同性净故。言如恶心等。性非无漏者。彼非无漏。先已成故。诸心性非无漏因。三漏无漏同失。相违同故。四凡圣异失。彼宗许有无漏种子。何须现行性净为因。测云。彼宗二因。一本性因。即无漏种。二击发因。即心本性(然彼不许有第八识种子无依)。证云。彼三性心由现有染。虽非无漏。本性净故。所熏成种即成无漏。此种通生有漏无漏。初生无漏以此为因(彼本净种曾生有漏。新所熏种有漏所熏。初道无正无漏因缘。同难陀义。故例破也)。枢要云。大众部等。不立种子。今破大乘异师之义。或大众部有当生义。名为种子。不同经部别有种子。或不相应随眠名种(非也。对分别论。既言汝论。宁知此破大乘师义。大众心本净虽同分别论有种无种不同何失。或若当生名为种子。何言种子。现行性同。以现例种。明知令生。其当所生纯无漏故。或彼烦恼种名随眠。如何无漏种名随眠。故知此破分别本师。枢要三解。皆不可依也)。释经二义。一法性心。如胜鬘经。二依他心。如瑜伽故。

　　由应信(至)类此应知。

　　述曰。第三申正义也。测云。发心已后用增非体。初起无漏。用此为因。后起无漏。以何种生。护法正宗。新旧共生。势力等故。若尔。如何彼破他言。不见二种生一。可同依一识。和合似一。如一麦子众多极微共生。可不同别依(谓初无漏唯法尔生。后必法尔新熏合生。初现起时。必熏种故。非但见道名初无漏。若与见道异地无漏。修道始起。随初起时。或为见生。或为相分。皆名初起。唯法尔生。传说护法正宗如此)。

　　诸教中(至)亦定非理。

　　述曰。第四释相违教。文显可知。言令渐增盛者。古有二义。转齐故。转灭。如法苑释。熟中取舍如本母释。言感胜异熟者。萨婆多言。但感别报。如俱舍二十三。正理六十一等。唯感色界五蕴满果。若大乘宗。测皆感引满。然非异熟。如无性释。此非异熟因。能对治彼故。即增上果假名异熟。由此资粮。熏余有漏满业。令感异熟故(此未尽理。若总若别。唯助余业。无正感者。应知无漏唯有异熟助伴。非有异熟故)。范云。通感总报。如六十七。虽复自性猒背后有。然能随顺后有身语意妙行。是故亦是集谛所摄(此亦不然。若感总报应有支摄。即违瑜伽十二有支。一切皆唯非学无学故。然六十七唯名集谛者。与福分善牙相增益。令感报故。如实之义。如本母释及瑜伽记)。言有寄显胜增上者。有谓有处。即摄论也。彼第三云。此闻熏习。是出世间。最净法界等流性故。既是世间。而是出世心种子性。无性释云。是无漏心资粮性故。解云。有漏闻熏名增上缘。将法尔种寄闻熏习。此闻熏习为因缘体。

　　然诸圣教(至)始起二类。

　　述曰。第五总结。

　　然种子义(至)能生用故。

　　述曰。第七六义门。弥勒瑜伽论。立七义。无著摄论。略六义。开合虽异。义犹相符。且述摄论言有六种。此初一相。瑜伽第五。七义之中。初无常也。此遮外道自性我等。常法为因。化地部等。缘起无为。

　　二果俱有(至)与果俱有。

　　述曰。此第二相。摄七义中。第二一分与他性因。及彼第三已生未灭。测云。种现同时名俱现。必依一身名和合。故遮过未及他身也。基云。现者显现现在现有三义名现。由此无性人第七识不名种子。果不显现故。显现简第七。现在简前后。现有简假法。体是实有。成种子故。简第七者。末那应具此六义故。谓刹那灭。乃至引自果故。既与所熏果有非显现果。阙果俱义。今谓不尔。论第三义。已简转识。界地易脱。亦非恒故。不简本识种所依故。不生现时。仍名种子。末那阙恒。应名种子。此难不尔。容果俱故。说具六义。非说念念皆具六故。有说。前种生后念现。彼如何解此圣教义。基。如上座部。心有二时。前灭后生。同在现在。然有二趣并成之妨。言前后相违必不俱有者。测云。若许种子生同时种。彼能生种。亦必有因。是有为故。如所生种。如是展转。一念无穷(既不得俱。前与后违)。若尔。如何法尔同念生新熏种。基疏二说。一云。此不同时。前念法尔及现在现为因缘生一新熏种。一云。本有望新不为因缘。现行能熏为因缘故(初义难解。后能熏起。时既不定。法尔岂恒预取新种。若不预取。忽起能熏。应阙因缘。种不生故。后义亦难。有实体法［新］起之时。应如现行。因法尔故。一体流转虽必前后。生别体种同时何失。如新旧种合生一现。法尔能熏共生一种。随缘起用。非预取故)。既因与果俱有者。生现行也。有不俱者。生后种也。顿有生现引种用故。既生二果。望现名种。如无性论不生种果。名为种类。生现行时名为种子(如必对可其立种名)。

　　三恒随转(至)自类相生。

　　述曰。摄七义中第三分。亦与后念自性为因。至究竟位者。且染法种。至见道等对治生位。余有漏法至涅槃。佛种乃至穷未来等(世亲无性且说显相)。实亦应简本识现行。亦有界地转易义故。然种所依且不简也。

　　成唯识论学记卷上末
卍新纂续藏经第 50 册 No. 0818 成唯识论学记


　　菩萨藏阿毗达摩古迹卷第四本

　　青丘沙门　太贤　集

　　　　成唯识论学记(自第二卷中次至第四卷)

　　且染法种。至见道等对治生位。余有漏法至涅槃际。佛种乃至穷未来等(世亲无性且说显相)。实亦应简本识现行。亦有界地转易义故。然种所依且不简也。

　　四性决定(至)有因缘义。

　　述曰。摄七义中。第六功能相应。遮萨婆多。恶与有覆同类因等。

　　五待众缘(至)非恒顿生。

　　述曰。摄七义中。第四得缘。第五变异。萨婆多宗。缘三世有。有顿生过。设救有体而未起用。破用恒起。不离体故。恒有缘故。大乘不尔。故显自宗非恒顿生。

　　六引自果(至)互为因缘。

　　述曰。摄七义中。第七相称。此遮外道大自在等。及萨婆多。善色四蕴互因缘等(测师于此引摄论释。今释彼文。如彼论记)。

　　唯本识中(至)非实种子。

　　述曰。总结简持。无著摄论。及二释云。内外二种。具六义故。今简持云实种唯内而外假说言识所变故者。基云。显重变也。谓内种亦识所变。应非实种子。答。内种识变已。复生麦等。麦等复识变。以重变故(所变种生更所变故)。

　　此种势力(至)即名引因。

　　述曰。第八生引门。此有二门。一近远相对门。且本识种。望名色生因。望六处引因外种于牙生于茎等为引。二正残相对门。如世亲论外种至果熟。内种寿边际。为能生因。收后枯等。死后骸等。为引因果。世亲唯明后。此论及无性。具辨二种。

　　内种必由(至)所生果故。

　　述曰。第九四缘门。准内因缘外增上故。

　　依何等义(至)非心所等。

　　述曰。第十熏习门中有三。略问答故。广问答故。总结成故。广中为二。所熏故。能熏故。所熏四中。一坚住性。一期必无间转义故。遮转识者。基云。遮七转识。若许持种。菩萨见道。应失一切有漏种子(末那一期有转易也)。基云。识言亦摄心所。测云。第三方简心(准下利好)。声风等者。等取诸色。且举相显。类诸根尘。为简经部色心可熏。无色无心不坚住故。佛识亦坚。是所熏耶。不尔。平等方受熏故。善如沉香。不受檀萩。不善如萩。不受[苔/心]香。唯无记法不违三性。故佛第八持因位熏。本识相应。及虚空等。亦坚无记。是所熏耶。不尔。心所如假依他。无为坚密如坚石故。基云。依他兼不相应。假识类等。如瓶持水。假持何失。由实法持假说瓶持。由如命根住六处等。他识前后具上三是所熏耶。不尔可知。

　　何等名为(至)可是能熏。

　　述曰。第二能熏中。言遮异熟心心所等者。基云。举第八识心心所等。等彼相分及六识中异熟无记。非谓一切异熟生心法执等类皆不能熏。若为相分。即第八识。为六七识之所缘故。为相分熏(依有力见。熏本质种。如末那中异熟相分)。测云。威仪等三定是能熏。异熟二释。一云。一切业感。定不能熏。唯法尔生。劣故业助。一云。业感有二。强者能熏。劣即不能。三藏存后(谓能熏心所现影像。显境名言势力故熏。报意识中所现善恶。所依劣故。亦不能熏。如本识变三性种子。天眼耳根长养色等)。有增减中。基云。末那至无漏位。亦有增减。无性有情。此第七识。毕竟无有动转之时。阙有增减。应非能熏。此有二释。一云。从无始来。行相转闇。刹那刹那现种增长。如无分别智入圣渐增明。然极难也(彼难解者。圣智渐增。极至佛圆。无性末那穷未来际。当成何品)。二云。生上下时。地系粗细。有增减故。虽有九品。然三性受境界相续。不易脱故。名为一类。虽一时断。然如见道。顿出离道。菩萨金刚。非无九品。测意同斯(此亦难解。佛平等智。犹如因位。历入诸定。上下粗细。既有增减。应能熏故。若佛彼智唯依一地。菩萨无漏。非佛性过。余地种子若不生现。应无用故)。又云。无性末那有性类故。有增减者。自破不然。勿佛七识因七之类亦能熏故。观云。有性第七。先无增减。后有增减。得成能熏。佛果善法。后无增减。先有增减。应成能熏。解云。阙所熏俱不成能熏(今谓不尔。若无垢识非所熏故。如来转识自不成熏。立第三义。应无用故。况有前过。不可依也)。并不尽理。今出别释。谓第七识与六为依。如如六识染法增盛。如是如是染意势增。如如六识善法增长。如是如是染意势感。胜违顺法。所损益故。有情无性。何有异途。结言唯七转及心所者。基云。举能缘也。若为相分。何法为障。即第八识为六七识之所缘故。为相分熏(况色声等)。何分为能熏。唯自体分。如自体分唯受熏故。见分体故(和上云。且说能缘。熏自类分。相分有别起用故。熏是傍用。唯从体摄。以不缘其所熏种故。若言熏用即缘用者。但是有缘。必应有熏。相分无缘。应无熏用。然第七云见分熏者。以见体熏自类故。此中意也)。

　　如是能熏(至)一切种相。

　　述曰。第三结成。旧种生现。现熏新种。一现二种三法同时。不同经部因果异时。问。旧种生新现。新现即熏新种。新种从现生。亦应生新现。答。现行现用。一足余不生。种子为后因。熏亦无失。言如俱有因等者。基云。引萨婆多。俱有同类。二因为喻。测。一云同前。一云指事。大乘亦有六因义故(初解为胜。无性论云。以种生现为同类因。大乘未必定前后故)。言此二者。一同刹那种现相生。二前念种生后自类。言假说者。杂集第四。六因皆是因缘摄故。显扬破故。

　　此识行种(至)而得起故。

　　述曰。第二大段合释所缘行相门也。于中有二。略标故。广释故。此初也。言相名分别习气者。五事之中。真如无种。正智无漏。虽依此识。此识不缘。故非报受。有漏相分所诠色等。总名为相。能诠声体。名之为名。能变心及心所自体。名为分别。三藏云。名所依声。此中为名。假无种故。同安危者。执受有二。一觉受处。二摄为体。杂集论云。五色界全四界一分。依初门故。基云。若据实理。生觉受者。唯是身根。以余四根色香味触。不离身根同聚一处。亦名觉受。体实非也。五十六云。五执受五执非执。所余一向非执受者。测云。依(声虽虚疏不生觉受。不离根处。摄为体故)如五十三。谓识所托安危事同。又此为依能生诸受。双说二门。今此唯识依后门也。即以所变为所缘者。缘种有根及器体故。然说此缘无量执受。如瑜伽记。十卷楞伽云。阿梨耶识缘名及相如毛轮者。基云。名体即声。或四蕴种。或自证分所缘见分。故不相违。彼说顿知一切境者。于自说境不渐取故。不同真谛缘十八界。

　　此中了者(至)各自然而转。

　　述曰。第二广释中有二。行相故。所缘故。初亦有四。二分三分四分一分。此二分也。测云。佛唯识多说一分。如契经言。三界唯心。佛灭度后。至九百年。无著世亲。开为二分。谓相及见。次陈那等。加自证分。千一百年。护法菩萨。依厚严经(今言密严)。造成假论。更立四分。开合虽异。理无乖返(今谓。无著世亲。唯立二分。相传谬矣。金刚般若论云三分故。经云一切有为法。如星翳灯幻。二论并释。此中星翳。喻见相分。灯喻识体。既彼法喻。现有三故)言似所缘能相者。如前非实。似情计故。申自宗已次破他宗。正量部云。心上有见。无所缘相。清辨世俗。唯有境相。无能缘相。安慧唯体。无见相分。俱遍计故。破无所缘。则有二量。一汝心心所应不能缘自所缘境。许无所缘相故。犹如余境(即下［唯］言自如余)。二应一一心缘余诸境。无所缘相故。犹如自境(即下喻言。余如自也。无分别智。虽无相分。而有似境之行相故。如萨婆多似境之识。是以无不定失)。破无能缘。亦有二量。一汝心所应不能缘。无能缘相故。如虚等。汝虚空等应是能缘相故。如心心所。初破正量。后破清辨。合破安慧。传说如此(既比量故。无世间现量自教相违等过。亦不应以正智缘如自证分等而作不定。如第九云。正智带如相故。下四分云。具所缘能缘。无无穷过故)。引厚严颂。初存内识。次遣外境。下半开内立见相分。

　　执有离(至)此三体无别。

　　述曰。二三分释也。相中有二。初对他宗辨三事别。后建立三分。除正量部。十九部云。心上有似所缘之相。名为行相。而非所缘。亦非行解(所缘唯外行解事故)。彼宗虽不立见相名。将大乘名会彼说也。一缘一同所依缘。各带境相。行相相似。王数各一。言事数等体性相状别故相异。大乘见分名行相者。解行相状或行相。相见所依自体者。此二若无一总体者。相离见有。是二法故。如心与所然无别体。但二功能。有难。刀不自割。何心自缘。解曰。别功能故。不同自割。由此别立自证分也。若无自证曾缘见分。除神通力。不忆前心。如见不曾所更相故。言所缘相似者。各变影故。然极相似。瑜伽第一说同一所缘。又瑜伽意说本质体。复以二因建立三分。一如世量物有能所量及知量心。基云。果是何义。成满因义。若无量果。量境何益。二二分必有共所依体。勿各别体心外境故。集量论者。广集三量。陈那造也。

　　又心心所(至)是见分故。

　　述曰。第三四分释也。言心分既同应皆证故者。基云。第三心分应有能照之心。心分摄故。犹如见分。见分返此。或无能证(证师破云。宗有相符。意识遍缘。歒论许故。因有不定。心上四相。是心分故。今谓不尔。亲照为宗。非相符故。四相心分。理亦不然。共许非色非心分故)。测云。第三自证定有能证。是心分故。犹如见分(证云。有过同前。今谓。无过同前)。判比量云。执四分者。为破三分。立此量云。自证必有即体能证。心分摄故。如相分等。自证应非心所摄。以无即体能证故。如兔角等。判曰。此二皆有不定。眼识生相。虽心分摄。而无即体能证故。了识相分三相虽无。即体能证。而是心分所摄故(非也。论主心分。取缘虑分。何说相分及四相等名为心分。彼色等分及以非色非心分故)。证立量云。第三分定有非见即体能证。心分所摄能缘虑故。由如见分(简相符云。非见即体此亦有过。如本母释)。有难。见分缘相或量非量。一向现量。自证为果。何妨自证一向现量。或比非量。见分为果。故论解云。证自体者必现量故。谓见外缘。或比非量。自内缘者皆证自相。见分一念现比不俱。以心不故。犹如自证。问。诸佛及因五八识等唯现量者。应但三分。见分得为第三果故。基答。不然。内外定故。见分外缘。不为内果。一用不得缘内外故。证难此云。无漏见分。不应缘第三。内外定故。应说现量必具四分。缘虑识故。如非量识。此难不尔。基疏下云。设佛见分缘于自证。作影像缘。不尔。便无四分之义。故下第八。唯除见分。非相所缘。许见亦缘自证分等。但不亲证故。前二是外者。见缘外故。非体是外。设三通二者。有难。见等应不能缘。亲所缘故。如相分心。基云不然。一能缘上义别分故。若为相分心。非能缘体故(见分等用。依能缘体。相体无虑。不可例也)。问。既证自证。自证为果。所量及果应无差别。测答不然。体所二义无杂乱故。言以无用故者。第三已缘。何用重证。犹如第三不缘第一。言无穷过者。证云。见分不随相成多。见无异相。自证非多。一云。三四展转成多。然第四分但缘第三。缘见之用不缘自故。无无穷故。初说为胜(彼许意者。若不缘三缘四之用。论主本量有不定失。此亦心分无能证故。要集广引诸家比量。不要不取)。言所能取缠者。基云。此唯众生四分。故言缠缚。相及粗重二缚具故。无漏具四。而非缠缚。此颂意言。初二名外。见缘外故。三四名内。证自体故。然唯见分种种差别。测云。四分展转所取能取更相系属。故名为缠。亦通无漏。非谓烦恼缠故名缠(密严颂也。四分家证。内外名一切分。故知内分亦有二种。三分家证。内外总一切分)。

　　如是四分(至)识之见分。

　　述曰。第四一分释也。基云。安慧一分。难陀二分。陈那三分。护法四分。然今此文护法开合。余文可解。

　　所言处者(至)各变似一。

　　述曰。第二广所缘也。于中有三。外境故。内境故。断简故。初亦有三。正释故。问答故。类释故。此初也。异熟识者果能变也。共相种者因能变也。由二变力器世生也。然共不共有四句。一共中共。大地山等。二共中不共。鬼等异见。三不共中不共。如五根等。四不共中共。根所依处。此言共相。侧云。即初二句摄境尽故。基云初句。后别准此释第二故。虽知人人所变各别名为唯识。然有相似共受用义。说名共相。基云。如己田宅。共中不共。非也。共中共故。谓变与感。义有差别。贫富所感虽有宽狭。同趣变用。共相似故。言色等者。等取声香味触实法。基云。非如意识别得缘假。此无别体。不可缘故。言即外者。非情数故。言各遍似一者。枢要云。对法第三。喻一眼识依二根转。犹如二灯共发一光。如何会通。此随小乘。彼据大乘。如因俱声。共别造故。若尔多灯如何影殊。今正释者。一盏多炷及因俱声。大种邻近共造一色。两盏别炷不共造故。影有同异。二论不违。证云。各发一光相资而有。一大假光二论各说。犹如众人发一实声。相资有大。假声远闻。别光异故。影有差别。有假光故。光即更明(今恐不然。若别光外有一大光。应别影外一大影生。果影既无。因光亦尔。但相资助相各增明。犹如多缕相资悬重)。测云。似一自有四句。一异质同见。如诸佛化同处似一。二同质异见。如众各见佛对其前。三同质同见。如一佛化同见一身。四异质异见。如诸世间所见异物。今此共即异质同见。相顺共不相妨碍。犹如同处不相离色。

　　谁异熟识(至)共所起故。

　　述曰。第二问答。基云。护法菩萨假叙三计。初同月藏。第二无师。假为别义。测云。初月藏。次难陀释。后护法释。月藏如前不入十释。欲对显理。护法引之。观云。月藏出现。在难陀后。在护法前。由此护法依难陀破。初言一切三界九地凡圣五趣共相变故。三藏云。破亦不许佛变秽土(证述曰。诸释皆除佛初问谁异熟识变故)。

　　有义(至)皆共变故。

　　述曰。第二义也。言应实变者。简假变也。佛随众生暂变秽土。凡二乘等。随佛接足。变净土故。他方净妙土者。如极乐等。此界净妙土者。如鹫峰中。圣生无色必不下生者。基云。就显处说色界。异地类此亦然。测云。不说圣人生色界者。彼有色身往欲界故。寂云。圣人伏下生无色者。还生色界。断所伏或。论依断下生上者。说非也。如第七云无有伏下生上地义。对法第二无眼界故。现居当生分齐云何。三藏云。身所现居一须弥界。当生即是第二生处。又解。当言非唯一生。随其凡圣可生者变。前说为胜。后无限故(基测同记)。基云。无色当生下虽亦变为下。然五十一云。彼识不缘下外器者。以无色圣者不缘不生故。虽圣不生地狱长寿天。现居地摄。亦得说变(此云长寿。取无想天。不同智论云非想非非想天八万大劫名长寿天也)。

　　有义(至)而亦现有。

　　述曰。护法正宗言说有色身等者。基云。设纵汝宗如大众部无色有色身。及身生有色上地粗细悬隔不相依持。如梵王下别变为地。既异地身。不能受用。故变无用。测解意同。言护法宗唯于欲色。各变自器。九地分别。随应亦尔。如智度论。净居诸天住在欲界。变上界土。以欲界土不能摄持上界身故(基云上地。测云九地。明知彼释同界异地。亦不相变)。言可有持用者。测云。身所现居。通力往还。三藏云。若由自力。近而非远。若由他力。所变无限。佛等通力无分限故(此不分明身所现居。一须弥界。凡二乘通不过大千。便违他方自识变故。然三藏意。自力他力但可持用一切皆变。故总言之。所变无限。除不可持。不同月藏)。基云。圣于梵宫自地乃至地狱。若自地。若诸异生他千界欲界等中自地无用。不能持身。变之何益。今此义言。现虽无用。身若往彼。可得持身。故须变作。非谓现身即令得持用。言可持用故。且如圣者。设往地狱。岂亦不得依彼而住。异生设往他方欲界。亦得持身。以业同故。以粗细等不悬隔故(上地色等。虽他力用。但所加被。非自可用。自地不尔。但身往彼。不加即用。由此法界虽无边际。如梦所见。不离自心。故变自地。尽十方界。如新花严三十九颂。菩萨观世间。妄想业所起。妄想无边故。世间亦无量。一切诸国土。想细之所现。约细方便故。一念悉能入。解云。梵网经云。如细孔故。菩萨通达幻空方便。一念一尘顿入诸国)。言设生他方者。测云。他方欲界。彼识亦能变为此方娑诃世界诸净秽土(此言通释生净秽土随类变义。非净秽者交杂而变。彼及异地。论所破故)。

　　此说一切(至)所见异故。

　　述曰。第三类释。此上所说共中共者。若别受用。共中不共。准此应知。随类共变。不变他类。所见异故。彼异类于增上缘。有时水尽。鬼火随灭。然未必尔。鬼见涸竭。海犹溢故。问。人酌水饮。四事同来。若别受用。何皆入昨。答。酌器人昨。四识共变。四器酌四。各入四作。问。若别变者。天何知水。答。由业趣胜。兼知下变。如舍利子。唯见秽土。螺髻梵王通见净秽。问。无垢称经智度论等。佛破常执。现烧天地。何故诸论由业成坏。答。有时机宜随顺变故。

　　诸种子者(至)不违唯识。

　　述曰。第二内境。于中有二。种子故。有根故。此初也。言此识性摄者。虽有多释。有漏性同。以为善说。此识必亲取。不缘无漏故。三性种子从体无记。三界亦应从体一界。基云。性即体类之义。从体无记。界是系缚之义。三界悬殊。问。境是心变随心所系。如生上界。上润生爱。依缘下身。而影上系。何故本识缘三界种。亦缘异地身及器世。谓在下界起天眼耳。及缘无色泪下如雨。相见地别。七识不尔。彼自解云。本识必有实用。故变他界身器。见相得别。七识不尔。故系随同(前后相违。次下自许二禅已上起初禅三识缘上地色见相别。准知彼师转识二释)。

　　有根身者(至)犹见相续。

　　述曰。第二根身不共相种者。后二句也。对非情故。总名不共。然扶根尘他所用质。故四句言不共中共。言有共相种成熟者。基测并言不共中共(谓扶根尘自变他变。皆第四句。相似同处共受用故。证云。他变唯共。如山河等。非理应知)。此中初义。亦变似根。测云。月藏难陀等释。若尔如何入楞伽云。顿分别知自身资生器世间。而说言他身根等。三藏云。彼释彼经。他根望自亦名器处。基云。若许变根。全无实用。非他依故。变何用者。此亦不然。为用依处变故他根由。根若无时依处亦无故。如色界系有鼻舌根方有依处。庄严身故。非不生识故不能变。色依本识变鼻舌故。此即安慧等诸大论师解。后义护法菩萨等解。测云。他根于己无发识用。彼同分根。色界鼻舌。容有发义。不应齐难。基云。若无用亦变。何不变七识。无缘虑用。而得缘故(若不得须自性实用即不然。变扶根所依非根性用。但发自识为性用故。他根于己无本性用。如自七识亦不变也)。言故生他地等者。彼二自识虽不变尸。现有残身。知有他变。然死无根但依处。故知未死变处非根。既他共相种子所生。何故前言由引因力。解云。生前随彼生因变生。死后他变。不能独住。必待死者引因力故。入涅槃等。因体虽灭。而如弓断。依势箭行。

　　前来且说(至)系发起故。

　　述曰。第三断简。于中有三。业力功用差别门故。变不能变差门故。此初也。先举业力。对显功力。谓定等力所变不定。测云。等言等取通力。定力者。如中阴经无色中阴。等通力者。如起四禅天眼耳根。又由化心。欲界第八变欲色界身器二种。若生色界变欲界。准此应知。三藏云。等言亦摄愿力所变(此疏许通力所化。欲界人见是欲系。即同枢要。有欲界系定色种胜。瑜伽论云。若依此系。定无能引变。然定通果上系为。即由此系。大种造故)。基云有五。一定力。二通力。三法威力。四借识力。五大愿力。此通诸识。若第八变。唯有初二。通力所变。异地身者。起上眼耳扶根色触。或可有声。无文别说。然无上地起下眼耳。劣无用故。通力所变异地器者。如以通力马胜比丘上入色界梵王等。第八缘彼身中扶根。亦由通力色相诸天。佛前听法。令此人见(此疏意者。马胜所变梵王之身。器世界分摄。非自他识所执受故。又色界天所现色身。许欲界系。名异地器。不如彼瑜伽记也)。定力之中。无第八变异地内根。无色无通。佛边体法。令他得见。但是定力。八地已上。及在佛身。一念俱起定通果身。总述疏意。平等心天。诸无碍身菩萨。所闻有顶香等。鹙子灭时。无色泪下。若身若器。但下人见。皆名与识异地身器(此不顺教。瑜伽论等。取彼色等。为上系定果色故)。又彼别解。如上界天见下三灾。身在下界。上眼见上。岂第八亦缘耶。彼既不缘。马胜亦尔。若远虽见。第八不缘。近者何妨第八亦变。故天眼耳境。非必有本质。此违论下五识有疏所缘缘(许亦无违。既许本识他变为质。彼亦他变为疏所缘。如第七卷记)。言所变身器多恒相续者。业力恒续。功力不然。俱舍智度言天眼耳准同分摄。由此初禅二通灭时。四禅二根如应随灭。扶根及器准此应知。对功力断。言多恒续。基云。少分间断。如蜉蝣等。生已死故。证云。此非间断。与异熟识起尽等故。勿得异熟识亦名间断。故此言间断先于识断。由此身根及此依处与识俱尽。余有间断。问。第八恒相续。如何缘断法。基解云。如镜恒时明境至方影起。

　　略说此识(至)所现实色。

　　述曰。第二变不变差别门。于中有二。变故。不变故结故。此初也。有漏种者。基云。唯缘种体。不缘功能。故无表等非此识缘。十色处中。测云。且说色处有二十五。皆有本影。此识缘本。眼意识影(违护法宗。本识眼识不缘假故)。基云。十色处中。五根唯内。五尘通外。唯缘实境。由此亦缘法处实色。谓威德定所境色。堕者。摄义。极迥受所引色遍计所起。若说唯是镜像水月。或通根尘。皆假不缘。此任运缘无分别故(正如本母释)。测云。瑜伽论等不说法处。宁知此识缘法处耶。解云。如五十四。威德定色。犹如变化(既安布处五识起用。明知此变方有实用)。定境定果。一云。一体。对功名果。一云。体异。定变名境。本识变果。测云。初家不许第八识变。后护法宗。三藏解云。非但由定缘色系发。由前加行为缘亦发。犹如在灭定现诸威仪等(能造此色大种二释及取舍等。如对法记)。何等能变。枢要二释。一云。若言通力。唯色四地。然除中间。若言定力。通色五时无色四地。余七方便。欣猒无力。不能生色。一云。初未至定亦无能故。非想微闇。故亦不能。证云。六十五云。又根本定名具威德。故非近分。五十四云。明了现前知非非想(今谓。此许非诸近分。可尔。非想不尔。说持法花闻有顶香。五十三云。无色定于一切色得自在。不简非想故。然明了显离翳障。证师多门分别此色有是有非。我于对法瑜伽等记简择故。今不重述)。

　　何故此识(至)应非遍知。

　　述曰。第二不变。基云。等言等取不相应行。及诸无为无法为门。然二种变。测出二释。一云。第八识聚五及同缘一切定位。名因缘变。理实虽心分别所变。然皆现量。分别劣故。从胜为名。名因缘变。除诸现量。五后意等。虽因缘生。名分别变。实用有三。一六根发识用。二境生现量用。三六识缘虑用。本识所变有初二用。此论意者。诸法实用理难成故。初中有用非因缘变。皆有实用。问。若因缘变定有用。可以实用证不缘。既许因变容无用。何妨变心而无用。解云。第八自在亦相续。由此所变必有相分心等不能缘。是故第八不变心(此释不然。若生现量。亦为实用。应如无漏变似心等自在相续。故令有。亦应变心令有实用。故不成证)。一云。因缘变者。唯本识心。以具自在相续义故。以外心等皆名分别。言有用者。根发识用。识缘虑用。二释。一云。质碍用。一云。五质用。本识所变。但根境用(犹不分明。自在相续。着前难故)。基出四释。一云。因变有力。唯任运心五八识也。八俱五数。即无胜力。设任运生。境无实用。分别强思。即六七识强分别故。一云。初唯第八异熟主故。所熏处故。能持种故。变必有用。后余七识及触等变。非实种故。报六识等。虽任运生。不随实体种因缘变。但是影像种所生故(此释意者。生本生影。种各定别。不同常说随缘通生。若尔质种谁所熏成。诸本质色非能熏故)。枢要难云。七变若非实。何名得自相(云云。此难不尔。自相通影故)。一云。为具名言有支种生。为因缘变。即瑜伽释亦许触等同识实变。第三卷破。一云。因缘谓法体实从真种生。性境全带质一分。是因缘变(言一分者从质生分)。独影全带质一分。是分别变(言一分者见种生分)。基自许云。第四为正。无妨难故(今谓不尔。影色无碍。影心无缘。若许亦是因缘变者。此论本识因缘故。变即有用。如不成识缘虑质碍为实用故。如实之义如本母释)。有伏难云。尔何说心心所法从第八生。故论解云。须七识等缘虑实用。别从本识因变而生。若变无为。无为无常住用。等者。等取不相应等。本无实体。虽变无用。无法亦尔。言应非遍智者。如佛地论。由圆镜智恒顿遍缘。名一切智。以余三智境不定故。基云。遍缘有无。故成遍智。若尔亦应缘相应法。许亦无失。如卷初记。

　　故有漏位(至)此色为境。

　　述曰。结也。言有定果色于理无违者。即显扬五云。无色系色谓等持色。明知彼色虽为下界见闻者现。非下界系。然彼不为无色者现。彼无眼等及他心通。必不能用。现无益故。

　　不可知者(至)当知亦尔。

　　述曰。通释二门不可知也。依梵本次最后释故。汉语颠倒。先言不可耳。量难测者。欲身器等。虽狭小等。各变自界。遍法界故。对萨婆多灭定无心。故立宗云。灭定有识。对上座。部等。立已成过故。

　　●论本第三

　　此识与几(至)心所摄故。

　　述曰。上二段释初五门已。今第三段。释第六七心所及受相应二门。于中有二。正说故。问答故。初门有三。标释结故。此初对闻举颂答也。释常字。言乃至未转者。未至三乘无余灭也。

　　触谓(至)引发胜故。

　　述曰。第二释中。五数为五。初触二文。正释故。破邪故。此初也。触具三义。一三和。二分别变异。三令触境。论次第释三法能所相顺名和。三合非触。然有二义。一依三和生。二令三和合。故瑜伽等触从因果。名彼三和。如以决择显无痴性。三未合前无生心所。今与前殊。说名变异。枢要云。无为常住隐现名变。分别而是领似异名。此当瑜伽能摄受义。领有似三生心所故。基云。触不似三生触功能。但为余本。不自生故。犹如不似根境生识。言胜彼识境者。根增上力识境生故。非但三和分别变异。亦由此力。不令虽散各别行相。同趣一境。由此二义。显触自性。证云。不共作用。胜故显体。通余法者。劣故名业(且触业通根境识故。余准可知)。起尽经者。明生灭故。因二三四和合生者。经说因根境故识生。因根境识三故触生。因根境识触故受生。受等等取余诸心所。既受等余皆因四合。明知一切以触为缘。问。说受缘受。如何爱不因五令生。测云。非无此理。但熟胜依。可意。等取不可意俱非。顺益。等取损害及俱非。

　　然触自性(至)非即三和合。

　　述曰。第二破邪。若萨婆多同大乘实。经部有二。一三和成触。是假非实。二三和生触。是实非假。今破初中。测云。一宗三因二喻。如受等者。取思故。言触自性。是实非假宗也。六六法者。如俱舍云。六根六境六识六触六受六爱。言心所性。避不定过。彼许根境假非实故(界身足论。六六法异。六识六触六受六想六思六爱。既心所简。和今依前)。第二因言是食摄故。此思为喻。第三因言能为缘故。亦受为喻。问。岂不三因皆有不定。经部宗爱。思上假立。段食假故。基测同解。触即三和。无体之假。爱体即思。三尘即食。亦许实故。基云。或想心所通后二因。故不得以段食不定。测又宗云。触实非假。非即三和。因喻如前。故无不定。基云。如受等性非即三和。喻也。熟中受与初后为喻。等言取思中因之喻。或可二宗。非即三和。为第二宗。证云。实非假宗。对正理论。经部一师立三心所。非三和宗。通对譬喻觉天成熟不立心所。虽无实受等。同喻得成故。初三六法。虽即三和。心所言简。无不定故。

　　作意(至)不异定故。

　　述曰。第二作意。五蕴论云。令心发悟。杂集等云。发动心等。皆此释云。故言觉心也。谓现作意。警俱心种。引彼现心。趣自所缘。应起言简缘未合种。同时义说能所警故。有义未生现位。其作意种警应生种。令起趣境。似正理师作意之用在未来起(基测并出此二义释)。测云。同时为胜。破二许中。测云。初破正理。彼第十一云。作意力能令相识于余境转。后计经部异师所说。如成实论。彼所说念。即作意故。又解皆是大乘异师。瑜伽第三。作意云何。谓心回转。集论第一。于所缘境。持心为业。如文执义。故今破之。基云。集论于所缘境持心令住。非也。但言持心。不言令住。杂集释持数数引心。同此论故。证云。测释但破小乘。于理为胜。大乘回转。作意别用。不共余法。故说为性。如瑜伽第三。作意四力趣于异境(此故意不同散乱不获已脱)。破但非理。若如初说。应非遍行。不迥趣时。无作意故。若如后说。应不异定。持心令住。即定用故。

　　受谓领纳(至)不共余故。

　　述曰。第三受数。且有漏受为业。乐起合欲。苦起离非二欲。欲爱异名。故基云。若欲希求即通三性有漏。然令有漏言起爱故。非第八识。不生爱故。疏起六识中爱无妨。如想起言疏亦起故。此五数中。唯受想业。约胜能说。余三遍能(证释云。此中五数。性通一切。业则不定。受除第八及诸无漏。想准第六。发语言故)。有作是说者。顺正论师也。汝亦不许缘相应法。如何能领所不缘触。若救似触者领触者。诸等流果。皆应受性。似因生故。如自性受。又既领触。应名因受。受不自领。何名自性。若救如王食国所生不食土田。而名国触。如上田受。如禾稼受。能自领触所生受。便违不自证。如刀不自割。论主评取境界受中。定属己者。基云。如多人骂言是奴中有奴者。摄为骂己。余非奴者。不摄为骂己。余非奴者。不摄属须等唯在受也。

　　想谓(至)种种名言。

　　述曰。第四想数。基云。青等名为分齐。此但意俱。余识想不起言故。

　　思谓(至)令造善等。

　　述曰。第五思数。测云。境上引发善思。为邪因相。引无记思俱非因想。由三性思各取一相。基云。约胜唯说役心实通心所。

　　此五(至)故名相应。

　　述曰。第三结也。谓结释颂相应言故。萨婆多宗。俱舍第四第五义相应。所依所缘行相时事皆平等故(前二体一故。等后三别似故等)。婆沙二说。或四。或五。大乘四义。如五十五。问。何故名相应。答。事等处等时等依等故。基云。时谓刹那。定同一世。依谓俱有等无间依。非种子依。以各别故。时依定一。此论名同。处谓相分似名等。体别各一。亦言事等。瑜伽初言同一所缘。相似名同。或约本质。及通证智。有部五中。除行相一。或虽不同。亦兼取彼(后释不尔。若言五义。违瑜伽四故)。测云。法外无时随。既法非一。而同刹那。极似名同(既同刹那。何言非一。影亦极似。论应言同)。依谓开导俱有。一分心所。亦用俱识为依。而彼心体不自依故。四中随一。何不相应。若但时同。异识相应。若但依同。前后相应。若但缘同。五六相应。若唯体等。八识相应。故必具四。方成相应。

　　此识行相(至)善恶俱招。

　　述曰。第七受相应门。行相极不明了等者。简苦乐受必明了者。萨婆多师依自宗难。舍是寂静应唯善果。如何令许恶业亦感。论释如文。

　　如何识(至)定非异熟。

　　述曰。第二问答。测等释颂。八段十义。非也。若心所但而受别段。如何受后论诸心所。故今合彼言七段也。言刹那别缘者。任运对取。不从前境审住今故。言善染等者。即十一善六及二十自性染法。等谓等取善染悔等。其无记者。次别简之。

　　法有四种(至)故名无记。

　　述曰。第四段释第八三性门。三因成立。唯无记中。初因意者。基云。若恒生善。即无流转。若恒生染。应无还灭。流是集谛。转是苦谛。还谓道谛。灭即灭谛。言歒心者。枢要云。有二。一法性心。二依他心。殊胜自体可记别者。一云。唯取无漏及无为法。一云。亦通有漏善恶。余文可解。

　　触等亦如是(至)亦如是言。

　　述曰。第五段释例心所句。测云。有三。初申正义。次破异说。后结正宗。初二正义。皆护法释。初释近例无记。后释且例五事。一异熟。二俱不可知。三所缘。四五俱。五无记。不例自相及一切种并行相受摄持因果。受熏持种。不开所故。了别领纳等。行相各别故。触等虽受俱受故触等虽不触等相应。五俱数等。故相例之。基后二门。测云。第九因果不断。但显识持因果力故。第十持舍名。亦属心王。故次八门。置相例句。基云。更有第四释。谓例五门。同第二师。今加断舍。随所应故。若最后例。恐十门所以中门说如是言(有第四师。不顺文义。现文相有三释故。护法唯说执藏心王。随本非藏。无所舍故)。

　　有义(至)无简别故。

　　述曰。次破异说。于中有二。叙故。破故。此初也。是谁释耶。基云。难陀等释。测云。火辨亲胜等释。寂云。定非难陀。彼立五根。即五识种。不许识变现行五根。触等变似故假设义。证云。种子为根。是安慧义。不关难陀(寂师难且不尔。五识种影于触等现。名似根等。不言现故。证师救亦不然。安慧见相无实种子。不可难言根若识种。十八界种成杂乱故)。此例几门。测云七门。前八门中唯除自相。基云。唯除自相行相受俱。准下难故(观述云。若例行相。反质不成。彼师唯［加］因相故破)。此师应知例上五门并不可知。即有其六。

　　彼说非理(至)俱时生故。

　　述曰。破中有二。一破例因相。二破无简因。初亦有二。破本计故。破转救故。此初也。世亲摄论。所熏四义已外。别立有自在义。方能受熏。然今护法摄入加所熏。由此立量。不自在故。不受熏等。问。若自在非所熏。亦可自在始能熏。答。遍受一切熏自在始能得别熏自类种但力皆熏(基多问答理皆斯尽)。问。心所受熏。若成六体。心所能熏还有此妨。既答顿熏果从何起。于此四难岂无自害。基疏。一云。且缘本识及五数时。唯心王熏生六质种。心所唯熏生六影种(彼亦应本识中种能生本质五数所。持唯影像。彼既有过。此释不然)。一云。缘本识时。熏心聚共熏一种。为增上缘。本有种子为因缘故。无顿生六果等之妨(此亦不然。能熏于种。既许因缘。此亦多种生一牙故。亦即新种唯增上缘。便违识法牙因缘藏)。一云。能熏各各熏一识种。逢缘和合。共生一果。如一麦子。有多微分。共生一牙。非各生故。然成业论不许多种生一牙者。破如经部色心持种共生一果。如二麦等不共生一。若许五数持种亦尔。今护法义。一本识中同类种子同时熏者。共生无妨。如一谷糠所褁多微(虽无极微约有分说)。测引例云。如本新种共生一果。斯亦二说。一云。二种共作因缘。一云。有一能生。一即助缘(后理无定难可依准)。

　　谁言触等(至)有重言失。

　　述曰。第二破转救也。彼三因成。一心心所同一所缘故。设不缘种。缘色应同故。第二因生无色界必有缘故。缘识中种。宁无所缘。故第三云。亲所缘缘定应有故。不尔取外非唯识也。破似种影。既非实因。应因相后所缘门例。若彼种相但所缘义不取真实因缘义者。二处说境。有重言失。基云。若救缘种者名一切种执受处中说身器故无量过者。理亦不然。世亲摄论第一。引阿毗达摩经言。执受有二。一五色根及根依处。二相名分别习气故。

　　又彼所说(至)非谓一切。

　　述曰。第二破无简因。基云。了别唯是我行相故(此显唯了总相之用唯在心王。非谓解等都无此用。亦了总相故)。

　　阿赖耶识(至)恒转如流。

　　述曰。第六段释颂第九因果相续门。于中有二。正释故。问答故。此初也。恒故非断。遮经部师转识持种。转故非常。遮僧佉等自性为因。言漂溺者。人天如漂。恶趣如溺。水上草喻别体触等。水下鱼喻识变习气。余文可知。

　　过去未来(至)缘起正理。

　　述曰。第二问答。于中有三。对萨婆多对上座部。对经部故。初亦有二。破执故。申正故。初中外难。若如我等过未有体。未来续故非断。往过去故非常。汝过去无。可许非常。未来既无。后法应断。现不住故。当无体故。是则岂成缘起正理。论主反质。若如汝宗体常有故。可许非断。如何非常。

　　岂斥他过(至)方成非断。

　　述曰。次外责言。但斥他过。自义何成。论主答云。先不摧邪。难可显正。生灭同时。既中无隔。因果不断。

　　因现有位(至)岂难断常。

　　述曰。次外重难。未生既无。对谁名因。已灭亦无。对谁名果。论主重返。若果未可有待因成。果先已有。何待于因。

　　因果义成(至)因果定无。

　　述曰。次外救云。因果依用。不依于体。有部四师此世友义。未有作用名未来。正有作用名现在。作用时既成因义。果义宁无。故不关我(正理师存唯同类因取果之用。一向望自。名为作用。生相生法等无间缘。引他类等。望余类故。但名功能。由此唯依作用立世)。论主破云。汝说作用。亦应本有。不离体故。犹如其体。恐救不尔。用待缘故。故则遮言缘亦本有。

　　应信大乘(至)应顺修学。

　　述曰。第二申正。观谓观待。或是观见。基师依后。假谓现识似彼相现者。释前假立当果曾因。且观种子引用时。寻所引故。变似当果。观酬前时。寻所从生变似曾因。实现在故。测又解现识似彼相者。即种子识似有酬前引后相故。说之为似。即托此相。假说曾当。非谓观心变似相分(既牒假谓。明知释前假立之言。前释顺论文)。非常非断言离边中。基云。总论诸教三世。有三。一道理三世。即依种等曾当现位。立三世故。二神通三世。至智生时法尔皆有达三世用。非妄皆实。实能所缘唯在现在。三唯识三世。谓如现识似三世现。虽实唯识道理二种。恐滥妄缘。别开神通。

　　有余部说(至)舍此信余。

　　述曰。第二破上座部。于中有二。叙故。此叙执也。彼许有为有其二种。一极迅速。如心心所。但有生灭。虽一刹那。而有二时。如契经说诸行无常。有生灭法。二迟钝法。如色等法。具生住灭。虽一刹那。而有三时。依遍色心。经唯说二。且论速法略有二门。一同体异时门。谓一法体初生后灭。二异体同时门。谓前灭时后果体生。生灭虽殊。而但有体。前灭引果。后生酬因。连头起故。因果不断。胜军论师恐有断过。亦云现在三时别。初生。次住。后法未生。至异相时。后果方生(基云如此。测云。前法住时。后法即生)。破有二趣并成之失。设救生胜随当生名。佛初刹那成生死过。说入此论之所破也。上座结云。因果现有。非假施设。接灭而生。故离断常。过未无故。无大乘难。谁智舍此信汝大乘。

　　有虚言(至)理必不成。

　　述曰。第二破也。初破同体异时门言。时之极促名为刹那。如何一念而有二时。前后相违。宁同现在。次破异体同时门言。灭若现在。生名未来。既如有部许灭现在。后法之生应在未来。彼救未来无故非生故。未有名生。既是现在。即应已有还无名灭。宁非过去。以生违灭。灭若非无。以灭违生。生应非有。然如大乘许生现有。应如大乘灭应现无。又二已下结破初门。量云。汝说生灭体应非一。以相违故。如苦乐等。等取明闇解惑等类(大乘离法虽无生灭。有无体异。不同彼宗。现有一法。并生灭故)。测云。设难。为如苦乐违故体异。为如长短违而体同。解云不尔。彼宗自不许长短体同故(若大乘义。若为长时尔时非短。故体必无)。生灭若一法。生时应即灭故。由如灭时。生灭若异。体不应同。相违异故。如苦乐等。结文可知。

　　经部师等(至)缘起正理。

　　述曰。第三破经部等。等取室利罗多等许。彼云。不许去来有故。异萨婆多。三相在现。灭在过去。不同上座。种子前后能生异故。如大乘宗。相续不断。论主非言。理亦不成。余法持种。如下破故。

　　此识无始(至)名阿罗汉。

　　述曰。第七段释第十舍名位地门。广释有二。释颂文故。显诸名故。初亦有三。正释故。对异师故。结成故。此初也。断烦恼障究尽时者。测云。发业润生唯烦恼故。但尽烦恼。具三应义。基云。应者契当。应断应供应不受故。此据位全。除二乘金刚心。少故不说(二乘金刚虽未证灭。如不动地。应名舍也)。此不顺论唯取无学。又云。粗重永远离故。此云粗重。非但随眠无堪任性。至果离故。菩萨金刚虽尽惑气。但正断时。未证灭故。八地异门。不可为例。由此基云。此粗重言。但取种子。可依定从见道出供。现报。何故不得名应供耶。非一切时堪受供故。非圆满故。言不退者。基云。总有四种。一信不退。即十信第六。二证不退。入地已往。三行不退。八地已上。四烦恼不退。无漏道断。护法正义。二复次中。初回心者依第四也。复不动地依第三也。然论四理彼名不退。一烦恼不行故。如解深密。二驶流运转故。如十地论第十云。八地已上。于无相海。任运而转。基云。刹那刹那真俗双运无功用故。三诸行。起诸行故。如十地论。初六地中一身一行。而行一切行。此显实身。于一度中。修一切行。化百身等。但能修一。不堪双行(以上注)。第七地中。一身一切行。而得一切行(此亦实身。若其化身。又各修一)。八九十地。于一切身一切行中。行一切行(实身化身各于诸行得起诸行。基云六波罗蜜中。各修诸度故)。四念念增进故。如十地经。八地精进。于一念中能得百万大千世界微尘三昧。乃至能示尔许菩萨身。九地一念得十增祗百千佛土微尘三昧。示尔许身。十地一念进得十不可说百千万亿那由他世界微尘数定。能示尔许余诸功德增进亦尔(四中。初一烦恼不退。后三即行不退)。基云。八地已去。于初刹那。能得过前二阿僧祇。所行功德智慧一倍。第二刹那更倍前念。如是展转胜进倍前(十地经云。一念智乘［此］从发心乃至七地。百分不及一者。以后后刹那。非唯一倍故)问。八地上入生空观。入灭定时。不断法执。应不增进。何说念念。答。有诸释。测云。据法空位说念念增。唯八地上应有超劫(此释违论。菩萨地云。后二僧祗时必等故)。枢要二释。一云。实八地上不入灭定。般若经毁不令入故。谈自在力。彼入灭定。一云。定入灭定。不退菩萨入灭定时。转识赖耶俱不成故。然佛诃耽。非彼不入(今谓入地佛但诃入人空灭定。都无学法无胜利故。曾得自在易入出故。犹入法空。所引灭定。修平等智。学法成故。深细难入。未自在故)。既许入定亦有生空。尔时如何念念增进。观云。生空后智断通障等。平等性智增熏种故。证云。尔时利他除粗熏故(不动灭定起诸威仪。平等智增。自除粗重。有心生空说俱得)。

　　有义初地(至)彼说非理。

　　述曰。第二对异师也。基云。难陀论师等作如是解。二殊胜智者。正体后得。余文可解。

　　然阿罗汉(至)无余涅槃。

　　述曰。第三结成。

　　然第八识(至)随义应说。

　　述曰。第二诸名中有二。初对诸名辨舍差别。后明染净二位不同。此初也。梵云质多。此翻为心。种在其中。是积集义。能生诸法。名种子识。故有差别。此等诸名者。谓根本识亦意等。言契经者。即如来功德庄严经颂也。基疏云。无垢先名阿末罗识。或阿摩罗识。古而立为第九识者。非也。枢要云。依无相论同性经。无垢识是自性识心。即真如理。故知无垢通二种也。测云。其无相论真谛谬(今存枢要。此既云镜智相应。知通有为。大庄严论第六云。此中应知。说心真如名之为心。即说此心为自性清净。此心是阿摩罗识知通无为)。言菩萨将得菩提时舍者。谓但正舍。非已舍也。如来知根得初果故。

　　然第八识(至)一切法故。

　　述曰。第二染净位别。无染污故者。简烦恼等。无散动故者。简不定四。无漏寻伺亦功用勤。基云。佛果总无寻伺。如第七卷。任运说故。不假寻伺。言遍缘一切法者。如庄严论。于一切境不愚迷故。佛地经云。依圆镜智。诸处境识众像影现故(处内六处。［外］六处。识谓［识］通十八界)。基云。心等自性及相应法。皆悉能缘。见分亦现自证分影相应影故。此依何地。基云。有流通四无色。色界六地。游观通此地故。起现行者。唯第四定。以殊胜故(此解不然。余地种子。应非佛性。应无用故)。有说。通下六定。唯遍缘。非无色故。有说。唯是第四定有。余地总无。如六十九。如来功德多依第四。二疏同然。然基存初。测存最后。老和上云。测解为胜。种通诸地。不现何失。如所不入见道种子。彼非此类。三道种一。后生余故。

　　云何应知(至)皆不得有。

　　述曰。大段第二五教十理证有本识。总问答已。便引初教。诸部小乘共发此问。既非世间现量境故。以圣教量比量为证。此初教也。末那意识转识摄故等者。小乘不许有俱有依。唯说意识等无间依。故以比量成俱有依(自比量故。其末那等无不成失)。证云。有难此量法差别过。第七不用第八为俱有别依。转识摄故。如眼等识。相违决云。第七必用第八识为俱有别依。恒行心品摄非本识故。第八五数。言第八理应等者。基测云。并立量应言。第八理应有俱有依。是识性故。如眼等识。若宗法云。以七为依。有不定过。以末那识虽是识性。不用第七为俱依故。然今论主遂出依体。言以第七为俱有依。有难。此量有三种过。有法自相有法及法差别相违。如眼等识。是性故。应非本识。是初过也。第八不能受熏持种。第二过也(证云。今对大乘并违宗异今恐不然。现对小乘立自量故。设小乘人出斯过者。俱违圣大乘至教。终归成故。亦应歒立第八所熏具四义。由如苣胜)。应非以第七为俱有别依。三过也(证云。第六亦用七为别依。不定一分所立不成)。判比量难有相违决。量云。第八必无俱有所依。是根本故。犹如真如。又云。七八无俱有根。非六识性故。如眼根等。证师敌云。七八二识有俱有根。是缘虑故。如眼等识(非也。堕无穷故。相违决定唯一对故。今谓。二量并有不定。以五识等与自心所为根本故。心心所［虽］非六识性摄。有此根故。会判此云。若望心所。俱是所依根法处所摄。不待根故。非也。于心心所与力既等。违比量故。此第四云。心心所法离俱有根必不生故。五十五说。依异所依无处说根。异所依故。法处摄者。如本母释)。能所趣者。基测云。或业中有名为能趣。生有已去名为所趣。趣质具者。彼出二义。一器世间。是趣所须。二惑业。趣所由具。测许后胜。说惑业不说器故。或此俱说。所证涅槃者。如摄论第四。依他起性通为遍计圆成所依故。亦得说依此识故。三句如次三性依者。依他可知。后二句者。如论下云。迷故生死。悟故涅槃。故此遍计通能所计。圆成亦通能所证也。

　　即彼经中(至)有如是义。

　　述曰。第二教也。冥谛持捊变。转名胜性。用殊胜故。故颂对胜性能藏大等。论主具义三义释名。

　　解深密经(至)有如是相。

　　述曰。第三教也。以三义释阿那名。结生相续者。基云。初结生。后相续。名为执取。取诸有故。测云二义。一死有润生中有没心。皆名结生。受生有等一期五蕴。名为相续。对法第五自体爱名结生心故。摄论第三中有没心名结生心。世亲论云。能执受一期自体故。一云。正受生时名为结生。瑜伽第一中有生说时识已住结生相续故。今此论意。由识持种。结生续也。穷底通达。证解之异名也。愚即趣寂。凡位劣不宜闻。简俱生执。说分别言。入圣利根。亦可为说。不愚法者。堪信赖耶。生无色界。起灭定故。其愚法圣。虽不起执。摄大乘云。不求一切智。故不为说。然解深密普为发起说。第三教者。测云。通引二乘不定性者。故不相违。基云。若不愚法。虽决定性。亦为说(若趣寂凡有闻不闻。即同有性。未熟不闻。如根熟已。亦可宜闻。彼亦练根。应有闻故。则论偏简应成无用。三乘普履无三性道。然藏识教既有简别。故应如前趣寂凡位不堪信解)有性未熟应生诽谤。虽不为说。熟则为说。有大乘性。若凡若圣。若不为说。谁修入证。

　　入楞伽经(至)第八识性。

　　述曰。第四教也。楞伽者山名也。师子国东海内有山。如来入彼。为王神说。名入楞伽。境等风者。等取增上等无间等。

　　此等无量(至)至教量摄。

　　述曰。引四文已。结教非一。然有外人不许佛语。故无性论第三立三比量。彼初后量。以发智论应作不定(辨破亦救如彼论说)。故胜军师更立一量(广辨得失如因明记)。今此量中。诸大乘经。至教量摄(宗也)如增壹等(喻也)。因别有五。然初四对顺无我等。以六足论应作不定。虽顺无我。非佛经故。故以第五乐大乘许经摄故因助令无过。方得成立至教量宗。是则四对一一因中。加乐大乘许经摄言。四各成一至教量宗。及此四因令成一宗。别四总一。有五比量。二二因合即有六量。三合有四。总十五量。若彼不许诸大乘顺无我等。随一不成。还以乐大乘许经摄一因。成四对宗。亦有四量。

　　成唯识论学记
卍新纂续藏经第 50 册 No. 0818 成唯识论学记


　　成唯识论学记(自三半至四终)

　　如是二合为宗有六。三合有四。四合有一。亦有十五。成宗成因。合三十量。然论所立。取前第五。四因合成一宗之量。表自比量。简他随一。言乐大乘许经摄也。然至教言自有二义。一至实理故。二至人说故。若依初门。发智等论亦至教摄。不待第五。初四成因。然以经摄乃因成故。明和合论成立后门。如论下之诸部对法。展转相违。汝等如何执为定量。然判比量。难第五因相违决云。诸大乘经非至教量。乐小乘者不许显示无颠倒理契经摄故。如外道论。设得成难。亦无过失。如本母释之所会故。今出异途。彼不成难。谓因明法。随立论者自他共量。敌入彼难。不得交杂。且如佛子对胜论云声有质碍。自许本识变色蕴摄故。犹如四大。彼敌量云。声无质碍。自许德句摄故。犹如色等。彼不成难。唯各相皆无对成故。此亦如此。论主自量云乐大乘许经摄故。何以别家我不许故。仰天俯地。无对成力。此事共知。如因明记。

　　又圣慈氏(至)真是佛说。

　　述曰。以理证己。今引教成。此初标也。梵云梅呾利耶。此翻慈氏。十八姓中慈为一姓。此引彼说。庄严论颂。旧三藏译。有十三卷。言无著菩萨造。唐三藏云。颂是弥勒。释世亲。令第五因旧开为二。故有八种。然违梵本。小乘等疑魔说非佛。三处结集不见诵故。一七叶严。二毗舍离国。三无忧王时。求那摩底难小乘云。三处不诵非佛不然。有三义故。一。佛先天上说六因经。天复还与迦陀延子。彼以愿智知是佛说。即受而解。唯非佛说。二。涅槃经等。虽付阿难。但令信持。不令诵出。大乘甚深。令菩萨诵。故涅槃云。方广一部。菩萨所持。余十一部。声闻所持。三。若无大乘。则无成佛。由此亦无法僧非理。慈氏七因决彼疑也。

　　一先不记故(至)先预记别。

　　述曰。释中有七。此初因也。若余恶人坏法故说。佛先应记如当怖当怖者。基云。如分十八部灭正法等。测云。小泥洹经耶正品云。我泥洹七百年后。魔作比丘坏乱我教。言佛九部已印制竟。若有方等。应有十部。方等经者。调达所治。如是说者。是为魔说(基师顺释。测师返显)。如庄严论。佛不记故。知是佛说。若由佛说。无功用心舍故不记。是义不然。三因缘故。一无功用智恒起见故。二恒作正勤护法正故。三如来达智无障碍故。侧量云。大乘佛说。乐大乘者。许契经中先不预记坏者说故。如增一等。若此因中。测言不记。则以论等作不定过。基云。诸大乘经若是坏法者说。佛应先记(宗也)。汝说自法内(简外道)。广坏正法者(简小乘)。所起等故(已上因也)。如正法灭事(喻也)。经说瞻波罗国有诸比丘灭我正法怖畏事故。外道小乘造谤大乘论。佛虽不记。非自法内。非广坏法。故无不定。小乘设救。唯佛不记。以住法内说大乘者。即是佛记师子虫。故非也。不分明记说大乘经亦有此语故(如梵网经)。又汝非我教我不非汝教。即汝还自食身肉。

　　二本俱行(至)独非佛说。

　　述曰。第二因也(显扬名为今不可知)。如庄严云。同行者。声闻乘与大乘。非先非后。一时同行。宁知大乘独非佛说。量云。诸大乘经与增一等本来俱行(基云佛灭即行)。二藏契经随一摄故。如增一等。大乘佛语。本俱行故。如增一等。如来唯不先转小乘。隐显虽异。实同时说。如智论云。佛法有二。一秘密。二显示。初转法轮。声闻现见八万诸天得无生忍憍陈如一切入见道。而菩萨见无量阿僧祇人得声闻乃至十地(侧解如此。若基唯取佛涅槃后。此难不预)。

　　三非余境故(至)非非佛说。

　　述曰。第三因也(显扬名为非寻伺境)。量云。诸大乘经真是佛说。许非余境契经摄故。如增一等。基云。不言契经。即大乘论为不定失。

　　四应极成故(至)其理极成。

　　述曰。第四也(显扬名为)。彼谓。今佛五浊时。不说大乘。如阿含经说弥勒作佛。而不说种种菩萨行故。去来诸佛。若非五浊时出方说。然今释迦亦说大乘。大愿成故。如去来佛。

　　五有(至)不应正理。

　　述曰。第五因也(显扬为二证大觉故二应无一切智故)。庄严论释亦开为二。谓体非体。言有体者。若言余佛有大乘体。此佛无大乘体。亦成我义。大乘无异。体是一故。言非体者。若汝此使无大乘体。声闻亦无。乃至广说。此与第四。有何差别。前义。今佛虽有大乘。而非时故。不说能证。后义。今无大乘体。既无所诠。不说能诠。量云。今佛与彼大乘体同。以是佛故。犹如彼佛(亦成我义即此意也)。此论释意。与彼不同。总论佛法。有大乘不。若有。应许。此即。佛说若无。谁能成佛说法。量云。佛应别有自乘之教。三乘摄故。如声闻乘。基测意同(说法自相违量云。佛乘之教即二乘教。三乘摄故。如声闻教。自语相违。若不离立已成过。从大乘出故)。言离大乘无成佛者。如庄严云。有言久行声闻乘得大菩提者。不然。方便故。如构牛角不出乳故。

　　六能对治故(至)是佛所说。

　　述曰。第六因也(显扬名为有对治故)。且说烦恼共三乘故。有同喻故。庄严亦同。基量云。大乘是佛说。许有对治真无漏道契经摄故。如增一等。

　　七义异文故(至)真是佛说。

　　述曰。第七因也(显扬名为如是。故彼论第十十因证彼第三多所。第四极重部。此中所无)。谓大乘经说一切法无自性等。便谓耶教。顺耶见故。然阿含经亦说密教。觉不坚为坚。及害父母等。如对法释。是则量云。大乘佛语。许义异文。契经摄故。如阿含等(此七因中。疏多立量。多有自害。不取云)。

　　如庄严论(至)异文故。

　　述曰。引证也。基云。应言庄严大乘经论。能庄严大乘经故。先言大乘庄严经论者。非也。

　　余部经中(至)穷生死蕴。

　　述曰。第五杂引共教。且有四部。此初四也。阿笈摩此云传。诸佛传说故。言有分者。唯此恒遍持种为因。分别论者。旧云分别说部。今言说假部。其上座部立九心论。一有分等。如无性论第二卷。旧云弥沙塞部。此云化地。国王化地。舍位出家。得阿罗汉。因为部主。如无性论。彼立三蕴。一一念蕴。谓刹那生灭法。二一期蕴。谓乃至死恒转根等。三穷生死蕴。至金刚转微细意识。

　　说一切有(至)阿赖耶识。

　　述曰。第四萨婆多部。准摄大乘。乐欣喜三。如次现过未贪境故。彼三总句名爱赖耶。此句正当执藏一义若。舍执藏真爱着义便。失初阿赖耶名。故遮异执中。摄论唯三。谓五取蕴贪俱乐爱萨迦耶见。诸师由教及证谬执。理犹未尽。护法遮七。五遮生欲。此名五欲。转识等者取。心所余。易不释。

　　已引圣(至)教不应有故。

　　述曰。大段第二以十理证引明了经。名以教证。依经定理。即为理证。于此所引。皆共教故。于中有三。种释结故。此初也。所集起者。基云。二义。漏种所集起处。或诸种子之所集起。

　　谓诸转识(至)理应别有。

　　述曰。第二释中有二。此初理中有五。以破经部大众上坐。有部空故。初亦有二。一本。二末故。此破本执五蕴持种。诸部中胜。先破经部。此中比量。测等云。有法唯一。谓诸转识。宗法有三。一非可熏习。二不能持种。三非染净种所集起心。因亦有三。一间断故。二易脱起故。三不坚住故。喻唯有一。如电光等。现一一宗各具三因。成九量。若宗若因。二合三合。更有语量(基引摄论释今如彼论记)。示正测但举一宗。此第八识定是可熏。许一类恒无间断故。如苣胜等。等取衣等(此中何故若破若立。其第三因在喻后举。第三离二无别体故。总重牒故。在前后说。三因相翻可知之)。基云。喻非极成无间故。然后生成无间少不同。此中宗法。但有可熏。略无持种集起之心。不当喻故(然可熏成。自当经说集起心义。除此无余。若不许此。即共许契经心故也)。故熏成言若不许有能持种心。违教理也。唐者唐也。捐者弃也。色不相应者。色即正破。彼许根大能受熏故。不相应法唯遮破耳。本不许故。内法所熏者。简苣胜等外法熏故。彼二离识无实自性。如龟毛等。非内种依。遮心所中有八比量。四因各成二宗法故。然初二因得识为喻。后二无喻。可引电光。

　　有说六识(至)识类受熏。

　　述曰。此第二破。初未经部。彼识体上假立一类。事能熏于同念识类。类贯前后。受熏持种。基测同言。彼许类假。而遮破。实正破量云。类不能持内法种子。许是假故。犹如瓶等(无性论云。许类有二。一云。识家之流也。二刹那类。无常之流也。如彼第二。今破识类)要云。如提塘等。假遮实水。此何不尔。解云。遮是息义。可假遮实。持是任义。故假不持(此释不然。既许遍亦应任故。如说命根持六处然随有部实微无碍取假提塘例无心定。大乘实义唯属实法谓于实法能持中说依彼假能遮能持之也)。言别类必同别事性者。非如同不是总类故唯无记性是别类不通余故(基测同尔)。测云。古萨波多唯有情同分。世亲俱舍加法同分。并唯无记大乘二说。然无圣教立法同分。故唯有情同分为胜。对法自性无记摄故(今谓不然如对法记)。经部立二。一总。二别。总即无记。别通三性。今熟宗破同别事性。基云。纵许彼言类无记故。破言破言无心此类定无(唯例所在纵许转救)。罗汉异生应相熏者。基测二说。一云。约一身说。谓异生身有圣识类。即罗汉类。应受染熏。罗汉未异生识类。可言凡类受无漏熏。许者便有凡圣乱失(异生现身成罗汉者。彼异熟识宁无此异。大乘本识。随位别属无贯通。与类不同)。一云。约异身说。但类同者。应相熏故。比量应知。如自身故(测在初解基无许取)。又难六根。色意虽异。根类同故。根识相熏。或色声等。等与眼识。法类同故相熏违宗。

　　又六识身(至)必俱时故。

　　述曰。第三破后末计。基云。上来事类俱时被破。救事及类前熏于后。故总遮云。识熏类。类熏识。类熏类。皆不成也。彼宗唯许熏次后念。破不相熏。不俱有故。如隔多念。测云。虽有四句。略不破自类。故言非乎(非也。别破彼应自不定故。俱总言耳)。

　　执唯六识(至)能持种义。

　　述曰。第二破大众部。测云。彼许六识俱行能持种子而无熏习。今以理遮。如破经部。既非所熏。亦无持种。基云。此既别破六识俱转。故知初破但破经部。纵成俱转。虽非受熏。今实俱转。难非熏习。不立假类。言唯六识。无前熏后。言唯俱转(二疏意别。基述彼许。有熏习故也)。

　　有执色心(至)前已说故。

　　述曰。第三破上座部。然无性云。是经部者。上座部中有经为量。名为经部。非本经部。许色望心等各各前熏生后类故。如无性破。二念不俱有故。不得熏习。基量云。前心等不为后心等种。无熏习故。如瓦砾等(他比量故。彼不得以大乘种子相生不定。岂不瓦砾自类相生。引彼不得生心为喻也)。言间断者。如摄论云。无色断生下无因。彼说过去现无体故。灭定亦尔。应无后蕴者。如世亲破色心两因。永无尽故(因义无尽如本母释)。彼救。色心互为种生。故间断时非无因生。故转破云。亦不应执展转为种。

　　有说三世(至)皆不得成。

　　述曰。第四破萨婆多。许因果体三世皆有。起作用时。因能灭果。果起因无。不皆成。论主破无作用者。基量云。去来二世非因缘性。无取果作用故。如无为等。余易不释。

　　有执大乘(至)此第八识。

　　述曰。第五破清辨宗遣所执相大乘为其了义拨一切法。测云。彼造中观心论入真甘露品云。阿赖耶识无别有性。眼等六识所不摄故。犹如空华(据实彼依未建立阿赖耶教。知藏识海起转彼除不相离更无别识。意虽尔。据迹而破)。测云。有二过故。言似比量。一者宗过。若胜义门。立已成过。我亦许彼无别性故。若世俗门。达上阿毗达摩经等。二者因过。谓他不定。未那非六。而有性故。又共不定。色等共许世俗有故(此释未可。已知彼宗唯胜义定依世俗破。劳设虚言。既言拨无。而言相符。则亦自宗还入邪见。故今不依)。又言拨无一切法者。如掌珍颂。真性有为空。如幻缘生故。无为无有实。不起似空华。测云。若胜义空。有相符过。若世俗空。圣教相违。故论总与圣教相违。言持违害前所引经。第三时教皆有第八依他等故(此同前过。若言相符。汝亦拨无。既非拨无。非立已成。然今护法总与圣教相违过者。由经所染净因果。非但俗有真。亦非无。彼若真无。俗亦必无。如莬角故。持违经也)。基云。彼掌珍颂。依似比量。拨无此识及一切法(不引中观十八论)似比量者。有法一分不极成过。空有真性。互不许故(此等非理如本母释)。外道毁谤等者。基测同云。若救依俗我不说无俱非实故。破言是则同外道也(今见文势。毁前耶见甚外道)。

　　又契经说(至)此第八识。

　　述曰。第二证也。基云。此破经部萨婆多皆得。测云。彼计六识业所感者名真异熟。然计命根众同分是总异熟。故引为例。依婆沙百五十等。眼等五根。色等四尘。虽非总异熟。而亦不许断已更续。然契经言一切施王自挑两目施波罗门由愿平复者。实未挑眼。帝释止故。彼卒云。有余师说。地狱解节为百分等。身根连续。如断藕丝。非一有情有二身故。见诸虫断犹动者。风力所转。非有身根。眼等四根。许义不断。如起天眼。生得眼存。异熟色断。无续义故。若经部宗。许异熟色断已更。测云。大乘许断而续。菩萨地说声有异熟。决择分说声非真异熟。间断起故。准此。眼等亦有间断。一切施主眼复生故。然地狱等根必无断。一切门恒受苦故。瑜伽云。八根现种定成熟故。施设论云。地狱诸根有间断者。诸部对法见不同故。量云。眼等六识业所感者是异熟生。测师二说。一云。非真异熟。非恒续故。基引喻云。如自许声。大乘许异熟生。测师二说。一云。同前。一云。此量正以非真异熟为宗法故。喻成共许(后解为胜。大乘虽许声异熟生。若此为宗。因有不定。善染心等。虽非续而非异熟生故)。言作有情依者。基云。假者依此识而立故。不相应法偏对有部。依命同分立有情故。次诸转识偏对经部。彼依六识立有情故。故下破云。复依。何法恒立有情。言身受者。基云。身所受境。非谓受数。测云。瑜伽释云。在定等位。有第八识。领违顺触故名身受(从相应受。识名身受。小乘身识。名为身受故。今破意。汝识不俱既言心等不缘其触由谁。曾受后有恬损也)。后成立云。非佛者。简佛果位。恐违宗故。如许起彼时者。喻小乘许业感六识是真异熟。

　　又契经说(至)此第八识。

　　述曰。第三证也。有部唯许趣生异熟五蕴为性。然不许有第八成过。理具四义。方成体故。一要实有。二要恒续。一期恒故。三要同遍。通九地故。四要无杂。唯在此起。名此趣故。言正实者。简彼能起惑业中有。亦名趣故。基云。余宗所无。不简末那。或恒言简。有易说故。言唯异熟心及彼心所者。枢要。问。趣生之体为一为多。若一。依六。如瓶应假。若多。一应六介人趣答。有二义。一是一而假。然约所依言要实有。二实唯心王。然相从故。言及心所。后解为胜(证释枢要有第三义同在一聚俱实无过。非也。枢要云。或同在一聚俱言无失者。熏释心所相从趣生便立宗言是实非假初二外别出异途。勿在一聚六人趣故)。证云。若非心所。应立义简既唯四义。知亦趣生。如有八识从胜第八立一有情。此亦如是。趣既实故。简不相应(此同前过正取六实六人趣故。既准有情趣应假设心所亦为假设之故唯四义简不相应然惑业言正实趣)。设许趣生摄诸有漏等者。正破经部。通以三性为趣体故。言前过者。如前有部生无色界起善染时非趣生过。及此失者。此后经部生无色界起无漏心非趣失也。如来非趣亦非界者。趣谓所趣。唯异熟义。界即系缚。通诸有漏。佛舍苦集。拔戏论故。

　　又契经说(至)此第八识。

　　述曰。第四证也。唯现在世者。过未无生觉受用故。彼定由有能执受心者。基云。经虽但言身有执受。然身既无自所执。法。明知有他能执自也。言先业所引者。瑜伽八证依止执受不可得中五种因也。谓如次第一先业所引(先行同感)。二非善染业(返六转识善恶可得)。三一类(返一类无记不可得)。四能遍(返各别依转也)。五相续(返安安执受以恒时执而非或执或不执故)。眼等转识皆无一类者。前五义中。初二皆属第三一类。故无一类无初三也。言谓诸转识现缘起故等者。初五比量。如次瑜伽五因为因。诸心诸言亦摄心所者。测一云。所破转识。亦摄心所。一云。异熟心言。亦摄心所。皆能执故。诸转识言。亦摄心所。皆非执故(基意同后)。非诸色根等者。测云。遮破经部身根执受。眼等四根并依彼故。遮萨婆多命根众同分可能执身。或可通遮。基云。虽举总名。定取命根及众同分。余不许故。或遮余。

　　又契经说(至)此第八识。

　　述曰。第五证也。初量因言有间有转。别也。无恒持用。总也。合有三因。为三比量。通破诸部六识能持。次立宗云。唯熟识为持寿𤏙。如寿𤏙者。喻未极成。寿𤏙各不自互持故。测云。言总意别。识持寿时。以𤏙为喻。识持𤏙时。寿为喻故。总结破云。三中唯识不一类唯符正理。测量云。持寿𤏙识必能相续。三能持中随一摄故。犹如寿𤏙。次外质云。彼能持识非恒时有。非寿所摄二能持中随一摄故。犹如其𤏙。谓生无色即无𤏙故。论主释通。大易可解。

　　又契经说(至)此第八识。

　　述曰。第六证也。言非无心定者。谓非无心及非定也。摩诃摩耶经云。佛入灭定。方入涅槃。瑜伽八十。罗汉亦尔。然由本识非无心也。经部有部皆云。死生虽无五识。而有意识。故非无心及住定也。如睡无梦者。对经部破同大乘故。有部不许无心睡闷。无同喻故。彼因可言极惛昧故。睡闷轻惛。有转识故。又此位下。破萨婆多。如三无心。必不行故。设纵行者必可故。由此文知。大乘正义。六识不行。有说已下。破难陀义。死生无五识。大小乘同然意识之中。难陀别说惛昧为因。死位可尔。生位不然。谓意识起必由三因。有二因故。死时容起。然由惛昧不起可然。不位三因皆无起。何假惛昧而成不起。三因如次。堕五尘故。别生解故。通果等故。若尔已下论主破也。若救下界非串习定。别藉散意方引生定。无色不尔。串超色界。生彼率尔能现前者。初生刹那。宁不现起。串习力故。犹如后时。又欲色界应各现起。若由惛昧三界初生之位意识不起者。即前所说诸师共因。何劳于中忘生别说。言有余部执者。破上座部。彼有二计。本计。粗细二意并生。末计。不然。必前后起。此破本计。准摄论故。次立彼识即我第八。破余意识不如是故。第六意识不住身故等者。三因如次。基云。不是决定住于身故(有闻断也)。不恒缘身中触等故(末那无间而不缘触)。意识常起。逢境即缘。随依即止。不同本识。父住一依。定缘此境(随同缘识巡住五不位一言随依止)。故冷不由意识渐生。测云。意识不依色根住故(又解。于身不定位一处故。此解不然。与第三因无差别故。今依此义者。如经本识业风所飘。遍依有色根身转故。但缘不依如器不执意识不尔此中意之也)。境轮易故。遍历身中恒相续转。非顿遍依。如本识故(此后二因与基意同)。测又解言。此举赖耶。反显第六。谓第八识。遍寄身中恒相续转意识不尔(不顺文相)。余文可知。

　　又契经说(至)显第八识。

　　述曰。第七证也。基云。萨婆多师。羯逻蓝时无五识故。彼宗释经。名总摄四。实但有三。无识蕴故。即违经释非色四蕴。若谓初时虽无有识。第二念识名名中识。即初刹那违芦束喻。设许初后有五识生诸不并。违俱时转。瑜伽第九。且随小相。取无间灭依根曰名。然返俱时。非自宗释。大众部许诸识并生。七日已前身识等未起。遂释经言。除初七日余时互依。如汝大乘说第六识为名中识初念许无。基会云。大乘初念。有名中识。谓末那故。不违经义。大小共许羯逻蓝位七日已来并无五识。然纵许有。总立量破。有间转故。无力恒持也。

　　●论本卷第四

　　又契经说(至)不应有故。

　　述曰。第八证中有三。标释结故。此初也。佛初逾城出家。于外道尼乾子所。学修苦行。六年之中。日食麻麦。既知非道。便弃舍之。牧牛女边受乳糜已。诸菩提树。后夜成佛。外道诽谤。复闻成道。伺佛晨朝入城乞食。诚佛请法。佛欲破见。言一切有情皆依食住正觉正说余不能知。外道叹曰。愚者又解。尔时。佛说此四食经。大小共许。破彼自饿。无一有情一念无食。良由赖耶遍三界故。

　　谓契经说(至)随识有无。

　　述曰。第二释中有二。显自故。破他故。此初也。分分受之。故名段食。旧云团食。团聚啖故。非也。其水饮等。不可段故。色与根离。对方有用。合时性无能。入咽亦非食。声性亦然。又体疏故。基云。三尘入腹。变坏之时。先资自根。后乃资余(难见入腹盖吉等相)。触思二食。二疏同云。通在八识。随境粗显。取六识俱(余义取舍如对法记)。

　　基云。有人因见世亲摄论触食属六识。便云触食即六识。非也。六十六等皆触数故。然言属者。相应义也。本资益者。唯取触思。受欲离彼无胜用故。希可爱境。境通现当。如世亲云。如远见水。虽浊不死。其识食中。基测同云。此识食体。实通八识。然熟胜故摄论等皆唯取第八。由此。集论三蕴者。色行识蕴。五处香味触意法处(今恐不然。前第四证云。诸转识现缘起故。彼善染者。如彼择灭。异熟生者。如电光等。不能执受有漏色身。由此明知十一界者随转理门)。持身命者。释食名义。广释四食。如对法记。

　　眼等转识(至)皆依食住。

　　述曰。第二破中有四。此初总破诸小乘部也。纵许转识能持身命。既非遍恒。无心有情不依食住。何说一切皆依食住。

　　非无心位(至)非实有故。

　　述曰。第二别破萨婆多也。彼宗唯许位无心时但用过去识等为食。然亦遮破言未来也。等即等取触思二食。彼之定前久心非食。邻入定心为无心食。破本。

　　计己。遮破转救。无想定等命众同分。如声光等。亦非食也。

　　有执灭定(至)后当遮破。

　　述曰。第三别破上座部及末经部。如第九证破也。

　　又彼应说(至)无实体故。

　　述曰。第四正破经部兼萨婆多。诸识不并起。无漏时上无段食。以何为食。性相违故。经部别救。谁云相违。持有漏。种。能顺为食。破不能持。是无漏故。如涅槃等。后遮转救。身命互食。无色虽无身。同分等持命。

　　由此定知(至)此第八识。

　　述曰。第三结也。佛无有漏非有漏情摄者。显佛不入彼经有情。不显佛是非情数摄。有处说佛为有情者。依示现佛依食住故。

　　又契经说(至)识不离身。

　　述曰。第九证中有二。举经总破故。别诸部故。此初也。欲入灭定。次第入时。历至二禅。语行寻伺灭。至第四禅。身行二息灭。到灭定时。心行想受灭。基云。据实。大地俱为心行。随心有无故。然随胜者唯说受想。而寿不灭。萨婆多云。有实命根。经部云。色心相续。假说为命。业能生命。名为命根。大乘。种子功能上立。各许不灭。有部云。由定力故(如婆沙云。经说住灭定者。不为水火刀毒所害。世友释云。由此灭定［不］害法故。寿𤏙根教不灭也)。若经部宗。成实论云。以先竟思食力故住。大乘。由定识食等力。然过七曰出定死者。以欲界中段食胜故(出定即死。如［波以］一百五十三广引)。余文可解。

　　若谓后时(至)无重生故。

　　述曰。第二别中有三。此破有部也。彼许在定现有寿等。不许识故。齐难可知。无执持皆应坏灭者。如前三法互相持故。汝灭定后识不还生。寿燸灭故。如托余身。

　　又若此位(至)实不离身。

　　基云。此第二破经部。本宗。彼许有有经无本识故。去来等无。本共许故。色等受熏。前已破故。

　　若谓此位(至)入此定故。

　　述曰。第三破经部末计及上座部有意识故。于中有二。破心王故。破心所故。此初也。彼云。虽名无心。许有第八。何妨无心而有第六。彼救谁云。此位意识行相所缘俱不可知。论主前因随一不成。故破如余位非此无心摄。

　　又若此位(至)灭受想定。

　　述曰。第二破心所。彼宗有二。一有心所二无心所。基云。经部本立三大及三心行。谓受想异思。皆名心行。然受想胜。偏得名焉。此初破有心所也。测云。二中无心所者。譬喻师义。有心所者。四释。谓三四十十四。如次受想思三。或加于触。或十大地。或加贪瞋痴慢。然今所破。有云破三。然下论云许如思等。等取思上假说触等。有云。破四或十或十四。有等言故(无许)。破中若有心所不相应心行皆灭者。证云。外难。识不离身故有第八识。心行皆灭故应无五数。解云。如无心定唯约粗识。心行灭言亦。依粗说。言受想二助心强者。静虑无色。各有胜用。劳虑强故。灭此非余。经部救云。入第四定入出息灭。而身犹在。心亦应尔。论主难云。寻伺灭时。语应不灭。基云。大乘佛等无寻伺说。虽非遍行。熟他宗论。言非所许。知入他宗。测云。彼说佛语亦由寻伺。彼即生假我以身行同心行。汝以语行同心行。二难既等。熟是唯非。解云。于法有遍非遍。言许如思等大地法者。成触经唯等取思三大地故。生触经部等取思解四大地故。既尔。信等此位亦无者。基测云。经部。以思分位名信等故。例思令无触受想中。皆以有心位为同喻成量。余文可解。

　　若无所(至)类此应知。

　　述曰。第二破无心所。量云。灭定必无意识。无心所故。遍行灭故。如闷绝等(基测意同)。测云。或可喻无余灭。准成业论许有细心。亦许睡闷犹有心故。或可灭定意识应灭。遍行灭故。如语随灭。又汝受等应非大地。不遍心故。犹如贪等。若救遍言唯据有心故。立量破无心所故如色应非相应法也。又救。何妨尔时非也。如无表色色中无碍故破如色无所依等。我许无表界非色故。言成解生解者。二师救谓生实解也。言不尔如何等者彼救。如许厌贪等时俱心随灭后别心生。应尔厌时之心随受想灭。后时别有无所心生。故仍破言心不灭尔时名无心。基云。此中心亦应灭。名所无故。如受想灭。纵许有心。三性中何。彼宗唯许身语业等是等起善。不许心体(测云。彼宗身语无想灭定及四想等。是等起善。不许心体亦是起)。善心无间所造三性。皆应等起善。善心引发故。如此位心。余文易解。

　　又契经说(至)持彼种故。

　　述曰。第十证也。于中有二。标故。释故。此初也。基。无垢称经及阿含等皆有此文。此中意说。以本识现种为染净心。令有染净。以心为本者。总句。现行者。因种心而生。依现心而住。种子者。心受断重。亦持法尔(有多复次任意施设)。

　　然杂染法(至)后亦不成。

　　述曰。别释有二。杂染故。清净故。此初也。基云。准摄论。正破经部去来非实。兼破有部。异类法后者。摄论且说世出世心后。理通一切异地相望。又行缘识等者。测云。约缘起支双破经部及。萨婆多萨婆多云。现行善之心名为行。初生染识名为识。受生初念。润故唯染。依经部宗。现行三业为行。彼行所熏结生染识所持业种为识。基云。行熏识名行缘识(此取能持业种之识。摄论云。中有初念名结生)。今此论文转受熏前已遮故者。正破经部。结生染识非行灭故者。正破有部。若行感故许行缘识。结生染识非行所。转救。虽尔。名色中。有异熟识故。说行缘识。破云。应说行缘名色(测云。又解。兼破经部。摄论云。彼亦结生染识故)。设纵名色行为缘者。识支所摄缘义不成。兼破经部。先业久灭。无受熏识。于受生识。行无义。测意如此。枢要亦尔。基云彼救。既约分位以说缘生。结生染识虽非行感。此时有色。异熟为性。亦名识支。名行缘识。有部正救。经部兼之破云。且行在现在。果色在未来。或一劫余经八万等。悬远隔绝。无缘义故。此不成故后亦不成者。如摄论云。又取缘有。亦不得成。世亲释云。谓前诸行所熏习识。由取力故熏习增长。转成有故(测云。明知经部业所熏种名为识支。即彼被润有用名有。今未必然。所熏识中行种增长。名为有支。能转种识何非识支。既生释谓行为缘贪等俱生眼等转识许为识支。知彼识支同萨婆多之也)。又解。非但破取缘有后后诸支。缘义不成(基测同然)。

　　诸清净法(至)永不生故。

　　述曰。第二清净也。世道伏也。出世断也。断彼所得无为果也。世道二义。灭上生故。前为业染。离下染故。今为净道。破断果中。本识持种。从彼得断。故破经部无所断。破萨婆多无所断得。以经部云。无间道生时。应生或种。不得生故。说之为断。界灭相时故。犹未证灭。萨婆多。云无间道时。虽无现或。而有或得。解脱断得。而证灭故。大乘所说。虽似经部。道前刹那。成所断种。言依谁由谁者。依何烦恼。由何断道。若由道力后或不生者。破经部救无别断果。但或不生灭无体。

　　许有此识(至)应深信受。

　　述曰。总结一章也。理趣无边者。且八证中最初生起明了生起业因不可得等体。此未说故。

　　如是已说(至)道无有。

　　述曰。释第二能变中有二。举本故。随释故。此初也。颂有十门。一出名门。名未那故。二所依门。依彼转故。三所缘门。言缘彼故。四体性门。思量为性故。五行相门。思量为相故。六染俱门。四或俱故。七相应门。触等俱故。八三性门。有覆摄故。九界地门。随生系故。十伏断门。三时无故。

　　论曰(至)故名意。

　　述曰。释中有二。正释十门故。教理证成故。初有八段。自性行相合为一段。染俱相应合为一段。余各一故。此初也。恒审思量者。六十三云。无漏末那。远离颠倒。正思量故。知通无漏。恐此第七滥彼第六。第三复次近所依者。基云。顺同计度。六缘境时。七与力故。如五十一。由有第八故有末那。末那为依。意识得转。简彼第八为远所依。

　　依彼转者(至)取所缘故。

　　述曰。第二所依门。门中有三。正释故。傍论故。结成故。此初也。释依字中。初有义者。基云。云难陀胜子皆作是说。若尔。可说第八为依意识得转。彼解云。由七识种子导力。第六识种方生现行。故瑜伽云。末那为依。如对法言眼识种子依眼根种。第二有义。护法等释。有转易者。谓见道等善染易故。如余转识必有现依(基广问答。不要不取)。

　　诸心心所(至)非所余法。

　　述曰。第二傍论。因此所依。通非诸识。有所依故。于中有二。略故。广故。此初也。有所依者。通大小乘。如俱舍云心心所法名有所依有所缘等。瑜伽五十五说心心所有众多名。谓有所缘相应有行有所依依等故。总有三种者如。瑜伽第一。眼识所依者。俱有依。谓眼等。无间依。谓意种子依。谓种子赖耶。故枢要云。何故四缘唯三所依。解云依势近胜。所缘缘疏。言开导者。基云。开即避也。离至处所。开彼路故。导即引导。招彼令生于此处故。若言无间。即前灭种为后种依。简异彼故。言等无间。

　　初种子依(至)种子所流。

　　述曰。第二广释。即分为三。此初也。于中初义即难陀也。集论云。无种已生。觉师子释。谓阿罗汉也。难陀解云。最后刹那。唯有现行。种已尽故。种与互者基云。此为理证。然摄大乘界俱有者。前后连俱。后义护法等也。会集论云。彼显已失生后种用。非谓现蕴无能生种。言胜义者。婆沙云。非世间法。难贤圣法也。非极成者。我许种互初时俱有。后渐长时方种灭故。现见青莲根互俱故。基。焰炷与不定过。彼所许故。设有处说者。基云。世亲所造胜义七十论云。异时因果。随转经部也(对破数论。金七十论。名为胜义七十论也)。

　　次俱有依(至)而得起故。

　　述曰。释俱有依有四师解。此初难陀等。不许别有大种所造现行五根。基云。颂自种生。彼有三释。一因缘自。即见分种。二所缘自。即相分种。三增上缘自。感识业种。释色功能亦三同此。谓生眼等色识种者。不分见相。总名色识。若开有三。谓见分识。变似色故。名为色识。或相分色。不识离故。名为色识。或相分名色。见分名识。此二同种。故名色识种子。前解别种(基解如。此。既难陀释。测伽业种)。三释。种现各互为因。能熏与种互因缘故(测云。此文略不说业业种。色识无熏义故之也)。

　　有义彼说理相违。

　　述曰。第二师中有二。标故。释故。此初也。测云。火辨释也。基云。安慧等释。虽实无色等现。熟此为难。观云。定非安慧。既言末那虽无间断性转易故。彼许三位有间断故。证云。必安慧。唯许自证依他。然破他言。十八界种应成。又许藏识变根境色。违安慧色唯所执故(观师难好。证师所难。彼已通。如枢要云。彼见相分。难是所执体。性都无。亦有似色之相。如梦所见尔。时山河一切皆尔。故有藏识所变根境为所依缘。亦无先故云云)。证云。辨既在难陀已前。如何遥破。解云。护法依彼辨宗意。对破难陀。

　　若五色根(至)圣教相违。

　　述曰。释中有二。破执故。申宗故。初亦有二。本计故。转救故。此初也。十八界种成杂乱者。破前三中见相同种名色识种。许即违教各别种故。如对法云。眼曾现见色。及此种子积集异熟阿赖耶识。是眼界相。余界亦尔。伽五十一引二经云。复次依止一切种子阿赖耶故。佛说有眼界色界乃至意识界。由于阿赖耶识中有种种业故。恶叉聚喻十八界种。又五十六。云何种种界。谓十八界。展转异性(此类非一)。又五识种各有能生相见分下。破前三中。初二别种。种子如现蕴等同故。若许因缘。违五十二等。眼等增上缘。界地杂乱。违对法等四合欲界(香味鼻舌识四也)。谓鼻舌根。从识应唯欲。识从根通色。眼耳身三。亦根从识唯欲初禅。识众从根通欲四禅。无执受者。不觉受故。然取执持为自体义。初能变颂。称名执受。言以五根为同法者。摄论第一。以五色根为同法喻。证意识有俱有根故。余文可知。

　　有避如前(至)深违教理。

　　述曰。第二破救。善顺瑜伽者。具三依等故。言彼应非唯有执受等者。测云。思为三业非执色蕴。内处摄故。与根相违。基云。色声意种。非唯有执唯色唯内(测解为胜。唯下论破又应眼等非根破)。余文可解。

　　然伽论(至)俱有依。

　　述曰。第二申宗。有别色根。若唯种子为五根者。盲亦应见。便无不成。眼根者故。言圣教转识有七者。六十三云。论有二种。藏识。二转识。谓眼识乃至意识(意即识也)余文可知。

　　有义(至)余如前说。

　　述曰。第三净月释也。此文意者。如第三卷。识性故因立。第八有俱有依。宗道出体云。七八恒俱更互为依。非立量语。然基云。于中更立量云。其第八识。应依于他恒转之识。以恒起故。如第七识。测云。第八赖耶。有俱有依。二恒中转随一摄故。犹如第七。证云。若法差别相违云。第八不用第七为俱有依。因喻如前。即以第七相应心所作不定失。范云。此量皆有相违决定。量云。第八不用第七为俱有。恒转识中随一摄故。如第七识。证敌量云。第八心品以第七识为俱有依。非第七识摄。恒转心品中随一摄故。如第心所心所(二重违决。如前已破。洛无胜理。无穷过故。今谓。彼量宗有比量圣教相违。既同识性。有依理定。摄论说此恒依染污。除第七识。余不可得。故违比知恒俱互依)。次成种识令有所依。测云。能熏与种。望新生依。望旧长依。所熏本识。为久住依。量云。种识亦有所依。现种识中随一摄故。犹如现识。能熏于经有因缘依。所熏不尔。然依义同。且引为例(言总意别。谓有二依。因缘依谓能熏现。二俱有。谓所熏现)。后成本识也为所依相传楞伽经也(基云。勘彼大同。测云。勘二本经天成文其本有虽应译者阙)。若不遍依。有二种失。一非能执失。量云。第八应非能执受身。不遍依止有色根故。犹如六识。二因不定失。为如声光不遍不通依故。六不能执。为如第八不遍依故。六识能执。基云。瑜伽各依故显不遍依。若如言执各别依因。即电光等不成同喻。余如前说者。除现种识各有二依。谓定不定。余如前师。

　　有义(至)随宜假说。

　　述曰。护法正定。于中有三。破故。立此初也。若法决定等者。基测云。必具四义。方成所依。一决定义。且简前师因缘意识所依五识。有色赖耶所依色根声等。一切余法亦尔。以彼不定所依故。翻成前师之所。不许五识亦依第七八等。二有境义。即简种子命根等法。虽决定有。非所依故。三为主义。简遍行五。虽定有境。非所依故。四令心心所取自所缘。简第三师能熏所熏为种所依不能令种取所缘故。及遮六根除心心所。于余色等。能为所依。基体是何。即内六处。余一切法。或非有境。或非为决定。或非为主。以但如王为所依故。又唯心等名有所依。故知亦具第四义也。随宜假说者。前云。所依总有三种。彼说种子依为所依。瑜伽第一但有依谓眼。彼说所依以为依者。随文宜说。

　　由此五识(至)妙符理教。

　　述曰。第二立也。五识所依有四种中。色根应知。依意识者。如解深密。五识起时。必有一分别意识。世亲摄论第四云。五识以意为依。意散乱时。五不生故。依第七八者。如下引颂故。一所依足。何须四耶。与势别故。色根同境。意识分别。末那染净。赖耶根本。与力别故。枢要云。身根望四识。𨷂何非所依。有义。无决定义。下身起上眼识等故。有解。𨷂有境义。必同分根。名为有境。身与四识。无此义故。二并非理。六七应非五所依故。今释别义。且决定中非定俱有。决定有四。一顺取所缘决定(同境根也顺同取故)。二明了所缘决定(分别根也。通定散故)。三分依差别决定(染净根也。第七究竟成无漏时。余识必随永无漏故。唯因依位未究竟时)。四能起为依决定(根本根也。以种能起现为依故正取现佛也)。有境为主有四亦然。顺取等四各具决定。有境为主合能依取其自所缘。名为所依。身根望四识。四义皆无。故无过失(于眼等识。身根总二十九顺取了染净根本四义所摄决定有境为主之义令眼等识取等境)。证云。若尔。决定简法已尽。谓同境即显有境。根本即为主故。余三无用。今解。身根望余四识。𨷂为主义。虽有身根。四根若𨷂。四识不生。故知不依(彼云决定简法尽者。既四决定唯在六根无所滥者。何用余三。然不尽理。若唯云定。不言有境。种于自现。应为染净根本决定。与染净力。能为本故。若不言主。五俱心应于五识为顺取定。必同境故。六俱心所于。五识为明了依。有分别故。𨷂第田义。有过如前难不成立宗亦尔。虽有身根四根若𨷂四识不生故非主者。第六七八识于彼应非主。但𨷂四不生故。彼不成难。立亦不成。明知枢要还为善说。观范别解。唯有唐言之也)如他伽说者。楞伽第九卷。论说恒与末那者。瑜伽六十三云。恒与末那一俱转故。又说藏识恒依染污。摄论第三也。识种不能现取境者。基云。二义。一显种子无所依故。二显种子非所依故。

　　后开导依(至)为开导依。

　　述曰。释第三依。有三师解。此初难陀。依瑜伽第三云。非五识身有二刹那相随俱生。亦非展转无间更互而生。又云既意识转。言五唯用第六为依。又依彼论。五识无间必意生故。六亦以五识为依。

　　有义(至)由前说故。

　　述曰。测云。净月释也。基云。安慧等释(证云。既言平等性智相应末那。知非安慧)。言未自在位住等者。测云。八地已前未自在位。境亦非胜。可不相续。此有四句。一心胜境非胜。谓等流心于劣境起(决定染净势力所引。名心胜也)。二境胜心非胜。于地狱火起率尔。心三境二俱胜。谓于胜境起等流心。四心境俱非胜。谓于劣境起率尔心。今依第四。纵许不续(第二句意。寻求决必相续生。非谓率尔经多刹那也)。若自在位。或八地上。或初地上(证云。异生互用非境自在。初地已上互用自在。而非任运八地已上。方任运。无散寻求故五续之地)。任运随境。即决寻谓初刹那具率尔定净。第二念去除率加流。第二通举诸住等流。第三对举诸位境胜率尔。无间连起。识寻求故。不同劣境。起率尔已。唯意识中。寻决染净。方还引生等流五识(刑定诸家实义如此)。戏妄天等。等取意愤。测云。此二通六欲天。如瑜伽记云。此既不然彼云何尔者。既不许此间断五识用前自类为无间缘。唯以相续意识为缘。彼无心位间断意识。云何用前自类为缘。故知七八为开导依(此论师义持运对法第五云以先灭心为无缘都无自心中无自心中间隔故)。言依悲愿者。菩萨随愿生余地故。余文可知。

　　有义(至)非心所等。

　　述曰。第三护法正宗。于中有三。出体故。破执故。立宗故。此初也。言谓有缘法等者。测云。必具四义。一有缘虑。简色不相应无为也。二为生。简诸心所。三能作等无间。异类识。四此于后生开避引导。熟自类中。简罗汉后心。基云。初三同前。第四义简后与前依。及心同时与心所依。范云。三义。此于后生等者释开道名。不简别故。无学后心。第三义简。证云。以三为胜。最后心等。大小共许非此缘故(今谓。物得虽自类识密作此缘。既最后心独不能为。故以别义简无失故摄入无间亦各故。问。若尔。第一有缘无用。第三义简色等尽故。答不尔。有余部许色生缘故)。

　　若此与彼(至)等无间缘。

　　述曰。第二破执。谓一身中容俱起法。开避不成。前后二念。多少不定。等义不成。言色等者。等取不相应。同类前后。多少不定故。问。一身身根命根恒一。如何色等定无此缘。答。身根异熟长养俱行。命根唯假。种子双故。若许色等。便违瑜伽三十八说等。无间缘及所缘缘。唯望一切心所说。纵夺言者。上坐部中经量部云。色有无间及因缘故。然无本识。且放无间。偏夺色心前后因缘。若不会尔。等言无用。前后各一。方名等故。言俱表因类者。转救心等各各自体作此缘故。

　　是故八识(至)深契教理。

　　述曰。第三立宗。于中二。正说故。释难故。如知释难有五。一难诸识并故。非缘心与心所。亦并何缘。故论释云。五义具足。一相应故。一之四义等也。二和合似一故。如五十五云。无色四蕴。当言和合不可分拆。令其差别。三定俱生灭。四事业必同。五开导同故。一一通导后聚法也。诸识不可然。不例也。二难为缘既无差别为依亦应等。故论解云。依是主义。心所非依。缘是由义。心所亦是。三难何不自类缘如相似法沙门义耶(基云。著名沙门义相。想唯望想。受唯望受。不得交杂)。故论解云。七八转依。新生阙缘。四难如前。出无心位。许用恒有七八为依。此亦何妨。七八俱信。用第六俱信等为缘。故论解云。义谓自类曾住现在将灭之时。已能为依。既所不许。何引为例。五难若尔圣教相违。瑜伽第一。由眼识生。三心可得。等流眼识由染净引。明知亦识互相引生。庄严论第七八转依。对法论等悲愿受生。及瑜伽论此识无间诸识生等。如何会通。故论会通。如文可解。言前二依有胜用者。以同刹那亲有力故。

　　如是已说(至)此亦何咎。

　　述曰。释三所缘门有四义释。测云。虽有四释。第四为正(证云无。别师计。护法假作宾主［显］故之)。基云。初难陀等。次大辨等。次安慧等。后护法等。有难。若缘余。法违缘本识。三师如次会云。隐劣显胜故。摄相皈识故。以假随实故。不违彼教。不尔。便违伽六十三显扬第一起我我所。问伽五十二摄论第二皆言种别有物。此等第三师如何会通。基云。谓对遍计无故言有。护法义中。无一心中有断常者。引例境别不俱起也。基云。人法二执。非别所。缘。行相不返。故得俱有测唯云以境同故(有我我所若不俱有体有。用亦应然主。物相对立我所必异体有体名有用离体更无能无为法体何必有用如无相为相无所为即用之也)。俱缘藏识见分非余者。基云。粗细一类。似常一故。似常简色等。皆门断故。种子被初伏或永断故。似一。简心所。多法俱故。唯缘见分。受境作用。似于我故。不缘余分。自证等用。细难知故。测不别论(今恐不然。见非一故。既言相分种等间断。缘彼见用。亦随间断。若谓有余同类见用言似常者。色等及种。亦应尔故)。枢要一云。所缘见者是能缘同三分并名见所云。恒与诸法。为所依故(通缘三用。有过同前。若谓见名虽通三分三分如依自体亦唯缘体其义可尔无断故之)。有伏难云。何故不但缘一受等为我。亦常一故。云论解云。恒与诸法为所依故。愚夫我者自在为依。万物主义。是故之我者。基测云。前我五蕴假者第六所缘。后我第七所计。或说。前念之后念我。乃至广说(皆不顺论。今谓。一见为自之我。对他及对非我为二)十种平等。如佛地论等。亦佛影像如庄严论地论地等。此中悟通无我境遍无漏位也。迷局我境不遍之者。有摄识也。

　　颂言思量(至)无我相故。

　　述曰。合释第四自性第五行相二门也。基云。自证见分二法体也。性难知。以行相显。其实。思量但是行相(此说意言。谁能量思谓识体也。思量是体之用也)。所立别名者。心意识名。虽通八识。据胜别名唯七意故。

　　此意相应(至)元乖返。

　　述曰。合释第六染俱第七相应门中有二。因相应故。果相应故。初亦有三。染俱故。余俱故。受俱故。此初也。辨表慢受有见慢俱者。释颂辨宗。表慢爱二与见俱起。亦表爱与慢俱起。遮萨婆多爱慢见三各自力起三法相望定不相应。扰乱也。浊。浑也。浑乱末那合六识染。染谓有漏。通三性也。此相应见不依彼起者。我见不待我所等后。见慢爱三如何俱起者。诸小乘师依宗问也。会瑜伽意。由四义。故。谓约分别外境粗故说贪令下于所陵处。慢不与贪。测云。分别起中容有。此即灭一切尔有缘内境爱慢俱故。基云。更加彼随转门。

　　此意心所(至)故非彼俱。

　　述曰。第二余俱。然释余字有二师解。此初四或之余。非俱四或有覆无记。余慧。即我见者。如五十五见世俗有。即慧分故。基云。此即师说随或皆离根本无体。

　　有义(至)显随烦恼。

　　述曰。第二九法之余。此总标也。颂说有覆。余言无用。

　　此中有义(至)如前说。

　　述曰。第二释中更有四师。此初也。言依二十随烦恼中等者。基云。二十者。简耶欲胜解。及不定四。瑜伽或说彼为随烦恼故。随烦恼者。简根本十。对法第七亦名随烦恼故。解。通粗细简忿等十彼唯粗故。无记不善简无惭愧。虽通粗细。唯不善故。通障定慧相瞋者。简沉悼二。难实通障顺翻二门。别障显故。散乱恶慧。岂不别障。虽尔。不如沉悼高下。二十二随烦恼者。瑜伽增耶欲胜解故。简义准前。

　　有义(至)如上应知。

　　述曰。第二释也。言要缘曾受等者。且如六识虽。未曾受。而曾受类。设缘灭道。曾问名类染净等流率尔之类。末那亦尔。无始所缘赖耶种类。故有忘念(基测同述彼师意尔)。违唯善法者。惛沉翻轻安。悼举翻舍。不信翻信。懈怠翻精进。放逸翻不放逸。既翻唯善。偏说遍。染纯随烦恼者。简根本或。贪等虽翻无贪等。善。而非纯随。不说遍故。准前慧释者。此师。妄念体唯念数。见不正知亦唯慧故。余文易解。

　　有义(至)如上应知。

　　述曰。第三释也。要乐合离者有处中欲。略故不说。不合。不离于色等事必无犹类者。基云。即一心缘事理二境。于理可疑。于事必即。谓此若事生其印可。苦理有无方生疑故。问。疑即相违许俱起。见与疑应并生。答。疑时解劣。得俱生。见疑俱增。不并起(此准虚语。疑时许解劣。何不见不增。又疑缘理胜解缘事。即七相应同一所缘故护法宗疑解不具)。有伏难云。若于理疑必于事印。有于事疑而无所印即胜解不遍染耶。故彼解云。非烦恼疑。基测同云。如疑人杌。无覆无记异熟生慧。

　　有义(至)不违理教。

　　述曰。第四护法正义。如五十八。疑由五相。谓于他世作用因果谛诸宝中。心怀犹预。即于事疑亦此烦恼。如何必有欲胜解耶(难于事疑而唯迷理如本母释)。若无沉悼如善无记非染位者。破第二师唯六遍义。必无堪任有扰动性名烦恼故。破若无散乱失念不正知者。破初师云。唯立遍义。必失正念。不正是非。方起染故。非诸染心皆缘曾有简择者。基云。破第二师。执准彼数而遍染故。言非皆也。且如耶见拨无灭谛。非曾爱故。彼言先闻名故曾受。然非拨名。拨未曾体。问。如起耶慧亦有愚痴。即便有二不正知耶。基测二说。一云。有愚劣时不说痴劣。名义顺故。无慧分时说有痴分。遍染心故。一云。总相痴慧上立一不正知。如不放逸依四法立。不别别说。二相应故。余妄念等。淮此应知(后解为胜。若有慧时。不说痴分。便违此文。无明为性遍染心故［之］也)。

　　成唯识论古迹(从第二中至第四讫)
卍新纂续藏经第 50 册 No. 0818 成唯识论学记


　　成唯识论学记(自第五初至第六半)

　　●论卷第五

　　此染污意(至)唯有舍受。

　　基云。非必别师假设异计。最后正义既不别说彼同者。问。不说多种而有义别。何以不说而证必同。答。不别说中自有多义。一无故不说。如因果恒转如。二同故不说。谓如舍受。三显故不说。如第三能变所□系等。基云。异者别说。谓初自相。此亦别说。又云。染□现异彼因果二相。染非异熟。非所熏故。依缘行相□性系。颂已别说。又三位无。已简恒转。罗汉方舍(基意如此。随生所系。岂不同八解云不尔。第八报主。非能随故)。虽有二解。今存后师。基难前师。若四受俱。即金刚心。非顿断过。此难不然。见道顿断通四受故。

　　未转依位(至)平等转故。

　　述曰。大段第二果相应门。已转依位。依何地起。测云。无文正判。理第七八依第四禅。任运一类。唯舍受俱。彼定胜故。观察作智。依诸地起。有说。此智与观察智。同依一地。由观察智所引生故。虽有两释。前说为胜(证云。此显七八。唯在第四。观智不定。或下依上。如上三定起眼等识。或上依下。如九地定依欲末那也)。基疏。十地无漏。随第六识引何地。乃至有顶。皆有此智。依彼法空及灭定有。不可定说下地第七为有顶依。虽通诸地。皆唯舍受(不可定说第四禅第七为有顶六依。此师意也)。成佛已去。无不行时。名无动摇。在第四禅。设通上下。不反易故。如因唯舍。枢要云。若至佛位。能依通九地。所依唯第四定。与净第八相依相续。无动摇故。十地无漏能依所依。俱定同地。随他引故。末无初故(破此义过。如本母释。菩萨无漏。非佛性过故)。问若随观智。必同地摄。观智欣乐俱平等。亦应尔。枢要二解。一云得。然今说舍者。取佛位故。一云唯舍勿随能引。寻伺俱故。如寻伺粗欣乐易故(今谓诸地唯舍为胜。如实之义。如本母释也)。

　　末那心所(至)唯是善性。

　　述曰。第六段释第八三性门。基云。识及心所。何性所摄。答。以相应显心是染。性非染故。测一云。举识问所(证云。诸相应法性地必同。然王由所性系别故。唯问心所。王自理现。今通问二。举要答。所何妨也)。弊自心者。自相应心。心不自覆。

　　末那心所(至)即非所系。

　　述曰。第七段释第九界地门。随阿赖耶所生地系。瑜伽六十三。显扬十九。皆说尔故。言缘彼执我即系属彼者。基云。此既俱生别缘我见。不执他地为自我故。故知第七不缘种子。色等相分通他地故。第八虽通缘。不作自他解。第七作我解故。不缘他地(此因未尽。总缘我见。虽作我解。缘他地故。然总缘见缘他地者。唯他地种以隐后现。与自现行合为自我。第八不尔。不总计为一［自］我故。通缘他地。如我所见不妨多地。互缘他地现行法故)枢要难。所缘一地系。能缘系随境。所缘九地系。能缘系通九。如总缘我见等。答。现行为境亲。能缘随彼系。种等境流隐。能系不随(此答应言。一缘现行。二为自我。心境皆强。互相增益。由此不同总缘及第八。为显此义。此论文云。缘彼执我。即系属彼。名所系。有余问答。不要不取也)。基云。八非能系。七非所系。相从相属是此系义。或彼诸地诸烦恼缚者。此意为自相应四惑之所系也。相应缚故。测云。第六七识。俱惑所缚。

　　此染污意(至)不别说之。

　　述曰。第八段释第十伏断门。于中有二。正释颂故。决择义故。此初也。言真无我解违我执故者。真二空解违生法执。故二末那随应灭也。何故乃至罗汉不灭。故论解云。非见断等。基云。三界相望。虽有九品。相唯地地最下品故。第九品摄。各极细故。同障无学。一时顿断。名势力等。测云。九地各有九品(证存初解。地地［唯］一品)。

　　此中有义(至)杂染依故。

　　述曰。第二决择中有二义。此初。基云。安慧等义执无法执。及净第七三位无体故。

　　有义(至)此亦应尔。

　　述曰。难陀护法等也。出世末那经说有故者。违教失也。如六十三。如世尊说。出世末那如云何建立。远离颠倒思量能正思量故(基测云。解脱经也)。无染已下违失也。同意识故。净应如染。或翻彼相应者。无我见。无贪惭。无痴。如次。平等行者。证真行也。许佛恒行如镜智者。测云。任运相续理应尔故(不成共许因)。基云。佛地经中。说此智品佛位恒行。即汝共许许。佛恒故(勘)。又如未证补特伽罗等者。基疏且难。如凡夫等。未证人空。人执既恒行。二乘人等。未证法空。法执应恒行。为例均故。枢要量云。法执未证法空位应恒行。二执随一摄故。由如生执因。有法自相相违。以无学圣道立为同法故(谓相违云。法执未证法空。应不恒行如无学及道染意)。测云。未起法空应有法执恒行。未起对治故。谓如我执(此量。假者以为有法。证云。喻有随一所立不成。然应无过。谓同喻云。诸未起自对治道者。见有恒行。所治之执。如未证生空。有恒行我执也)。然安慧云。八识皆执。既有第八。相府极成。基云。故论转破。非依第八。彼无慧故。言又诸论中以五同法等者。瑜伽五十一。摄论第一。以五识为同法。证有第七为第六依。宗因俱有失者。总言第六。有有俱依。即一分违宗失故。若除圣道无学等识。立余意识。有俱有依。六识摄故。因有不定。圣道意识无此依故。亦有法自相相违。应知又汝五识。应有无依。六识摄故。他比量也。

　　此意差别(至)平等性智。

　　述曰。对论定已决择差别。于中有二。略故。此初也。异生相续者。恒时恒时义也。一类菩萨者。简无学渐悟也。法空智果者。基云。无分别智名智。后智及灭定名果。智所引故。非人执心。不缘异熟。异熟位长。说法执缘。非法执心。不缘赖耶。赖耶短故。说人执缘见相相当。且作是说。言菩萨见道者。基云。一切菩萨见道。令必法空观。入见道故。此非三心真见道义(彼宗初心有法执故。证云。护法三心不起法执。皆以法空之所引故)测意亦同。又解。中言亦通见道。以相见道。有情假缘智偏观生空。法执起故。枢要同此(然今存初。下文唯取顿悟修道。唯起法执不言见道故)。言彼缘无垢异熟识等者。若菩萨智。测云有说随能引智。同缘一境。随他引故。故初四地别缘真俗。五地已上。容有双缘。有说。初地通缘。仁王经中。初地菩萨说双照故(基存初解。测取后义。其中得失［对］法说)。枢要云。颇有菩萨意乐力故。从法空无分别。即入后得生空耶。或翻此不得。必前导故。如佛地论。等流之观。同根本观。此中基云。若远等流。亦得易入。又解。总不得。唯除已自存。然佛地论等。据多分未自在(准无性论。亦自力转［彼］论记)。

　　补特伽罗(至)此亦应尔。

　　述曰。第二广释有二。此广人执末那。我执必依法执而起者。如六十五引经颂言。执法自在故。执我性而转。测云。迷杌如法执。谓人喻我执(且喻本末。迷喻法执。执喻人执。人执实各具迷执)。三藏云。如起我执必依法执。亦证法空必带生空。故下第十五生空观品。若非有漏。或无心时。皆容现起。既不除独法空时故。观云。有独法空。但此位中容起生空。故论不除。量云。法空有时别起。二空智中随一摄故。如生空智。证云。三藏为正。有教理故。相违决云。法必带生空。深必证浅故。如双证位(今谓此因随一不成。远宗为因量不成故。今敌法空。必不独行。最深最浅。智执二中随一摄故。犹如生执)。言同依一慧者。基云。我法用别。慧体是一。同一种生。于理无违。如一眼识。随境用多。然今二执。非非是二是无一心中。于二境起二行执故。问。前云疑于理印于事。岂非一心行二境。解云。彼非执故。执即推求以坚着故(彼不正义。如前已破。不应将彼于此为难)。观问。二执体境同。二执一心起。寻伺体境一。二得一心生。答。二执相顺一心起。彼粗细违不并生(相顺者。彼自解云。障道用等。非也。勿与分别障俱。寻伺同障见道。一心俱故。又难一心法细人粗。彼亦相违。应不俱故。今谓二执于一境上。各取似我法。似别相。别相异故。如受想俱。寻伺不然。所行名等义无别故。由如二受一心不并)范云。同体二执。熏成两种。断前后故。后生果时。二种共生。如一眼识。多用熏多。后时多种共生一识(证存此解。今谓不然。见用虽多。倚用熏一。不尔。便违佛地论云。体虽无二而用有别。由此熏生一种子体。是以今存基师同种)。寂云。有云。六七识中别有独起所知障种。生空智时。七从彼生。此释大谬。佛地唯识皆言体一。用分为二。前后断故。所知亦以法爱恚等烦恼各说。若离烦恼别有独行所知障者。百法何摄。诸教皆说烦恼皆以所知为依。证存此言。若有别起。何心相应。定非善心无覆无记。若恶有覆。知必同体。故此论云。三地所断。名欲贪愚。彼昔多与欲贪俱故。又七识内。或多或少。如烦恼故(问数论冥性胜论德等别体非我。彼如何通。答计为我所。故亦同体)。今谓第七识俱。应如所说。由生空智伏一分故。第六意识无独起者。理教相违。如金刚般若云。若取法相。即着我人众生寿者。无著释曰。但法及非法想转时。非我等想及依止不转故。然于我想中随眠不断故。即为有我取。解云。法但想时。我想及以所依烦恼有不转故。明知亦有独头法执。增减法执名法非法。意识俱故。然行相似烦恼名。说。由此随彼百法所摄。虽说烦恼必依所知。不说所知必常烦恼。所依得离能依有故。证助亦非。论既别说异熟生心。若望菩萨。有覆所摄。何苦寻求此相应心。又云。昔多与欲贪俱。影显少有别体之障。又说多少如烦恼者。显贪恚等法数少。非必体同。无相违失。

　　二乘有学(至)皆入此摄。

　　述曰。第二广法执末那。顿悟既唯于修道起。生空智果。明智见道。后得智中安立等行。但法空果。遍缘之用。彼真见道。虽带生空。法空智摄。引相道故。唯有所依所知障者。既言所依。明知本来二执同体。随用举体二障摄故。但由圣道伏一分势。约意识俱。佛地论云。八地已上无法执也。于二乘等名不染者。等取菩萨生空智品。及诸异生人天善品。然大菩提一切所障。故望菩萨二障皆染。观云。六识不善烦恼所依。若望菩萨通恶有覆。若望二乘还异熟生(非也。彼不能感苦异熟故)。枢要云。不善心中。亦唯无记。证存此义。问。恶有覆许俱。善无覆应尔。答。彼同有所障。恶有覆同体。无覆无修断。与善无同体。问无姓无所障。二障俱无覆。若言毕竟障。二乘所知然。证解云。有性据可得。不得说名障。无性约毕竟。不得故名障(今谓不然。菩萨法执望法空染。望自生空犹名不染。何妨趣寂身中法执望生空品。虽名不染。望自法空。名毕竟染。小此无性二障随应名毕竟障。自品二智名染有覆。望余不染)。言此名通故者。三缘不摄。皆入增上。三无记不摄。皆入异熟生。

　　云何应知(至)故不繁述。

　　述曰。释十门已。大段第二教理证成中。亦有二。此初教也。然初不共。后引共教。基云。小乘未来名心。过去是意。现在是识。然无别体。故今成别。解脱经者。共许教之解脱者是零落义。不入四阿含别行故。范云。由道断障令意解脱。此义名经。证云。后稍近文。若不入阿含名解脱者。天请问经等皆应名解脱经。既言恒时。小乘何通。基云。上座部等。别有细意识恒现行故。大众经部等如常施食。非一切时。萨婆多云。非四或同时俱。前后俱。如常施食。从彼得解脱者。罗汉解脱道时。从金刚断得。萨婆多计。或现虽断。过未有体。故举共许例过未无引。

　　已引圣(至)便无此失。

　　述曰。第二理证。以依隐经现出理故。于中有二。证故。结故。依摄大乘。略有六证。初中有二。正释故。傍论故。此初也。真义三心无漏智也。曾无醒觉者。未起无漏故。善无记位应有无明。异生位故。如余起时。言此应间断者。无明应间断。六识恒染故。

　　染意恒与(至)此彼俱有。

　　述曰。第二傍论。依小乘宗。但随惑俱方名不共。故作斯问。初义云。三是随惑。基测云。此有二义。一云非二十摄。杂事说随有多种故。即诸烦恼分位差别。二云。即二十摄。不正知为我见。憍为我慢。掉为我爱。无明一种是根本故。第二义中。纯随烦恼者。简根本惑。亦名随故。此三六十烦恼摄者。此见等三。显扬等六。杂集等十。根本烦恼之所摄故。然惛迷门无明为主。主所依义。余三非主。可名相应。由痴迷故。外难。互为主时应名不共。此难二解。基云。意识中有为主时故。非第七中三有主时。测一云。七俱见等假说为主。证存后曰。无始执我爱着路微。三亦主故。若为主时。应名不共(各有用胜。然如无明。迷之为主。许于执等见等为主。此答意也。虽有多释。如是顺文)。第三义中。有二复次。一虽七中四。余识不无。然无明主独得此名。余非迷本。不名不共。二或许余三。亦明不共。然对余部。所许余识独行不共。且说无明(第二义意。四法相望。立不共名。此第三师。望六识品。立不共名)。瑜伽所说。皆意识俱。言是主者。非贪等俱。专迷于理。自为主起。言非主者。不与根本烦恼相应。虽名不共。自不为主。但随忿等。主而起故。如契经者。缘起经也。

　　又契经说(至)随一摄故。

　　述曰。六二缘经。第二证也。世亲云。同法者。第六意识与五识身。有相似法。彼有五根。阿赖耶识。为俱有依。此五同法离染污意。决定非有。基云。彼论似难大乘异师。许有第八而不许七(异师者谁。证云。一意识［菩萨］也。如世云唯除第八。不简第七。已信第八未信七故)。测云。二缘有二。一根境二。二通别根。此论无性依初共缘。世亲依后(证云。伽五十一云。由阿赖耶。执受色根。五种识身依之而转。世亲依此成立第七。护法无性唯依经故)。初立意识必有增上。不共俱依。破有部等。唯等无间以为意根。然以五识为同喻故。夜违意许七为六依。小乘作法差别违言。六不以七。为不共依。六随一故。犹如五识。然彼若无差别许所依。如陈那宗。自证无果得作此难。然有所存。亦违意许。唯等无间。肉团等依。故论返欲出彼相违。先别别破。后总立量。别破中云。不可说色为彼依者。测云。经部通取色香味触。以为肉团。为俱有根。上座部云。四尘团内。有法处色。为俱有根。瞳内别有净色。名眼等根。然七心界许皆是心。不可说色。意非色故。谓意内处。色外处故。又纵依色亦为内处。无二分别。违自宗也。以汝意识如五识故。次经部云。谁言五识有俱有根。许前五根境生后念识故。故论立云。彼必同时。如影依牙。牙影同时(测释喻尔)。基云。若说身影亦必异时。即例极成心心所也。许思受等。与心俱故。证云还与彼法差别。极成意识(简他不许他方佛识。及自不许后身菩萨不善意识)必有不共(简自本识诸识共依)。显自名处(简肉心等。以色非意。非现意之色名处故)。等无间不摄(简次第灭依。恐立已成故)。增上(简因缘依)。生(简染依义。通与诸识为染净依。别与意识。为生依故。近相顺故)。所依(简命根等依非所依)极成六识一摄故。如眼等识(若相违过。何不直言意识不以唯等无间及肉团等为不共依。解云。若尔唯显名有过失。不能兼说自胜有德。故通立宗。亦破他义也)。

　　又契经说(至)假立意名。

　　述曰。第三证也。已灭非有经部所许。其萨婆多前已破故。量云。已灭非正名意。无体用故。如龟毛等(大乘假说不正名故。无违宗失)。若救过去虽无思量。而假说者依何假说。曾现在时了别识故。世亲论第一云。彼将灭时得意名故。云何相违。谓将灭时起依止用。由此灭后假第七名。证云。但假依止不假思量(曾有依止。应假现依。曾无思量。母无可似故。与基疏同。不假心识。如本母释也)。枢要云。亦似思量(为依既等。亦假说思。理何妨也)。

　　又契经说(至)别有此意。

　　述曰。第四证也。破有部及经部中。灭心心所皆唯六识。言数无异。若并心所。萨婆多云。二十一法。谓十大地。十善大地。并所依识。经部思上假善心所。大乘云。灭二十二法。然各自云。灭六识品。体数无异。言界地依等者。俱舍第五十对差别中。等取余六。

　　又契经说(至)同诃猒彼。

　　述曰。第五证也。于中有四。一总破诸部。以余具缚为例量云。无想有情应起我执。异生摄故。如余异生。或汝无相非圣所厌。无我执故。如涅槃等(基测同然。证云。具缚通圣。虽无见缚。具修缚故。非也。圣位容有不起执故。观云。具见修种名具缚好)。有部救云。初生后死。执故无失。论主破云。中间无执。有非凡过(毗婆沙云。五百劫也)。有部救云。去来有所成。无无我执失。论主破云。彼非现常故。有无我执过。彼部救云。现有能得名成我执。论主破云。所得现无。能得亦然。次大众一说部等云。有随眠故。名成我执。论主破云。彼不相应。前已遮破。后经部云。有种子故名有我执。论主破云。藏识无故。熏习亦无。救色等受。熏破已辨。非理故有。末那恒起我执。复沉生死。贤圣所厌。

　　又契经说(至)终不脱。

　　述曰。第六证也。谓若无七三性离染。于中有二。立宗故。破执故。此初也。唯说异生者。取全分故。圣无漏善无我故。不能亡相者。测云。由七我执六不王相。故摄论云。谓我能行施等。基此二解。一云。我者七内缘行。一云。六由七尔。测存初解。基取后释(基许违论三性心时。若如所［评］唯染时故。测评为胜。无性论云。自谓我能修行施等。非离无明我执随逐。非离依止而有无是心法故。此所依止。离染污意。定无所有。非即善心。是无明依。应正理故)。缚者境相能缚心名相了别缚。测云。相粗重缚。西方两释。一云。相缚末那为体。六识由此拘于境故。相无缚故。名为相缚。一云。即用相分为体。瑜伽末那为相缚者。相依力拘自见故。后智相分不名相缚。无现行末那于境自在故(此因不好。若如所说。法空后智。俱行五识。相分应非相缚体故)。虽有两释。三藏存后。粗重缚中。一云。二障种子。一云。彼引无堪任性。评取初解。末那二执。何为缚本。枢要二释。一云。若缚体唯据烦恼障(此愿六识缘缚本体。唯据七俱烦恼障说。非谓七俱即名缚。瑜伽唯取现量惑故也)。若相缚体据法执说(此亦唯显相缚本体。非法执心即名相缚。此论唯取所缘相分。为能缚故)。故此灭已相缚解脱。若依烦恼说有相缚。阿罗汉身应无有相(范解此云。虽断［入］执。所依在故。仍有势力。故有相缚。非也。势无故)。一云。但由生执成了别缚。唯说染意为识依止。若由法执。应生空智有相缚。疏依此问。既尔二乘染末那灭。何故五识相缚犹在。答。七中法执虽非缚体。执有相故。我执引故。令六识等相缚不脱。若断法执。相缚便脱(还有生空有相缚过。如实之义如本母释)。此云令六不能亡相。证云。七八细无三轮。故无相缚此。释顺文(非也。八皆不达如幻事故。然对小乘共许说六。犹如瑜伽五十一等。且依粗显。唯说第六为缚故)。言相分所拘者。不了如幻未必有执。通三性故。基疏问。相分为见缚。见名相缚。见分自证缘。缚体名见。缚证自证例亦应然。何故不名为见缚等。答。以相缚见体状易彰。或所缚见。有非比量。或能缚相通于内外。从此胜义且名相缚。非见分等。非缚内分。如第二卷。展转故(即所取能取缚。如彼疏广释)。问。有漏有相即名相缚。后得有相应为相缚。答。此亦不然。作证解故。自证虽尔。体是惑故。若尔善心见应非缚。此有漏故。有漏末那之所增故。后得不尔。不可为例(既言无漏与第七识不相增益。故不能缚。何畏法执。虽相缚本。与生空智。不增非缚)。枢要问。相缚见名相缚。见缚相名见缚。答。见不明证不自在故由相缚。相无能证自在力故。非见所缚(此约缘用。若现量见缚境合染。瑜伽名缘缚也)。问。由有末那施不王相。非无相智摄。非到彼岸耶。答。无意识执。名无相智。非第七执。成波罗蜜。证云。此违摄论三轮清净。无分别智所摄施等。名波罗蜜(今谓前后摄未必同时。又地前修亦名波罗蜜故。枢要义无过也)。言伽他者。基云。不知何教。然有人言。阿毗达摩大乘经颂五十一文。义同文异(既言伽他非瑜伽文)。

　　又善无覆(至)有漏义成。

　　述曰。第二破执中有三。初破有部等。次大众部等。后破经部。萨婆多云。善等起时虽无现漏。而有过未。能缘缚故。得成有漏。故今破云。理非有故。又云。无学虽无烦恼。然由现在他缘缚故。央掘摩罗于佛生瞋。无比女人于佛生贪。由此亦佛成有漏故。故破非由他或成有漏。勿由他解成无漏故。次不相应破大众部。正量部等。如前破故。经部师云。虽无现惑。而由有漏种所生故。现行善等。亦成有漏。破汝熏时。无现染意。因何现漏。成有漏种。基云。若救先善起时。虽无现惑。由漏种随善等种故。善种成有漏者。不然勿学无漏心亦成有漏故。测云。由漏种子所随逐故。现行善等成有漏者(证云。此破转计。不名破故。此不成种。有漏因故)。测云。彼难岂不由惑心。发善业等。得成有漏。故破如论。然诸有漏下申正义。由与自身(简由他惑成有漏义)。现行(简由种子)。烦恼(简由不相应)。俱生俱灭(简去来缚)。牙相增益(简无漏法)。主成有漏。种子亦尔。熏时亦有现染意故(既上定等由下末那成有漏故。若俱顺益。未必系缚。增益方成。如对法云。漏所随者。谓余地法。亦为余地诸漏粗重所随逐故也)。如枢要云。除无漏法若种若现。与七惑俱相随顺故。法尔种等得成有漏。问。何唯现俱有漏本因。答。增益强故。非如种劣。问。若末那是有漏正因。何故六十五五相成有漏。集论六义不说末那。测云。彼约诸义。此明正因。范云。彼随转门。此真实门(小乘缘缚。非唯现量。知非随转)。枢要云。六十五说。现量所行五境有缘缚。余根心等。但田随眠。违五十九断二缚义。明知缘缚。有亲有疏。疏通根等。亲唯五尘(即是交杂可说五十九随转理门)。

　　此意若无(至)实有八种。

　　述曰。第二结成。此意若无。六理非有。然有大品涅槃经等。说六识者有二义故。一随转门。二随根故(基云阿含非也。唯大顺小名随转故)。

　　如是已说(至)俱非。

　　述曰。明第三能变。总有九颂。测云。七门。一名数门。二自性门。三行相门。四三性门。五心所相应门。六三受门。七起位门(基云。九门。开第七门以为所依俱转起灭三故)。摄为三段。初一颂中摄初四门。次六颂摄心所受门。后有二颂现起位门。此中问答如文可知。

　　论曰(至)无此能故。

　　述曰。释中三段。此释初门。五谓依发属助如根者。即是对法解释道理也。言然随不共立意识名者。基云。问。如前说五八俱是所依。然近顺生。谓但第六门。六识种子。必随七故(七八何不互别生根。唯间断有别生根故)。或说五识。通依色心。第六无间及俱有依。唯依意根得意识名。若尔七八应名意识。论解识名。心意非例。心意持业。识依主故。基问。何故七八不从依名。答。七八相续。当体彰名。六有间断。从依得称。随境名中意识二义。一境宽故。总名法识。二唯此了不共五识之别法处。偏名法识。色等虽法。狭故别名。言若得自在者。测基二解。一云。地上后智引故。一云。八地惑不行故。许取初解。法花论云。地前亦得根互用故。地前经力。地上自力。基云。正法念经。瞻部洲蛇眼闻声者。是正量部。非大乘义。故不相违。范云。彼经东西二洲。分得互用。其北洲人皆得互用。皆名自在。证云。虽正量诵。既是佛经。可释南蛇。三洲人等。由业力故。趣生之法。如飞鸟等。不名自在。或可彼经约处所然。根互用说。于一根处有余根故。非互用故。不名自在。枢要二说。一云。一一识体转用成多。非转法体。故非受等亦成想等。取像之用一切无遮(此解不然。若如所说。色体不转。用转成虑。心体不转。用转应碍。彼既不尔。如何取像于受遮如实之义如本母释)。不可难以大种为造。彼转体故(此亦不尽。何故大造。必唯体转。然大种等必不互用。如瑜伽处非处谓成立)。亦不可难坏根不坏境等。如第八缘五。尘亦得自相故(恐难若眼至取香等境。性不坏根。义应境等)。一云。恐坏法相。但取自境。皆是实境。取他皆假。非得自相。眼耳至取三尘。境不坏而根坏。若不至取。与此相翻。余三根取色声亦尔。故第二师一一根处。遍有诸根。各自起用。非一通取各遍一切。假名互用。勿坏法相。心王亦有心所用故(此释［持］违。论此文云。一根发识缘一切境取。设许同处。既如舌身。各发识故。实互用。不坏法相。如本母释)。证云。旧来有三。一云。一识通依六根各缘自境。发识相用。故言互用。故言互用(亦违此文。随根无滥。若如所说。随根返鸿。随境无滥。既必遍缘。方得决择心行等。故知不应理也)。一云。一识通缘六境。各依自根。根不共增上境。是共缘故。一云。一识通缘六境。旧判取后。护法取中(若如第三因果乱故)。范云。一根发识通缘一切。余根余识。便为无用(非也。具功能德。应阙体故)。然根所发果生在下。修上眼耳。根上识下(如本母释破)。生二定上所起三识上地系(违诸圣教。且如前卷若眼等根。即三识种。二地五地。为难识为尔。度如对法记)。

　　然六转识(至)如前已说。

　　述曰。第二三门也。初能变颂。但说所缘。第二能变具所依缘。第三能变总不说二。故论会言粗显极成故。双显六识。自性行相者。基云。自性即自证。行相即见分(自证即为见分之体。名了境者)。

　　此六转识(至)无记性摄。

　　述曰。第四三性门也。于中有二。释颂故。傍论故。此初也。测云。若灭道善殊胜自体。可记别故。名之为善。不同有漏。必益二世(此招乐报为顺益故)。基云。无漏无为。此世他世。违越生死。并名为善(离若证乐为顺益故)。自性不善总有十法。谓中随二。小随惑七。除诳谄憍及瞋相应。余法名为相应不善。

　　有义(至)无相违过。

　　述曰。第二傍论中有二。因故。果故。初中二师。此初师也。基云。此师意说。五识不相续故。五识不并生。又解。设率尔唯一念。等流通多念。亦不许三性并生。能引之意非三性故。瑜伽等者。取显扬。

　　有义(至)三性容俱。

　　述曰。护法正义。如善眼识。至等流位。不善声至。至染净位。意识成不善。引等流识。尔时更无记香至。无记鼻识。率尔同时与前眼耳善恶俱转。或率尔多。等流心少。或复翻此。准之可知。故先所难能引意识通三性者。于此唐捐。基云。如大目连。猕猴池侧。坐无所有定。有象哮吼。猴戏声。即便出定。萨婆多师。出已方闻。令此大乘。闻已方出。问。岂无所有定。得缘欲界声。六十五说。广慧声闻。无色界心缘三界法。故无相违(今谓彼说生无色者。意识缘境。身在下界。识同缘凡圣何妨)。瑜伽六十三。遇声出定。释彼经等。测云。瑜伽释家有二。一云。在定意识未必取声。然解深密与五同境。且说散位在定不定。故正本言。非即彼定相应意识能取此声(违显扬论由二取声)。一云。不同定散一切五俱。意必同境。护法因此。故正本云。非唯彼定相应意识能取此声。基云。若无耳识。不领声故。后时不应为声出定。耳闻声已定中意识。希望是何方始出定。意不唯缘定中事故。既有希望。即出定故定内唯起率尔寻求。瑜伽虽说率尔等三是无记性。散多位在定通善。测师亦云。希望寻求(此二师意尔时意识缘声二心。率尔寻求。若于定境。等流心摄)。范师二说。一云如前。一云皆等流心。通缘内外。定意必善。未转率尔。唯无记故。后说为正(非也。未转乱起通善染故)。证师一解。定前加行立其愿言。闻楗槌等。即须出定。非于定中起寻求心(不顺论云领已希望。可说寻［已］知前所勘。希出所［作］方出在定也)。论释成云。既善定俱五识率尔。未无漏时。必无记故。明知六识异性同时(此文唯约五识初生纯率尔心。说唯无记若前等流乱起率尔未转依位。通善等故)。基云。此定通漏无漏。五识必由寻伺所引。入定闻声。唯初定耶。第七卷云。多由彼起。知非一切皆彼所引。言意随偏注等者。且说散位在定闻声。不随无记。唯善性故。测云。几种意识得与五识。解云。率尔染净等流。而非寻求及决定心。彼二唯缘过去境界。非现量摄。五俱意识。唯现量故。基云。集量论等。五俱意识是定现量者。必同缘故。五俱之意。亦无法执等。以此为证。三藏云。五俱意识。三性不定。现非量等。亦非一定(三藏为胜。如本母释。然集量论是现量者。且说初起。同缘率尔也)。

　　得自在位(至)戏论种故。

　　述曰。第二果位。基云。唯佛果者。初地已去。尚有不善。八地以去有无记故。问。此三性门。通塞云何。基云。善中通生得加。加中有闻思修三。自性虽无。彼所引故。如听经观字。而思法义。意成闻思所成。非生得故。香积佛土。鼻舌等识。类此应知。净土听法所生五识。岂非三恶之所成也。不善亦通任运分别。亦通有覆。亦意引故。四无记中。异熟等三。加第一云。随转发业故。通威仪工巧。四识缘威仪。五识缘工巧。唯除变化天眼耳通。是通果心而非变化。相从四中变化所摄。八十九云。欲界有变化。不是五识。实是上系。据意识中相似者说。或所变化。以欲界故。名为欲界。或有生得变化。但是异熟心摄。瑜伽自说。是生得变化故(彼瑜伽说。不许五识通愚慧品。威仪工巧四识五识。如实之义如本母释)。

　　六识与几(至)种类差别。

　　述曰。第二段释心所受门。于中有二。略标故。此一颂释标二门也。释论中二。初解六位。后解三受。此初也。解心所总名中。虽有多释。基疏一云。初义简无为。不依心起故。第二义简色不相应。无四义故。第三义简八识心王。自为主故。明行相中。心唯取总青等境相。心所兼取总别二相。基云。师谓博士资谓弟子。如师作模。弟子填彩。彩于模填。不离模故。测云。略不属当心所取总(初解为胜不离模故)。测云。且萨婆多西方四说。一云。心唯取总。心所唯别。用各故。一云。心通总别。心所唯别。心自在故。一云。心唯取总。所兼总别。胜不随苟故。一云。心及心所各取总别。事业同故。大乘同第三。所必随心。故作意别。于中测云。亦取心未所了。即诸心所所取别相。基云。即余心所所取别相。应皆识所未了。作意一法独能取彼众多相。由此作意能遍警觉(此解意者。所取别相。各有二义。一有体生心。二相于心现。余诸心所各取第二。作意通取彼第一相。［何］知然。由教理故。教者。伽云能起识相作意取故。瑜伽举识。此论举所。影显通取心所境生能缘相。理者。各取自所缘相。作意熏取彼各别。于理无［无］用故。作意应具领纳取像。等诸用故)。触受如前。想了顺起言说之想。思了顺生三性思相。瑜伽云。此者表所亦取总。云余处者。基云。中边论云。心唯总了。心所亦别。测云亦尔。又云。中边既无别说。应引西方末释之教。四一切者。瑜伽云。一切处。一切地。一切时。一切□。今如次释。处谓三性。地谓三地。时心生时。一切并显。贪等虽通有寻等地。瞋等不遍随类𨷂地。

　　此六转识(至)三受容俱。

　　述曰。第二三受。于中有二。因故。初亦有二。释颂故。诸门故。此中诸门。增数应知。云苦受亦由无漏起者。基云。后得智时起五识故。忧虽能为无漏加行。不俱起故。非无漏摄。如瑜伽云。苦根有漏无漏。以有漏为义。忧根有漏。以有漏无漏为义。罗汉苦根非断。无学随顺趣向不断法故。忧名非断。而非无学。故瑜伽说。五受根通见修非断。云总分四者。萨婆多云。苦通三性。唯除有覆。彼宗有覆欲界唯在身遍二见苦五识故。初顺彼宗。故云总分。然大乘中别立有覆。以理五俱。任运贪痴。基云。瞋不善故。此中除之。测云二义。一贪令痴。一分与瞋俱。痴是不善故。二五俱贪痴。亦通不善。以发业意所引发故。故前说为胜。观云。后说为胜。不发业言。非但纯苦意识相应。通简五识中发业故。瑜伽第一云。五识随发业转。又能取爱非爱果故(证救测存于义不亲)。证云。如上界惑。发不动业。欲界有覆。亦发福业。然约非福。云不发业。引瑜伽者。证无记或于苦可得。引杂集者。证不发恶是无记性。五增数中。初二延分。唯名喜者。基云。不通悦五根故。显扬自云。不竟遍悦故(异萨婆多。一切近分唯舍。初二根本唯喜。第三根本唯乐)。意中逼迫二义。基云。初长从义。后护法义。瑜伽不言边见无记。故今例言应知亦尔。枢要一云。以理言之。忧通无记。悔必忧俱。通无记故。然瑜伽云。忧非无记。随转门故(违此论意不应引此证意苦故。说悔亦与舍受俱故)。前师释云。瑜伽余三。谓喜乐舍。六容识中必不行故。后师夺言唯忧非舍。七八意识舍必现故(测师四句释瑜伽意。今将己［量］彼论记中也)。岂不已下对论应知。言八根者。眼等六根命舍根也。余师三计。一忧为第八。二苦。三形。彼伏难云。彼恶业招容无眼等。故论解云。令具受苦。身受触苦。形无用也。不同有部身根定成四根不定。此师容舍彼成熟不。基云。有亦无妨。对法等说。瞋于末位与舍俱故。或说无亦无妨(以初为胜。瑜伽论云。除粗段食余食故)。问。人迥受有意苦不。如贤愚经第十二云。央掘摩罗。人中得阿罗汉果已。被火烧故。答。有苦无失。然论上云。意中业果起无杂者。且说异界。对法第七。许受异趣满业果故(枢要难云。地狱意苦何不亦忧。乃至结云此义难解。今谓易解。如本母释故)。余处说彼有等流乐者。世亲摄论。彼随萨婆多说故(此论会文。违二十唯识。如瑜伽记通)。瑜伽论云。忧苦相续者。基云。随转大众部等。诸识并生。寻伺忧俱者。随转经部。寻伺唯在意识中也。显扬论等具显此义者。显扬第二云。谓此身离生喜乐之所滋润。遍悦遍满希者。初禅近分如经。又说身一切处。无有少分乱生喜乐。所不遍者。初静虑根本故。等取瑜伽五十七等。乱生欣乐。通近分故。十一根者。意信等五十三无漏根及欣舍也。言多门者。五受有熟等。俱转门中三受容俱者。基云。且如定中闻声。定通欣乐。率尔耳识但舍受故。

　　得自位(至)忧苦事故。

　　述曰。第二果位。基疏三解。一云。有漏三识。虽唯二地。无漏五识通色四地。有五根故。如无色有无漏眼。泪下如雨。第七八识。唯第四禅。余地虽有而不现前。如无色界。见道傍修。有种非现。或七八种。唯第四种。七八德依彼边际故。一云。无漏五识亦唯初定。如有漏故。如寻伺等。上地无故。三识可尔。何有鼻舌。有三识故。类有二识。如有三尘类有香味。一云。无漏五识。唯第四定。如七八识。任情取之。证云。三禅五识。无色色根。无文可证(此义取舍。如前卷记。及本母释)。

　　前所略标(至)义至当说。

　　述曰。第二广释中有二。别显心所故。总决择故。初中此显初二位也。释中有二。初遍行也。引教三经。初后是起尽。经中是象迹喻经。初能变颂。已明五性。故今颂释略显遍义。言必由触有者。基云。由触有和。若触无时。心心所法。应乱散故。言此若无者心应无者。基云。若无能惊不起现也。思令心取正因等者。观云。心王亦取别相无疑。测云。思有二用。谓能自取正因等相。亦令心王取因等相。心虽自取不能令他。故不得云心取别相。又解。心王正取总相。但兼别相。初解为胜。证云。若如彼说。即成取别。若令他取是傍用故。今谓。思能令心随正因等。各造善等。故各为取。非了别取。和上此文可言思取。正因等相。令心造作。说唯取总。如𦘕师故。

　　次别境(至)如信贪等。

　　述曰。第二别境中有二。正释故。诸门故。此初也。所乐三说。基云。第三最胜境稍宽故。末皆云有说等者。破萨婆多。彼十大地为遍行故。教理证力者。基云。现量等心名为证力。有部余师云。无拘碍为胜解性。若救根等。但由胜解增上力故。发起心等。不为所碍。故破胜。解待余无穷体类境者。基云。无分别智初起一念。各缘彼类。虽非曾受。曾受各故。测云。圆镜智初亦是能引。观智境类。第二念后。名曾受体。前心心所。或想势力。证云。此亿境之因。境心由自证。如是相见熏成种故。后时能忆。然非必由彼种生忆。彼种助余能忆心种。有无漏等。有相忆故。测云。从前加行慧境界故。定所行境亦名所观。且说善定名为智依。言但相微隐者。正理师计也。论主征云。应说实言。今我知有定即心者。基测云。经部师计。观师问曰。本譬学师一切心所。皆心为体。念慧等喻所立不成。若末经部。立三四等。余心所法。思上假立。若对彼言。定非即心。有相符失。证云。此破末计。虽立余心所。而执经量唯定即心故。正理师引迦多衍尼子所造发智论等十大地故。论主破云。说十非经。证云。正法念处经十七云。各各自体。如十大地。何等为十。谓受。想。思。触。作意。欲。解脱。念。三昧。慧。涅槃经二十七云。下定者。十大地中心数定也。大小二经。皆言十大地。何言非经。解云。众贤等师。不诵正法念经。但信对法。依彼计破然正法念经。是正量部经。涅槃随彼转。非真实理。故非所依(此解不然。彼应证此为真实故。又佛经故如瑜伽论第三卷谓已会通故。今不重释之也)。

　　有义(至)此类非一。

　　述曰。第二诸门。且说三门。此初自类俱起门。基云。初义安慧师。西方共责。后护法等。既云别境。即非必俱。信愚昧类为止散心者。基云。但学负间住心等也。言合有十二者。谓有十句。二俱起也。从初第一历合后已。次以第二历合后三。乃至以第四合第五。为十二合。三俱亦尔。一于乐定习起欲解念。二于乐定观起欲解定。三即于彼境起欲解慧。四于习观起欲念定。五即于彼境起欲念慧。六于所乐观起欲定慧。七于定习观起解念定。八即于彼境起解念慧。九于定所观起解定慧。十于习观起念定慧。五句四者。谓于四境欲等五法。互除一故。

　　第七八识(至)作事智故。

　　述曰。第二诸识相应门。基云。初师会瑜伽云。眼耳俱时。意识相应智为二通。然不顺文。后师意者。随意识引微有欲等。得自在位。欲无减等。引十八不共法为证。

　　此别境五(至)五受相应。

　　述曰。第三五受相应门。初师此五五识不俱。意地迫受。唯爱为宗。后师。即引五十七等。证成欲等忧苦相应。五十九云。贪忧苦俱。即知彼心欲前境。

　　●论第六卷记

　　已说遍行(至)及不害。

　　述曰。善心所中有二。总问答故。广释故。此初也。言行舍者。此行蕰舍。简受舍故。

　　论曰(至)定有十一。

　　述曰。释中有二。正释故。诸门故。初亦有二。名数故。性业故。此初也。唯善心俱。释名也。简经部师。信及精进通三性故。如成实论。信品说也。又遮有部轻安遍善。故言唯善。定有十一。释数也。俱舍立十。除无痴善。以即慧故。正理十二。加欣厌故。正量十三。谓十一上加欣厌故。遮此增减。言定十一。

　　云何为信(至)心净是信。

　　述曰。第二性业。此明信也。泛诸心所。证云。缘用傍用不共为性。共他为业。言能得能成者。能得无为。能成有为。对法且自言我有力。此通他善。确者实也。适者向也。才也。未了心净以三释微。若持业释。应非心所。依主邻近。应共惭等。答。取依主不滥惭等。唯崇而善。言有说者。上座部也。言有执者。大众部也。或可二俱大乘异师。

　　云何为惭(至)名自他故。

　　述曰。次明惭愧。五蕰显扬云。依自增上及法增上。羞耻过恶。此论释云。依自法言。显别相也。如俱舍论言崇重故。羞耻过恶。显通相也。如对法故。杂心等说三种增上。一自增上。谓上品人。惭于自身不作谓恶。二法增增上。谓中品人。为护圣教。不造诸恶。三世世门增上。谓下品人。护世名利。不造恶也。今护法意。初二惭依。后为愧依。基云。有善恶者。名为贤暴。其所有法。名为善恶。双于人法。崇及拒故。应非实有者。体相虽同。相待有异。如长短等。应是假故。便违瑜伽八是实有。随缘何境皆有崇善拒恶义者。是傍用故。外云。岂不我亦同汝以羞自他。是傍用故。解云。相同不失。四难。一体无别难。二不相应难。三应假有难。四非遍善难。然涅槃经。对法论等。顾自他者二义。释通初义可知。后义意者。基云。崇善是顾自义。拒恶名頋他义。于己益名自。于己损名他(顺正论云。现在恶因名自。后世恶果名他。各据一义)。

　　无贪等者(至)必应别有。

　　述曰。次三善根文亦可知。有谓三有。彼因名具。苦即三苦。彼缘名具苦。具有具。何差别测云。大小许贪不缘无漏。唯大乘许瞋痴缘无漏。基云。为顺之因。唯是有漏。为缘之因。亦取涅槃欲。能发贪等故(此何为证。谓论下云。委细说者。贪瞋慢三见疑俱生。随应如彼。既许邪见［述］缘灭道欣相应贪。缘［述］因故)。贪遍三界。发业润生。总说有有具。瞋唯欲界。发业力胜。故言苦苦具。如烦恼见者。如断善等。断疑惑等。有胜用故。后护法宗。谓此三法六识相应。即简疑等。正烦恼摄。简不信等。具此二义。起恶胜故。为不善根。既根难治。须二对治。

　　动谓精进(至)胜进别故。

　　述曰。次释精进。基云。勇者升进。悍者坚牢。二乘究竟道等释无足义。二加行者远近二也。

　　安谓(至)转安适故。

　　述曰。离重名轻。调畅名安。

　　不放逸者(至)定无别故。

　　述曰。此不放逸。体即四法。幻别功能。假说不逸(基［云］解如此。此意四法各有傍用。随此损彼。四法四分。总立为一不放逸体)。岂不傍修是此相用者。正理师等。立实难假。言无穷。四法能防修。而许必待余。不逸亦应尔。待余成无穷。余文可解。

　　云何行舍(至)即心等故。

　　述曰。由不放逸先除杂染者。基测二说。一云。不放逸是无间道。行舍是解脱道。一云。虽同刹那。义说先后(以后为胜。俱遍善故)。

　　云何不害(至)是无瞋故。

　　述曰。为显慈悲二相别者。四无量中。慈即无瞋。悲不害也。前说大悲以无瞋痴为体。今何故悲不害为体。基云。彼据实体。此幻假成。或彼大悲。此但是悲。言有说者萨。婆多宗。

　　及显十一(至)不应齐责。

　　述曰。释颂及字。及言总摄余心所故(基云。自下诸门分别。今谓不尔。释颂字故)。梵音言遮有二义。一及二等。及义即显十一各别。等义即显等取余法。今论但约等义解也。准阿含经杂事品等。染有多名。翻彼善中有种种名。然离十一体无异故。不别立之。不嫉等。等取八十九中不愤发不恶说等。言不悭憍等。准八十九。等取不研求不大欲等。此中不覆。初护法义。如下随涅槃中说。不慢三释。第三正宗。根本惑中。慢疑无翻。故别论之。不疑三中。基测评后。五十八云。犹预简择。即翻彼故。证云。存中行相翻故。然疑下云。令慧不决。非即慧故。随烦中翻小十者。如前已说翻中随者。已有惭愧。大随之中。唯散乱不知正念三法。不翻入善。故今别释。测问。正念翻忘。染净俱是念。正定翻散乱。净染应俱定。解云非例。染净俱名念。齐用念为性。名中定散殊。故体亦非一。何故不立不悔眼等。如遍行等。通三性故。言相用别者。信等八有体相及用。舍等无体。有别胜用。简不忿等。唯义无用。又贪瞋痴。无惭无愧。及不信等。遍染六识。害虽染少。而遇重故。善中别立。失念散乱不正知三。虽遍六识。正翻别境。善中不立。失念正知。若痴分者。翻即无痴。然随相增。言入别境。言解理通者。基云。善法顺理融通不述故。

　　此十一法(至)相用别故。

　　述曰。已下诸门有十。此初假实门也。

　　有义十一(至)三地皆有故。

　　述曰。第二俱起门。惭愧同类依处别者。以羞耻同缘自他故。如苦乐受不俱起也。此于境定。有信无放。据容有说。十遍善心。非必不俱未必俱(然许惭愧。必不俱等。犹违论说十遍善心)后即正义。十遍善故言定加行。得定地名者。欲界闻思。近加行时。有调畅故。然第二好。

　　此十一种(至)必有轻安故。

　　述曰。第三识俱门。五识二义。传说初师。佛无五识。以十五界唯有漏故。后即正宗。虽有三释。正者。测云。初定三识。及佛五识。始有轻安。以五识言举大数故。

　　此善十一(至)如理应思。

　　述曰。后七门也。谓十一唯善者。三性门。言余门者。第十有异熟等总摄门故。信等六根者。并未知根通有漏故。依离转断言唯修断。若不生者。如无想定。北洲业等亦见所断。如缘起支后当释。

　　如是已说(至)疑恶见。

　　述曰。明烦恼中。有三问答。释故。此初二也。言恶见者。乖理名恶。非必不善。

　　论曰(至)杂染法故。

　　述曰。释中有二。正释故。诸门故。初中总别。文相可知。此初三不善根也。有谓三有异熟苦果。有具者。能生惑业及器世等。若以四谛。测云。有唯苦谛。具通苦集。贪缘灭道。而不顺增。故非有具。又解。贪不缘无漏。基云。下说与见等具缘无漏。起缘生贪者。皆名有具。萨婆多云。缘无漏贪。是善法欲。大乘爱佛贪灭皆染污。证云。灭道不顺不增瞋等犹名苦具。虽不顺贪。宁非具。然耶见俱贪缘灭道。理有未尽。若谤灭道拨好事。与瞋相应。定无爱俱。若增益见。缘非灭道。计为彼故。不缘无漏。若身见俱。唯缘苦故(拨好瞋俱依容俱说。拨他好事。未必瞋故。道计非道。既非依处。容生贪故。和上云。如闻佛性。计为我爱缘无漏也。贪总不缘无漏法者。理难成立。定爱理应通爱无漏法故)。言邪定者。五见也。余文可知。

　　云何为慢(至)起亦无失。

　　述曰。德谓道德。有德谓人。七慢者。对法等谓慢乃至邪慢。九者慢类如发智论。我胜。我等。我劣。有胜。有等。有劣。无胜。无等。无劣。七中初三。及以卑慢。并九慢类。于劣等胜三品处生。如应别配。我慢于我增上邪慢。于德处生。基云。邪慢令无谓有。增上慢者。己德少分。谓多得胜。即二(慢类二说如俱舍十九。依发智论。七中三慢。若依见次第有殊。成三三类。初三如次过慢慢𢍉慢。中三逆即彼。后三即慢过𢍉慢。依品类足。初一我慢从三慢出。谓慢过慢慢过慢。三观劣等胜计别故。我等从二。我劣从一。有胜等三逆次同彼无胜等我胜我劣。后释尽理)。俱舍十九。七通见修。婆沙云。九通见修断。大乘亦同。

　　云何为疑(至)非慧为体。

　　述曰。犹预简择者。大乘论第八云。分别异觉也。觉即慧故。又训释中。慧上加毗末底。般若眼目异名故。大乘异师非别部义。后正义云。由同时疑或异时疑。令慧不决。非即慧也。若南是智。以毗助之。反名为识。难意可知。界谓字界。界是因义。缘助转变非必旧体。

　　云何恶见(至)多受苦故。

　　述曰。第六见中。初总。后别。此初也。恶谓毁责。故通有覆。于诸谛理颠倒推度者。基云。即唯迷理。虽缘有亲疏。迷理义等故(此未尽理。瑜伽论云。自［地］等十惑展转。相缘。且如我见缘邪见者。与见取缘。有何亲疏。虽言迷理。唯缘事故。但可迷用。有亲疏耳)。

　　此见行相(至)分别起摄。

　　述曰。第二别中有五。此初我见也。分别行缘蕴。不分别所起处。有二十句。分别行缘蕴。分别所起处。谓一为我。余四为所。各具璎珞僮仆窟宅。成六十五。伽五十八云。二十句是分别起。准之六十五亦尔也。等言等取界处为句。广如对法记。

　　二边取见(至)分别起摄。

　　述曰。处中行道谛。出离灭谛也。趣谓意趣。六十二见中。三十七摄。三十是常。七是断见。皆意缘我。有断常故。等言等取十四不可记中。常无常等。五十八云。皆分别起。四遍常者。初三依定。第四寻思。如大论记。基云。依定所起。通上界系。四一分常。如大论记。基云。下界我见。计梵王我生一分常。但不得缘他地之法。别为自我。他我计故。半无常者。此虽非断。执故染慧。非五见摄。又解邪见。前解为胜。不说一分通邪见故。有想十六等。如大论记。然长阿含梵断品云。我此终后生有色有想等者。准瑜伽论。可云有色后生有想。以有色等。唱我体性。有想等者。当生处故。译家错也。基云。有想十六。无想十六。无想八论。依定寻伺。皆容得起。俱非八论。见诸有情入非想定。想不明了。作如是执。唯寻伺非依定(有顶必非色界。宿住通之)。七断灭者。人欲色天。及四无色。各计彼依后方得断灭。亦大论及梵动品。

　　三邪见(至)皆邪见摄。

　　述曰。谤因果等。如对法记。二无因等。十五邪见。如大论记。基云。自在者自在天。世主即大自在天(测一云。四天王经。护世四王故)。释谓帝释。梵即梵王。余物类者。自性时彼不许我但计常义。故非边见。依五十八。苦下邪见。计差别故。非真见摄。基。一切物因集下邪见。然不计胜。设计为胜。非缘见或及眷属故。是邪见摄。计耶解脱。虽非胜计胜。而不缘见或。不计。能得净。非道计道。亦非见惑。不计为胜。故非二取(既为道谛何不为胜劣相灭故)。等者等取十四不可记中有边等也。

　　四见取(至)非二取摄。

　　述曰。二取也。然有处说者。对法大论第一卷等。各一行相。有二义故。一影显各具二故。二随转萨婆多故。然五十八说。各具二皆胜。亦得涅般净故。若不影略及随转者。如何五十八。迷四谛中。非灭计灭。说为邪见。而非见取。非道计通而非戒取。故知二用双依见名见取。双依戒名戒取。不尔邪见(枢要证谓意趣不［因］如对法记。已简择之)。

　　如是总别(至)或分别起。

　　述曰。第二诸门中。有十门。此初俱生分别门。言总别者。六亦十故。基云。边见二释。俱取无失。文理互强故。于中禽兽证俱生者。五十八云。我见有二。俱生者。一切异生乃至禽兽。并皆现行。分别起者。诸外道等。计度起故。观云。由此恶趣。都无分别起惑。范云。不尔。下唯言纯苦。不言杂受故。证云。纯苦趣中及禽兽等愚钝之类。不起分别。论有诚文。于杂受处。如鬼龙等。黠利之类。亦得听法。种种计度。应有分别。如经中说。有鬼打舍利弗头。陷身入无间狱。无明发行必同世。若人愚钝。但为衣食。未必往恶。同禽兽故(今准智论杂受可造。如彼论云。宿作龙瞋毒忿志。放大电雨。水陈害人。生狱故)。

　　此十烦恼(至)相应无失。

　　述曰。第二自类俱起门。此初贪也。问。憎爱二境别。行相亦相违。如何贪苦俱。瞋亦乐相应。基云。爱迫二境得起故。行相不违。故无此失(由爱逼心。容一境故。如杂集论。贪与苦受非一向违。瞋与乐俱准之可知)。瞋疑违贪同瑜伽等。爱所陵别。大论五十八。贪不与俱。所依染恃。同第五十五。对法第六。说得相应(一云论主道理说)。与五见俱。诸处大小。同无别义。

　　瞋与慢疑(至)或无或有。

　　述曰。第二瞋也。内境所恃。非所瞋故。对法第六五十八说。瞋慢不俱。外境所几所增同故。五十五说。瞋与慢俱。初疑不瞋故。五十八说。不相应久便瞋故。对法许俱。顺违事者。顺己之恶疑无果。即瞋相应。违己之恶疑无果时。即不相应。与二取俱。如文可知。然五十五。瞋见俱者。约六烦恼总相说也。计乐蕴故。对法论云。瞋非见俱。计苦蕴故。瑜伽二文。瞋与见俱。乐断有瞋。苦断无瞋。此及邪见引证如前。

　　慢于境定(至)一分亦尔。

　　述曰。第三慢也。与此相应。诸论皆同。然与断见不相应者。违瑜伽论。如彼论记。身见一分亦尔者。测云。执极苦蕴为我无慢。非极苦蕴为我有慢。下云恃苦劣蕴爱相应故。明知非极苦中有慢。基云。此约粗相下文相(测解不然。下受俱中云俱生慢意苦俱故。基亦违论。此论穷理会诸教故)。邪见一分者。测云。拨无乐蕴亦非慢俱。违己情故。基云。拨无苦集不与慢俱。拨灭道可与慢俱。以恃己乐陵灭道故(初解不然。执苦蕴断。亦顺己情。应慢俱故。然断意时无所陵恃。据苦之时。何所陵恃。后亦不然。如拨苦集无所恃甍。拨灭道时。应无所陵。存恃己乐。非邪见故)。寂云。身见随顺。断见杂起。邪见拨无。当果之者。不与慢俱。故言一分(此师唯许常见上首。及增益邪见容有慢俱。观师一解。同此身见。范师一解。同此邪见。存此释)。

　　疑不审决(至)定不俱起。

　　述曰。第四疑也。基云。简择犹预虽与慧俱。五见不俱。必审决故。望余如前渐向后故。

　　五见展转(至)有多慧故。

　　述曰。第五诸见。如五十八云。复次五见。是慧性故。互不相应。自性自性不相应故(与智相难如本母释)。

　　痴与九种(至)必由痴故。

　　述曰。第六以疑望九。对法云。无明有二。一烦恼相应无明。二不共无明。此且说初。

　　此十烦恼(至)起慢等故。

　　述曰。第三诸识相应门。称量等者。等取犹预推求门也。即是慢等行相门故。不同分别所起之惑。非分别。

　　此十烦恼(至)欣乐俱故。

　　述曰。第四五受俱起门中有二。实义故。粗相故。如五十九云。先约粗相。令修行者解无乱故(即指五十五卷已说)。今约巨细。令久行者了差别故。此论具释初中四文。此初贪瞋痴也。如五十九云。任运烦恼若通一切识身者。与一切根相应。又云。不任运贪。或于一时乐欣相应。或于一时爱苦相应。或于一时与舍相应。瞋痴亦尔。准此文知。五识亦有分别起惑。说苦俱故。恶趣不起分别惑故。贪会违缘等者。逐难解释。如五十九。于乐不会。贪忧苦俱。于怨没苦。瞋欣乐俱。

　　有义俱生(至)能发彼故。

　　述曰。第二慢也。恃苦劣蕴者。如五十九。若卑下慢爱根俱故。第二义云。亦若俱者。五十九云。俱生诸惑意地一切受相应故。分别慢等。等取一切见断烦恼。邪教等者。邪思惟言。彼不造引恶趣业者。五十九云。要分别烦恼发恶趣业故。基云。此据总报多分为论。至别报者。修断亦发(此不尽理。如大论对法记等)。准知前师。彼趣有分别烦恼。前生势力故。造恶趣业(疏尔)枢要云。纯苦造感善趣业耶。解云不遮。俱言。无分别惑。不说无人天业故(既唯纯苦［通］恶趣业。何妨造善及杂受处。如大论记)。又解。不起。不共无明。何得造人天引业。若论别报。善恶俱得(内法异生。虽无共造福不动。同无现行。而种力别。如大论记)。

　　成唯识论学记
卍新纂续藏经第 50 册 No. 0818 成唯识论学记


　　成唯识论学记(自第六半至第七)

　　论第六卷记之余。

　　疑后三见(至)与忧受俱故。

　　述曰。第三段也。二取邪见名后三见。萨婆多云。欲界疑惑与欣不俱。欣粗疑细。行相异故。简彼故云欲疑无苦等。先作恶行疑无苦。集谛等亦欣俱故。上界无恶业。故言欲也。问。缘忧俱见二取忧俱见。何不瞋俱。答。所重若忧亦应然。彼所尊虽瞋。不增彼故。

　　有义俱生(至)余如前说。

　　述曰。第四段也。非五识俱唯无记者。简苦忧也。翻此执乐断故。然此初师。违大论云。一切俱生皆三受俱。第二师云。余如前者。分别见也。

　　此依实义(至)如理应知。

　　述曰。第二粗相中有二。初明受俱。后明受地。贪等欣行。瞋唯戚行。痴邪见疑。通欣戚故。逐难释地。贪痴俱乐通六识故在欲。三禅余七俱。唯在三禅。唯意地故。诸疑曰受。痴通五受。然欲界疑及独行痴。唯通二受。如对法云。不决未息欣不生故。色界定力所引持故。余受俱起如理知者。贪俱欣者。慢四见俱。瞋俱各三。及余痴疑。邪见俱受。配于九地。易故应知。

　　此与别境(至)不异慧故。

　　述曰。第五别境相应门。随惑不定至彼当解。故且别境。

　　此十烦恼(至)不障善故。

　　述曰。第六三性门。此以对法瑜伽为证。身边二见唯无记者。一向深细。地地唯居下下品故。

　　此十烦恼(至)或随转门。

　　述曰。第七界地门中有三。系属故。相起故。相缘故。此初二也。要得彼地根本定者。得容豫心起彼染。故。基云。未至不通有染。测云。大乘近分皆无散心。不同有部未至有染。基云。若尔不入根本。死者若为。必无此者。必得根本。或退方死(凡缠结生以为证故。若伏下尽未得根本。尔时无死。更进生上。或退生下。然释此义如对法记)。细俱生者。基云。身边二见及此相应。测云。二见及以九种润生受等。言彼但迷事等者。测云。迷事简诸迷理分别。俱生依外门者。简谛下缘内见等。余贪瞋等散乱粗动。简润生受。由此粗惑障事定也。非理观故。既说诸惑皆容现前。生下理应起上九惑(疏及枢要。取舍多释。无文遮故。不可依定)。有部生上不起下惑。所依胜故。大乘不尔。中有邪见。例余分别。下润生爱。例余俱生。彼中有事如婆娑中六十九广说。然彼宗释死。未必业力。生相现前。便谤移转。必无中有于界转义。经部大乘。中有转。如对法论。第六说故。不同有部中有。不造感后身业。所依苟故。多分随转门者。会五十八等。测云。若总起者。如何此言依多分说。又说。下云小十生上无由起下。非正润生及谤灭故。若不总起。如何标宗皆现起。自出三释。一云起三。谤灭邪见及润生爱。此俱无明。分别俱生二种非。一云诸皆起。故不相违。一云起五。或可起六。谤灭加瞋。润加我见。或更增慢。余无别理可现前故。经说诈谄与贪俱起。行彼唯粗。与慢非例。一云。十皆容起。而说二时起下惑者。略举二事。类余无妨。然多分者。依时非数。随烦恼文。举细遮粗。又润生迷事我见不俱故(基述起六。余无起相。然今起下岂唯二时。色界虽有自地邪见。然许犹起欲界邪见。边见二取及疑四种。如邪见等。非世道伏。许他断常二取等时。由串习力容起下故)。

　　下地(至)或别缘说。

　　述曰。第三相缘中有二。缘上故。缘下故。初者。如五十八云。下地烦恼。能缘上地烦恼及事。总句证也。别中如次等引地。言欲界系贪求上定等。第六十二亦尔。基云。通见修断。五十八云。憎嫉灭道。准知亦增世间能治。基云。此瞋见断。测云。通修无妨(世道虽治而有贪求。准之何妨亦贪灭道。然相微阴。粗相不说。基师许无漏缘意尔)。八十八云。依世间道。乃至能无所有处其烦恼而未能解脱。萨迦耶见由此见故。于上下地所有诸行。和杂自体。总许为我。或许我所。虽彼不说断常及慢。而准我见必总缘也(测云。总缘见俱贪必总缘。增上静虑慢则别缘。然今此论影显应知)。基云。第六识俱唯修所断(见断共许唯别缘故。若我所见设分别起。总缘上下。现行诸法。属于。一我。于理无妨)。或有异释。见断我见。如全常亦得缘。上合缘三为我等故(此但顿缘自他诸我。非总诸法为一自我。故彼疏云有异释)。证云。如数胜论分别。计我既遍。何不缘一切法故。分别亦总缘(非也。离蕴计非总诸行为一我故)。言余五者。痴疑邪见二取缘上。大小极成。如集论云。欲界烦恼除无明见疑。余不能缘上。杂集释云。见者除萨迦耶见。世间缘他法执为我故。测云。亦除边见。故不说言而有缘。云等者。即对法云。贪瞋慢等。等取我见。不缘上者。粗相随转或别故言。不见世间轨他地法等者。基测多释。不出二途。一云。遮为自我。不遮他我。一分常轨梵我者。欲别缘见缘上地故。一云。非下缘上。宿住智后。所引上系身边见故(证存后义。今初亦好)。上缘下中。如五十九他界缘。谓色界于欲界行烦恼。无色界于色行烦恼。总句证也。别中如次五十九云。恃己胜德者慢也。测云。无文简故。通分别俱生慢已成故总缘。且除疑后三见如理思者。基测二解。一云。皆得缘下。疑下苦集。及拨无时有疑邪见。得上定已起上二取。执昔欲界闻思位中。杂修见惑为胜因故。一云。皆不缘下。无文证故。测评前好。以初标宗无简别故。而五十八及对法说不缘下者。彼依多分。萨婆多皆不缘下。已离欲故。或依别缘。准前说故。

　　此十烦恼(至)故彼唯善故。

　　述曰。第八举等门。此俱非摄彼学无学。唯善性故。

　　此十(至)故修所断。

　　述曰。第九三断门。言迷谛相有总有别者。测师二解。一云。十惑皆有总别。且如无明疑及邪见。皆亲迷四。各十五句。谓别迷四句。总迷十一句。二二有六。一迷苦集。二迷灭道。三迷苦灭。四迷集道。五迷集灭。六迷苦道。三三有四。一初三除道。二后三除苦。三初二第四。四初及后二总迷四谛。合为一句。亲迷苦加身边见。随此后生二取贪等。亦名别迷。总迷应知。总迷诸惑体虽是一。随所迷谛辨数多少。故三界五部百二十八或。集灭道下何有二见。基云。执三谛下烦恼蕴等。为我等故(基准此义。无第三解。令准诸迷理惑。唯亲迷谛。基以二见疏乐三谛。不应教理)。二云。即就别迷。义说总迷。非离别迷有余总迷。一切烦恼皆不能了。因缘依处及以怖畏处。名为总迷。通约总别义为而二十八。非别迷具如是数。身边二见唯迷苦故(证云初解有理。后解顺文。言有理者。有外道等。总于四谛疑拨等故。云顺文者。俱以因缘依处怖畏说总迷故)。寂云。总迷者。迷非安立。别迷者安立谛(证云非也。因依处等还是安立四谛门故)。言别迷者。范云。前总迷。迷而不缘。此别迷。迷而亦缘(证云不尔。非灭计灭。非道计道。俱缘所余有漏法故。疏迷虽别。亦不缘故)。苦下三句。一唯亲迷。谓身边见。二唯疏迷。谓见戒取。三通亲疏。所余烦恼。集等二句无唯亲迷(证云。疑及邪见通疏迷者除违圣教)。言别空非我者。简总空非我。十六行名别。如基云。总空非我总缘四谛。方断惑故。即测云。谓苦等四皆非我故也。言疑三见亲迷苦理者。疑执我等。及拨深故。基云。二取见性。行相深远。深迷执故。可言迷理。然不亲迷无我理等。别起贪等行残迷事(此释难解。深远何不亲迷谛理。然诸圣教唯疏迷故。如本母释)。言如次随应者。于自见等起贪。于他见等起瞋。故言如次。恃自陵他起慢。故云随应。基云。此唯迷四谛事。于理疏远。不共无明者。是主迷谛也。如亲迷苦。余三谛下不共无明。各亲迷三。言疑及邪见已下。类释三谛应知。瞋迷灭道。简萨婆多。贪瞋慢等。唯有漏缘。基粗相无瞋苦集理故。此不说之。委细门中。贪瞋慢三。若独头起缘见生者。疏远如前。若此贪慢与三见俱。瞋与三见及疑俱生。随所相应。如彼亲迷。俱生见品。虽迷苦谛。细难断故。非见所断。如分别起。虽有迷事。粗易断故。非修所断。言迷别事生不违谛观者。迷别有情。或境事生。不同分别。虽有迷事。唯缘见等。内深门故。

　　虽诸烦恼(至)如理应思。

　　述曰。第十境界差别门。就中有事无事门者。如对法五。瑜伽五十九等。随文已释。有漏缘等。测云。邪见疑痴瞋及彼俱。名无漏缘。余有漏缘。基意亦同。依粗相故。余门者有无异熟。与盖缠等。差别相摄。余文可解。

　　已说根本(至)不正知。

　　述曰。第四随烦恼中。此总问颂答。

　　论曰(至)大随烦恼。

　　述曰。释中有二。正释故。诸门故。初亦有三。位差别故。别性业故。与并及故。此初也。随有二义。一烦恼分位故。谓忿等假。二烦恼等流故。无惭等实。初十相望必不俱起。虽与中大而名小随。中二俱生。俱生唯遍不善。后八遍染名大名大。证云。根本烦恼。准此有三。独行无明名小。各别起故。瞋唯不善。共他名中。余通无记。共他名大(此不成例。共无明非别数故。瞋不遍诸不善心故。贪等不遍诸染心故)。

　　云何为忿(至)憍相用故。

　　述曰。别性业中有三。小中大故。此初小也。不饶益事现。对违境也。多发身表者。且释执杖。实通语意。然说掉举遍诸染者。实别有体。亦痴分故。五十八云。是谄等流。彼据随惑同类说故。殉者求也。谤也。险者不实之名。言或藏已失者。基云。谄后生䨱。以果礼之。不尔䨱谄应无差别。害于有情心无悲愍者。三十八云。于灭道起损害。基测云。亦缘无漏也。言自盛事者。基云。恃所知法。亦通无漏。

　　云何无惭(至)非即彼性。

　　述曰。第二中随惑也。言应非实有者。测云。于一体上所待别故。如长短等违。五十五云。实物有。言若许此二实而别起者。如苦乐受。逼悦虽异。而领纳同。实而别起。羞自羞他。虽有不同。不耻无异。实而别起。违五十五说遍不善。

　　云何掉举(至)遍染心故。

　　述曰。第三大随惑也。掉别有性遍诸染心。如不信者。基云。此因不定。放逸等所不摄故。掉障行舍。次障轻安。余论所无。俱此论师。以理增之。二法过重。各说二障。沉掉实有。以为正义。既别障止等。诸惑不然故。言由不信故等者。虽于善中忍乐欲。体是欲胜解。此于实等忍乐欲。但是不信。无不忍等别自性也。犹如信中于染法等不忍乐等。即信无言。论复说此遍染心故者。别境不遍一切染故。言彼令易解此令易缘者。测云。此有四句。一易解非缘。如许色常后计色断。二易缘非解。如计色常后计受常。三解缘俱易。如计色常。后计受断。四二俱不易。前后念同。由念等力者。基云。等取定等(此云定等。等取一类识末那相应掉举散乱。由一类识之所制持。虽无念定。二无易故)。不正知中初二。文相会之。言是彼等流。作是说也。

　　与并及言(至)如理应知。

　　述曰。第三段也。杂事等说者。基云。杂事经中。有多随总。大论八十八。及五十八。亦引此经。旧人不知。谓是杂藏。或谓毗奈耶中所说杂蕴。测云。等取品类足论。大论五十八云。二十六。于萨迦耶欲胜解及不定四。八十九云。有七十种。言谓非烦恼唯染粗故者。谓具三义。一非烦恼。简贪等也。二唯染故。简耶欲解及不定四。基云。虽失念等有念为性。然从痴分无不定过。三唯粗故。简六十二说。趣向前行等。细不立故。测云。所余染法。谓愤发等忿等分位。耶欲解等是等流故。

　　如是二十(至)准上应知。

　　述曰。大段第二诸门分别。有十二门。一假实门。无惭等四。五十五云。是实有故。二分别俱生门。唯依正义。余义如下。三自类俱起门。此依瑜伽五十八说。言惛掉增时。不俱起者。问。寻伺行粗细。不许一心俱。惛悼相下高。应非一心并。答。高增沉不下。唯瞢不相违。下增掉不高。唯嚣得俱生。寻伺不尔。粗细定违。行相同故。四诸识相应门。五五受俱起门。谄诳憍三。通上界故。意地乐俱如恼说者。忿等欣俱。悭等忧俱。如贪如贪瞋等。义准应知。若随小乘。忿等五法。唯忧舍俱。以瞋一分盛行摄故。覆悭贪分欣行摄故。谄诳憍三。增上界乐。六别境相应门。七烦悭俱起憍唯痴俱。与慢解别者。测云。憍缘自生。染着醉慠。慢是陵他。行解别故(此不尽理。若恃己慢。解相顺故)。基云。憍缘自高举生。慢亦缘他(此亦不尽。末那俱慢不缘他故。若谓六俱必兼缘他。可言缘别。何言解别。和上云。憍谓醉没。没异高气故)。覆诳谄与贪痴慢俱者。贪痴二分。互俱起故。枢要云。此三痴分非瞋俱者。依粗相说。据实亦俱(此不顺论。若粗相门。应别标故)。测云。要贪痴并。故非瞋俱。如护法宗。寻伺必依二法假三。若师子觉所说。寻伺慧随一。非今所存(此解顺论。初禅谄诳设有有独起。欲界必令猛不善故。不同大随容豫亦别。放逸所依贪瞋别故。然二论师寻伺宗异。令未信然无诚文故。又觉师子亲承圣故)。八三性门。小三无记。唯上界也。九三界门。诳谄唯欲色者。基云。有王臣处二方有故。唯在欲界及禅也。非生润生及谤灭者。如非润谤。余一切时。无由起故。谓不善性。非正润品。及一向粗非见俱也(基云。唯此二时起下心故。此如前破。故今述测后解)。言嫉等亦得缘上者。基测云。等取悭憍于上地嫉。他得。悭性自。解余七不能。于上不可忿恨覆恼诳谄害故。有义诳谄。亦缘胜处。如称梵王。以为本师。有说害亦缘上。尚许害佛。况色界故(测存初说。基无评取)。梵于释子者。梵王执马胜手。是谄诳故。十学等门。十一断非断门。前十修断。同萨婆多。通见修者。大乘义也。非但缘事。亦缘见故。五十八云。于灭谛起损害心恚恼心。即恼害二亲迷理生。对法论云。憎嫉出离。亦迷道生。故通见断。言随所依缘总别惑力者。前能引生。名所依惑。忿等但缘迷谛或者。五十八说。恼害等者。瞋异名故。言嫉等亦亲迷谛者。基一云。七得。除覆诳谄。灭道胜法不能诳故。又解。嫉恼害悭憍五法。亦亲迷谛。五十八云。于灭谛等生嫉等故。十二有事等门。我见不俱。故唯有事。

　　●论第七卷记

　　已说(至)二各二。

　　述曰。第五不定中有二。总标故。广释故。此初也。

　　论曰(至)世俗有。

　　述曰。释中有二。释颂故。诸门故。初中。位名于性心地。皆不定故。三义立名。下有二段。悔眠故。寻伺故。此初也。言先恶所作者。虽有多释。然基一解。以慧为体。简释嫌恶。方生悔故。不称己情。名恶作故。有财释也。身不自在者。无动作故。一门转者。意根门故。简经部宗。聚上假立。故置令言。表有体用。若无无别体。无此能故。有伏难言。无心睡眠。有何体耶。故论解云。有处无心立假睡名。彼所引故。然实睡眠。五盖八缠之所摄故。如余盖缠。有体相应。护法破云。非思慧想。缠彼性故者。彼谓心也。基测量云。染悔眠体非思慧想(言总意别二比量故)。以缠性故。如无惭等。不染悔眠非思慧想。悔眠性故。如染悔眠(不染非缠别立量也)。基疏一云。染分悔眠。非为缠性。思慧想故。如余思等(还违宗失)。

　　寻谓(至)深为有用。

　　述曰。第二寻伺也。匆迫处匆也。意言者基三解。一从喻名。谓意识聚。能聚境故。言说相似(不尔。应通八识故)。三从境名。意取名言。为境界故(此顺大论缘名等境)。三从果名。能起言故(不知中解)。安不安住者。基云。思名为。安徐而细相思量性故。慧名不安。匆而粗故。简择性故(此许别依思起寻伺)。测有此解。更有二解。一云。如理名安。不如理不安(此未必然)。一云。定俱名安。不俱不安(此好)。言不深推度等者。基测二解。一云。不深寻也。深即伺也。一云。不深即思。深即慧也。测云。后顺大论第五。不深推度所缘思为体性。深推度所缘慧为体性。基云。不深推度二解。一云。思令不推度。名不深推度。故对法云。不推度位。一云。浅推度故。言不推度。言二种二者。基云。第三是安慧义。测云护法。然梵二言有重有单。单者云持缚炎。重者云持缚曳。然彼本颂。置持缚曳。故知上二离二种二(证云前二师以不善梵音。更同梵语)。言种类各类各别者。假实界地。通流无漏。类各同故。或唯简染者。伽五十五。不定四为顺烦恼故。

　　四中(至)世俗有故。

　　述曰。第二诸门。有十二门。此初假实门也。思慧合成者。五十五定言假故。测出二解。一云。别依思慧。谓寻伺二。不深推度时。唯思为性。以无慧故。深推度时。以慧为性。虽必有思胜体故(此意慧起映夺思用。故正思惟唯慧根摄知［五］十七菩提分中正语业命喜安舍六非根。故圣道时亦有思分。应正思惟通非根故)。一云。总依二立。于一刹那。浅深推度。二用俱故。测存此义。言合成故。证云。然正思惟随胜体摄。故不相违(初亦无过言合成者。显立法数。非谓起时。必二合成。容有独思。浅推度故)。种子实物。而世俗有。引五十二也。

　　四中寻伺(至)互相应义。

　　述曰。第二自类相应门。体类是用粗细异者。基云体俱思慧。类俱推度。体用类粗细相违。如上下受。不俱生故。有伏难云。若如有部寻伺容俱。可立三地。大乘不俱。如何有初有寻有伺。故论解曰依。于寻伺。有染离染。立三地别。瑜伽释论。有三师释。测师二说。一云。此论同彼第二。然彼难云。已离欲者。下地诸法。名无寻等。未离欲者。上地诸法。应名有寻。成杂乱者。解云。下从上胜名无寻等。上背下劣非有寻等(此解不然。上虽背下。下既从上。名无寻等成杂乱故)。一云。此离欲言与释论异。谓彼释论。依烦恼欲。此论依离自性欲故。如五十六。由彼有情。于诸寻伺。性离欲名自地性。不相厌。名为性欲。上性厌下(此亦不然。性不相厌。有染力故。自性离欲即染故。除烦恼欲更有性欲。无杂乱有言无义)。

　　枢要具叙释论三说。解此论同。彼如实义。便出二解。一云。地法有粗细者。必依有染。系法别故。无漏彼类。还彼地摄。言有染者。有现行染。故在下地。虽成三界种子有染。不名三地。言离染者。据生上义(此义难解。谓生上者。何法离染。若唯上法。在下亦尔。何唯生上。方言离染。若彼所起。下三识等。亦名无寻。即成杂乱。如五十六有寻有伺。诸识种子随逐现前故)。一云。言有染者。亦现行染。言离染者。即无漏等。若染离染。随应彼摄。不说。离染。即非彼。故说真智亦属三地(此不顺文。若有染言。唯现行染。此言唯释初之二地。染离无漏。还属彼。地［能］显第三地故)。基疏云。如在欲界。未离欲界。未离欲染。作不净观。亦伏贪等。此亦如是。虽同一系。要伏寻染。方得中间。测疏难云。若依离欲。立三地者。中间根本同离。应成一地有杂乱过。解云。离染加行。先离寻染。正离虽同不一地(文异意同。今存此释。如不净观离。欲加行中间亦尔。离初禅染前加行故。欲初禅法具寻伺染。中间静虑唯伏寻染。已上总离如次一二三)。言不依彼种现起有无者。若依种有乃至非想。名寻伺地。若依种无。唯入无余。名第三地。若依现有。欲界四禅。通有寻伺。有寻伺识。生彼起故。或唯寻起。应立四地。通论刹那相续位故。若依现无。欲界初定。通无寻伺。或离四地。互有寻伺。互无时故。寻伺俱与悔眠相应。悔眠相望。亦互相应。

　　四皆不与(至)定无寻伺。

　　述曰。第三诸识相应门。萨婆多云。五识定与寻伺相应。第六不定。欲初禅俱。中间唯伺。已上俱无。论说五识有寻伺者。五十六云。问生第二静虑。或生上地。亦有寻有伺。眼等识现在前。云何此地无寻伺故。又说。寻伺即七分别者。大论第五也。彼第一云。意识不共法。第五云。忧喜相应。言不离欣者。基云。即一欣受义说乐故(问二受同种。而乐假说。双观后智。亦应假说。答于意识欣假［五］中乐。本在意识。二智俱实。然第三禅都无欣用。意相应乐犹乐)。言显多由彼起者。测云二义。一云。住定心少。在散心多。二云。率尔心少。等流心多。基亦二解。一云。若在欲界定中。耳识率尔起时。意杂同缘。不藉寻伺俱意引生。二禅上定。亦与下界耳识故。五识余时多由寻等意识引生生二禅上。准欲界有率尔识。不藉寻伺境强至(如大论云。下地教导作意差别。于一时间亦有无寻无伺意现行故)。二云。在欲禅不必由彼寻伺引生。自地法故。生二定上。必以寻伺导引方生。非彼法故(若异地五识必以寻伺生。寻伺亦异地。更以何引生。故存前解随缘不定)。证云。率尔等流二位意缘名身等。与寻伺俱。若不尔者。不由彼引。故言多由。言彼说任运即是五识者。基云。自性分别。从有相收。非任运摄。知五识无自性分别。又解。自性分别有二。一即五识。二是意识相应寻伺。对法约后说有相摄(证存初说。二种自性文不说故。此不尽理。如对法记应知)。

　　有义恶作(至)意苦俱故。

　　述曰。第四五受俱起门。唯戚行转通无记者。基云。戚行故忧俱。无记故舍俱。善恶强思必与忧俱。舍通戚行得与悔俱。测云。就相显故。无记证舍。非谓舍俱。定唯无记。实善恶悔。亦舍俱故。言行通欢戚中庸转者。基云。如次配欣忧舍。测云。实戚行睡亦与舍俱。既悔相应唯戚行故。余文可解。

　　四皆容与(至)相违故。

　　述曰。第五别境相应门。

　　悔眠但与(至)轻安俱故。

　　述曰。第六善相应门。

　　悔但容与(至)不相违故。

　　述曰。第七烦恼俱门。测云。有部经部。皆同大乘。然大乘中。基测二说。一云。粗同小乘。实悔八俱。悔施贪俱。违情瞋俱。陵犹豫时。慢疑相应。悔我所作。故我见俱。计断常时悔施损物。又如下说。悔修定故。与邪见俱。非二取俱。执为胜道。不生悔故。二云。必不得俱。与悔间起。非相应故。不应难云。悔如忿等。独头起故。应如忿等慢等相应。忿等瞋等。分如本得相应。恶作别有体。非与细俱故(初解违论。论中更无细相门故。如有耶见。悔修定者。耶见先缘未来无果。悔缘过去修定之事。所缘不同。不相应故)。

　　悔与中大(至)皆起彼故。

　　述曰。第八随惑俱门。

　　此四皆通(至)名等义故。

　　述曰。第九三性门。于无记业亦追悔者。简萨婆多。唯善恶故。显扬第一。阙无记者。随转门也。恶作非染者。染必不善。而非无记。解粗猛故。寻伺除初者。如大论第一。七分别中。不染分别。唯取善性。及三无记。不说异熟。业生异熟。解微劣故。非除法执异熟生心。

　　恶作睡眠(至)所更事故。

　　述曰。第十界地门。悔眠生上必不现起者。基云。言有邪见悔修定者。是本有位。中有谤灭不起悔故。又解起悔。今据多分说不现起。测存初解。无文说故。寻伺上下亦起下上者。基云。欲界入初定等。名下起上。二定已上。至第四定。起初定及欲界邪见。并无色界。起欲色界润生心等。名上起下。下上相缘者。境界宽故。欲色善染无记。皆缘三界不系。

　　悔非无学(至)皆无学故。

　　述曰。第十一学等门。离欲舍者。基云。如忧以离欲时必舍彼故。第三果等。于无记事。必不追悔。已审决故。悔恶是厌。测云。律说无学无记犯。或生悔厌假名悔。于无记悔。是慧胜解。法华鹙子闻所未闻。断诸疑悔。枢要云。法疑悔也(问善悔离欲舍。况法何不然。答业性随惑舍法执非惑业)。

　　悔眠唯通(至)如理应思。

　　述曰。第十二断非断门。简萨婆多。悔唯修断。故言亦也。悔亦如眠。通见修故。五十七云。忧苦根通。非所断故。简言非道同念亲生。前后起不如忧深。六十六云。无学身中诸有漏法。已断缚故。名非所断。若依此门。眠通三种。寻伺虽非真无漏道者。若初师云。虽非根本后得二道。如忧非断。若后师云。虽非根本。而后智等非所断摄。后师证者。显扬第二等。说正思惟是无漏故。宁知思惟体即是寻。显扬第二。大论二十九皆云。彼正思惟能令心寻求故。以意取文证寻为体。测云。寻既无漏。例伺亦然。非正思惟体亦是伺。如婆沙九十六云。何故寻伺俱道无漏唯立寻为菩提分法。菩提分法行相猛利。伺用微劣。是故不立。今说大乘。伺亦道分。依中间定能尽漏者。亦有正思惟支故。言说因者。十地论第一。对法第十。说正思惟是语言因故。五十六云。寻伺语行故(测云。十地论第一云。金刚藏觉观即口言行。明知寻伺道无漏智。基云。勘梵本。但云思惟不言寻伺。译家增云。觉谓觉观耳)。言未究竟位等者。基一云。八地已上。虽无功用。果未满故。有任运功(如自利中有任运进。利他亦有任运寻求)。一云。功用有二。一自利。二利他。八地已去。初无后有。佛二俱无。然正思惟体即是思。前说寻伺语遍行者。随转门故。大乘不尔(菩萨寻伺佛性体故。佛果犹待思慧种子。但舍功能如因用故。更有多释。然无胜要)。为他说法必假寻伺者。故涅槃二十四云。菩萨住是金刚三昧。以一音声。有所演说。一切众生。各随类解。谓说法前必假寻伺。非必同时故。依第四定说法不相违。问。本业经云。色无色界。各修神通。转说菩萨璎珞法门。岂无寻伺能说法耶。答。蒙佛加力。任运说故。不同自力简择广业。然显扬云。无色界中无四言者。彼约声处。非法处故。问。寻伺何异寻求心耶。答。寻求却寻己所历境。寻伺进求所未了境。故于寻伺寻决前义。义立寻求决定二心。

　　如是六位(至)真俗妙理。

　　述曰。大段第三问答分别。初难五教。一华严经。二法足经。三无垢称经。四多界经。五庄严论。若许心变似相见者。亦应许似贪等生也。后难三证。一对法论。二楞伽经。三瑜伽论(有解四教。谓心相应。与他姓别。然不顺文)。彼论颂意。如第五十六说。真俗妙理者。测云。四重谛中。皆依第二。道理俗真因果法尔。非即非离。第二真故。

　　已说六识(至)与闷绝。

　　述曰。第三能变。第三段说起位门中有二。标故。释故。此初也。

　　论曰(至)广说如经。

　　述曰。释中有二。别释故。总结故。初亦有二。此释初颂也。谓颂初句总标六依。六以本识现为共依。种为亲依。缘谓作意根境等缘者。且眼识起同时九缘。作意种子四俱有根。明空境故。兼异世十加无间意。如智论云。有明有空。方生眼识。若尔何故闇为眼境。谓轻微者。眼所见故。天眼八缘。如鼻舌身除明空故。耳唯除明。不至取故。言广说如经者。解深密也。

　　由五转识(至)此随缘现。

　　述曰。释后颂中有二。初对余识释常现起。后举五位明不起位。此初也。意识六缘。七八各五。缘具方生。如瑜伽说。所藉缘少。易辨恒具。但遮被粗。细无能废。

　　五位者何(至)异熟果故。

　　述曰。后明不起五位初也。违不恒行者。测云。由先定力。百劫中违六识体。遍行别境十心所故。假不相应。赞补心处。为无想体想灭为首者。基云。外道以想为生死因。故偏猒之。三义之中。基云。初师之意。异生未必。以缠结生。然五十九。据多分说。如圣唯随眠亦有现行故。大论彼唯有色支等故。第三师云。彼中有必起润生烦恼者。恐前二师。同上座部中有无心。说彼没心常染污故。如余本有初者。测云。比量也。此言初者。一期之初。非初一念。生分闷绝容无心故。基云。不生等初念非必有心故。有异熟生转识等者。必现意识所引分位。如现行善所引二定。若无别现法言生得。余非生得。亦不行故。第一卷记。有依第八识。假立无心位。基云。此唯于第六心灭上立。同测。一解。生得意识心及心所灭种上立(中有本有死生心等。广如对法第五卷记)。彼天初生几识现耶。基云。起四为胜。如萨婆多时故(自地意识。初禅三识。名为四也。理无妨故)。下想粗动者。有变异受故。上无无想异熟处者。净居唯圣故。无色无身。恐断灭故。言能引发无想定思者。如初卷说。虽有多释。微微心俱。一思通感。总别异熟。于理为胜。举同地业异熟处彼死生何处。基云。大乘无文。俱舍论云。必生欲界。色界业势尽。更不修上故。彼唯生报。可作是言。今通后报。通生欲界及下三定。俱不生上。未曾修故。范云。又彼天死还生彼天。许有业感多生报故(总而言之通生四禅)。

　　及无心二定者(至)非圣所起。

　　述曰。第二三位。总别可知。此别初也。令身安和者。测有心也。言现法必退者。基云。有不还引。说通后报故。有还修者。生彼天故。然此受果通立坐卧。唯无行者。因修尔故。四业通三者。正理十二。萨婆多宗。唯顺生受。一类师执顺生不定。成此入圣容不受故(测云。经部也。寂云大乘入圣通断。定业别故)。大乘通三。基云。色界后起。方受此报。故通后报。有失诸定不生上者。故通不定。有二义中。初师云。设不生上亦成后报。还生欲界重修助故。若退生上。必不能起。无说力故。慧解劣故。如五十六。先于此起。后于色界受报。不言起定故。后师言。五十六云。先于此起者。初起定也。后色界者。后起定也。第四静虑。当受彼果。出受果也。除无想天者。此定唯是加行得故。退定不退。所伏下染。生第四禅。三天后起。况下三禅。于理无妨。若不总退色界诸定。虽退无想。名后起故。基疏一云。若退此第必起下染。故第四禅无重起义(证云此不正义不顺论故)。非但猒想。亦欣报故。体唯有流。人非圣起。

　　灭尽定者(至)灭尽定故。

　　述曰。第三位也。已伏惑离无所有贪者。伏谓暂伏。离即永断。有顶不定。亦不离故。此通独觉。独觉有二。基云。部行亦有不得。如声闻故。独一者必得。许同佛故。如俱舍颂。成佛得非前。三十四念故。西方有说。菩萨学位。先起此定。迦湿弥罗毗婆沙师说。非先起见道十六念。断有顶十八。无容起余心。故尽智时。方说得之。于起灭定得自在故。言止息想者。简修无想。执永出离。求无想天究竟涅槃。言心心所灭者。测云。依非想地。微微心时。种上假立。二十二不相应。谓灭遍行。别境善识。通于新旧无漏立(今谓不然。依二十二法立一无心位。非谓二十二灭尽定。如有心定摄相应故。又惟初卷似依新种。重极增上厌心种故。然今释意由新种力。令法尔种有防心用。无想亦尔)。三品修中。基云。非以上中下根说有三品。不废中根上修。上根中修等故。又解。以根三品。修亦三品。若练根已修成胜品(初解不然。动根性应有退故。今存后解。谓退法根。为下品修。以必退故。思法护法中品修。若思惟等亦不退故。安住堪达不动为上。必不退故)。言游观者。不断惑故。如六十二。灭定无漏。简萨婆多。是流故。余地心后亦得现前者。有起定故。如显扬十八云。若曾串习。能从欲界入色界心。大般若经三百五十。瑜伽十二。文有相违。如大论记会释。从余地入。属何地耶。三藏两释云。要依入定心种立故。随从何地即属彼地。一云。由余地心击发非想微微心种。令有遮用。基云后胜。顺诸教故。言显属道谛者。简萨婆多。但是道谛学无学二。邬陀夷者。此云出现。日出时生故。此沙弥是阿难弟子。如婆沙百五十三引经广说。舍利子云。生意成天数入灭定。沙弥语言无有是处。佛告沙弥。汝意成意成天非想处耶。彼答如是。佛告愚人。萨婆多云。不还退或生色界天。后起灭定。沙弥谬处。故佛诃之。今大乘生非想等实起灭定故。责沙弥。如五十六。未建立藏识教。不说无色入灭定故(测云。大品涅槃等经及诸小乘名未建立)。异生不能伏灭有顶。见道所断心心所者。据实不伏三界见惑。且就共许最后处说。萨婆多说。异生不能伏非想惑。而能永断下八地中见修惑故。言随应后得者。二乘人空。菩萨二空故。断俱生中。测云。初义难陀。后义安慧护法等言。唯说不还等者。五十三说。有学入者。谓不还故。世亲摄论第三亦尔。基测云。后义为胜。顺对法四句故。谓第二句。圣得第四静虑。猒无色生。不断第四。舍断结道。依胜进道。入无色定尔时舍断。而依伏道入上定故。然邬陀夷经云。超段食天生意成者。显六欲天必不起故。非谓超处一切后起(初师会云。觉师子意。且说近处。不兼下三禅)。后不断退生上地者。将命终时。不以无漏断。亦不退所伏。应生非想故。答意有二。一假设引例答。二依实正理答。如文可知。谓不还者。但以种润故。断种方生上。有下能润种。碍上地生故(基云。五十九云。随眠润生。谓见谛者。唯第三果。测云不还唯种润。约中有说。［中］没心常染污者。约润生有。皆不尽理。如对法记大论记故)。枢要二说。一云。不还生自地者。以现行润未离欲故。一云。设生自地。亦唯种润。有圆道故(于此［取］舍如对法记。枢要有亦问答。范说有八问答。前已理尽。不要不取。寂云。有初二果生所伏［他］种润生。未伏同凡。今亦不依。违教理故)。论已说入远地菩萨者。六十二云。唯除远地。余不能行。经说六地起灭定者。楞伽第七。佛告大慧。菩萨从初地乃至六地入灭定故。基云。初悲增上。后智增上。或智悲等。而所乐别。谓悕故伏。不悕不伏。宁知八地已上亦起。谓大论云。不退菩萨入灭定故。若尔云何大般若经。不许菩萨能入灭定。三藏三释。一云。实不入定。然约力能假说入也。一云。定性入定。但遮不定。乐寂灭故。一云。化相不宜入。实行具修故。

　　无心睡眠(至)无睡闷故。

　　述曰。第四五位也。大论睡闷意识业者。总取意识相应为体。以彼轻故。今此无心。论出二解。初云。疲等遮六识时身之分位。名为睡闷。无别数法无心睡眠。虽无心心所。心所所引。或不自在。似有彼时。假名睡眠。闷无数法。不言由似。疲极风热等者。等取大论睡闷多缘。后复次云。俱触处摄。对法疲闷。为触处故。基云。有心闷触。所引身位。闷触之果。体亦闷摄。疲果亦尔。唯本识境(所依大种非疲等假)。又有别解。即无心位。现有色蕴。为此二体(此不顺论。但言身位不言色故。已上诸释二疏皆同)。依后复次。无色死生。岂触处闷。测云。触谓欲色。若无色闷。异熟四蕴。枢要云。无色生死闷。即本识相应六数也(论二复次以初为胜)。自在菩萨者。二疏云。八地已上不同。有部菩萨。有睡闷而无灭定。如来有三。睡而无梦。观云。但受变易皆唯有一。五无心中二定唯善。余三无记。此等诸门准之可解。

　　是故八识(至)相所相无故。

　　述曰。大段第二总结中。正结问答。如文可知。至随识数。立一有情。一身唯有一无问缘。皆萨婆多。依自宗难。言他分心者。如他界心漏无等。应知亦尔。依命根数。亦通小乘。正理师云。命根能有情识。名为有情。设无心位。有过等识。名有情故。后复次意唯大乘义。虽依诸蕴假立有情。从第八识。为一者故。既许此一引多心所者。且抑言也。谁定言下。申正义也。大乘大众部等。许此缘名多故。言应不明了者。量云。汝五后意应不明了。散缘过去故。如缘久灭。散言为简宿住通也。难非专了何须同胜。故重释云。能明了取。此明了者。分明深取。言体数异故者。基云。有二种异。一体异。眼等根体各别故。二数异。所依多少不同故。设虽同境。阙四义故。如五根识。不相应也。定异应非因果性者。如麦与豆非因果故。依理世俗者。依第二重道理世俗。以别别相蕴等摄故。若依究竟一真胜义。心言路绝。如楞伽经第十颂也。相所相者。一云。体为所相。用为能相(如第二卷。坚等能相。地等所相。更有多释。今存能取。所取相无)。

　　已广分别(至)故一切唯识。

　　所变也。于中有二。标故。释故。此初也。

　　论曰(至)契会中道。

　　述曰。释中有二。正释故。问答故。此初也。中有二释。初三分释。后二分释。文相可知。有为无为皆不离识者。如般若经。有为无为无如梦。解云。梦相之有。即是有为。梦性之空即无为故。言有极成者。大小共许。不须成也。

　　由何教理(至)诚证非一。

　　述曰。第二问答。答中有四。教故。理故。结释难故。此初也。确者实也。谓引六教。一十地经第八云。佛子三界唯心。基云。且能起执虚妄心故。但言三界。不尔无漏应非唯识。二界可尔。立无色界。岂不相符。此不然也。非但色无名唯识故。如经部执。无色界心。所取境义。显现所依。恐彼执境。非心等故。二解深密第三。三楞伽经。四无垢称。五阿毗达摩经。六厚严经颂。其四种智从境得名。依主释也。所见各异者。鬼等脓河。鱼等宅路。天琉璃地。人清水故。非实有境。识现可得者。已破有部必缘实境。今约本质。显经部说。随三智转。一者定力随欲变化。二者智力观诸门义。三者证智无所得(广如对法论记)。

　　极成眼等识(至)应深信受。

　　述曰。第二理也。有四比量。初二能缘不亲取外。后二所缘不离能缘。初五识量。言总意别。别五量故。总无喻故。且如极成眼识不亲缘离自色。以五识中。随一摄故。如余四识。等言等取耳等声等。破有部等。亲缘外故。基云。极成者。简不共许。大乘他方佛眼识。小乘佛非无漏识。最后身菩萨善眼识。各有自他不极成故(上古相传。共比量中自法他皆得不定。此应除谬。何者。彼应以自佛有漏识。于极成识。作不定过。许佛有漏识亲缘外色故。此论上下此例虽多。无不定过。知共量中必以共法。方作不定。广述彼义。如因明记)。判比量云。除不共许。及二同许。故言极成。为离有法。不成相符过故。二同许者。为同喻故(若立同许。翳眼眼识不亲缘外。立已成也。然以极成简者非也)。举耳等识为同喻者。即相违过。能成不缘。即体色故(法差别也)。若以不极成而作不定者。即于前所立。亦作不定故(谓以他方佛识不定。彼亦应于大乘本量。以佛有漏识作不定故)故今喻云如余翳眼者。见毛等二月。证云。外宗若许翳眼识缘。即识毛月。虽引耳识。即翳为喻。于彼相违。作不定失。若不许缘。虽引翳眼识。亦有相违失。义同耳识。故喻耳等。于理为定。然彼相违有相符过。大乘诸法。无实作用。亦许不缘即识色故(如解深密。无有少法能取少法)。又违教失。经识所缘识所现故。至教量摄。前已成故(此语不然。前未信解。今重立故)。第二余识者。第六七七八八先成。许有法故。谓识性故。如五识也。第三量者。此诸能缘亲所缘缘。定非离此。自能缘见。此能所缘。随一摄故。如彼能缘第四量者。色不相应。及无为等。诸疏所缘不离心等。以是法故。如相应法(五十二说。无亦法故。测意通取。基云。唯取有体。以空花等。百法蕴等所不摄故。因不成也)。三藏依此量云。真故极成色不离于眼识。自许初三摄眼所不摄故。犹如眼根(如因明记已广思释)。

　　我法非有(至)净分依他。

　　述曰。第三结也。初理后教。结中道故。此二颂意。如中边释。

　　若唯内识(至)应释此疑。

　　述曰。第四释难。中有八难。此初四事不成难也。皆如唯识二十论说。

　　何缘世尊(至)亦非有故。

　　述曰。第二六二不成难。谓若唯识应无十处。此亦如彼。

　　此唯识性(至)说前二颂。

　　述曰。第三唯识成空难。谓若法空。唯识亦空。此问依他名唯识性。解云不尔。征曰如何。释云。非所执故。非无离言。后得正智所证约性说法空故。

　　若诸色处(至)余亦无。

　　述曰。第四坚住不成难。答者识中由有色等。名言熏习。似色而现。如摄论第四。若不尔者于非义中。起义颠倒。应不得有。由此无染亦无净也。如无性释。要息杂染显清净故。乱相等者。摄论无著颂也。乱相相分与见为因。似色为因。起妄心故。如次色识。及非色识。如彼广说。

　　色等外境(至)是实外色。

　　述曰。第五现量违宗难。现量证时。不执为外者。基云。多分据实五俱。亦有意识妄执者也。诸处但说五俱现量。不言定尔故。

　　若觉时色(至)色境唯识。

　　述曰。第六梦觉相难。此如摄论二十唯识。

　　外色实无(至)色等亦尔。

　　述曰。第七外取他心难。二十唯识云。不知如佛境。安慧云。佛亲取质。虽非自变。而亦是心。故名唯识。西方二说。如彼论记。

　　既有异境(至)一切唯识。

　　述曰。第八异境非唯识难。既有他心。异自心之境。何名唯识。有他色等故。何法何求者。何果法以何因求。各有八识。六位心所自体分也。所变相见。色及见也。分位二十四不相应空理无为。

　　若唯有识(至)至分别生。

　　述曰。本颂大段第三释难。即广初颂由假说我法有种种相转。于中有七。合为二段。初二颂释违理难。次五颂释违经难。初亦有二。初颂释别法不生难。后颂释相续不成难。此初标也。

　　论曰(至)为缘生故。

　　述曰。初之释中有三。略故。广故。结故。此初也。能生等流等者。基云。种生现行。虽复同时。种之同类。亦名等流。且作意种。望现识等。是士用因。第七识种。望第八亲增上因。余一切法。准此应知。有展转义者。伏难。岂不由种生现。得离系耶。故非颂意也。颂言分别。基云。唯有漏下别准言净亦然故。观云。通无漏唯亦释颂。颂故种非识者。𥼆麦等也。后当说故者。以现行法。属颂第三第四句故。言从生位转至熟时者。未润润等者。相助者。同时异时。通余三缘。唯除因缘。现望现行非因缘故。诸净法起者。无漏法也。以净种现为缘起故。

　　所说种现(至)为因缘故。

　　述曰。第二广释有二。缘故。生故。生故初亦有二。正释故。傍义故。正释有四。此初因缘也。谓界地等功能差别者。基云。等取有漏无色非色等。各别生故。有说。名言种三界无别者。非也。违此文故。界系别故。有难。心无所熏。可非能熏。心所依心。何不能熏。故通一聚。非简所依独能熏也。基问。心王简心所。当独为所熏。心所简心王。独能熏何妨。答。心王有自在。自在独所熏。心所不自在。非独即能熏。言极微圆故者。基云。因位第八极微故果位彼聚极圆故。测云。上明因已。此释果位。以极微妙极圆满故。有说。果类为因缘者。对法第四。六因现等。为因缘故。然显扬论。破因缘故。有唯说种者。瑜伽第三五五十一三十八等。然摄大乘。现行转识。为因缘故。余如第二卷记。

　　二等无间缘(至)无间缘故。

　　述曰。第二缘中有二。出体故。显相故。此初也。三十八云。等无间缘。唯心心所等。有二义。一体等故。心与心所各体一故。二用等故。一一通引后聚法故。初简异聚。后简相似。法沙门义。准前应知。多同类种等者。测云。且一眼识有多种子。共生自识。一时转故。如不相应者。基云。命根同分。体虽各一。一者是假。二无缘虑(谓设是假。随体有缘。如放逸等亦有此缘。是等无间种类法故。种非此缘。命依立。亦无缘虑。非心类故。由此命等无无间缘。色无独一。身根异熟长益俱故)。余义如前第四卷记。言论有诚说者。引瑜伽也。又大智度论有此诚证。除阿罗汉末后心心数法。诸余过去现在心心数法。能与次第缘故。

　　即依此义(至)发大心故。

　　述曰。第二显相中有四。第八七六。及五识故。此初也。顿悟菩萨望色界后者。基云。要生第四禅。得胜身已。方受变易。初受变易。在下三天。后往生彼大自在宫。说第十地。方生彼故。然非受生。变易必无死更生故。回趣留身必欲界者。大论八十。变易所留身。即于此洲故。谓学无学。上界无回心。无回心缘故。下界发心。不生上故。后往色界唯神通力。和上云。身虽欲界。定由慧力。反色界摄。大自在宫。范云此宫色究竟摄。净妙之处。证云。虽第四禅。而不同处。大论第四。过净居故。又十地云。现报利益受佛位故。后报利益。摩醯首罗智处生故。八地已上。定受变易。若无死生。二报难分。故八地上亦不断眠受生有用故。顿悟菩萨。诸善趣生。未非择灭。有烦恼故。虽受变易。亦有死生(此违论下。彼无分段。前尽后生。故不可依)。第二师意。许有声闻。色界回心。教无遮故。理佛亦往。菩萨生彼。既有眼耳。应受化故。基云。除初二果及独觉者。上界无故(寂云。此师意许初二果人生色回心。非也。违教理故)。然第八十。且说欲界。不遮余界。但言此洲。岂无余洲(基云二义。取者任意。测云。后护法宗)。若无色界。必无回心。无实根身非可留故。然中阴经。佛处中阴二十年。亦化无色界生者。基云。大众部经。非大乘义(虽彼部诵宁违语。但令彼心生别解故。虽无眼耳。言受化也)。基疏问。既有初二果。经生方变易。不还下发心。应有生上界。二解。一云同前。必无上生。猒粗身故。即受变易。一云。既无文遮。许生上地或受一生或受多生。诸地随应。受变易故(测存初解。基无许故)。然五净居等者。此间色界。亦有不回。此言经者。大般若经第一会第一百二十九云。复次憍尸迦。若男女书写是经。庄严置净处。恭敬赞叹时。此大千界。四天王天。乃至广果天。已发无上菩提心者。恒来是处。观礼读诵。乃至广说。合掌而去。五净居天。亦恒来此。观礼乃至合掌而去。十方亦尔。解云。余处皆言发菩提心。于净居处。不说发心。知五净居。令无发者。以理言之。测云。唯圣无凡。极乐处故。心生乐着。故不发心。如生净居。必不生上。亦不回心。取灭近故(论后师意。广果已下。皆言发心。明知彼有回向声闻。前师会言。彼有异生发大心故。不说圣者。故不成证)问。若尔何故。旃檀摩提太子经云。首陀会天。见彼太子投身饿虎。发菩提心。证说二释。一云。彼第十地自在宫众。为利下天。示现发心。一云。克实净居少有发心。然般若经。依多分说(首陀会者此反净居)。又云。有云般若会中声闻。未发大菩提心。故五净居不言发。如大经七十七云。若入声闻独觉正性离生者。不能复发大菩提心。于生死流。已作隔限故。记云非。即彼下云。是中设有能于无上正等菩提发心趣者。我亦随欣。及彼会中无量比丘。发菩提心。佛即授记。如是等人。岂唯异生。故彼所言。理即太局。然彼经意。护不定凡。不许发心。令圣回心。亦言随欣(此不成证。随欣者智。释曰。假设言故。虽佛授记。不言圣故。大品经云。若得道果。而得成佛无［有］处。龙树亦遮。明知未说圣人回趣。［经］法花会始得闻故。［实］之义如本母释。顿悟亦得色究竟身方受变易身命胜故)。有人难云。般若未说圣回心者。何故善勇猛云。若有情类。虽未已入正性离生。而于三乘性不定者。闻此法已。皆发无上正等觉心。解云。此非翻显已入能发。但因前说已入得益。速证无漏涅槃地故。更说未入。亦有胜利。谓发大心。故不相违。

　　第七转识(至)不生彼故。

　　述曰。第二明第七识非无色界。基云。此但染识为缘。若其所引平等性智。随意识导。亦通无色。如入法空果灭定。六既非想。七不可下。余文可知。

　　第六转识(至)明昧异故。

　　述曰。此明六五识也。寂云。初义难陀师义。依自无漏种根生故。有云安慧。非也。唯意法处许无漏故。后中测云。有难。有漏七八识等。得与无漏意识为根。如何不许五根亦然。故论解云。有漏(简佛五根)。不共(简第八识)。必俱(简开导根)同境根(简第七识)。发无漏识。理不相应故。又难。无漏亦缘五境。由同境故。亦发何失。故论解云。明昧异故。明识依昧。理不成故。基量云。有漏五根。不发无漏识。有漏色根故。如余因依八地已上。色界鼻舌起二识不。基疏二解。一云不起。以异界故。不同上地起下三识。彼同界故。然根互用三识取香味。或二根处身根闻香等。一云得起。如异地故。约凡二乘。七地已前说不起识。前师解好(彼瑜伽记存后师义)。枢要云。既无漏种在识不缘。无漏五根亦尔何失。解云。现行五根。必变方实。种不要尔。谓伏法故。

　　三所缘缘(至)亦得生故。

　　述曰。第三缘中有二。出体故。离相故。此初也。言若有法者。有为无为但有体也。设无之影必体故。如观所缘具二义故。即简经部。亲缘本无。五亲缘假假如法无。不成缘故。言已根者。谓境相也。若假若实。乃至真如。无相为相。各现其心。名为挟带。准带境相。谓心心所即为所缘缘之果也。相于心现。故名所虑。有体生心名为所诧。亲者各自所变相分。及根本智所证真如。基云。即如自体缘见分等。并是此辈。若所趣质。名疏所缘。非己体分。影所隔故。言是见分等内所虑诧者。测云。等言等取自证缘见及证自证。证自证分能缘自证。二疏意同(然论所说。境有自体。能生心体。名所缘缘。所虑者现见分义。所托者自证托生。故说见等内所虑托。三分同体。非此所明。然体从用。假说此彼互所缘缘)。言能缘或有者或不定语。

　　第八心王品(至)无外质故。

　　述曰。第二显相。有四如文。本识三师。初师意者。佛他身土。但似不杖唯自力故。第二即是变化根师。第三护法正宗。自他身土可互用者。破初师也。自种于他无用等者。破第二也。非诸有情种皆等者。有漏本识。变必有用。若随他变。种亦应尔。则凡圣等。应无别过故。亦且因中不变他种及五根也。基云因果五数。皆托心王所变为质。自无力故。品言虽总。心所不尔(此显五数必有疏缘)。五识粗者。相易知故。钝者行解浅故。劣者他引生故。必有疏缘者。枢要云。且说业力。若定通力。非必有质。如生上界缘下界地色。或身在下起天眼耳。缘上色等。又解。五识有分别故。必杖本质。缘异地时。虽无自本识本质。有他变者。为本质故。若尔六识无时无质。恒分别故。前解为胜。论第二。枢要云。天眼耳见下色声。不托本质。如第七卷解。彼虽不许。今许异界为质无过(若由分别。必有本质。即违意识或时无质。故此卷托且存初解。若无自质。亦杖他彼天眼耳。何所见闻。故第二托许他为质)。基测同云。意识所变。亦为五质。如对法等。余记已破。

　　四增上缘(至)四事别故。

　　述曰。第四缘中有二。体用故。差别故。此初也。若有法者有体法也。谓简所执无。故非缘若假测二说。一云。此宽通假。如对法云。任持增上者。谓命根力。众同分住。一云。此亦非假。如因缘等。缘所摄故。就所依种说命能持(观师存初)。证师取后。今初为胜。别解脱戒。及身语表。既异熟因。增上缘故。不可彼因唯在实法。身语所依。唯无记故。又能作因通唯不碍。假亦有法。不障生等。如余实法增上缘摄句(四缘外有能作故)。或顺或违者。测云。顺违法为增上缘。基云。与顺违法能为缘故(初解为胜。谓缘于果。能顺违故。相违因果。如大论第六记)言除彼取余者。基云。虽无一法。非所缘缘。所缘缘外。更无增上。然彼时是所缘缘。不缘之时。是增上故。生等四事。如大论第五。顺者能生。违不令生。余三亦尔。且十因中。初九顺因。相违违也(二疏同尔)。测作三句。一有为望无为。二有为望无为。三无为望有为。无第四句为增上缘。以常对常。无胜用故(今加第四。说自性身依法性在。如心三分虽无别体为增上故)。

　　然增上用(至)如论应知。

　　述曰。第二义言。以本识等取变眼等。测云。等取意识八俱五数。所变影像。虽不发识。似故名根。观云。等取五根种子。有胜力故。言非正善根者。五十七云。一色界系及不系。一切系不系为义。谓此根也。又云。九根分位。然对法论。并取忧者。依未至地。修谛现观加行资粮。问起助故。既尔如何。说空处等。十一根可得。非想唯八故。论会前言三无色等也。谓修有二。一者行修。谓谓即现行。此如前说。色及不系。方便根本。有差别故。二者得修。依诸静虑入见道时。通修上下。由此现行见道力故。令三无色种子增明。各修三地。所修诸种随所在位名见道等。未必生现堕修道位。方生现故。不同有部四禅中间。随依何地。入见道时。得修自地。及下地中所有见道。而不修上。未曾道故。基云。非一切见道皆尔。唯有菩萨。或二乘入先异生位。已修上定。后入见道。修先得故。对法第十。上唯修下。依决定说。彼渐离故。后修道位生现无失。又解。菩萨三无色地。亦有无漏见道。但修种增毕竟不起。如下三禅见道不起。此义应思。修何用为(不如初解。应非佛性。应无用故)。又解脱分皆名此根。修三无色。故作此说。瑜伽中有此一释。然有漏无色。不顺见道。非此根摄。故今不述。由此傍修亦唯无漏。唯无色系及不系故。五十七云。于胜解行地。建立初根。十地立第二根。佛地立第三。故会见道时役不说。基云。兼忧根者。显初二根亦通有漏。与对法同。大般若四十五云。具知根者。阿罗汉。独觉。十地菩萨。诸佛如来。信五等五根。何故。瑜伽唯佛具知。解云。等觉似佛。故说十地具知根摄。又解无学回心。从本名具。不如初解。地前亦应名具知故。有顶不明非三根者。基云。然说彼是已知具知。不顺三根。故不说彼。非彼不摄。不尔三根不尽无漏(谁言三根尽无漏法。欲等无漏非根摄故。论说非想非三根故)。

　　唯识论第七卷记尽也。

　　成唯识论学记
卍新纂续藏经第 50 册 No. 0818 成唯识论学记


　　菩萨藏阿毗达摩古迹记

　　青丘沙门　太贤　集

　　　　成唯识论学记(第八卷尽第十卷)

　　如是四缘(至)是语依处。

　　述曰。第二傍论。标释应知。释中有四。一依处立因。二二因相摄。三缘因相接。四得果差别。初门有十。此初因也。语即依处。随说即因。持业释也。下皆如此。二疏意同。依体立义。如大论记。证云。大论依语因依处。知因与果为所依处。非十五体即因之依。然大论意。依语处无违。瑜伽显扬皆云。随一切法。名为先故想。想为先故说。是彼诸法随说因。基云。此中以诸法为果。名想为说依。语为因体。谓与所诠为了因也。语通三性。名等无记。或可大乘离声无体。名通三性(取舍如对法记)。测云。假声语依处体。通三性等。见等言说。如对法记。若依对法名想见者。语之依处。以语为果。此论说因。通因果位。对法唯因。见虽不定。不同寻伺。亦不遍地。故并所见。而除寻伺。

　　二领受依处(至)观待因。

　　述曰。第二因也。能所受性者。能谓五受。所一切法。基云。受数。一常遍诸心。二五分位别。余别境等不常遍故。遍行余四。无五位故。偏举受。立依处名。虽一切因皆果所待。亲者余摄。此唯疏待(诸家同然)。基疏云。若亲相待亦是此因。据疏不说得等流果。此解为胜(前说顺文)。此因四句。一能受待所。二所受待能。三能受待能。四所受待所。如行待足。皆所受故。余准可知。

　　三习气(至)远自果故。

　　述曰。内种者。有漏无漏一切种子。外种麦等未熟位也。基云。勿见大论此得涅槃为净因故无为为果。无为疏远。非因生故。论不说得离系果故。测云。此论约亲。实引无为。菩萨地云。种姓具足。证二涅槃。牵引因故。

　　四有润(至)近自果故。

　　述曰。即前异熟等流种子已熟位也。无漏虽非爱等所润。具缘而熟。义说为润。然此生引略有五门。一近远门。如杂集第四。二正残门。如前第二。三有发名言门。如寻伺地。业名牵引自种生起。四异类同类门。如菩萨地。杂染因中无明望生等。为牵引因。各别种子名生起因。五常无常果门。如菩萨地。清净因中种姓具足。证二涅槃。为牵引因。生觉分法为生起因。然今二因。依第一门。

　　五无间灭(至)辨无漏故。

　　述曰。无间等三心等为果。基云。虽缘未来相分现在。非现在果未来为因。作用士用作业为果。虽然并疏缘。兼正有异。且识生时。根正境兼。兼为作具。正为作者。俱助识种。令生识故。除种子者。因缘义亲。余因接故。基测唯取假者士用。下云唯得士用果故。范云。通取实法士用。但此疏因除因缘种。证云后胜。既余亲因说得士用。岂得士用显非实法。真见除引自种子者。基云。熏种是因缘故。能助引证者。谓无漏慧助俱有法。引后念故。证无为故。令同所作。摄受因义。正引证者。引发得等故。基意此。测疏一云。能助者助相应。能引者引后念。能证者证无为(此解不好。若别取助。余二应亲。滥余因故)。言总依此六者。谓有三义。一因能接果。名摄受因。如瑜伽云。无间灭等所接受故。测解如此。二助成因缘。故名摄受。如对法云。虽自种生。增彼力故。基解如此。三展转助。故名摄受。如此论说。摄五六处以成因故。测一解尔。证合取三。为第四释。皆无违故。然非诸法皆具五六。心等生具。色等少故。

　　十一随顺(至)无为法故。

　　述曰。基测二疏。现生种。种生现。种生种。现生现。及证无为。皆是此因。然菩萨地不说种生现。显扬不说种生种等。粗相分别同类品者。基云。同类言简异类为因。胜品言简与下为因。以性论狭。以界论宽。大论第五。唯引同性。许上地故。然本识中无记种与善染因者。于自现行。亦性同故。测三说。一云。胜品言简同品下品。要望胜品。名引发故。不同有部生得善染。九品相望成同类因。若方便善。与等胜因。一云。同类即同品也。大论据胜。且说胜品。一云。具含性品二义。寻伺等说引发同类及胜品故。后说为胜。问。种生种现。现生现种。四句之中。除现生现。余通因缘。何等此因。答。传说有异。寂云。现熏胜种。现生胜。余二非胜。金刚道时。虽有胜种。然无胜现。故非佛果(此不尽理。既许现生。后胜现。［知］何不许种子相生。前念胜种。引后种故。二非胜不可令依)。证云。三藏相传。种生胜现。由胜现力。摄种成胜。种是现熏气分功能。其相微闇。不胜现熏(此唯有言。都无［二］义。既一刹那。无前后时。何时胜种生胜现行。由此胜现。令自种胜。同现品唯生同故［之种］)。此二对论。如第十化种种相生。现现相引。前劣后胜。理可极成。种生胜现。现熏胜种。思择取舍如本母释。然传四句皆此因者。一解。亦与等品因故。生等品现。熏等品种。因果常迹无净论故。或可种现互增上缘。引生后胜未必因缘。

　　十二差别(至)自乘果故。

　　述曰。一切有为为此因体。能起有为。能证无为。测云。自界等者。等取不系。如寻伺地三界不系。各生自类。又等五趣。如对法云。五起因缘名生自趣。基云。又等各自因缘。色种子等各亲生故。如菩萨地。种种异类各别因缘。界论则狭。性论则宽。自界恶感异熟故。

　　十三和合(至)一事果故。

　　述曰。前六是别。此一总用。除初依者。于生等事。无和合力。令疏违故。此有胜力。唯摄六因。不相违宽。接八除违。

　　十四障碍(至)等事故。

　　述曰。测云两释。一云。唯取有为。无为寂静因故。一云。通有无为。三藏存后。空不立宅。是相违故。此相违因以何为果。测云。由障碍力。令法不生及不住等。即是彼果。基云。大乘灭相虽不待因。此因但与后法生因。与前法违。名相违因。非前灭因(以前为胜。思择取舍如大论记)。

　　十五(至)生等事故。

　　述曰。一切有为无为为体。唯除相违。一因义故。

　　如是十因(至)有非因缘故。

　　述曰。第二二因相接中有二。复次释大论二文。此初随义相摄释也。菩萨地云。若能生因是因缘性。若劣方便因是三缘性。论主释云。此说牵引生起引发定异同事不相违中等者。基云。彼菩萨地。牵引则摄牵引因全四因少分。除生起因故。未润未熟故。生起即摄生起因全四因少分。除牵引因。被润已熟故(此意六因。言总意别。实彼二种。各摄五故)。测云。牵引亦接六中未熟。生起亦摄六中熟位。远近果故(此意二位皆通六因一种望果。通生熟故)。证云。已后为胜。基释虽顺前生熟文。违下六中诸因缘种。皆摄在此二位中故(此破不然。生熟因缘随应摄在二位中尽。不相违故。非谓六因皆各在二之)。会前出体。谓因缘种生同时现熟名生起。望后自果生名引因。中此道理。生中有引。引中有生。故此为胜(此会不然。种体虽一。所望各别生熟二门。不交杂故。犹如一色。随对长短不杂)。今取基释。于理为胜。以不违教。深契理故。若但因缘皆能生摄。引发等四。有能熏现。何不能生。亦摄四因。论解有二。一现不相续。此略不说。二现假名种。如谷麦种(现熏种时。必熟同时。故菩萨地皆生起接)。所余因者。初二第五第九因全。及牵引等。六因一分。是生与熟因缘之余。非此菩萨地中二种。唯属彼十因中二因。非彼十因中八名余。彼十因中二。有非因缘故。释寻伺地。准此应知彼寻伺地不言种故。护法通取种现因缘。

　　或菩萨地(至)准上应知。

　　述曰。第二随名相接释。言二因内有非能生。如业种也。言余因内有非方便。如四因中。余准可知。

　　所说四缘(至)进退如前。

　　述曰。第三缘因相接门。有二复次。准前应知。余依处中亦有中间二缘义者。基云。非唯第五无间第六境界。其余领受及下和合不障碍处。三依处中皆有二缘。观待境等心方得生。余二合前以为体故。测师二解。一云同前(此不尽理。如大论记)。一云。无间摄十一处。除说习气有润三处(谓意根处亦摄开导。非但俱有。故许通也问随顺处差别功能。性界论狭。何摄无间。等无间缘亦引［别］他故。虽有唯引自界地者。然此缘宽。违彼处故。答随顺处虽生他界。容有因缘。无间亦尔)。障碍二说。一云许通。染净相违互为缘故(非也。令不生等为相违故。于所引生为顺因故)。一云不通。以相违故(此好。无所生果非此缘故)。若所缘缘。十一定有。余四二释。谓语习气有润障碍。一云不通。以语对义。以因对果。及以相违非境门故(语等不然。若依境门。唯第六处。有此缘故。然相违因非果所缘。既令不生无能缘故)。一云皆通。以语诠心。种生能缘。净缘染故(语种理然。相违不尔。染引生净非相违故)。余师别释。繁而不要。前明二因摄十因故。二因摄缘自通十因。然方便因中别出摄受因少分者。二缘偏属彼二处故。实通余处。准前应知。言进退者。依菩萨地。取六名进。二名退。种现名进。唯种名退。依寻伺地。取六名进。唯一名退。

　　所说因缘(至)一切容得。

　　述曰。第四得果差别门。异熟生者。异熟及生通总别故。若有漏善感异熟者。何故本业佛母品言。一切善受佛果无明受有为生灭果。证云。解脱等分皆向佛果。诸三界果无明发故。习善等引。通同异时。如前第二。等流习气生八识等。果似因故。对法等云。前生善等。后增长故。十地论等。杀生短命。基测云。实增上果。令他短命。自命得短。相似之义。假名等流通漏无漏。无漏道断者。如三十八。异生以世俗道。灭诸烦恼。不究竟故。非离系果。瑜伽等说。等取显扬等十八也。言感异熟果一切功能等者。准下十因得五果文。其数可知。言太宽太狭者。且若全取习气处者。则太宽也。其中亦有非乘者故。若不通取余诸依处。则太狭也。余处亦有感报者故。余准可知。因释依处便显十因四缘得果。故言如是即说也。谓异熟果五因得等者。随说观待。于果疏远。故不说得。初三别果。二疏云。摄受因中。据士夫用不得异。若依法亦得。识以七因得等流者。据受因中。基云。真见亦望自类现故。七处得也。此说士夫为士用故。有说。以法为作士用。即以九处得等流果。又解。士得作疏不得。此三解中。测述初后(真见唯助引证即得。无间作用无由不得。然准四缘。中间二缘不说得等流果故。明知疏用不得此果。是则实法士用可近)。初后缘得者。测云。名言种子不障碍义。是增上故。不取二缘。彼疏远故(本识虽缘自能生种。但因缘义得等流果。所缘既唯得增上故)。以五因得离系果者。基云。摄受因中唯取真。若亦实法为士用等。即作士用。但得此果士用二义。初唯士夫五处得也。唯四因有假者用故。余望别法。非士夫故。后通实法。八因三缘。接受因中。二疏无间作士真见(除根境二疏前后违前释摄受因言根于生识。许为作者。如何根处不得此果。境处理然。论除所缘除三得故。基云。外法非如士夫用故。除缘缘无间非外。亦名士用)。言增上缘一切容得者。相违因得。增上果者。如大论记。诸家对释。枢要云。清净十因相违因者。即杂染故。实得异熟。依杂染因。论且不记(非也彼杂染法。若望异熟。非相违因故)。

　　傍论已了(至)应知亦尔。

　　述曰。傍论二解。一云。四缘以下。颂唯明缘所生法故。一云。十因已下。以明所生必能生故。基存第二。上来已说能生缘讫。大段第二。今辨生也。于中有二。初辨生现。后辨生种。初亦有二。种望现故。现望现故。此初也。生现分别者。诸心心所相见等也。为所缘缘于能缘者。唯第六八能缘生自种子故。若无漏位八识皆得有助力者。根种望识。业种望报。净者无漏也。

　　现起分别(至)除等无间。

　　述曰。第二现相望也。已释本颂一切种变。今释下半展转力故。于中有二染故。净故。初中有五。渐略渐至细故。此初自他相望门也。不说因缘。先已除故。增上定有所缘。云何七不缘他。六八得缘五识。测二释。一云。要托自八。一云。亦杖他八。不尔生上见下界色。应无质故。

　　自八识聚(至)第八相故。

　　述曰。第二自识相望门。八于七有者。第八识聚。于余七识。有所缘义。然五托相。第七托见。第六通缘。余文可知。五识唯托第八相者。观云。相传。三藏云。五识得用第六所变影色为质。违此明文。证救云。论有二门。有力发影。唯八为质。若如同聚互能似所似为质。许六为质(此但异门如次下辨)。

　　自类前后(至)相见种故。

　　述曰。第三前后相望门。许后五见缘前相者。述曰。陈那论观所缘。意许。后五识前相为质。前相熏种生后相分。后识带彼前相生故。准之第七应许亦然。然此许言。三藏三释。一云。陈那许经部义。彼说五识缘过去境。是因必先果故难信。同时如两角故。陈那别意假顺许也(基唯述此)。一云。护法假许陈那。一云。实许为宗(既陈那颂其有二门。或得假许。假设门故。或得实许。理无倒故)。若依此门。前七于八。有疏所缘。彼相见种。三藏二解。一云。七识相见名熏自种。种为亲缘。能熏为疏。一云。第八相见。五熏第八相分色等。故是见分疏所缘缘。第七熏彼见分种子。故自证等疏所缘缘。第六双熏。如理应知。摄相归识。说缘七识(基唯述后)。然其前言。测云。前念或八中前(三藏二解中。初具二义。若依后解。唯八中前。非前念熏未润能生第八见故)。

　　同聚异体(至)不同质故。

　　述曰。第四同聚相望门。测云。有二复次。后复次意。第八识品。心王心所互为本质。以相似故。眼等七识。例亦如是。基云亦同。诸相互为本质方起。然前师意。各各自变。然相似故。名同一所缘。非必有质。如缘无法故。有说。诸心必托本质。如缘虚空托名为质。第八心王以五数变。相假力故。为本质起(此还自害。若相应法互为质者。即质异故)。然各各变何要同质。是故前师甚可玩矣。证云。此后师说。亦准陈那许五后见缘前相义。然体现有。不假熏力(虽不正缘。相似得力。如依熏力说缘彼故)。

　　同体相分(至)互为缘故。

　　述曰。第五四分相望门。此中不依种相分者。若本识缘生自之种。合因缘。即三缘故。然今释颂下半故除。

　　净八识聚(至)能缘用故。

　　述曰。第二净中亦五渐略。然此自他言总意别。五皆随应自他对故。初三皆有所缘应知。遍知一切达三世故。若第四略。测云。皆用三分缘他四分(此许内分缘外境故)。基云。王数皆得相缘。遍现影故。然识自证。但与数见同缘自见。内不现影。非遍知故。有解。上云自见分境。不同质故。即识与所二见同缘。何唯自证见不自缘。若自缘者。应同自证。若不缘者。便违上文。今者二解。一云。前依因位。说见同质。果见之境。亦不必同。一云。识见与所。同缘自证。皆变影像。不同自证唯内缘故。与相应法同外取故。此义虽胜。然稍难知(明缘自见如本母释)。若第五略。基云。第三四分。亦非相缘。皆见摄故。言除见分。后智见分。返缘自证作影像。仍是相分。不尔即与自证何别。唯佛三分。互缘一切法。名遍缘故。若尔三分何别。如前所得者亲得。余亲所得者影得。成差别。又解。今但遮相为能缘。及遮见分。不缘自证。非显余二得缘一切。此不及前解(然本母释。取此为宗。以理胜故。谓汝内分新影得用。应皆见分缘影像故。如因见分。悉细取舍如本母释)。测疏四释。一云。三分同染见缘三分。除其见分。能所乱故。二云。见通缘四。文遮故(本母取此理胜如彼)。三云。三分缘三。各除自分。能所乱故。四云。三皆缘四。无文遮故。言除见者。除三能见。义通故。诸分相缘别变影不。有十五释。谓初释中有二。一云。见缘相变。缘余不变。一云。缘三皆变。第二释中有三。一云。见缘相变。缘余不变。一云。缘三别变。缘见不变(自分亲故)。一云。缘四皆变(此第五胜如本母释)。第三有四。一云。见缘相变。余皆不变。一云。见缘三变。余皆不变。一云。三缘相变。缘余不变。一云。三缘三变。第四有六。一云。见缘相变。余皆不变(相体外故)。一云。见缘三变。余皆不变(见用外故)。一云。见缘四变。余皆不变。一云缘相变。缘余不变。一云。三缘三变。缘自不变。一云。三缘四变。兼正有异。分无杂乱。正取自境。兼所余故。同聚实体。四分相缘。亦有两释。一云。唯见缘四。一云。三皆缘四。变影三释。一云。见缘变四。余二不缘(此属初释本每有此)。一云。见缘变四。余缘不变(二分取外害唯识宗)。一云。三缘变四(此后二解属第二义)。此诸释中。护法正宗。准上下论。智者应思(疏既无许。证师许云。本［四］释中第四为正。无漏心分周遍故。十五释中。取第十三证自体者。皆不变故。见缘自证。亦内证故。如本母破。体作名用。无二重故)。

　　既现分别(至)亦但增上。

　　述曰。第二生种缘。谓缘藉言现于亲种者。能熏于自所熏亲种。具因增上种于亲种者。种子相生也。

　　依斯内识(至)具广分别。

　　述曰。释颂三段。第三结也。如大论第五。三界心心所皆是分别。中边虚妄分别亦尔。二者摄论第四。遍计有二。一自性。二差别。三者自性随念计度。四者如摄大乘。自性差别。有觉无觉。五者如摄论。依名计义。依义计名。依名计名。依义计义。依二计二等者。等取显扬十三所说。六等楞伽第五。十分别等。如余论者。瑜伽三十八九十四。显扬摄论等。

　　虽有内识(至)余异熟。

　　述曰。第二相续不成难中。有二。标故。释故。此初也。

　　论曰(至)为彼性故。

　　述曰。释有四复次。此初也。不动业者。二疏云。上界散善从定此摄(释此三业如大论记)。业眷属者。思相应法及身语等。思所设故。简曾现果者。简萨婆多曾已现业。今有与报相见等者。四重二取。一者相见八识二分也。二者名色。四蕴为名。色蕴为色。三者心心所。一切五蕴不离此故。四者本末。赖耶为本。余七为末。四重二取。亦为所取。言彼取者。四重能取。能取之中。所现相分。能熏本识名言种故。准除劣无记心中所现影(疏有三释。此存初释)。言受果无穷等者。即摄论第三。无受尽相。有受尽相也(就中取舍法尔新熏如彼论记)。

　　复次生死(至)义如前释。

　　述曰。第二复次。基云。因名起种。名名言种。测云。梵音南摩。此云名。名是归趣义。趣向义。归向诸法皆称名也。如五十六。四蕴顺趣。种种所缘。依言说名。分别种种所缘境义。教说为名。随二名言等者。名假如无非因缘性。色等亦非二名言体。然随二名所现相等。各熏自名言种(基疏意尔)。测问。此二名言唯摄九界。如何通与十八界种。三藏解云。且如眼识相分种子。与种色得作因缘。随缘能生眼意本识三相分故。同是色界及同性故。如是意识相分种子。望十八界。皆因缘故(此显具由二名言势。意识显境随表义名。缘十八界影名熏故)。问。眼识见相是何名言。测云。见分二义。一显境名。二表义名意识缘名所引生故。相分亦二。从显境别。远由名故(此解不然。但由名力所熏种故。名名言种。非一切种皆是名故。基疏为胜。既许末那开表义名。何要色等具二名言)。问。眼等种子为一名言。通生五趣。为名别。三藏云。五趣名言不相杂乱。对法论言。由定别因。五趣别故。诸天四洲亦不杂乱。随彼业助生现行也若同类者。常用一个法尔名言种子故生。无二用故。无漏亦尔。护法弟子。法尔新熏生果二释。调伏先云。新旧二种。一正生时。余唯助力。不生一牙。最胜子云。势力齐者共生一果。如一麦子。众微分故。言我执有二者。基测云。此通六七。不同摄论唯明第七。观云。摄论亦通第六。世亲第三云。谓自为我。异我为他。无性第四。执我我所。他他所故(此果何异名言种果。彼实此假。谓如［两］别。不尔诸佛犹自他别。应论此果。然相无异)。言有支者。支是因义。三有因故。或支分义。趣别因故。基云。唯初通在无漏。亦依表义显境熏故。测云。若二熏习定是名言。自有名言非二熏习。除我见外。余无记种。不善我见同体三熏。约文可解。

　　复次生死(至)义如前记。

　　述曰。第三复次中有二。略故。广故。此初也。发业润生烦恼者。五十九云。一烦恼皆能发润。唯分别起发往恶果。测云。往善趣果。容俱生发。基云。缘起经上卷云。若由欲爱造诸福行。彼信为依乃造斯行。由于生死起定信故。此爱及取由信摄伏。我施设为有覆无记。以此文证。离我见等。亦有独头无记爱等。即缘后有起爱润生(此明俱生无发恶力。然助发善。况能润生。然有二义。如大论记)。惑是能着。苦是所著。世间有情。不多于果起执着故(基云如此。此显据实亦是所著。然非多故)。

　　此惑业苦(至)皆非行支。

　　述曰。第二广中标释可知。释有五文。一略支。二释难。三界地。四因果。五诸门(基疏十门。测疏七门。释十二支。然大论等。皆成文。今不叙故)。初分亦四。此初略也。由无明行。令识等种有率果用。名能引也。佛地第七。若所发业及所得果。皆所知障。二地断发误犯业。明知智障亦有发业。然彼所发。不感彼世。故今简言正感彼世。然有三类。一通发总别。二但发总者。三但发别者。唯取初二。引报主故。缘起经云。外法异生。由四无明发福等行。内法异生。若放逸者。唯除一种不共无明。所余无明发非福等。故说无明为缘生行。若不放逸及圣有学。三种无明。为非福缘。然非福不能为缘招三恶趣。故此非福。我不说为无明缘行。又不放逸。造福不动。虽感胜生。而不说彼无明缘行。诸圣有学。已断不共。不造新业。基云。若放逸者。三种无明之所引发。不放逸者。简此说行非无明发。以不起现行相应无明故。非彼无明种不发惑总报。不言内法异生不造新业故(不放逸者。如［以］现行为非福缘。而非引业招三恶趣。故不说为无明缘行。彼福不动。虽是引业感殊胜生。而非现行为缘发故。亦不说彼无明缘行也)当知解脱决择分善方便性者。尚有感总。彼位生得善故。是行支摄(许此道分犹感总报。然违诸教以诸有支非学等故。无性释曰实增上果故)。或说彼二方便善法。不感总报。但别报因。非正行支。非非行摄。不尔。别报报名色等。应非行感。名色不摄。然此论意。唯取正故。且除兼行及兼所感(此中［别］业假名行者。间起福分别业位故。相从亦名福不动行。不同圣位全无引故。如六十七云。顺解脱等。虽性厌有助余福。亦名集谛)。测云三解。一云。外法异生。由无明福等。皆名无明缘行。内法不尔。不具四故(此违放逸。虽但由三说彼彼结业无明缘行)。一云。虽不具四。而有现行。亦感总报。无明缘行。不逸福等。不招引果。或虽有招。善心引故。故亦不说为无明缘行(善心引者。显无现行无明引也)。一云。不放逸者。至四善根。亦招引果。无明缘行。经唯遮圣造新业故。又杂集云。未见谛者。虽起善心。由真实义愚。发后有因故。虽由无明种子所发。无现行故。且对放逸。经言不说无明缘行(同基初说。如前已破。今存基后。测中为胜)。其顺现等非行支者。测云二解。一云。顺现唯感识报。通感生现。瑜伽五逆得现报故。然从正故名无间业。杂集顺现感多生者。释论师意。非为定量(此意现熟转招多生。如无间亦行支摄。然今此论。彼属生后。唯感现报。名顺现业［非］但傍教。亦违理故)。一云。顺现亦感多生。然今所除唯感现(此亦不然。若感多生。亦行支故。便违论云一切顺现非行支故)。或可顺现。设感多生。唯满非引。故不相违(此好。且五无间。一体二义。若顺现门。唯别报业。若顺生门。通总别故。谓业加行。感现报故之)。问。异生润必现。何有唯种发。答。命终心劣位。非圣不能伏。问。言内外法。其位云。佛子外道或未已种解脱分者。

　　二所引支(至)必不俱故。

　　述曰。第二略文。谓即五果因缘种也。有二复次。初无杂体赖耶种子。立为识支。除后六处触受种子。余异熟法名色支。谓即五尘想思作意。及别境五并不定眠。十四为体。后交杂体。除末那识。所余七识遍别各五。及不定眠。五根五尘。总二十八。皆名色摄。熟中随胜分为余四报主。彼依触境领纳。如次胜故。然九十三。且以六根为名色者。且说胜故。六处是总。识意处别。测云。若依此门。识名色等。三有因缘。然下文中。依初复次。说无因缘。既说且依不杂说故。经说识支通能所引。缘起经也。彼上卷云。一分名色六处触受。亦名所生。基云。依当现行说非种名所生。虽识亦尔通能所引。故略不说。有一分受名能生者。取境界受。除报受故。由二义故。说有前后。一者本识报主。余四为伴。伴中名色总。余三是别。别中六处胜。余二是劣。劣中触因。受是果故。二者依当现起位差别。如缘起经。同时熏发。依当说次。正与此同。由斯依当现起门故。瑜伽对法十地论等。皆说现行。为识等五。以在因时。定无现故。知依当果。于现因说。复由此门。缘起经说。若引若生。一时而起。润未润时。实不俱故。知于现因假说当果(论意如此)。然测疏云。于生老位义说识等。因时定无现行义故。复由此门生引同时。所生生时具能所引。四中三种同刹那故。一者所生。二者能引。三者所引。若约长时。说四同时。谓于一身。具能所引能所生故。基疏意同。彼润已后。于当起位。方说生引。许有同时行等六别。名为引支。总名为有。立为生支(虽有道理而违论意。于现因位假说当果。显因差别。正是论宗。然二疏释。于后生位假说前引。岂顺论文。又测师云。若约长时。一身具四。理亦不然。润已果生既别身故。若依种子。义具能生。则一刹那应具四故)。

　　三能生支(至)识等种故。

　　述曰。第三略支。谓爱等三。谓缘已下。牒能所引。复依已下。正说能生。迷内果等。广如大论及对法记。不劳重释。言发起贪爱者。爱支也。缘起下卷有四种爱。谓爱。后有爱。贪俱行爱。彼彼喜乐。解云。如次现未自体及具中生。既尔。初二迷内异熟。何故此云迷增上果。虽缘内身。境界为先。如自体爱唯迷事故。此迷事相如大论记。欲等四取者。取支也。大论第十。唯取贪数。八十九云。通能所取及所为取。总说为取(贪为能取。欲等所取。为得欲等及为爱用。若所为取。实五尘等非能润体。然顺故通取。如境界念住)。此论缘起经。通正正助润。说诸烦恼。基云。此中二愚随增义说。据实。迷内亦得润生。迷外境愚亦能发业。说诸烦恼皆发润故。唯说业有。对法等也。唯说五种。测云。显扬第一如五种子。名有取识也。谓种子识由取润故。基云。大论第五。说生起因。能生因摄。彼既因缘有生因故。

　　第四所生支(至)乃名为死。

　　述曰。第四略支。测云。合释根本及方便生。故说中有亦生支摄。基云。将入灭相。名为死支。灭相体无。非缘起支。但为生厌假三相名。体即五蕴。非但行蕴。

　　老非定有(至)说是爱增。

　　述曰。第二释难。初有伏难。老死相别。何故合立。释意如文(基师文外多设问答。总在大论及本母释)病不遍定者。设趣生中有病之处。亦非定有。如尊者薄拘罗。年过八十。一期无患。一切一分者。无明爱取。唯有覆故。行有唯善。果唯天故。若无色界意为名。何故缘起经云。若生中唯有其名。不依色住。相续生起。不应道理。解云。彼经依有色处说故。又解。彼经通说种故。如九十三云。无色界名与色种子为识所依。若尔。识支亦依他地。何故下云唯行依下。测云。彼论相从假说。或说少分。故不相违。识不依他。名色全故。基云。依自定色种亦无失(范云不尔。非异熟故)。爱非遍者。如缘起上卷云。若唯说爱。与有作缘。不缘于取。斯有何过。世尊告曰。希求名爱。不求恶趣。而由非福。相违果生。岂缘于爱。无有爱者。希求无有。由福不动。相违果生。岂缘爱皆取为缘。知爱不遍唯聚支遍。解已有难。不还岂非不求。无求无有。论解意者。异生现润。约现说定。圣以种润。据种说定。不还如取。爱亦种定。后复次云爱亦遍者。谓于现我及于现境。亦有爱故。或我为境。名现我境。欲界死者可如所说。上界命终有何现爱。若欲界爱。应非现境。若色界爱。应依他地。测师二解。一云。且依下死说爱亦遍。不说上死生恶趣者。除行余支。依自地故。一云。生恶趣已定爱真我。非即用此为润生爱。虽有二解。后顺经意。谓缘起经。约已生者。于恶身说不起爱。观佛三昧经。据将生时。于可乐相。起颠倒爱。枢要云。若欲界死生恶极重。见恶相已不生希求。欲界罪轻。上二界死生恶趣者。不见恶相。但见倒相。于当起爱。不尔。上死应无爱取。现在未来但不爱故(枢要为胜。若如测疏。于颠倒相必起爱者。论应以此证爱亦遍。何劳生已我爱为证。无由除润说不润故。明知或有不生希爱。但以取现润恶趣［有］)。言续生时因识相显者。从中有初。至生有也。言若至现在等者。测云。如五十六。又现在果所摄五支。及未来果所摄二支。名果缘起。又缘起经。现行五支令知位也(有处将前际果开为五种。如九十三菩萨逆观。有处将后际果开为五种。如缘起经)说爱如水等者。十地经云。如水沃故。要数溉灌等者。喻世种谷润雨生牙。虽取支中等者。十地第八。爱增名取。谓润力胜。非无余惑。亦非其品。必胜爱支。

　　诸缘起支(至)于理无违。

　　述曰。第三界地。基云。皆依自地者。同取五十六。依他无明者。同取缘起经。但是下地。初起近分。皆如此(此师前许不放逸者唯种发业。然今此文且约外法及内放逸)。测云。对法论云。真实义愚随眠所缚。解云。虽由种子。必藉现行。故缘起云。外法由四。内逸由三。故知不得唯用种发(证师存此。若唯种发。由不正［感］不说无明缘行。故非也。若尔既同圣。不应别说故)。若现若种者。准发疑润。故明必自同生自地。故言亦也。二疏云。现谓爱俱。种即所润。测云。或可非要俱时。定等相应。远假借故。

　　此十二支(至)便致无穷。

　　述曰。第四因果。此中世者。生身世也。前七与三。若顺生同世。顺后即异世。为生死二。爱取有三。无明等七。各定同世。不同有部容隔世发业。谓未至定。由过去世自地无明。说为无明缘行。萨婆多云。过去二因感现五果。现在三因得未二果。过去无明。于现在中即名爱取。于现五果。若在未来名生老死。此即施设两重因果。不异一重。第二无用。一重足显流转等故。言因破常。言果破断。因在过去。果即现在。因在现在果即未来。具发润生实二世故。然十地论第八云。无明行者。是见过去世事。识名色六处触受。是见现在世事。爱取有生老死。是见未来世事。三藏勘梵本云。但言前际中际后际。不言三世。彼约三位。明现十因。梵本不言生老死故。一重虽足。强说二重。应说第三。便致无穷。基云。对愚前际。说过二因。更有愚于前前际者。二因犹少。更应说因有过未来。说二果者。更有愚于后后际者。二果无足。更应说果。故论说言或应过此。然说一重破常断讫。即显前后。前后亦尔。

　　此十二支(至)名生等故。

　　述曰。第五诸门。有十七门。此初假实门。枢要揽他为自名假。若不揽他名实。如行中有假无表等。然带实思。不揽前故。

　　五是一事(至)余非一事。

　　述曰。第二一非一体门。测云。识谓唯心王故。基云。唯本识故(以后为胜。若由论说。六识支故。总诸心王名为一事。亦应取支皆心所性名一事)。行等既通色心体故。名非一事。

　　三唯是染(至)余通二种。

　　述曰。第三染不染门。大论第十云三染余通二故。会释云。容起染故。余行及有通善染故。

　　无明爱取(至)余是杂相。

　　述曰。第四独杂相门。测云。虽说爱增名之为取。增不增异。故亦不杂(非此论意。虽取支中摄诸烦恼。而爱润增。说名爱增。非劣爱支转增为取。如实之义。如本母释)。基云。取中虽爱增上。非转爱为增上贪故(此顺论意)。又别有法(此显除贪有余烦恼。故非杂相。非也。勿识与名色不是杂相故)。行及识等五名。有及生等名为杂相。体无异故(体无异者。契本母宗)。

　　六唯非色(至)余通二种。

　　述曰。第五色非色门。

　　皆是有漏(至)非有支故。

　　述曰。第六漏无漏。第七为无为门。此简大众化地部等。缘起无为。

　　无明爱取(至)亦起善深。

　　述曰。第八三性门。基云。正无明支欲界不善。助通有覆。爱助翻此。九命终心唯无记故。欲界四取说是不善。论非一故。大论第十云。四唯杂染。余通染净。彼老死染。此论克性。其五果支。约当生处说分位。故说通染净。老死二义。一位中起染故。如此论会。二多起爱悲故。如大论意(基疏如此。然大论意如彼记释)。

　　虽皆通三界而有分有全。

　　述曰。第九三界门。谓欲界全上一分。且如无明。上唯无记。乃至老死不具五蕴。如应可知。

　　上地行支(至)而起彼故。

　　述曰。第十能所治门。唯一行支。治诸下支。如大论云。颇有依支离支。谓有也。

　　一切皆唯(至)于理无违。

　　述曰。第十一学等门。有说。由此文知。四善根等。皆感总报。有说。此文且说定不造者。如前广说。圣不造业。何生净居。基云。圣杂修时。资下无云等三天故业。生净居等。等取菩萨大自在宫。此总报业。及名名言种。凡时已造下三天业。一地系故。由资生。彼(基疏如此。测亦意同)。既异处受。何名不动。基云。以定住境。名不动业。然对法云。不可转令异处受者。从多分说(此解不然。胜道资重非不定故。彼无资熏任性不定。异处受故之)。

　　有义无明(至)如应当知。

　　述曰。第十二二断门。有二师义。文相易知。言助者不定者。缘起经等。见断发业。对法论等。修断润生。然瑜伽论皆通二断。全界发润。故会通也。自性应断者。烦恼及相应不善有覆性。无漏明起时。闇种即灭故。言断缘彼杂彼烦恼者。测云。缘彼烦恼同萨婆多。且断能缘眼根烦恼。根离缚故。说断眼根。基云。七识所缘有漏善等。断能缘惑。说所缘断(虽顺小乘。并违瑜伽。唯现量或所行有缘缚义即五尘故。清净色善无覆心但由随［眼］名为有漏。如何五根及第七识所缘赖耶有缚义枢要五例。皆化此过之)。言杂彼者。或时亦名得断。二前后杂诸有漏法。与自地。惑间杂而起。如谓有二种。一同时杂。一切有漏。皆由末那惑力成故。断彼黑白业前后势力。成无堪任。犹如杂修静虑前后得力故。然除无漏及他法地染净末那。六识他地虽有间起。不顺增故。问。若第七俱名杂彼者。不还欲善。应不名断。基解云。但能缘尽。说之为断虽有杂惑。缘义强故。如修所断。缘缚未尽。见道烦恼亦名为断(皆名缘缚如前已破。今取观云。六识爱等。亦同时杂。由六识尽。亦名离缚。如本母释之)。言断彼依者。测云。见道惑名为彼依。随彼依断。余亦灭故。基云。亦有因随果灭。谓如恶趣别报善业。不如前解。彼亦皆随见惑灭故。言依离缚唯修断者。基云。见道烦恼。虽亦缘杂。然未尽故。不说离缚。今尽所论。故唯修断。此会瑜伽六十六文依不生断。对法大论。恶趣异熟无想等善。亦说见断。等取北洲无想天等。离缚不生为择灭不。测云萨婆多云。离缚断别得无为不生断唯。唯非择灭。大乘由道并得择灭。基不生非择灭摄。五十三说。彼见道时得非择故。

　　十乐舍俱(至)非受俱故。

　　述曰。第十三受俱门。依当起位说种受位。此中识支。一期诸识。

　　十一少分(至)所说不定。

　　述曰。第十四三苦门。实义如文。言不定者。缘起经云。生显行苦。老显坏苦。死显苦苦。十地第八。无明行识名色六入。名为行苦。触受苦苦。余名坏苦。即爱取有生老死也。基云。能所引时造作义增。为行苦。行是作义。虽触受二。亦引因收。为令生厌。别说苦苦。余熟变时。皆坏苦摄。变坏义增。相从说故。

　　皆苦谛摄(至)业烦恼性故。

　　述曰。第十五四谛门。此中集者。是招感义。非但因义。不取识等。不同有部。苦集一物。因果分二。

　　诸支相望(至)如理应思。

　　述曰。第十六四缘门。言唯说有一者。缘起经云。我依一增上缘说故。基云。爱种能生取故。五种名有。现名生故。有因缘也。测云。以爱种子望现行取。亲能生故。余同前解(此有二义亦得曾生。爱现之种疏至取位。生取现行。贪前后位立为二故亦得爱现所熏之种。流至取位。转生取。现居爱位。虽未正生。如牵引因亦名因缘)若说识支是业种者。对法论也。言有余二缘者。现行心故。前于后具无间所缘。有望生等。以种望现。故无无间而有所缘。却缘前故。邻近简隔越超一二。多亦相望。故顺次简逆次。容后于前有所缘故。不相杂乱。实缘起者。简假说门。且如行种立为无明。业种识名。将当现行。于五因立。及名色体。与四交杂。若异于此。隔越逆次杂乱假说。相望不定。慧者应思。

　　惑业苦三(至)为生厌故。

　　述曰。第十七杂染门。十地第八瑜伽第十。业全摄有。集论说识为业杂染。有难。诸支既皆苦谛。何故惑业非生杂染。故论会言一向苦谛故。又为生厌不起惑业故。

　　由惑业苦等。

　　述曰。结答应知。

　　复次生(至)故不违理。

　　述曰。第四复次。于中有三。标释结故。释中有四。出体故。释难故。配颂故。例释故。此出体也。有分别业后得智也。细异熟等者。测云。即欲色系。唯除无色。显扬等说。大地菩萨不生彼故。问。璎珞经云。一切生死不出三界。何故此中不言欲色。基云。此于三界非定何界(非也。随其本业界地定故。略故不说。斯有何咎)。问。既由悲愿。何须留惑。测云。不妨道故。又解。惑力得受身故。证存后云。顿悟菩萨受变易。亦有命终受生之理。如说后报利益智处生故(非也。下云变易虽无分段。前尽后生故)。观云。由惑资力相续易故。非如无学住生死难(此好)。如契经说。胜鬘经也。取者诸烦恼障也。无明习地。诸所知障也。基云。胜鬘此论通约三乘。定受变易。立三种身。二乘无学回心向大。直往菩萨。八地已上。决定受故。然非尽理。如八十云。复次回向菩提声闻。或于学位。或无学。佛地论云。除七生等。得非择灭。而由愿力受变易。又有菩萨。初地伏惑。而受变易。如得灭定。又有不尔。如智度论。八地舍虫身者。舍分段故。然彼三果及七地前。不决定故。略不说之。其楞伽经。唯约直往怖烦恼者。熟变易生增胜位故。别立三种。且如四卷。第三说有三种意生身。一三昧乐意生身。谓八地也。三种类俱生无作行意生身。解云。旧名意生。今称意成。但今增胜。非新生故。实初五地皆是初身。定未自在。略初二地。六七八地。皆第二身。无相观虽多。有功者略说。第九十地。是第三身。从不动地任运流故(其第三身经不配地。然以理准基测释然)。测云。无上依经约身明三。声闻缘觉大地菩萨。为三意成身故。由此西方释胜鬘经有二。一依楞伽有三释。一云。无学回心。在十信前。名罗汉独觉。此二信上。至回向终。名自在菩萨。对前二故。地上一切。即楞伽说三意生身。一云。无学回心至回向终。此及顿悟初地已上。名自在菩萨。三位别立三意生身。一云。罗汉独觉。同第二释。有学回心至回向终。对未回心。名自在菩萨。受三种身。同前二说。二依无上依经释胜鬘经。阿罗汉等。即名三身。谓从回心至等觉位。名罗汉等。顿悟地上皆名自在。证云。四释第四为正。观师虽破不尽变易。然二乘学罗汉等摄。种类同故(胜鬘经同无上依经。名第四释。同基疏意。然彼且说定者为胜)。第三名中。如有论说者。显扬十六(唯依本疏上出诸释就中［其］疏。府顺圣教。更有碎末诸家异释。繁无胜要。今不叙之。具如证记)。

　　若所知障(至)润生用故。

　　述曰。第二释难中有二。此初总问答也。测云。问有二意。一二乘不应入无余灭。如异生业拘烦恼故。令受分段不入涅槃。二无漏道谛应证涅槃。如何实能感变易苦。初答后问中有三。答征释故。释者边际定愿资欲色界已感报业。令久相续。由此助力。假名感也。后答初问。感时必待所知障助。然不障解脱故。入无余灭。基疏三说。一云。如生拘烦恼者。答辞也。谓如异生拘烦恼故。驰流生死。不趣涅槃。趣寂亦拘乐寂心故。驰流无相。不趣菩提。如八十云。由种姓别。故不能趣。如无种姓。拘烦恼故。一云。总为一难。谓有伏计。无漏正感生死为因。故今难彼。若尔。二乘应不入灭。恒有知障。助无漏故。然既许有趣寂入灭。如何道谛实能感苦。一言同测。难有二意。设非正感。应无尽期。初难意故(初不顺文。中不尽理。后顺文相。理亦周尽)。

　　何用资感(至)无上菩提。

　　述曰。第二别问答中有三。此初感意。言已永断伏者。二乘永断。八地永伏。伏者有种。宁无后有。彼应愿力而受生故。基云。必假现感助愿方生。故伏现时永断生死(此大难解。对法论云。命终受生一向善心。何必假现威力。方可说永伏九地烦恼。犹如永断。无感生力)。言胜定愿力者。基云。先愿后方入定或先入定后愿俱得。旧云胜定边际第四。今通四禅。多依第四。预流果等。皆应得故。如延寿法者。犹如罗汉以衣钵等施于大众。后入胜定。资现身业也(枢要云。漏三慧及生得善转延寿。唯在欲界。心猛利故文)。

　　彼复何须(至)有大助力。

　　述曰。此次助意。谓问定愿足得长寿。何须更以所知障助。三复次答。一未证佛地同体大悲。若不执有可求可度。无由发猛大悲大愿。执假有情。故为法执。测云。八地虽无现行。而种势分发猛利愿。二为所断缘。欲断为缘留身住故。三为所依缘。然所知障为有漏依。非由所知令成有漏。故不违前由烦恼成。

　　若所留身(至)随助因说。

　　述曰。第三通伏难也。难云。定性罗汉。定力命延。与变易生有何别耶。基云。小乘福资定。通有无漏。今者大乘舍福资身定唯有漏。此文为证。粗妙既殊。见者亦别。未回心者。虽有天眼。亦不能见。非其境故。回心已去。设预流等。虽非天眼。悉能见之。得殊妙身。眼亦胜故。下不见上。上得见下。又同类故。上下相见。变易既是助染业感望所助业。异熟果摄如仁王经。三贤十圣住果报。唯佛一人居净土。然十地云。有妙净土出过三界。十地菩萨。当生其中。大智论云。有妙净土出过三界。阿罗汉人。当生其中。佛性论云。出三界外。三种圣人住无漏界者。随助因说。无上依经。有四生死。一者方便。即无助住地。如无明支。二者因缘。即无漏业。如行支也。三者有有。三意生身。如行所招三有果也。四者无有。三种意身不可觉知微细随灭。譬如三有念念老死(枢要云。有有者。有三界异熟体。无有者。无苦苦等。唯有行苦迁变相也)。证云。旧说此四。如次初二三地。四五六地。七八九地。有无第十。非也。彼依旧摄论。然唐三藏勘梵本。无四种生死配十地故。但真谛语。不可为依。今一一地皆具四种。枢要云。无上依经有四种难。一烦恼难。二业难。三生报难。四过失难。方便生死如烦恼难。因缘生死如业难。有有生死如生报难。无有生死如过失难(此明变易似分段也)。证云。地地入住名有有。出位名无有。或可地地最后一念。名无有。余念名有有。或可金刚一念名无有。余名有有(彼经以况念念灭)。

　　颂中所言(至)非异熟故。

　　述曰。第三配颂。前后改转者。前劣势尽续故。证云。此解渐悟。若顿悟者。改业受生。如分段故(此无明证。不可依定)。真异熟因果皆不离本识者。要业种子后正与果。此种必依真异熟故。

　　前中后际(至)相续无穷。

　　述曰。第四例释。颂云异熟唯说生死。今因例释无漏相续。

　　由此应知唯有内识。

　　述曰大段第三结也。唯由内识染净续故。

　　若唯有识(至)非不见此彼。

　　述曰。第二释违经难中有二释。无境三性不成难。二释有识无性不成难。初亦有二。此初标也。

　　论曰(至)不可得故。

　　述曰。第二释中有二。正释故。问答故。初中有二。释三性故。结释难故。初性有二。总故。别故。此初也。论二复次。一云。初句显能遍计。后之三句显所执性。一云。初句如前。次句所计。后半所执。文相可知。已广显者。第七卷等。

　　初能遍计(至)为所缘故。

　　述曰。第二别中有三。能计故。所计故。所执故。初有二义。此初安慧等。有漏三性。无非执者。然五八识唯有法执。七唯人执。六通二执以何知然。由三证故。一中边等。皆言八识虚妄分别故。若不执心名妄分别。应通无漏。不应理故。二诸圣教二取名执。且如中边。于此二都无故。三瑜伽决择。阿赖耶识。妄执习气为所缘故。彼唯自证。许依他性。如何说有十八界耶。三藏云。彼十八界自有二种。一见相所摄。即所执性。二自体分。似即依他性。杂集论等。依后建立。

　　有义(至)故非诚证。

　　述曰。第二护法等义。初十因成。后总结成。初十因者。一摄论云。当知意识是能遍计故。二意及意识名意识故。谓难第七虽亦能计然彼唯说一意识者。何妨五八虽亦能计。如第七识。略而不说。故论主云。通名意识。以意即识。意之识故。是则已说。谁言不说。三计度分别能遍计故。外难意言。通故得摄。第七识言通故应摄五八。报必非量不得自相亦缘现故。非二分别。理唯计度。故在二识。四报我法者。必是慧故。重遮第八兼五有执。五识非恒。慧相应故。测云。明知护法执唯慧也。执相应法相从说执。不尔相应无所执性(如智相应。亦有所证。假名智故)五二执必与无明俱故。若尔善慧应有法执。是故解云必无明俱。六不说无明有善性故。何妨有漏善无明俱。五十九说。无明有二。不善无记。不说善故。七痴无痴等不相应故。道理宁无善无明耶。解云。相违必不俱故。八不见有执导空智故。不见我执引生空观。如何法执导法空也。九执有达无。不俱起故。测云。执有者。二执也。达无者。二智也。如生空时必无人执。法空应尔。宁有赖耶。基云。加行心中。顺教观空。名曰达无。岂有法执(以测为胜)。十曾无有执非能熏故。重遮异熟无记有执。次会前师所引三教。佛地论有异说。二乘无漏有执故。今勿也。例应佛智亦有执故。若言佛智无相分者。违佛地经。无见分者。则违正理。应非智故。

　　由斯理趣(至)故言彼彼。

　　述曰。总结成也。二者。摄大乘云。一自性遍计。二差别遍计。瑜伽显扬有多二种。三者。基云。一我二法三用。测云。自性随念计度(非也。既言遍计。不通初二。上言计度能遍计故)。四者。摄大乘云。自性差别有觉无觉。伽七十三。有余四种。五者。摄大乘云。一依名计义性。二依义计名性。三依名计名。四依义计义。五依二计二性。伽七十三。显扬十六。有余五种。六者。显扬十六云。一自性计。二差别计。三觉悟计。四随眼计。五加行计。六随名计。七者七分别。如瑜伽第一任运等也。八者。瑜伽三十六。即八分别生三事也。一自性。二差别。三总执。四我。五我所。六爱。七非爱。八俱相违。九者九品。或可九地。十者。枢要云。对法十四。一无性分别。乃至十随义名分别。疏云。摄大乘论根本等十(摄论十中。根本分别等。阿赖耶等故。今在枢要)。等者。等取六十二见等。

　　次所遍计(至)非所遍计。

　　述曰。第二所计也。言展转者。虽不似质。而缘执故。

　　遍计所执(至)遍计所执。

　　述曰。第三所执。问有二意。自相故。差别故。答中二义。此初安慧等也。唯自证分计依他故。所引圣教。中边等也。

　　有义(至)而得起故。

　　述曰。第二护法等义。于中有二。立破故。配颂故。此初也。摄大乘云唯识。今言唯量。彼云二性。今言唯二。即见相也。言种种者。世亲云。二分各有种种行相也。五事中四。除真如一。瑜伽显扬皆言他依。又摄大乘。身等十一识。皆依说他故(安慧云。自体似彼。假施设也)。基云。彼执种子非真有体。自证分缘仍非相分。今说自宗。言相分接。彼计能生种有二能。所生现行。乃计所执。量云。二分是依他起。种子生故。如自证分。若不许尔。体亦应然。无异所以可令别故。证云。生自证种。傍生见相也。测意不尔。但自抑破。非彼宗许相见种生。

　　颂言分别(至)依他起摄。

　　述曰。第二释依他性。前对依他明所执中。并释依他差别相故。今举后句。以二复次。判初句说。依他染净。

　　二空所显(至)虽有而非真。

　　述曰。释第三性。谓具三义。名圆成实。一圆满。二成熟。三诸法实性。为存略故。名圆成实。此有表遮。圆谓表遍。而简自相。成谓表常。而简无相。实谓表体非虚非谬。简空简我。等言等取自性谛等。虽许遍常实。然理虚谬故。无漏有为亦具三义。一离倒实义。体非染故。二究竟成义。至常果故。三用遍圆义。普断染故。逆次配者。言辞便故。言性显二空非圆成实等者。颂中性言显空非真。二空是无。真离无故。基云。空为所由。如方显故。测云。护法真如。虽离四句。而有所存。清辨所宗。虽四句都无所存(如实之义如本母释)。非不见证下。释最后句。对依他起。明证前后。枢要云。摄论初文。暖顶悟所执。忍第一依他。初地入圆成。后文。暖顶悟初二性。四如实智悟圆成者。皆相似悟。今要初地方悟三性。据实亲证真俗而说。亲达二时不见所执。名悟初性。无别所证。虽无始来下通伏难。相见分等。等者取内分法尔缘证。如前说故。幻等八喻。如摄大乘第五广释。有颂言者。厚严经也。

　　此中意说(至)不离心等。

　　述曰。第二释难。总结颂意。通前难故。

　　虚空择灭(至)圆成实摄。

　　述曰。大段第二问答诸门。有十三门。此初无为相摄门也。等言等取不动想受灭。三皆容摄者。如显扬第一。八种无为皆通三性。有漏心等下论所变影也。

　　如是三性(至)圆成实摄。

　　述曰。第二七如相摄门。测疏。三藏云。此有二义。一者七如唯净法界。除实相一。余依主释(基唯述此)。一云。流转等法各如其性。名为真如。皆持业释。此中流转。测云。唯取惑业所为。基云。一切生灭之如(初顺此论随相摄者。苦集摄故。后顺显扬。于染净法思惟此故)。唯识真如者。三藏言。唯识智如不说此摄。前二性故。测云。四谛皆名安立苦谛。在初独得。此名七之实性。圆成摄者。同显扬十六。随相接者。同辨中边。唯识正行。离倒圆成。

　　三性六法相摄门。

　　如论应知。

　　三性五事(至)广说应知。

　　述曰。第四五事相摄门。有四圣教。初即瑜伽。言离戏论者。测云。据实正智。变似相名。离戏论故。总名正智。二者中边。三者楞伽。基云。梵本同此。不同已译。四者世亲摄论。基云。此中名言者。五法中名也。如世亲云。以依他起。由名势力成所遍计正与此同。不言圆成者。与名极疏远故(真如正智。二种圆成。于此名义。二俱不摄)。义者即是相及分别。名所诠故。言有漏故。等言等取自证分等。测云。遍计但是义施设有。而体无故。假立义名。

　　又圣教中(至)为自性故。

　　述曰。第五五相摄门。随其所应者。基云。五事中分别全。相名少分。是所诠相。由名亦所诠故。相名少分是能诠相。正智少分是能诠相。执著相者。能所遍计。不执著者。净智及如。测疏唯取能缘心分(瑜伽七十四。显扬十六。正［与］同。若八十一。显扬十二。初二不同。如彼论记之)。

　　又圣教中(至)唯属第三。

　　述曰。第六四实摄门。初依瑜伽七十三。并言三事者。相名分别。初是串境。第二比度。故随增胜有漏依他。然辨中边证成道理。通行三故。言通执等。基云。执中有能所执。所执是初性。能染依他。无执通染净属二性。应知。瑜伽约凡。中边通圣。

　　三性四谛(至)如理应知。

　　述曰。第七四谛相摄门。此依中边第二卷说。然遍知道亦通后二者。后二亦是智所知故。如七十四。三种自性几遍知。答一切。永断应证。各唯一故。言七三者。苦下四种三。集等各一三。基云。苦行通诸谛宽。除四倒故。四各分三。余谛行狭。故总为三。就中习气集二。取灭及道谛三。如是五种说为性。余皆是实。故假或实当知知习气。谛实性假。虽实集谛。非初性故。余四亦尔。理实于谛亦有假实。且如染净无常等者。性实谛假。余准可知。然今且论三性假实。

　　三解脱门(至)是彼境故。

　　述曰。第八解脱境摄门。理实皆通者。初性无故。非可愿故。无体相故。次离前可厌背故。无己相故。后空显故。离戏论故。绝诸相故。然随故伽七十四。显扬第六。如次各一。因此并释三忍境摄。为第九门。亦如瑜伽七十四等。惑苦于真性缘阙也。

　　此三云何(至)圆成实性。

　　述曰。第十二谛相接门。言显了者。依诠显故胜之义者。胜智境故。即义者。如中边云。此是胜果。亦义理故。胜为义者。真为境故。初二无变。后一无倒。

　　如是三性(至)唯圣智境。

　　述曰。第十一凡圣所缘门。

　　此三性中(至)而施设故。

　　述曰。第十二假实门。有情瓶等名聚集假。语表业名相续假。得等忿等名分位假。

　　此三为异等。

　　述曰。第三异不异门。

　　成唯识论学记
卍新纂续藏经第 50 册 No. 0818 成唯识论学记


　　成唯识论学记

　　●论第九

　　若有三性(至)即唯识实性。

　　述曰。第二释有识无性不成难也。若有三性不离识者。何故说言皆无自性。答中有二。颂标。故广释故。此初也。

　　论曰(至)总说无性。

　　述曰。释中有二。别释故。总结故。释中有三。三颂别故。此释初也。但无性言以为密意。非三无性。彼了义故。枢要。

　　云何依此(至)故此不说。

　　述曰。释第二颂。枢要云。自然有二。一无因自然生。二自然常为因。举此遍摄无因恶因。滥第二者。测云。恐此第三滥第二故。颂不说也。基云。胜义无性有二。恐滥第二圆成无性。

　　此性即是(至)故说实性。

　　述曰。释第三颂。即广第三无自性也。显扬第六。大论六十四说。世俗有四。一世间世俗。如军林等。乃至广说。今初胜义望初俗胜。乃至第四胜依空诠故。彼后三俗。为此初三真。更立第四一真胜义。委细简择。如显扬第六记。言真如者。真简初性。如简依他。名法界等。如对法第二释。

　　三颂总显等。

　　述曰。第二结也。

　　如是所成(至)唯识相性。

　　述曰。大段初辨唯识境。已下明行果位中有二。总故。别故。此初也。问有三谁意者。问能入人。于几位者。问所经位。如何悟入者。问入方便也。言相性者。二疏云。前二十四颂。明唯识相。次有一颂。明唯识性(此［所］应然。三性颂中。第三圆成亦实性故。是故随应取前真俗性相)。言熏习所成者。基云。已种解脱分善。即由三慧无漏种增。非必新生方名为成。测云。法尔名本性住。新熏种子名习所成。信前名性种。信后名习种(此解并取有漏种子)然仁王等。习初性后。由习成性。故不相违。测约资粮。明退不退。自有两释。一云。十信已去。并无退义。摄大乘云。坚固心进即十信故。华严颂云。即信坚固不可坏故。然本业初。十信第六名不退者。翻译家错。彼经第二。除不退心加舍心故。鹙子欲入第七住退。起信论会非其实退。但令初学懈怠者怖。又仁王云。十善菩萨如轻毛等。准此会释。一云。十信前五皆有退义。仁王信位如轻毛故。舍利子退如前会故。然摄论等约多不退。虽有两释。后解为胜。四十七云。解行菩萨或退舍故(此中得失如本母释)。复出二义一云。十信并皆有退。以是外法异生摄故(证师存此经分明故。论未定故。然信第六。不退布施一行。非也。论有梵本。后重译故)。此约信不退。智论初地名阿毗䟦。约证不退。瑜伽八地名不退者。约烦恼不退。故不相违(依此疏意。内法异生。放逸［往］恶。第六信前)。

　　初资粮位(至)犹未能伏灭。

　　述曰。第二别中有五颂。四唯识行。一唯识果。此初行也。于中有二。标故释故。此初也。

　　论曰(至)烦恼障种。

　　述曰。释中有二。别释颂故。位修行故。初亦有二。略解故。广释故。此初也。测云。谓从十信故。发深固心。至回向终末顺决择已。过种姓住。入第一僧祇。基云。即摄论云。坚固心升进。名三无数初。谓四十心皆是此位。然彼已前。或八万。六万。二万。十千万劫等。皆不入此位(此违教理如本母释)。前二种性。名为因力。佛出世等。名善友力。信解大乘。名作意力。杂修福智名资粮力。如摄大乘第六广说。言号住外门者。问。若尔何故华严第九十住品颂云。第四生贵真佛子。从诸贤圣正法生。有无诸法无所著。舍离生死出三界(文)。彼第十解十住初心颂曰。清净妙法身。应现种种形。乃至具现八相成道。基云。第四住中伏缠无明。不造恶业。云出三界。定当能出。非时已出。又此十住。亦有小分。依有漏定。能现八相。初发心住。分得十力。学十法故。不违多住(若依此疏。许初三住有造恶业。以退分故。然违起信住实无退。摄论第七坚固心进。终无退成为僧祇。若初六住实为退分。应有第七始八僧祗。今解十地因故。信等各十。生贵既属第四地因。彼出世故。依果说四。初发心住虽初地因。依生佛家而证法身。说妙法身八相成道)。问。华严第十颂十住言。除灭诸烦恼。永尽无有余。云何此言未伏二取。基云。彼经不依耶教所起不共无明伴类尽说。缘起经云。内法异生不放逸者。我不说为无明缘行故。因自分别。不无相应。无明等者。此位能伏。今说不伏。谓因耶教所起及俱生等全分而论(此意自力劣故先伏。教力虽疏强故伏。然缘起云。内法放逸。亦除一种不共无明。所余无明发非福等。宁知十解未伏由教不共无明。今谓如下二障粗现。虽有伏者。而于细者未能伏故。华严约粗伏尽无余)。证云。十住亦得永伏。即缘起说。内法不放逸不失念者。发福不动。唯随眠发。即依此人。华严伏尽。若未伏者。失念皆起。相应无明。此说未伏(其位云何。因位勤修。有伏［来］伏［不应］道理。不同地上故意力故。若十解下虽有未伏。上必伏二取现者。何劳加行位修方伏。非加行伏唯所知障。下云。此位学安立等。以伏分别二种障故。然十解位多修生空。应如上位。且约烦恼。粗现行故。说伏无余)。诸能所缘名为二取。我法二执名彼之取。此取习气附识如眼。释第二义。测云。此能增过如睡长身。基云。如人喜眠眠即滋多。

　　烦恼障者(至)名所知障。

　　述曰。第二广释。逐难释故。于中有五。体名故。识俱故。三性故。释难故。伏断故。此初也。百二十八者。见断总有一百十二。修十品故。

　　此所知障(至)皆容引起。

　　述曰。第二识俱烦恼已了。偏明所知。因破异计。谓安慧等。八有法执。故三因破。如佛地论。分别力劣。不能执故。乃至法空观初起时。此识应断。障治违故。基云。无离烦恼别起执故。故数与彼烦恼等同。范及观云。理有别体。今依。测云。法数多少。第六一切。第七本四及大随八。五识本三及中大随(设有别体［下］中数尔。于此得失如第五记)。

　　此障但与(至)亦是有覆。

　　述曰。第三三性无痴等者。遮善相违故。如璎珞经。善心有不善。是外道义故。有伏难言。知障无记。何不善但。故论解云。烦恼障中。此障必有。性虽无记。处不善故。测云。所知障宽。烦恼障狭。谓有所知而非烦恼。如生空时。末那心品。及第六识异熟生障。基疏亦同。此宽通细。烦恼所缘。必是法故。烦恼唯粗。有法执时。非必有故(不同前云。无离烦恼。别起法执)。观云。不善同体。所知亦尔。理无一心通不善无记故。寂云。罗汉所起法执烦恼。分别劣不重种。证云不尔。虽在不善。恒无记故。唯望三性分为二性。若言不善。望谁说耶。二无记俱。何妨二性。准佛地论。罗汉法执亦熏种子。而同体类(后解为胜。所知不感苦异熟故。罗汉法执具能熏义。无［执亦俱。今约］简处故)。枢要云。理实威仪工巧。与所知障。法执亦俱。今约孤行。言非彼俱(若尔异熟生亦应尔。然不顺论故。若无记缘威仪等。必无执等)。

　　若所知障(至)慢无明等。

　　述曰。第四释难。胜鬘经中立五住地。一无明住地。谓即一切所知障种。是现行依。名为住地。二见一处住地。诸谓分别。烦恼种子。一时顿断。故名一处。三欲爱住地。欲界俱生诸烦恼种。烦恼种爱闰胜故。总名为爱。四色爱住地。色界俱生诸烦恼种。五爱住地。无色俱生诸烦恼种。依此问答。如文可知。

　　如是二障(至)未能伏灭。

　　述曰。第五伏断二现行者。基云。伏烦恼时。此俱法执。亦不起故。名伏法执。非别起伏道。或见道加行智故(虽断烦恼。所依犹行。且如末那相应法执。何伏能依。必伏所依)。二粗现行者虽有伏者。测云。增上邪见不共无明等已伏故。如缘起云。内法放逸除不共故。基云。因耶思者皆伏。因耶教者未尽(此难如前)。

　　此位未证(至)所修胜行。

　　述曰。大段第二位修行中有二。行体性故。练磨心故。此初也。言亦是解行者。如顺决择。此亦是故。言通相皆二者。如诸论说㸦相助故。别相二门。初依智论。后依瑜伽。如次冠性及依用故。四十三说。六度唯自利。四摄利他故。自利等取禅支十不共法等。利他等取神通大悲等。

　　此位二障(至)修诸胜行。

　　述曰。第二练磨。测云。三慧精进为能练体。福智等行为所练体(此能所练体应无别)。我法二执。为能退性。郭云。闻思两慧。为能练体。引他例己。比量智故。所练有三。一自乘种好。二初发大心。三菩提分法。以菩提心。觉分佛果。如次为果。如三十五云。何名持。一菩萨种姓。名堪任性持。二最初发心。名行加行持。三菩提分法。名大菩提持。由彼有能。能修诸行。满菩提故。此所治者。唯所知障。横思量故(此亦不然。种子无现修行用故。四十心位曾已发心。非发初故)。今解。能练体者。慧俱精进。正翻退故。所练。即如菩萨地云。菩提心以决定希求为行相故。即此为果。兼通一切。正治懈怠能退性故。有古德说。三练皆在十信初心。有说。初在十解。发心始故。次在十行。修行始故。后在回向。向菩提故。今三藏云。始从十信。至回向终。皆有此三(十住初五言有退者。舍愿行故。此中退屈但怯弱义。非实退舍)。此中初者。测云。菩提难得退。二诸难行难修退。三涅槃难证退(何初［劫］智。最后怯断。同怯果地。无由别云。菩提转依。各通智断。瑜伽对法。有诚文故。如何同执。初智后断)。基云。广者无边。大者无上。深者难测。远者时长。第二难修退。第难证退。圆满佛果即转依也。功德修故(此意初者。总怯因果。时长等故。后二别怯。因果别故。今存此解)。能练行中引别他己证者。彼已证。我亦丈夫者。己意乐者。愿自信欲堪修施。他粗善者。有障善感当乐果。况无障善不得不尔(如世亲论第七广说)。

　　次加行位(至)非实住唯识。

　　述曰。第二位中有二。标故。释故。此初也。

　　论曰(至)世第一法。

　　述曰。释中有二。结前生后故。正释颂文故。此初也基云。对法庄严皆言。已过第一无数大劫。即初僧祇满心修故。测云。此地诸师。取解不同。一云。过一僧祇。第十回向。未入初地。中间达分。圣说已过初无数故。虽解行地。而是初地近方便故。属第二劫。如初近分属上界故。然本业云。四十二贤(三贤。十圣。等觉妙觉)摄贤圣尽者。属前属后。义亦无失。一云。属初僧祇。十三住中。第二解行。瑜伽既说是初劫故。又四十八云。谓经第一无数大劫。方乃超过胜解行住。然言已过初无数者。多分过故。然此后释。诸说不同。一云。四善如次配四十心。如梁论云。如须陀洹道前有四方便。菩萨亦有四方便故。谓四十心(常法师释)。一云。十解为暖。十行为顶。第九回向为忍。第十回心为第一法(述法师也)。一云。十回向终心更开四善根(𧦪法师也)。大唐三藏。意存后解。虽初地方便。而初别地。如金刚心。非佛住故(谓初二说。违对法等。已过初劫方修暖。其梁论文。真谛语故。后解即顺本业经云。四十二贤圣摄则尽)。

　　此四总名(至)无加行义。

　　述曰。第二正释中有七。此初名义也。初地现观是真决择。此顺彼分。或因义顺。解脱分求果发心。此近求证加功劳故。

　　暖等四法(至)合思察。

　　述曰。第二行相。于中有二。总故。别故。此初也。言寻思等者。审决二位。分为寻思。及如实知。依伽四十八。寻思唯有漏。实智通十地。故彼论记。广辨此四。如三十六。对法摄论虽智为体。望决名寻。言此四离识及识非有者。此四有二。所取四种。离识非有。能取四种。即识非有。以四种门。遣二取故。基云。此中唯观妄情所执。能诠所诠。唯意言性。意言之中。依他文义不说无故。不尔颠倒依他是有。观为无故(即义林云。俗是真家俗。真是俗家真。有俗亦有真。无真。亦无俗。故非遣依他而证圆成实。勿假想观不入真故)。言二二相同者。名与义二。自性虚同。差别虚同。故二寻思。二二合观。即三十六云。于彼名事。或离相观。或合相观(四行相别如本母释)。

　　依明得定(至)世第一法。

　　述曰。第二别释。四善行也。明得是定。寻思是慧。如无性释。此定创得无义智明。故言明得。其能依慧名暖善根。观依他四皆自心变。假设有二。性自差别。如所计实。不可得也。如庄严论第二云。通达分位。由解一切诸义。唯是意言为性。则了一切诸义悉是心光时名。善住唯识(解云。顺决择位。由前资粮。解一切义皆是意言。今丁心光。光者影)。譬如攒火。为暖前相。此智亦然。真智前相。余一准此释。定慧名。三藏云。具论世第一法一观。随义立名。观能所取。唯似无实。尔时圆成当心现故。亦得名为三性无性。唯识无我等。小圣回心。有所知障。亦名异生。故世第一。

　　如是暖顶(至)后触无所得。

　　述曰。第三属当颂文。基云。心上变如。名为小物。此非无相故。名带执相。有依他相。名空有相。彼相相者。即是空。所谓此相。是真如相(若尔唯有初二性相。何故标云心上变如。解云。见所执无即如相现。犹如穿壁。虚空现故。如显扬云。彼二我无即是二无我有。又佛地论。明遍计言。心所现无。依他起摄。真如理无。圆成实摄。是则所执空影。名变如相也)。证云。要出观位。谓胜义性观中现量。不依此解。上忍第一虽无后散。从多分说。带相同故。测云。三藏二解。一云。同前假有依他。实无遍计。名空有相。一云。四位观中。二取空相。与相分空。不一不异。无别体故。有无别故。空唯所缘。而不名缘。当心现相。名所缘缘。如青等上长短等色。无实体故。非所缘缘(遍计空相与真如影。不一不异此中意也)。言有颂者。摄论第六。有教授颂。如分别瑜伽说(分别瑜伽弥勒所说。可两卷计)对法十一云。薄伽梵妙善宣说(范云。慈氏即佛。故言佛说。证云。慈氏论中。引佛经颂)。颂分为四。初二句暖。次二句顶。次三句忍。基云。世第一时。多从忍位合说。最后一句入真见道。广如无性世亲释。

　　此加行位(至)全未能灭。

　　述曰。第四对治障门。相粗重缚如第五记。测云。今言粗重。唯取种子。此位分除无堪任故。基云。一切有漏不安隐性(初师为胜)。基云。自证分等。缘见分等。有义非缚。非外取故。有义为缚。不明净故。相貌缚心名为相缚。非必相分。经说所取能取缠者。通内分故。证云。见有三输。亦了如幻。是见分能。故唯相分。二疏云。此位全伏分别现行。俱生小伏。故未全伏。见修二种。全未能灭。

　　此位菩萨(至)唯观安立。

　　述曰。第五明所观境。据实生空有非安立。略故。真如非因果故。诸真见道非安立故。然今随诠一切法空名非安立。一切生空总名安立。故法空诠。是正所学。

　　菩萨起此(至)非殊胜故。

　　述曰。第六所依门。显扬十六说。现观何所依。静虑不依无色。无色慧劣故。基言。不依中间。论说三依五依生故。彼无明利无漏道故。测云。第一百云。九地能尽漏。既能断惑。起四善根。入圣何失。然似根本总言五依。菩萨前三通依四禅。上忍第一。唯第四禅。故彼现观唯第四禅。余慧厌心非殊胜者。恶趣慧非胜。上界厌非胜。故无初入。如显扬等。此说初入。渐悟不尔。色界通心不断烦恼。虽无胜厌。入现观故。

　　此位亦是(至)真胜义故。

　　述曰。第七配住中。第二住也。摄论等言解行摄故。

　　次通达位(至)离二取相故。

　　述曰。第三位中亦二。摄故。释故。此初也。

　　论曰(至)亦名见道。

　　述曰。释中有二。总故。别故。此初也。不取种种戏相者。基云。无能取执(非也。有漏善心。亦无执故)。测云二释。一云。有漏见相。名为戏论。虚妄分别故。一云。无漏后得。亦名戏论瑜伽说彼有论故(以后为胜。根本智故)。三义意者。基云。初者识体合如冥然无取(若尔何法非根本智)。中者无分别影与真极似后者。伽七十三。既言无相取。宁无见分。亦言不取相。可无相分。带如相者。挟带体相。名所缘缘。非带影像若尔心王应名缘所不现彼影挟带起故。此亦不然。非所虑故。正智不离真。而内证分。不离见证。

　　然此见道(至)有堪能故。

　　述曰。第二别释中有三。真相别故。现观摄故。道胜利故。初中有二。真故。相故。此初也。二中初义。如下三心真见道说。虽前后断。而束三界故。五十九说。顿断非渐。瑜伽五十八。显扬十七等三心文。即此证也。后义虽顿。三心究竟。一无间。二解脱。三胜进。从真入相故。有胜进。或一无间一解脱。从胜入劣。不假胜进。五十八云。一心见道。对法所缘能缘平等平等。是此证也。前加行时意乐俱断故入观位不别为三测云。二藏总述二十五释。虽有诸释。护法正宗。顿断一品。唯有二心。无间解脱。以为义。二心非一。多刹那或品可三心。加胜进故(与基疏同)。广如测疏。证要集记(非今所宗。繁而不要。故基疏等。亦不叙之)恐失古迹。今故述之。三界二障。一二三品。断顿渐故。三心见所断别。故成二十五(二品断者。上下界故。三品断者。三界别故)。一品顿断有其三释。一云。真见唯一刹那。断障名无间。证灭名解脱。说一心故。然瑜伽云即尔所时名一心者。约相见道。此论多刹那。余师非我宗。二云二念。无间解脱无杂乱故。三云三念。从真八相。加胜进故。二品渐顿总有九释。谓渐。一云。分别二障。各二品断。唯有五心。渐证渐断。谓初一念生空无间。最后一念法空解脱。中三望前后。无间亦解脱(第二证［初］断烦恼灭。即断第二品烦恼种。第三证或断初品所知。第四准前故)。二云六心。彼欲。八相有胜进故。三云八心。二品或中断证各二。所知亦尔。四云九心。欲断所知。起胜进故。八相易故。无别胜进。五十心。于前更加八相胜进。顿中四释。一云。顿证顿断。准有三心。初唯无间。后唯解脱。中道二道。二云四心。加胜进故。三云。亦唯四心。断二品障。无间解脱各别起故。四云五心。加胜进故。三品顿渐总有九释。渐中五释。一云。七心渐证断。渐证位初刹那生空无间。后一刹那法空解脱。中五通二。二云八心。加胜进故。三云。唯十二心。二障三品各有无间解脱道故。四云十三。将断所知。加胜进故。五云十四。从真入相。起胜进故。顿断四释。一云。顿证顿断。唯有四心。初唯无间。后唯解脱。中二通二。二云有五。加胜进故。三三云六心。断三品障。无间解脱各别起故。四云七心。加胜进故。三心见道更有四释。谓依三心。真见道故。谓二障中各分二品一有情假缘智断烦恼下品。二法假缘智断所知下品。三双假缘智双断二上品。然随治道。初名下品。次为中品。后为上品。智类虽三。诸师四说。一云四心。初一无间。后一解脱。中二通二(一生空无间断下品或二法空证灭断下所知。三俱空证灭断二上品。俱空相续为解脱)。二云五心。从真入相。加精进道。三云六心。断三品时。无间解脱各别起故。四云七心。从真入相。起胜进故。如是总合二十五中。顿断十一。渐有十四(许取如前)。测云。断一品中。合有渐断。三师别说。准前应知(解云。二障各一品中。一云三心。初一无间。唯断烦恼。次一［间］解脱。各别起故。三云。五心。从真入相。起胜进故)。观云。此犹未尽。合具五释。三心四心五心六心异故(四心二种。一如前说。二前三心。加胜进道。言六心者。前五心中。欲断所知加胜进故)。又三心道。四释不尽。传三藏解。同戒贤师。初二无间。后一合与前二解脱。从初入二。从二入三。各一胜进。故合七释总三十三(一云三心。谓如戒贤。二无间一解脱。四五六七如前本说。更有八心。从初入二加一胜进。更有九心。从二入三。亦加胜进)证云。此亦未尽。一品顿断合有四释。谓初唯一刹那师中。更加入相胜进道故。又诸一二三品渐中。各加一释。从真入相。不立胜进。断烦恼已欲断所知。立一进故。又三心中。虽是异类。唯解脱后。方立胜进。必无间后立胜进故。唯二释。一云三心。前二无间。后一解脱。二云四心。加从真入相胜进故。总三十六释。谓一二三品各十释。三心见道有六释故。于诸释中。渐即初义。顿即后义。许取如测(一品十者。本颂三释。测类三义。观如二释。证加二故。二三十者。本释各九。证各增一者不然。二三渐中本有此释。无可增故。三心六者。本释有四。证加有二。破观七故。是则合三十四释)。

　　二相见道(至)不别缘故。

　　述曰。第二相见道中有四。三心故。十六心故。九心故。对真明异故。此初也。非安立者。测云有二。若对无相。此名安立。有分别故。今对二乘言说安立。名非立(此解不然。若对言说。十六心道。应非安立。然今二空。俱离染净因果安立。若非安立)。言内遣者。有说欲界名内。非也。对法论云。自相续故(三藏云。据实真见恒证遍满。然加行时。有此行故。准而施设)。除耎品等同五十五。测云。初断我执。次断法执。后即双断。前二无间。后一解脱。此但拟识。非实断故。或贤释尔。五十九等。前二法智。后名类智。测云。缘真如法故。前二智类故。初二依主。第三持业。范云。第三所缘。前二如类。证云初胜。如体不异。不可类故。然对法论三皆法智。从境名也。法真见道者。测云。真见之状。名相见道。真见道中。恒具二见。别法无间。为初二心。总法解脱。合为后一。故言别总建立也。自所断障者。测云。二空观智。各断自障。基云。就见分中。有无间解脱。随自所断障。和上云。此云自者。二空自品。随二空见自体。傍起断障用故。非见用断不缘障故。或有进证。不断时故。此文可言法二空见。及自所断。有言。可说法二空见之自所断(以初为胜。如本母释)。二义中初瑜伽为证。第五十五。有三复次。明三心与十六别。一前无分别。后有分别故。二前断眠后思惟所缘故。三前能进趣修道中出世断道。后进趣世世断道无能世间道能断随眠故。测云。后义护法正宗。五十八云。内证胜义道理离戏论建立有一心故。然初所别三复次者。安非安立有差别故。

　　二缘安立(至)名相见道。

　　述曰。次十六心。复有二种。能取所取故。上下八谛故。此初也。杂集第九。明前十六。显扬十七。大论五十五。说后十六者。测疏。三藏云。菩萨三类依前。一类依后。一类通依。故今具述(初二可尔。应随前时。多串习故。第三云何未见说有三十二时入见道故。若彼后念方已知根。初二类者。无应此根。有所应知所未知故)。释忍智名。如对法论。言法论言法真见道等者。四种法忍法真见道。无间见分。四种法智法真见道。解脱见分。四种类忍法。无间自证分。四种类智法。解脱自证分。问。二自证分各缘自见。如何类忍缘二见分。类智得缘无间自证。测云。法者二义。一法审决故。二法缘缘故(初法审决上下八谛。不合以彼答前所问。二自证分所缘虽异。而缘智同。法之施设)。

　　二者依观(至)名相见道。

　　述曰。后十六心也。现前界者。基云。下界现于欲界入见道故。上二界名不现前。测云。下界现可见故(后解为胜。以粗现故。若如基。释色界回心。先应观色界谛故)。然此十六。瑜伽五十五。依见道立。显扬十七。依修道立。明知理实二位皆有。观下二心。名法忍智。观上二心名类忍。下之类故。忍法无间。智法解脱。

　　若依广布(至)名相见道。

　　述曰。第三九心。言广布者。但教施设。非是行者观行相故。此依瑜伽五十八说。依前二种十六施设。二疏二说。一云。法类虽异。忍忍合说。智智合说。一云。忍智虽殊。法法合说。类类合说。测许后胜。彼云。法智品有四。类智品有四故。

　　谓相见道(至)二分俱有。

　　述曰。第四明异。世第一法无间者。显扬瑜伽云。世第一无间有三心生。对法第九云。第一无间苦法忍生故。相分当心。名唯识相。有三义中。基云。初师佛不说法无十五界。大定智悲以为体性。悲愿增上。众生识上。色声等相生。第二义证。五十五说有分别故。言亲照者。但以理证。无相分也。第三护法。七十三说。思惟明现。分似真如相。即有相分。次别佛地经。后引摄大乘。转有漏五蕴得四智。离自体法者。他根心等。不同亲证自真性故。若无似相。许是所缘缘色等时。可言缘声。又无及假。既非实体。缘彼之时。应无缘用。缘用必实有体故。

　　此二见道(至)故不相摄。

　　述曰。大段第二现观摄门。基云。信遍通漏无漏。究竟通十智。对法明十现观。显扬十八现观。瑜伽六权者。各如彼记。若边现观。缘安立者。何故显扬十七云。缘非安立。圣慧为性。测云。三心见道。若望根本智。名边现观故。或译家谬(证云。应是写错。或有本名安立故)。

　　菩萨得此(至)利乐一切。

　　述曰。第三胜利。此诸胜利。如摄大乘。二释第六。六百法门等。如十三住。

　　次修习位(至)便证得转依。

　　述曰。第四位中有二。标故。释故。此初也。此颂四句。如次用体。舍取应知。

　　论曰(至)故说为舍。

　　述曰。第二释中有二。略释颂文故。广释颂义故。初中有二。修相故。得果故。此初也。基云。远离所取为无得。远离能取名不思议。测或解云。离能所取。名为无得。即由此义。亦不思议。言戏论者。基云。有漏分别。漏执增故。或后得智。然今颂意。总简有漏。无漏分别。具二义智。论自显故。唯此能断者。尽迷理故。

　　此能舍彼二转依果。

　　述曰。次得果中二复次。此初也。总为别依。同摄大乘。凡于依他计所执故。圣于依他证圆成故。转之时依名为转依。如随所执转舍杂染。亦随圆成转得净智。

　　或依即是(至)名法身故。

　　述曰。第二复次。迷悟依也。所转得舍虽亦名依。今取彼二所依真如。此中证者。如下论云。此能证得非己证得。由修道力至果位故。有伏难云。如初复次。应得二果。如何此中偏说涅槃。故论解云。且说无为。为简同体解脱身故。有为能体各别故。牟尼者寂默义。离障寂德所依身也。

　　云何证得(至)由斯证得。

　　述曰。第二广释义中有二。总标故。别解故。此初也四种十者。行位行体行舍行取。如次应知。

　　言十地者(至)故名为地。

　　述曰。下别解中有二。能证因故。所证果故。初中有四。此行位也。言圣性者。测云。能生初地。法尔无漏初念所熏新种为体。而非后者。此时能舍异生性故现行亦非。以间断故。基云。能生三乘。初无漏种。正已能生。名为圣性。凡时虽有。未生现故。后时无漏性能断故。是彼类故。亦名圣性。初地三义。并简二乘。得大圣性。独得善名(初且不然。若唯初心。圣性不通。无色净故。后亦不然。若遂断类。现行亦应［性］体故。然如异生唯依种立［实］之义。如本母释)。测云。圣性亦非得摄。不同有部非得唯有漏故。又解力胜。不立法数。观一云得。初获得故。证师于三存不立云。圣法是胜。能障彼胜。其用最胜。立不相应。圣性不尔故不别立(此不尽理。能治最胜。应更胜故。测云。力胜不立圣性。此亦不然。余不相应。随胜立故。以得为胜立故以得为胜。如本母释。说获圣性。应有小得。此难不尔。无漏种增。立圣得。故圣性即得非依主故［故］勿舍异生于非得有。小非得故之)。言具净尸罗者。世亲释云。性或成就。非如初地思择护戒。言大法者广大教法。极难胜者。世亲释云。有无分别。令相应故。基云前四地中。犹未能故。测云。据实初地二智双照。而约任运。故说五地(并三藏解。然今存初。谓若五地任运双者。违第七地有功用故既前六地相［离］所集。真观难续。知非任运)。现前地者。偏修缘起。引无分别。悟无染净。如世亲释。出过世间二乘道者。初二三地。施戒修相同世间故。四五六地。觉分四谛缘起三行。同二乘故。然仁王经。第七地得罗汉果者。分段后边。假名罗汉。言不动者。有相等三。不能动故。如世亲释。第七地中。虽相不动。而功用动。今俱不动。烦恼亦尔。基云。十地云。根行纯熟。无相无间。故名不动。此地已去。明知无相。非有间也(此约生空。法空不尔。法执末那有时行故)。言德水者。无性释云。真如境智。譬如大云。总持定门。如净水故。无性释云。法无我智分位名地。此论通取所证真如。基云。即是实法为假者依。测云。总为别依。十行生长。胜依持故(后顺文相)。

　　十胜行者(至)有情智。

　　述曰。第二行体。有标释结。释有十二门。此品类门。此如对法摄论大论七十八十等。广说应知。般若三中。摄大乘等。依六度故。加行正智后得为三。此论十度唯根本智。方便二者。如世亲云。向菩提是般若。化有情是大悲。无性云。不舍生死而涅槃力。二二种者。现思择力。熏修习力。

　　此十性者(至)功德为性。

　　述曰。第二体性门。测云。一刹那思所熏种子。及法尔种。立三律仪(若法尔上无表。此种时时应感异熟。则异熟由无受尽相。故如前解不应道理)。虽意思业。无无表色。而彼种上。假无表或(此无表意无别法数。如五十三记)。无瞋等三。如次耐怨害忍等体。有义第八等者。摄论第七说后四度后得智者。但依胜出。彼论二文。一欲胜解为愿。二信胜解为愿。今合言之。三法为体。

　　此十相者(至)四句分别。

　　述曰。第三相状门。摄论有六。同此后六。除初种姓。属发心故。对法相中。安住菩萨种姓为初。故增为七(庄严深密对法显扬随义异立)。无相智者。证云。解深密云。地前行名波罗蜜多。明知加行无分别智。亦名无明。其第二六有差别者。基云。初有道心。未必回向(本求菩提未必所修。以别行相回向菩提也)。四句分别如杂集记。

　　但此有十(至)广说应知。

　　述曰。第四无增灭门。此如余论者。摄大乘论。三因如彼。增上生等。如对法论。前三益有情。后三治烦恼如解深密。无住涅槃。如对法论。

　　十次第者(至)次第如是。

　　述曰。第五次第门。此如深密对法已辨。

　　释总别名如余处说。

　　述曰。第六释名门。深密摄论对法等说。

　　此十修者(至)广说其相。

　　述曰。第七修习门。集论等者。等取庄严论摄大乘论。然集论者谬。可言杂集。本不说故。

　　此十摄者(至)缘世俗故。

　　述曰。第八相摄门。如杂集等。广说应知。

　　此十果者(至)或二合说。

　　述曰。第九得果门。而有处说具五果者。如对法云。六度一一得五果故。

　　十与学(至)慧摄后五。

　　述曰。第十三学门。此中诸门如余处说者。皆摄大乘。性遮罪等。如彼记释(无性第七。世亲第八)。测云。四定位地。未见成文。旧诸师说。初之四地名大乘光。五六七地名集福王。八九十地名为贤守。金刚及佛名健行定。基无别配。随用摄者。解深密也。随显摄者。伽四十九。

　　此十位者(至)俱唯无漏。

　　述曰。第十一位地门。五位皆具者。且见道中无贪为施。乃至慧数为后五故。

　　十因位(至)故未究竟。

　　述曰。第十二位名门。

　　此十义类(至)十到彼岸。

　　述曰。第三结也。瑜伽九门。金光明解深密经等。诸门如彼。

　　十重障者(至)方顿断故。

　　述曰。第三行舍中有二。障门故。初为十段。如摄论颂。言法界中有十不染污无明。治此所治障故。安立十地。此初障也。举能假取所依障。枢要云。三界具有。名何异生。随所依本识。名此地异生。二疏云。小圣回心。未入初地。亦凡亦圣。所望别故(断十障义广如本母释)。断惑证灭期心别者。何不期心俱时二用。设望一时。既欲断证。二故意用必前后起。测云。犹在所断。或种灭相。不出界外。故非解脱(不顺论文。亦违道理灭相是无。属前法故。生死灭相时亦佛故)。为舍粗重。第二解也。地地二愚及一粗重。皆引瑜伽解深密也。二复次释初即遍摄诸障业果。以爱恚等。及恶趣等。虽非愚之品类。总名愚故。等言等取北洲无想女等业果。后即随胜且说无明。利谓五见。钝谓贪等。利俱无明。立为初愚。钝俱无明。为后愚故。释粗重言。亦复次。初即种子。后无堪任。有伏难云。无明不染。何开十障。障愚异故。故论会云。无明即是十障品愚。第二复次唯虽修所断故说。菩萨已下。杂引对法摄大乘也。

　　二邪行障(至)不了业愚。

　　述曰。第二障也。言或唯发业不了业愚者。第二复次。唯取无明。谓经二愚。如次发业。及不了也。基云此说发障智业。然约感生。前说不发虽无异熟。而有等流增上果故。佛地论言。所发业果。皆所知障。枢要云。如行之时。虽自分路。任运不伤。故无误犯。初地犹有。

　　三闇钝障(至)闻思慧者。

　　述曰。第三障也。测云。总说俱生一分。别说欲贪。及随惑中忘念不正知同体者也。基云。定亲发修。慧总持亲发闻思。故合为文。五欲贪等。随显别障。非不互障。兼通障故。枢要云。菩萨地云。胜解行位。于久所作所思所说。有时忘失。入地不然。如何今说有忘失耶。解云。定位所得。地前多失。地上不尔。名体不退。闻思所得。犹有少忘。又无漏得虽无忘失。有漏亦失。第三地无。

　　四微细烦恼(至)亦永不行。

　　述曰。第四障也。三义释微细。同世亲摄论。基云。最下品者。第六亦有分别身见。彼为粗猛名上品。独头贪等名中品。通不善故。此望彼二名。下品。唯无记故。测云。三义如次对简。分别我见最初断故。分别起故。不能远到第四地故(五六七地。虽有烦恼。今此独名最下品者。谓依二乘第九品道［顿断］九品。总名最下)。基云。此地所断。虽有别生。多与烦恼同体起也等者等取边见慢等。及如下说定法爱等。初地行施。二地行戒。三地行修。相同世间。多作三福。言二身见者。测云三说。一云。断所知故。烦恼不行。言害二见。二云。我我所故。名二身见。三云。分别俱生尽处总说(基述初后)。于此地障与愚别耶。证记四句分别。有障非愚。谓此地障有愚非障。恶趣杂染。定法爱愚。有障亦愚。谓余九障及十七愚。或定法爱愚。等言摄故。亦障亦愚句(此解顺论)。有非障非愚。一一地中位满所断。

　　五于下乘(至)乐涅槃者。

　　述曰。第五障也。基云。前依觉分现身受等。由所知障令善心等。故有欣猒。此地真如。名无差别。故缘彼道名无差别。生死涅槃无差别故。测云。此地观四谛如。不见染净可欣猒相。

　　六粗相(至)住无相观。

　　述曰。第六障也。十地论。望前地故。名微烦恼习障。此论望后。名为粗相。望缘起门。四谛粗故。五地虽观无差别如。要托四谛染净诠门。

　　七细相(至)起有胜行。

　　述曰。第七障也。测云。缘起生灭。及彼还灭。形前四谛染净为细。言执有生灭者。生谓流转。生为首故。非不执彼流转灭相。谓灭还灭。由第六地。专求无相。真如观中。未起胜行。今入七地。非纯住意。求无相故。起有胜行。如十地论第九广说。

　　八无相中(至)不违彼故。

　　述曰。第八障也。观云。有相谓但有漏。证云。非色非地体故。可依基测。无漏后智。

　　九利他中(至)第九障摄。

　　述曰。第九障也。前第八地。得无相乐。耽着寂灭。不肯利他。枢要云。合三为一。第四为一。有何意也。要达前三。方辨说故。开合不同。

　　十于法中(至)所含藏者。

　　述曰。第十障也。枢要云。二愚如次外业内德。有差别故。大法智者。基疏云。缘真如智。

　　此地于法(至)大善根故。

　　述曰。因第十障明佛地障。测云。平等妙观共断此障。所证同故。通真俗智。根本双断迷理迷事。后得唯断迷事之障(未见第七为能断道)。

　　●论第十

　　此十一障(至)是故偏说。

　　述曰。第二二障门中有三。伏断位故。断顿渐故。道差别故。此初也。然初释云此十一障二障摄者。且说种类。非宽狭同。菩萨入地。立十一障。二障宽通。住满三乘。言地前已伏者。五十八等。说世间道唯伏俱生。约六行故。无相违失。言而不为失者。如解深密。不招苦故。问。若不为失。何故十住毗婆沙论第二云。若在初地。势力未足。善根未厚。修习善法未久。故眼等诸根。犹随诸尘。心未调伏。是故诸烦恼犹能为患。如人势力未足。逆水则难又此地中。魔及魔民。多为障碍。故以方便力。勤心行精进。是故此名为难治。答。能为患者。妨进修故。然不招苦不违深密。谓在初地为益众生。以故意力所引烦恼。虽能利他。还妨自道。故龙树论与此无违。测云。俱生我见。同体法执。实从初地。至金刚断。而十障中第四地断。且依鹿相一相而论由如仁王初二三地。如次断贪瞋痴等故(此不可依。特违论文无明证故)。三位断者。初地八地十地。如四十八广说。三位显者。三劫满故。无偏观心。初得无间圆满别故。

　　断二障种(至)有众多故。

　　述曰。第二断顿渐也。任运内起无粗细者。多释如前。取基一释。唯缘一类自地内境。故名一品。非三界中总无粗细。二乘断惑。对法大论记等已释。故不重释。然今二类。二疏同言此略不说。倍已离欲。证云初摄。虽由伏力见位顿断。出见次第断残惑故(此好)。通缘内外者。测云。五识虽但缘外粗境。由意识引。非无粗细。

　　二乘根钝(至)皆容具有。

　　述曰。第二道差别也。无间解脱难故别起。名数出入。别别断者。则别别起加行胜进。若一观中。随断几品。总一加行。亦胜进道。菩萨唯断所知障位。断后后时。证前前灭。故有无间解脱总起。如摄大乘五修中说。念念消融诸粗重故。断初一念加行无间。引后品故。断自障故。第二刹那。即具四道。望前解脱及胜进故。望后无间更加行故。最后刹那。唯脱胜进。基云。第二无间非前胜进。但是解脱。测疏意同(此不尽理过初游故)。

　　十真如者(至)后后建立。

　　述曰。第四行取。取证十地故。释真如名。顺摄论等。言最胜者。戒德严故。余易可准。测云。无分别智。亦不别证。遍行等义。约诠说故。名证遍行。余九亦尔。今此未了证者何诠。若后智门。十地唯应后智分位。若正智门。除二空外。遍行是何。解云。亲证空理。唯二空行。然断迷真十无明时。法空正智外胜分明。所引后智十德明显。虽此十门。后智所行。皆通因果。情非情如。不同佛性。唯因有情名为理诠。非入空诠。故下结言真无差别。而随胜德立十种差别。非泯相之门故。问。虚空隆等。何不配诸地。答。虽亦理门。皆通诸地。非展转胜。功德依故。虽言二空。正在法空。以十法界菩萨证故。晓云。更有佛证第十一如。大品经有独空言故。既断十障。证十法界。十一障应有所所障。非也。无诚证故。若所诠理有第十一。能证胜行例亦应尔。然果唯满因所立行。无第十一波罗蜜多。此亦应尔。但极圆明因所证理。故名为果。无别所增。若有新增。应如十地。余所圆明即未果摄。渐证十法顿圆明时。有微细障。立第十一。不应准此增行及如。若初地中已达一切。何故彼障唯名异生。解云。迷十皆障。圣性同故。余九地障。准此应知。

　　如是菩萨(至)便能证得。

　　述曰。辨能证已。大段第二所证果中有二。结前起后故。广释转依故。此初也。二转依者。菩提涅槃。

　　转依位别(至)而证得。

　　述曰。广释有二。转依义故。此初也。令真非真现不现者。无漏观心真俗间起。无相观时。真现俗不现。有相观时。俗现真不现。虽从五地有时双照。然有相夺。无相绝故。疏有别解遍计所执名非真相。非也。所所执现心。不名为观。亦非通达。非地行故。多令非真。不显现者。七地虽有独起后得。随功所望。恒无相故。从多上说。纯修无相。此中意说。广大转者。此通摄前圆满转故。

　　转依义别(至)渐顿伏彼。

　　述曰。第二转依义中有四。谓能转等。初亦有二。伏故。断故此初也。测云。伏有二义。一六行伏。二观空伏。然今说后十地障故。有漏无漏各有顿渐。渐谓凡圣各远加行。顿谓诸位各近加行。如世第一顿伏分别上地地近加行道。令所断障永不行故(此不应理。各渐尽位。非顿伏故)。无漏渐者。如法空位。伏末那执。顿如金刚前念之道(此亦不然。暂伏末那。非渐伏故。金刚前念。渐终位故)。基云。断所知障。同体烦恼不行名伏。非别起道伏四地惑。入灭定时。以后得智伏二障也。或加行智唯能渐伏。根本后智顿伏亦渐(此好)。若加行智唯有漏者。何故金刚。有加行道。如对法记。会释应知。

　　二能断道(至)俱能正断。

　　述曰。第二断也。相执所引者。测云。第六七识。二执引故。诸有漏心。虽非是执。相分所缚。不自□故。所证所引未成办者。基云。所证真如所引正智。未成办故(此说菩萨知真如故)。测云。虽无间道未所证灭。而成所引。便能断障(此说二乘不知真如)。亦能永断迷事随眠者。唯修道也。迷事行浅。后智亦断。基云。此唯二□。菩萨修道不断迷事。又解。许断迷事所知。如俱生惑我见为首。应有先断。非执障故(测同初说。断所知障。唯根本智。今后以为［脱教］。理无妨故)。问。二乘后智。唯安立行。此云安立相明了现前。断迷事惑。如何瑜伽唯一现观。永害随眠。范云。遍理断事。唯一现观。今说别断迷事惑故(如实之义如本母释)。

　　二所转依(至)故此不说。

　　述曰。第二义中有二可见。余六识等。虽亦舍染得净依处。而略不说。迷悟亦尔。通依他故。

　　三所转舍(至)非彼依故。

　　述曰。第三义中有二。可见。余有漏者。二障之余善无记法。劣无漏者。基云。舍十地中现行种子。得胜舍劣如对法说。得果舍向。测云。三藏解云。此唯说舍二乘无漏(此解为胜。若论自类。得舍劣。滥因地故)。所言引极圆明本识。为同时引。为果时耶。故二师释。初云同时。二障都无。一切有劣漏无法。不能住故。然未名佛。未证灭故。后云异时。即护法宗。四因破前。应无所熏。无所熏故。应名为佛名为佛故。后道无用。是则违经。行无碍道。名为菩萨。如智论九十四引经云。须菩提。菩萨摩诃萨。无碍道中。是名菩萨。解脱道中。无一切闇蔽。是为佛。

　　四所转得(至)清净法界。

　　述曰。第四义中有二。显故生。初中有二。总故。别故。此初也。梵云。波利匿缚𠲸。此翻波利若圆匿缚𠲸。名为之寂。即圆寂义。存略名涅槃。

　　涅槃义别(至)故名涅槃。

　　述曰。别解有三。出体故。三乘故。总结故。此初也。一切法相者。测云。谓一切法通相真如。又七如中。实□真如。二实显故。离一切相者。离所取相。离一切分别者。离能取相。寻思路绝。唯内证故。如离二取故。唯内证故。言证道断此有余依。且说二乘。依谓依身。言微苦故。二涅槃体如对法记。基云。虽缘无住。起智悲用。而体恒寂。故名涅槃。

　　一切有情(至)可言具四。

　　述曰。配三乘中有二。正说故。问答故。此初也。基云。皆有初一者。经云。一切本来寂静自性涅槃故。凡二乘学未证后三。定性无学入灭有二。总有初三。无学回心地前初二。地上有三。加无住故。顿悟入地。唯有初后。测云。十地二说。一云不得。无住唯佛故。然摄大乘。断谓菩萨无住涅槃者。唯菩萨乘。所至异故。一云。亦得无住。自许后胜顺教理故。然佛地论五云。菩萨初证如来地时。顿证二种大涅槃界。亦名无住大涅槃界。涅槃即是真如体。障永尽义者。且说究竟处。故不相违(菩萨分证。未名大故。不住二边。说因缘得)枢要云。大涅槃体有二义。一理二事。即于真如。有摩诃般若解脱法身三义故。二体三事三体各别故。合名大涅槃。测云。举能成智。意取所成。障灭真如非智为性。然诸涅槃。如来所诠。对二乘故。名大涅槃(然有兼正。如涅槃经记)。

　　如何善逝(至)可言具四。

　　述曰。第二问答中有四。此初问答也。有三复次。初有变化。似有漏故。后由无漏。依身在故。证云。由此明知。观云。趣寂入无余时。具有初二。以于法性离因果义。别说三种。入灭不舍。因灭义故。不应道理何者。如来依因灭义。可说有余。何劳。两释。或应增此成三释故。

　　若声闻等(至)与佛有异。

　　述曰。第二问答。胜鬘经说。彼无无余。故以此问。又彼经云。唯有如来得般涅槃。成无量德故。二乘不尔。言涅槃者。是佛方便(似化城喻)。论主以此变质彼难。然正释中有二复次。如文可知。

　　诸所知障(至)择灭所摄。

　　述曰。第三问答中有四。一问。二答。三难。四通。前说烦恼障涅槃。所知障菩提。故发此问。虽前不说断所知障不得择灭。依义设难。通二复次。初假后实。言说暂离故者。显扬十八云。苦乐暂时离系。心心所法暂时离系故。伽五十三。有非择灭。非永灭故。不同有部一切决定。

　　既所知障(至)名所显得。

　　述曰。第四问答。易解。如是已下。第三总结。

　　二所生得至相应心品。

　　述曰。大段第二生中有三。标释结故。此初也。

　　云何四智(至)所应作事。

　　述曰。释中七门。此初出体。言心品者。通五蕴故。以七相显圆镜智中。离诸分别者。佛地论言。离我我所。所取能取也。基云。不忘者恒现前义。不思者不迷闇义。第四相者。性净无漏。出诸染故。第六相者。基云。生实身土。现似智影。又解能生自相续法。能现他法以独故。平等性智。虽证平等。现差别影。名无住立。余文易解。

　　如是四智(至)功德皆尽。

　　述曰。第二得名门。基。观智因位二十四法。或时无漏。寻伺俱故。然今从果二十二法。以智名显者。如瑜伽云。智有二种。一者实智。以慧为性。二性者假智。通慧非慧。

　　此转有漏(至)得此四智。

　　述曰。第三转成门。广如佛地庄严论等(会释违文如金光明经记)。

　　大圆镜智(至)作意起故。

　　述曰。第四初起门。镜智初义。异熟已舍。镜智若无。谁持净种。无漏不增应成佛者。旧来二义。寂师存彼增熏胜种。证师存彼唯熏等品。判此是非。如本母释。平等智位所起五识。既是有漏。何为染根。测云。平等末那。为净所依。如生空依。法执染依。证云。此约体说染净所依。而不能令能依染净(亦有功能如本母释)。观云。基说法执末那。与生空智为净所依。此义可尔。范云。测解违理。法执不能染生空故(判此是非如本母释)。法云地后取妙觉或至菩萨解行修者。不定二乘。无漏现行。或至上位。有入初地已。虽不须起二乘无漏。转生菩萨。种入空故。若非有漏。或无心者。三藏云。既此不除独法空位。明知法空必带生空。然前说生法俱空者。宣说为三非行三也。然别相望。故说容言。谓非有漏容起生空。于诸无漏。除无心故。或非无心。容起生空。于诸有心。除有漏故。由此说或及容二字。若总除二。必常现起。则说容言应无用故。法空三位。准此应知。枢要量云。十地五根。必不能发无漏五识。有漏不共。必俱同境。根所摄故。如地前位。

　　此四种性(至)胜后佛故。

　　述曰。第五因起门。

　　大圆镜智(至)后得智摄。

　　述曰。第六所缘门。文易可解。言或一法或二多者。佛地论云。三智境不定。由圆镜智恒名一切智。智度论问。无总不尽。名一切智。若法无边。如何尽知。答曰。佛智无量。遍知无边。譬如函大故盖亦大。此论作智唯后得智。不同无性论通二智。

　　此四智心品(至)差别多种。

　　述曰。第七作用门。平等智尔。现受用等。测云。变现观不尔。影唯自用。作他质故(此二得失如本母释)。

　　此四心品(至)因位摄故。

　　述曰。第三总结。

　　后究竟位(至)大牟尼名法。

　　述曰。大段第五位中有二。标故。释故。此初也。

　　论曰(至)无漏界摄。

　　述曰。释中有二。释颂故诸门故。初中有二。体性故。相状故。此初也。体有二种。智断别故。

　　诸漏永尽(至)而纯无漏。

　　述曰。第二相状中有六。初无漏界相也。基云。离相应缚。故漏永尽。离缘缚等故非漏增。性净言简无学有漏。圆明言简学等无漏。测云。漏永尽故涅槃性净。非漏增故菩提圆明。言藏义者。涅槃含容无为功德。菩提含容有为功德故。萨婆多等。许佛亦有有漏五蕴故。问。无为无漏可尔。四智有为何皆无漏。答已复难。若皆无漏。说十五界唯是有漏。是则如来无五根等。释难有三。初亲光义。如佛地论。基云。大般若经。大有此文。第二无主非佛。余人记之所变粗故五境。佛细不然。既无五识。作智依何。有二师解。一云依六。一云依七。第三护法。言余处说非界等者。基云。大般若等。测言华严等。转无常蕴。获常蕴等。谓涅槃经庄严论等。

　　此转依果(至)喻所喻故。

　　述曰。第二相也。谓有三因。心言绝路故。唯内证故。非喻全知故。

　　此又是善(至)无漏善摄。

　　述曰。第三相也。说佛土等非苦集者。瑜伽对法摄大乘等。

　　此又是常(至)无断无尽。

　　述曰。第四相也。所依常故者。如涅槃经。诸佛所师所谓法也。以法常故诸佛亦常。非自性常。以三因成。测云。皆比量也。涅槃经二十八云。佛身有二。一常。二无常。又十四云。声闻心异。缘觉心异。诸佛异。异故无常。判比量云。报佛常住。离诸患故。犹如法身。证云。宗违圣教。大品经等。十八不共大慈悲等皆有为故。因违法差别。意许道后始生灭。应如法身。亦不生故(人四记难如金鼓记)。

　　此又安乐(至)俱名安乐。

　　述曰。第五相也。异熟乐受。而乐不安。有粗熏故。有漏轻安。安而不乐。招后苦故。菩提涅槃。无粗熏逼。无招苦恼。能令有情毕竟受乐。名安乐。

　　二乘所得(至)皆此摄故。

　　述曰。第六身相。身有二种。如解深密。解脱身故。二乘与佛平等平等。由法身。说有差别。成熟无上寂默法者。梵云牟尼。此云寂默。绝戏论故。一切无漏皆名牟尼。然法空智所得转依最高最胜。名为无上。无上之故。名大牟尼。非但离缚名解脱身。离所知障。亦名法身。既言五法。非三身中。别法身也。基云。体性依止德聚三义。名之为身。

　　如是法身(至)诸利乐事。

　　述曰。第二诸门中有七门。此初三相门也。基云。离相者无十相也。寂然者寻思路绝也。绝戏论者。言语道断也。自受用身众相成故。名极圆。体离众过。名极净。无间无尽。名极常。无所不在。名极遍。相续简自性身。湛然简余二身。不极光净。有间断故。测云。此不说法。为生他解方说法故。或可说法。受法乐故。楞伽经云。法佛说法者。内证圣行境界故。况自受用宁独不说。如法华云。唯佛与佛说。居净秽者。西方两解。一云。如观经等。实凡二乘生净土故。然瑜伽云别时意者。约受用土。以七地门第三地故。摄大乘论别时意者。有愿无行。既本论云唯发愿故。一云。无变化土受生之处。诸经皆云别时意故。据暂时化。说居净土。如维摩经。佛以足指按地令净。初顺诸经。

　　以五法性(至)皆有实智。

　　述曰。第二五法相摄门中。有二师释。此初师也。佛地经等说真如是法身故。摄大乘云。转去阿愿耶得自性身故。言说平等智。于纯净土。为诸菩萨现佛身者。二疏云。不知何教。准佛地论中问二智。但言如余论说。不标名故。观智说法。引庄严论。转诸转识。引摄论也。作智难思化者。庄严论也。智殊□文。亦摄论也。

　　有义(至)故不说有。

　　述曰。第二正义。所引证者。庄严云。自性无间续。三佛俱堂中。既说身自性常故。无著所造。赞佛论云。法身无生灭故。解深密亦尔。世亲金刚般若论云。证因得故。摄大乘云。诸佛所依。法身无别。佛地经云。犹若虚空。乃至非色心故。伏难言。是具无边德岂阙色心。会云。皆无为德。非实色心。说圆镜智是受用佛者。佛地引云庄严说也。摄佛不共有为实德者。基云。以理证也。皆令有心者。涅槃经也。化作三业。佛地经也。有依他心。解深密也。说变化无根心者。瑜伽论也。

　　如是三身(至)化相功德。

　　述曰。第三功德差别门。

　　又自性身(至)为他现故。

　　述曰。第四二利门。枢要云。此随增说。本为利他。证自受用。诸佛利他。即为自利。故实言之。皆通二利。

　　又自性身(至)亦无定限。

　　述曰。第五依止差别门。属佛法者。二疏云。谓相属佛。即是能理。性属法故。成所依如净土量。身量亦尔者。测云。欲色界身。随业大小。乃至色究竟天。身量万六千由旬。如来亦尔。无边善根。所引生故。一一无边。故花严云。如来眼等皆遍法界。

　　自性身土(至)一切生故。

　　述曰。第六同异门。种性系属。以何为证。谓大智论。问。若释迦佛。广度十方。何须余佛。答曰。众生因缘各别不同。如声闻法中说。舍利弗因缘弟子。除舍利弗。诸佛尚不能度。何况余人。如佛地论广解。

　　此诸身土(至)定相应故。

　　述曰。第七识变差别门。有无漏性。悬隔各同。蕴等不尔。心心所上所变身土。相见各属色蕴等故。三性亦尔。以能所变各别种故。谓但有漏三性杂故。无漏识不说此门。蕴等皆通。故二处说。不尔应无五十二等者。若能所变必同蕴等。应无五蕴十二处等。所变眼等。应识蕴故。虚实差别中。有二师释。初云。相见二分所变故虚。唯自证分能变故实。测云。同种异种。二解任情。第二护法。以三复次释难。应知。或可三释。或相分等皆识为性。即安慧宗。唯自证故。然三藏意。存二释也。

　　此论三分等。

　　述曰。第三结名回施分也。言三分者。疏有二解。一云。本颂三分。一云。此释论名。如前题目。诸释此论明恩两疏。枢要云。集诸可学处。皆摄在此。更无所求。学者无劳于系费力。

　　成唯识论学记(终)
