卍新纂续藏经第 59 册 No. 1079 持诵准提真言法要


　　No. 1079

　　持诵准提真言法要

　　广州宝象林沙门　弘赞在犙　辑

　　准提真言。本出七俱胝佛母所说准提陀罗尼经。欲求世间。出世间。一切事业成就者。依经作法。速获灵验。但今法末。人多懈怠。根性钝劣。及初机行人。依经修习。三业未淳。不能作诸观行。心生退怯。遂失菩提种子。无量功德。故今录此法要。以便受持。成就胜善。如经所说。若人才诵此真言一遍。即生菩提法芽。何况常能念诵受持。由此善根。速成佛种。无量功德。皆悉成就。故持明藏经云。若有众生。作大恶业。无有善种。于菩提心无由生起。菩提分法。永不获得。如是之人。忽遇知识。诵此真言。一历耳根。重罪减劣。善种即生。何况恒常持诵。专注精勤。曼茶罗疏云。念如来之神咒。心心暗契如来心。诵菩萨之密言。愿愿冥符菩萨愿。何生死而不出。何涅槃而不得。有斯胜利。故集此法要。然持诵之法。先须屏息诸缘。发殷重心。生难遭想。作如是念。从无量劫来。不遇斯法。故轮转六道。堕落三途。今此真言。是如来秘密心印。无上法宝。若不至心诵持。求世间事业。尚不果遂。何况出离苦海。免生死难。成就无上菩提妙果。作是念已。至圣像前。或对镜坛。正立。作合掌顶礼相。此是准提菩萨最上项礼印。注心观想尊容。及缘念十方佛法僧三宝。体若虚空。无处不遍。性本常住。无去来动静之相。然有感必应。作是念已。然后称名顶礼。称言。

　　一心顶礼十方常住三宝。

　　(一拜。或三叩。凡作一切法事。皆先敬礼三宝。由三宝是最吉祥。能离魔障。成就所修故也。称云)。

　　一心顶礼毗卢遮那牟尼世尊。

　　(一切诸佛。皆有三身。此是本师释迦牟尼佛法身之号。佛今现居色界。色究竟天顶)。

　　(毗卢遮那宫殿。准提佛母。是彼殿内菩萨)。

　　一心顶礼七俱胝佛母大圣准提菩萨摩诃萨。

　　(三拜。此是本尊故也。梵语俱胝。华言万亿。七十万亿佛。同说此真言。由此咒能出生诸佛。故云佛母。非女相也)。

　　一心顶礼毗卢宫殿中八大菩萨摩诃萨。

　　(此八菩萨。是准提佛母眷属。故常围绕佛母也)。

　　礼已。长跪合掌。至心忏悔。作如是言。

　　我弟子某。自从无始以来。身口意三业。所作之罪。今对十方三宝诸佛菩萨。准提佛母前。发露忏悔。不敢覆藏。愿悉消灭。乃至过去现在未来三世诸佛菩萨。所修福智圆满。种种功德。我今皆悉随喜。或一说。或三说。由此忏悔。随喜。能灭罪障。生诸福善也。

　　然后结金刚正坐。坐于卑座。即以右足压左䏶上。以左右压右䏶上。或半跏趺。或随意坐。次结大三昧耶印。以二手仰掌展舒。将右手在左手上。二大拇指。甲相拄。安脐轮下。此印能灭一切狂乱妄念。杂染思惟。既澄定身心。即观六道众生。无始已来。于生死海中。轮回六趣。愿彼众生。皆发菩提心。行菩萨行。速得出离。作是念已。即入净法界三昧。谓想自身顶上。有一梵书raṃ 㘕字。此字遍有光明。犹如明珠。或如满月。想。

　　此字已。复结金刚拳印。以左手大拇指。捻无名指根第一节。余四指握拇指作拳。此印能除内外障染。一切魔事。成就一切功德。右手持数珠。口诵净法界真言二十一遍。真言曰。

　　唵。㘕(唵字。喉中抬声呼。㘕字弹舌道之。亦作囕字)

　　此净法界㘕字。若想若诵。能令三业。悉皆清净。一切罪障。尽得消除。又能成办一切胜事。随所住处。悉得清净。衣服未浣。便成净衣。身未澡浴。便当澡浴。若用水作净。不诵此咒。不名真净。若用此法界心㘕字净之。即名毕竟清净瓶。如灵丹一粒。点铁成金。故知真言一字。变染令净(若实无水洗浴。缺新净衣。用此㘕字净之。若有水有净衣。而不洗换。托此为净。是无敬信懈怠之人。何能灭罪生福。成就所求之愿。若先以水如法洗盥。用净土或灰。再三洗手已。着净衣服。更用此真言净之。则内外俱成清净。所祈速获灵验)。

　　次结本经无能胜菩萨印。辟除一切诸魔恶鬼神等。远走而去。二手右压左。内相义。作拳。竖二中指。头相合。以印绕身右旋一匝。诵咒一遍。如是至三。真言曰。

　　曩莫三满多。没驮(引)喃。唵。户噜户噜。战拏哩。么(引)蹬耆。娑嚩(二合)(引)贺(引○凡口傍字。皆弹舌道之)

　　此真言辟除诸障。能成就一切事业。有以文殊菩萨一字咒王护身。然其梵音是一字。此方或作二合齿𡄦。或作三合叱哩陵。或作四合叱洛呬𦦨。若不善梵音者。实难得其真妙。故依本经无能胜咒印。易为持诵也。

　　次诵加持数珠真言七遍。以二手捧珠当心。咒曰。

　　唵。吠卢(引)遮那(引)。摩罗娑嚩(二合)(引)贺(引)

　　加持珠已。心口作如是愿言。我今欲念诵。惟愿本尊。诸佛菩萨。加持护念。令速如意。所求圆满。然后以左手无名指承珠。大拇指压珠上。右手以无名指承珠。大指移珠。余三指微屈。当于心前。澄心观想准提佛母。眷属围绕。了了分明对坐。诵准提真言时。其声不缓不急。心缘梵音。字字分明。惟令自闻。不可高声。如降魔辟鬼。方乃高声。每称娑嚩贺字。同时移过一珠。或诵一百八遍。或诵一千八十遍。常须定限。不得缺减。若务忙者。诵一百八遍已。后随意散持之亦得。或结根本大印。于菩萨臂上记数念诵诵毕。顶上散印。其印二手内相叉。竖二中指。头相着。以二头指。捻二中指背上第一节。二大指。侧附二头指根下。即成根本印。若一百八遍满已。不能多记者。可以左手作金刚拳印。右手持珠念诵。真言曰。

　　曩谟飒多(引)喃(引)(一)三藐三没驮(引)俱(引)胝喃(引)(二)怛你也(二合)他(引)(三)唵(四)者礼(五)主礼(六)准泥(七)娑嚩(二合)(引)贺(引)(八)

　　○(此真言八句。上二句。是归敬诸佛之辞第三句。是当说咒之语。后五句。正是咒体。其中多喃三礼娑嚩贺字。皆去声呼之。唵字如前呼。者字入声呼。亦作左字入声呼。主字亦作[口*祖]。准字亦作噂。泥字亦作递。提第。祢然此本咒之字。当作北音呼之。若非口授。难得其妙。言引者。谓长引其声。二合者。谓二字合为一音。有以娑嚩贺下。兼诵佛顶大轮一字明王咒。所谓部林字。此二字合为一音。或作部陇。亦作𠽾[口*(隆-一)]。不空三藏云。勃噜唵。三字合为一字。噜字。弹舌道之。共为一音。又引声从胸喉中出。其声如击大鼓。古译云部林。讹不正也。如此。则梵音难得其真。或有准提真言前。诵六字大明真言。然其六字。亦于梵音难正。故今皆不录。彼经云。若持诵余一切咒不成就者。用此一字真言。共余咒一处同诵之。决定成就。今行者。专心一意。持诵本准提真言。自得成就。何假他法。若杂别咒。梵音不真。反成误缘也)。

　　此真言。有大势力。若求菩提三乘圣果。往生十方世界。承事诸佛。及求智慧。男女。福禄。官位等。无不称意。若欲速得灵验。当依本经作法。断除酒肉荤辛。如或随时获益。灭罪生福。在家不能全断酒肉妻妾。五辛必须断绝。可于十斋日受持八戒。而持诵之。非十斋日。早起盥洗清净。一心诵持。亦能增长福寿。除诸灾患。良由末代凡夫。酒肉妻妾。以为常业。虽闻佛戒。习性难改。若不用此大不思议神咒救拔。何由得出生死苦海。纵不斋戒。亦获成就。况有斋戒清净。依法持诵者。而不速得如愿乎。或有年老衰迈。气力短少。不能诵上净法界真言。无能胜真言等。便可专持此准提真言亦得。又不能全诵八句者。初当先诵三遍。已后但从唵字起。诵下九字亦得。又或不能结准提大印。即初诵三遍结之。后以两手移数珠诵之。或左手作金刚拳诵之。又凡诵咒毕。却用金刚拳印。诵吽字真言。而印五处。先印额上。次印右肩。次印左肩。次印心上。后印㗋上。一诵一印。印竟。于顶上散印。然凡持诵。不可在不同志无信心人前。令其轻笑。获罪无量。又每日持诵。时须定限。若一时持。即当早晨。若二时持。则兼夜静。若三时持。则加正午。如务忙者。不能依时。但有暇时。即便持之。若欲成就镜坛者。可取一新镜。未曾用者。净洗已。于佛像前。随月十五日夜。面向东方。置镜座前。随力庄严供养。具诸香花。灯烛果蓏净水。然后结根本大印。当于心前。诵准提真言。咒镜一百八遍。以锦囊盛镜。常将随行。每欲念诵。但以镜坛置于面前。结印诵咒。若无镜者。但观想一镜。在前持诵亦得。或不能观想者。但一心专注念诵亦得。龙树菩萨以偈赞曰。

　准提功德聚　　寂静心常诵　　一切诸大难
　无能侵是人　　天上及人间　　受福如佛等
　遇斯如意珠　　定获无等等(若欲其详。当阅准提会释)

　　○附供斋仪

　　凡修真言。行者。须当随力供养三宝。如或悭吝。福慧难增。真言不获感应。故云。修慧不修福。入道多辛苦。福慧两兼修。方能成佛祖。当具香花灯烛果蓏蔬仪。务令净洁。盛于净器。加以真言神咒力故。自然遍供十方法界。无尽佛法僧三宝。如上礼诸佛菩萨本尊已。长跪。手擎香炉。口诵偈云。

　　愿此妙香云。遍满十方界。供养一切佛。尊法诸贤圣。无边佛土中。受用作佛事。

　　诵已。置炉案上。叩首起立。然后结普通吉祥印。以右手拇指。与无名指相捻。余三指散舒。诵净法界真言加持二十一遍。一诵。一印饮食上。真言曰。

　　㘕raṃ (想此字。放白色光明。印一切供物上。即无秽触)

　　由此真言加持。及手印力。其香花饮食器物等。自然清净。遍于法界。若更能以无量威德自在光明胜妙力变食真言。合掌加持二十一遍大善。令诸饮食等。即变成诸天种种肴膳上味。奉献十方无尽三宝。亦为赞叹。劝请。随喜。功德。其变食真言。如常可知。但要梵语音真。如嚩字。即是缚字弹舌道之。如婆字去声。啰字。即罗字弹舌道之。不可读作赖字。吽字。上有虎字。二字合为一音合口呼。如牛吼声。次结出生供养印。二手外相叉合掌。十指各两节相交。安在顶上。诵出生供养真言二十一遍。真言曰。

　　唵oṃ 

　　由此真言及印不思议力故。自然遍法界。出生无尽香花灯烛。幢幡宝盖。衣服卧具。楼阁音乐等。种种供具。供养遍法界无量三宝等。倘无饮食等。但于佛前运想饮食供具等。结印诵咒。亦自然出生如上种种供具。供养法界三宝。若不能日日具诸饮食等。可于十斋日。或朔望日。或每月十五日。复无力办。可于正五九朔望日。或佛𧩙。及成道日。然准提。是法身菩萨。无有𧩙日。今世人云五月初十日是𧩙。随世俗设供。亦获功德。然须知其本末。也近有梦授准提忏法。此讹谬也。观其所述。乃窃密部中菩萨之名。复加伪号。妄图其像。大违经旨。然准提经数译。皆无忏名。寻彼经中。忏悔。随喜。劝请。回向。发愿。五悔法。即是忏也。智者详之。

　　受持准提真言法要(终)

　　音释

　　真言梵书

　　na 曩mo 谟sa 飒pta 多(引)nāṃ 南(引)(一)saṃ 三mya 藐ksaṃ 三bu 没ddha 驮(引)ko 俱(引)ṭī 胝nāṃ 南(二)ta 怛dya 你也(二合)tha 他(引)(三)oṃ 唵(四)ca 者le 礼(五)cu 主le 礼(六)cuṃ 准de 泥(七)svā 娑嚩(二合)(引)hā 诃(引)(八)

　　○(此是梵书准提真言。若依经作观。观想后九字。布于自身上。即同佛菩萨能灭一切罪。生一切福)。

　　raṃ 

　　(此是梵书㘕字。若欲作观。当观自顶上raṃ 字。犹如明珠。放白色光。或放赤色光。照自身心。乃至自室。遍及法界。悉获清净)。

　　八大菩萨

　　(一观自在。二弥勒。三虚空藏。四普贤。五金刚手。六文殊师利。七除盖障。八地藏菩萨。)。

　　五辛

　　(葱。蒜。薤。兴渠。兴渠。叶似蔓青。根似萝卜。此方无有。蒜有大小。葱亦多种。今俗以[卄/糾]为斋。讹廖久矣。不知[卄/糾]是葱之一也。楞严经。谓食五辛。有五过失一者。熟食发淫。生啖增瞋。二者。纵能定说十二部经。十方天仙。缣其奥秽。咸皆远离。三者。诸饿鬼等。夜来䑛其唇吻。常与鬼住。四者。福德日消。长无利益。五者。十方菩萨诸天善神。不来守护。大力魔王。得其方便。现作佛身。来为说法。非毁禁戒。赞淫嗔痴。命终自为魔王眷属。受魔福尽。堕无间狱)。

　　葱

　　(葱有多种大葱。小葱。慈葱。茖葱。兰葱。冬葱。春葱。山葱。冻葱。漠葱。龙用葱等)。

　　韭

　　(音九。荤菜也)。

　　薤

　　(音械。荤菜。叶似韭而长太。生山泽中)。

　　[卄/糾]

　　(古吊切。骄去声。即春葱。有云。慈葱是以。以其叶慈柔故也。亦由古今名异。方上号别。但是荤辛者。悉不应啖也)。

　　陀罗尼

　　(华言总持。谓总持一切法门。含摄无尽教。理。行果。又云持善不失。持恶不生。亦云遮持。谓遮断常二边之恶。持中道之善。别名真言。权名为咒。既含多义。故非名言所能宣释。实乃毗卢遮那如来大不思议秘密心印也)。

　　三途

　　(地狱。饿鬼畜生。)。

　　六趣

　　(即六道。天。人。阿修罗。并三途)。

　　十斋日

　　(初一。初八。十四。十五。十八。二十三。二十四。二十八。二十九。三十。月小二十七日起)。

　　啰

　　(即罗字弹舌道之。带逻剌二音。不可读作赖字)。

　　嚩

　　(或作伐。又作䟦。即缚字转舌道之。切不可读作阜音)。
