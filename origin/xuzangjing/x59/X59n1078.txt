卍新纂续藏经第 59 册 No. 1078 准提心要


　　No. 1078-A 刻准提心要序

　　一切菩萨之德不可思议。况称七俱胝佛母乎。一切总持之功不可测量。况称陀罗尼之王乎。故念准提王者速灭四重五逆。持其神咒者。顿生三昧智慧。灭恶生善。其用至矣哉。予师伯长寿。香法师信奉准提诵持神咒有年矣。一日视予准提心要一册。而谓曰。此之法也。其行简易。其效神速。大有裨于叔世行人者也。请子傍加国训。梓行于世焉。则其利亦岂鲜少哉。予闻其言欣然乃诺。遂为校阅。授之劂生。仍书数字冠于卷首。

　　宝永己丑七月僧自恣日
天台山饭谷沙门(慧昙)　谨序

　　No. 1078

　　准提心要

　　准提心要序

　　经言佛国无诸女人。解之者曰。女人作佛者皆变成佛相。不复有女人旧相也。而准提王独以佛母名者何哉。一日瞻拜之下。忽有思曰。母者养育之义也。慈爱之称也。盖父师之督责不能施于有生之初。母氏之劬劳偏能适其赤子之性。古佛之戒律甚严。父师教诲之道也。准提之接引甚宽。母氏慈祥之德也。何者古佛欲众生之出世也。必严其防而正告之。曰。人生好色者不能成佛。尔之妻子不必有也。人生残忍者不能成佛。尔于有情之肉不必食也。人生迷乱其性者不能成佛。尔于清酒美醴不必染指而沾唇也。其教可谓严矣。于是众生能者从之。不能者去之。准提王虑其从之者少。去之者多也。因立一法。以诱之曰。尔能从吾教。吾听尔有妻子也。但勿邪淫足矣。尔能从吾教。吾听尔食肉以果腹也。但一月数斋戒足矣。尔能从吾教。吾听尔取旨酒而少尝之也。但令温克不沉湎焉亦足矣。若尔不吾信。将尔所欲求如官爵。如眷属。如宝珠。仙药之难致者。第从吾教而诵吾咒皆可大慰其怀。来吾教不以饮酒食肉有妻子之故而拒绝于尔也。亦见吾教之宽而可从乎。于是众生之从佛者。闻准提之名而信之向之。即众生之不从佛者。亦闻准提之名而信之向之。所以然者何也。人情畏父师之严。乐母氏之宽。故世尊之法人畏其难。准提之法人乐其宽。此佛母之名所由来也欤。虽然立教者既宽而奉教者又欲严。必体慈母爱子之心。如临深如履薄。有善必进。有过必知而改。然后可以立身扬名耳。倘恃母氏之宽而不吾责也。遂肆情欲以自陷于罪戾。虽有圣善之母不能为之地。是可悲也。夫是可畏也。夫奉准提者必作如是观。方有合于准提之旨也。请以是言为序。

　　天运壬子岁长至日闽中佛弟子施尧挺薰沐拜撰

　　宝像记

　　准提佛母宝像。有无量光明。相好身黄白色。结趺跏坐。上衣下裳皆白縠花纹者。体挂璎珞。胸生卍字。绶带系腰。朝霞络身。手腕白螺为钏。臂上七宝为钏。两耳悬宝铛。众指着指环。首戴花冠。冠上化现五如来。面上三目。目色澄清。有下视众生。生悲愍意。全身十八手臂。上两手作说法相(或作结准提印)。第二手左执如意幢右施无畏。第三手左执红莲花右执剑。第四手左执澡罐(一作灌澡瓶)右执摩尼数珠(一作执宝鬘)。第五手左执金刚索右执征若布罗迦果(汉言子满果此间无西国有)。第六手左执轮右执钺斧。第七手左执法螺(一名商佉)右执钩。第八手左执贤瓶(一名如意瓶)右执拔折罗(一名金刚杵)。第九手左执般若波罗蜜经右执宝鬘(一作执数珠)。坐莲花上。花下有二龙王拥护。此宝像大略也。若持诵行者。欲想出宝像。应作如是观。不能作如是观者。随意所便。谛观一物(十八臂所执法物)。则念虑诚一。杂妄不生。是谓意密。加以诵咒口密。结印身密。是谓三密相应。上根持诵方能有此。久不间断则获福广大。即于此生得进菩提矣。癸丑年九日记。

　　今世所传宝像十八臂中法物彼此互异。尧挺详考经忏遗文。参酌至当。援笔记之。使后之观想者知所据。即作像者亦知所准云。

　　集提印法

　　大三昧印

　　两手仰掌展舒。右手压左手。两大拇指以指甲相着放在脐轮下。澄定身心后。顶上散印。○此印能灭一切狂乱妄想杂染思维。

　　金刚拳印

　　大拇指捻无名指根第一节。捻时。念唵字。余四指递握大拇指作拳。递念四吽字诵咒毕。亦递念五吽字。递开五指散印。○此印能除内外障染成就一切功德。

　　准提印

　　两手无名指并小指相乂于内。右指压左指(左指叠近胸右指叠在外)。两中指直竖相柱。两头指屈附中指第一节(一云第二节侧)。两大拇指并捻右手无名指中节屈指时念九圣梵字。欲有召请时以二头指去来。诵咒毕。举印顶上两手散开。各用响声诀。念吽字散之。○此印菩萨即来护持。能消一切业障。积集无量福德皆得现前。速证无上菩提。

　　响声诀

　　大拇指捻中指头肚头。指屈附中指第一节。打响一声念一吽字。

　　上来诸印总要身密。若不晓诸印者。但结金刚拳亦是身密。更有散持者。凡行住坐卧皆可持。只持唵折隶。以下咒文不必结印。不必记数。不必观想。不必对佛对镜。所谓口诵便是。真行能除烦恼。安乐法身者也。

　　准提印外式

　　<PIC>X59024401.gif</PIC>

　　准提印内式

　　<PIC>X59024402.gif</PIC>

　　金刚拳

　　<PIC>X59024403.gif</PIC>

　　大三昧印

　　<PIC>X59024404.gif</PIC>

　　持诵仪轨

　　持咒人须立镜坛。取一新镜未曾用者。镜面向西。行者面向东。每月十五日夜随力设供养。具结准提印当心。咒镜一百八遍。然后照常持咒。

　　每日早晚对镜焚香礼拜已。便观想诸佛菩萨宝像有无量光明相好一一现前念。

　　南无七俱胝佛母大圣准提王菩萨(三拜或一拜)。

　　南无准提会上诸佛诸菩萨(一拜)。

　　南无准提会上护法护咒一切圣众(一拜)。拜竟。诵普供养真言曰。

　　唵哦哦曩三婆缚袜日啰吽

　　(口中念普供养真言。手中要结普通吉祥印。其印法以右手大指与无名指相捻。着余三指皆放散是也。即以此印印诸器物。自然遍法界皆有无尽香．花．灯．涂．幢幡．珍馐等物供养。以表䖍诚。若无种种香．花等物诸供养具者。止念此咒。结此印。亦成无尽供养具。诵咒毕顶上散印)跪祝曰。弟子(某甲)奉持神咒。祈求(某事云云)如意者。一拜而起(按显密圆通凡有祈求要先持准提真言五十万遍。或七十万遍。或百万遍。以为先行。然后诵咒。祈求决定成就。若求出世间法者。预前持准提真言五百万遍。或七百万遍。或千万遍而为先行。然后诵咒。定有灵验)。乃金刚正坐(以右脚压左脚䏶上。或随人意坐亦得)手结大三昧印。想自身顶上有梵书raṃ 㘕字。此字遍有光明如明珠如满月。然后诵咒。(有不能想得梵字者。只专心诵咒亦具一切三昧。余仿此)。或又想raṃ 字变成火轮烧尽自己有漏之身。复想大莲花上有a 阿字生成无漏智身。更想aṃ 暗字灌顶已。又想raṃ 㘕字变成大火烧此有为世界。如同劫火烧尽无遗。但有空寂。复想建立无为之坛。于最下方遍想khaṃ 欠字杂色而为空轮。于空轮上遍想haṃ 含字黑色变成风轮。于风轮上遍想raṃ 㘕字赤色变成火轮。于火轮上遍想vaṃ 鑁字白色变成水轮。于水轮上遍想a 阿字黄色变成金刚地。于金刚地上遍想有大莲花。一一莲花上皆有准提菩萨。无量圣众围绕。一一准提前皆有行者自身。一一自身各出无量华．果．饮食．幢幡等诸供养具而为供养。又皆对准提镜坛三密相应(又行者若无准提像并花果饮食等供具。但作此观亦得吉祥成就。有不能想火轮灌顶建立无为坛等法者。但依上文想raṃ 字顶上如明珠如满月止亦得)观想毕。捧净水念准提真言二十一遍。上下八方洒之即成辟除结界(不便洒水者。以手拟水想作洒水状。亦同洒水)次诵净法界真言二十一遍。左手握金刚拳。右手持念珠(或跪或坐随便)诵真言曰。

　　
唵㘕(心想梵字)
oṃ raṃ 

　　次诵护身真言二十一遍真言曰。

　　
唵啮𡄦(二合)(𡄦字去声弹舌呼之。心想梵字)
oṃ clī 

　　次诵六字大明真言一百八遍真言曰。

　　
唵么抳钵讷铭(二合)吽(心想梵字光明。又想自身完满洁白。遍有光明。心作思维曰。一切众生身中悉得清净不染烦恼)
oṃ ma ṇi pa dme (二合)hūṃ 

　　诵毕以金刚拳印额上。次印左肩右肩。次印心上㗋上于顶上散之。印五处时递念五吽字散时递开五指亦递念五吽字。

　　次诵准提真言。两手结准提印。以准提真言与一字大轮咒一次。同诵一百八遍(若不能结准提印者。如前式左手结金刚拳。右手执念珠持。若结准提印欲记数时。于自身分手指上记。或准提菩萨手臂上记。若忙者只散持之。或有不乐大轮咒者。只持准提真言亦得。○或不能从普供养净法界等真言次第持诵者。只持准提神咒亦得。更或钝根只唵字以下持之)。

　　稽首皈依苏悉帝。头面顶礼七俱胝。我今称赞大准提。惟愿慈悲垂加护(念一遍)。

　　七俱胝佛母心大准提陀罗尼真言曰。

　　
南无飒哆喃三藐三菩䭾俱胝喃怛你也(二合)他唵折隶主隶隶提娑婆(二合)诃　唵部林(二合)
na mo sa tta nāṃ sa mya ksaṃ bu ddhā ko ṭi nāṃ ta dya (二合)thā oṃ ca le cu le co nde svā (二合)hā 　oṃ bhrūṃ (二合)

　　诵竟。于顶上散准提手印。或结印诵得一千八十遍更好。或一百八遍外但以左手作金刚印。右手掐念珠持。或持三百遍。或五百遍。或七百遍。或千八十遍。或三五千遍。或无数无记随力以持皆可。但一百八遍外自唵字以下持之(初学者宜全咒持之。或不乐持全咒者。概从唵字以下持之。或不乐唵字以下持之者。从初至终已全咒持之。更有息灾法。增益法。敬爱法。降伏法。及出世间法五种坛法。各有不同。只照前法持之。凡有所求。决定成就。详见显密圆通。○又正持诵时。未满一百八遍不得共人语话。若欲语话时。舌上想raṃ 字纵有语话。不成间断)。诵毕。仍念完满补阙真言十遍。真言曰。

　　唵呼鲁呼鲁社野穆契莎诃

　　南无七俱胝佛母大圣准提王菩萨(三拜或一拜)。

　　南无准提会上诸佛诸菩萨(一拜)。

　　南无准提会上护法护咒一切圣众(一拜)。

　　拜竟。收镜入囊。上来持诵仪轨竟。

　　准提咒说

　　唵哦哦曩三婆缚袜日啰吽

　　是普供养真言。加以吉祥印能令遍法界皆有无尽香．花．灯．涂．幢幡．伞。盖衣服．卧具．楼阁．宫殿．狮子座．音乐．歌舞．种种珍馐等物遍虚空界而为供养。以表虔诚。若无香花等物诸供养具者。止念此咒。结此印。亦成无尽供养具(此咒原不属准提。古人恐持准提者乏供养。以致敬故。补此咒于前云)。

　　唵㘕

　　是净法界真言。想一raṃ 㘕字能令三业悉皆清净。一切罪障尽得消除。又能成办一切胜事。随所住处悉得清净。衣服不净便成净衣。身不澡浴便当澡浴。若用水作净不名真净。真言一字变染成净。偈云。啰字色鲜白。空点以严之。如彼髻明珠置之于顶上。真言同法界。无量众罪除。一切触秽处。当加此字门。○若实外缘不具。但用此㘕字净之。若外缘具者。先水澡浴着新净衣。更用raṃ 字净之。即内外俱清净也。

　　唵啮𡄦

　　是护身真言。能灭五逆十恶一切罪业。能除一切种种病苦灾障恶梦邪魅鬼神诸不祥事。而能成办一切胜事。令一切所愿皆得圆满。此咒是诸佛心。若人专心诵一遍能守护自身。一切鬼神天魔不敢侵近。诵两遍能守护同伴。诵三遍能守护一宅中人。诵四遍能守护一城中人。乃至诵七遍能守护四天下人。

　　唵么抳钵讷铭吽

　　是六字大明真言。若诵此咒。随所住处有无量诸佛菩萨天龙八部集会。又具无量三昧法门。持诵之人七代种族皆得解脱。腹中诸虫当得菩萨之位。是人日日得具六波罗蜜圆满功德。得无尽辨才清净众聚。口中所出之气。触他人身蒙所触者离诸嗔毒。当得菩萨之位。假若四天下人皆得七地菩萨之位。彼诸菩萨所有功德与诵六字咒一遍功德等无有异。此咒是观世音菩萨微妙本心。若人书写此六字大明。则同书写八万四千法藏所获功德等无有异。若以金宝造如来像数如微尘。不如书写此六字中一字功德。若人得持诵此六字大明。是人贪嗔痴不能染着。若戴持此咒在身者。亦不染着贪嗔痴病。此戴持人身手所触眼目所睹一切有情速得菩萨之位。永不复受生．老．病．死等苦。说此六字大明竟。有七十七俱胝佛一时现前。同声说准提咒。即知此六字大明与准提真言次第相须也。

　　南无飒哆喃三藐三菩驮俱胝喃怛你也他唵折隶主隶准提娑婆诃

　　是准提咒。能灭五逆十恶一切罪障。成就一切白法功德。持此咒者。不问在家出家饮酒食肉有妻子不拣净秽。但志心持诵能使短命众生增寿无量。迦摩罗疾尚得差除何况余病。若不消灭无有是处。若诵满四十九日。准提菩萨令二圣者常随其人。所有善恶。心之所念。皆于耳边一一具报。若有无福无相。求官不遂。贫苦所逼者。常诵此咒。能令现世得轮王福。所求官位必得称遂。若求智慧得大智慧。求男女者便得男女。凡有所求。无不称遂。似如意珠一切随心。又诵此咒。能令国王大臣及诸四众生爱敬心。见即欢喜。诵此咒人。水不能溺。火不能烧。毒药怨家军阵强贼及恶龙猛兽诸鬼魅等皆不能害。若欲请梵王帝释四天王阎罗天子等。但诵此咒。随请必至。不敢前次。所有驱使随心皆得。此咒于南瞻部州有大势力。移须弥山竭大海水。咒干枯木能生花果。何况更能依法持诵。不转肉身得大神足往兜率天。若求长生及诸仙药。但依法诵咒。即得见观世音菩萨或金刚手菩萨授与神仙妙药。随取食之。即成仙道。得延寿命。齐于日月。证菩萨位。若依法诵满一百万遍。便得往诣十方净土。历事诸佛。普闻妙法。得证菩提。龙树菩萨以偈赞曰。准提功德聚。寂静心常诵。一切诸大难。无能侵是人。天上及人间。受福如佛等。遇此如意珠。定获无等等。

　　唵部林

　　是一字大轮咒。亦名末法中一字心咒。此咒于末法时。法欲灭时。有大势力能于世间作大利益。能护如来一切法藏。能降伏一切八部之众。能摧世间一切恶咒。是一切诸佛之顶。文殊菩萨之心。能施一切众生无畏。能与一切众生快乐。凡有修持。随意得果。同如意珠。能满一切之愿。若诵此咒。于四方面五百驿内。诸恶鬼神皆自驰散。诸恶星曜及诸天魔不敢侵近。若持诵余一切真言。恐不成就。即用此咒共余真言一处同诵。决定成就。若不成就及无现验。其咒神等即当头破七分。是知此咒能助一切真言疾得成就。或别持此咒亦得。

　　唵呼噜呼噜社野穆契莎诃

　　是圆满补阙真言。所以补诸咒之阙失而获圆满之全功也。凡持诸真言者。如有手印不次第存想。不专注诵持有断续等过。一念此咒。皆有功无罪。故编附于后。以为准提咒一助焉(此咒原不属准提。自他咒采入。故云编附)。

　　若能如法诵咒。即有一切善神龙王金刚密迹常随卫护不离其侧。如护眼睛。如护己命。

　　设有众生于散乱心口持神咒。常有无量金刚藏王菩萨种族眷属昼夜常随侍卫。此人纵令魔王求其方便。终不可得。诸小鬼神去此善人十由旬外。若魔眷属欲来侵扰是善人者。诸金刚众以宝杵碎其首犹如微尘。恒令此人所作如愿(心未开悟。自有散乱处。即散乱持咒。尚有如是功用也。况不散乱者乎)。

　　若亡人广造恶业死堕三涂。真言行者即称亡人名字。专心诵咒。亡者应时得离恶趣生于天上(若亡人未造恶业者。其得咒力生天更无疑也。凡仁孝慈悲之士更当留意于此)。

　　依余门成佛。如乘羊马行千里程经久方到。依陀罗尼门成佛。如乘神通行千里程。举意便到。所至处虽无异。所乘法有迟疾也。

　　持诵咒者一切所求皆得果遂。惟除于咒生疑(不深信者其持咒必无验。勿讶咒之罔功也)。

　　以上说咒功用。

　　每日持诵须要定其时分。若一时持。定早晨。二时持。加黄昏。三昧持。加正午。若务忙者不拘时分。有暇则持(若日间有事者从夜间持之。若奔走不给者。凡应事接物皆散持之。○散持谓不结印。不记数。不对镜。不观想)。

　　持诵有五种随根所乐。一瑜伽持。想自心如一月轮湛然清净。内外分明。以九圣梵字布心月中。oṃ 唵字居中。ca 折le 隶cu 主le 隶co 准nda 提svā 娑婆hā 诃字从前右旋。次第周布轮缘(去声)。终而复始。二出入息持。谓出入息中想有九圣梵字。息出字出。息入字入。字字朗然。如贯明珠不得间断。三金刚持。唇齿不动。舌不至㗁。但口中微动。四微声持。但令自耳闻之。不缓不急。字字须得分明称之。五高声持。令他闻之。亦得灭罪。

　　复有二种持诵。一无数持。谓不持珠。定数常无间断。二有数持。谓掐数珠。每日须限定其数。不得阙少。(倘有要事阻碍。阙少其数。事已必须补还。或限数简易。不过三五百。或一二百。每日宁过其数。不至阙少亦得)。

　　上根持须得三密相应。一身密结印。二语密诵咒。三意密。或想真言梵字。或缘持诵之声。或想准提菩萨。或想菩萨手中所执杵瓶花果等物。若用三密为门。不须经历劫数具修诸行。只于此生足满诸波罗蜜。

　　行者不须苦节劳形。恐心神散乱。于行住坐卧四威仪中。皆得三密修习。于见闻觉知。惟观a 阿字。要在勤䇿身心不令懈怠。欲近成就时。必有种种障起。应作息灾降伏等法。随行者性根差别。于其中间必获三昧现前。即于定中见无数佛会。闻妙法音。证得十地菩萨之位。

　　若人紧切持诵时。或逢种种魔障。或忽然怕怖。或舌难持诵。或身心不安。或多嗔多睡。或见诸异相。或于咒反生疑心不欲持诵等(云云)。若对治者应观梵书ra 啰字。或观raṃ 㘕字。或观a 阿字等。但随观一字。彼境界自然消灭。若分别心多。当观ṣa 洒字。即成无分别。若著有心多。应观haṃ 含字。即因缘法本空也。○此上且约一途而说。若实言之。随一字一切处皆得用之。谓一字实具一切字。一切功用。是一切佛菩萨也。

　　真言行者用功持诵。或梦见诸佛菩萨圣僧天女。或梦见自身腾空自在。或渡大海。或浮江河。或上楼台高树。或登白山。或乘狮子白马白象。或梦见好花果。或梦见着黄衣白衣沙门。或吃白物吐黑物。或吞日月等。即是无始罪灭之相。或正持咒时。见诸𤳖光明。或见空中遍地奇特之花。或见诸佛菩萨圣僧天仙等。或见诸佛净土。或自游佛国。亲承供养。或见灯光高一二尺。乃至一丈。或无火。炉中自有烟起。或见佛像幡盖自动。或闻诸佛菩萨种种美声。或觉自身巍巍高大。或齿落重生。或发白返黑。或身润白不生蚤虱。或贪嗔痴心自然消灭。或总持不忘一字能演多义。或智慧顿生自然通晓一切经律论。或一切三昧法门自然现前。或福德顿高四众归仰等(云云)。若逢如上之事。但见福慧增长近成就相。莫生疑惑之心。勿起取舍之念。应观所逢境界皆是a 阿字。或raṃ 㘕字等。或想皆如梦幻。或想皆是法界一心。若得逢如是应验。更须䇿发三业。加功持诵。不得宣说咒中境界。炫买与人。惟同道者不为名利敬赞方得说之。○此上所说正持咒时。见诸𤳖光明等事。皆是经文今有闲僧儒士泛参禅理者。阙见相以为妖异。此则非但毁谤最上乘教。亦是舍相取性之邪见也。不知其相本来自性耳。

　　以上说持咒工夫。

　　咒为如来密教。惟佛与佛不言而喻。即因位菩萨亦不能知其微旨也。况(挺)世间凡夫又何能取而说之也。然咒不可说而咒之功用与持咒之功夫则可说也。苟能从功夫而获功用。精进不已。亦将超因位菩萨而上之。则凡不可说者而皆为可说者矣。

　　佛弟子施(尧挺)谨述

　　此咒文所在。必有天龙八部拥护。最为灵应。即不能持诵者。亦当虔心奉祀。与家中佛神供养一处。获福无量。切不可混置。亵慢自取罪过。敬之。敬之。

　　福省南台后洲准提堂藏板
