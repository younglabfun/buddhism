卍新纂续藏经第 59 册 No. 1087 略授三归五八戒并菩萨戒


　　No. 1087

　　略授三归五八戒并菩萨戒

　　安国寺沙门　澄照　赞

　　夫戒法者乃是成佛之源证圣之本七支若不清净三昧无由现前故和四果因此而生十地假兹方克斯则万行之根本也千佛之𨊲辙也既善从戒起果籍同成授者必须令合法式或称说相为羯磨或目翻邪为得戒或文增罔据或句减无𠗦此乃徒设劬劳不发戒品故梵网经云则为自欺诳亦诳他人能授者既获轻垢之𠎝所受者何缘得清净之戒今依圣教略集轨仪总作八门以成次第。第一说受由序第二请圣证明第三翻邪归依第四忏除往业第五说法开悟第六正发律仪第七示相护持第八发愿回向

　　第一由序者

　　惟我释迦慈父垂本愿而现娑婆以大悲心演尸罗而济恶趣戒者是成佛之本受者须有信心若也不起信心戒品无由得发然信不同有其两种一者正信二者邪信邪信者何如信无想天处非非想处是真涅槃方尼揵陀若提子等可归依境如此见者名为邪信正信者可知三乘菩提是真解脱三宝胜境是可归依无上福田真能拔济如此见者名为正信然此信心如水精珠能清浊水信心若发疑惑尘垢应念消除内心澄彻堪受如来清净戒品故贤愚经云我观诸众生喻若坑中狗我欲将手拔还来咬我手(已上经文如来以教为手众生以信为手)狗坠深坈之内欲反起毒心斯则自丧己身无由得出如来悲愿力垂教拔济有情不能发起信心反乃生其毁谤此则长沦生死无有解脱之期是故劝汝诸人令于三宝生信汝等尽能发心不(如为一人应云是故我今劝汝令于三宝生信汝今能发净信心否能者答言能次语云)汝等既能发净信心是则堪受如来净戒所以要须受佛戒者萨遮尼揵子经云若不受佛戒野干之身尚不可得何况人身以是义故诸修行人要先受戒籍此为本众行方生近感人天远获是果故遗教经云若无净戒诸善功德不可得生以是当知戒为第一戒有多种浅深不同今将授者是近事五戒(梵云邬婆素迦唐言近事男梵云邬婆斯迦唐云近事女亲近承事佛法僧故旧云优婆塞此云清信男等谓能起清净信心故也)然此五戒是人身戒若能持者不失人身乃至修行得成佛果故华严经云戒是无上菩提本应当具足持净戒若人能持是净戒是则如来所赞叹又萨婆多论第七云我于无量劫中修菩萨行今得成佛心能解波罗提木叉以授众生波罗提木叉者非世间法是背离世俗向涅槃门斯即戒如脚是能涉长衢又若浮囊能超苦海亦如关键不失内财譬若垣墙防其外贼戒之功德其大矣哉随分赞扬相乃如是。

　　第二请证明者

　　夫欲受戒者先须稽首请三宝以作证明各各䠒跪合掌自称己名随贫道请云弟子某甲稽首奉请十方诸佛诸大菩萨罗汉圣僧天龙八部护法善神业道冥宦罪福童子有天眼耳他心通者见闻知请起大慈悲降临道场证明弟子回邪入正归佛法僧忏洗罪𠎝受佛禁戒惟愿三宝慈悲证明敬礼常住三宝(如是三说复语云)汝善男子善女人等(或唯男唯女随称若一人须除等字)如是至诚三请诸佛菩萨不舍本愿必降道场我辈肉眼凡夫不能得见各各起殷重心普礼诸佛圣众三拜。

　　第三翻邪

　　(应语彼云)贤圣已集为汝证明汝等应当对三宝前立誓要期永舍邪魔及诸外道归依三宝发正信心为佛弟子更不退转能持不(能者答能复语云)汝等当知夫欲绝妄求真标心累外必须仗托三宝以作津梁则能越生死之爱河登涅槃之彼岸故多论第七云譬如有人有罪畏故投向异国以求救护彼王语云汝求无畏莫出我境莫违我教必相救护众生亦尔系属于魔有生死过患归向三宝以求护若能诚心反无异向则魔邪恶无如之何(已上论文魔则他化天主统摄欲界五趣入欲舍邪须归三宝仗三宝力出魔境界若起一念邪心即出三宝境界若［起］一支戒即违三宝言教三宝虽悲则不救护)以是义故劝汝归依各各䠒跪合掌自称己名随贫道说云我某甲归依于佛两足中尊归依于法离欲中尊归依于僧诸众中尊如来至真等正觉是我大师我今归依更不归余邪魔外道惟愿三宝慈悲摄受(如是三说敬礼三宝礼已语云此是三归更有三竟汝一心受)我某甲归依于佛两足尊竟归依于法离欲尊竟归依于僧众中尊竟从今已后称佛为师更不归余邪魔外道惟愿三宝慈悲摄受(如是三说已敬礼常住三宝此三归词句依最胜无比经如来已下古来准十戒三归义加此语既是翻邪理应语云更不归余邪魔外道等次应语云也)汝等向所受者是翻邪三归未发戒品所以名翻邪者为诸有情怖畏所逼意欲求脱不知正路妄归山林树神于制多园菀星辰日月外道天魔此等非胜福田不能拔济故俱舍论云此归依非胜此归依非尊不由此归依能解脱众苦今以殷重净心归依三宝显归究竟是胜福田能拔有情令离生死故俱舍论云此归依最胜此归依最尊必由此归依能解脱众苦以是舍邪归正故翻邪三归劫劫生生永离邪魔为佛弟子是不示(彼答云是复应语云)汝等若是佛弟子者我今问汝随我答(自下问答依优婆塞经应云)若归依佛已宁舍身命终不归于自在天等能持不(彼答言能以外道执自在天为佛立像供养)若归依法已宁舍身命终不依于外道典籍能持不(彼答云能)若归僧已宁舍身命终不依于外道邪众能持不(答云能复应赞云)善哉善哉真是佛子从佛口生从法化生得佛法分大须庆幸各各生欢喜心普礼三宝三拜(准最胜无比经若人供养三千世界满中诸佛如稻麻等满三万岁所获福德比前归依百千万分不及一又准经说三归各有三善神守护也)。

　　第四忏除

　　(应语彼云)汝等当知凡欲受佛戒者必须忏恶业悔谢往𠎝洗涤身心皎然无累方堪纳受清净尸罗所以然者譬如世间上馔不可置于弊器之中出世尸罗岂得授于有过身内故经云凡夫之人举足动步无非是罪然所造罪虽谢于往为因成就必招苦果今须于恶生厌深责前𠎝于善生欣求永断后犯志诚殷祷是罪皆除率尔轻浮业终难灭然罪无定性从缘而生从缘而灭从缘生者即是昔日遇恶知识染心造罪从缘灭者即是今日遇善知识洗心忏悔然罪累众多率陈难尽举要而言不出十恶谓身有三非语有四过意有三恶合成十业此是根本余是枝条但伐根本枝条自谢各各䠒跪虔诚合掌自称己名随贫道说弟子某甲自从无始旷大劫来至于今生始从今生至于今日于其中间随逐恶缘纵身语意广造诸罪身业不善行杀盗淫语业不善绮言妄语恶口两舌意业不善贪瞋邪见或饮酒食肉餐啖荤辛毁戒破斋无惭无愧不孝父母不敬师长或作五逆犯四重禁谤方等经破塔坏寺侵损常住污秽伽蓝自作教他见作随喜如是等罪无量无边种类众多率陈难尽若不忏悔由此恶业于当来世必堕三涂弟子今日生惭愧心生恐怖心对三宝前发露忏悔永断相续不更敢犯所有诸罪愿皆消灭(如是三说敬礼常住三宝复语云)愿罪消灭菩提牙生(复更语云)如是志诚三遍忏悔所有诸罪悉皆灭尽身心清净堪受如来清净戒品知不知(彼答云知)欢喜不欢喜(彼答云欢喜师应语云)汝等若欢喜者礼谢三宝。

　　第五说法

　　(师应语云)汝既身心清净堪受近事五种学处然此五戒是在家戒若出家已则须受沙弥十戒年满廿则须受比丘具戒(若是女语云若出家已则须受沙弥尼十戒年至十八则须受式叉六法满廿则须受尼大戒)所以然者如人入海从浅至深入佛法海亦复如是若不尔者则失入法次第不合轨仪又以众生得道时异故设三品渐次而受故优婆塞戒经云是戒能为沙弥十戒大比丘戒及菩萨戒乃至阿耨菩提而作根本志心受持优婆塞戒则能获得如是等戒无量利益若有毁破如是戒者则于无量世中处三恶道受大苦恼(已上经文)既知损益理殊浮沉事别若欲弃损就益必须专意受持汝等尽能志心受不(彼答云能复语云)汝等当知戒是有为不能自起假因缘力方乃发生其缘者何则三归教法能授戒师要师秉法方得戒故其因者何即是汝等求受戒心要有方便乃得戒然求戒心有其九品必须发起上上品心若上上品心者总有七种我今问汝随我问答(问云)第一于戒起殷重心能持不(被答云能)第二誓断一切恶能持不(答能)第三誓修一切善能不(答能)第四誓求无上菩提能不(答能)第五誓度一切众生能不(答能)第六专心护持求不毁犯能持不(答能)第七一心承受更不异缘能不(答能已上五问广略随时也)。

　　第六正发律仪

　　(师应语云)汝等既能发此上上品心必当受得上上品戒发在三归言下三归三竟六遍满足便得律仪向前三归但是翻邪不发戒品遍通五道与授皆成今三归亲能发戒唯局人中不沾余趣就就人趣内除北俱卢洲唯三天下人得受此戒就三洲人身须具足若男若女皆得律仪或盲聋喑哑黄门二形诸根不具亦不得戒既知此戒得缘难遇必假从师无容自受吾虽崇德滥为师范责法重人事须礼请(敬礼三拜䠒跪请云)大德一心念我某甲今请大德为五戒阿阇梨愿大德为我作五戒阿阇梨我依大德故得受近事戒慈愍故(如是三说准佛阿毗昙十戒又例彼请也师应答云可尔复应语彼云［也］)汝等既知五戒发在三归言下我今为汝秉此教汝等各称己名䠒跪合掌随我语说分明领受勿前勿俱傥若错乱戒品不发(如是语已方与受云)我某甲归依于佛两足中尊归依于法离欲中尊归依于僧诸众中尊我受五戒尽形律仪愿尊忆持慈悲护念(如是三说遍遍皆须分折告示又应语云此三归三遍了更三竟三遍在汝可一心须受语已教云)我某甲归依于佛两足尊竟归依于法离欲尊竟归依于僧众中尊竟我受五戒尽形律仪愿尊忆持慈悲护念(如是三说亦须遍遍警䇿分折告示说两遍了语云更一遍在正是得戒时汝等一心承受说第三遍了语云汝已得戒此三归词句亦依最胜无比经我受已下依俱舍论云自称我是邬婆素迦愿尊忆持慈悲护念尔时便发五戒律仪已上论文要加此语方乃得戒陈翻邪故师复语云)如是三归三竟六法满足近事五戒已注汝身知不知(彼答云知师复问云)欢喜不欢喜(彼答云欢喜师应语云)汝于过去曾种善根今生方得佛戒沾身若无宿善不可值遇汝等各须深自庆幸礼谢三宝(准最无比经受五戒功德比前受三归次十善次八戒所获功德百分千分万分亿分乃至邬波尼杀昙分不及其一又准经五戒各有五神护)。

　　第七示相护持

　　(师应语云)汝虽得戒未识戒相若不识相恐汝遇缘毁犯佛戒我当为汝说五戒问汝能持不则须答言能(语已说云)善男子谛听如来至真等正觉说近事五戒法(此总标来听准律中具戒文若善女人或众同受离合随时自下别列及结准律中受十戒文)尽形寿不杀生是近事戒能持不(答能)尽形寿不偷盗是近事戒能持不(答能)尽形寿不邪淫是近事戒能持不(答言能言邪者总有五义一非境是他妻妾二非道设是已妻口及余道三非时乳儿时受斋时怀胎时四非处佛像殿塔伽蓝及露处五非量一夜不过五度复须避三明六暗三明者日月灯火暗者即六斋夜也)尽形寿不妄语是近事戒能持不(答能)尽形寿不饮酒是近事戒能持不(答言能总结云)此是近事五戒尽形寿不得犯能持不(答能)。

　　发愿回向第八

　　(师应语云)汝等戒体已得戒相已识必须精持勿令毁缺然此戒前四是性后一是遮若于前四性重戒中随犯一事必边罪人内教不收弃之法外设纵发心再受五戒唐劳设法戒必不发或若出家求受十戒及具足戒普皆不发必彰戒难既知如此努力坚持汝当供养三宝勤修福业孝顺父母善事师长承受教法不得违(此结劝词句梵网经及四分律随义安立也)䠒跪合掌回向发愿弟子某甲等所有听闻正法生净信心稽请圣贤归依三宝忏除罪垢受佛尸罗功德无边尘沙难算总将回施法界众生愿皆离苦得安稳乐舍邪归正发菩提心行菩萨道求不退转于当来世一时成佛(故维摩经云富有七财宝教授以资自加行所说修行回向为大利)。

　　次明授八戒法(法事次第八门准前)

　　说受由序第一

　　若夫绳墨是匠人之宏规斤斧由兹运作净戒是行者之根本定慧从兹发生则知三乘圣道籍此为因八辈真僧由斯证果故遗教经云依因此故得生诸禅定及灭苦智慧(已上经文)既知戒是众行之本受者须有信心若也不起信心戒品无由得发故智度论云如经说信为手如人有手入宝山中自在取宝有信亦如是入佛法无漏根力觉道禅定宝山中自在所取如无手人入宝山中不能有所取无信亦如是入佛法宝山中都无所得又云信是道源功德母出生一切诸善法长养无上菩提树(已上论文)由此五根五力以信为初七圣财中用信为首汝等今于三世因果三宝福田深生净信能持不(能者答言能［师］)汝等既能发净信心是则堪受如来净戒戒是何义今汝受持梵曰尸罗唐言净戒戒则能防身语不造七非净则洗涤尘劳不起三毒故阿难言世尊为欲调伏贪嗔恚愚令尽故与诸弟子制戒是知心猿荡逸意马[言*寅]疏要假衔锁方能控御故五分戒云心马驰恶道放逸难禁制佛说忉戒行亦如利辔勒系心莫放逸由如猿猴着锁又智度论云恶病之中戒为良药大恐怖中戒为守护死暗冥中戒为明灯三恶道中戒为桥梁五怖海中戒为船筏如大乘律作如是言持戒净身口摄心正忆念多闻生实智斯由戒为本戒为清凉池澡浴诸热恼戒为究竟伴能过险恶道戒为妙楼阁圣者之所游戒为法城堑能遮烦恼贼戒为勇猛将能破魔军众戒为如意珠能与商人宝持戒为平地坐禅为窟宅说法得成佛斯由戒为本(已上论文)是知德广难思功深叵测我今以此殊胜戒法授与汝等好不好(彼答云好又应问云)愿受不愿受(答云欲受师应间云)若愿受者敬礼常住三宝。

　　第二请圣证明

　　(轨则如前五戒中说但末后结云弟子今日舍邪归正忏洗罪𠎝求受)如来八关斋戒惟愿三宝等。

　　第三

　　(师应语云)汝等当知凡欲受戒者必须归依三宝净治三业所以然者缘身是凡夫流浪日久烦恼病重生死海仗三宝威神除三毒重病托三宝之势力出三有苦海斯则佛号良医法称妙药僧为看病者能除众生烦恼病故又佛喻船师法如舟楫僧为棹者能运众生出苦海故以有是益令汝归依䠒跪合掌随贫道说(词句问答等如前五戒文说)。

　　第四忏除往业

　　(词句亦如前说)。

　　第五说法开导

　　(师应语云)汝等垢累已除身器清净堪受如来清净戒品或有多种不可具除今将受者是八关斋戒如世间人开闭门户不令贼入今以斋戒开闭诸根不令入亦复如是然此八戒名近住戒(梵曰邬［波婆娑］唐云近住)以一日一夜全修梵行亲近出家人住故名近住又以时促亦名近住复名长养长养薄少善根人故佛知彼人善根浅薄不能长时净修梵行且令一日一夜随佛出家使其善根渐渐增长故俱舍论引经颂云由此能长养自他善净心是故薄伽梵说此名长养(已上论文)所以八戒唯一昼夜以受戒时分唯有二种一约昼夜以明暗更迭易了知故二约尽形以寿命限齐易了知故由此俱舍业品颂云近住于晨旦下座从师受随教说具支离严饰昼夜又无量寿观经云日日如是授王八戒以此证知唯一昼夜此八关斋或是人中出家功德戒若能持者不失人身童子出家绍三宝种乃至修学得三菩提故俱舍论云然此八戒虽一昼夜所获功德无量无边受之不易假使阎浮提王所有珍宝欲以其价十六分中不及其一百分千分乃至邬波煞昙分亦不及一又婆娑论云帝释闻说近住功德殊胜便以伽陀而赞曰六斋神足日奉持八戒斋彼功德殊胜则为与我等佛便诃云告苾刍众此天帝释所说伽陀违于道理若阿罗汉可作此说所以者何天帝具缚未得解脱如何说言受持此戒所获功德而与我等天帝功德唯感天帝受八戒证三菩提故不应言但与我等(已上于文若一一广说持破果报恐此文繁复当别说)则知功深若海德重如山我今以此胜妙功德授与汝等欢喜不欢喜(彼答欢喜师语复云)至心受能持不(彼应答能师应语云)能者敬礼常住三宝(第五明了)。

　　正发律仪第六

　　(师应语云)汝等当知此八关斋戒发在三归言下三归三竟六遍满足便即得戒各各䠒跪合掌自称己名随贫道语一心承受慎勿散乱(诫已授云)我某甲归依于佛两足中尊归依于法离中尊归依于僧诸众中尊我受八戒日夜律仪愿尊忆持慈悲护念(如是三说遍遍皆须警䇿师应语云此是三归更有三竟即便得戒汝一心受也)我某甲归依于佛两足尊竟归依于法离欲中尊竟归依于僧众中尊竟我受八戒日夜律仪愿尊忆持慈悲护念(如是三说亦遍遍警䇿说两遍已语云此第三遍正发戒时汝一心领受说已语云汝已得戒了复应语云)如是三归三竟六遍满足八关斋戒已注汝身知不知(答云知又问云)欢喜不欢喜(答云欢喜复师语云)由汝宿善深厚得遇佛法感此八关斋戒注汝身中汝等各各合掌敬礼常住三宝。

　　第七示相护持

　　(师应语云)汝戒体已得戒相未知若不识相恐遇缘毁犯我今为汝说八戒相汝一心听受问汝能不答我言能(告已语云)一日一夜不杀生是近住戒能持不答云能一日一夜不偷盗是近住戒能持不(答云能)一日一夜不淫欲是近住戒能持不(答能象牙玳琩帖镂等床九尺一丈高广之者此皆长慢增憍判之不许上师僧父母所居之床座纵使狭小亦不得上以是尊人所不合［陛］座故也)一日一夜不得过中食是近住戒能持不(答云能若依有宗前涂佩哥观合为第六高床第七过中第八此一是斋亦是斋支余七是支而非斋依法密部六七不合都有九事则前八是戒后一是斋今依法密以同十戒故次结云)此之八事前六是戒后一是斋此是近住八关斋戒始从今晨至明清旦一日一夜不得犯能持不(答云能)。

　　第八发愿回向

　　(法式同前上来八戒了)。

　　别出广陈损益(善恶因果义数而立也)言八关者斯则关八恶门开八善户得八自在游八正路八恶者何煞生有斩身之病偷盗有贫苦之殃淫欲有铜柱铁床之忧妄语有㧞苦耕犁之患饮酒感愚痴之果食肉为病患之因花鬘庄饰涂莹香油增长欲心障生净土歌儛倡妓故往听观纵荡身心丧失善利高床广座益我慢心过中啖食生饿鬼道大师慈愍施设戒关关彼八门不令恶入由斯义故标以关名(若与受五戒者借此语用亦得应云关五恶门关五善户得五神通永超五趣五恶者何当次第为说)八善者何不杀有长命之果当证金刚不坏之身不盗为富乐之因必得财盈宝满不淫有清净之报永离胞胎实语不诳有情果位成谛远酒感有智之果断肉得无病之因若能不涂饰脂粉不戴佩花璎当得相好严容尘水不着见者恭敬闻者发心若舍离歌舞不住观听当得殊胜威仪梵音深妙若不处高床广座谦下卑恭当感师子之床金刚宝座过中不食知足行成后世余粮常餐法喜既知恶招苦果善是乐因汝等必须断恶修善发殷重心求受如来八关斋戒能不能。

　　别出广示戒相(依长爪梵志经)

　　善男子等谛听(女人随称)诸佛世尊从初发心乃至成佛于其中间常行慈悲种种方便救护众生终不起心而行杀害由不杀故今得成佛遂感金刚不坏坚固法身常住慧命无有穷尽汝等凡夫(若一人云汝是凡夫)具足烦恼未能如佛长劫修行且一日一夜随佛出家为我如来八戒弟子从今清旦受持如来第一净戒不杀生能持不(答云能)善男子等谛听诸佛世尊初发心乃至成佛于其中间常行饶益种种财宝惠施众生终不起心而盗窃由不盗故今得成佛遂感手指纤长网缦之相七圣财宝受用无穷汝等凡夫具足烦恼未能如佛长劫修行且一日一夜随佛出家为我如来八戒弟子从今清朝至明清朝受持如来第二净戒不偷盗能持不(答云能)善男子等谛听诸佛世尊从初发心乃至成佛于其中间常修梵行男女色相尚不眼观何况起心而行淫欲我佛世尊由不淫欲故今得成佛遂感诸根圆满色力具足马王藏相庄严法身汝等凡夫具足烦恼未能如佛长劫修行且一日一夜随佛出家为我如来八戒弟子从今清朝至明清朝受持如来第三净戒不淫欲能持不(答云能)善男子等谛听诸佛世尊从初发心乃至成佛于其中间常修实语终不虚妄诳惑众生由不妄语今得成佛遂感广长舌相自覆面轮乃至展转上至梵世傍亘大千为真语者为实语者为如语者不诳语者不异语者所言诚谛闻皆信受汝等凡夫具足烦恼未能如佛长劫修行且一日一夜随佛出家为我如来八戒弟子从今清朝至明清朝受持如来第四净戒不妄语能持不(答云能)善男子等谛听诸佛世尊从初发心乃至成佛于其中间常修正慧终不饮酒故行放逸我佛世尊由不饮酒今得成佛遂感游行无畏如师子王智慧光明如日之照汝等凡夫具足烦恼未能如佛长劫修行且一日一夜随佛出家为我如来八戒弟子从今清朝至明清朝受持我如来第五净戒不饮酒能持不(答云能)善男子等谛听诸佛世尊从初发心乃至成佛于其中间常修质素终不涂营香油花璎庄饰歌儛倡伎故往视听我佛世尊由持是戒今得成佛遂感卅二相八十种好身如紫金色圆光一寻足蹈千轮胸题万字举体香洁尘水不着威仪殊胜梵音深妙汝等凡夫具足烦恼未能如佛长劫修行且一日一夜随佛出家为我如来八戒弟子从今清朝至明清朝受持如来第六净戒不涂饰香油戴佩花璎歌儛观听能持不(答云能)善男子等谛听诸佛世尊从初发心乃至成佛于其中间常修谦下卑恭终不贡高憍慢床广座曾未辄升尊长所居不敢辄坐由持是戒今得成佛遂感金刚宝座周百余步上穷地际下据金轮身登此座降魔成道汝等凡夫具足烦恼未能如佛长劫修行且一日一夜随佛出家为我如来八戒弟子从今清朝至明清朝受持如来第七净戒不发高床广坐能持不(答云能)善男子等谛听诸佛世尊从初发心乃至成佛于其中间修一食一座一团少欲知足终不贪嗜众味破斋夜食我佛世尊由持此戒今得成佛遂感齿白四十齐密白如珂雪取餐众味皆成甘露法喜为食禅悦为浆以自充之无饥渴想汝等凡夫具足烦恼未能如佛长劫修行且一日一夜随佛出家为我如来八戒弟子从今清朝至明清朝受持如来第八净戒不过中食能持不(答云能)。

　　略授菩萨戒

　　夫法体常凝假修而方有报身圆满必藉因而克成是以三僧企耶行菩萨道一百大劫修妙相因超十地而二障双除坐千花而四智齐证故得十方诸佛放光灌顶一念之顷成卢舍那应十地报身随二乘而现化质斯则七岁出家三十成道处金刚花王座号曰释迦牟尼于是初结木又心地标品创宣戒法梵网题经开菩提之正因涅槃之真路过去恒沙诸佛皆因此戒得成汝等若能受者当来悉得成佛故经云汝是当成佛我是已成佛常作如是信戒品已具足一切有心者皆应摄佛戒众生受佛戒即入诸佛位位同大觉已真是诸佛子又经欲受国王位时受转轮王位时百官受位时应先受菩萨戒一切鬼神救护王身百官之身诸佛欢喜又下文云若不受佛戒者生生不见三宝如木石无异名为外道邪见人辈畜生无异木头无异(已上经文)以是义故我今劝汝受菩萨戒汝等当知此菩萨戒于诸律仪㝡为殊胜无上第一不同二乘别解脱律仪且如八戒唯一昼夜明日清旦任运即舍岂得多时五戒十戒及具足戒但一形命终即舍后身宁有此菩萨戒一得在身直至菩提中间无舍既知此戒是成佛之因汝等必须发起殷重信心生难遇之想凡入佛法先须起信信是道源功德母汝等今须深信自身及一切有情皆有佛性深信自身及一切有情悉得菩提如是深信汝能发不(答云能复语云)汝等既能发此真净信心我当与汝受菩萨真净戒品夫欲受佛戒者先须启请三宝证明次受四不坏信法然后洗身心三聚净戒䠒跪合掌随吾说(词句可知启请已准佛藏经次［信］应受四不坏信应云)贤圣既集为汝证明汝当至心皈佛法僧及清净戒虔诚合掌随吾语说(授云)弟子某甲皈依佛不可坏皈依法不可坏皈依僧不可坏皈依正法戒不可坏(三说已复云)汝今既能皈依三宝及清净戒是真佛子佛境中乃至失命因缘誓不坏此信能持不(彼答云能次复语云)我已与汝授四不坏信竟次当与汝授三聚净戒凡受戒者先须悔除己业忏往𠎝身器皎然方堪进受譬如世间上馔不可置于弊器之中出世尸罗岂得授于有过身内(悔词可知次复语云)汝今既能忏洗罪𠎝身心清净堪受如来清净禁戒此名三聚净戒一摄律仪戒二摄善法戒三摄众生戒此三聚净戒所缘亦三第一缘一切恶以未受戒前不断诸恶遍一切境皆是罪缘今将受戒亦云心猒恶翻前罪处律仪备生然境虽多总束为二一者有情二者非情周遍十方无不得戒故俱舍论十五云无有不遍于诸有得律仪者以一切诸有情所住善意乐方得律仪异则不然以恶意乐不全息故又云若人不作五种定限方可受得别解脱律仪言五定者谓有情戒处时缘定(已上经文)言有情定者若念言于此有情我断诸恶于彼有情我不能断作此心者戒则不发言戒定者若作念言煞盗等戒我即能断妄语等戒我不能断作此心者戒亦不发言处定者若作念言于此国土多人识知我即能断于彼国土无人识知我不能断作此心者亦不得戒言时定者若作念言我三五年中即能断恶过是已后我不能断作此心者亦不得戒言缘定者若作念言我不遇缘即断恶若也遇缘逢恶入阵我即不能断作此心者亦不得戒是名五定汝等既知心有定限戒法不生今须将心普缘尽十方界情非情境誓断一切恶能持不(彼应答云能又应语云)汝等当知此断恶心即是摄律仪戒故瑜伽论第四十云律仪戒者谓菩萨所受七众别解脱律仪乃至广说准此先次第受七众律仪后方得受菩萨净戒又菩萨善戒经云菩萨摩诃萨成就善戒(摄律仪戒)成就善戒(摄善法戒)成就利益众生戒(摄众生戒)先当具足学优婆塞沙弥戒比丘戒若言不具优婆塞戒得沙弥戒无有是处不具沙弥戒得比丘戒亦无是处(女人亦说)不具如是三种戒者得菩萨戒亦无是处譬如重楼四级次第不由初级至第二级者无有是处不由二级至于三级不由三级至四级者亦无有是处若准梵网经文解语皆得故经云比丘比丘尼优婆塞优婆夷国王王子大臣百官庶民黄门淫男淫女奴婢八部鬼神畜生乃至变化人但解法师语尽受得戒皆名第一清净者又菩萨璎珞经云摄律仪戒者所谓十波罗蜜(谓布施等六方便力回颐)第二缘一切境修一切善谓三业勤修一切菩提资粮令使圆满假使三千大千世界劫火洞然于中若有微少善根菩萨发心当于此劫火之中修少善根汝等今时于佛所说三藏教法戒定慧等一切行门不惜身命尽当修学能持不(被答云能又应语云)汝若少分善作限定心不拟修者戒亦不发汝等当知此修善心不是摄善法戒因故瑜伽论云摄善法戒者谓诸菩萨受戒后所有一切为大菩提由身语意积集诸善总说名为摄善法戒乃至广说又菩萨璎珞经云摄善法戒者所谓八万四千法门第三缘一切有情起度脱心以慈悲喜舍誓救群品于怨亲境平等普济以佛世尊昔因地时发弘誓愿今得成佛广度有情汝等尽能发是心不(彼答云能次复语云)汝若下至于一有情作限定心不拟度者戒亦不发汝等当知此度众生心即是饶益有情戒故瑜伽论云饶益有情戒者当知此戒略有十一相何等十一谓诸菩萨于诸有情能引义利彼彼事业与作助伴于诸有情随所生起病等苦时瞻侍病者等亦作助伴乃至广说又菩萨璎珞经云摄众生戒者所谓慈悲喜舍(次总结云)此是三聚净戒所缘境想汝等当知欲受戒者先须请师故梵网经云请二师和尚阿阇梨(准此即是出家菩萨有德行者不简凡圣先请和上次请阇梨阇梨牒和上名入羯磨中受与彼戒若准普贤观经令请本师释迦牟尼佛为和上文殊菩萨为羯磨阿阇梨弥勒菩萨为教授阿阇梨十方诸佛为证戒师十方菩萨为同学伴侣时人共行词句可知今不依之所以者何以彼普贤观经是自誓受戒此是从师授与彼有异故梵网经云若千里内无能受戒师得佛菩萨形像前自誓受戒次复应语云)又弥勒菩萨所说受戒羯磨云若诸菩萨欲学菩萨三聚净戒或是在家或是出家先于无上正等菩提发愿已当访求同法菩萨已发大愿有智有力于语表义能授能开于如是等功德具足胜菩萨所先礼双足偏袒右肩膝轮据地合掌恭敬如是请言大德忆念我某甲于大德所乞受一切菩萨净戒唯愿须臾不辞劳倦慈愍听受如是三说(应持者等教请请法如上唯此教又准请一师此即亲发戒师亦不言请佛请师语云)可尔(次云)汝等当知若欲受菩萨戒者必须身无遮难若也身有遮难设受戒亦不生梵网经二师应问言汝有七遮罪不若现身有七遮师不应与受我今问汝汝随我问答若有言有若无言无(问云)汝不曾出佛血不汝不杀父不汝不杀母不汝不杀和上不汝不杀阿阇梨不汝不破羯磨转法轮僧不汝不杀圣人不(若言无有次应语云)汝等既能无遮难堪受菩萨戒凡欲受菩萨戒者先发菩提心次行菩萨行后方得受菩萨净戒若不尔戒品不生汝等尽能发菩提心不(若一人除等尽二字彼应答云能次复语云［也］)菩提心者四弘誓愿准前圣教先自发愿后方请师汝未知我今教汝䠒跪合掌随吾语说(教云)我某甲(俗人称弟子若出家称比丘等)众生无边誓愿度烦恼无尽誓愿断法门无量誓愿学无上菩提誓愿成(三说已次语云)汝已发菩提心次须行菩萨行者即六波罗蜜第一布施波罗蜜多然菩萨行施异于二乘见来乞者衣服饭食头目髓脑身肉手足国城妻子象马七珍奴俾㒒从随所须不生悭吝尽将施与若复有人从己求法以无染心随解为说虽行布施不求人天富乐果报普为法界有情回向无上菩提故金刚般若经云菩萨所作福德不应贪着如此布施汝能行不第二持戒亦异二乘声闻缘觉但禁身语不制心𠍴菩萨持戒起心故即犯涅槃经云若见男子女相随之时便起欲想虽不亲近是名破戒污辱梵行汝等尽不起心不第三忍辱假使有人以刀杖等解其支节不起一念瞋恚之心故般若经云如我昔为哥利王割截身体我于尔时无我无人相无众生相无受者相应生瞋恨(已上经文)汝等当知若起瞋心不名忍辱汝等尽能如是忍不第四精进谓昼夜六时䇿励三业勤修速进直至菩提于其中间不生疲倦如佛世尊于因地时日行遇见底沙如来坐宝龛中入火界定光明赫奕特异于常遂以无怠净心至诚瞻仰忘下一足经七昼夜以妙伽陀而赞彼佛由斯精进便超弥勒九劫于先证大菩提如是精进汝等能行不第五禅定摄心不乱湛然安静妄想不生汝能行不第六智慧了智一乘不起二相永除疑惑深达本源汝能行不(彼皆应答云能次复语云)汝等既能发菩提心行菩萨道即是菩萨我今问汝随我问答(问云)汝是菩萨不(彼答云是)发菩萨心未(答已发次语云)汝等今欲求无上等觉欲度一切无边苦者当于此戒作难遭心生希有想如病得医如饥思食等所以尔者为此戒是趣菩提之根本故华严经云戒是无上菩提本应当具足持净戒等既知如此我今为汝授诸菩萨一切净戒有三翻羯磨第三满足戒品即生汝须领受若不领受戒终不发汝须专思不得余思余想如是心心相次念念相续一心承受能不(彼答云能次依弥勒羯磨正与授戒应云)善男子谛听汝今欲于我所求受诸菩萨一切学处求诸菩萨一切净戒谓律仪戒摄善法戒饶益有情戒如是学处如是净戒过去一切菩萨已具未来一切菩萨当具现在一切菩萨今具于是学处于是净戒过去一切菩萨已学未来一切菩萨当学现在一切菩萨今学汝能受不(如是至三每遍皆须令彼谛听次依弥勒羯磨启告佛菩萨与作证明云)仰启十方无边无际诸世界中诸佛菩萨今于此间现有某甲菩萨于我某甲菩萨所乃至三说受菩萨戒我为作证唯愿十方无边无际诸世界中诸佛菩萨第一真圣于现不现一切时处一切有情皆现学者于此某甲受菩萨戒亦为作证(如是至三次应示相云)善男子谛听如来至真等正觉说菩萨十重波罗夷法若佛子犯一一波罗夷法非菩萨非佛弟子即失四十二贤圣法(已上来听总举准义加也下即依璎珞经下卷云佛告汝经无汝字义加)从今身至佛身尽未来际于其中间不得杀生(准梵网经应云一切有命者不得故杀也)若有犯者非菩萨行失四十二贤圣法不得犯能持不(彼答云能余亦尔)第二不得偷盗第三不得淫欲第四不得妄语第五不得沽酒第六不得说在家菩萨出家菩萨比丘比丘尼罪过第七不得自赞毁他第八不得悭贪吝财第九不得嗔情非情第十不得毁谤三宝(一一如初次结云)此是菩萨十重波罗夷法乃至成佛不得犯能持不(彼答云能次复语云)四十八轻广如经说乃至成佛尽持不得犯能不(彼答云能次劝修云)汝已得戒竟法事成就众行满足汝当善受教法劝化作福治塔供养众僧孝顺父母恭敬师长和上阿阇梨如法教来不应违逆汝应诵十重四十八轻戒依之修行得无上果此三聚净戒能修行者感佛三身成佛三德谓律仪戒感佛法身成就断德摄善法戒感佛报身成就智德饶益有情戒感佛化身成就恩德既知利益广大必须精勤护持乃不得犯如微尘许何况具犯十戒若有犯者不得现身发菩提心亦失国王位亦失转轮王位亦失百官位亦失比丘比丘尼位亦失十发趣十长养十金刚十地佛性常住妙果一切皆失堕三恶道中二劫三劫不闻父母三宝名字以是不应一一犯余未知者当问和上阇梨及同学戒者各各虔诚回向发愿(如常可知)问受菩萨戒已若人来从乞头目手等若不与者即是犯戒若当与者未辨此心如何可得答若遇此缘应说偈向(出像法决疑经)我今初发心善根未成熟愿我即成熟后必当相与。

　　菩萨戒一卷

　　此受戒仪者是青龙寺法全大师分付珍传日本仍令抄出充流通本比丘深智写书比丘忍势勘比丘三惠装。

　　元庆五年九月廿八日　比丘□[王*　]记

　　延久五年正月十七日书持校勘了

　　康治元年六月一日以实相房御本写之良修记
