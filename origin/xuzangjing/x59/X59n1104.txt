卍新纂续藏经第 59 册 No. 1104 芝园遗编


　　芝苑遗编目录上卷戒体章持犯体章持犯句法章律宗要大小乘论始终戒要中卷授大乘菩萨戒仪剃发仪式受戒方便建明州开元寺戒坛誓文(并郑丞相跋)诫沙弥文下卷为蒋枢密开讲要义(请简诗附)为高丽僧统义天开讲要义上樝庵法师书南山律宗祖承图录南山律师撰长录(并跋)

　　目录(终)

　　No. 1104

　　芝苑遗编卷之上

　　余航郡沙门　元照

　　戒体章

　　熙宁三年。后安居日。释元照于南山祖师羯磨疏录出戒体章。頋眄先贤后进。议论递作。得失互见故。直叙大略云。

　　夫戒体者。律部之枢要。持犯之基本。返流之源始。发行之先导。但由诸教沉隐。道理渊邃。是以九代传教。间出英贤。虽各逞异途。而未闻旨决。逮于有唐。独我祖师。穷幽尽性。反覆前古。贬黜浮伪。剖判宗旨。斟酌义理。鼎示三宗。诚所谓会一化之教源。发群迷之慧日者也。然而圣师既往。文存理隐。故使任意私说殆六七家。各谓指南。宁知所适。既无是处。不益后来。例皆不引。此时子隆亦出章门。言依业疏三宗出体。尝考始末。得在破他。失于自解。今须破者。由名字相滥。诸宗义学。所惑当时故。略责四过。使是非区别。一大小混滥。二圆义偏乖。三妄分两体。四辄隐圣文。初．大小混滥者。彼谓四分假宗种子为体(增晖亦然。但取种子上功能为别)。且种子者。尚非经论权浅所谈。何况小乘律部耶。又。若谓假宗体是种子者。非色非心。又是何物耶。又。假宗既言种子。后立圆教。戒体何为耶。如此妄言。颠乱教旨。不可轻恕。二圆义偏乖者。圆者。融通贯摄。非异非偏义也。彼说圆教戒体。乃云。因作业种。熏本藏识。永为种子。此即戒体。不同假宗。外立种子也(假宗何曾言种子为体。又种子唯一。何言不同)。既曰不同。何名圆义。又云。自浅至深。三宗迭废。既容相废。可谓圆乎。今释圆义。与彼天别。如下可见。三妄分两体者。彼将圆教中文。自意强分作．无作二体。其妄又甚。且圆不分者。由融会假实。指破前二。即前之体是圆之体。故不可别分。彼不知此意。故多妄说。又自知不晓。乃云。然此戒体亦多议论。可以意通。不烦叙矣。用语验心。心亦可见。四辄隐圣文者。祖师疏文之立宗诠体。文义废立。靡不周备。而彼窃疏名目。少参自语。题为己立。匿圣之咎。何可胜言。其间妄说更多。且略提小耳。嗟呼。时变人浮。勤名惰学。欲其发晖教宗。规范来裔。百代无古者。吾不得见也。故使祖师遗训。戒体极谈。几于熄矣。犹赖垂文不坠。明若星日。贞如金玉。故幸得而闻也。是以专依疏本录出别行。犹痛未详故。略言其大要。初．多宗。作．无作体二。俱是名可知。二成宗。作戒色心为体。亦可知。无作以非色非心为体者。然非色非心止是摄法之聚名。实非体状。遂令历世妄说非一。今依疏文。即名考体。直是密谈善种。但以小宗未即径示。故外立名非色非心也。故疏云。考其业体。本由心生。还熏本心。有能有用。乃至云不知何目。强号非二。细详此文。未即言善种。而曰熏心有用。密谈之意。灼然可见。应知此即考出非色非心之体耳。子隆不知。便言四分种子为体。紊乱宗绪。深为不可。

　　问。此既密谈。显在何处。

　　答。如下圆教。岂非显也。

　　问。有人言四分戒体探入大乘。其义何耶。

　　答。教宗既曰分通谈体。何名探入。故知非也。三圆教者。略分四段。初．明圆义。谓融会前宗。的指实义。前宗两体。即善种子(揽本从末)。此善种子。即前二体(摄末归本)。是则约此圆谈。任名无在。故疏云。于此一法。三宗分别。故知分别有三。体实不二。余如下说。

　　问。若言体唯是一。分别有三者。则前二宗中但有虚名。竟无实体耶。

　　答。宗虽各计。体岂乖殊。由彼谓异。强构他名。应知多宗计种为色。成宗计种为非色心。但后圆教指出前二耳。故疏云。愚人谓异。就之起着等。更以喻陈。如世美玉。或人无知。谓玉为石。或名非石。未能显体。后人得实。指破前二。若无玉体。何有不识。喻今三宗相似法也。二正名者。已往诸师。或名思种。或名熏种。然思熏属作。种是无作。今召无作。何得相滥。或名种子者。种通善恶。是亦不然。今正此名。善种为体。故疏云。成善种子。此戒体也(言善则简恶。不言思熏则无滥也)。

　　问。何因缘故名为善种。

　　答。善则是法体。种是譬喻。谓尘沙戒法纳本藏识。续起随行。行能牵来果。犹如谷子投入田中。芽生苗长。结实成穗。相对无差。故得名也。三大小同异者。

　　问。此与菩萨戒体为同．为异。

　　答。体同缘异。言缘异者。大则三归．四弘．请师．问遮．三番羯磨．诸余法式。与今小宗两途迥别。言体同者。以缘为旁助。心是正因。缘疏因亲。体从因发。前既心发上品。故知今体即大乘。故涅槃中白四所受持。息世讥嫌。与性重无别。即同此意。

　　若尔。经论所说菩萨戒。心性为体。此则善种。何言体同。

　　答。彼经论中自分二体。一当体体。即是戒体。与今善种不殊。二所依体。如上所引。心性是也。然则心性但是戒体所依。实非戒体。故今不立也。

　　问。体若同者。持犯立忏诸余行相。如何分别。

　　答。体虽约圆。行必依受。既受从当教。故行相无差。如疏云。出家菩萨形位同诸声闻。又。释迦佛无菩萨僧。诸大菩萨入声闻僧。依夏次第。即其意也。

　　若尔。持犯既依教限。出体何必约圆。

　　答。体既多途。故须圆会。律仪不异。故得就宗。又。依教奉持。则受随相应。约圆开解。使域心于处。既开显大解。依小律仪即成大行。岂须弃舍。方曰大乎。故疏云。常思此行。即摄律仪等。深有意旨。不能繁述。

　　问。此与天台圆教。为同为异。

　　答。理同说异。何名理同。以下疏中。引法华文。用法华意。立此圆体。但彼教统摄。此局一事。将此入彼。即彼妙行之中戒圣行也。何名说异。今此为明戒体。直取佛意。融前二宗。自得此谈。非谓取彼。但名相滥。是故异也。四立圆教本意者。多．成谈体。并诸论师。各据教限。互计不同。考实求深。终非了义。然大圣示迹。专为一事。出家所怀。唯修出离。若不了斯戒体。纵令持护莹若明珠。不免轮回。还没生死。事既深大。是以吾祖大师。推佛本怀。穷出家意。跨入大乘位。立此圆教。直显实体。极接时机。欲使怀道者。识知本体。发起大行。不论凡小。径蹈大途。大慈深秘。于兹见矣。故下疏中。广有勉励。是故行人常思此行。即三聚戒。展转修显。果获三佛等。又云。今识前缘。终归大乘。故须域心于处矣。又云。何得不思。致亏发足。广如下说。上来括下大要。序冠于首。俾智者观序。则文无壅滞矣。存道同志。深须留意。诚谓出世要术。修行径道。平生大事。此何自轻。自非吾祖圣智。谁能显彰。而况祖师举唱之后。渐流于今。灭绝斯致。故使学戒律者。罔然无所适。甚可悲痛。是则隳摧昔妄。重扬圣言。实用益于后来。匪规名于当世。知吾祖之道者。或一二人。则其心有所寄也。深愿勇志研精。同谋荷赞。极深圣意。勿妄宣传。

　　戒体章(终)

　　持犯体章

　　将说所持犯体。大分为二。初叙昔传。次伸格义。所以然者。南山云。若不叙昔非。则不叙后说。理固然也。就初分三。一增辉二教。二后悟无作。三会正万境。初中又二。一因破体状两分。二正论所持犯体。且初．增辉云。能持犯以心为体。身口是状。所持犯以制听二教为体。事法是状。是则体状各别。名义乖矣。夫体者。物本之通名。状者。即体之相貌。非状无以彰其体。是故体状两标。名相双显。所显之物。本实无异。即体是状。即状是体。譬如人身。四肢为体。虽知其名。不委四肢相状如何。故知必应以两肱．两股。骨．血．皮．肉是其相状。是知体状是一。不可离也。要而言之。谓此中所明持犯体之相状。何必攻异。辄自区分。颇乖圣意。不足依也。

　　问。纵分体状。理有何失。

　　答。有二失也。一暗文。二迷义。何谓暗文。如钞文云。身口是具。又云。所对事法。何尝有言。此谓体状。又戒疏中言。体则不言状。言状则不言体。既文互举。则知体状不殊。此暗文也。云何迷义。且如彼云。小乘单心。不犯罪也。然则律虽不制单心。而不形身口。结远方便。大钞则身口业思。戒疏则重缘向念。若言能持犯以心为体。身口是状者。则远方便罪。体犯而状非犯矣。以非身口故。又忏吉罗。故犯对首。误犯责心。若言以心为体。身口是状者。则误犯吉罗。状犯而体非犯矣。以非心故。是知体状互阙。持犯义乖。此迷义也。近世学流。相沿未省。都无悛革。封怀守株。何可穷也。二正论所持犯体者。增辉云。若不约教。持犯难明。故以心为能。以教为所。

　　又自问曰。凡言所持犯境。一切皆是以受时起心遍于法界。受后森然万境。何事非持。今约二教为体。岂非局狭。

　　答。对境虽多。不离二教。摄之皆尽。以行人随中所对之境。不简情与非情．善恶事法。若非制作制止境。即是听作听止境。是知持犯不能自分。约其制听。方知分齐。二教既收万境。故以制听二教为体也(文竟)今详上义。因而误解。亦有所由。以见钞云。所持犯体。对制．听二教以明。而不知此标能摄之教。失究以明二字。故有斯立。今破云。且能所二字。乃诠显文义。区分彼此。使其易明故也。若云。万境虽多。不离二教。摄之皆尽。是则境为所摄。教为能摄。明知二教全乖所义。如何立为所持犯体邪。或曰。持心对教。以分能所。借令此说。且二教所诠。通该心想。如诸戒末。并明境想。想即是心。如一杀戒。心亦多种。或想差．心阙．疑心．息心等。并教所明。又如掘．坏等戒。故心明犯。制教所摄。误开不犯。听教所摄。二教既摄。持犯之心。则可以制．听二教。为所持犯体邪。如上所责。略知非相。不烦引也。二明后悟无作。就中又二。初．辨定。二正斥。且初。世有章文传云。增辉后悟。所持犯体。约文据理。谅非增辉真笔。盖后人出于自见。妄托增辉之名。欲诳后人信奉。世所谓狐假虎威之仪。诚其然也。二正斥。彼云。所持犯以四行无作为体。即是随中无作。与前无作戒体不别。亦属非色非心也(文竟)噫。吾祖去世将五百载。真味浇讹。有至斯甚者。固非先圣化缘不洽。盖后昆宿业所迷。竞规述作之名。罔着钓深之绩。致使寡知新学。取舍无从。或有滞理封文望风附势者。则曰。增辉僧录后悟。断无失矣。如斯颇众。何足与言。今略叙彼非。无宜固执。若如上引。以四行无作为体。与前戒体不别者。且四行之中。二持无作与受体无作俱是善法。纵汝所说。犹可为同。若两犯无作。体是不善。与彼受体。善恶历然。受体是善。两犯不善。云何妄云。四行无作。与受体无作不别邪。止用此求。不攻自破(会正云。后悟以四行为体。因有错破贵耳故也)。三会正万境者。此师立境为体。亦出增辉之义。故增辉云。万境虽多。不离二教。摄之皆尽。斯可知矣。

　　问。万境为体。于理如何。

　　答。万境为言。通及能所。如钞序云。持犯之境。境通内外。内谓行心之结业。外谓情事之顺违。内即能持。外即所持也。既云境通内外。是则能持亦得名境。故知境为所持犯体。名有滥于能持犯体也。又复钞文．戒疏明二种体都无万境之言。出自喉心。未足依据。更有诸滥。如下问答中对辨也。大科第二。伸格义。中分二。初．正明体状。二问答除疑。初中。今准祖师大钞．戒疏。始终详勘。定以二教所诠一切事法。为所持犯体。此正义也。言事．法者。各具善恶二种。一言善事者。即衣钵体量。善法者。即一切教行。良以凡情荡逸。不乐进修。是以大圣制令遵行。故令行者勤学奉持。名为顺教。即作持也。懈怠不为。是名违教。即止犯也。于此善事．善法。有顺．有违。故作持．止犯由之生也。二言恶事者。即淫．盗．杀．妄。言恶法者。即五邪．七非。良以凡心计着。障道之本。是故大圣制令不为。故令行者对治禁御。名为顺教。即止持也。恣情造境。是名违教。即作犯也。于此恶事．恶法。有顺．有违。故止持．作犯由之生也(此略举要。其余制听止作。钞．疏备矣)。今谓于上善恶事法。心起顺违。故有二持．两犯生焉。违顺之心。即能持犯体。善恶事法。即所持犯体。持犯既因事法而生。故今以一切事法为所持犯体。岂不然乎。然则世迷来久。信解难生。必凭圣言。可得依据。今试引之。戒疏．大钞皆约制．听二教。对明止作事法。为所持犯体。故钞云。所持犯者。对制．听二教以明。下云。所对事法。懈怠不学。既前云对二教以明。下云所对事法。是则约二教。对显一切事法。为所持犯体。断无惑矣。又钞序云。持犯之境。境通内外。内谓行心之结业(能持犯体)。外谓情事之顺违(所持犯体)。彼云情事。此云事法。文虽少异。理实大同。又戒疏云。持犯之生。皆从法起。违顺教相。故有犯持。据房为言。事法分二等。单言法者。文之略耳。故下接云。事法分二也。此诸明据。事法之体显矣。违顺之义彰矣。若谓不然。且持犯一篇七门诠解。何故独于体状门中。论止作事法邪。以此验诸。正义弥显。二问答中。

　　问。向斥诸师皆言无据。今立事法为体。疏．钞亦无的指之文。如何弹彼立此邪。

　　答。教旨极明。人情自昧。且如钞云。言所持犯者。对制．听二教以明。下云所对事法。又云对二教中事法两种。则知上标二教。即能对能明之教。下云所对事法。即所对所显之体也。由事法两种。二教统收。罄无不尽。若非二教。齐限莫分。是故先标二教而对显事法。故下文云。今分二教。摄法分齐也。上既云所持犯者。对二教以明。对明之物既是事法。是则事法为体。文理显然。云何妄云文无的指。

　　问。事法与境。克性为言。若为同．异。

　　答。彼立万境。谓淫则三道。盗则四主。触目现前。人心对望。名为境也。事法不尔。未必境现。但是二教所诠。若止若作。一切事法即是其体。莫非于此心起违顺。持犯斯作故。今立体与彼悬殊。可更思议。

　　问。纵云万境。理有何失。

　　答。举戒以说。境或有无。良难定指。自有无境而成犯者。如忽起淫心。犯重吉罗。若据此罪。但是心犯。不待境现。或有对境不成犯者。如诸戒开通中。或有缘故。虽对前境。不名为犯。如掘．坏等戒。可以类通。或有一犯缘多境。义互阙者。如大妄语。为前人是境。为口说是境。若云所说圣法是境。且身造口业。不假口言。得大重罪。则言非境也。若云前人是境。屏处说圣。亦得重吉。则人非境也。媒．房等戒。境亦难定。略提二三。趣知而已。具此诸异。境不可立。

　　问。若如上释。如诸戒后皆明境想。云何而言境不可立。

　　答。律教诠相。各有所明。岂得混然。雷同一用。由诸戒后。将心对论。假名作境。显持犯相。既约心对论。则知必待起心对治前境。始可名持。起心陵犯前境。始得名犯。应知心对境时。可名为境。故诸戒末。心境对谈。事法不尔。未持未犯居二教中。自名为体。犹虑未了。敢以喻陈。如世俗刑条在编册。但名刑法。其间不无假事显相(如今之事法是也)。必有民犯。随彼所对。约科治法(如上境义)。于此又知事法体通。万境局狭。何以故。由对境则体具。不对则体灭。可以明也。

　　问。万境为言。触途皆是。云何上云境是局狭。

　　答。为体是局。望时甚通。时由通故。又不可立。何谓时通。如佛未出世。虽有万境。未有持犯。故出世已。最初行非。不名犯戒。是知万境持犯不生。由佛制后。事法显彰。方有持犯。又作持中。一切善法。佛未制前。无违教过。亦由制后。持犯始生。岂非万境通漫邪。是则事法为所持犯体。于兹又明。

　　或救会正者问曰。会正万境。与今事法。体无有异。但将境名。召事法耳。

　　答。祖师明指事法。何得辄自改张。况事法万境。名体天别。如上分析。安可滥同。彼又曰。境召事法。正符钞文。事法为体。义亦无爽。答。会正记中。科判已乖。若作此救。扬其丑耳。彼将体状一门。大分为二。一彼言能持下。直至摄生义足以来。科云明能所二种体状。二从今分二教下。直至末文。科云辨二种相摄分齐。明知彼认摄生义足已前。立二种体状已。竟与下相摄分齐一科。都不相涉。且今分二教下。正明事法。则合科于所持犯体中。彼即科绝。验知会正不认下科事法是体也。据此以求。不可迂救。

　　问。若以事法为体者。既涉二教。与彼增辉若为取别。

　　答。制听即能摄之教。事法即所摄之体。然增辉认能为体。与今令异。故彼文云。所持犯以制听二教为体也。然此二教非即是体。具如上斥。今则不尔。以二教中所摄事法。为所持犯体。能所区别。宁复致疑。

　　持犯体章(终)

　　持犯句法章

　　夫一大律藏所论。其持犯二字云耳。苟不精之。其犹网不得其纲。裘不得其领也。吾祖南山澄照大师。其提纲振领者也。于是删补事钞次十五篇。委辨二持二犯。伸张大义。骏略古非。意在彰律学之渊冲。楷后昆之衢术。故题云持犯方轨是也。但文高而理渊。言简而义博。虽后来者章记之广。解释之异。而未能备如也。止如二九句法。可学九句。历代相遵。不可学九句。互彰异说。元照始惑之也。一日上请于师所。云。不循诸记之说。直示南山之文。予虽闻之。患不闻诸朋友。遂考其流钞。兼诸旧解。是非交明。冀识者之取舍耳(但破二记。其余可知)。增辉则曰。此后九句。约解处生迷。学人疑．不识处并是迷心。皆须放罪。中间止心不学人。于先解处。迷心即放。若未解处即明白。可学中收也。若由来不学人。明白心中尚自不会。即无迷忘。须在前九句中辨也(当如亦不放根本也)。又云。一切心境。皆是可学。学知已后。忽起迷心。方是不可学也(已上彼文)。予曰。未可也。若云不放不学者。且可学中是愚于事犯(如不晓初识是人．返疑夷是残等)。不可学是迷于事犯(如迷人为杌木．迷夷为残等)。愚迷既别。安可混之。假如有人生乎不学。心想迷忘。将人作杌木想。杀。若就彼说。莫不犯夷邪。莫不更结不学无知邪。钞云。一切心境。皆是可学。但迷非学了。故佛一切开。律云。备具三种业。当审观其意。又母论云。犯必托境。关心成业。此诸明文。何止放学人乎。若云须待学知方有迷者。假如有人发心始学。学之未通故。将人作杌木想。杀。若就彼说。莫不犯夷邪。莫不更结不学无知邪。况初学人。明白心中缘而不了。尚自不结不学无知。岂得迷忘而结乎。钞云。若作心学未知。不结无知罪。斯明证也。厥后会正解文。虽盈数纸。而始末相反。殊无所归。且如彼云。此后九句。上品三夷。中品三兰。下品或兰．或吉。余二十四枝条。准今师。约迷则开。文云。今师以迷心望之。则于事犯根条俱放。岂有事开犯结乎。又云。学人疑．不识处。事上开放六根本。及余二十四枝条。不学人准境想亦开。故立后九句也(准此三节。即不论学．不学人。但约迷忘。根本．枝条俱放也)。彼又问云。不学。本自不识。何有迷忘。答。虽是不学。必有想迷者。岂彼不开。前云。但迷非学了。故佛一切开。岂简学人．不学人乎。今所以分者。为结枝条有无耳(若据此文。似不学人迷忘中。唯放根本。不放二十四枝条罪。故曰。今所分者。为结枝条有无耳)。以斯差异故。后人各计不同。或有说云学．不学人俱放者。或云不学人唯放根本。不放枝条者。然虽纷纭。俱乖正理。借令彼云俱放者。且钞中不学人结十二犯上枝条罪。文云。由不学。故不识。是则明示犯结。安可俱放乎。抑又本为结表易明。故立二九句法。若云俱放。止可独用明白一九耳。其迷忘九句全无用也(二持中。全不用余二门。但用上半三句。以有根本．方便罪故。下半三句。亦非用也)。钞云。便结罪易明。故分二九句。何得独用一九邪。复次。作犯门中。料简句法。征问答释。其文将及两纸。若云俱放。则说不通。往往有人指为顺古(增辉如此)。谬之甚矣。况下文云。极为分别。不知镜否。岂徒为哉。又若云。不学人唯开根本。无妨结二十四枝条者。何故钞中但云十二。不言二十四邪。彼之徒则曰。以犯例事亦有十二。共二十四也。此乃不关教典。出任唇心。但知党扇于师。不觉反张其丑。如斯之辈。何足算哉。上且略为对辨。其余破于下文。或问予。何谓也。曰。予读南山文。从南山见。为之说也。何哉。夫南山立迷忘九句。学人疑及不识事犯俱放。故钞云。受戒以来。勤学三藏。于境迷忘。遇缘而造者。随相境想具之。岂非通放学人乎。不学人事上有疑．不识。放六根本及十二枝条。犯上疑及不识。结十二枝条不学无知罪故。钞云。此三三句。各下二句。疑及不识句别。各有不学．无知二罪。合十二罪。释云。由不学故不识。岂非局结不学人乎。然则大师于不学人事放犯结。大有意也。以事是迷心故开。犯由愚教故结。如迷人为杌木。得不开乎。疏．钞并云。事是可学。想疑忽生。虽缘不了。圣不制犯。又业疏云。若元不缘境。非学之功。亦同前免(即同学人放也)。是则事开之意明矣。如平生不学人。事虽迷忘。犯实无知。得不结乎。钞云。罪是可学。以不学故不识。佛言。不以无知故得脱。更重增无知罪。戒疏云。罪是可学。若有迷者。皆结其罪。又云。论后九句。三品各三。由不识事。境非可学。不妨于犯。是可学故。致列其相。事总而罪别。是则结犯之义彰矣。噫。南山之文。虽遍天下。而天下绝闻其义。非一日矣。昔诸记之不晓。遂辄判为古义。甚之惑也。又使后学从而惑之。乃相传云。释相头。持犯尾。迷杀律师不用鬼。予愍斯道者久矣。固不得已。复为引之注而伸之。庶乎读南山之正文。知余说之无谓也。钞文止持门中。列不可学九句。讫乃云。此三三句中。各下二句。疑及不识句别。各有不学．无知二罪。合十二罪。亦望不犯根本。名为止持(此正明不学人犯结也。为不学人迷事愚犯。故犯上结十二不学无知罪。此十二罪望不至根本。得名止持。诸记指为古承也)。但事是可学。以想疑忽生。虽缘不了。圣不制犯(此决难应先难云。犯既结罪。事何开邪。将文答之。谓事是对境起迷。缘而不了故。事上根条俱放。故曰圣不制罪也。若据戒疏接云。罪是可学。若有迷者。皆结其罪。当知今但出事放所以也)。问。如杀．盗等。人。非人想。有主。无主想。律结无罪。亦有制犯者何。答。或缘罪境。人非人故。便结心犯。缘非罪境。无主物故。然彼迷心。不结正罪。莫非缘罪。故有无不同(此问上想疑二字。意谓若云。想疑忘生事上根条俱放者。何故律中境想有犯．不犯邪。答。缘罪有无故也)。又不同前段。以法事俱识。故是可学。有疑．不识皆制罪也(此亦遮疑。应先难云。此中疑及不识事放犯结。如何前九句疑及不识事犯皆制罪。以文答之。谓前明白可学故结。此是迷忘不可学故开。故不同也)。若尔。后缘法中。亦有想转。如不处分。处分想。及疑。亦是不犯重。何为制罪(若尔。领上辞。谓若云。不可学人缘事不了放根条者。后作持门中缘法亦有想转。亦不犯残。后既同此。亦合事故。根条犯上结十二罪。未知至后作持中。若为制邪。征意如此。宜细详之。此征凡有二意。一虽论作持。意在决通后三门也。故下。并指如前段后九句是也。二暗破古义。以古人作持不通不可学。故此征之。答中指后。后复指前。贵在作持有不可学。异于古人之义也)。答。此且据止持中。约事为言。必如所引。对法有二九句。后作持中。更为辨也(谓此约事论法如后说。故曰。更为辨也。二记指作顺古答。已上是今所解。若准二记解释今非。如下节为六段辨之也)。一谓此三三句下。是古义也。并云。且顺古结。如下问破也。予曰。若如此说。且吾祖大师立理破古。不无其致。如云。废昔义。如昔解。有人云。今解不然．不尔等。苟钞文简约。则彰乎戒．业二疏。云何至此而不标邪。是知诸记一无所据。擅遏为古。迷晦后人。失之大也。二谓但事下。今师以事例犯破古。结罪之非也。会正云。事既无罪。例犯亦放(应知作今师义解也)。又疏中但事是可学直至圣不制犯。一同钞文。下接云。罪是可学。若有疑者。皆结其罪。彼见接文。不能通会。使于发挥。指为顺古。此又自言相戾甚也。而况疏．钞文义一同。云何而言钞中是今。疏中是古邪。决无此理。三谓问答因而生也。增辉云。今师本意。要在事开犯结。而问答中却论事者。犹同善阵而解坚围。欲取东南而看西北。迂巧之说。不足取也。且夫问答征难。各有所由。问必防于后疑。答乃决通前义。其或答辞求备。方假征通。此事不深。儿童尚解。岂有前问境想。后征犯结乎。孟子云。所恶于智者。为其凿也。增辉之谓焉。四谓若尔下。今师以法征古结犯也。并云疑法不识。法既问例。今犯法亦须放也。若此解文。一何孤起。岂独孤起。抑又于理全疏。且作持门中处分．说净等。以律中羯磨辞句。故得法名。若以心境相对。必竟是事。此例于犯者。屈南山为不善立理者也。五谓律句顺古也。会正云。且顺古。答今若师以迷心望之。犯则根条俱放。岂有事开犯结乎。若然者。岂南山自征复为古师。通义有之乎。且大师所遗文字二百余卷。若此道理。实未有也。六谓上文结罪。且顺古人。今师所征者。为放学人也(今师确执。不足语也)。噫。甚矣。今为陈之。首疏释止持二九句。云。且事是不可学。虽疑．不识。圣不制禁(学．不学人俱放。彼以恶事不可学作故也)。罪是可学法。故有疑．不识。悉皆制罪(不学结学人放也。已上彼文)。若谓征放学人者。且古师何尝结学人乎。此又诬罔古人也。上且略辨。若破判为古义。凡有十余科。不能繁录。但依今解。详而读之。静而思之。则一篇持犯。犹反诸掌。何古义之有乎。予细详诸记。不亦有由也。以见戒疏有犯结一问。遂执问辞。用为正义。而不识南山。自于迷忘中。事开犯结之理也。况迷．明二心句法。出自吾祖大师之独见。与古片无所涉。焉可混乱乎。是故由之一讹直至于今。不复省也。南山云。持犯之相寔深。斯言信矣。问。今利根之人。生虽不学。自达犯相。若于事犯有迷。云何结邪。答。此同学人俱放也。例如可学初句。虽云不学。不结无知。以生知故。问。前引母论云。犯必托境。关心成业。云何不学人迷忘不开。犯上十二罪邪。答。既素不学。知即是愚教。故非迷也。若尔。事法亦不曾学。何得开邪。答。事法境现。心对境迷。故须开也。迷人为杌。本斯可知矣。抑又不学无知。但便违犯。冥然而结。故钞序云。不问事情虚实。并名犯也。余如前述。

　　持犯句法章(终)

　　律钞宗要略为十门

　　余杭沙门元照述

　　初明撰述来意

　　通别为二。就初通意。略有四焉。一者。弘阐圣教。酬佛恩故。二者。副本悲愿。成就自利故。三者。拯拔诸有。脱苦向道故。四者。维持三宝。安住久远故。华梵两土。四依贤圣。凡兴述作。莫不由此。故云通也。次明别意。略亦有四。一者。律藏浩博。卒难寻了故。教兴中云。摄诱弘济。轨用实多。贵在得其本诠。诚难核其条绪。尼钞序云。恐大本难通。劳而寡效。又戒疏序云。本律广而难求等。并符此意。二者。历代传述。繁阙未驯故。钞兴意云。诸师所存。情见繁广。今并删略等。下文云。故即补阙。返光九代是也。三者。为令辞简事要。直备行用故。序云。庶令临机有用。即事即行。又云。载舒载览。随事随依等是也。四者。被及来蒙。省功无惑故。序云。用济新学之费功焉。又下文云。钞者本为新学。不广义章等。余不备录。举要如上。总斯多意。故有斯文生焉。

　　二明教主差别

　　通约经论。佛有三身。大小两异。大如他述。小在今论。一者。轨持圣道。是为法身。复有二种。一二乘所证灭理涅槃。名理法身。二三祇修行五分果圆。名事法身。二者。积因所感。是为报身。亦号生身。即王宫诞育。丈六金躯。三十成道。八十唱灭者是。三者。变化应机。是名化身。亦号应身。始于鹿苑。化诸外道。变化非一。任机不同。故先德所引瞿师罗长者见三尺之身。五百婆罗门睹灰尘之相是也。今据律部。乃于化相报身之佛以为教主。然佛之为体。理非离隔。虽曰报身。必兼法．化。若据大乘。别明尊胜之报。王宫丈六。乃是劣应之身。此中欲辩教源。须明说教之主。教既大小有别。主亦胜劣不同。故略叙身相。粗分衢术。至于委论同异。非今所宗。故略而不述。

　　三明说教时分

　　佛初成道。始说三归．五戒．善来．八敬．三语羯磨等受。自宣略教。以诲时众。及乎漏生。次第随制。彻至涅槃。遍乎一化。不可定约。但佛灭后。以类结之。故有前后。是以古德判律为通始终教者。不其然乎。义钞云。始于鹿苑。终至鹤林。随根制戒。乃有万差。斯为明证。然就化相大约为言。且据鹿苑初来小乘。所摄至论。随机立教。不局斯时。

　　四明三藏所摄

　　佛所遗教。集结为文。圣贤判释。所立各异。或为三藏．四藏．五藏．八藏。统而论之。无越三藏。名含大小。故须拣之。一曰修多罗藏。大如华严．涅槃。小即四含．遗教等。二曰阿毗昙藏。大如中．智．地．摄。小即成实．婆娑等。三曰毗尼藏。大如善戒．梵网。小即二部．五部等。问。三藏所诠。若为取别。答。彼明理体。戒疏曰。余藏明理。理在虚通是也。律诠事相。钞题行事。可不明乎。又。彼为化教。化该道俗。此是制教。制局出家。如序第七门。明之可解。又复。彼明定慧。治五住心惑。此明戒学。禁七支业非。又。彼多导解。则现通说法以通收。律唯制行。故忆念摄修而总摄。且举诸例。粗识教源。然今学宗。即当小乘毗尼藏也。又五部之一。非余他部。至于钞文上下。通用三藏。揽为一宗。随律之经。斯之谓矣。

　　五明乘有通局

　　复分为二。初明两宗。二明五乘。初中。一代圣教。不过大小。人理教行。一一不同。然须略识浅深之相。且就一家。约本受体。则分三位。一者。十诵多宗。名当分小乘教也。二者。四分成实。正小兼大。名过分小乘教。经部分通即其义也。三者。圆教。全是大乘。今钞正依成实。旁用多宗。终归圆教。盖取涅槃显性谈常重扶之意。是以序中正存第六持律标宗所引华严．涅槃诸大乘经论。广明持毁。发心受戒。为成三聚。出家学本。志求解脱。忏六聚罪。事理双明。凡此诸例。若非圆意。焉可用之。学者临文。无宜混滥。良由以小望大则大小悬殊。以大摄小则小无不大。故下引胜鬘经．智度论。并以声闻毗尼。即大乘学。又戒疏所引大集经中五部虽异。不妨诸佛法界涅槃。又引无量义经云。法水一也。江．河．井．池分其异耳。今宗准此诸意。并以圆意用通律乘。如昔光师直以四分判属大乘。大为浮漫。近世相承。以为至说。此全不晓大小分齐。今应问曰。四分是大。孰为之小。又问。为求四果。为调三毒令尽。制增戒学。开结净地。鱼肉正食。此等文意如何通之。又钞云。此教宗是何乘。业疏云。律是小乘等。何不思邪。或有不许分通。专判为小。此又不了假．实两宗教之优劣。且分通之义出彼部计。岂容人情辄尔抑塞。过犹不及。此之谓也。次明五乘者。世谓戒律人天教也。今谓不然。戒通多种。非止人天。且约下文以明多别。一者。内实腐烂。外现完净。謟媚邪求。胜他名利等。此名贼分齐也。下云。违则障道。不免三涂。此虽号持。与犯不异。二者。畏堕三涂。不乐为罪。此名罪分齐。约义以求。但障恶道。报止人天。或执为道。以谓尊胜。此戒见二取利使所收。三者。猒离下趣。求生天乐。此名福分齐。若但奉持。还至欲有。由是事乱。体非静业。色无色有。尚非其分。如何一概判在人天。四者。三乘圣贤。断证虽殊。建修之始。莫不由戒。此名道分齐。故律云。除结无𦊱碍。缚着由此解。又经云。戒为无上菩提本。所据明矣。良以法王垂化。意存破有。若为世福。则与轮．梵．凡王不分优降。是以一代名教。至于三归微善。悉为入道之门。矧乃具足律仪。岂专以人天为语乎。今明戒学。直是伏业方便。灭惑远因。统论则为三圣之前驱。克意则同三聚之圆行。略提如此。余在二疏广之。若尔。不立余二。应无五果。而序云。五乘轨导。又戒经序云。欲得生天上。若生人中者。其意何邪。答。五乘者。凡圣合论。言三乘者。唯在圣道。戒疏所谓钝者引以世报。利者以惠资成。斯并随机设化。当寻本据。如序云。戒净有智慧。便得第一道。当尊重正法。又云。欲求于佛道。若执彼语。此复何通。故知报有利钝。致使教有浅深。不体此意。则后学无归。一家宗乘触途成滞。今人不学。但言。律是小乘。人天教尔。故特诠叙。永袪谬滥。

　　六辨定宗旨

　　西土传教流派非一。此方所弘空有偏盛。机执既异。教旨须分。言有部者。即十诵律主萨婆多师所计三世等法。悉有实性。故名一切有部。又号实法宗。即婆娑．俱舍．杂心．婆多等同其流也。言空宗者。即四分律主昙无德师所计五阴诸法从众缘生。无有实性。故号空宗。但有名字。号假名宗。不专小典。兼通方等。故名经部。亦即分通成实．善见。是其类矣。今略引二宗法相。对明差别。一果人通局异。彼称释师子。唯在一佛。此明诸佛。文指三世。义该十方。各如戒本。二观法异。彼计人空法实。折破留一邻虚尘。此则人法俱假。所指其唯空寂。三境界异。彼则约根对境。此则识别诸尘。四起业异。彼约界系。用判诸法。身口善恶。欲色两界。大种所成。并归色聚。此宗虽通三业。必审观意善恶所起。并指心成。故云离心。无思无身口业是也。五戒分多少异。彼五．八．十唯发四支。比丘方具。此宗七众七支齐禁。六重非重异。彼宗戒不重受。亦不重发。夷不重犯。此部反之。七导俗异。彼局时数。此无不可。八秉宣异。彼则开增制减。此则增减俱非。九舍忏异。彼须永弃。此则还用。十受随异。如后二门。上且略引诸条。粗知彼此。自余缓急轻重。事用两立。备在随文。此不具叙。今宗四分。正当假宗。虽用实法。不随彼计。讨论之士。临文详而审之。

　　七明所受法体

　　依羯磨疏三宗分别。一者多宗。作．无作戒二体俱色。身口方便。相续善色声。作戒体也。非对非碍。法入假色。无作体也。今师究体。乃谓善恶业性。天眼所见。历然可分。与中阴同。微细难知。异彼肉眼所见粗色。故云细色。二者成宗。作与无作二体则异。身口业思。能造身心。作戒体也。非色非心。五义互求。了不可得。无作体也。祖师考体。即心造业。熏习有用。能起后习。心不可状。假色以显。所发业量。异前作戒。与心与色两不相应。强名二非。以为戒体。三约圆教宗明体。但以两宗各随所计。义说动静。终非究竟。故跨取大乘圆成实义。点示彼体。乃是梨耶藏识。随缘流变。造成业种。能造六识。即是具戒作成之业。梨耶所持。即号无作。所蕴业因。名善种子。业虽心造。一成已后。与余识俱。性非对碍。复是四大所造。体有损益。天眼所见。善恶可分。是以如来随机赴物。或说非色非心。或说为色。小机未达。计为色者。不许空宗。执非色非心者。斥他有部。如涅槃中皆由不解我意。故使诤计殊途。然今所宗。并以涅槃终穷之说。统会异端。使归一致。可谓体一化始终。裂后昆疑网。故业疏云。终归大乘。故须域心于处。如斯明训。广在彼文。今人所受正当成实假宗。非色非心是其法体。约圆以通即善种也。然此所述。略知端绪。至于业理极为深细。自非积学。良恐茫然模象。纷纭于今众矣。

　　八明随行限分

　　即持犯也。然持犯义广且明。三业成就处所。即为三别。初．多宗结犯。不约心论。鼓动身口。始成持犯。由彼所计。谓是小机。非力分故。若制心犯。无由得脱。但防身口。粗现业非耳。二者。成宗犯由心起。藉身口成。论其制限。据戒疏中重缘向念。可得思觉。即入犯科。不制心业。据单意耳。三者。大乘独头心念。即判持犯。问。若为取别。答。大乘初念。成宗次念。故号重缘。多宗身口。动心非业。若尔。成宗既约意犯。即通十业。与大何殊。答。业疏云。四分发心。相同十业。但约瞥尔重缘。以分深浅。今宗限分。可不明乎。

　　九就文科判

　　自古章记。互立不同。例取弥天古式。分为三分。初．序为序分。序缘起故(彼云两序。如下引破)。二三十篇为正宗分。正陈三行故。三批文为流通分。批志嘱付故。然比附经。稍非其类。又有例准业疏。以标宗为序分。杂行为流通分。中间二十八篇为正宗分。此亦微有可取。上且遵古。今就正宗约义以求。复有多别。初判三卷者。初．案下序文自约三行。用分三卷。如后广之。二者。上下两卷。既明众别。羯磨即作持行。中卷释通戒本。即止持行。止．作二行。实律藏之二轮焉。三者。中卷遵仰戒体。即是受体也。上下两卷众别要行。即随行也。受．随二戒。即毗尼之宏纲耳。次判诸篇者。初．案杂行篇中前二十六篇名由途相摄(古科但据下卷前十一篇。如后所破)。末后三篇。为别类统收。中间一篇。即诸杂要行。二者。初一篇标宗劝学。集僧已下。广张行事。故知标宗。文局上卷。义通一部。三者。前二十九篇。虽包罗三藏。统归本宗。最后一篇。虽对简本宗。正出他部。四者。余篇。虽兼下众。正在大僧。沙弥及尼局收彼众。五者。诸篇通被。道众导俗。化彼在家。六者。释相。则条理随相。为前后之所依。诸篇则散指刑科。实宗归于释相。上且略分。余在临文。更自陶练。

　　十明宗简滥

　　自昔诸师章记。并以小论名相随文结释劫数．涅槃．四果等。广列章门。碎分端绪。连文累纸。长引浮辞。非唯不善宗途。抑又翳于文理。尝原斯致。自唐三藏慈恩等师。以百法．因明．婆沙．俱舍盛振于时。播流宇内。迨于近世。江浙之间。其风未坠。宗师未达。辄将彼学滥释己宗。天台．贤首例为参乱。世莫知之。彼弘经者。渐已删除。独斯律宗。玉石未辨。故诸古记。凡立义章。大乘则用唯识．瑜伽。小论则取婆沙．俱舍。其引用也则先列颂文。次伸广解。其释义也则率遵三藏。尽取慈恩。先达未穷。后昆宁晓。于彼律相。曾不讨寻。闻彼名言。翻矜玄妙。师资传授。习以成风。焉知紊乱宗乘。翳昏后学。每一思及。不觉潸然。故此曲而论之。诸贤一为详鉴。且夫就师请业。必有所承。今时学律。莫不皆谓宗仰南山。率称裔叶。且南山遗训二百余轴。曾无结释辨惑之文。果后世增加。亦奚足为准。故其所不可一也。其次。俱舍等论出彼有部。今传四分。乃是空宗。安得以有部名言释空宗教义。业疏所谓。宗骨颠倒。理味差僻。摘揣过滥。何可胜言。此其所不可二也。又斯钞所兴。意存省约。仰观圣智。悬鉴未萌。先示箴规。预杜斯谬。故其序云。犹恐后代加诸不急之务。增益其中。使真宗芜秽。行者致迷。鸟鼠之喻。复存于兹日矣。故诸广记。可不然乎。此其所不可三也。又经教宏博。从学有宗。三藏所诠。鼎然自异。经．律．论师由来自别。若乃诠教理之浅深。辨行果之阶渐。既属余藏。尽让他宗。今学戒律。职归行事。辨定持犯。裁量轻重。击诱初学。匡持像运。清身口之业非。捡威仪之遗失。此为本矣。自余名教。不得已而用之。非敢私言。祖师明训。人所未见。故曲示之。戒疏大妄戒中。斥古云。有人依解。广竖义章。动经他日。意所异也。举宗以明。持犯为正。自余随律之经。略知名相而已。诸经论师自分宗体。彼尚不解律刑。此岂横知他学。纵有前闻。亦不得述。费时损日。徒张无益。自宗犹困于未闻。况余经论何由道尽。可谓不识分量也。须臾死去莫浪多事等。请考斯文。无事冰执。闻义不徙。吾宁不忧。此其所不可四也。若尔。俱是圣教。那不许学。况复疏．钞时复引之。何事轻言。辄见排毁。答。野哉斯问。是何言欤。但为混于教宗。岂是抑令不学。南山所谓纵有前闻。亦不得述。可不明乎。诸文撮要助释今宗。岂比后人别开户牖。前所谓随律之经。略知名相而已。又何得不明乎。

　　大小乘论

　　律师临终口授

　　门弟子守倾执笔

　　大小二乘。半满两教。佛法关键。修行大途。世多不晓。故曲辨之。有谓。学律为小乘。听教为大乘。参禅为最上乘。经云。十方佛土中。唯有一乘法。无二亦无三。岂有多岐哉。又复。世人见讲经论者谓之小乘。见参禅者谓之大乘。斯皆寡学无稽之论。夫大乘者。谓发菩提心。行菩萨行。忘己利物。历劫不舍。小乘者。猒苦求乐。乐出三界。独善一身。唯求脱离。略示大途。今为细辨。大分五门。一曰正名。二曰示体。三曰辨行。四曰明功。五曰简异。初．正名者。梵云摩诃衍。摩诃翻大。衍即翻乘。入此乘者。谓发菩提心人。即经所谓发阿耨多罗三藐三菩提心者。阿耨多罗。此翻无上。三藐三菩提。此翻正等正觉。此即如来果上之号。诸经或曰。发无上道心．发大乘意．发无上心。皆略言耳。诚能发此心者。即是佛心。即下佛种。众生界中。若有一人。能发此心。则三宝住持。佛法光显。群生依赖。三界导师。今人但言发菩提心。不知发心之理。口虽云发心。实未发也。徒有其名。而无其实。二示体者。欲发此心。须知发处。未识此心。依何而发。今依二经。略明其相。金刚般若云。若有善男子．善女人。发阿耨多罗三藐三菩提心者。所有一切众生之类。若卵生．若胎生．若湿生．若化生。若有色．若无色。若有想．若无想．若非有想．若非无想。我当令入无余涅槃而灭度之。如是灭度无量无数无边众生。实无众生得灭度者。此则明示菩提心体。普贤行愿第九愿云。言常顺众生者。谓尽法界．虚空界。十方刹海所有众生。种种差别。所谓卵生．胎生．湿生．化生。或有依于地．水．火．风而生住者。或有依空及诸卉木而生住者。种种生类．种种色身．种种形状．种种相貌．种种寿量．种种族类．种种名号．种种心性．种种知见．种种欲乐．种种意行．种种威仪．种种衣服．种种饮食。处于种种村营．聚落．城邑．宫殿。乃至一切天龙八部．人．非人等。无足．二足．四足．多足。有色．无色。有想．无想．非有想．非无想。此普贤菩萨明示菩萨心体。如华严十住．十行．十回向．十地广说。乃至法界众生。即是诸佛菩萨菩提心体。更非他法。一切诸佛万行庄严。河沙果德。皆从此生。若无众生。定无生处。是以发此心者。誓入五浊恶世。垂手提耳。种种方便。成熟众生。虽证涅槃。而不离生死。种种方便。劝化调伏。皆是成就无上菩提无有边余。经云。如一众生不成佛。终不于此取泥洹。又经云。我观十方一切诸佛。无有终穷入涅槃者。唯除方便示现耳。又经云。无有涅槃佛。亦无佛涅槃。何以故。众生无尽。恶业无尽。烦恼无尽故也。三明行者。既知众生是菩提本。即当运广大心。起无碍行。于如是等一一众生。种种承事。种种供养。如钦父母。如奉师长及阿罗汉。乃至如来等无有异。于诸病苦。为作良医。于失道者。示其正路。于夜暗中。为作光明。于贫穷者。令得伏藏。菩萨如是平等饶益一切众生。何以故。菩萨若能随顺众生。则为随顺供养诸佛。若于众生尊重承事。则为尊重承事如来。若令众生生欢喜者。则令一切如来欢喜。何以故。诸佛如来以大悲心而为体故。因于众生而起大悲。因于大悲生菩提心。因菩提心成等正觉。譬如旷野沙碛之中有大木王。若根得水。枝叶华果悉皆繁茂。生死旷野菩提木王。亦复如是。一切众生而为木根。诸佛菩提而为华果。以大悲水饶益众生。则能成就诸佛菩萨智慧华果。何以故。若诸菩萨以大悲水饶益众生。则能成就阿耨多罗三藐三菩提故。是故菩提属于众生。若无众生。一切菩萨终不能成无上正觉。此即普贤明示大乘行也。四明功者。既发此心。能行是行。则于世间得大饶益。依经略说十种利益。一者。顺道益。经云。若诸菩萨于此大愿。随顺趣入。则能成熟一切众生。则能随顺阿耨多罗三藐三菩提。二者。获福益。经云。若有善男子．善女人。以满十方无量无边不可说不可说佛刹极微尘数一切世界上妙七宝。及诸人天最胜安乐。布施尔所一切世界所有众生。供养尔所一切世界诸佛菩萨。经尔所佛刹极微尘数劫。相续不断。所得功德。若复有人闻此愿王。一经于耳。所有功德。比前功德百分不及一。千分不及一。乃至优波尼沙陀分亦不及一。三者。破障益。经云。或复有人。以深信心。于此大愿受持读诵。乃至书写一四句偈。速能除灭五无间业。所有世间身心等病．种种苦恼。乃至佛刹极微尘数一切恶业。皆得消除。四者。摧邪益。经云。一切魔军．夜叉．罗刹。若鸠槃茶．若毗舍阇．若部多等。饮血取肉诸恶鬼神。皆悉远离。或时发心亲近守护。五者。自在快乐益。经云。是故若人诵此愿者。行于世间。无有障碍。如空中月出于云翳。诸佛菩萨之所称赞。一切人天皆应钦礼。一切众生悉应供养。六者。获果益。经云。此善男子。善得人身。圆满普贤所有功德。不久当如普贤菩萨。速得成就微妙色身。具三十二大丈夫相。七者。离过益。经云。若生人天。所在之处。常居胜族。悉能破坏一切恶趣。悉能远离一切恶友。悉能制伏一切外道。悉能解脱一切烦恼。如师子王摧伏群兽。堪受一切众生供养。八者。不失善根益。经云。又复是人临命终时。最后刹那。一切诸根悉皆散坏。一切亲属悉皆舍离。一切威势悉皆退失。辅相大臣。宫城内外。象马车乘。珍宝伏藏。如是一切无复相随。唯此愿王不相舍离。于一切时引导其前。九者。往生净土益。经云。一刹那中。得即往生极乐世界。到已即见阿弥陀佛．文殊师利菩萨．普贤菩萨．观自在菩萨．弥勒菩萨等。此诸菩萨色相端严。功德具足。所共围绕。十者。生彼获记益。经云。其人自见生莲华中。蒙佛授记。得授记已。经于无数百千万亿那由他劫。普于十方不可说不可说世界。以智慧力随众生心而为利益。不久当坐菩提道场。降伏魔军。成等正觉。转妙法轮。能令佛刹极微尘数世界众生发菩提心。随其根性。教化成熟。乃至尽于未来劫海。广能利益一切众生。五简异者。一者。发心异。小乘发心。专期脱苦。畏炎炎火宅。如鬼虎龙蛇。求寂灭涅槃。自在解脱。大乘发心。非谓脱苦。愍念三界受苦众生。誓入五浊恶世。三界六道。拔济群生。令其出离。众生未尽。不离三界。二者。境量异。小乘发心。断恶修善。不出三千大千世界。大千界外旷无一物。即是所证涅槃之处。所谓二乘出三界也。大乘发心。修菩萨行。尽十方法界。通如华严不可说不可说极微尘数刹佛刹微尘数世界。尽是菩萨所期境量也。三者。教主异。小乘之人。华叶内百亿释迦中。一世界一释迦也。一世界外更无佛土。一释迦外更无他佛。小教所谈限齐至此。大乘则以十方世界一切诸佛法报应身以为教主。若自．若他同一佛性。四．禀戒异。小乘则以五戒．八戒．十戒．具戒。俱名别解脱戒。发得禅定。名定共戒。发得无漏慧。名道共戒。破三界见思。证四果罗汉。大乘则以十重．四十八轻．八万威仪。戒善戒经．璎珞经所述不同。无非发菩提心。行菩萨行。名为大乘戒。五．趣向异。小乘之人。一向求出三界火宅。自安其身。大乘之人。一向趣入五浊恶世。三途八难。垂形五道。调熟众生。六．造行异。小乘之人。随所动用。无非利己。不能利他。大乘之人。动必利他。无非救摄三有众生。护持三宝。令法久住。七．趣果异。小乘之人。修因证果。初果．二果。乃至四果。证真空涅槃。趣寂灭乐。大乘菩萨。从初发心。直至十住．十行．十回向．十地．等觉．妙觉。断尽无明。三惑永尽。二死俱忘。证大涅槃．常乐我净四德之乐。虽证涅槃。不舍生死。十方刹土。随机应物。如水中月。随类说法。如谷答响。尽未来际无有穷尽。上来略辨大小二乘教门差别。余如经论。不可具书。已上五科。略举梗概。余如华严及诸大乘经。广演分别。此乃诸佛出世之大事。群生获遇之妙缘。若不晓此。徒称传教。谩说参禅。予观向上宗师。虽云出世利人。祇是光荣一己。虽十方诸佛。三世如来。四辨八音。百千方便。更有多说。无出吾言。各请细详。如说而发。如说而行。展转流通。佛种不断。

　　始终戒要

　　夫三聚者。圆修之戒德也。律仪聚者。摄一切止也。善法聚者。摄一切作也。饶益聚者。摄一切慈也。举一即三。非前后也。含生所无。必造作之所得也。悲夫。识藏不显。盖三妄之所覆也。故恶染翳乎清净。愚痴蔽乎智慧。爱憎阻乎慈悲。然兹三妄乃无始之故业也。于是大师怃然叹曰。一识体内绝虚妄之因缘。尘沙境中蕴无边之圣法。但众生迷倒。不念受持。莫之能护。由是立乎三誓。净乎三戒。翻乎三妄。成乎三行。趣乎三脱。证乎三佛。止誓者断一切恶。受摄律仪戒。翻恶染业。成清净行。趣无愿解脱门。证法身佛。作誓者修一切善。受善法戒。翻愚痴业。成智慧行。趣空解脱门。证报身佛。慈誓者度一切众生。受饶益戒。翻爱憎业。成慈悲行。趣无相解脱门。证应身佛。然兹三誓．三戒．三行．三脱．三佛。非各别也。非异时也。本受无作具诸德故。然此三聚修之必尔。迷兹三聚。转萦三妄。妄返藉于三誓。誓立发乎三戒。戒发起乎三行。行起成乎三脱。脱成证乎三佛。从因至果非渐修也。说之次第。行非次第。大纲如此。网目可寻。

　　芝苑遗编卷之上
卍新纂续藏经第 59 册 No. 1104 芝园遗编


　　芝苑遗编卷之中

　　六世法孙　道询　集

　　授大乘菩萨戒仪

　　大觉世尊一代时教。大小两乘戒有五种。一者。五戒。二者。八戒。三者。十戒。四者。具戒。五者。菩萨戒。前二即被在家士女。次二即摄出家五众。上之四戒。随心广狭。通大小乘。皆为方便。五．菩萨戒。纯一大乘成佛之法。十方诸佛示生唱灭。种种方便。为令众生自省己灵。本来清净无诸垢染。本来平等无有高下。本来自在无诸𦊱碍。无始迷倒。枉受轮回。因佛开示。始悟众生与佛同等。既自悟已。立丈夫志。发菩提心。受菩萨戒。修菩萨行。究竟成就无上菩提。证大涅槃。安住秘藏。是谓诸佛出世大事因缘。然菩萨戒凡有两宗。一者。华严部。二者。法华部。梵网经云。若受菩萨戒者。国王．百官．比丘．比丘尼。乃至庶民．黄门．非人．畜生。但解法师语。尽得受戒。此即华严部。通渐顿受也。善戒经云。欲受菩萨戒。先受优婆塞五戒。次受沙弥十戒。次受比丘具戒。后受菩萨戒。譬如重楼四级。不由初级而至二级无有是处。不由二级而至三级无有是处。不由三级而至四级无有是处。此即法华部。唯从渐受也。今在家士女受者。则专依梵网。出家僧尼受者。则通禀二经。今且依梵网通摄道俗。世所盛行。广明受法。略有四种。一曰戒法。二曰戒体。三曰戒行。四曰戒相。初．戒法者。天台疏云。最初妙海王子从卢舍那佛受菩萨戒。即为法身大士。制十重四十八轻。乃是心地一品耳。据梵网大本。一百十二卷六十一品戒文下指八万威仪品等。即知制法量等尘沙。由制心地。动心违理。遍众生界。心无量故。制亦无量。众生无尽。戒亦无尽。除十重已外。一切皆结轻垢罪。即知轻垢不可限量。远古诸佛。同一楷模。佛佛相承。传至今日。非独寂场舍那始制。或云。佛立一切戒。戒我一切心。我无一切心。何须一切戒。故知但能对境。一切无心。何必受戒。答曰。若的无心。可容无戒。汝自审量。果无心不。且位阶等觉。尚有无明。亦未无心。逮至妙觉。妄念永尽。具身口意三种不护。故知唯佛无一切心。而众生界未尽。尚有大慈悲心。岂同木石。顽然无知。谓无心哉。是故诸佛果上起用。说法利生。悲智方便。善巧提诱。未始暂息。良由以无心。故无所不心。安有恣放作恶。不奉戒律。谓之无心哉。故戒经偈云。如过去诸佛。及以未来者。现在诸世尊。皆共尊敬戒。则知三世界人证此戒已。尚皆尊敬。而具缚下凡自言无心不须戒者。昧心逐语。不知分量。若此之甚。是可悯也。或曰。了心即佛。岂假他求。本净无瑕。何劳受戒。答。佛有三世。不可混同。远古诸佛。过去佛也。十方刹土。现在佛也。法界众生。当来佛也。故戒本偈舍那佛云。我是已成佛。汝是当成佛。又下云。常须自知我是未成之佛。诸佛是已成之佛。言佛是同。已成．未成则异。若谓凡夫即同果佛。顿废进修。便生上慢。未得谓得。是大妄语。自陷陷他。为过不浅。涅槃云。众生佛性。如杂血乳。岂比醍醐。又圆觉中众生觉性。如金在矿。岂比精金。祇由心本是佛。故可发意勤求。祇由心本清净。故须立誓受戒。当知菩萨戒者。直是识心达本。成佛菩提之要术。此谓戒法也。二明戒体。有三。初．能受心。即得戒之本。二所缘境。即发戒之处。三所发业。即无作之体。初．能受心者。即大菩提心。慈悲誓愿。所谓断恶．修善．度生三誓。摄一切愿。无不具足。如普贤十大愿．胜鬘十大受．药师十二愿．弥陀四十八愿。皆即本时戒体矣。行愿经云。诸佛如来以大悲心为体故。观经云。佛心者。大慈悲是。若无誓愿。即不发戒。则无体也。二所缘境。即法界众生依正等法。戒依境制。体从境发。境既无量。体亦无边。行愿经云。因于众生。得成阿耨菩提。是故菩提属于众生。若无众生。一切菩萨终不能成无上正觉。净行品云。若诸菩萨善用其心。即获一切胜妙功德。经中自问。云何用心。乃列一百四十一种当愿众生。即知一切众生是诸菩萨因行果德所出生处。若非生境。戒则不发。何有体邪。三所发业。由菩提心。缘众生境。起大誓愿。克志要期。揽法归心。心与法合。发生无作。成善功德。为佛种子。由种熏心。有大力用。能起后习。直至成佛。究竟果满。百福庄严。威神妙用。由兹为始。经云。知法常无性。佛种从缘起。论云。三十二相无差别因。皆由持戒而得。即斯谓也。故南山云。以此要期之心。与彼妙法相应。于彼法上有缘起之义。领纳有心。名为戒体是也。或云。众生本有佛性。即菩萨戒体。今谓不然。本有之性。蠕动翾飞一切皆具。菩萨戒体。受者方有。不受则无。此则因缘构造。修起之法。性虽本有。非修不发。如摩尼珠具足众宝。不假缘求。终不出现。天台疏云。不起而已。起则性无作假色。南山云。熏本藏识。成善种子。此为戒体。天台性之一字。即能起因。无作假色。即所发体。南山藏识。即所依处。善种子。即能依体。能起．所依是本有之性。所发．能依即今受之体。若此出体。文据极明。能所历然。体性不滥。则受纳无疑。修持有托。此谓戒体也。三明戒行。既发此体。当起随行。专精保守。如护明珠。一切时中不令忘失。恒忆．恒持．恒防一心三用。念念圆修。远离诸恶。摄律仪戒也。修习诸善。摄善法戒也。将护众生。饶益有情戒也。始发三誓。次行三戒。终获三果。即法．报．应三佛身也。愿行相副。目足更资。如车二轮。如鸟两翅。此谓戒行也。四者戒相。此有二种。既奉圆戒。三业动止。莫非利物。自行化他。美德彰显。香闻十方。众生喜见。随所化导。如风偃草。无不伏从。经云。行于世间。无有障碍。如空中月出于云翳。此即约行为相也。梵网戒本十重四十八轻。名种条别。一一条中复有多相。皆须诵持。依师求学。体究持犯。方名清净。故戒本中嘱令善学。此即以法为相也。二皆可别。故总名相。此谓戒相也。凡欲受者。先须明晓。心境无昧。则奉持久固。若所受不明。此犹可恕。必能授暗托。受定不成。即戒本云。是自欺诳。亦欺诳他人。一一不解一切法。而为他人作师授戒者。犯轻垢罪。制法若此。凡为师授可不诫乎。今准天台所列六家仪式。并古今诸文参详去取。且列十科。以备时用。第一．求师授法第二．请圣证明第三．归佛求加第四．䇿导劝信第五．露过求悔第六．请师乞戒第七．立誓问遮第八．加法纳体第九．说于示诫第十．叹德发愿

　　第一．求师授法

　　准梵网经应请二师。一和尚。二阿阇梨。今但请阇梨授戒师耳。经云。若千里内无能授戒师。得佛菩萨像前自誓受戒。而要见好相便得戒。准知。戒师不为多得。戒疏云。必是出家菩萨具足五德。一持戒清净。二满足十腊。三善解律藏。四深通禅思。五慧藏穷玄。地持云。必须戒德严明。善解三藏。堪发彼敬心。方可从受。不尔得罪。今依菩萨戒羯磨文请之。教者云。

　　夫欲受菩萨戒。必先请师。䇿导开解。令于一切境上起慈悯心。若非此人。戒无从发。今为汝请此某人。作授菩萨戒师。故须专秉一心。恭陈三请。大德忆念。我某甲于大德所。乞受一切菩萨净戒。惟愿须臾不辞劳倦。哀悯听受(三请)戒师答云。可授汝菩萨戒。当摄心谛受。不得浮散。

　　第二．请圣证明

　　戒师先为请三宝诸天。同来作证。由佛出世建立戒法。当须志诚运想。随师召请云。

　　弟子某甲。稽首归命。一心䖍请尽虚空界极微尘刹常住三宝。清净法身毗卢遮那佛．圆满报身卢舍那佛．千百亿化身释迦牟尼佛．当来补处弥勒尊佛．极乐世界阿弥陀佛．过去七佛．贤劫千佛．十方三世一切诸佛。大小两乘毗尼戒法．十二分经甚深法藏。文殊师利菩萨．普贤菩萨．观世音菩萨．大势至菩萨．十方三世诸大菩萨．最初得戒妙海王子．西天此土传法祖师．四依菩萨．缘觉．声闻三乘贤圣。惟愿慈悲闻我奉请。显现道场。证明受戒。

　　弟子某甲。一心䖍请护法诸天．大梵天王．帝释天王．护世四王．天龙八部．三界万灵．五星六曜．今年岁分赏善罚恶一切天神．大宋国内五岳四渎名山大川江河潭洞主执龙神．当州地分城隍社庙属内神祇．诸处寺院护伽蓝神守正法者。惟愿聪明闻我召请。同赐降临。悉来守护。

　　弟子某甲。一心䖍请十方法界六道四生一切含识．现前受戒合道场人无量劫来生身父母先亡后逝上代宗亲亡殁已后未解脱者。愿乘三宝威神力故。俱到道场。同沾戒善。

　　第三．归佛求加

　　凡欲受戒。先须归依。由无始来。背舍三宝随逐邪魔。没溺生死无所依归。故于今日。翻邪归正。立重誓愿。毕此一生。尽未来际。归投三宝。乞求加护。直至成佛。承事供养。不相舍离。十方法界已成正觉一切如来是为佛宝。十方法界诸佛所说十二部经是为法宝。十方法界三乘贤圣是为僧宝。仍了自心一体三宝。与彼境界无二无别。普贤行法经但云。今依大乘甚深妙义。归依佛等。今依天台戒疏引什师所传梵本。受三归法。应须合掌互跪。随师语云。

　　我某甲从于今身直至佛身。于其中间归依常住佛．归依常住法．归依常住僧(三说)三结并同上。但云归依佛竟等(三结已。云)。哀悯覆护我。令法种增长。此世及后世。愿佛常摄受(此出胜鬘经。说已称三宝名释迦佛云云)。

　　第四．䇿导劝信

　　诸佛子。此菩萨戒是三世十方诸佛成佛菩提基本。诸大菩萨修行模范。若不受此戒。欲脱生死苦。无有是处。欲破业障。无有是处。欲入菩萨位。无有是处。欲成佛果。无有是处。华严云。戒是无上菩提本。应当具足持净戒。若能坚持于禁戒。是则如来所赞叹。涅槃云。欲见佛性。证大乘涅槃。必须深心修持净戒。梵网经云。众生受佛戒。即入诸佛位。又云。若不受此戒。名为外道邪见人辈。畜生无异。木头无异。萨遮尼揵经云。如来功德之身。以受戒为本。以持戒为始。故知不受菩萨戒者。纵学佛法。勤苦修行。经千万劫。祇名众生。欲脱轮回。终无得理。是以西竺国王受位．百官上位。皆先受此戒。盖欲饶益境邑人民。宁可受已破。不可不受。若受已破。是佛弟子。若不受者。是名外道。经云。薝卜华虽萎。犹胜一切花。破戒诸比丘。犹胜诸外道。诸佛子。六道之中。无量众生。受三途苦。不闻佛法。纵得为人。生处边夷不遇佛法。或遭乱世不遇佛法。荒迷声色不遇佛法。愚痴邪见不遇佛法。今既生值明时。遭遇佛法。诸根明利。识知善恶。佛法僧宝处处兴隆。可谓万劫难逢千生一遇。若不自省自䇿。自立自修。诸佛威神。无为汝处。无常迅速。生死无期。一旦横骸。识神无主。欲受佛戒。何由可得。还沉恶道。长劫受苦。未有出期。如来说为可怜愍者。丈夫刚猛得不自思邪。如是种种。随机䇿劝。令发胜心。

　　第五．露过求悔

　　凡欲受戒。思念无始已来。三业六根。所造诸恶。无量无边。说不可尽。若不发露。障戒不发。障净土门。障菩提路。追过自责。仰对三宝。求哀忏悔。护国戒经云。佛言。若诸佛子。欲得成就阿耨菩提。若欲善能知自心者。若有欲以大慈悲手。于生死泥拔众生者。应先发起大慈悲心。普为众生归依三宝。受菩萨戒。发菩提心。至诚忏悔。当随师教。作如是言。

　　惟愿十方一切诸佛及与地住得金刚智诸大菩萨。当证知我。当忆念我。我某甲等。发菩提心。未住妙道。今将身命。归依十方一切三宝。惟愿诸佛诸大菩萨。起慈悲心。哀愍摄受。我某甲等。自从无始流转已来。处在三界生死轮中。沉溺恶趣。入苦笼槛。颠坠诸恶。无明罗刹。有大力势。诸烦恼冤。长夜逼迫。无主无救。无归无依。无有所趣。无有教导。住于邪见．险恶道中。趣向生死。背舍涅槃。入三恶道。不能自出。堕于险恶广大深坑。追逐恶友。随顺恶教。远离一切诸善知识。都不觉知何者为损。何者为益。何者是善。何者是恶。为不善法。系着不舍。弃背一切三乘圣人。长夜常为生老病死．忧悲苦恼。种种业惑之所罗网。忧迫恐怖。恒失本心自性寂静。远离种种三摩地门．陀罗尼门．诸地诸忍波罗蜜多甚深住处。亦复远离慈悲喜舍诸菩萨戒．四无碍智．六通．十力．四无所畏．无忘失法．无住涅槃。一切随眠我身具足。一切功德我身空无。七菩提分．八圣道分如是等法百千万种。悉皆远离。无数苦恼。障碍留难。恒所恼害。惟愿诸佛诸大菩萨起大慈悲。哀愍护念为我．为主．为救．为归．为依．为趣。愿令我等。速得圆满大菩提道。及为无量菩萨眷属。如来十力．四无所畏．四无碍解．十八不共．四摄．三昧．解脱．总持．六通．诸度．福德．智慧。如是一切诸功德海。愿令我等皆得具足(次当说罪求悔)。

　　至心忏悔弟子某甲。自念此身。无量劫来。于诸众生无慈悲心。故相杀害。互相食啖。不念众生皆惜身命。不念众生具有佛性。不知众生是我先世父母六亲。纵恣口腹。贪嗜滋味。与诸众生。作大冤结。以是因缘。堕落生死。流转三界。不生净土。不得成佛。从今受戒。誓断杀害。常行慈悯。不食众生身分血肉。以此净业。普与众生。庄严净土。誓求作佛。

　　弟子某甲。自念此身。无始时来。于诸众生无饶益心。故相侵夺。不念众生护惜财物。与己无异。斗秤欺诳。亏刻于人。侵损常住．现前僧物。贪他吝己。不知厌足。以是因缘。堕落生死。流转三界。不生净土。不得成佛。从今受戒。誓断偷盗。常行饶益。救济贫苦。不生悭吝。以此净业。普与众生。庄严净土。誓求作佛。

　　弟子某甲。自念此身。无始至今。于诸男女耽染淫色。不择亲疏。不思触净。趣向前境。作非梵行。毁犯佛戒。不畏恶道。无有惭耻。以是因缘。世世生处。堕在胞胎。受秽污身。不生净土。不得成佛。从今受戒。誓断淫欲。修清净行。以此净业。普与众生。庄严净土。誓求作佛。弟子某甲。自念此身。于诸众生多行谄诳。欺罔于人。妄语．绮语．恶口．两舌。破灭佛法。毁骂僧尼。讥刺善人。党护不义。见言不见．不见言见。覆障己非。推求他过。以是因缘。千生万劫。受虚妄报。远离真实。不生净土。不得成佛。从今受戒。誓断妄语。说如实语。说如法语。以此净业。普与众生。庄严净土。誓求作佛。

　　弟子某甲。自念此身。从无始来。贪饮药酒。昏迷神性。乱动诸根。不辨尊卑。不知善恶。增长愚痴。覆没智慧。以是因缘。堕落生死。受愚痴报。不生净土。不得成佛。从今受戒。誓断饮酒。收摄诸根。常修正念。以此净业。普与众生。庄严净土。誓求作佛。

　　如是五种极重恶业。当知即是生死根本。众苦之源。障净土门。碍菩提路。如是恶业。未受已前。充塞虚空。遍周法界。若不忏悔。若不誓断。死生无路。出离无门。从今受戒。誓断五种极重恶业。翻成五种清净戒根。若后再犯。即是欺诳三宝诸天。见生之中诸恶集身。招不如意。死入地狱。受无量苦。无解脱期。若实不虚。仰愿三宝．护法诸天。常加护念。令我罪根皆得消灭。令我行愿悉得满足(同声念佛。或忏违逆父母．师长。其文如后)。

　　第六．请师乞戒

　　大小乘戒。皆从师授。受声闻戒。坛上十僧为师。受菩萨戒。诸佛菩萨为师。或请弥陀为和尚。观音为羯磨。势至为教授。近时道俗。皆修净业。弥陀缘熟。故多请之。况法身体一。三世道同。随机之教。义无不可。人多惑耳。不免从众。依行法经。次请五师。或请六师。则加普贤为忏悔主。今以悔罪在前。不复请也。

　　我某甲。一心奉请释迦牟尼佛为戒和尚。我依我佛故。得受菩萨戒。慈愍故(三请。或一请。观时延促。下同)。

　　我某甲。一心奉请文殊菩萨为羯磨阿阇梨。我依菩萨故。得受菩萨戒。慈愍故。

　　我某甲。一心奉请弥勒菩萨为教授阿阇梨。我依菩萨故。得受菩萨戒。慈愍故。

　　我某甲。一心奉请十方诸佛为尊证阿阇梨。我依诸佛故。得受菩萨戒。慈愍故。

　　我某甲。一心奉请十方诸大菩萨为同学法侣。我依诸菩萨故。得受菩萨戒。慈愍故。

　　惟愿释迦本师．十方诸佛．诸大菩萨。他心道眼。无碍见闻。鉴我䖍诚。受我奉请。不违本誓。怜念众生。慈悲摄受。方便拔济。尽未来时。为作依怙(既请师已。即须从师乞戒。乞云)。仰白十方尽虚空遍法界一切诸佛．大地菩萨僧。此大宋国某州某处佛菩萨像前。诸佛子等。今从诸佛菩萨乞受一切菩萨净戒。是诸佛子已是真实能生深信。发菩提心。行菩萨道。惟愿诸佛菩萨布施诸佛子等三聚净戒(三乞)。

　　诸佛子。三聚戒者。聚以包摄为义。一切戒法三种摄尽。一者。摄律仪聚。律仪禁恶。无恶不断。所谓杀．盗．淫．妄等。乃至烦恼无明永尽。成法身佛。名为断德。二者。摄善法聚。无善不修。所谓发起智慧。修习世出世间一切善法。六度万行。不取不舍。习行方便。自利利他。成报身佛。名为智德。三者。摄众生聚。无生不度。所谓六道四生。含灵抱识。方便导引。同归佛道。成应身佛。名为恩德。诸佛子。当知三聚戒体。即是三佛因种。经云。众生受佛戒。即入诸佛位。此之谓也。

　　第七．立誓问遮

　　立誓要期。是得戒本。带遮辄受。障戒不生。当须审问。随问而答。先立十誓。果能行者。当须答能。诸佛子。汝从今身已去。能常念佛。亲近善知识否(答。能)。汝从今身已去。能舍离一切恶知识否(答。能)。汝从今身已去。若见一切众生苦恼。能随力救护否(答。能)。汝从今身已去。能尽形寿随力供养三宝否(答。能)。汝从今身已去。能舍诸懈怠。发起精进。勤求佛道否(答。能)。汝从今身已去。能孝养父母敬事师长否(答。能)。汝从今身已去。于五尘境烦恼生时。能制伏心否(答。能)。汝从今身已去。能于无上菩提生信心否(答。能)。已立十誓。次问七遮。

　　诸佛子。受佛净戒。必须身器清净。梵网经云。若具七遮。即身不得戒。无七遮者。得受。良由七种逆业能障净戒。故并名遮。有即言有。无即言无。当如实答。一汝非出佛身血否(答。无)。二汝非杀父否(答。无)。三汝非杀母否(答。无)。四非杀得戒和尚否(答。无)。五汝非杀得戒阿阇梨否(答。无)。六汝非破羯磨转法轮僧否(答。无)。七汝非杀阿罗汉否(答。无)。诸佛子。汝今身无遮难。甚是净器。戒可得受。众圣同庆。须臾之间。入诸佛位。

　　第八．秉法授戒

　　诸本羯磨。各出不同。或有止用三归受者。今依藏中菩萨羯磨文。乃玄奘三藏翻出。凡羯磨法须准佛言。不可妄自加减。应先告云。

　　诸佛子。将作羯磨。授汝戒法。此戒法者。即是十方三世诸佛菩萨积劫熏修。无量功德。诸佛已证。菩萨今修。假彼羯磨圣法。动彼法界无量功德。注入身心。永作菩提。成佛种子。此身有谢。彼法不失。将来生佛净土。莲华中身以至成佛果。上百福庄严威神妙用。即是今日所受戒体。汝当摄心承仰。不得昏散。

　　汝佛子听。汝等今者欲于我所。受诸菩萨一切学处。受诸菩萨一切净戒。所谓摄律仪戒．摄善法戒．饶益有情戒。如是学处。如是净戒。过去一切菩萨已具。未来一切菩萨当具。普于十方现在一切菩萨今具。于是学处。于是净戒。过去一切菩萨已学。未来一切菩萨当学。现在一切菩萨今学。告云。汝能受否(答。能)。

　　诸佛子。此是第一羯磨。今法界善法由心业力。翻恶为善。悉皆动转。次作第二羯磨已。告言。今法界善法聚集空中。如云如盖。次作第三羯磨已。告言。今法界善法从空中下。从顶门注入身心。充满正报。当知汝身。即是无边功德善法之聚。当须护持。勿令毁犯。

　　第九．说相示诫

　　诸佛子。已为汝授戒竟。次当说相。菩萨戒相。有境皆是。且依梵网经说十波罗夷。其余四十八轻垢．八万威仪等。当依师学。识达相貌则无毁犯。

　　第一．不得杀。下至有命者。不得故杀。凡为菩萨。当起慈悲心。方便救护。而快意杀生。得波罗夷罪。汝能持否(答。能)。第二．不得盗。下至一针一草。不得故盗。凡为菩萨。常助一切人生福生乐。而反更盗人物。得波罗夷罪。汝能持否(答。能)。第三．不得淫。若男．若女。乃至非人．畜生。不得故淫。凡为菩萨。当救度众生。净法与人。而反更起一切人淫。得波罗夷罪。汝能持否(答。能)。第四．不得妄语。欺诳于人。下至身心妄语。凡为菩萨。应常生正语。而反生众生邪语邪见业。得波罗夷罪。汝能持否(答。能)。第五．不得酤酒。一切酒不得酤。凡为菩萨。应生众生明达之慧。而反生众生颠倒心。得波罗夷罪。汝能持否(答。能)。第六．不得说在家出家人罪过。凡为菩萨。常生悲心。教化一切人。令生大乘善信。而反更自说佛法中罪过。得波罗夷罪。汝能持否(答。能)。第七．不得口自赞毁他。凡为菩萨。应代一切人受加毁辱。恶事自向己。好事与他人。若自扬己德。隐他人好事。令他受毁。得波罗夷罪。汝能持否(答。能)。第八．不得悭财悭法。凡为菩萨。见一切贫穷人来乞。当须给与。有求法者当为说法。若不尔者。得波罗夷罪。汝能持否(答。能)。第九．不得起嗔心。凡为菩萨。应生一切众生善根无诤之事。而反生嗔恨。恶口骂辱。手打刀杖。得波罗夷罪。汝能持否(答。能)。第十．不得谤三宝。凡为菩萨。见外道恶人。谤佛音声。如三百矛刺心。况口自谤。得波罗夷罪。汝能持否(答。能)。已说十波罗夷竟。四十八轻中略说三戒。

　　第一．不得饮酒。而酒生过失无量。若故自饮．教人饮。犯轻垢罪。汝能持否(答。能)。第二．不得食一切众生肉。食肉得无量罪。若故食者。犯轻垢罪。汝能持否(答。能)。第三．不得食五辛。大蒜．革葱．韭葱．兰葱．兴渠。一切食中不得食。若故食者。犯轻垢罪。汝能持否(答。能)。自余不复一一别问。当寻戒本读诵受持。识相守护。勿令有犯。

　　经云。是十波罗提木叉。于中不应一一犯如微尘许。何况具足犯十戒。若有犯者。不得见身发菩提心。乃至佛性常住妙果。一切皆失。堕三恶道中。二劫．三劫不闻父母．三宝名字等。故知受已。当护如命。如带浮囊。欲渡大海。若有犯者。当须忏悔。今依梵网出忏悔法。经云。若犯十戒者。在佛菩萨像前。日日六时诵十重四十八轻戒。苦到礼三世千佛。得见好相。便得罪灭。若无好相。虽忏无益。若犯四十八轻者。对首忏悔。不同七遮。言对首者。二人相对。口陈纷犯。即得罪灭。

　　第十．叹德发愿

　　诸佛子。受菩萨戒者。功德难量。高于须弥。深于巨海。诸佛称赞。遍在诸经。略说八种殊胜功德。第一．趣道胜。受菩萨戒。如大鹏鸟一举翅。能至十万九千余里。菩萨趣道。亦复如是。法华经云。乘此宝乘。直至道场。又华严经云。以少方便。疾至菩提。是此谓也。第二．发心胜。受菩萨戒。直是发菩提心。当念成佛。因果同时。如好坚树。才出地面。已高群木。如频伽鸟。㲉里出声。能胜余音。所以。菩萨在凡夫无明内烦恼㲉中。能发此心。已超声闻之极果。第三．福田胜。假使供养满阎浮提阿罗汉僧。不如供养一大鹏鸟。所以者何。由此鸟先曾受菩萨戒故。第四．功德胜。受菩萨戒。喻如日光。受声闻戒。犹如萤火。第五．灭罪胜。受菩萨戒。出家犯四重诸篇。在家犯十恶五逆。准行法经罪皆除灭。纵堕恶道受苦轻微。以戒力故。一切所生之处。皆得为王。第六．处胎胜。受菩萨戒。人处胎时。常为天龙八部诸善神王之所守护。不令侵损。第七．神通胜。大乘菩萨能变大地为七宝．变大海为酥酪。能超百佛世界。能日度百千众生。小乘罗汉祇具三明．六通．八解脱耳。第八．果报胜。菩萨果报万善周圆。湛然常住。终无迁灭。念念趣入萨婆若海。一一成就无上菩提。小乘声闻但破见思。成无学果。未为究竟。即法华云。但离虚妄。名为解脱。而实未得一切解脱。汝等既得戒已。当须常发大乘度生誓愿。行大乘六念。应云。我某甲。今于佛菩萨前发四弘誓愿。

　烦恼无数誓愿断　　法门无量誓愿学
　众生无边誓愿度　　佛道无上誓愿成
　愿我临欲命终时　　尽除一切诸障碍
　面见彼佛阿弥陀　　即得往生安乐国
　我既往生彼国已　　现前成就此大愿
　一切圆满尽无余　　利乐一切众生界
　彼佛众生会咸净　　我时于胜莲华生
　亲睹如来无量光　　现前授我菩提记
　蒙彼如来授记已　　化身无数百俱胝
　智力广大遍十方　　普利一切众生界
　乃至虚空世界尽　　众生及业烦恼尽
　如是一切无尽时　　我愿究竟恒无尽
　念佛救世大慈父　　念法出离解脱门
　念僧诸有良福田　　念戒无上菩提本
　念施具足波罗蜜　　念天护法利群生

　　上来受戒所有功德。祝献护法诸天。报答四恩三有。利乐法界众生。忏涤罪根。庄严净报。仰愿诸天八部。增长威神。常来护持。我此国土。风祥雨顺。谷果丰成。圣帝仁王。慈临无际。群臣官属。常守尊荣。万姓四民。永安富乐。佛法檀越．父母师僧．历世冤亲．法界含识。咸生正信。发菩提心。六度齐修。二严等备。伏愿我等。众圣冥加。常值大乘。及善知识。开我佛慧。愿行现前。荷负流通三世佛法。诱化一切。然无尽灯。普会众生。同归秘藏。

　　授大乘菩萨戒仪

　　大宋政和元年岁在辛卯安居中为众僧录出

　　忏违逆父母

　　(如为出家五众受戒。当用此文)。

　　现前一众诸比丘僧。无量劫来皆是父母生育此身。受大苦恼。今生父母自小爱怜。舍我出家。令我学道。脱离遮俗。削发毁容。为佛弟子。四事成现。学法修行。一生闲旷。皆是父母。舍我之恩。碎身粉骨。云何可报。而我等辈。内无高志。外逐世缘。懒惰懈怠。于佛法中。不勤修习。或因学法。出外游方。父母在堂阙于侍养。悬悬忆念。日夜忧煎。或成疾病。或致死亡。不归省觐。或有亡过堕在恶趣。受诸苦恼。必望我等。功德拔济。而我忘恩。偷安自处。不思救度。当知即是五逆罪人。天地不容。多遭横逆。如是重罪。不通忏悔。今将父母骨肉之身。受菩萨戒。毕世坚持。随力修行。救拔父母。速脱轮回。早生净土。尽未来时。修菩提道。直至成佛。誓效如来。先度二亲。誓效目连。先救亡母。从今已往。等视众生。皆同父母。不起憎爱。无有亲疏。起孝顺心。起慈悲心。常行敬顺。无有违逆。诸佛会中。常相值遇。修菩提道。同成正觉。

　　忏违逆师长

　　现前一众诸比丘僧。少小出家。长大入道。莫不皆有受度和尚．三师．七证．依止阇梨．诸善知识。慈悲摄诱。善巧提携。罔极深恩。碎身难报。教法开解。衣食供须。软语教诏。苦言调伏。生我慧命。育我法身。父母七生。师僧累劫。究竟度脱。直至菩提。而我愚痴。不思恩德。反生轻慢。多端诽毁。传经授法。曾不遵依。法语善言。但多违逆。忘恩背义。窃法谤师。当知即是五逆罪人。故于现生多遭恶疾．夭寿．横死。沉溺苦海。无有休息。今始觉知。深生惭耻。不敢覆藏。仰对三宝弥陀世尊。发露罪根。求哀忏悔。从今改过。尽未来时。在在处处。与师俱生。诸佛会中。互为主伴。遍微尘刹。教化众生。尽出轮回。同生净土。

　　忏身计

　　(依金光明经．净名经录出)。

　　又复我等无始劫来。背舍本性。真实法身。随虚妄缘。起虚妄念。造虚妄业。受虚妄苦。妄认四大。为自身相。六尘缘影。为自心相。不知此身。四大假合。从本不实。和合而有。无明罗刹。止住其中。从昔已来。受生死苦。常弃是身。都无所为。亦常爱护。处之屋宅。随时供给衣服．饮食．卧具．医药。令无所乏。而不知恩。反生怨害。然复不免无常败坏。是身不坚。无所利益。可恶如贼。犹若行厕。我于今月。当使此身。作无上业。于生死海作大桥梁。若舍此身。则舍无量𤻕疽．瘭疾．百千怖畏。是身唯有大小便利。是身不坚如水上沫。是身不净多诸虫户。是身可恶筋缠血涂。皮骨髓脑。共相连持。是故。我今应当舍离。以求寂灭无上涅槃。永离忧患．无常变异。生死休息。无诸尘累。无量禅定智慧功德具足。成就微妙法身。百福庄严。诸佛所赞。证成如是无上法身。与诸众生无量法乐。

　　又复思念。是身无常。速朽之法。为苦为恼。众病所集。身如聚沫。不可撮摩。身如芭蕉。中无坚实。是身如幻。从颠倒起。是身如梦。为虚妄见。是身如影。从业缘生。是身如响。属诸因缘。身如浮云。须臾变灭。是身如电。念念不住。是身如空。离我我所。是身无知。如草木石。是身无作。风力所转。是身不净。秽恶充满。是身虚伪。必归磨灭。当知有身。犹如毒蛇。亦如恶贼。亦如空聚。阴界诸入所共合成。是可厌患。当乐佛身。当知佛身即是法身。从于无量功德智慧之所出生。从戒．定．慧．解脱．知见。慈．悲．喜．舍。布施．持戒．忍辱．柔和．精进．禅定．解脱．三昧诸波罗蜜之所出生。从方便生。从六通生。从三明生。从道品生。从止观生。从于十力．四无所畏．十八不共诸功德生。如是无量清净法生如来之身。欲得佛身。断众生病。当发无上菩提之心。

　　剃发仪式

　　(次第十科。其间䇿导教诫引用因缘。当随机利钝开解为先。至于临事不必一定。今且作一途出法)。

　　一．选处设座

　　律令于露地香水洒之。周匝七尺四角悬幡。今时多在大殿。或在别堂。事无不可。若在大殿。二师之座。当须相对。或面向佛。今多背像。大乖尊敬。世王为况。其过可知。若在法堂．众堂。当须设像于中。自余花．幡．香．烛．严饰随时。众僧床座随处铺设。其行者应令洗浴。内着净衣。顶𩯭留少发。

　　二．集僧作梵

　　令净人打钟集僧。坐讫。二师烧香。即登二座。其出家者安置近处已。令维那鸣一下槌声。德者作优波离梵。梵声绝。便打槌一下。同声说偈云。

　戒香定香解脱香　　光明云台遍法界
　供养十方无量佛　　见闻普熏证寂灭

　　(有至梵音义字即诵。非也。梵音本为止息喧乱故)。

　　三．白众召入

　　(凡白众之语。直述其事。今时四六偶对。或祝赞皇风。或褒扬王道。有同伶伦俳说无异。致令听者。都无所晓。弊风久矣。宜须革之)。

　　良久。阇梨云。敬白大众。今有某寺院行者某甲(当处即云当寺．当院)。厌世出家。归心三宝。昨因选试。获中科名(进纳应云。克勤给侍。悦可众心)。今奉帝恩。许容披剃。将从和尚乞求剃发。若准律文。必须单白羯磨和告众僧。或复循房语令知委。然此行者出家日久。众所同闻。羯磨之辞。不烦宣秉。直令教授座主引入道场。与其披剃某甲。谨白(若准律中例须单白。今时乍投出家。或有作者。故为出之。当如上叙白。至乞求剃发已。接云)。准律文。因诸比丘辄度人。故为俗讥诃。由是佛制。凡伽蓝中有剃发者。必须单白和僧。意令合界通委。内无专辄。外绝讥诃。故当禀律科仪。先作羯磨。僧集否(答云。僧已集)。和合否(答云。和合)。未受具戒者出(答云。此众无未受具戒者)。不来诸比丘说欲及清净(答云。此无说欲及清净者)。僧今和合何所作为(答云。剃发和僧单白羯磨。白云)。

　　大德僧听。彼某甲(牒行者名)欲求某甲比丘剃发(牒和尚名)。若僧时到。僧忍听。与某甲剃发。白如是(问云)。作法成否(答。成)。作法既成。请教授座主引入道场。云云如上(教授座主。今时谓之引请人。即从座起。至众前合掌揖僧竟。即出众去)。

　　四．入众请师

　　引请师前引。行者后随。直至佛前。教礼三宝已。引至和尚前设礼已。互跪(引请者云)。

　　夫以儒敦事父。唯重于成身。释制依师。务存于学道。庶使四仪轨度藉此以琢磨。五分三身因兹而成立。理须竭诚事奉。克志陈词。恐汝未能。我今教汝(请词云)。大德一心念。我某甲今请大德为和尚。愿大德为我作和尚。我依大德故。得剃发出家。慈愍故(连唱三遍。亦不须云再请。殷勤三请等。出自流俗)。和尚告云。可为汝作剃发和尚。次又引至阇梨所。如上作礼。互跪讫(引请者云)。

　　夫以厌处凡流。忻参宝位。将欲剪除于俗态。理宜警䇿于蒙心。矧在中人。必由名匠。今为汝请某人为汝作剃发阿阇梨。而况此师诲人无倦。接物有方。故须专秉一心。恭陈三请(词云)。

　　大德一心念。我某甲今请大德为剃发阿阇梨。愿大德为我作剃发阿阇梨。我依大德故。得剃发出家。慈愍故(三请)阇梨云。汝既陈请我为汝作剃发阇梨。所有教示。当须谛听。

　　五．辞亲脱素

　　阇梨云。出家之人。高超俗表。为世福田。君不得而臣。父不得而子。应受人天恭敬供养。是故剃发着袈裟已。至于君父尚无设礼之义。况余人乎。然父母生汝。养育恩深。国王度汝。其恩亦大。当往显处。拜辞国王大臣及父母生缘竟。却入道场。为汝落发。言讫即起。引请者引出阶庭之下。烧香互跪。说辞亲偈(引请者教行者逐句随声唱之。偈云)。

　流转三界中　　恩爱不能脱　　弃恩入无为
　真实报恩者

　　偈讫即起。先望北拜国王(亦不须呼万岁)。次拜父母亲眷(律中但辞父母。今时先拜国王。义须依准)。拜已。即除巾冠．素服。着僧裙褊衫。再引入众。直至阇梨所。互跪。

　　六．策导礼佛

　　阇梨即为说出家功德。令生忻踊。应云。善男子谛听。六道之中。人身难得。人伦之中。出家者难。汝今生处人道。值佛出家。自非宿植所深。何由至此。当须建出家心。立丈夫志。誓勤学道。以求解脱。南山律师云。真诚出家者。怖四怨之多苦。厌三界之无常。辞六亲之至爱。舍五欲之深着。故知一切众生。系属于四怨。恋著于三界。情缠于六亲。心耽于五欲。由是流转生死。经百千劫。舍身受身。无由解脱。汝当舍诸虚妄。回向真实。持戒修定习慧。行六度万行。学无量法门。于末世中。建立法幢。续佛寿命。令三宝不断。使众生获益。若能如是。是名真出家。可以为六道福田。作三乘因种。堪受信施。不负四恩。是以佛言。若人以四事供养四天下满中罗汉。尽于百年。不如有人一日一夜发心出家功德。又云。若人起七宝塔。高三十三天。亦不如出家功德最胜。广在大藏。不复繁引。既知己身如此尊胜。弥生珍敬。勿得自转(如是随机劝诱。临时自述。不必诵语)。即取香汤为彼灌顶(以指滴少许于顶上)。说偈赞云。

　善哉大丈夫　　能了世无常　　舍俗趣泥洹
　希有难思议

　　(此偈阇梨直声自说。有令引请者说。或行者随和皆非)。

　　偈讫。告云。汝当往佛前。礼拜十方佛。说归依偈。行者即起。引至佛前。教云。

　归依大世尊　　能受三有苦　　亦愿诸众生
　普入无为乐(亦逐句随声说)

　　七．落发披衣

　　引请者复引至阇梨所。近前互跪。以净巾围肩顷。阇梨语云。剃除须发。为舍憍慢。着坏色衣。为除贪爱。少选之间。即与三乘贤仪相无别。当自忻庆。即为剃四边发。留顶上少许。正剃发时。引请人即诵出家呗云。

　毁形守志节　　割爱无所亲　　弃家弘圣道
　愿度一切人(有令合众同诵亦得)

　　又引至和尚所。如前互跪。和尚云。今为汝去顶发。行者答云。尔。便为剃之(或再诵出家呗亦得)。剃已除去净巾。和尚取袈裟授与行者。便顶戴受已。复还和尚。如是三反已。和尚亲为着之。说偈云。

　大哉解脱服　　无相福田衣　　披奉如戒行
　广度诸众生(此偈和尚自说。不须随和)

　　八．授归教诫

　　(律钞至披袈裟已。即令说偈礼散。今多为授翻邪三皈。随为出之)。

　　复至阇梨所。告云。准毗尼母论。剃发着袈裟已。然后受三归。五戒．十戒各登坛时。当自受之。今且为受翻邪三归。翻无始邪心。归三宝正觉。应示三宝境界。创入道门。未谙法义。且示住持三宝。令寄心有所。应云。雕塑灵仪是佛宝。琅函玉轴是法宝。剃染禀戒为僧宝。汝当志诚归向。从今已后。尽此形命。誓依佛为师。誓学法藏。誓同僧海(如是种种。随机开导已。云)。

　　我某甲。尽形寿归依佛．归依法．归依僧(三说已。又加三结。云)。我某甲。尽形寿归依佛已．归依法已．归依僧已。授三归已。告云。汝既出家。当依出家法。修出家行。不得懒惰懈怠。悠悠度日。从今已后。先须远离诸恶。且说六种。言六种者。一淫。二盗。三杀。四妄。五饮酒。六食肉。是六种恶。障道之源。轮回之本。深须远离。慎勿为之。当须咨白本师。置办三衣一钵。用拟受戒。此衣钵者。乃是三世诸佛正仪。贤圣沙门标志。九十六种外道尚不知名字。唯佛出世。示此未曾有法。若不自办。或临时假借。准律明判。定不得戒。由无戒故。一生虚受信施。将来堕坠恶道。长劫轮回。无由解脱。此非小事。宜切用心。又须预择明师。咨问受戒方便仪式。策发开导。令心明了。浊世凡夫。善根微弱。恐临受戒。魔障忽生。从今已去。即须除去杂务。日夜诵持。志诚祈祷。乞圣加被。及至受戒之后。或依师学律。或复听经。或参寻知识。或诵经课佛。或营事作福。荷护佛法。利益群生。不应作恶无懈。求名逐利。滥污僧伦。覆灭正法。翻种苦业。转增生死。是则出家无所利益。常记此语。以自䇿勤。无为空死。后致有悔(云云)。

　　九．自庆礼谢

　　复引至佛前。三礼互跪。教说自庆。偈云。

　遇哉值佛者　　何人谁不喜　　福愿与时会
　我今获法利(逐句随说)

　　说已。复礼大众及二师已。令有众僧下。坐受六亲拜贺。悦其道意(或恐事繁。且待众散拜贺亦得)。

　　十．祝赞回向

　　(律无此科。今时所行)。

　　或和尚或阇梨或引请人或有寺院常用表白皆得。应执手炉。上香。维那打一下槌已。云。
上来行法所有功德。奉祝梵释四王．天龙八部．伽蓝真宰．土地灵聦。各轸威神。安神护法。
今上皇帝。圣化无穷。文武官僚。长居禄位。师僧父母．善恶知识．十方信施．法界众生。承此善根。俱登彼岸。念释迦牟尼佛号。随位打槌。念诵讫。作处世界呗已。便散作贺等(或诵。尊常开请奉福上界天龙八部等文。此出智者法华忏仪。其可准用。今时亦多念对偶文章。全非回向祝赞之意。今并改正。莫同浮俗)。

　　受戒方便

　　沙门(元照)元丰三年为诸沙弥出

　　萨婆多论云。凡欲受戒。先与说法。引导开解。令于一切境上起慈愍心。便得增上戒。故知必须智解明白。方可进受。今为六位。次第明之。

　　第一．明所受法体

　　(标心期受。须识何法)。

　　今欲受戒。为受何戒。戒作何相。谓佛出世制立戒法。禁防身口。调伏心行。戒有多种。五戒．十戒先须受之。今此受者。即大比丘具足戒也。且约戒本则二百五十。略说则八万四千。广则无量无边。十方诸佛三乘贤圣并同修故。名为圣法。今者发心誓禀此法。然须实坛顶上十师座前作法而受。因缘和集。心境相冥。发生无作。领纳在心。名为戒体。得此法已。终身持奉。如护明珠。号良福田。是真僧宝。绍隆佛种。兴建法幢。故知受时弥须用意。一生大事不可自轻。

　　第二．明受者具缘

　　(已知戒法。受必藉缘)。

　　一是人道。诸天．修罗．地狱．饿鬼．畜生不受得故。二须诸根具足。颠狂．哑聋．身相不具。亦不得受。三须身器清净。曾破佛戒．造重恶业亦不得受。四出家相具。须剃发。着袈裟。若着外道俗服。不名受具。五得少分法。谓须先受沙弥十戒。又早办三衣一钵。不得假借。年岁满足。先请三师七证。然后从僧乞戒。一缘有缺。法则不成。

　　第三．明发戒境量

　　(诸缘虽具。须明境遍)。

　　缘境虽多。不出有二。一者。情境。即十方三世恒沙诸佛。及诸菩萨．缘觉．声闻．诸天．世人．修罗．地狱．饿鬼．畜生。下至蚊．䖟．𤼭．虱．微细蠢动。六趣之外。中阴众生。如是等类。皆遍十方。并通三世。无量无边不可称数。皆发得戒。二者。非情境。谓一切世间微尘国土．山河大地．草木花果。乃至一花．一叶．一物．一尘。随其数量。亦皆发戒。至于空有二谛．灭理涅槃．圣教经卷．形像塔庙．地水火风虚空识等。要而言之。总大千界依正二报。无非戒境。所以者何。由未受前。随心造过。恶遍法界。今欲进受。翻前恶境。并起善心。故戒发所因。还遍法界。所纳戒体。亦复无边。如是知之。

　　第四．明依境发心

　　(律钞明三品心。中下二品得戒非胜。今须直求上品。故委示之)。

　　既知境量。当知发心。作如是言。我某甲。自念无始时来。迷失本性。随尘动念。造众恶业。受生死苦。沈流长劫。无解脱期。赖有宿缘。生处人道。值佛出家。将受净戒。今者发心。以立三誓。我从今日。尽此报形。誓断一切恶。誓修一切善。誓度一切众生。为欲成就三聚戒故。为欲趣向三解脱门。正为求大涅槃无上佛果。又以此法。引导众生。令至涅槃。令法久住(言略事广。下为略释)。

　　解云。一切恶者。杀．盗．淫．妄。贪．嗔．邪见。身口动作一切非违。乃至三界烦恼无明结使等。一切善者。世间人天凡福行。及出世间三乘圣道佛果证行。一切众生者。未成道果。善趣恶趣。总说万断诸有情众。三聚戒者。菩萨法也(一摄律仪戒。二摄善法戒。三摄众生戒)。三解脱门者。入道观智也(一空解脱门。二无相解脱门。三无作解脱门)。涅槃果者。三身佛果也(一法身。二报身。三应身)。引导众生者。利他行也(上总列名。下别配释)。

　　一者。律仪禁恶。由断恶故。即摄律仪戒。又观诸恶唯心所变。性相平等。无作无受。则能趣向无作解脱门。妄情既息。真心体显。名法身佛。成断德也。二者。以修善故。福智双运。即摄善法戒。又观诸善从众缘生。于中求实。皆不可得。则能趣向空解脱门。了法无相。历劫勤行。功德圆备。名报身佛。成智德也。三者。以度生故。慈悲摄物。即摄众生戒。又遍历尘刹。无数方便。教化众生。而了知化相如幻如梦。则能趣向无相解脱门。随缘赴感。拔苦与乐。如水中月。任机大小。名应身佛。成恩德也。上来三聚．三脱．三佛．三德。由前三誓而得成就。故知三誓。即三身因种。然此三身。即我心本。无始迷覆。妄动成业。故受轮转。不了诸业。元自我心。随缘流变。今知虚妄。回向真实。故受净戒。誓志坚持。即是求佛菩提。发足之始。此名上品胜心。决定感发上品戒也。故华严云。戒为无上菩提本。应当具足持净戒。又律偈云。如是诸佛子。勤求禁戒本。终不面邪流。没溺生死海。斯明证也。

　　第五．明用心承仰

　　(心境相应。纳体正要)。

　　未至坛上。于佛像前。如上发心。及至登坛。倍生欣庆。不知宿何善本。遇此胜缘。心想于师同十方佛。我今此身。因他得度。清净戒法。从他得受。法身慧命。假他得成。正羯磨时冥心运想。遍缘如上情．非情境。由境广故。心亦随遍。念念现前。不得浮散。当想己身总虚空界。容受法界尘沙戒法。当此之际深须用意。莫缘他事。差之毫微。则徒染法流。一生虚丧。可不慎哉。

　　第六．问重难轻遮

　　(律钞云。应沙弥时。教令列名。显数识相诵之。若不明识。受戒不成)。

　　第一．汝不犯边罪否(答云。无。谓曾受佛戒已。犯于四重。即是佛海边收之人。从喻为名)。第二．汝不白衣时污净戒比丘尼否(答。无)。第三．汝不白衣．沙弥时。盗听他说戒．羯磨。诈作比丘否(答。无。谓白衣．沙弥时。盗听大僧说戒．羯磨法也)。第四．汝非曾作外道。来投受戒后还作外道。今复来否(答。无。谓先舍外道来受佛戒后。复归邪。令重来受也)。第五．汝非五种黄门否(答。无。一天生。二揵作。即刀去阴根者。三因见他淫。妒心淫起。四忽然变作。五半月能淫。半月不能淫)。第六．汝非杀父否(答。无。次至第十。即五逆也)。第七．汝非杀母否(答。无)。第八．汝非杀阿罗汉否(答。无)。第九．汝非破僧否(答。无。谓立邪三宝。破佛正法。令僧异见。不得道益)。第十．汝非恶心出佛身血否(答。无。上二难。佛世则有。末代所无)。第十一．汝非天子．阿修罗子。名为非人。变为人形。而来受戒否(答。无)。第十二．汝非诸龙畜等能变化者。变为人形。而来受戒否(答。无)。第十三．汝今身中不带佩男女二形否(答。无。谓身挟二根。僧尼不摄故)。

　　上是十三难。次问十六遮(衣钵．父母各二。并五病。成十六。今合为十)。

　　汝今名谁(称己名云。某甲)。和尚名谁(称坛上和尚两字名云。某甲)。年满二十否(答云。已满)。衣钵具足否(答云。具足)。父母听汝否(父母存。则答云。听。父母亡。则答云。无父母)。汝不负债否(答。无。准钞纵有。亦不遮受)。汝非他贱人。佛不许度。不是奴否(答。无)。汝非官人否(答。无)。汝是丈夫否(答云。是。谓年二十。能耐寒．热．饥．渴．风．雨．毒虫．能忍恶言．能一食．持戒等。是丈夫相)。丈夫有如是病。一癞。二痈疽。三白癞。四干痟。五颠狂。汝无如此诸病否(答。无。钞云。上四应得。狂中若全不觉好恶。不得)。

　　近见新受戒人。下坛已后多不诵戒。既迷戒相。遂多毁犯。若准诸律。五夏不诵。尽形不离依止。五百问云。十夏不诵。饮水食饭．坐卧床席。日日犯盗。故知为僧不可不诵。纵无音曲。但须直诵。纵不升座。亦常受持。佛言。我不灭度。半月一来。又云。若我在世。无异此也。愿遵圣制。无怠奉持。

　　建明州开元寺戒坛誓文

　　释迦遗法。比丘(元照)恭于娑婆世界南瞻部州大宋国明州开元寺。建筑戒坛。敬造护法神王。立于坛上。我闻神王有大弘誓。于末法中。护持塔像。住持佛法。利乐群生。我今建此坛场。直欲报答佛恩。令戒律兴隆．三宝住世。仰愿同轸威神。常来拥护。若有毁戒作恶之人。为求名利。妄居师首。秉实圣法。误彼来蒙。即请驱逐令退。勿使登坛。或将腥酒触污此处。即时诛罚令知畏敬。将有水．火．风．劫盗等难。愿同力捍护。不令毁坏。且使此坛在世久固。令无量人登上受戒。发大道心。行菩提行。展转授受。佛种不断。尽未来际兴佛事。

　　绍圣五年二月十五日　沙门(元照)谨誓

　　郑丞相跋

　　佛．人．我。一性也。戒．定．慧。一法也。因法入性。三无差别。万法错陈。戒为枢户。是故佛祖由此门入。一切众生能持戒心．履戒行。渐次成就。不失本心。不堕恶道。由此精进。定慧现前。三明六通。何远之有。钝根劣想。始勤终懈。中道而尽。与不戒同。此末法之世。所以。大善知识以戒为大宝珠。一切众生以戒为菩萨道。简而易见。要而易守。不断佛种。入佛知见者。其唯戒乎。今观
照律师作大誓愿。建立戒坛。其言深切。其意勤恳。示后学。劝来世者至矣。四明号为佛国而
照公之真迹具存。可宝也已。湖心龙律师得之以示余。因书此纸以归之。

　　嘉熙己亥季秋　初吉安脱居士郑(清之)。

　　诫沙弥办衣钵文

　　戒从心发。法假缘成。律制沙弥须办三衣一钵。资缘既备。戒品方生。问难之时。须当审实。羯磨词内。牒以告僧。近世浮讹。率多慢易。或从他借得。或临时税来。欺诳圣贤。妄云己有。且比试者极受难苦。进纳者稍废资财。及至受缘。反同儿戏。非唯慢律．慢法。实乃带祸招殃。律制作法不成。定是一生无戒。虚消信施。滥在福田。四事难消。三途定入。丧佛门入道之本。亏国家祝度之恩。在理既乖。为过非小。今遍行告示。仰各知委。宜准律科。早须营办。

　　芝苑遗编卷之中
卍新纂续藏经第 59 册 No. 1104 芝园遗编


　　芝苑遗编卷之下

　　六世法孙　道询　集

　　为判府蒋枢密开讲要义(请简．谢诗附)

　　之奇顿首。即日想惟戒体安隐。为大导师。幸甚。幸甚之奇旬休。欲携蒙。诣讲席。愿闻略讲戒律大意。并佛法名。以涤家吝。敢辄先禀闻。幸希道照之奇顿首。

　　判府枢密三月初十日。与令嗣提宫寺丞婿发勾陈奉议同群夫人。俱预法筵。焚香拜请。讲曰。如来为一大事因缘故。出现于世。唯以佛之知见。示悟众生。欲令众生入佛智慧。是以种种方便。为一切众生作成佛之由也。经云。凡有心者。皆当作佛。所以。常不轻菩萨每将十三字教化于人。但言。我不敢轻于汝等。汝等皆当作佛。于是八十年在世。五十余年说法。其意无他。只欲教化众生作佛耳。如来于十二年中。但说略教一偈。云。善护于口言。自净其志意。身莫作诸恶。此三业道净。能得如是行。是大仙人道。善护口言。即口业也。净志意。即心业也。莫作诸恶。即身业也。三业道净。即是佛行也。大仙．金仙皆召于佛。世间神仙皆小仙也。即此谓之教授木叉。但由众生无始结惑。三障所缠。过境而动。而妙清净体。堕生死海中。故华严座上现千尺卢舍那。身坐莲华台。周匝千华。一一叶中。释迦化佛。皆来听诵佛戒。初结波罗提木叉。即梵网经菩萨戒也。梵语卢舍那。此云净满。即报身佛也。是中十重戒。谓波罗夷。四十八条。谓轻垢罪。大抵止人为恶。有人惧以戒禁。多不敢受。经云。若国王．王子．大臣．百官．比丘．比丘尼．庶人．乃至四趣众生。但解法师语者。皆可得受。故云。宁受后破。不可不受。何以如此。以受心境遍。功德深也。破戒则别别所犯也。涅槃经云。欲见佛性。证大涅槃。必须深心修持净戒。又华严经云。戒为无上菩提本。应当具足持净戒。若能坚持于净戒。是则如来所赞叹。诸经论中广有赞戒功德。此即约大乘戒如是说也。其有机缘不等。故华严会上法所不被者。如来即现应身。乃降生示迹诞质王宫。厌世无常。弃荣入道。现丈六身。作比丘相。普度一切。广诱世间。随机设戒。种种调摄。然此戒律不唯释迦如来所制。乃至十方三世如来所传。佛佛道同如是也。故戒本云。如过去诸佛。及以未来者。现在诸世尊。能胜一切忧。皆共尊敬戒。此是诸佛法。当时人法两胜。机感相投。始于鹿园度五拘邻。故世尊一呼。善来。须发自落。袈裟被体。即时纳戒。以善根夙利。自然冥合故也。续以机性差劣。不可以善来得度。即以三语受戒。所谓归依佛．归依法．归依僧。于此言下。便得具体。又复人性浇薄。机缘转疏。不可以三语。乃以白四羯磨纳戒。一白之词三番羯磨也。羯磨。梵言。此翻为业。亦翻办事。以能办僧中止作二业一切法事也。大率以此方咒法。能以心业同力秉之。可使革凡成圣也。仍置坛场。立十僧行法。坛上敷设佛像。布列天神．星像。皆有所表。今则我等比丘所受者。即声闻二百五十戒也。其间五篇七聚罪相轻重。与世官法典刑不殊。如俗五刑。古谓墨．劓．剕．宫．大辟。今谓笞．杖．徒．流．死。以佛教推之。则三皇五帝周孔训籍。制立条法。皆大权示化。非凡智所能为。抑亦过去古佛流及。世世相循也。今此佛法戒律。即释门中家训也。如来诫诸弟子。有过失者。当如法治之。律中乃有七九治罚。条而结之。是以比丘非律勿视．非律勿听．非律勿言．非律勿行。故国无礼刑。莫治天下。僧无戒律。莫以御众。由昔迦叶问佛。云。佛法几时当灭。答曰。随说戒律灭处则灭也。又论云。毗尼藏者。佛法寿命。又曰。我实不灭。半月一来。以戒法常在故。是知住持佛法。纲纪僧宗。功在斯也。今此戒经。初篇四重谓波罗夷者。此翻为弃。以犯此罪。永弃佛法海外。不得预清净僧中法食之数也。此四者即淫．盗．杀．妄。譬之四树。以为根本。下去诸篇。皆枝叶也。罪喻断头。不复有佛法寿命。故永绝道分也。教中亦许伏首行忏。但入众时在僧末坐。位同沙弥也。次篇十三条僧伽婆尸沙者。此云残。谓犯此篇罪。覆一日即治一日。覆一月即治一月。所谓僧前与覆藏法。后与出罪羯磨。用二十僧行法。乃至全净。有残之罪。由僧除灭也。第三篇一百二十条波逸提者。义翻为堕。以此篇多因财事。生贪染心。饮居戏剧。人多喜犯。后堕烧煮覆障地狱。第四篇波罗提提舍尼者。此翻向彼悔。以对人说所作罪也。亦云此罪应发露也。不者堕泥犁中三亿六十千岁。第五篇一百条众学。名突吉罗。此云恶作。乃是检学僧伦威仪之要行也。有犯即对首忏之。此乃五篇之名。就中离出偷兰遮。并恶说罪。遂名七聚。今现前比丘登坛禀受者。即此具戒也。诸篇所列。盖是所止二百五十件过恶。以至三千威仪．八万律行。于一一行中。断其过恶。又何止于此。乃至微尘数威仪行相。而比丘尽当谨而护之。何也。山河大地。草木藂林。胎卵湿化。有情无情。一一根尘。发得无作戒体。智论云。略则八万四千。广则尘沙无尽。然制法虽多。不出现前三业。所谓身处木叉．口处木叉．意处木叉。当知此三。即是毗尼藏也。所谓篇聚。总而谓之威德木叉。木叉即持戒之果号。由是始于鹿苑。终至鹤林。而嘱累云。于我灭后。当尊重珍敬等。此毗尼藏。佛灭度后。结集之时。有窟内窟外。谓之根本二部。后复分为五部。今南山律师所宗四分。部主昙无德师。即五部中之一也。且夫持戒要在圆融。识达其体。况戒学属于事相。心法存乎理智。自非戒律制约三业。䇿勤四仪。则过患奚以防御也。但众生在惑业苦三道之中。妄想颠倒。不能守持。多尚虚头。疏荡放逸。若然者。须达其缘。生法理也。即此时持戒。业性本空。罪亦何有。唯是从缘流变。善恶随彰。持犯互见。若了得缘生。方不滞于偏执。不著于有无。即此以为中道义也。故龙树云。因缘所生法。我说即是空。亦名为假名。亦名中道义。只此一偈。下三句亦是助言。要之不出因缘二字。即此空．假．中三观。广如天台教中所辨也。若兀尔持戒。不了观慧。此即人天福报。亦乃声闻自调之谓。则不名究竟解脱。又净名云。佛法不有亦不无。以因缘故诸法生。无我．无造．无受者。善恶之业亦不忘举。要言之。由因缘故。即有诸法。是则持戒者。能达法空。是名持戒。即六度中尸波罗蜜也。则不住二乘。直趣菩提之果也。又经云。无有定法如来可说。一切贤圣皆以无为法。而有差别。亦云。一切有为法。如梦幻泡影等。大论云。或云即心是戒。何假他受。未敢取焉。何也。以一切众生。下至蠕动．蜎飞。皆有佛性。亦具佛礼。以无戒善。不断诸恶。轮回生死。受报无穷。无由解脱。所以。十方诸佛三世圣人。乃至弥陀净土。依正二报。并由愿心取证。非誓不立。亦须全藉信愿行力之所庄严也。恐烦久坐。不敢广述。兹者伏承台旆。宠临讲席久坐。证明元照学问荒浅。言理疏野。不胜皇惧之至。判府枢密伏愿成化千里。镇抚万枢。长为圣世之忠谋。永作教门之外护。我皇庶境。同集妙因。能说所闻。俱沾利益。

　　讲罢枢密上诗以谢

　　心净佛土净。境空无一毫。风柯响林薄。华雨积庭皋。说法龙象绕。放生鳞羽逃。知师精戒律。功行不唐劳。

　　为义天僧统开讲要义

　　高丽王子弘真祐世广智僧统义天。同弟子寿良。航海求法。首登师门。元丰八年十二月二十八日。偕馆伴主客学士杨杰就寺。请师升座。发扬细要。义天矍然避席。作礼。请所著书。归辽东。摹板流通。

　　讲曰。现讲四分律删补羯磨疏。正当第三卷。明无作戒体。今日更不进文。略叙律宗纲要。自古禅讲。凡欲说法。先说一道理。以通言路。以谓一切诸法。离相寂灭。非言语文字所能诠。非思量分别所能及。故经云。诸法寂灭相。不可以言宣。又云。若如来有所说法。则为谤佛。不能解我所说义。又云。始于得道夜。终至涅槃夜。于是二中间。未尝说一字。又云。生生不可说。生不生不可说。不生生不可说等。世人闻此。便谓佛法离言绝相。都无所说。然不知有因缘故。于无说中不妨作种种说。无说而说。说无穷尽。今日幸遇主客学士僧统国师。同请升座。有此因缘。故不免东道西说。且酬来命耳。经云。凡有心者。皆当作佛。乃知一切众生。本具常住真精妙性。其体清净。其用自在。其相平等。不分而分。强说三义。圣凡一体。依正不二。圣人得之而无所得。众生失之而未尝失。然此妙性。不离诸人现前一念觉知之心。推之于心则为心。推之于物则为物。则知世出世间诸所有法。同一真性。等无差别。故云。一切诸法。无非佛法。此之谓也。但其法体不守自性。感物而动。随缘而变。故诸众生虚妄颠倒。于清净中而生染着。故为烦惑。于自在中而起缠缚。故为漏业。于平等中而起分别。故为苦报。翻彼三义而为三障。流转生死。经百千劫。受无量苦。不自觉知。真可怜愍。是以如来出兴于世。为令众生复本真性。以方便力种种开示一代时教。无非皆为趣一佛乘。故云。为一大事因缘出现于世。所谓开示悟入佛之知见。即令众生了知自心。无始烦惑当体清净。无量结业当体自在。无穷苦报当体平等。一法既尔。法法咸然。华严直尔而说。法华作方便说。不唯释迦。过去诸佛已说。未来诸佛当说。现在诸佛今说。故云。十方一切诸佛。法亦如是。西天二十四祖．此方藂林禅德棒喝言句．天台贤首开拓法门．南山祖师阐扬律藏。方便提诱。皆为此事。但由众生宜乐不同。致使宗途有异。佛法不贵多说多诵。说则是人能说。未审以何方便而能造趣。又复修何等行。而得作佛。学者至此。多或迟疑。往往世间学佛之人。止以口说。便为了当。岂知生死道中一无所济。病苦临身。精神罔措。此时方悔。悔何及邪。是故楞严经中。阿难尊者蒙佛开悟。身心明了。方能咨请修证法门。云。我今犹如旅泊之人。忽蒙天王赐与华屋。虽获大宅。要因门入。故知口说。但自空解。欲入圣道。须修实行。修行之门。必先以戒而为基本。是故如来始于摩竭提国菩提树下成无上正觉。初结菩萨波罗提木叉。即十重四十八轻。禁防心念。为心地法门。圆顿妙戒。此即大乘以戒为先也。大教门中广大包摄。以至比丘．比丘尼．国王．太子．天人．鬼．畜。但解法师语者。皆得受戒。是故西天国王登位．大臣受职皆先求受。故戒经云。欲受国王位时．受转轮王位时．百官受位时。应先受菩萨戒。一切鬼神救护王身．百官之身。诸佛欢喜等。是知凡学佛者。无论道俗。皆须受戒也。然此大戒。但被彼菩萨大根众生。二乘小机即应绝分。是故如来现生王宫。入山修道。六年苦行。成等正觉。始于鹿园。先受三归五戒。次制出家受具足戒等。此即小乘以戒为先也。以至双林告灭。遗教其徒。首云。于我灭后。当尊重珍敬波罗提木叉。乃知戒是截苦海之舟航。趣涅槃之梯隥。故经云。若无此戒。诸善功德。皆不得生。是以当知戒为第一安稳功德住处。又涅槃云。欲见佛性。证大涅槃。必须深心修持净戒。又华严云。戒为无上菩提本。应当具足持净戒。若能坚持于净戒。是则如来所赞叹。诸经论中广有赞戒之文。不能尽举。出家之人。若禅．若教。以至房居。所习虽殊。未有不登坛受戒者也。多偏学。见学律者。薄为小乘。见持戒者。斥为执相。而不观己身削发染衣。复不思自心登坛纳具。且受而不持。虽受何益。况众生之心。习恶日久。如猿猴．野马。难可禁制。经曰。心之可畏。甚于毒蛇．恶兽．怨贼。学道之人。不可自欺。敢问诸佛子。一切时中对诸尘境。如何用心。如何调伏。既云出家。为求解脱。若不奉戒。解脱无因。将何以为比丘之体。将何以受人天供养。将何以报四恩。将何以入圣道。将何以为世福田。以何为自行。以何为化他。以何轨范僧徒。以何住持佛法。且如国家设礼乐。以备君子。立典刑。以防小人。此亦不异僧门所制戒律。国无礼刑。则何以治天下。何以齐万民。僧无戒律。则何以住持佛法。何以摄诱徒众。故华严云。具足受持威仪教法。行六和敬。善御大众。心无忧悔。去来今佛。所说正法。不违其教。是故能令三宝不断。法得久住。又论云。毗尼藏者。佛法寿命。毗尼住世。佛法方住。又戒经云。如过去诸佛。及以未来者。现在诸世尊。皆共尊敬戒。是知戒律住持功大。此并如来金口亲宣。固非党助己宗。作如是说。即今在座诸佛子。莫不皆登坛受戒。或一夏．多夏。为比丘僧。未审当时所受为发何心。具何等缘。为纳何戒。戒作何相。请试思之。出家之人。一生大事。宜切留心。于此不明。徒生徒死。且现前色心。无量劫来．今生之中造生死业。不可穷数。恶心遍布。充塞法界。经云。若有体相。尽虚空界。不能容受。若得戒者。则翻无量恶业。悉为清净戒体。为善种子。作成佛本基。南山祖师云。未受已前。恶遍法界。今欲进受。翻前恶境。并起善心。故戒发所因。还遍法界。又云。当知出家僧尼。真是善法功德之聚。位尊人天。良由于此。然佛世利机。不假多制。故如来于十二年中。常说一偈云。善护于口言。自净其志意。身莫作诸恶。此三业道净。能得如是行。是大仙人道。诸有闻者。即能奉持。生定发慧。破惑显理。以此一偈度人无量。中下根机不能坚奉。方与广制。故有二百五十．三千．八万．无量律仪。当知即是诸佛子等现前三业所造恶业。业无量故戒亦无量。业无尽故戒亦无尽。如是无边律仪不出二百五十。二百五十不出四根本。四根本不出三业。三业起于一心。是知即我自心流变而为诸业。今翻诸业。以为净戒。当知此戒。还即自心。更无他法。此乃戒律之元宗。奉持之要术也。恐烦久坐。不敢尽言。

　　元照学行寡薄。于此一宗忝曾留意。初心狂简猎涉。多知三百。年来自觉衰病。诸无所堪。唯于净土颇尝研究。每以两端开诱来学。一者。入道顿有始。二者。期心必有终。言其始者。即须受戒。专志奉持。令于一切时中。对诸尘境。常忆受体。着衣．吃饭。行住坐卧。语默动静。不可暂忘也。言其终者。谓归心净土。决誓往生也。以五浊恶世末法之时。惑业深缠。惯习难断。自无道力。何由修证。故释迦出世五十余年。说无量法。应可度者皆悉已度。其未度者皆亦已作得度因缘。因缘虽多。难为造入。唯净土法门是修行径路。故诸经论偏赞净土。佛法灭尽。唯无量寿佛经百年在世。十方劝赞。信不徒然。修行此行。须具三法。一曰信。二曰愿。三曰行。信以入之。愿以导之。行以成之。非信不入。非愿不行。非行不至。故须发深信心。立大誓愿。修种种行。决定得生。更何疑惑。末世众生。惑业深重。自疑自障。不生深信。或以理难事。或将凡拟圣。迟疑而不决。闻说而不信。盖不知此门全假他力。弥陀世尊本誓愿力。积劫熏修功德之力。威神光明摄取之力。故经中造众恶业。火轮相现。遇善知识。教称十念。尚得往生。何况毕世修行净业。复何疑乎。常持此说。以示于人。往往其间或未深信。每嗟同道。鲜有知音。近自嘉禾还。有以主客学士所着决疑集．十疑论二序为示。观其援据该博。理论明坦。与愚所知。多有符契。不觉惊叹。自诣门下。一见便蒙垂念。有逾旧分。乃知宿缘所追。今复会耳。况外护三宝。助扬佛法。人所同知。真所谓现宰官身而作佛事。已是知心。不在庄赞。但期同获上品上生。得佛授记。却来娑婆。教化众生。皆生安养耳。僧统国师。蹑如来迹。舍国王位。为比丘僧。效善财行。不远江山。志求佛法。当时如来入山修道。于中途间以珍御服易粗布僧伽梨。剃发从道。六年苦行。尔乃成佛。故知出家本为舍富贵．割亲爱。少欲无为。专崇道业。近闻僧统已制布三衣。乃诸佛标识。出家正式。愿将来还归本国。以戒律住持。兴隆三宝。令合国僧徒奉持衣钵。禀戒律范。则佛日重曜。法轮再转矣。尝闻有诗云。满眼有谁知我意。沉吟却忆善财童。又闻自号求法沙门。此见平生出家本志矣。辄以求法二字而为颂曰。

　僧统号求法　　乃见出家心　　未审以何求
　为求便等法　　了知求即法　　无复更他求
　将求求佛法　　何不自求求

　　上樝庵法师论十六观经所用观法书

　　元照顷年过台州。谒见于赤城。此时询及净土事。晚蒙示及。惑对其间二三疑处。摘以请益。而不蒙见答。过往同人。传其言。意如见讶。所以。此际数相会。并不敢措一词元照仰慕。吾丈学行。非一日矣。虽蒙以同辈待之。然且衷心不敢辄易。所以欲论及净土。爱师过耳。凡乡里讲员未曾与之语。碧泉累次见闻此人。强戾自负。非学道之器。亦对之唯唯而已。今亦欲师之相知。略举一端。可否请试裁之。大抵诸师章记。并以十六妙观。混同止观观法。故有观心．观佛之诤。约心观佛之漫耳。尝考诸大乘观法。能观心虽一。而所观境随机不同。且说二种。一以心为所观。如天台止观．贤首法界观．还源观．南山净心观。以至少林壁观等。并指现前觉心体性为净土。如净名。心净土净。圆觉地狱．天宫皆为净土。志公．六祖等皆云。即心是净土。不须求西方等。此指理体为土。唯佛一人居之。众生虽不离。而未能显圆觉。楞严．占察等诸大乘经所诠观法。皆是此方破惑．入道．无生理观。二以诸佛菩萨修成功德依正色像为所观。如观佛相海经．普贤行法经．观弥勒上生经．观无量寿佛经等。题中标定能所分明。此又三别。一者。观佛相海经即观释迦。普贤行法经即观普贤。皆不离此界而观。亦为破障灭罪。助成理观。非求生也。二者。上生经。即以心想天界弥勒内院。求生彼天(此二者不出娑婆)。三者。观无量寿佛经十六种观。并以送想西方十万亿刹之外。弥陀依正庄严。求生净土。是故。初落日观指其路头。至第三地想成已。除疑破障。盖心念已达彼方矣。天台疏序云。落日悬鼓。用标送想之方。岂非明据。今人说十六观。反令观心。乃是摄想。岂名送想耶。故知地观才成。身虽未死。心已往生。修净业人。莲池中已有华生。良由于此。诸师反以十六观为阴境。故云。是心作佛．是心是佛等。且弥陀愿力积劫修成清净境界。岂得反同众生生死阴邪。又云。揽彼依正。归心观之。此由不辨两土观法各异。但见本宗多赞唯心。遂一混释之。呜呼。误却多少人邪。每一思及。不觉潸然。自诸师章钞行世。学教者多不生净土。乡中诸老讲员。讲却多少弥陀观经。临终只在人家托生。是为苦事。却是行翁行婆不知教相。直信而生者多矣。若尔。十六观应非理观。疏中何以用三观释邪。答。非谓理观只是观心。若达理。则佛法．众生法．心法皆是理也。故曰。一切诸法无非佛法。观一切法空如实相等。当知能观心．所观境。修成净业。莲胎净报。皆是因缘生法。缘生无生。即空假中。何妨理观。但此方观心。理观唯上根达理者可修。若十六观。达者则为理观。不达者则为事想。不妨皆生净土。但悟有迟速。位有浅深耳。而宗师见天台多用观心。遂将一代观法作观心解耳。若不信者。请以十疑论证之。彼云。智者炽然求生净土。达生体不可得。此乃真无生(炽然者。猛盛也。求生。即能观心。净土。即所观依正。皆缘生法。此则能所俱空。即为无生也)。愚者为生所缚。闻生作生解。闻无生作无生解。不知生即无生。无生即生(彼文第二疑甚详。请细看之)。今人乃云。能所俱泯。取舍皆亡。方成圆观。若存能所。即是偏邪。呜呼。岂不与祖师相反乎。又云。以心想佛。此是取舍生死心。何能生净土。故谈净土者不取言能所取舍往来之义。而不知能所取舍等皆缘生法。缘生无生。故泯能所取舍。无生而生。故不妨能所取舍。不出法性。故能所取舍无非自心。若尔。以心取境。则非唯心义邪。答。祖师云。凡欲修观。先了方法。唯心但是了达诸法。非谓唯心。顽然不动。都无心念。故摄论云。唯识义不失。亦不无能取所取。当知终日想彼净土。取彼净业。若能若所无非自心。皆非他法。乃至舍此生彼。虽过十万亿刹。未始出于心外。只由净秽唯心。故使往来无碍。譬如江南江北。虽彼此往来。而不出大宋天下。非谓唯心。守心不动。非谓理观。凝然寂住。若谓守心。亡能绝所为理观者。祖师那云。用标送想之方邪。岂非送心往于彼方。方名净土观法。但了此能想所往皆缘生法。即理观也。更有释疑通妨。不能细举。信笔写去不成次绪。望为留心思择。俯照志心。如更不信。请观十疑论第二答。并十六观经．大无量寿佛经等。窃观往古。飞锡寿禅师等诸公。虽苦劝往生。亦为事理所碍。纵令分辨。终成混漫。况余人乎。世谓先德文字一信其说。况容情党于其间。遂不考是非。迟疑不决。又凡学人。多以旧见为碍。他人之言。难为入耳。傥令有取。密知而已。不敢外扬。此皆人情。非实心为生死者。幸无以人废言。或狂狷有所不到。专听慈诲。幸勿见外。写此书时。不胜倾泪。若或见悉。弥陀会中。愿为法侣(元照再白)。

　　南山律宗祖承图录始祖昙无德尊者鞠多弟子。四分律主。南山所宗。二祖昙摩迦罗尊者本西竺僧。始依四分。为人受戒。三祖北台法聦律师本学僧祇。因考受体。首传四分。四祖云中道覆律师聦之弟子。最初撰疑。科释四分。五祖大觉慧光律师从覆受律。撰疏十卷。广开户牖。六祖高齐道云律师承禀光师。亦撰钞疏。判释广文。七祖河北道洪律师承禀云师。亦有律疏。未详卷轴。八祖弘福智首律师洪师弟子。疏二十卷。通贯群宗。九祖南山澄照律师承禀首师。广有著撰。见行于世。

　　律宗祖承。灿然布于群纪。往世宗匠。未深考核。而卒意取舍。有所异同。从其门者。各亲师授。是非异论。不能一揆。致使晚进辈。踟蹰于两楹间。莫知其所向。予病之非一日矣。苟默默无所辨正。而称其裔叶。能无忝乎。此图录于是乎作也。

　　第一评古得失。普宁律师(法明)。始立五祖。一波离。二法正。三觉明。四智首。五南山。霅溪法师(仁岳)。次立十祖。一波离。二法正。三觉明。四法聪。五道覆。六慧光。七道云。八道洪。九智首。十南山。又云。若取苗裔。须立十师。若取功德。应立七祖。除光．云．洪三师。灵源法师(守仁)。次立七祖。一波离。二法正。三觉明。四法聪。五智首。六南山。七增辉记主。天台律师(允堪)。亦立七祖。一波离。二法正。三昙谛。四觉明。五法聦。六智首。七南山(已上引列诸家。自下历考得失)。霅溪．灵源本经论之师。既非学宗。后绝遵奉。唯普宁．天台二家抗行于世。尝考诸说。俱所未安。故历辨之。庶无封滞耳。如四师并以波离为始祖。其所不可者三焉。且波离结集诵律。即今僧祇根本部也。四分一宗。虽从彼出。然派分已后。本枝竞行。彼此相望。号为异部。序不云乎。昙无德部。钞者所宗。安有结集彼部之人。而预此宗之祖。此谓非今所宗。一不可也。又波离虽有结集之功。不在传法之数。况昙无德师本承鞠多。鞠多已上至于迦叶。师承颇异。安可混同。又案南山内典录云。波离以律藏付弟子陀写俱。俱付须俱。须俱付悉伽婆。婆付目揵连子帝须。须付旃陀䟦阇。中间不显名氏。乃至付僧伽䟦罗。是则波离别分一枝。专弘上座一律。安得横以法正继其后乎。若谓佛世多所疑问者。律中阿难．身子请决尤多。况身子请佛制戒。为发起之端。其功益大。何不为祖。若谓律序初标波离为首者。此乃部主将与集律。祈本众圣。以为证信。而波离结集当众之长。故言为首耳。苟泥此文。必立为祖。则余身证者五百之众。同是所祈。皆应为祖。岂特波离乎。此谓不系传袭。二不可也。又历观西天付法藏传此土经论之家。未见取结集者为祖。必如所立。亦应经宗例。以阿难为祖邪。此无此例。三不可也。又诸家并立觉明者。且觉明止是翻译广文。亦非传法。又此附余宗。亦无此例。况安清．童寿．法显．玄奘等传译功高。亦应彼宗推之为祖。灵源仁师立增辉者。意以天台荆溪为例。然天台笔记前代无闻。自操染成章。一家宗奉。况荆溪之嗣天台。非唯记述。当大唐之世南北性相大振于时。天台之教遏绝坠地。荆溪禅师辞而辟之。赞而述之。其道由是牵复。其教所以中兴。后学尊之为祖。不亦宜乎。今增辉者前代五十余家。后世改作犹将数本。当今学者传授几希。矧又律宗南山之后。天下同风。曾无建立兴复之功。辄厕宗祀。是可得乎。又天台堪师立昙谛者。谓始翻羯磨即四分。先蚕先农之人。且昙谛之前已有僧铠。羯磨非谛始翻。况行受戒。功在法时。昙谛但是翻文而已。故法时传云请胡僧出羯磨耳。既而始翻。由铠行受。因时先蚕先农。其义安在。况非传授。复无类例。安足为祖。请观诸师所立。俱非允当。必欲强祀。所谓非其鬼而祭之。无乃谄乎(已上斥其妄立。自下责其遗漏)。自汉明之世。佛教创传。至曹魏之初。未闻戒法。及行斋忏。事同祠祀。至嘉平年有西域僧昙摩迦罗。依法正部行千人受戒。改先妄习。始立僧仪。逮今千载之间。天下释子莫不皆受其赐。论其功不在诸师之下。况祖师事钞．两疏．内典录等。累称其德。而古今学者一概遗之。岂非戴天履地。而不知其高厚乎。或曰。事钞．戒疏并序法时昙谛。为此方戒律之先。今则取时除谛。其故何邪。对曰。凡预祖例。不出两端。一者本乎相承。二乃尊其功德。时则依宗行受。备具二能。谛则循古翻文。未全一德。然则祖师所叙。名有其由。钞．疏则昭示教源。故兼明昙谛。业疏则正推本受。而独美法时。岂敢任情。盖存典据故也。

　　第二申今去留。夫致必有宗。学必有承。教非宗则其学无所归。学不承则其教无所自。南山律师宗于四分。承于智首。首承洪。洪承云。云承光。光承覆。覆承聪。聪则初传四分。因考本受。即承于时。时则创行受法。专依四分。即承于正。若乃远推本始。则法正承鞠多。多承和修。修承阿难。难承迦叶。叶承我佛。是则金口祖承一十四世。今以四分开宗为始。断自法正而下。至于南山。蹑迹传通九人。而聦首南山。覆．光．云．洪则独取霅溪。至于推部主为始祖。立法时为二祖。则前代阙如。始见今录耳。或曰。法时自出僧祇戒心。那为此宗之祖。对曰。今家唯取受体。不论传译。又曰。然则受依四分。那出彼宗戒本乎。对曰。大士弘阐非凡。所筹事在滥觞。化存由渐。且如腾兰至汉。士庶云从。虽削染成仪。而归戒不举。此岂暗于教相。有所不行。直欲示其所遗。推功于后。迦罗翻戒其事例然(已上叙立。自下引证)。儒宗七庙。并以祖考已上。父子相因。以存享祀。其例一也。禅宗六祖第付衣盂。其例二也。天台九祖。相传心观。其例三也。以至西竺二十四祖。继世传持。师资迭授。其例四也。诸经律论次列七佛。虽取空劫已前三佛足成其数。亦将表示法道相承有由。其例五也。请详诸例。足为明据。独此律宗。浪引结集翻传之师。间绝紊乱。可谓逐流迷源。寻枝忘本。以故出没互见得失相形。终南已来五百余年。宗祖差讹。传持失绪。考其所学。可谓知本乎(已上举例证。自下引文证)。然祖承之所出。备见南山教部。而非私说。今第而引之。戒疏序云。四分肇兴。祖习绵远。正法初百。便列其宗。斯人博考三机。殷鉴两典。包括权实。统收名理。集结斯藏。通被时实。据此以法正开宗。尊为始祖明矣。业疏云。此方赤县曹魏已前。并不受具。至嘉平年。法时沙门依法正部。行羯磨法。十人受戒。又云。神州一统。约受并诵四分之文。据此法时远承法正。立为第二祖也(行事钞．戒疏．内典录文亦同此)续高僧传论云。四分一律。虽翻在姚秦。而创敷元魏。是由赤髭论主初乃诵传。未展谈授。寻还西域。此方学侣竟绝维持。迩及聪覆。方开学肆等。相传云。法聪本习僧祇。因考受体。首传四分。据此聦师远承法时。故为第三祖也。又论云。自初开律。师号法聪。元魏孝文北台扬绪。口以传授。时所荣之沙门道覆。即绍聦绪。缵疏六卷。但是长科。至于义举。未闻于世。据此覆师亲承法聪。即为第四祖也。传云。慧光从佛陀禅师出家。陀曰。此沙弥非常人。若受大戒。宜先听律。律是慧基。非智不奉。若初依经论。必轻戒网。邪见灭法。障道之源。由是依覆师。通四分等。据此光师承覆。故为第五祖也。传云。道云早依师禀。奉光遗令。专弘律部。造疏九卷。为众所先。成匠极多。流衍弥远。加以威容严肃。动止有仪。谈吐慈和。言行相捡。据此云师承光。故为第六祖也(附光师传)。传云。道洪据相州。绍通云胤。容止沈正。宣解有仪。学门七百。诸经论士。将欲导世。皆停洪讲席。观其风略。采为轨躅。据此洪师承云。故为第七祖也(附洪遵传)。传云。智首二十有二。方禀大戒。预于古佛塔前。请祈显证。蒙降佛摩顶。身心安泰。方知感戒。及寻律部。多会其文。明若夙知。后听道洪律席。同侣七百。锋颖如林。至于寻文比义。首言迥拔。及玄思厉勇。通冠群宗。刚正严明。莫尚于首矣。据此首师承洪。故为第八祖也(上至聪师。并出续高僧传。即祖师所撰文。见大藏)。轻重仪云。先所宗承首律师者。孤情绝照。映古夺今。钞疏山积。学徒云踊。齐流五部之辉。通开众见之表。事钞序云。学有所承。承必知本。据此南山承首。故为第九祖也。厥后文纲已下。师徒传讲至于今多矣。然考其功业。不足亚于前修。故所不论也。上据从本至末。顺而列之。故以法正为初。南山继后。盖效儒家立庙之式。若约从亲至疏。逆而推之。则应南山为始。法正为终。例准戒疏云。至后弥勒佛兴。即以尸叶为七祖也。今日从众。略如上明。或所未安。以俟来哲。

　　元丰四年九月十五日　余杭郡沙门元照录

　　南山律师撰集录宗承律藏部。二十一件。合三十七卷(支开有五十九卷)四分律删繁补阙行事钞三卷内典录题云。行事删补律仪武德九年制。贞观四年重修。或云。八年。或为六卷。今分十二卷。并后人支开。然非本数。有云祖师自分者。非也。见行。四分律拾毗尼义钞三卷有本题云。拾毗尼要。贞观元年制。后流新罗。此方绝本。至大中四年。彼国附还。元有三卷。今始获上中二卷。未见下卷。近人分中为下。且成上数。失其本矣。今以两卷。开为四卷。见行。四分律删补随机羯磨二卷贞观八年出。二十一年重修。本一卷。后分三卷。见大藏。四分律删补随机羯磨疏四卷贞观九年撰。二十二年重修。本二卷。后增为四卷。今分为八卷。见行。四分律含注戒本二卷贞观八年出。永徽二年重修。本一卷。后为二卷。今分三卷。见行。四分律含注戒本疏四卷贞观八年制。永徽二年重修。本三卷。后为四卷。今分八卷。见行。四分律删定僧戒本一卷贞观二十一年仲冬出。删定文词。备世诵习。今时盛行。四分律比丘尼钞三卷诸录不出。今准后流通。题云。贞观十九年撰。今分六卷。见行。四分律注比丘尼戒本二卷贞观中出。本一卷。后为二卷。未见。四分律删定尼戒本一卷永徽二年出。见行。量处轻重仪一卷有云。处量轻重仪。贞观十一年制。干封二年重修。见行。释门章服仪一卷显庆四年制。此年重修。见行。护三宝物仪二卷未见。律相感通传一卷干封二年制。见行。教诫新学比丘行护律仪一卷贞观八年制。永徽元年重修。见行。释门集僧轨度图经一卷武德七年制。见行。关中创立戒坛图经一卷干封二年制。见行。净厨诰一卷干封二年制。见行。护僧物制一卷或但云僧制。显庆四年制。见行。净心诫观一卷虽非专律部。然本被学宗。故于此列。见行。教俗士设斋仪一卷显庆四年制。未见。

　　诸方或立教藏。更写大律一部六十卷。置于首。弘赞经论部。七件。合六十四卷。妙法莲华经苑三十卷未见。妙法莲华经音义一卷未见。有经论家。指南山音义是也。妙法莲华经弘传序一卷见经首。众经律论音义叙致一卷未见。诸经要集二十卷今藏中题云。玄恽撰。随函音云。道世撰。又云。道集．道译等。皆误也。今据卷首。祖师自序云。尝于显庆中。读一切经。随情逐要。人堪行者。善恶业报。条出于此。述篇三十。勒成两帙。冀道俗依行等。则验非他撰明矣。见大藏。大唐内典录十卷麟德元年甲子。于西明寺撰。见大藏。注时非时经一卷未见。护法住持部。十五件。合七十六卷。广弘明集三十卷见大藏。结集正教住持遗法仪六卷杭州祥符贤圣藏有本。集古今佛道论衡三卷开光录云。前三卷龙朔元年撰。第四卷麟德元年撰。故或为四卷。见大藏。东夏三宝感通录三卷麟德元年六月于清官精舍集。亦云集神州三宝感通录。见大藏。释门护法仪一卷未见。护法住持仪一卷未见。佛法东渐图赞二卷显庆五年制。或云化佛。未见。佛教东渐化迹一卷显庆五年夏中制。未见。圣迹见在图赞一卷名出内典录。未见。住法图赞一卷显庆五年制。后分二卷。见行。释迦略谱二卷麟德二年九月十八日。于西明寺撰。或云释氏谱。或无略字。或云一卷。见大藏。释迦法志四卷永徽元年撰。或云二卷。见大藏。感应图录一卷未见。感通记十卷未见。付嘱仪十卷宋僧传云。从天人口传偈颂。号付嘱仪。未见。礼敬行仪部。四件。合六卷。释门正行忏悔仪三卷永徽二年季夏制。未见。有指方等忏者恐是。六时礼佛忏悔仪一卷或云六时礼文。显庆四年制。见行。集佛经六时行道仪一卷见行。释门归敬仪一卷龙朔元年撰。见行。图传杂录部。十四件合八十四卷。续高僧传三十卷或三十二卷。见大藏。后集高僧传十卷开元录云。寻本未获。高僧传音义一卷未见。高僧传钞一卷一云要录。或云二卷。未见。祗桓寺图二卷干封二年制。未见。图经一卷干封二年制。未见。旧连书于上。故省祗桓二字。终南山灵感传二卷干封二年。于灵感寺撰。见行。衮法师别传一卷未见。庐山远大师文集十一卷或云十卷。未见。支道林集十卷未见。南山文集十卷未见。西明寺录三卷显庆四年制。未见。初撰西明寺记一卷显庆四年制。未见。终南山化感寺制一卷干封二年制。未见。

　　已上五类。总五十七件。计二百六十七卷。若约小卷。则二百九十卷。又诸家目录互出不同。内典录列十八部一百十四卷。开元录列八部八十一卷。见今藏录列九部一百四卷。且据见者。如上所录。余俟后来续之。

　　佛教流及此土。自后汉至曹魏仅二百载。从其化者。但剪落殊俗而已。归戒则未尝禀焉。至嘉平中。昙摩迦罗者至。自西梵阐化京洛。始依法正学宗。立十僧受戒。仍出僧祗戒心。用辅随行。祖师所谓东夏戒律之先者是也。逮至姚秦。首译十诵。以夫真教滥觞。源流未辨。摄修之侣于即承用。是则纳体从乎四分。戒本诵彼僧祗。随行宗于十诵。宗部之乱。由兹始矣。尔后四分．僧祗．五分三律继翻。有以先出戒本。诠相允符。故僧祗一部。独盛当世。降及元魏。聪师探源究本。克体辨行。遂辍旧所习。首讲四分。道覆而下。章疏出焉。已来传习之英。递代不乏。然犹群部乖竞。假实争驱。化制两宗。混而未判。首师披释宗绪。虽分而行事谋猷。亦未甚详备。逮于。

　　南山律师出于隋唐间。博究群宗。独权戒学。稽极圣之洪范。追法密之遗踪。顾眄乎旧章。哀矜乎后学。由是著撰兴焉。大抵得意在乎行事。故首述事钞。统四藏．括两乘。区别异部。搜驳众说。实维持之宏纲。发趣之夷经也。其次拾义钞者。拾毗尼之秘要。戒业疏者。展止作之毛目。故得受随体相。持犯重轻。众别仪轨。治心理身。日用之行尽矣。故凡预吾门者。其所习虽异。而日蒙其赐。无得而称。岂非数仞之墙。得其门者寡矣。天时之雨。物无谢于天乎。自是九代诸师之作。蔑如无闻。殁后数百年间。霈然莫御。非四依大士垂示像季者。其孰能至于此哉。自外钞．注．传录．仪集．图纪。或发明己宗。或赞述经论。卷帙繁富。不可遽数。但地之相远。岁之相后。况经会昌之孽。五代之乱。诸宗典籍率为煨烬。故祖师之训。亡逸过半矣。且夫教者所以辨其道。文者所以持其教。文或坠则教不存。教不存则道不明。故文之于世。是可废耶。是以在昔尊道辅教之士。患斯文之将丧。尝揽诸名。题集为别录。使来者得其名而获其本。其所列亦已博矣。但搜括未详。时代差误。布厝紊杂。不足披捡。今以内典．开元等录及戒疏．后序诸文。批志看详对会重纂一本。各从其类。节为五科。以其远恶清身行根道本者。莫大乎戒律。故有初也。穷神荡累。莫深乎经论。故有次也。持危御侮。必在乎弘护。故有三也。克勤自进。必假乎軏度。故有四也。胜迹光远。必藉乎传录。故有五也。至于卷数之开合。年历之前后。若见行．若遗逸。或编入大藏。或标题不同。悉备见于注。仍不愧蹇陋。辄系序于后。庶览者识吾宗之大略焉。

　　时皇宋元丰改号之岁后安居日余杭郡沙门释元照重录

　　芝苑遗编卷之下(终)

　　贞和三年(丁亥)大蔟五日前泉涌老比丘淳朴于竹园轩看读挍订之次卒点旁训云今宽文九年孟秋下旬更挍润色之以寿梓流世矣欲继法灯而永照迷闇济群生而远沾妙道忝浴祖恩钦拟报答云。

　　止止堂老乞士(中)讷翁
