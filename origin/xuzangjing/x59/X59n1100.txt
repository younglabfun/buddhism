卍新纂续藏经第 59 册 No. 1100 道具赋


　　No. 1100

　　大智律师道具赋

　　三衣赋

　　吾有三衣古圣真规粗疏麻苎为其体兽毛蚕口害命伤慈青黑木兰坏其色五正五间涉俗生讥其奉持也如鸟两翼其敬护也如身薄皮信是恒沙诸佛之标帜贤圣沙门之轨仪九十六道起信之首二十五有植福之基是以坚誓兽王忍死而频加称叹莲华色女作戏而尽断贪痴弘誓甚重至德难思龙被免金翅之祸人得息战歒之危末流浮薄正教衰迟竞货乱朱之服卒遭滥吹之嗤壮大于贡高我慢欺压于硕德厖眉习以成俗愚不知非汝当敬遵彝范仰荷恩慈时时自庆步步勿离潜神乐国兮铢衣自被垂形忍界兮报服常随劫石可销想斯言而不泯太空有尽谅此志以难移。

　　䥫钵赋

　　吾有䥫钵裁制合辙斗半为量不大不小竹烟熏治唯光唯洁似二分之明珠若将圆之皎月清晨入聚群心发越黄梁倾散有若金沙白淅高堆宛如积雪与香积之变现无殊比自然之天供何别咨尔同舟宜自[(阿-可+((雪-雨)/止/心))/木]括不耕不粒不锄不割有生之命自何而活且夫口腹无厌贪源叵竭正念微乖罗刹已夺嗜一时之甘味为万劫之饥渴万金可受保君未彻杯水难堪圣教明说是宜五观无违三匙有节慎勿抂彼信施以养秽躯会须藉此资缘早求自脱。

　　坐具赋

　　吾有坐具裁量有据其色相则一类袈裟其物体则两重疏布长四广三坏新揲故彼形之大者可用开增吾身之小兮从初制度好大恶小但责他非反制为开焉知自误尝闻比丘身者五分之塔也尼师坛者四方之基也是则道者所资岂宜身之为护安禅讲法敷之无失于威仪入聚游方持之勿离于跬步不然诸律有违制刑科一生无如法坐处。

　　漉囊赋

　　吾有漉囊制造有方致练作底熟铁为匡其用泸兮深须谛视其还放兮切忌损伤宜知我佛仁慈尚不遗于微物将使吾曹饮用得幸免于余殃一化境中上下皆制半由旬内往返须将世多轻略孰究否臧或闻而不制嗤为小道或制而不用但悬于草堂斯由内无慈愍外恣疏往塞来蒙之津径害吾教之纪纲汝当存诚捋守竭力恢张岂止四生有赖抑使三宝增光。

　　锡杖赋

　　吾有一锡裁制有式上下三停耸干六尺十二环圆而无缺示因缘乃死乃生两钻开而复同显空有不离不即匪以扶羸唯将丐食执之兮居然寂寂振之兮其鸣历历直欲使诸有门开三途苦息随身所止悬之屋壁尘垢易生长须拂拭掷云外兮不以为难解虎竞兮未须劳力幸哉凡愚踏夫圣迹外露粗暴内怀荆棘用之舍之兮能无夕惕。
