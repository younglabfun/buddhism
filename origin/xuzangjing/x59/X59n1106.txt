卍新纂续藏经第 59 册 No. 1106 补续芝园集


　　No. 1106

　　补续芝园集台州顺感院转轮藏记秀州普照院多宝塔记临安无量院弥陀像记台州慈德院修大殿记越州龙泉弥陀宝阁记明州经院三圣立像记

　　台州顺感院轮藏记

　　捣楮以为纸杀烟以为墨采毫剪筠以为笔点画蹙捺以为字字有呼召以为名累名以为句累句以为偈累偈以为卷累卷以为帙用是以纪圣人之言垂干后世可法而不可易故命之曰经尝考其所以为经者皆天地间有为之物抑人力之所为耳纸素笔墨土木水火之所成者也名字句偈世俗之字语言虚响之所为者也造作工匠精识血气之所聚者也此等皆由众缘而生然且各不自名而人强名之以强名之人会强名之物以成乎经则经亦强名也夫如是则佛之经果安在哉虽然至有信受诵持一念随喜固有灭罪者焉脱苦者焉生福者焉开悟者焉证人者焉以至万行庄严正遍知海莫不由是而生如是则佛之经岂在他哉纸素笔墨文字句偈造作工巧无非经者如向所求了无一切当其名者况有实乎以今观之未有一物而非实者况其名乎是则吾佛之经不可谓有不可谓无不可以内外中间求不可以语言情虑测苟能达此不见达者则物我齐泯取舍两忘当处湛然一切清净虽手不执卷常读是经口不辍诵未沾一字是以一句一偈经耳过眼虽河沙身命布施之福未足为多而况深造者乎故如来于百千万劫捐头目弃国城屈身为床座布发为裀褥从众圣以求之微尘刹土示生唱灭因缘譬喻随宜以说之逮于灭后饮光庆喜集结之二十四师传持之安清童寿翻译之法显玄㢡搜索之经虽无量且据东华见翻五千余轴流衍布濩启寤迷塞其间回邪复正识心达本者不可悉数东阳大士补处圣人将欲普植龙华得度之缘乃会集大小部帙盛以琅函架以层楼括以机关饰以金彩号为转轮经藏焉于是毗卢海藏大千经卷寂然不动运转无穷或徒见其转而生信者或因其所转而知其未尝转者或安住无转而从其终日转者上智下愚随分得益故轮藏自双林为始厥后他寺皆仿之而浙东尤盛虽无所考斯亦善巧汲引之一端乎台城顺感院石晋天福中郡人胡都使舍宅为之始名报国今朝祥符初改赐今额师徒继世甲乙住持久不得人寥落滋甚熙宁十年郡吏临华弟僧希湛相与募缘建转轮经藏洎法堂僧堂三门钟鼓台房廊厨库等于兹仅二十年然犹兴葺未已所费无虑一千万钱其轮藏所出用建长堂接待海众遂有士女竞施田亩以给二时每夏请法师讲唱化导香灯镜梵晨夕不辍予以景德建坛之命寓于楞严上方而临华希湛累以记文见托窃惟命之为佛者谓道不在语言文字而忽于经教者有矣或籍此讲诵专求声利饰于一身者有矣或因之得利不惧罪福用与不公者有矣岂意俗士身为公吏而能崇奉兴建竭力外护若此则吾曹得无愧乎故为书其始末以告同道云。

　　秀州普照院多宝塔记

　　灵鹫山中无上法王会百千万众说法华经俄有宝塔从地而涌卓然耸于四天王宫华璎飞洒龙鬼翼从塔中发声称叹释迦世尊所说如实大众惊疑莫知所自世尊告曰此远古多宝如来全身之塔彼有大誓灭度之后十方国土有说是经我塔涌现证明赞叹众闻欣踊咸欲瞻礼于时世尊大轸神用三变其国土遍集其分身即举右指指开塔户众睹彼佛俨然如生仍分半座与释迦并坐世尊乘是顾命大众恳嘱流通终于散席塔亦随隐窃惟如来为一大事因缘出兴于世群生着欲力所未堪四十余年秘而不授洎于大根将启圆音方震指万化归乎一理会三乘同乎一辙髻珠既解宝辂等赐宣降灵之致畅久默之怀将事归真犹悲末度庶几妙道垂诸无穷夫以道在人持种由缘起是故古佛现殊特之瑞本师亦殷勤之嘱且使无边大士奋志维持后世获闻莫不由此秀州海盐县广陈镇普照院有僧处诠尝览斯经仰追化迹乃率众信依经建塔自嘉祐癸卯发首兴构至治平间不幸物故弟子智圆克荷师道接武遗业力勤营干岁无暇日逮于元丰改元戊午仲秋跨一十六载役工方毕所费无虑万缗皆出于四众塔有七级每级藏法华宝箧各一帙下级加以金银为文字顶层安相轮经九十九本基下瘗以卧佛舍利自余经卷塔像不复具数中间塑多宝释迦列坐之像众宝庄校极为严饰遐迩具瞻叹未曾有由是闻见者回邪而复正礼敬者殄罪以蒙福至于遇物感心即事通道植一乘缘种造诸佛境界者往往有之矣旨哉处诠草创之智圆力成之以有为材建大佛事发千古之遗美为万劫之良导其济世益物可胜言哉余以经从获究始末辄复命笔为之记云。

　　无量院弥陀像记

　　弥陀教观载于大藏不为不多然佛化东流数百年间世人殆无知者晋慧远法师居庐山之东林神机独拔为天下倡銮池栽莲构堂立誓专崇净业号为白莲社当时名僧巨儒不期而自至慧持道生释门之俊彦刘遗民雷次宗文士之豪杰皆伏膺请教而预其社焉是故后世言净社者必以东林始厥后善导怀感大阐于长安智觉慈云盛振于浙右末流狂妄正道梗塞或束缚于名相或沉冥于豁达故有贬念佛为粗行忽净业为小道执隅自蔽瞢无所闻虽闻而不信虽信而不修虽修而不勤于是净土教门或几乎熄矣呜呼明教观孰如智者乎临终举观经赞净土而长逝矣达法界孰如杜顺乎劝四众念弥陀感胜相而西迈矣参禅见性孰如高玉智觉乎皆结社念佛而俱登上品矣业儒有才孰如刘雷柳子厚白乐天乎然皆秉笔书诚而愿生彼土矣以是观之自非负刚明卓㧞之识达死生变化之数者其孰能信于此哉近世宗师公心无党者率用此法诲诱其徒由是在处立殿造像结社建会无豪贱无少长莫不归诚净土若观想若持名若礼诵若齐戒至有见光花观相好生身流于舍利垂终感于善相者不可胜数净业之盛往古无以加焉生当此时得不知幸乎临安县实杭之巨邑九仙山乃邑之佳境无量院又境之精舍先是道者于院之东南隅建观音堂复于堂后建弥陀殿其徒用渊乃募士女一千人率财计三百缗雕造八尺弥陀像元祐八年上元日集众瞻礼渊乃述识说偈发大弘誓置像腹中是日供五百罗汉设会饭僧以落之越明年四月八日庄严圆备仪相妙好辉彩焕发由是一方之人得以归向百世之下得以流通其有礼足瞻颜称名送想莫不拔业根于苦海投莲种于宝池若夫画地聚沙皆成佛道低头举手同归一乘而况竭力经营存诚系念克论其利尚可量耶渊闻予属意此道累以记文为请遂援毫直书以塞其命。

　　台州慈德院重修大殿记

　　西天竺国藏佛舍利者则曰塔婆此谓之方坟也安佛形像者则曰支提此谓之庙也然今所谓殿者本宫至之异名秦汉已来唯王者称之盖至尊之所居也佛为法王首出庶物大千化主群生导师其尊可谓至矣自佛化东渐王公大臣尊其道重其教凡圣像所在必构以大厦揭以胜名而谓之殿焉故历代相承其风不坠此院旧有佛殿而草创低窄岁月浸久加复朽故往来瞻礼不能发越极敬之意宿德子瑊主首子斌斌之弟子仲元乃同谋并力导募众缘鼎新大厦重塑尊像克诚所感众信响合故不简豪贱倾施金帛所费无虑二百万钱发首于嘉祐戊戌落成于治平丁未由是材植宏壮詹栋高敞金彩辉映仪相殊绝岂止一方之荣观仰为万世之归向也窃惟如来以法界身住寂光土清净湛然广大虚寂言诠不可示情虑无以测经曰性空即是佛不可得思量又曰离一切相即名诸佛即知佛身非相佛土无方然而启迪来蒙提携弱丧非事无以表其理非相无以动其心故出世也现奇妙之容颜洎灭度也示庄严之形像是以优填创启于西竺摩腾赍至于东华为生福之胜缘作出世之夷径故使散心称号咸悟佛乘举手低头尽归实道其功叵究其利莫穷实设化之要门住持之大本也元祐二年仲冬月予以结界之命因过是院而仲元者具状本末丐文为记辞不得已试复叙云。

　　越州龙泉弥陀阁记

　　金璧珠具世间贵重道德事业出世尊仰难得希有皆名宝焉然出世间宝大略有四众生妄念天真本具一体三宝也诸佛果德清净无染理体三宝也乘时利见启迪群庶化相三宝也垂裕后世流及无穷住持三宝也范金合土雕刻丹青住持佛也琅函钿轴纸素竹帛住持法也坏服毁容升坛禀戒住持僧也余之三宝以佛为尊住持三宝推僧为上岂不以无兴替维持在于人乎越州余姚龙泉寺经始于东晋咸康中逮今大观丁亥凡八百五十载唐末会昌天下寺宇例遭毁废唯兹塔庙俨然独存咸通启运吾道复兴寺主法光大师劝募邑人詹文举等写造大藏皇朝开宝二年慧文大德始建藏阁安着经卷待遇四方皇祐二年智端蕴栖并力化缘别立殿宇更为轮藏于是藏阁废而不用历年滋久舍宇隳弊其徒不能葺治主首僧众具状申举邑宰曾公给牒命智荣者继嗣住持荣乃竭力募众鼎新构立其阁左右前后共五间寺首覃悦以谓净土教观方今盛行仍出长财雕造丈六弥陀妙相立于当中旧有千佛𦘕㡧大悲刻像布列左右重修双塔增广堂舍利成一院揭号弥陀宝阁焉自是可以延集僧徒焚修报德遵承律范演唱利人三宝得以隆安四生得以依仰向所谓道无兴替维持在于人者为不诬矣大观改仲秋晦记。

　　明州经院三圣立像记

　　三圣立像见于观无量寿佛经释迦世尊无缘大悲深悲堪忍未得度者大启净土法门曲示念佛三昧将使神栖净域故合系想圣缘十六妙观于是乎设也是以落日悬鼓指其向方大水凝冰状其宝地林泉楼观第而观焉莫不皆以百宝庄严世无与比光色炳焕不可具名已而方欲广宣观彼佛身光明相好众会阶善俄于太虚空中现出三圣令韦提希见以为发请之端经曰佛告韦提希吾当为汝分别解说除苦恼法说是语时无量寿佛住立空中观世音大势至侍立左右韦提白佛我今因佛力故得见彼佛及二菩萨未来众生当云何观而得见耶佛令先观华座次观形像后观佛身左右侍者九品徒众念佛三昧于兹备矣自庐山远师已来天下僧坊结系念净社立弥陀三圣盖出于此经的见于斯文耳四明慈溪灵龟山福源兰若释子戒深自入道禀具常持是经而笃志净业有年数矣以谓修一己不若诱诸人振一时不若存诸久于是纠募众信躬往钱唐命工雕造三圣立像江山千里往返经营历涉数载始获完就所费几一千缗立干城南开元寺经藏院之忏室四众具瞻叹未曾有一日拏舟度江抵于芝园兰若解囊结夏捻香稽首请文为记予忝属意此道故乐为书之或曰经云诸佛如来是法界身入一切众生心想中今刻木为像世物所成用比为佛不知其可乎对曰佛身无想亦不离相以其无相故世出世间无有一法而是佛者虽八万四千三十二相亦即非相况他物乎故曰离一切相即名诸佛以其不离相故世出世间无有一法而非佛者况相好乎故曰当知一切诸法即是佛法如能达此相即非相非相即相则山河国土草木微尘四生六道翾飞蠕动莫非诸佛法身之体而况范金合土刻木绘素庄严相好而独非佛乎诸有智者当观此像材木[序-予+火]布胶漆金彩假被众缘和合而成求于众缘皆世间之物各有名体孰为佛乎然缘无定相物无定名既号为佛一切众缘莫非佛体岂可舍此别求佛乎故华严云色相不是佛音声亦复然亦不离色声见佛神通力若此观像不住于相亦不离相理事一如真俗不二虽复对像是真见佛经云若佛灭后造立形像持用供养是人来世必得念佛清净三昧是知末法住持像设为胜上中下根莫不沾益是以紫檀琢削优填创启于西干白氎丹青迦竺始流于东夏傅模既广瑞应尤多生灵睹相以知归佛化承风而久住其有识心达本直造上乘至于举手低头终成缘种克论弘济讵可胜言凡到道场宜加兢慎。

　　补续芝园集
