卍新纂续藏经第 59 册 No. 1099 新受戒比丘六念五观法


　　No. 1099

　　新受戒比丘六念五观法(并序)

　　沙门释　允堪　撰录

　　夫释之设律教也犹儒之有礼制焉礼不备君子谓之不成人律不遵沙门谓之无发足修斯二者儒可得矣释可得矣今上皇帝昔受佛记岁度缁伍常欲使能仁之道与夫周孔之教皆布护于天下也圆颅方服之徒又安可弗慎于厥德弗励于清修乎且六念五观者实苾刍日用之常轨也或始登具弃而不奉者往往有之矣或专于诵语而不本其义者亦有之矣嘻苟于此不了脱至皓首诚恐涉道太远哉繇是凭南山行事采掇正教一为注焉俾新学之流无困踬于发足耳。

　　晨朝六念法

　　出僧祇文每日清旦普礼三宝修五悔法后诵六念互跪合掌己口自陈辞令耳闻之六是数义念以明记为性。

　　第一念知日月

　　应言今朝白月一日至十五日以纯大故不云大小若黑月有大小故须两分之今朝黑月大一日至十五日或云今黑月小一日至十四日此谓识去布萨远近出家日月法式如此若据律文为俗人问令使识知若入聚落先知日月数法准此方土不论黑白若答俗人唯得通相云正月小今是某日此则道俗通知为允。

　　第二念知食处

　　于中有三○若全不受请者云我今自食已食有言食僧常食有言我常乞食○若受请者云我今自食无请处又云我今食僧食无请处又云我今乞食无请处○若有请者有背不背且不背者应云今有请处念自去若背者谓有迦提月缘病缘施衣等缘也应云今有某缘得背请若无缘一日有众多请者应对人舍请云今日有多请自受一请余者施与长老在某处应觅五众舍之若无人时心念舍云我某甲今朝檀越施我正食回施比丘某甲檀越于我不计我得自恣食三说。

　　第三念知受戒时夏腊

　　云我于某年月日某时一尺木若干影时受具戒我今无夏后若有者随夏言之今此方既不量影但云某年岁次某某月某朔某日某辰某时上中下分受具足戒。

　　第四念知衣钵有无受净

　　云我三衣钵具有长已说净或三衣中有阙者则云阙某衣今受持某衣又长衣制十日说净或未说者则云未说净。

　　第五念同别食

　　云我今依众食必有别众缘者谓病等九缘随开云我今有某缘应别众食。

　　第六念康羸

　　云我无病堪行道有病念疗治之。

　　食时五观法

　　然衣食房药四事供养能施舍悭受施除贪此则能所俱净生福广利今且约食时立观以开心道略作五门明了论如此分之梵语毗钵舍那此翻为观谓此五种皆须意识心王与慧相应推求观察也今或有出声诵者为识者所𠷣案智论云若不观食法嗜美心坚着堕不净虫中洋铜灌口等毗尼母云若利根比丘得食时口口作念(念即观也)得衣时着著作念若入房时入入作念若钝根者初得衣食房舍总作一念佛藏云从聚落中乞食得已从聚而出往至水边可修道处置食一面结加趺坐当观其食种种可恶及观自身极是恶器传云凡食不得过三匙为断一切恶故进初匙为修一切善故进中匙为度一切众生故进后匙乃至回向佛道进余菜茹等。

　　一计功多少量彼来处

　　智论云思惟此食垦植耘除收获蹂治舂磨洮沙炊煮乃成用功甚多计一钵之食作夫流汗集合量之食少汗多须臾变恶我若贪心当堕地狱啖烧铁丸从地狱出作诸畜生偿其宿债或作猪狗常啖粪除故于食中应生厌想僧祗云告诸比丘计此一粒米用百功乃成夺其妻子之分求福故施云何弃之又净心诫观云计一钵食出一钵汗汗在皮肉即是其血一食功力出于作者一钵之血况复一生凡受几食始从耕种乃至入口伤杀无数杂类小虫是以佛戒日受一食支持性命寄过一生。

　　二自忖己德行全缺多减

　　毗尼母云若不坐禅诵经不营佛法僧事受人信施为施所堕若无三业知故而施俱为施堕比丘强饱食施主食生憍慢意或自食已食强饱过分为施所堕以其食亦从施主得故佛长夜中常叹最后限食谓末后减口食也足食已更强食者不加色力但增其患故不应无度食又戒德全容可多受德缺宜应减受。

　　三防心显过不过三毒

　　明了论疏云律中说出家人受食先须观食后方得啖凡食有三种○上食起贪应离四事一喜乐过贪着香味身心安乐纵情取适故二离食醉过食竟身心力强不计于他故三离求好颜色过食毕乐于光悦胜常不须此心四离求庄严身过食者乐得充满肥圆故○二者下食便生嫌瞋多堕饿鬼永不见食○三者中膳不分心眼多起痴舍死堕畜生中作诸啖粪乐粪等虫反此三毒成三善根生三善道。

　　四正事良药取济形苦

　　为除故病饥渴不治交废道业不生新病食饮减约宿食消灭又以二事为譬初如油膏(去声呼)车但得转载焉问油之美恶二欲度险道有子既死饥穷饿急便食子肉必无贪味。

　　五为成道业世报非意

　　凡有三意一为令身久住故欲界之身必假抟食若无不得久住道缘无托故二为相续寿命假此报身假命成法身慧命故三为修戒定慧伏灭烦恼故持世云若不除我倒此是外道不听受人一杯之水佛藏亦尔必厌我倒于纳衣粗食不应生着又得食资身不为求人天乐果也其有不尽广如南山大师所撰行事钞净心诫观教诫仪等明之厥或根锐性敏拳拳然就有道而学之几乎数稔则戒律之渊可入矣定慧之府可至矣圣贤之奥可造矣苟不然者经云既非道人又非白衣无所名也儒曰虽有嘉肴弗食不知其旨也虽有至道弗学不知其善也不其然哉又上所出五观与先印行别者盖据南山之正文也。

　　出众生食法(附见)

　　南山云或在食前唱等得已出之或在食后经论无文随情安置凡出生食须事事如法不得杂以所弃物涅槃因旷野鬼为受不杀戒已告鬼言我今当敕声闻弟子随有佛法处悉施汝食若有住处不能施者即是天魔徒党非我弟子四分僧伽蓝中立鬼神庙屋传云中国僧寺设鬼庙伽蓝神庙宾头卢庙每至二食皆僧家送三处食余比丘不出爱道尼经令出如指甲大教诫议云凡所出生饼当如半钱大饭不过七粒自余饭食亦不得多出时说偈云汝等鬼神众我今施汝供七粒遍十方一切鬼神共智论云鬼神得人一口食而千万倍出也若欲多出须以己直纳常住中不尔则犯盗僧食矣或自乞得能节食减与则可故宝云经云凡乞得食分为四分一分与同梵行者第二分与穷下乞丐者第三分与诸鬼神第四分自供身食准此若欲运心普施者案南岳食法随自意中云所得食应云此食色香味上供十方佛中奉诸贤圣下及六道品等施无差别随感皆饱满令诸施主得无量波罗蜜又云念食色香如檀栴风一时普熏十方世界凡圣有感各得上味六道闻香发菩提心于食能生六波罗蜜如此运心亦大矣又寄归传佛与大众受他毒药佛令唱三钵罗佉多然后方食所有毒药变成美味乃秘密之言耳又应知食有三德六味涅槃经云三德者一轻耎二净洁三如法六味一苦二酸三甘四辛五咸六淡新入道者务在速知勉之勉之。

　　新受戒比丘六念五观法(终)
