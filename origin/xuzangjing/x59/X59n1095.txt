卍新纂续藏经第 59 册 No. 1095 释门归敬仪通真记


　　No. 1095-A 夹注释门归敬仪序

　　释门归敬仪者真俗归敬之洪范事理观行之绳墨也所以历代重之以为龟鉴也然今时不炽行之何也想其文义高奇而消解尤难也似蚊咬䥫牛终无所得故浅识庸流不甚润如矣在昔萧山然律师制科文并通真记三卷探颐显隐然而其书也传写误伙文理纷焉慕学之徒莫不憾焉兹有洛北朝日山比丘慧门光公者是律苑之翘楚也每见古典尊唱往哲补垂磨灭者非一二荷法志愿蔽乎尽际适得通真记善本跃然而芗拜仇阅而纠谬玩味往复附记本文下标科厥上录为三卷傍施和训以便后学杀青既竟属余为序余虽恐效颦之谤不可不随喜焉见善而不扬吾佛之所制也儒门之君子亦诫焉繇旃率赘鄙辞云尔。

　　旹
元禄己巳觉皇成道日

　　于洛西密严道场不肖比丘妙辨雅谨识

　　No. 1095-B 新刻夹注释门归敬仪序

　　释门归敬仪者吾祖南山征照大师之所制也其为书也文高而理渊言简而义博匪是所以浅学肤受之士可追精究者也有永嘉起律师着护法记二卷以辟其幽隐惜乎学者欲睹其完书未之得也寔为缺典矣不空然尊者所撰之通真记三卷并科文旧虽刊行文句参差写误络绎读者病诸予尝搜索数本仇挍同异其脱者补之余者芟之讹者正之疑者详之概归至当而后阅之数过掩卷熟思隋珠赵璧为天下之至宝苟韫椟而藏诸则人孰得而共之聿观诵之暇自强系科本文之上会记厥下逐章排布萃作一书析为三卷颜曰夹注释门归敬仪鸠工镂版式布遐方一日有客谓余曰了然律师撰述斯文光显祖教其弘宗扶教之意至矣尽矣唯臻辨绕佛绕塔之方轨禀承真悟之义攘斥
灵芝之说尤其甚矣然今公之汲汲焉弘扬斯文讵不击其大节乎余曰吁子之言实其尔虽然通真之为作也其推征解释莫不提耳而告之指掌而示之若夫才观一件之粗谭总掷三轴之全书则焉异乎恶一茎之[禾*(截-隹+韭)]莠弃万把之稻䆏哉矧又举小疵而害大醇君子之所诫也子岂不闻夏后氏之璜不能无考明月之珠不能无类然而天下宝之者何也其小恶不足妨大美也后之览斯书者不可不思书以为序。

　　旹
元禄二祀龙辑己巳僧自恣日

　　芝苑后裔比丘慧门光熏盥题于朝日之华严丈室

　　No. 1095

　　释门归敬仪通真记卷上(并序)

　　大宋萧山沙门释　了然　述

　　夫二谛同根三宝一性群有昧兹而逐妄
大雄由是以兴慈开八正之妙门示一直之平道莫不静诸见本显自心源故前圣后贤咸宗斯轨

　　释门归敬仪者吾祖
澄照律师之作也师穷三学之妙弘一性之宗审归敬为至道之良津真俗乃观行之枢要于是括三藏而广陈敬法彰二空而圆显净心事理该明文义俱备了然忝沾慈润获奉遗言审虑竭愚辄申科释文成三卷题曰通真庶乎通二谛之门显一真之理后之作者无诮斐然云。

　　释门归敬仪

　　题中五字通别简辨凡有两重一道俗对简敬仪乃通释门则别以礼敬仪轨俗所常行不标释门则滥通无准然归之一字俗礼未闻二局就释教对简余文则释门是通归敬为别以净厨诰等亦标释门今题归敬知下十篇非余法也仪之一字通则可知释者略梵语也具云释迦此云能仁门者限其内外举物以喻宗也归谓归依敬即恭敬回转等意如下自明仪者法也谓下十篇引教立仪楷模有则然此敬法通乎事理义在下文此宜先晓。

　　沙门释道宣大唐龙朔元年于京师西明寺述。

　　述号中若据元本别有序题次安述号序文已后方是本题今为蠹损缺于序分故直显本题以冠于首仍移述号以次安之沙门释如常所闻道宣大师之法讳也行业功勋备如僧传大唐者河东晋阳是唐虞旧封至李氏高祖神尧初受周封为唐国公至隋进爵为唐王入隋受恭帝禅位始号唐国臣庶尊之乃加大字龙朔即第三帝高宗之年号也京师者即长安是大唐所都之地公羊传云京师者何即天子之居也京大也师众也天子之居必以大众之词言之西明寺者长安两街有八寺其一曰西明显庆元年高宗为皇太子建也二年敕授西明寺上座大师恳辞不受敕遣鸿胪卿刘审躬往终南礼拜迎请送上此寺述作记处故此标之寺者嗣也谓治事者相嗣续于其内也国家有九寺焉因汉明帝永平十年佛法初到有摩腾法兰二尊者以白马驮经像届于洛阳敕于鸿胪寺延礼之至十一年敕于雍门外别建寺以白马为名即汉土佛寺之始自此伽蓝因彰寺号述者刘勰云作者曰圣述者曰明大师示谦故不言作也。

　　敬本教兴一(谓佛化厥初礼仪莫识圣法乘时行斯谒敬所以广引诫教为信首之初宗庶有不惑于教喻)。

　　列篇目中前后注文不同者以前显一篇大意后释随篇别目或可义同但词有广略尔初注中初四句通明敬本教兴所下三句别显今文引用之意乘犹登也机感相应故曰乘时谒者请也。

　　济时护法二(谓季俗根钝非敬不弘故济时机综习惟远遂使相从奔竞上下相遵既不乱伦二宝由盛)。

　　次二注中初四句明济时下四句显护法综习惟远者相承无替也。

　　因机立仪三(谓时涉浇淳情分利钝致立教者开抑殊途或彼佛德高灭罪称㝡或此方本净二业能明等)。

　　次三注中初二句明机致下二句立教或下四句总显因机立教所以浇淳乃时节之变利钝乃机器之殊钝者教以权方且修事业曰抑利者令行理观直趣上乘曰开抑塞也二业即真俗也。

　　乘心行事四(谓事在未亡因心行用约缘课业条流须识由心通三性事染六尘因福起罪莫知道业)。

　　次四注中初四句总显乘心行事由下四句别示罪福之相言事在者烦恼现行也因心行用者具缚凡夫未开智解随所造业必假行成也。

　　寄缘真俗五(谓法被权道情投业理心形两位指月双筌或以鄙俗浅度不识分量罔冒人真实为沈俗)。

　　次五注中初二句总明机教以显事理法者能被之教情者所被之机机分利钝故教开权道权以事摄道以理济心下二句蹑显正行形心属能行事理是所行身行事行犹于指也心通理观犹于月也身心事理真俗并驰故曰双筌或下诫斥妄情约篇有三一唯着身事非于理解则失在执局二唯着心理废于身事则失在罔冒三事理两分真俗二路则失在隔别备见本篇。

　　引教征迹六(谓末法根钝多封性习须引圣言以为教量今以四依检行四印征明无涉浮言饰诈斯绝)。

　　次六注中初四句明钝根难信须引诚教以表非虚今下四句正显篇中引教征事之理。

　　约时科节七(谓心行等级勤惰不恒故立法捡心分时䇿行是知克念修圣斯言有归不尔流溺还同无始)。

　　次七注中初四句示其篇意正显约时后四句引俗劝修意存无间。

　　威仪有序八(谓敬相显心䖍诚有被今须引诚教具列容仪则容止若思言词安定不以法绳则手足无所措矣)。

　　次八注中初四句示威仪次二句明有序后二句结显容止孝经云容止可观若下六字出曲礼彼云俨若思安定词。

　　功用感通九(谓业假行成功由心起心怀染净业亦真虚此由想见未清善恶交集不示缘报迷滞难明)。

　　次九注中初并功用后二句示感通。

　　程器陈迹十(谓听言观行时俗罕依故立条例以清心路)。

　　第十注中听言观行文出论语借以显意谓听其言而观其行则少有如说而行者故不获已托事兴言岂直自贻将济来学也。

　　敬本教兴篇第一(谓兴立敬本非正信而不弘无信必不兴敬有敬必先怀言篇明信本敬随后生故也)。

　　释敬本教兴篇篇名中敬即礼仪必由心起本字正诠于信信即是心由信为归敬之本故云敬本教者贤圣被下之言兴者发起因由之谓教兴之意通别有殊备载本篇此不委示篇者戒疏云章品之佳名分段之别目流类均等义齐一也第者居也一者始也此既居先故称第一(篇字已下复可例释)注中初二句总明敬本教兴次二句反覆推释后二句结示篇意以敬非信而不成信非教而不立若然则信必因教而起教实为信而兴注云兴立敬本则教兴之意可见也。

　　序曰自法王之利见也必以静见为先故论云何处何时谁起此见一切诸见悉断故文良证也。

　　本文初段中序者叙也叙述敬本之宗要及教兴之因由曰者辞也将明教本必假言通也(下去例同此解)初二句正叙上句指人下句示意法王是佛简异世主故称法王法华经云我为法王于法自在乘机出世故云利见周易乾卦二五两爻皆云利见大人彼以圣君登宝必合时心此以能仁降灵宜应机感故待时而兴适机而应群生利见不亦宜乎故借儒经以明垂应言静见者静属教主之心见乃众生之病然见病虽多我见为本由凡夫无始依真起妄(无明)由妄计我(人我法我)由我起见(谓我见等五利使惑及断常等六十二见)由见发毒(谓贪慢等五钝使惑)由毒造业随业受报轮转无休是以世尊为静此见故于最清净法界流出正体智从正体智起后得智从后得智起大悲心从大悲心现应化身从应化身流出诸教谓三归五戒谛缘度等种种法门虽事理偏圆任机而设原其本意皆为静见同成佛道由未出世先建此心及后立言咸酬素愿拔他病本畅我己怀故云必以静见为先也故下次引证文出中论彼偈具云一切法空故世间常等见何处于何时谁起此诸见此偈显诸见本空也又云瞿昙大圣主怜愍说是法悉断一切见我今稽首礼此偈世尊设教令人静见也。

　　然则习熏日久取会无由事须立敬设仪开其信首之法附情约相显于成化之功。

　　教兴初科中初二句叙机迷习之一字即是无明无明力故起念熏习于本识藏成见慢种子无始至今经流长劫故云日久未遇良师不反性觉故曰取会无由事下四句明设教此即下文所立之法立敬者如本起初生并三归等法成立归敬之本也设仪者如佛见瓶沙王经等示礼敬之正仪也由此敬仪始开物信故曰开信首也附情约相者如智论中位列敬相附彼凡圣道俗之情以教道初行事须立法用成化导之功也是知佛慈宏博法乳恩深怜其着我之徒开兹静见之法母胎初降即显化仪道果始成便立归法今回邪见使住正流初乃求他佛之冥加终则归自心之本净由斯引导毕至佛乘故知归敬一法为入道之根本趣涅槃之极致也归敬兴意大略如斯。

　　然后肝胆涂地形骸摧折知宇宙之极尊则敬逾天属(以父母生身也报施在于一生佛起法身也酬远终于累劫或功高难赏德深不谢慧深益厚非酬所及也)晓教义之远大则道越常途(以七略被时立身立国之政沦历于三有也八藏所宗亡空绝有之法毕超于九居也)。

　　次科初二句显能敬诚殷肝胆涂地表情之切也形骸摧折节身之至也知下四句示所归道大初二句见佛起敬次二句闻法悟道初中十方三世唯佛特尊故曰宇宙极尊天属是父以父比佛佛德更高既知境尊敬宜倍父故云敬逾天属言宇宙者郭象云天地四方曰宇往古来今由宙注中前二句明父母德浅生我色身功止一世虽云恩重而实可酬故云报施等佛下二句显圣主德高起我法身功超累劫其恩罔极其德难酬故云酬远等或下四句示佛德深之相三祇积行谓之功万行所成谓之德慧深照理妙尽觉源故益厚利物度生无极故不赏语出汉书蒯通说韩信云足下挟不赏之功等次下晓谓开悟教是能诠义即所诠文义所诠意存出有故曰远大因闻开悟道证无生故云道越常途道即三乘所证之道也注中初三句示世法常途后三句明佛教远大初言七略者辑略(辑音集即诸书总要)兵书略六艺略(礼乐射御书数)诸子略诗赋略术数略方技略斯并立身立国之异谋然非出有之至道故曰沦历三有次言八藏者三藏加杂大小各四也亡空有者显中道故超九居者出三界故九居即三界分九地也问所敬三宝何不言僧答闻法开悟谁曰非僧。

　　观斯以言则识形心两途事理双轨。

　　总陈教意举总要中初科初句蹑上生起观者详览之谓能观在于大师斯者指法之辞所观属乎圣教此指前科见佛闻法身心行事开悟正理即本此教以述今文故举大纲令知宗要则下正举初举形心示能敬也次举事理明所行也能行色心依正二位虽曰两途所行事理真俗并运故曰双轨双二合也轨车迹也此四者实一部之大宗即唯识之正观也然事理两行通能及所若约所行礼佛诵经等名事福也观法无我等名理观也若就能敬色心二报一往配属身事心理此乃常俗所谈至理而求实乖圆观略见下科委如第五。

　　形则缚于俗习苦阴常缠故当折挫以归依剖㭊剖㭊观其慢惑也。

　　圆配中初科初二句示过患形即是身本唯识有业惑所牵故缚于俗习报属苦果故苦阴常缠报此为实计有我人即遍计性故下次出对治初以事治折挫谓息于慢情归依谓尊他胜境故下文云谓此形仪本唯识有迷于本习妄见我人故须征研令行敬养令见我身俯仰上下唯尘生灭来往屈伸此随俗也剖下次以理治剖㭊二字即是观法观行修舍故重言之观慢惑者以智破障知身无我即翻遍计成无相性下文云重观此身但尘非我妄谓我所能有行敬据此一理名通真也。

　　心则封于迷倒倒在生常故须镜生灭以惩之追想追想知其妄着也。

　　次心中初二句示过心即妄识体本真理违真起念谓之迷逐念攀缘谓之倒迷倒所缠习俗难改故曰生常亦遍计性故下次出对治初以事治镜取照义照察此心性本无念念起成妄妄故生灭欲止生灭无如息念故曰惩之惩即止也故下文云真本非心今随心起名随俗也追下次以理治追想二字即是观法追即随也想即念也念起即知随念随觉随舍以至无念故重言之知妄著者以智破惑惑亡念静即翻遍计成无相性故下文云知真非心名通真也起信论云推求五阴色之与心六尘境界毕竟无念以心无相十方求之终不可得等问形心各有境智真俗两分岂曰并观同成唯识答行布四门圆融一观善须思之问折色求空观法无我教属小乘岂通圆观答如后正观委明问慢惑妄着同异如何答惑体是同无非集谛但慢相高倨故就身论究其集因实皆心惑。

　　深惟四山恒逼非念念而莫知切于身也八倒缠绵非新新而不晓节于心也。

　　征推中初科初三句警身八下三句警心并以初句示过患次句劝对治后句结嘱四山即生老病死涅槃经云我昔告波斯匿王云大王有亲信人从四方来各作是言有四大山从四方来欲害人民王若闻者当设何计乃至我说即是生老病死常来切人等八倒即凡夫二乘各具四倒二四合言故曰八也以凡夫外道于心计常于受计乐于法计我于身计净是谓无常计常等为四倒也故佛以四念处观治之谓观心无常观受是苦观法无我观身不净二乘之人执此为极佛于最后了义教中显以四德令成佛道则知法身不灭是为真常涅槃寂静是为真乐身心不二是为真我本性无垢是为真净方显二乘常计无常犹属四倒非字义当为不念念新新并目观行切谓激切节谓诫励。

　　所以剖㭊静于慢惑非爱断者所欣追想厌于妄着是异生者所背。

　　次中初二句重示身观显非外道所行后二句重示心观显非凡愚所乐爱断乃外道之计异生即凡夫之性外道计于我宰多起憍慢今既静慢故非所忻凡夫封于情见多生妄着今既厌着故是所背又可凡夫外道映互其人非忻是背左右其言。

　　固当抚揽诚教以法纠征则生身不徒委于下尘无识不徒生于上趣矣。

　　示劝揽教中揽诚教者发正解故以法征者起正行故纠督责也征证明也则下示功益初句有智修敬则不虚丧人身次句无智不修则不空生上界下尘恶道也喻出涅槃文如下引无识谓无出道之智识也。

　　敢序斯致引文证之。

　　小乘论云敬者以惭为体也由我德薄前境尊高故行敬也今反无惭不耻深可笑也大乘论云由信及智故敬于彼信故非邪智故兴敬。

　　引文明敬本初科初小论通标义该诸部初句标定由下示意然诸小论未见明出敬体之文唯心所法中惭之一法意云于有德其心谦下崇重贤善为性即是此中前境尊高之义推敬由惭惭即敬体今下反责大乘论者亦是通指不具引文准百法等论善十一中有信一法别境之五中则有胜解胜解即智二皆心所彼疏释云何者为信谓于实德深忍乐欲心净为性信有三种一种实有谓于诸法实事理中深信忍故二信有德谓于三宝真净德中深信乐故三信有能谓于一切世出世善深信有力能得成就又云忍谓胜解此即信因信下反释如涅槃中信智相资文如下引证。

　　故引诚教信智及惭敬之本矣。

　　本起经曰佛初诞降周行十方举手指天地曰天上天下唯我独尊(以时俗所重九十六部号为大圣人天师也为绝邪归正故示此相唯佛独尊余皆邪道既曰尊严归依弘护非信敬之不成)三界皆苦无可乐者(三界众生三苦交集无思厌背贪附更深故立此言令兴厌离有厌苦身令思苦本观达业惑深是苦因不没诸见便得解脱余则以苦舍苦长沦苦中)。

　　教兴初段信首宗本中初科初经中文有两段义如注显初段注中初示邪师九十六部者多论云六师各有十五弟子师资合论有九十六为下示正宝既下结显次段注中文有四节初示众生着苦三界众生总该六趣三苦谓苦苦(五阴有漏)行苦(四相迁流)坏苦(乐尽苦至)故下二明佛示言教即三界皆苦之语有下三明因教开悟苦身即是苦谛苦本惑业即是集谛厌思观达即修道谛便得解脱即证灭谛是则世尊为信而兴教众生由信而致敬信敬既成诸见则息静见之旨于兹显矣余下四示邪法增生如诸外道炙身卧棘苦行节修虽受勤劳终无出离法华经云深入诸邪见以苦欲舍苦乃坠于三恶道等。

　　此之一经成归敬之本也定信守之宗也理须依凭托附以登高原之趣也。

　　次科初正结由佛初生示此胜相故为敬本决邪归正故为信宗有本作守非次理下劝信高远之趣即三乘圣道也。

　　故论云归依者回转之语也由昔背正从邪流荡生趣今佛出世兴言极尊遂即回彼邪心转从正道故也。

　　三中初科因上绝邪归正故引多论以示归意初举论文由下示意初示随流义弃舍三宝曰背正随顺魔外曰从邪由此沉迷还沦苦海故曰流荡生趣也今下明回转义反上可知兴言极尊者指上经中之语也。

　　于是乃立归法有五等之差始于背俗之初终于入道之极皆归三宝以为心师之迹也所归极矣所为大矣(谓初以身从终除心惑故也)。

　　次立法中言五等者准母论云翻邪三归五戒三归八戒三归十戒三归具戒三归文举前后意含中间由八年已前三归言下即发具戒故得通言皆归三宝心师萨婆多云我教谓心师也他教谓师心也所师极者佛最尊故所为大者除心惑故然经明胜相乃初降诞之法仪论示正归即始成道之鸿范无非本始皆定信宗。

　　安得傲然情无慑惮况复加以谤讪流言通俗自沈苦海出济无期重使身心恶习念念逾增亦使威仪失节时时结业覆器之喻尘露于目前捕鼠之诬频繁于胸臆可不诫欤可不诫欤。

　　三科中为三初四句过通三业初句身业次句心业慑(之涉反心伏也)后二句口业对其道俗自出过患污彼净心自下次六句重资三道初二句报道次二句增长恶习即烦恼道后二句破坏威仪即是业道覆下三引喻伸诫初喻智论第十五云佛子罗云其年幼稚未知慎口人来问之世尊在否诡言不在若不在时诡言佛在有人白佛佛语罗云澡盘取水与吾洗足洗已语言覆此澡盘如敕即覆佛言以水注之注已问言水入中否答言不入佛语罗云无惭愧人妄语覆心道法不入亦复如是次喻佛藏经云佛告舍利弗譬如蝙蝠欲捕鸟时则入穴为鼠欲捕鼠时则飞空为鸟而实无有鸟鼠之用其身臭秽但乐暗暝破戒比丘亦复如是论以覆器喻不纳法合今憍慢不敬过由不闻法故经以鸟鼠喻破戒合今三业失仪义同破戒尘露谓过状显也频繁谓此徒多也目前胸臆皆言可见。

　　又依佛见瓶沙王经曰如来于伽耶山成道度迦叶已念瓶沙王昔有先请将诸徒众往赴彼国王及士众并沙门(或云桑门沙门那者并是天竺道士之佳号俗中之常目亦是彼国修净行者此云净志以义目之)初闻佛至皆悉远迎未知礼敬或有礼足而坐者或举手问讯而坐者或称姓名或叉手合掌或默然而坐者皆疑迦叶是宿旧师今从佛来未知谁为所依者迦叶知已欲决众疑升空而下礼敬佛足以手摩扪以口呜之自云佛是我师我为佛之弟子又持扇在佛后摇之。

　　敬仪萌兆中初经示正仪文有六节初成道度人二念下念赴王请三王下王众远迎四未下各伸礼敬五皆下睹相生疑六迦下决疑示敬伽耶亦云耆阇崛此云灵岳迦叶此云饮光即郁鞞罗等三迦叶也瓶沙即频婆娑罗此云最坚由此国王先有期约今既成佛故思往赴注中沙门目于外道未知所依者以迦叶兄弟佛未出时为众师傅今从佛来师资未决故众怀疑。

　　此第二经明礼敬正仪之萌兆也。

　　结示中言萌兆者谓此敬仪最初立故。

　　文中不足有者言之手摩口呜者爱重之极不能已已也远敬在于所卑故始于足自余称名显相使疑者决之非正敬也。

　　点解中言不足者正仪极多非止手摩口呜而已且据此经有者言之尔称名即自言佛是我师显相即摇扇等此但决疑义非正敬则显礼足等相是正仪也。

　　智度论云外道是他法故来则自坐白衣如客法故命之令坐一切出家五众身心属佛故立不坐若得道罗汉如舍利弗等皆坐听法三果已下并不听坐以所作未办结贼未破故。

　　位列敬相中初引论文其相有五初是外道二是白衣三即出家凡夫五众四是无学五是学人坐立之相在文易了言外道者俱舍云学乖谛理随自妄情不反内觉故称外道所作未办者谛理未精故结贼未破者细惑犹在故。

　　此第三文明位列敬相也。

　　今有安坐像前情无敬让可谓无事受罪枉坏身心如上三果尚立况下凡乎像立而坐弥是不敬比今君父可以例诸故知绕旋行立为敬故行安得长傲礼忏获罪。

　　诫劝初科为四初正伸诫约二如下以圣况凡三比下以俗例道四故下显正抑非行字音杭。

　　此言易矣临机难哉常志在心努力制抑方可改革不尔虽读不救常习思之惟之。

　　劝行中初二句言易行难常下二句正劝不下有言无行空说无益。

　　故增一阿含经云无恭敬心于佛者当生龙蛇中以过去从中来今犹无敬多睡痴等斯为良证。

　　引证中初将因验果合堕龙蛇以下以果推因犹承故习。

　　大悲经云佛过去时行菩萨道见三宝舍利塔像师僧父母耆年善友外道诸仙沙门婆罗门无不倾侧谦下敬让由是报故成佛已来山林人畜无不倾侧礼敬于佛。

　　致敬因本中初科初示因行过去时则该摄三祇菩萨道则统收万行见下局就敬论是今本意所敬之境无论道俗不简冤亲如常不轻其事可证由下次示果德报即酬因义也倾侧谓倾动侧让也。

　　此第四文明致敬之因本也。

　　如俗礼云无不敬俨若思安定词傲不可长欲不可纵志不可满是也。

　　类显中文出礼记初句正合今文余并因引俨若思谓心有所主安定词谓口不妄言傲不可长则诫其憍倨欲不可纵则抑其耽荒志不可满则惩其自伐。

　　依经律论明立敬仪。

　　因明相敬中初科经论未详何文律即四分存亡敬相并如下引。

　　佛告比丘汝等共相恭敬迎逆问讯从何为始比丘白佛各言其志或云大姓贵族者或云神智高达者或云佛所宗亲者或云道登圣果者以事举之佛言汝等所言皆是长慢无可观者应随顺法训流布于世于我法律更相恭敬佛法可得流布。

　　别示中初律示初科中四分房舍犍度云佛从王舍城与诸比丘人间游行诣毗舍离而六群先往取房舍与和尚亲厚等时舍利弗大目连后至不得房卧埵上因集众诃诫已汝谓谁当受第一房第一水第一食弟子白佛各言其志如文所云大姓贵族者恃豪势故神智高达者矜智能故佛所宗亲者倚亲厚故佛下总责所答乖理应下佛示慈诲令遵法则礼让不亏则三宝可久。

　　敬仪有四道不礼俗一也僧不礼尼二也守戒者不礼犯戒者三也前受戒者不礼后受戒者四也自余五众存亡乃殊皆约年夏次第而设敬也。

　　示敬仪中文列四种其相可知自余等者上通道俗今据出家故言五众存则各相恭敬亡则设礼塔像具有法仪并如律钞。

　　因引古事昔有鵽鸟猕猴大象同在一林以为朋友乃相谓曰先生宿旧礼应供养如何同住不识礼敬象云我见此树生齐吾腹猴言我曾蹲地手挽树头鸟言我于远林食此树子堕出而生我应最长即时大象背负猕猴鸟在猴上周遍而行仍说偈云有敬长老者是人能护法现世得名誉将来生善道于是人皆效之悉行礼敬诸有智人以喻取解。

　　三科亦出四分智论亦同初示三畜共林表同义聚乃下评章礼仪合识尊卑象下各述元由使知前后诸下结告。

　　经云恭敬于塔庙谦下诸比丘远离自高心常思惟智慧又云若有智慧则无贪着今贪慢而着随则其愚不可及也。

　　二中初引二经皆遣慢着初是法华初句奉佛塔庙次句同辈相遵三句以恭去慢四句以智遣着次即遗教今下伸诫既有我慢则贪着随之愚不可及文出论语借责愚人不用彼意谓愚而贪慢诲不可及也。

　　济时护法篇第二(谓护持济物非三宝而不隆)。

　　释济时护法篇篇名中济谓济慧时谓时机以三宝为能济时机为所济故曰济时又以时机为能敬三宝为所敬能所相济上下遵行则法流长劫故曰护法注中上句示篇名下句显篇意。

　　序曰夫以立像表真恒俗𢑱训寄指筌月出道常规。

　　本文初科此篇广明四种三宝理体冥寂非相莫显故于篇首略叙大猷上二句约儒教明如国家宗庙设像奉先事载儒经故云恒俗𢑱训𢑱常也下二句约释教明圆觉经云修多罗教如标月指喻出内典故曰出道常规。

　　但以妄想倒情相㳂固习无思悛革随业漂沦是以经言为善若登清升若爪之土为恶若崩沉滞如下之地此言在斯诚为极诫。

　　发起元由中初科初四句将立后法先叙迷情欲显三宝为兹而设妄想是惑倒情是见即是下文见爱烦恼妄想绵续谓之相㳂我见铿然谓之固习无思悛革者不能反流故随业漂沦者甘受轮回故又初句起妄本次句润妄业三句执妄情四句受妄果是下次引经伸诫然为善若登之语本出书传加汉书张纮与子书云从善若登从恶若崩今与经喻合而用之喻文出涅槃彼云尔时世尊取地少土置之爪上告迦叶言是土多耶十方世界土地多乎迦叶菩萨白佛言世尊爪上土者不比十方所有土也善男子有人舍身还得人身舍三恶身得受人身诸根完具生于中国具足正信修习正道已得解脱得解脱已能得涅槃如爪上土舍人身已得三恶身乃至不得解脱常乐涅槃如十方世界所有土也此下伸诫。

　　何以知耶但以慢山上耸俯视于人物我室四蒙包藏于见爱慢无纳法之实经明覆器之宾我有怀着之功论显纳烟之义器仰无思不服有服必拔慢根室坏便归太虚见爱安形无地理例然也背此非凡所行情事得也乖斯是圣游履适化然也。

　　次中初句征谓何以得知妄习难改耶但下释文有三节初八句执妄致迷器下五句翻迷显悟背下四句总约迷悟以格凡情初中初四句示过本即我慢二惑慢有三种我慢邪慢增长慢即五钝之一使也由慢自大故上耸如山陵懱于他故俯视人物我有二种人我法我主宰为义即五利之总相也能藏见爱喻之于室迷执不通喻若四蒙见谓见惑八十八使见所断故爱即修惑八十一品修所断故是则我室为能藏见爱为所藏故事钞云三毒所起我心为本是也后四句显过失慢有自高之失故不受道法喻覆器也我有怀着之失能藏见爱喻纳烟也文言论显未详所出(旧记引智论云牧牛人问佛几法成就能令牛群番息佛言有十一法乃至第五云知作烟者除诸蚊䖟牛遥见烟则来趣向屋舍比丘亦尔如所闻而说除诸结使蚊䖟以说法烟引众生入无我实相空舍恐不合文意)又解我有怀着怀著有二若着恶法能成妄业还资我本此著有过意如前解若着善法引生理观观成遣着反能害我此著有功分堪资道若作此释即此二句亦是显悟却引智论烧烟之喻方顺文意次中上二句翻慢山过谓器仰有纳水之功合显慢倾能受教法下二句翻我室过谓室坏有散烟之用合显我空则见爱不存理下一句结云理谓道理文以喻显故曰例然三中背与乖字皆目能治之观即是器仰室坏也此与斯字并指所治之惑即是我室慢山以我慢顺迷观智顺悟以悟反迷故曰背此乖斯非凡所行是圣游履文绮交映翻对可知情事得者情即凡夫之心事谓所修之行言此理观虽非凡行今以凡心对事起修冥符正观有所悟入故曰得也适化然者受教法故。

　　然则封迷长劫佛世有退席之人不识分量季俗丰轻生之士此并不思之徒也。

　　三中然字印可上文义当如是则字评量后事意谓未然故引不思之徒以彰难化之理初示久迷法华经云汝既三请岂得不说汝今谛听当为汝说说是语时会中五千人等礼佛而退此辈罪根深重等岂非执着我慢长劫难清佛世尚然况今末浊不下示轻信大师云冒染大度罪福本空等此并不思之徒也。

　　当知我身属于他缘冥冥不知来处我神属于惑业忽忽莫测何心经云命如风中灯不知灭时节今日复明日不觉死时至冥冥随业缘不知生何道此至言也干豆莫干其虑吁可悲哉。

　　四中初四句牒二报以示妄令息妄以从理当知二字即警诫之辞身是色阴四大缘假故属他缘不了集因故不知来处圆觉经云我今此身四大和合乃至四缘假合妄有六根等神即是识识含种子由种起毒即烦恼道由惑起业即是业道忽即是念念通善恶三性难均故曰莫测何心经下次引文证出坐禅三昧经具云今日营此业明日造彼事乐着不观苦不觉死贼至又云谁能知死时所趣从何道譬如风中灯不知灭时节文究往因云不知来经推来报云不知去此下三句指经伸诫干豆是喻事出涅槃彼云譬如豌豆干时锥刺终不可着烦恼坚硬亦复如是莫于其虑是法说于犹涉也虑即是心谓烦恼坚固道化不入于心合上干豆锥刺不入。

　　且自等智有三我同牛羊之智出道唯一牛羊异我非伦人道道缘不行还同畜兽兽道报重顽厚非其所闻。

　　五中初科初二句总示等智有三者涅槃经云一切众生于三法中皆有等智谓淫欲饮食恐怖次二句别示人中有出道智异于牛羊故曰非伦人下责劝初示人道是修道缘今若不修自同畜兽兽下次示畜生无出道智受形鄙秽故云报重烦恼浊钝故云顽厚顽即痴也痴因偏重多堕畜生。

　　今既形有轻清识心机举猒劳生于往劫欣解网于将来固当立像表仪倾尘聚而顶礼寄缘引领荡烦累于新心是则情异牛羊乘明智而弘道身如木石假雕琢而成器可不然乎可不然乎鼠入角而至穷更知何趣名引言而显实理极于斯况复五滓交横四山常逼而能安忍于时事还是昏昏之所媚乎。

　　次中初约报䇿修形轻清者异报重故心机举者异顽厚故机谓圆转举谓超越慨昔轮回故须猒往期后乐报故须修来固下示其修法立像谓陈其所敬寄缘谓托其修法倾尘谓折挫报形荡累谓清澄心惑是下结益鼠下伸诫劝有三初约喻劝事出谚语事浅意深故引为诫名下举文劝引文用意志在遵行名引写倒合作引名况下举时劝五滓即五浊也四山如上所引而下二句反责安忍时事顺故业也昏即迷时媚犹惑也。

　　所以大圣知时通化陶诱立正三宝导浊识之所归开明四印示迷生之不昧固得住法万载功由归敬之勋神升四天谅藉传扬之力广如慈经所出岂虚构哉。

　　立宝彰益中初科初六句示佛立教法大圣是佛通合作适谓顺机也陶谓陶甄诱即接诱正三宝者简邪师故导浊识者引初机故四印即十诵四墨印彼第五十八云佛何故说四墨印答欲说真实法故来世比丘当了了知是佛说非佛说等广文如彼墨即文句印谓证明由教印心不生谬解故云不昧固下次示功益初则住法益神下得报益归敬传扬文虽单举义实兼收慈经即弥勒上生经文如后引。

　　今此之述本被后进之初心曲授称功体非前良之早虑固须叮咛指掌铺覼相状识三宝有数种之权谋解七众无贰师之希向言唯质露意在修行想有识者知无繁于翰墨故佛言吾言不在绮饰令人受解为要敢附斯辙笔记序云。

　　述作中初科欲立四种三宝恐谓繁广故先示之既被初心故须委曲前良立教多被利根文体简约故非所比早犹先也虑即是心覼(落戈反覼缕也)数种如下所示四种之相权谋谓权巧谋略言七众者通收道俗同崇正宝故无异向而言解者开导之谓言下示文体故下引文证敢下依法陈情取信于后。

　　今于此篇显三宝相相随见起随机四位初谓一体二谓缘理三谓化相四谓住持各有名相。

　　三宝相状中初科初四句总叙初下别列言随见者见即机见机分大小迷悟之殊见亦隐显有无之异故此三宝随见而兴约其性具迷悟本然故说一体简迷存悟独显法身故有理体众生有见佛因佛即随缘出现故有化相浊机障重不及化源薄有余资堪承遗像故立住持约时为言一体理体三时同有化相唯局佛世住持义通初后就人为言一体凡圣同具理体唯在圣人化相住持凡圣同见据教为言一体唯局大乘余三义通大小随其经教所说异故随机之义于焉着矣。

　　初言一体三宝者。

　　一是非二之名体谓本识之谓。

　　一体释名中一体之名文虽自释及解非二古说多差今释此文略存三义一简相释体虽是一约相分三恐谓随相亦有三体故此简之云非二也戒本疏云今了法本理实无三(云云)二遣数释随俗谈数一是数始从一至二以及百千今此一体孤然独立本无对待强借一名以诠自性恐闻此一谓同诸数于一体外有二可对故此遣之云非二也故古德云借一遣二即其意也三显实释一是心真诸法中实一实之外余则非真故云非二二既是非即显一实故大师云诸法本无实唯有识(云云)言本识者梵语阿梨耶或云阿赖耶此翻为藏或翻无没谓能藏种子任持不失故而言本者本即体义染净因果依之生故问心体本识同异如何答心体就性而彰名本识从相而立称一理一事其异可知若尔戒疏体是心体此文体是本识既曰妄真文何偏举答名假言诠言不并立名诠自性表显不同识既从相以得名故须从相以解义统论正理则真俗圆收言本识则妄彻真源举心体则真该妄末由兹圆具故得互标况下释文明言心体好思正理切勿迷名。

　　但以无始心体性净如空妄想客尘封迷随染致使相从至于今日经生历死无由猒晓。

　　示体中初科初二句示心体心即八识体是真如即相之体自性清净故曰性净不同余空治之令净佛性论云清净有二一者因中无染清净二者果上无垢清净一体在因即无染清净虚空是喻以具周遍不动等义故此比焉然空但顽虚性有神解故非喻所及即戒疏云本来无染业疏云要识心本是大乘理其体清净妙用虚通正观文云观察自心自性清净非空非有非染非净等是知心体本识体相圆融多见有人才闻唯识便云事观辄随己见排斥祖乘引误后昆轻毁先德勉咨来哲熟览斯文则知上以本识标名下以净心释体性相圆具真俗无乖良由雄文奥义理须极思研精妙观圆门旨在深游善解谀闻寡学焉足言哉妄下六句明识相即真如随缘之义初二句妄起元因妄想即是无明其性不住喻之如客染污真性名之曰尘封迷谓妄起覆真随染谓真随妄动致下二句随缘流转即性之相同一生灭故曰相从经下二句着妄不反问心体既净何容妄染答凡夫性体真妄同源染净未分致容妄起故无明起时全真成妄非谓真外别有妄法来染净心水波金像可以为喻净心诫观云生死烦恼从真性起喻如大水本净湛然为因风故遂生波动后因大寒乃结成冰众生佛性本净如水由觉观风波浪生死贪爱坚固成烦恼冰起信论云依如来藏故有生灭所谓不生不灭与生灭和合非一非异名阿梨耶识等问妄起遣真妄自生灭真源不变何说随迷答随缘义故真逐妄流问真既成迷何云本净答不变义故性自天真问真如凝然法身生灭教宗天别性相岐分今此仪文为当何义答性宗教义文旨焕然问相宗生法则八识种子性宗起妄则真性随缘今一体示名但言本识岂同法性妄起由真答前已广明可自思取。

　　故经云诸法本来性相空寂众生妄计彼此得失轮回生死不得解脱经云一切众生并有佛性即我本识出障嘉名迷故曰凡悟便名圣所以贫女宝藏力士额珠性常清净有而无用为惑所覆无由光显如经深丛覆宝移流杂味然其本性光淳无玷。

　　次引证初文出胆察经初证性净如空众生下证从真起妄又经即涅槃如来性品初二句正举经文即下释示经意经中佛性即我本识佛翻为觉即果德之嘉名识属妄心乃凡夫之因号今居凡位即显觉名则知烦恼心中佛性未尝不觉迷凡悟圣但名移尔宝藏额珠并以喻显事出涅槃彼云一切众生悉有佛性常为无量烦恼所覆是故众生不能得见如贫女舍多有真金之藏家人大小无有知者而有异人善知方便即于其家掘出金藏善男子我今普示一切众生所有佛性为诸烦恼之所覆蔽如彼贫女有真金藏不能得见等力士额珠者涅槃经譬如王家有大力士其人眉间有金刚珠与余力士捔力相扑而彼力士以头低触其额上珠寻没肤中都不自知是珠所在其处有疮即命良医欲自疗治及至酱时执镜以照珠在镜中明了显现等性下二句释上二喻以宅宝额珠性常不变土肉障之故无用也为下二句合上二喻惑则双合土肉光显别合珠藏深丛覆宝等者亦出涅槃检经唯有药喻彼云善男子譬如雪山有一味药过去往世有转轮王于此雪山为此药故在在处处造作木筒以接是药是药熟时从地流出集木筒中其味真正王既没已其后是药或酸或咸或苦或辛或甜或淡如是一味随其流处有种种味是药真味留停在山犹如满月凡人薄福虽以钁(居缚反锄也)刘加功囷苦而不能得复有圣王出现于世以福因缘即得是药真正之味善男子如来秘藏其味亦尔为诸烦恼丛林所覆无明众生不能得见一味药者喻如佛性以烦恼故出种种味所谓地狱饿鬼畜生(云云)。

　　所以前修闻此励力勤观日故劫新遂证斯德及成妙觉转依法身身非始生寄缘修显。

　　反妄劝修中初科初示因修显证初句闻法次句起行三句历时四句显证斯德即本性光淳之德及下反显初显修必依性妙觉极果圣人也三祇行满障尽觉圆故言成也法身自性本具也言转依者即转杂染分依清净分故摄论云对治起时离本识(八识)杂染不净品(七识)与净品相应(真识)故云转依身下次显性假缘成身虽本具非缘不显故凭三学以显妙心。

　　后进闻此兴大志求彼去已还我云何住遵途进德还登位极。

　　次中初二句蹑彼前修示其后进大志即菩提心彼下经喻总显前后二修发志所以涅槃经云譬如二人俱闻他方有七宝山山有清泉其味甘美有能到者永断贫穷服其水者增寿万岁唯路悬远险阻多难时彼二人俱欲共往一人庄严种种行具一则空手无所赍持相与前进路值一人多赍宝货七珍具足二人便前问言仁者彼土实有七宝山耶其人答言实有不虚我已获宝饮服甘泉唯患路险多有盗贼沙卤棘刺乏于水草往者千万达者甚少闻是语已一人即悔寻作是言路既悬远艰难非一往者无量达者无几而我云何当能到彼一人复言有人能过我亦能过若得果达则得如愿采取珍宝饮服其水如其不达以死为期是时二人一则悔还一则前进到彼山所多获珍宝如愿服水多赍所有还其所止奉养父母供给宗亲是悔还者见是事已心复生热彼去已还我何为住即便庄严涉道而去遵下二句合显上句法喻双显下句唯就法说文中不具引经但密用经意耳。

　　自昔已来此乘无权皆成正觉迥出樊笼俯应群心兴悲赴感我之与佛无始实同彼以先觉故先出有我独不悟盘桓下凡一思此事悔热何及今若不修后生何据。

　　三中初六句示往佛因修已证初四句明法身自昔两字通指往佛此乘即是一体如大白牛运载无尽喻之如乘纯圆独妙不落诸数名曰一乘一乘自性是真实道故曰无权此即自性法身性既本真凡修必证故曰皆成正觉此即自受用身前明证德此论断障永超二死永断二障则三界系缚无所拘留故曰迥出樊笼樊笼囚众生之具也木作曰樊竹作曰笼俯下二句明应身群心有感佛身心应故曰俯应等此通报及变化身我下十句正约今机激发进行初二句显性同次四句明位别盘桓谓怠而不进后四句感悟起修一犹忽也我凡佛圣佛觉我迷事现动心宁不愤发。

　　所以承遵梵网以网鱼龙(经喻内毒如龙难触欲贪如鲸吞海)揖佩三身凭依三学。

　　示修法中初科初令依教承遵谓依禀也梵网即是圣教网可捕于鱼龙教能罗于惑业故以为喻注中以龙喻瞋以鲸喻贪痴毒不显理亦须具内宜作瞋鲸是海族崔豹古今注云鲸大者长千里小者数丈鼓浪成雷喷沫成雨饮水如倾等揖下次教起行揖谓恭敬推让佩谓感服存诚三身即法应化也三学即戒定慧也三身是果三学是因以果推因果由因克故提纲领以示行宗。

　　爰初投足先奉戒宗戒本有三三身之本一律仪戒谓断诸恶即法身之因也(由法身本净恶覆不显今修离恶功成德现故)二摄善法戒谓修诸善即报身之因也(报以众善所成成善无高止作今修止作二善用成报佛之缘)三摄众生戒即慈济有心功成化佛之因也(以化佛无心随感便应今大慈普济意用则齐)。

　　显戒因中初科初明七众以戒为因戒下次明三身以戒为因初总示一下别配言律仪者篇聚重轻开遮持犯楷模不乱也戒以警训如戒疏明言断恶者如善戒梵网大小律仪篇聚所制淫盗等戒起对治行作意防护即止持行是断德因将成法佛注中初明性德故云法身本净今下示修显故云离恶摄善法者谓六度万行事理诸善无所不修即作持行以此众善成就大智是智德因将成报佛注中报以善成显果德也今修止作示因行也若据止善属上律仪由止成善还归次聚不妨前聚自具作持三聚圆修无乖前后思之文中示本故曰身因注示能成故言缘也摄众生者前二自利今此利他即用二善遍摄众生普运慈悲㧞苦与乐即利他行是恩德因将成化佛注中初二句明果德化佛无心者谓无彼此爱憎之心离于取着不见可度故随感便应者大悲愍物不舍众生故今下明因行因修慈行与果用同故云意用齐也。

　　约佛有三随义三别境非心外百虑咸归理实如此不可余见。

　　次中初科因前三聚别配三身悬恐后人实生三异故约一心融通三法初二句指上别分次二句约心融会境非心外是唯识义即戒所防尘沙等境皆唯识变故非心外故业疏云不妄缘境但唯一识等百虑周易系词云天下同归而殊途一致而百虑今借用之后二句劝解正理。

　　或迷此及试重广之然则功德之本非戒不弘道初俗归必先敬受随境起心无非三戒如约一生心不怀恶摄律仪也有慈起善摄善法也将济离苦护众生也内缘既尔三佛皆然。

　　一戒圆具中初二句示重广之意然下正明初明一戒三聚又二初示受体随下示随行初总明境即万境通情非情故大师云动念有境境必戒护如下别配约一生者举戒境也不怀恶者示戒相也故业疏云如杀一戒具兼三位息诸煞缘摄律仪也行其惠命摄善法也护前命故摄众生也此一既尔余者例然与此大同内下次示一体三身内即是心缘即心用戒既三聚一心佛亦三身一体摄体归心无非唯识。

　　离合待时不定三一故经云吾今此身即是法身斯本从迹也又云色声见我名行邪道此迹异本也。

　　离合教意中初科初二句总举故下引示初经明合文出涅槃吾即释迦自指释迦当体便是法身故曰即是斯下示意若以事分本属真身迹是化身今以理求真化不二故曰本从迹也又下次经显离文见金刚般若此下示意真体无相故非色声则显化身有相非实是则真化隔别本迹岐分故曰迹异本也。

　　故摩羯道成高山先照祇园开政下乘后席众说备之可用通镜。

　　次科初四句正明初示顿教摩竭此云善胜即佛初成道先在此国首唱华严圆顿一乘如日初照也所被上机闻法开悟如高山也祇下次示渐教此由二乘不堪大法故𥨊大施小示现受生雪岭行成金台果满始从鹿苑终至鹤林四十九年三百余会随机开导广演群乘然后但以一乘而为度脱中间所说不无圆隔其实一法随机故开是知机钝则教浅故空有不均或不谈一体或三学别踪或三聚不具或三身别立机胜则教圆故真俗不二显谈一体圆修三学圆具三聚圆显三身离合待时于兹可见比今文义圆别可知异前摩竭故标祇园具云祇树给孤独园祇即祇驮此云战胜事如常引即释迦最初施渐教处被机设化故云开政对彼上器故标下乘对彼华严故云后席席犹会也后二句结显总引诸教无非待时故云众说备之等。

　　故先显由缘后明性相欲明性体因言致理不是饰非终归显实将使通明性体解若心灯后被以文筌登岸舍筏可也。

　　显文意中初二句蹑前生起欲下正示文意初叙在迷理须言显如前所叙意在明心恐谓饰词故此遮谤将下次明悟后方可遣言故云后被文筌等通明是悟解即悟相心灯是喻疑是世传无尽灯也周围以镜十界圆绕中安一灯表乎一心故号心灯镜光交彻灯像互映比夫悟性体用昭然登岸舍筏法喻可晓两言性体皆目心源问性相之旨可得闻乎答性相名通古多异说今详文旨前后两科皆明性相约前科明无染心体谓之性随缘成识谓之相故文云无始心体性净如空(性也)妄想客尘封迷随染(相也)据下科明心性本净谓之性义分三用谓之相故下三宝皆言性净是也论性则前后皆同(同心体故)语相则假实分异(唯识假相随缘似有三宝德相如实不空)文指后明正存次解问性相既明识性义别今论三宝为约性具为约识具答识相真性体用不二真俗圆具何得偏言。

　　言一体三宝者。

　　释三宝标中一体之名两番标者前明一体但显由缘未分三相今明性相正示三宝故得重标义如上释。

　　行者既知心性本净悟解无邪名为正觉觉即佛也性净无染法也性净无壅僧也今觉于本名始觉也本实体净名先觉也。

　　释中初科初正明三相今下重示觉义初中三皆言性性即心体一体义故知觉二字是性家之德为佛宝之用觉为能照性为所照觉性不二故名佛宝般若德也即体之用性自神解(若准相宗说真如无知无觉宗旨可知也)戒本疏云故照理边即为觉义住法图赞云照无不周照周等觉谓之佛宝性净无染者不变义故虽曰随缘性常清净具斯德故名为法宝法身德也戒本疏云体离名言即是法义住法图赞云体无非法谓之法宝性净无壅者壅即碍义以此净心本具河沙功德由迷致染相似乖真而此至德与性常和不为烦恼之所壅碍故名僧宝解脱德也戒本疏云至理无滞和合僧义住法图赞云至德常和谓之僧宝是则于一性中分别三相性相之义显矣相虽分三性常自一性虽是一相常自三三无别三即一为三一非自一即三为一三一不二性相圆融举一即三全三是一学者临文宜知此意次中初了本性故名始觉即释上文知觉解悟性本自觉故名先觉即释上文心性本净先觉即本觉也若但从迷一体性具唯有本觉今约修显解心初发即名始觉也始觉即本广如起信问一体在迷今明悟者答悟有二义一者解悟二者证悟解悟即从迷忽觉顿知己性即是法身证悟则从凡至圣证真断惑必假渐修圭峰觉钞广明此义须者看之今一体言悟即是解悟欲显理体还依渐修故下文云如是敛念会必精勤积熏不已自然清净即其证也。

　　如此安心如此练身俯仰周循无念不克俗云惟狂克念作圣惟圣罔念作狂沈彼俗士尚此放言岂惟出道翻无此致都不可也。

　　次科初正劝如此二字指上法也安心谓冥会性理练身谓不废事修周循谓不断绝也无念不克者谓若无正念不能克证观兹严诫志在劝思次引俗书以彰摄念文出尚书彼下以俗励释放言谓放猥之言也。

　　问曰卿发斯言欲何标据念念总是识心言言都非智略如何依准得一举而腾九万耶。

　　问答中初问因前一体但说识心不谈理智教似不圆心性本净即名为佛教似太顿不圆之教欲冀顿超恐无是理故问显之初二句诰其所出念下二句责其理乖识心即是一体非智略者谓不说圣智方略也如下言其难信一举九万事出庄子比其顿超。

　　答曰夫以圣道远而难希净心近而易惑为山基于一篑为佛起于初念故万里之克离初步而不登三劫之功非始心而罔就是知行人发足常步此心开示不由外来悟入诚因内起迷时谓礼外境悟已还礼自心故经云心想佛时是心是佛。

　　答中初科亦二意初据始心宜观答初二句正答初句言佛法太高初心非分次句谓心法至近晚学宜观心性本净即是净心终日共行宁非至近瞥尔起妄即堕凡夫刹那不生便成正觉文言易惑且据随迷义准接凡意彰易悟故令发足常步此心为下六句喻显文分两对初二句为一对上句假事立例文出论语下句合法显理为山比佛智一篑比识心后四句为一对上二句以远途而推发足下二句举大劫而究始心万里比于大劫初步比于始心是下二句结显既近且易发足宜修开下次引二经开示圆理初约法华开佛智见由法华已前诸三乘辈迷佛非心故于佛道自甘绝分执心生灭故息心趣寂自求涅槃是故此经开方便门示真实相则三乘五性同入佛乘现前一心即是如来无量知见如付宅宝如示衣珠故曰不由外来等次用观经观心即佛上二句义立故下正引彼十六行皆明事观多被钝机然上士圆观本无彼此不开圆解恐隔自他故以圆音演兹妙观彼经具云诸佛如来是法界身入一切众生心想中是故汝等心想佛时是心是佛等以此文证则知刹那想念是佛无疑岂待高谈理智而独称圆妙乎问心想是佛何佛何心耶若是真心彼言心想若是己佛彼观弥陀若顺想心现他法体则自他宛然安引彼文以证圆义。

　　如是敛念会必精勤积熏不已自然清净忘此外求甫当行道徒役身心终为世福故身子不思经劫而居退忘难陀整虑终朝而拔其神。

　　次科初四句劝修初句修定慧次句起精进三句历长时四句证圣果忘下四句诫斥妄情忘犹舍也甫谓我也意谓舍此心观别求行相自言我当行道既乖正行故徒役身心事理不融故归世福故下引事重诫身子即舍利弗言不思者智论云舍利弗六十劫修菩萨行欲度布施河而有乞人求乞其眼舍利弗言此无所任何以索之若须我身及财物者当以相与答言不须汝身及以财物唯欲得眼若汝实行檀者以眼见与舍利弗出一眼与之乞者得眼于含利弗前嗅之嫌臭唾而投地便以脚踏舍利弗思惟言如此弊人难可度也眼实无用而强索之既得脚踏可恶之甚如此人辈不可度也不如自度早脱生死思惟是已于菩萨道退向小乘难陀整虑者贤愚经云佛在舍卫有女名难陀乞丐自活见诸国王人民供养佛僧心自思惟我之宿罪生处贫贱虽遇福田无有种子便行乞丐以作微供唯得一钱持诣油家具语所怀油主怜愍增倍与油得以欢喜足作一灯奉上世尊自立誓愿我今贫穷用是小灯供养于佛以此功德令我来世得智慧灯除灭一切众生垢暗作是语已礼佛而去乃至竟夜诸灯尽灭唯此独然尔时目连次当直日欲取灭之即举手扇复以衣扇灯明不损佛语目连今此灯者非汝声闻之所倾动正使四大海水以用灌之毗岚风吹之亦不能灭此是发大心人之所布施佛说是已难陀复来头面作礼佛即授记于未来世过二阿僧祇劫当得作佛号曰灯光是知身子失在于不思难陀得在于专虑也。

　　上明一体三宝也。

　　二明缘理三宝者。

　　二理体标云缘理者缘属修门必依三学以为能显理是性门正约一心以为所显义通染净染如血乳属前一体今依三学称缘修显垢尽心净喻若醍醐修性双标故云缘理即此文云今以三学克剪缠结惑业既倾心性光显等可为良证问戒疏四种理体居先今此仪文一体冠首者答疏求加护理体功强故在初一体在迷不彰胜用故居后今约修显从凡至圣故一体居初以障尽觉圆便归理体从体起用故有化相化相灭度故有住持生起相因故兹行布问泛言理有大小之殊身分事理之别今如何分答法身性具曰理五分修成曰事若据小教唯说修成不妨当教自称理宝(戒资别脱定慧观若缘修生灭断见思为解脱无生等智为知见空无我理为法身佛性论云小乘无性德佛性唯有修德等)若约大乘修性双具(戒禀三聚定慧圆修但观一识断二障为解脱一切智为智见显本性为法身)若尔仪文戒疏大小如何答戒疏据教局小约义则通(义有分通祖意自别故疏谈理体亦说心源也)此文直约大乘显谈心本。

　　理谓至理天真常住还是心体且从染说无始有终但为惑网不能出障今以三学克剪缠结惑业既倾心性光显始终性净无始无终。

　　释中明佛宝体相初科初约性具以释理字又二初三句明理体本净初句标简次句释义下句决显若约字书理字训正训治今从释教克体以论仍简偏真故云至理至即是极诸法源底故理即心体天真常住故不垢不净谓之天真不生不灭谓之常住复遮偏执谓一体外别有理体以为法身故即决云还是心体且下次四句示因妄致迷从染说者真妄和合如血乳故然真妄二法本同一源起无端由皆云无始问从真可尔今云从染无明为初安云无始答准起信疏云更无染法始于无明故云无始此是染法最初生相唯佛能知余安究始用观治妄妄法可尽故曰有终今下次明修显以释缘字又二初二句正示三学即能显之缘缠结乃所治之障惑下四句显德始终性净者准义即是二种法身约自性身因中无染即是始净果上无垢即是终净约五分身障尽始觉即是始净悟后无迷即是终净若从五分则有始无终今约自性故无始无终起信论云染法从无始以来熏习不断乃至得佛后则有断净法熏习则无有断尽于未来此义云何以真如法常熏习故妄心即灭法身显现起用熏习则无有断。

　　由法成立随境分相即号此相为五分法身谓戒定慧解脱解脱知见也前之三学从因受名由戒护助果成法身故云戒身定慧准此可以类知后二从果次第受名解脱身者由慧克惑惑无之处名解脱身解脱知见以乃出缠破障反照观心故云知见身也。

　　示相中初科初句蹑前法即法身谓理体也言成立者缘成垢尽性德圆满也故摄论云能成立者谓真如有十种功德所成立者谓十种新生正行广如彼论是则性德假缘故云成立随下正显又二初总示境即所度之机谓三乘六道也相即能应之佛谓应化二身也法身既立随类现形故云随境分相等问应化二身正属化相何名理体答理是无为非相不显欲彰四八金容是五分修成法身之相故云即号此相为五分等不妨二身自属化相若离此相别显法身则真俗两分正乖宗教法华经云微妙净法身具相三十二即为良证前下次分显文出佛地论三因二果在文易见戒即是因法身是果果从因号故名戒身智见属智智是能照心字属理理是所显今取能照名智见身即知所显属自性身也。

　　唯佛法中三乘圣者具此五分能为六道作大归依。

　　次科初三句简异外道三乘同具理兼大小名同证异准上可知能下次二句显用。

　　故论云归依于佛者谓一切智五分法身也归依于法者谓灭谛涅槃也归依于僧者谓诸贤圣学无学功德自身他身尽处也即自他惑灭所无之处故云尽处也故经云一切圣人皆以无为法得名无为即无漏之别目也。

　　引论示中初正引文出多论一切智者即无分别智慈恩云一切智者自能开智如睡梦觉智观于空智理智真智无分别智如所有也问一切智与五分法身还有异不答一切智即五分中解脱智见也今重标者显师资故(由三乘人皆具五分今归佛宝即一切智者之五分也自余三乘虽具五分非一切智即业疏中无师大智大意同也)灭谛者谓灭大患度四流妄因妄果永尽无余审知所断决定如实故名谛也涅槃此云圆寂因灭苦故即证此德也贤圣名通大小据论唯局声闻学无学者果位别故功德即所证之理自他尽处者理无彼此皆可依故故下引证即金刚般若文见魏译理相差别如后正观无为下点释问就文谈理既当大乘示相引文何依小论答圆教门中无施不可小文大用如海纳流问法身所证即大涅槃自他尽处亦即灭谛三法相混若为分之答理本是一约相分三故业疏云虽有一义相有差别是也多论云以法而言无师无学法为佛宝(简异弟子是有师故)非学非无学法为法宝(显是所证理故)声闻学无学法为僧宝(简异教主故标声闻佛唯无学此通学人)以义而推佛与僧属能证人法是所证理又能证中师资两异别就资中果位不同准上论文理体三宝还约化相以分三异则知理体法身之相亦指化相明矣。

　　由此三宝常住于世不为世法之所陵慢故称宝也如世珍宝为生所重今此三宝为诸群生三乘七众之所归仰故名正归。

　　示可归中初科初五句显尊特此字正指理宝由出障故不为世慢如下显喻上二句举喻下五句合法。

　　若无专信杂事邪神虽受归戒不得圣法故经云归依于佛者真名清信士终不妄归依其余诸天神斯何故耶以真三宝性相常住堪为物依自余天帝身心苦恼有为有漏无力无能自救无暇何能救物惟出世宝有力能持。

　　专信成归中初四句正明一则专信二乃简邪故下次引经双证简邪专信之理文出涅槃斯下征显经意初句征以下释初三句释正境可归自下六句释伪境无力惟下二句结归正理。

　　言归依者如凭王力得无侵害今凭正宝威福无涯故使神龙免金翅之诛信士超夜叉之难五种三归皆归此宝。

　　别解归意中初句牒定如下例释凭王力者多论云以三宝为所归所归以救护为义如人获罪于王投向他国以求救护彼王敕言汝求无畏以投我也莫出我境莫违我教必当救护众生亦尔系属于魔有生死过归向三宝魔无如之何神龙事见涅槃金翅鸟能啖龙唯不食受三归者信士事出消灾经彼云主人问于客我所事神畏子而走何耶客曰我犯酒戒为亲所逐尚余四戒故为天神所见营护于是邪神不敢当也主人求戒于客问佛所在遂往舍卫见佛经历一亭中有一女端正是啖人鬼妇也托宿于此女人报言慎勿留此宜急前去男子问言用何等故将有意乎女人报言吾以语卿何用问为男子自念前舍卫国人完佛四戒我神尚畏我已受三自归五戒何畏惧乎遂自留宿啖人鬼见护戒神徘徊其傍去亭四十里一宿不归明日男子进路鬼见啖人骨狼藉衣毛为起等夜叉此云捷疾五下结示始自翻邪终乎具戒故云五种。

　　或即名之同相三宝由理通三世义尽十方常住二宝此为至极。

　　释异名中初句标起由下推释三世约竖深十方据横广常下显胜上句标举一理三宝由同真理皆常住故下句别显理宝以纯净故故云至极问外宗以一体为同相今以理体为同相者答他宗不明理体但以一体为同相尔今约迷悟用别圣凡在凡则真性本同在圣则法身无别是则一体理体皆同相也若尔何故住法图赞指此理体为区别之门。

　　经云若人得闻常住二字是人生生不堕恶趣斯何故耶以知法佛本性常故一时闻解熏本识心业种既成净信无失况能立愿归依奉为师范固当累劫清胜义无陷没如经有人受三归依弥勒初会解脱生死此乃出苦海之良津入佛法之阶位。

　　显功益中有四初经示闻熏二况下归依得报三如下上生反证四此下结益有归初中初四句引经文出涅槃斯下七句示意法佛常住如上所明解即是慧由闻经中本性常住解此正理以为能熏识心二字是所熏识即八识心字属信即本识中本有信种今假闻熏则本识中信种成就故云业种净信无失次中清胜则超乎六道无没则出乎恶趣三中上生缘如下引四中此字正指理体众生苦海假兹得度如得良津三乘入道必先归戒故云阶位阶位犹渐次也。

　　但以罪多恶重轻而慢者虽曾受归随缘还失是故智人初受归时专心缘此得名归依故感善神随逐护助。

　　诫轻慢中初四句示慢机虽受还失是故下六句示信机一能成业二感胜用。

　　上明佛竟。

　　后之二宝缘此而生如前广叙以开灵府。

　　略法僧中缘此而生者由佛所证方显此理则法由佛生僧随修学得证灭谛则僧因佛有灵府即心性也。

　　此理三宝能生化相弘道利生罪福通感故调达出血业成劫罪耆域出血业成梵福以化佛无心犹如光焰仪像非情体唯无记所感罪福还约法身由显相状法身依故以法本非形无漏无色不以相显群有何依故立像表真厥趣斯矣是知化佛供毁一自法身无有兴亡独称常住言极繁矣意在通之。

　　生化相中初科有四初八句从真起用弘道感通二以化下八句摄用归真推功有本三以法下六句推从真起用所以四是下六句显推功由本所以初中初二句明起用次二句化相功能后四句敬毁报应即罪福感通之相调达即提婆达多此云天热生时诸天心热知其出世必破法故是佛堂弟具三十相出家之后专学神通广诵法聚欲摄从众为佛所呵而生忿恨遂结阇王教行二逆自欲害佛以要名利故举大山飞空压佛随侍金刚杵拟山碎迸石飞来出佛指血故堕阿鼻一劫受罪斯由恶心出血感罪也耆域或云耆婆此云能活初生之时手持药囊及以针筒善能医治乃阇王之臣曾为世尊针足出血由此果报一劫生天斯由善心出血获福也次中初二句化相非真仪下二句住持无记所下二句推用归体功由法身由下二句反释三中初二句示法身之体初曰非形无分段故次曰无漏超诸有故后曰无色非质碍故不下示法身之相以法身冥寂虽无形色而能示现三十二相八十种好色相炳然故知化身即法身之相也即依此相导利群生出假化他其旨在此故云厥趣斯矣厥即其也趣即旨也此言立像即通化相四中初二句推本无下显用若约小教则有生灭今约大教故无兴亡如法华经良医之喻劫火焚世灵山俨然并指化身即称常住言下结嘱。

　　但以浇淳在数倚伏赴机故列三法限于万载所以金河西竭玉关东骛代出八九年逾六百三遭殄除终还兴显有何致斯历数未也万载已后浇风不追固无传授天禄终也由慈氏运开缘生道会淳源将发交谢应期不虚设也。

　　次科前言化佛本无兴亡今约赴机以示生灭初二句总约住劫千佛以明以劫初则淳劫尽则浇故佛随机出于减劫度人多少住寿短长莫不随机故有出没故曰倚伏倚随也伏潜也故下即彰今佛立法有数正兼像末故云三法正像各千末法一万今举大数尔所下蹑显废兴以彰数定又三初八句谓历数有在虽废不亡万下次四句谓天禄永终慈光掩耀三由下五句仍引后佛以显不亡初中初句教隐中天金河梵语跋提世尊涅槃在此河侧故云西竭次句法流东夏玉关即夷夏接境之关名所谓玉门关也佛法东渐迹由斯入骛(音务)驰也代下四句经时遭难大法弥坚代出八九者自汉明丁卯迦竺初来迄于唐朝九迁时代计其甲子六百余龄三遭殄除者住法图赞云初夏赫连㪍㪍得三秦地殊不信佛绘像为衣披之令人礼佛即为礼我后为天震而死及葬又震出之其子曰冒袭位破长安灭佛法逢僧斩戮有沙门昙始被刃不伤因尔改心次元魏大武重道士寇谦之为立道坛司徒崔皓谗于佛法帝然之太平真君七年遂灭佛法逢僧枭斩至十一年昙始又谏帝被厉疾遂诛崔氏其子文成重立佛法光显绍续又次周武帝纳道士张宾及前僧卫元嵩谗遂毁二教安法师着二教论以抗之帝闻之存废理乖遂双除屏建德三年除荡关内六年除荡关东自谓得志于天下也未及一年身丧国亡有下推不灭之理三中既释迦缘谢则慈氏运开运开宜兴缘谢宜隐一隐一显莫不顺机据本寻源实唯一佛故法华云然灯佛等皆是我身出没随时实无生灭缘生谓机熟也道会契机说法易可化也。

　　此明理宝是归依所宗故覆详之令心有寄故出耀云道之在心不问老少惟在刚烈乃名道耳信心以存何往不克文良证也可不镜哉。

　　结中应先问云此明理体何得广谈化相将文答之欲显理体是三种之宗以末显本令心有寄也故下引经策劝文有二意一曰刚烈意在劝修二曰信心意在劝信。

　　三明化相三宝者。

　　三标言化相者应机而现有形状故如佛与僧皆证灭理心住无相而示此相故云化相。

　　谓释迦如来为佛宝也所说灭谛为法宝也先智苦尽为僧宝也此化相三宝或名别相。

　　释中辨名体初科释迦乃一佛之别号如来是诸佛之通名今标释迦盖彰别相通别名义如常所闻灭谛同前但前约所证之理今据所说之教先智苦尽者总收小乘贤圣五位先智即是七方便人僧祇律云先法智后比智谓慧解脱人(云云如彼)苦尽即四果人证真断苦不入恶道贤圣虽殊皆有所证苦取所证属前理体今取能证故云化相问若取仪相有滥住持答凡圣分之问凡通佛世圣及未来答佛后之圣非化相佛世之凡是住持此下会释异名问外宗亦谈别相同异如何答彼以佛有法报化三身不同法有教理行果四种之别僧有大小八辈五位之异此则总约三身事理以论别相若华严宗别约舍那别说圆顿别为上机犹如王者异于群庶今言别者局就化相言之则佛佛化身不同如释迦弥陀等身量大小寿命依正说法被机各各差别故云别相名同义异如上可分问若将三身配今四宝其理如何答三身约教离分不同约理究本实唯一佛从本垂迹故有二身(真应)随机大小则有三身(法报化)分别理智总有四身(凡圣同具曰自性法身理也三祗修显曰自受用身圆镜智也从体起用别应上机曰他受用身平等智也应三乘机说半满教曰变化身成事智也)今以自性因位法身配属一体自受用身果上自性配于理体他报化身并属化相(由各对机有所说故)住持假立非此可配且据事分终归理一。

　　体是无常四相所迁灭过千载但可追远用增翘敬。

　　体状中初正示且据佛宝四相即生老病死如佛有示生人灭之相等他宗谓之有为无漏色灭下劝敬奉追远文出论语谓世尊入灭不睹慈容但可追慕遐想圣恩起敬心尔。

　　以贤劫中三佛已往无我第四群生何依长沦苦海解脱无路是以能仁膺期出世说法度人。

　　显功益中初科初指前佛已往显须出意言贤劫者谓此劫中有千圣现故号为贤三佛已往者一拘楼孙二拘那含三名迦叶三圣既灭则正化潜光四佛不兴则群生无怙是下显今应运光绍圣踪。

　　开八正之妙门示一直之平道近出人天之欲泥远登贤圣之津筏将趣斯道阶渐有由说理三宝令物归向岂非真理常住乘权御实疏解形心称为佛子受道之宾证澄无之本净筌蹄之喻显性空之玄理事义光矣神用明矣群生依资生灭尽矣。

　　次中初正示次受道下结益初中初二句总示所说法门八正即见思语业命进念定此八总之即是三学前二属慧中三属戒后三属定正以简邪门以入道三乘圣者由此入故一直平道即是一乘近下二句示设教之意若约五乘拔三途苦与人天乐即此人天亦是出处今约本意人天虽胜犹陷欲泥故设三乘令超三界故曰近出远登然上言八正即所乘之筏今云贤圣即能乘之人八正则三乘共修贤圣则大小别位一直平道菩萨独游究竟所归是佛本意将下四句蹑示化仪次第斯道即理体三宝舍名就理即是一乘此乘深妙入须渐次故设八正三乘以为阶渐后说一乘显理三宝众生闻解得证一乘皆由所说真如理故岂下四句美其圣意设化有仪理体是实化相是权理体无形非权莫示故乘化相之权以御理体之实故曰乘权御实众生形心缚于俗习如枷锁也佛施妙教而解脱之如疏解也言佛子者法华经云真是佛子从佛口生从法化生得佛法分次中初明得益上二句机有所证谓本净也下二句教有所显谓性空也妄想本寂谓之澄无法性天真谓之本净性本净故谓之性空事下次结叹初二句叹教以教显理故曰事义以智鉴机故曰神用光谓光显明谓无隐后二句叹机依资即师奉也师教奉修皆证理体故云生灭尽矣。

　　既而能事已隆告以数终之运非色现色表法身之不亡无形留骨示化迹之无泯所以碎身以生物信全眼以导神功斯道莫思恩德非谢。

　　生起住持中初科初明化相示灭能事隆者释尊一代化事盛也然而盛必有衰生必有灭所作既办须入涅槃故云告以数终也非下正明生起初以化显真表其不灭言既入灭复本法身法身圆寂故云非色仍出金棺重示相好故云现色既灭复现可验不亡无下次用住持以显化相化相已灭故云无形舍利犹存故云留骨碎身者王㪍云碎金刚之圣身为舍利之遗骨全眼者释迦方志云那伽罗城即古华氏城城东南三十余里有佛髑髅状如荷叶其色黄白有佛眼睛大如奈许青白映彻等斯下结显化相功能以上表真佛自能利生复生住持此恩此德罔极难酬故云非谢。

　　故当敬养塔像兴起信根先备此心方知由委。

　　次中欲立住持故先劝信此心即信心也。

　　四明住持三宝者。

　　四中标言住持者住谓安住世间持谓任持不绝。

　　人能弘道万载之所流慈道假人弘三法于斯开位遂使代代兴树处处传弘匪假僧扬佛法潜没至如汉武崇盛初闻佛名既绝僧传开绪斯竭及显宗开法远访华胥致有迦竺来仪演布声教开俗成务发信归心实假敷说之劳诚资相状之力名僧宝也。

　　释中正推僧宝中有三初八句立理推功至下十句约事反显实下三句结判初中前四句明人法相对上二句约人弘法下二句以法推人三法即三宝也后四句正显传法住持之功代代约时节处处据方所兴树传扬义同流布次中初二句非僧不弘汉武即前汉武帝元狩中北伐凶奴王获金人以为大神列于甘泉宫而礼事之后凿昆明池得黑灰问东方朔朔曰此非臣所知可问西域胡道人准此胡道人即指佛也及下六句由僧开法显宗即后汉第二主明帝也谥曰显宗即光武第四子以永平三年夜梦金人傅毅奏曰臣闻西方有圣人一千年后教流此土陛下所梦其必是乎至七年甲子遣蔡愔等将命求之至大月氏国遇摩腾法兰白马驮经㲲绘圣像自西而来至十年丁卯同还汉地此即神州三宝之始由二尊者首扬慈训悦服邪徒现希有之通开未萠之信自此德化草偃风行人到于今咸受其赐。

　　所说名句表理为先理非文言无由取悟故约名教说听之缘名法宝也。

　　次法中初正示不出声名句文大小教文以之为体名即名字能诠自性句谓句逗能诠差别此二同是非色非心必假声传故云所说上并能诠理是所诠故云表理故下结示。

　　此理幽奥非圣不知圣虽云亡影像斯立名佛宝也。

　　佛宝中初二句以法推人下三句正显佛宝。

　　但以群生福浅不及化源薄有余资犹逢遗法。

　　欣遇中上二句自责不值化相斯由障重下二句自庆得逢遗像良谢宿因。

　　此之三宝体是有为具足漏染不足陈敬然是理宝之所依持有能遵重相从出有。

　　约体推敬中初科初四句示体佛是土木法乃纸素皆是有为上指腾兰以为僧宝岂称有漏今据末代多是凡夫故有漏染理非可敬然下推功须奉一能显理二能导物。

　　如俗王使巡历方隅不以形征故敬齐一经云如世有银金为上宝无银有鍮亦称无价故末三宝敬亦齐真。

　　今不加敬更无尊重之方投心何所起归何寄故当形敬灵仪心存真理导缘设化义极于斯。

　　责过劝行中初四句示不敬之过故下二句立敬法形心属能敬灵仪属所敬以形敬像以心缘理若缘所敬即是理体若解唯识即是净心真俗圆修义如下说后二句结美化仪。

　　经云造像如麦获福无穷以是法身之器也论云金木土石体是非情以造像故敬毁之人自获罪福莫不表显法身致令功用无极。

　　四中初则无上依经举极小以况其大次即大智度论举非情以推其理经文如后具引罪福同上所明。

　　故使有心行者对此灵仪莫不涕泣横流不觉加敬但以真形已谢唯见遗踪如临清庙自然悲肃举目摧感如在不疑今我亦尔慈尊久谢唯留影像导我慢幢是须倾屈接足而行礼敬如对真仪为我说法今不见闻心由无信何以知耶但心用所拟三界尚成岂此一堂顽痴不动大论云诸佛常放光说法众生无始罪故对面不见。

　　示敬法中初事中初科有二初示敬情如对下责过初中初四句正示敬情但下推发敬所以由不见化佛但见住持以斯感激故兴悲仰如下四句举俗例显清庙即国家宗庙图写祖考容仪使子孙祀而敬之以强祖先之德故云清庙今则比乎是也今下四句合法是下二句以事推情理须加敬次中又三初四句蹑事正责以佛无私应志诚感神感而未通由我无信心由合作由心何下次五句征显敬慢初举事况心用即是意思心造善恶报分六道业有定散故分三界岂下以敬比量谓一念妄心尚成三界岂可诚心坚信不能感格一堂圣像使放光现瑞以彰灵感乎顽痴上文云仪像非情体唯无记大下三引论反证不信之失。

　　是须一像既尔余像例然树石山林随相标立导我心路无越圣仪。

　　次科有二初则不专一像故曰余像例然次则不专灵像故通万境以境显心心通境遍故树石等皆表圣仪。

　　又作是念见虽是色了色心生心外无尘名为真观言从心起实唯识有名为俗观。

　　理中初科即唯识妙观也问此明三宝何言唯识答理合然也初说一体即是唯识一是非二遮无境故体是本识表理实故修成理体则转识以成智也次依理体现于化相此从体以显用也后依化相生起住持此从用以留迹也虽迷悟体用之异莫不皆是唯识所流然今住持三宝佛法非情僧具漏染还是一体真妄同源不以观融无堪反净故今蹑事以理融之则身对灵仪心存真理真理者即唯识之本性是诸佛之法身故使修敬行人对住持之仪相达唯识之妙观悟一体之真性证理体之法身是知吾祖约此礼敬一法广显真俗意在正明唯识真观也又此且约所敬胜境以明真俗若能敬身心所行事理并委真俗篇明之就文为二初三句蹑事总显次五句正示真俗初中因事明理故云又作此念念是思慧能观智也色即灵像所敬境也约情妄见谓有实体故云见虽是色遍计性也今入正观妙智圆解即是自心妄现境界故曰了色心生依他性也问心通真妄此言心生为真为妄答若约从真起妄唯一真心今约返妄渐修必须次第准下俗观应含二心初曰言从心起即是六心意言分别故有名相次曰实唯识有即是八心妄现境界故有影像总包二义故曰心生次中上二句明真观下三句显俗观初中心外无尘者由前了色既从心生则能分遣外尘邪执翻遍计性证无相性故名真观行事钞云诸法外尘本无摄论云知尘无所有通达真(云云)俗观中即前真观会色归心色相既空心相须显心有二相言从心起即是意言若但唯意言则滥而非实虽空遍计但遣妄尘不了依他终成偏计故复遣滥的示心源故云实唯识有二皆心相故名俗观须知前明真观离俗无真后明俗观离真无俗谛了并观莫疑前后问此何位人能住此观答行位不同不可一概约行而言初心凡夫便修此观即名此人为大菩萨即说此行为佛果证行故文云唯识四位凡圣通学起信疏云十信之初发心之时即观本识自性缘起因果之体得成正信据位而言约文准论愿乐行人能证此理(即四十心并四加行)问诸家于此通收四位今特异之请言其致答不识观相故有滥通此观唯遣外尘意言犹在何得于此妄通高位故摄论云若至登地故似唯识意言分别亦不得立今观意言岂通高位文中明判名愿乐地修道人也问既言修道何得言非答此言独指愿乐地中修行道行之人非修道位文自释云道为人修人能修道等何得不晓。

　　渐次增明念念无绝时功既积熏习逾增观道修明不迷缘假名愿乐位修道人焉道为人修人能修道故称行者名为道人。

　　因修显位中初六句历观起修名下二句显其行位道下四句返释观道修明住真观也不迷缘假住于俗观不昧事仪也又可观道即能观智缘假即所观境缘谓缘生诸法遍计性也假谓假有识相依他性也缘生本无即真谛境唯识假有即俗谛境观智明白真俗历然故曰不迷等愿乐地者资粮加行同前所明修道人者文中自释不同古人是修道位。

　　今则闻告怀嫌诚当实录日损之谓于斯自明可不诫哉。

　　结诫中意谓有人闻此所告或起嫌疑但当以真言实录以自惊悟庶令烦恼日损观道日新矣。

　　释门归敬仪通真记卷上
卍新纂续藏经第 59 册 No. 1095 释门归敬仪通真记


　　释门归敬仪通真记卷中

　　大宋萧山沙门释　了然　述

　　随机立教篇第三(谓智有昏明敬存理事)。

　　释随机立教篇篇名中机乃所被教为能被随立两字属乎教主若推藏教远在世尊若约今文正由吾祖注中上句显机差下句示教别。

　　序曰礼者履也敬而已矣经云恭敬塔庙谦下比丘者是也。

　　本文初科初正明上句释训下句示意文出孝经经下引证文出法华儒释虽殊敬义无别。

　　然则性涉昏明推步通局多㳂名相少怀经远所以随文综习道听途传曾不讨论妄行章句俗中尚云学而不思则罔思而不学则殆况佛法玄奥理事兼该闻即依行沉沦非一。

　　次明机教初机中初科初二句总明利钝多下别责钝根初中性即根器根有利钝故涉昏明推步通局者学习不同也性利智敏该博故通性钝识昏专门故局次中又二初正责二俗下引况初中上二句识见偏局多㳂名相学之陋也少怀经远见之局也所下四句讲传纰谬道听途传文出论语彼云途说次中初正引文出论语唯学不思义则罔然唯思不学功业不辨况下比诫初句言其理深次句谓其门广闻下二句出其见狭以浅狭之见求深广之门既无大观反成异执不唯自陷误人亦多故曰沉沦非一。

　　至如经明净土佛德无涯寻声不敢移心爱重不忘心口乍闻秽土诸佛情无一欣便言无德可归有罪未能消荡何憎爱之若此诚不足以详之又闻论说多宝别时引惰自谓精进果决便即礼念绝缘浊下愚凡行斯胶固。

　　次科初执两土而起爱憎初四句着净经即弥陀观经等乍下四句贬秽乍犹忽也五浊恶世众苦不净故曰秽土何下责妄次又下执不了义以为极教文出摄论彼论说经有四种意平等意别时意别义意众生乐欲意今言别时即第二意彼云譬如经说若人诵持多宝佛名决定于无上菩提不更退堕此但引其怠惰成在别时不解如来随宜说故便执此行能趣极果浊下总责。

　　性习虽久终须渐移如不更新凡无成圣综执前迷负愧弥重以兹绍嗣诚非遗寄。

　　劝诫中初示可转位居中人性可上下闻法改过终须更始如下反责执迷不悟徒沾释种遗教传持无堪寄托。

　　是知教门善巧随机浅深深者行十使而无瑕浅者示五烧而有净。

　　次示教正示初科初二句美其立教深下二句正示两门深行十使观通理故浅示五烧事引心故言十使者谓贪瞋痴慢疑身见边见邪见见取见戒禁取见而言行者䇿修之谓三乘同断皆须理观观成使净故曰无瑕若依摄论菩萨得无分别智具行教等十恶自无染过此约深位以彰化用十使恐非十恶宜更详之言五烧者支谦译阿弥陀经云我今于此世间作佛为于五恶五痛五烧之中为最极苦教语人民令舍五恶令去五痛令去五烧降伏其心令持五善然彼五烧等义其文极广今摘要义以示未闻第一恶者以强伏弱杀害众生更相食啖第二恶者君臣失政父子不和乡党相陵亲姻斗讼第三恶者淫犯外色不道取财兴兵相攻抄劫切盗第四恶者两舌恶口谤欺良贤不敬尊亲轻㑥师长第五恶者父不念子子不念父饮酒嗜味憍慢自高不念父母师长恩德常怀恶念欲杀父母罗汉比丘如是五种名为五恶此五恶集能招苦果生遭王法死入恶道名为五痛苦痛切已如火焚身故云五烧若息五恶即名五善恶因既息苦果不受故去五痛五烧自灭受持经戒净行现前即生净国故曰有净。

　　净方不一随意欲而受生佛智莫穷任时缘而冥会。

　　次科初二句明净土不一以遮情执佛下二句示佛智不二以显均融净方有二一者理净名常寂光遍在刹那及一切法二者事净诸佛本愿各现不同今言生净且指西方即是事净恐谓此净即同寂光不均西方而生通见仍谓事净唯局在西余方所无而生局见通局双遮故云不一则知诸佛皆有事净随机接诱简在圣心故云佛智莫穷等。

　　其犹朗月在空流光小大之器震雷云里飞声显晦之间闻在前缘不可一其情道器惟积习诚难等其利钝。

　　次科初举二喻唯就能应闻下合法唯约机论初二句合雷喻雷声喻于圆音显晦喻于异解情道即利钝两机利者闻理而通道钝者闻事而任情故不可一也后二句合月喻月体喻于佛身器影喻其见异利者见于法佛常住寂光钝士睹于化身随方各异身有大小之量土分净秽之殊原其妙体圆音本无差别经云佛以一音演说法众生随类各得解行事钞云鹿苑初唱本为声闻八万诸天发大道意双林告灭终显佛性而有听众果成罗汉斯即悟解在人不由教旨问教但一音闻者自异既非对病岂曰随机。

　　从此而观方知螺髻身子染净各封其心忍土安乐秽洁互陈其略故文云我净土不毁而众见烧尽即其证也宁不知弥陀杂秽复示此而通引乎。

　　三科为二初正明二故下引示初中初明二机见异螺髻事见维摩诘彼因宝积问佛净土佛言宝积众生之类是菩萨净土乃至云若菩萨欲得净土当净其心随其心净则佛土净尔时舍利弗承佛威神作是念若菩萨心净则佛土净我世尊本为菩萨时意岂不净而是佛土不净若此尔时螺髻梵王语舍利弗勿作是意谓此佛土以为不净所以者何我见释迦牟尼佛土清净譬如自在天宫舍利弗言我见此土丘陵坈坎等忍下示两土本融忍土即是娑婆安乐即是西土释迦隐净而彰秽为折伏故弥陀寝秽而现净为摄受故此折彼摄方便若是次中初示释迦净土文出法华宁下示弥陀秽土如鼓音王经云阿弥陀佛婆罗门种母名殊胜妙颜亦有恶逆弟子名曰调达是知二佛净秽理均隐显随机乍分彼此统论理净但是自心智士圆观莫乖唯识。

　　岂不知六种震动发蒙心之昼昏三轮示现统群情之夜朗不虚设也经云吾从成佛已来种种因缘种种譬喻广演言教无数方便引导众生令离诸着。

　　三中初科约事有三初示六动次示三轮三引法华三周示化三轮六动属能化蒙心群情是所化发之与统并警悟之意众生心性本明因迷忽暗喻若昼昏今以三轮六动警发开悟则从迷忽觉喻如夜朗然则昼昏必兼夜朗六动不出三轮文绮互陈相翻可了言六动者般若经云动极动等极动踊极踊等极踊乃至震击吼爆作相如上三轮谓身轮现通口轮说法意轮鉴机三中文出法华方便品因缘譬喻说法名曰三周莫不被机皆令离着经家广有科释须者阅之。

　　着是病本随言即封闻净着净闻染着染论云如蝇无处不着唯不着火焰众生亦尔善不善法中皆着唯不着性空。

　　次科初正示着即我爱诸见烦恼相因而生故云病本论下次引证文出智论蝇喻爱着火喻性空善恶是事性空是理凡夫着事不能通理故云不着。

　　故佛说四依依智不依识若肉眼见闻如牛羊无异正教如此何得致迷固当杜五过于未然祖四依而作则斯言极矣复欲何哉。

　　劝依中为三初示教意四依即法四依依法不依人依义不依语依智不依识依了义经不依不了义经今言依智四中之一智是慧解照教合理能知邪正故是可依识属妄情牛羊无异故不可依固下次劝遵行言五过者成论云迷名生法痴随文增五失一不正信二退勇猛三诳人四谤法五轻圣法此即依语之过也未然犹不是也祖本也则法也斯下三结诫。

　　恐好事者须禀教量故出一二用弘其道。

　　述事理初科好事即乐法之人禀教为量有所本故一二即事理也。

　　道贵清通义非壅结仍须识分以自揣摩无容冒罔自谓超挺生报茫然孰识夷险必有斯人则自溺苦海谁能济拔。

　　次中初二句诫其执有道之为言三乘所履也清通无壅古配三德恐非文意文明立教意存遣着清谓息其执情离妄着故通谓开其慧解达正见故正见既通我人不执故无壅结仍下诫其着空如业疏云深须识量是何位人然后自高可得度世不然纵毒知何不经与此大同必下结责。

　　今约两缘立仪表行入道多门不过理事理谓道理通圣心之远怀事谓事局约凡情之延度。

　　正明中初科初标示入道多门者通彰万行也不过事理者总示要门也理谓下释显然理兼大小(二空理唯识理)道通三乘文宗极教正谈唯识圣心是佛具缚在凡虽观俗识以凡望圣心期极果故曰远怀言事局者事通人天及以事净下文所示且举西方约相故事随方故局愚俗钝机未通理解故权以事约彼凡情然事非道行要必趣理故云延度延度亦远怀也。

　　圣非自圣终假导而渐明凡非定凡亦因开而达解是知愚智深浅贤圣位阶由解行之远近致利钝之乖异故论云无分别智即是菩萨菩萨即是无分别智菩萨约位且列五十余阶故知无分之智念念利钝此言有旨。

　　次科为三初正明教意圣昔为凡实因事而达理今凡拟圣亦假俗而通真开导事也明解理也既能相济故须立之二是下结显愚智通乎凡圣贤圣别指果人据下引证唯明菩萨是知以愚智之机对事理之教起浅深之行证贤圣之果前事后理深浅有阶三故下引证文出摄论彼云菩萨以无分别智为体无分别智与菩萨不异无分别智自性即菩萨自性乃至无分别智即是菩萨菩萨即是无分别智五十余阶者信住行向地合为五十外兼等妙二觉故知下结美论意念念利钝未寻所出约义显之如愿乐地用加行求见道初见修道分证无学全真但据一乘浅深如是其余三乘人天凡圣事理可知。

　　然使钝士依事引方土之欢娱且以安身身安而后道也利人行理克正念而濯性灵用以清心心清而出有也。

　　引教对机中初示钝机历行既微履道犹晦故以事净令彼寄心示极乐之欢娱使息肩之有地故曰且以安身且谓暂居明非极果幸无苦逼故获身安然而身安则道隆善熏则智敏进之以道不亦易乎次示利机亦由积行故雅性生知密指妙传冥扶玄契故克正念以濯性灵正念是智性灵是理即唯识性智明垢尽理显心清则永脱九居顿超二死故云出有。

　　然利钝千差昏明等级薄知纲领标控神解故历诸篇通斯一致则披者不昧于由径行者无滞于发足矣。

　　结示中教有所示谓之标心有所御谓之控诸篇一致不出随机披者不昧开正解故行者无滞得正行故。

　　乘心行事篇第四(谓识心迷倒三毒常缠)。

　　释乘心行事篇篇名中乘谓运用心即意思对境起修乃名行事因行起染反福成罪故此注云迷倒三毒也。

　　序曰上已显其机缘心行备矣识真俗之交务鉴现事之相由文明祖习之经义晓疏通之理至于附相行事故习难倾。

　　本文总叙初科初六句印可前法至下生起今篇初中初二句总指机即是人缘即法行如上三篇所立敬法通被两机则心行俱备识下四句别彰通解以应前教上二句晓正行然真俗事理大旨虽同约法对机深浅自异以真俗乃圆修唯识独对利机事理则别被两方通收利钝如护法篇末陈理观真俗并修故言交务第三篇中钝士依事虽指西方利人行理通归唯识故云事理相由下二句领教理经即能诠义是所诠如上二教各有所本次中故习即习气。

　　三贤犹染其尘四果尚迷斯旨是以迦叶起舞舍利作瞋难陀悦于练色陵伽兴于慢相斯并正使虽尽余习未亡犹增恼于六尘自网弊于三受况乃下凡烦惑无始习熏今生道种正论伦而不忍以斯昏浊徒生徒死甚可惜哉。

　　次科初总标三贤属大乘四果是小乘极圣是下别引但示小圣迦叶四种此即摩诃迦叶华言大饮光如智论云甄陀罗王与八万四千众来到佛所弹琴歌舞以供养佛尔时须弥山王及诸山树木人民畜兽一切皆舞佛边大众乃至大迦叶皆于座上不能自安尔时天鬘菩萨问大迦叶耆年行阿练若法第一何以在座身不自安大迦叶言三界五欲不能动我是菩萨神通果报力故令我如是非我有心不能自安(尊者因中曾为乐人余习所致闻乐即舞)舍利作瞋者智论云佛禅定起经行罗睺从佛佛问罗睺何故羸瘦罗睺说偈答佛若人食油则得力若食酥者得好色食麻[泳-永+寄]菜无色力大德世尊自当知佛问罗睺众中谁为上座罗睺答言和尚舍利弗佛言舍利弗食不净食舍利传闻是语即时吐食自作誓言从今日不复受人请尔时波斯匿王长者须达多等来诣舍利弗所语舍利弗佛不以无事而受人请大德舍利弗复不受请我等白衣云何当得大信清净舍利弗言我大师佛言不净食不应食今不得受人请于是波斯匿王等至佛所白佛言佛不常受请舍利弗复不受请我等云何必得大信愿佛敕舍利弗还受人请佛言此人心坚不可移转尔时引本生因缘昔有国王为蛇所啮王时欲死呼诸良医令治蛇毒时诸医言还令蛇嗽毒气乃尽尔时诸医各设咒术所啮王蛇即来王所诸医然火敕蛇还嗽汝毒若不尔者当入此火毒蛇思惟我既吐毒云何还嗽此宁剧死思惟心定即时入火尔时毒蛇舍利弗是世世心坚不可动也难陀此云喜贤悦练色者智论云难陀淫欲习故虽得阿罗汉道于男女大众中坐先视女众而与言语说法等练色即鲜白之色也陵伽事者智论云长老毕陵伽婆蹉常患眼痛是人乞食常度恒水到恒水边弹指言小婢住莫流水即两断得过乞食是恒水神到佛所白佛言佛弟子毕陵伽婆蹉常骂我言小婢莫流佛言陵伽忏谢恒神陵伽尔时合掌语恒神言小婢莫瞋今忏谢汝而众笑之云何忏谢而复骂耶佛言恒神汝见陵伽合掌忏谢否忏谢无慢而有此言当知非恶此人五百世来生婆罗门家常自憍贵轻贱余人本来所习口言而已心无慢也斯下示意正使即见思二惑三贤四圣皆悉已断无明习气犹在不亡六尘三受比对可知如迦叶恼于声尘纲于乐受也况下比诫烦惑即是结使习熏即习气也道种即出家之人正论是法伦犹等也意谓身虽出家心随妄习谕以圣言一等不忍忍即受也以斯下结责。

　　良以界称忍土经云强识念力义当以正信而鞭后以正解而导前解则见理朗然求邪倒而难获(俗云夫志士有所之当口兴心誓行人所不能行谓仁义也割人所不能割谓情欲也忍人所不能忍谓苦乐也彼沈俗士心无法澄尚有斯致况出道者正教满目不能行之临终方悔自取沉溺)信则识真仰止知窳惰之易亡。

　　诫劝中初科初正明初句举依报以明忍梵语娑婆此云堪忍土之与界并方域之佳名尔释迦方志云谓此土人强识念力能忍苦乐堪任道器故名堪忍宝积悲华文释甚广避繁不引须者看之经下一句举正报以彰胜智论引经云阎浮提人有三事故胜于诸天北洲不及一能断淫欲二强识念力三精进勇猛等上云堪忍举三千之总名经曰阎浮示一洲之别目以通显局其胜可知义下二句正劝信智二法入道之门故初篇中指为敬本涅槃妙门非信不入智度大海非智莫穷故云信为道源功德母智为出世解脱因解而无信则生邪见信而无解则失正归故以解先而信后也涅槃经云若人有信心无有智慧是人则能增长无明若有智慧无有信心是人则能增长邪见解下次覆释解能见理则邪正可分信能识真则身心有寄毛诗云高山仰止北山云手足窳惰窳(以主反怠而不进㒵)注文出净住子初二句立信志行下六句立解行彼下八句约俗诫道。

　　如此栖神可谓乘心行事如此整虑可谓无蟥稻粱。

　　次科如此二字指上信解栖神整虑义同寄心此约善心以明行事不虚信施故曰无蝗稻粱蝗食稻虫也刘子云不能毗赞明时空蝗粱黍是也。

　　焉有他食在腹而业系无知他衣覆形而行增愚惑诚不可也。

　　三中上二句以事推因下二句以今显后他食在腹不耕而食也他衣覆身不蚕而衣也业是过去集因行即见行烦恼无知愚惑并是痴心须知果必该因衣必兼食文偏义具读者善思。

　　若夫心尘使性知谁不无识则无邪常须节约若任而纵者无解脱期故经譬觉贼论示御心制之一处无事不办岂虚累哉。

　　广明约心中初科初二句正示心即六识总收王数尘是色法总摄根境使即结使通于利钝性谓三性善恶无记凡夫皆有故曰不无识下劝防若下显过故下引证经论喻多未可弹举且引遗教一文明之文云诸烦恼贼常伺杀人又云五根贼祸殃及累世又云心之可畏甚于毒蛇恶兽冤贼等而言觉者出对治也如云安可睡眠不可不慎当急挫之等觉有二义大师云觉察义者四住如贼唯圣独知觉悟义者无明如睡唯圣独悟今言觉贼即觉察义论如马鸣正通遗教彼五根贼以不动念治之烦恼贼以净心戒禅定相应心治之心贼以无二念三昧治之制下二句正出遗教即是治法初句彼论云即无二念三昧相次句即起多功德三昧相岂下美前经意嘱累不虚。

　　下凡烦恼微细难知粗而易觉勿过三毒自毒毒他深可猒患贪瞋一发业构三涂痴慢为本故增垢结。

　　次科初总明二障微细难知属所知障此是无明至佛方断三毒即烦恼障此属正使凡俗现行其相显然故曰粗而易觉自下别示毒相或起之以乱性则曰自毒或吐之以陵物则曰毒他为害既深故须厌患贪瞋二毒决业力胜故能牵生痴毒无明最为慢本随境愚暗则发贪瞋故云增垢结也三途解脱经云地狱火途饿鬼刀途畜生血途。

　　是故行人随有作业先须执御预知轻重。

　　三科中作业通乎众行必先执御使知轻重如五停心对治五障重者先治也。

　　今约礼敬之仪备条过状如有失念即知改革且自识过寻悔返净可期昏昏任性徒沾释种。

　　对敬明中初科失念即改治现行也识过寻悔谢往业也过净心清即是反净昏下反责。

　　所以仰对尊容贪拜广叹求诸佛之护念畏恶业之率挽等羝羊之前却同难陀之欣奉虽为善兴终归杂毒是名因福起罪一也。

　　配毒中初科其相有四一曰贪拜着色相也二曰广叹爱文句故三曰求佛护念希现乐故四曰畏恶牵挽苟免罪故并乖净心触事生着如斯行敬犹羝羊之相触将前而却后难陀为欲持戒其事如是例今行敬法喻则齐问初心修行心期灭罪求佛护念其理合然今非此行如何用意答但遣执情何妨行愿傥兴爱染杂毒可知故此文云虽为善兴终归杂毒是下结示。

　　或矜高自举忌他名望勤苦身心恨恚陵物外虽从税内实腾骧或依时位列相从礼谒目睐同徒妄生嫌怪见有接声承拜者言其如碓上下见有威容细行者言其造事诈作见有在地蹒跚者言其大无筋骨见有音声浊钝者言其大不生善如斯众也通悉结收业网所拘报增鬼录。

　　瞋毒中初六句总约余事以明瞋心内无实德人不推奉强于人前自矜自伐故曰矜高自举也见有胜已便怀嫉妒故曰忌他名望勤苦下欲显己德胜于他人虽勉强勤劳而心存陵物如今世人心怀强胜身示苦节俭食枯瘦弊衣褴褛不洗不卧诈寒诈暑屏息少语状似道人瞋恚自封不可触犯少有违恼毒火炽然嫌恨朋俦如同冤贼或礼一佛或诵一经憍倨执情计为己胜忽他有德一等言非唯恐傍人名位过我是谓勤苦身心恨恚陵物也外虽从税者相似柔顺也内实腾骧者心多瞋忿也税顺也骧音襄马腾跃㒵或下别就礼敬以显瞋相初四句总示斜眼恶视谓之目睐见下别显其相有四初则鄙其虚行次则以实为伪三则嫌其大恭四则以声废德然此四行随事皆是愤心既结丑状易成故贻斯诮耳如下结示报增鬼录者若据瞋因合生修罗然灵庙岳神恶鬼罗刹亦由瞋使故得通言。

　　或高履长裙剔削光洁扬雕彩之华丽曜龙凤之文绮或磨刮骨肉蓥饰面门上高殿而扬声处静众而长噫山字在肩有竦凌云之状匡肘广胁志逾鹏趐之形棱层长慢抵筑朋流忽突增痴处处呈拙如此胥徒名痴毒也。

　　痴中初四句就服饰明或磨下二句就身相显磨刮骨肉者谓揩牙样爪刮舌抹唇等莹饰面门者如耳佩宝环面涂膏粉等上下十句就四仪显噫(乌介反叹息也)山肩鹏肘以喻显形忽突棱层约相显慢如下结示胥徒即贱吏也胥字平呼。

　　故论云三三合九种(谓身口意此三能起业也自作教他见作随喜此三能成业也现报生报后报此三名业果也)从三烦恼起(从三毒起受三恶道也从三善起受人天也广如彼解之)以此文证故知起业必由毒生常须观度方识毒相。

　　因果初科论即婆沙三三九种如注所明注中三段不分自别初三能起色心体故次三能成心境合故业成感果故有后三然此九种起必有由故推三毒为业因本因有染净故果有善恶故此注分人天恶道以下结劝度字入声。

　　故使行福而杂罪者还承恶因恶道杂受。

　　杂报示意中上一句示因杂行敬是福起毒杂罪下二句明报杂事同下引。

　　故大丈夫论云修行大布施急性多瞋怒不惟正忆念后作大力龙修施陵懱人后生金翅鸟施本舍悭故感财报瞋心行事还兴毒害故龙受形见触伤等三种害物并由瞋生。

　　引证中初正引彼明行施多瞋故受龙报胜心陵物故受鸟形不着我人但存济物故名正念今既不思故生瞋恚施下释显论意有财因施龙报由瞋文释龙报义实兼鸟由施感报则力用自然陵懱为因则报居畜类龙有三害鸟能食龙推果由因故归瞋毒。

　　况今行敬本为除慢更增慢堕已是业科复起贪瞋明招苦报。

　　例显中初二句示敬意更下四句示杂毒以施比敬因果不殊上喻唯瞋此通三毒仍增三道故有业报。

　　又如受形短陋由嫌塔高声驻军马由兴铃供罪福杂受其相纷纶略引数条知非妄作。

　　次科事出贤愚经彼云佛在世时波斯匿王与诸兵众祇园边过闻一比丘呗声雅好军众立听无有猒足象马竖耳立不肯行王与兵众即入祇桓见呗比丘形貌𥏧短丑陋极盛王不忍看即问世尊今此比丘宿作何业得斯果报佛告王言乃往过去有佛出世号曰迦叶入涅槃后机里毗王收舍利起塔有四龙王化作人形问起塔事为用宝作为用土作耶王即答言欲令塔大无多宝物今欲土作令方五里高二十五里龙王曰我是龙王故来相问若用宝作我当佐助王闻欢喜龙复语王四城门外有四泉水东门泉水取用作堑变成琉璃南门泉水取用作堑变成黄金乃至西变白银北成白玉王闻欢喜即立四监各典一厢其三监者功作欲成一监懈怠功独不就王见呵责其人怀怨而白王言此塔太高当何时成王敕作人昼夜勤作一时俱讫塔极高峻众宝庄严其监见已欢喜踊跃忏谢前过持一金铃着塔幢头即发愿言令我所生音声极好一切众生莫不乐闻将来有佛号释迦牟尼使我得见度脱生死缘于往昔嫌塔大高生极丑陋由施金铃悬塔幢头及愿见佛从是已来五百世中极好音声今复值佛出家修道得脱生死罪下示意指略纷纭言其多也数条即龙鸟形声等喻。

　　昔元魏时勒那三藏见此敬养勤惰不伦便出七种礼佛法文极繁委广如后明。

　　七礼中元魏即后魏元氏本姓柘䟦太祖道武帝名圭有天下即号魏国至第六帝高祖下诏以北人谓土为拓后为䟦魏之先出于皇帝以土德王故为拓跋氏夫土者黄中之色万物之元也宜改姓元氏勒那本西竺人未详所译。

　　然凡所作业三性为宗一俯一仰非心不就心必依缘缘通内外不起则已起必性收善恶两性作业感生无记之缘多归痴种种虽无记亦有善恶梦业受生如论具引是知舍受昏蒙难为醒决故当临事筹理必不陷溺清心。

　　三性中初二句标示前明三毒即是起业之本今明三性乃定业之宗一下引业归性初则推业由心究其因也次则以心依缘示其境也三则业成归性定其报也缘通内外者内谓行心外通万境善下约性定报初二句总明善恶二性感报可知无下别明无记初正明缘即是业此业属痴痴有自种种虽无记随痴成业不无善恶随业定报亦可明矣梦业受生事见成论报成蛐蚁是下䇿劝舍受即是无记既非明了故曰昏蒙临事起修故宜醒决。

　　寄缘真俗篇第五(谓身心所行功存真俗前虽明于事理亦是真俗所收但被据于初心此则正存终行)。

　　释寄缘真俗篇篇名中真俗二谛唯识要门名局当篇义该一部其门极广其义甚深故委释篇题庶易寻文旨寄者托也缘通能所义束为三一者能敬形心(初篇总举此篇成观法喻所诫并约形心)二者所敬胜境(前篇三宝及此篇云庄严道场位置尊像等)三者所行礼法(前后诸篇盛明敬相及此篇云三身方土十佛光化等)三事缘成六时业就业兼善恶妙假观融观有偏圆终归唯识唯识一观真俗圆收若随相定名则真空俗有名通诸教(小乘等论亦说二谛故)随名分观则理专事局观属相宗(以法相宗真俗别观故)文约并观宗归法性圆修深旨备见本篇今试随名求体且约三性用分真俗谓分别性(此性妄有即是俗谛依彼六识执有我法)依他性(此性假有亦是俗谛依被八识似尘显现为自体故也)圆成性(此性真有即第一义谛体是真如即真俗通相故)若约圆修则三性三谛一念全收圆证亦尔今约进断番彼三性成三无性则真俗深浅约位不同此行布门莫疑隔别且约地前依依他性遣分别性即番分别为无相性分别空故名为真谛依他显故名为俗谛其圆成性体通真俗名随有无若以分别望无相则俗浅真深若以无相望依他则俗深真浅若约登地正依圆成遣依他性求无性性番彼依他为无生性即说此性一分无生名为真谛一分假有名为俗谛由了无生知识空故即显圆成据理圆成真空绝待既非所执本不须番然既随迷对假显实故立此名今约无生空智现时随显圆成一分真理妄既无生真复何立即双遣有空复本无性故番圆成名无性性若以无生望依他则真深俗浅若以圆成通望前二则真俗皆浅圆成独深由第一义通为真俗所依体故从凡至圣始终通观圆修因果无差别故后是妙觉所证果故若准慈恩二谛深浅各有四重俗谛四者一假名无实谛谓军瓶林等二随事差别谛谓蕴界处等三方便安立谛谓苦等四谛即二乘所证人无我理四依门显实谛谓菩萨所修二空观门真谛四者一体用显现谛第二俗是过初俗故二因果差别谛第三俗是三证得胜义谛第四俗是四胜义胜义谛谓一真法界据法唯有五重约义开为八谛通大小乘摄一百法初一唯俗非真后一唯真非俗中间相望亦俗亦真以后望前后真前俗故广如彼说若依义显相即是三谛(分别依他是俗谛无相无生是真谛圆成即是第一义谛)若照后正观不出二空(依遍计性而生二执今番无性即是二空)若此以分名体颇显故吾祖大师本兹圆旨立此一篇欲使行人托礼敬行事之缘运空有并观之智缘真俗不二之境成事理圆融之观显真如法界之理故曰寄缘真俗也须知此篇该前摄后凡出行相真俗主之问篇名真俗则二谛可知今通三谛宁非妄作答一境三谛经论广明无以执文便乖义实须知入道并以二谛为门若二谛条然则属粗浅(权教相宗)今明真俗并观则空有不二不二之境即是中道第一义谛净心诫观云虽知三谛空知谛义穷微常依二谛说与理不相违祖训坦然诚非臆说注中上二句正释篇名即寄缘真俗之义身心属能敬所行属礼法此释缘字功即行业行业属事引事归理不出唯识故存真俗前下四句比会诸篇上二句显义同下二句彰意别如第三篇所明事理事即是俗理即是真故言事理真俗所收然前分事理别对两方则钝士慕西唯修事福故曰彼据初心此篇真俗通彼上机则圆收事理同归唯识故曰此存终行。

　　序曰真俗二谛由来尚矣不由功用任运现前故论云诸佛说法常依二谛。

　　本文总叙中初科初二句标举由来则究其元始尚矣则示其所宗以佛祖传持皆依此二不下二句显意由一切法动真成俗故此俗法举体全真既非造作故不由功用举一全具故任运现前即知此道天性然也故下引证即显扬圣教论谓佛所设教莫非顺理无不适机随发一言不乖真俗。

　　今时行敬亦准圣言不虚设也然须达解两谛所由。

　　准教行敬中初科初叙章然下生起。

　　故论云知尘无所有通达真知唯有识通达俗若不达俗无以通真若不通真无以遣俗以俗无别体故也正论成观令人受行。

　　次科初正引即摄大乘论真谛三藏梁朝翻者是今所用理须委明故具引彼文随文开释庶令初学无昧正修彼愿乐地世第一后续云菩萨如此得入初地已得见道得通达入唯识天亲释云若菩萨于愿乐地中具修诸方便得入初地由得见道故见道即无分别智所以得无分别智由通达真如及俗谛故知尘无所有是通达真知唯有识是通达俗复知此识无有生性是通达真知此识是假有是通达俗若不通达俗无以能得见真以离俗无真故若不通达真无以遣俗以俗无别体故(已上论文)论中知尘已下文有一十四句初八句分示观门后六句圆显观意初段中上四句观俗识以遣外尘下四句观真理以遣俗识上四句中初二句真观后二句俗观则以知字为能观智尘识二字为所观境尘即色等诸法皆阿梨耶似尘显现后依意言分别而有名相凡夫无知执为实有即分别性以理观照尘即是识即依他性尘既是识尘即无体故无所有即番分别成无相性名通达真显有依他名通达俗然前尘后识在言虽异前真后俗观必同时非谓识外有尘可空但知尘无体即显唯识(如蛇无体因藤现故)既知识有即显尘无(如了是藤则遣蛇执)二谛一境真俗并观义见此也后四句中前二句分见真理以明真观(证无生性)后二句随遣识相以显俗观(遣依他性)识无生性者论云一切法由因缘生故不由自能生自他并不成就故名无生性又不从有生不从无生不即有无生不离有无生离四谤绝百非本性如是故曰无生知识假有者识是依他自无体性依彼真妄和合而有故云假有今达此理则即假显真一分见性即是通真一分遣识即是达俗显观意中此显前段两重真俗并观之理初三句即俗显真如了依他是有即知分别是空复知依他是假即了无生是真非谓俗外有真可得故曰离俗无真后三句即真明俗如了无相之真则遣分别之俗复知无生之真则遣依他之俗亦非真外有俗可遣故曰俗无别体须知三性即是三观初了分别无体此即空观属真谛也次了唯识所现此即假观属俗谛也后了圆成是真此即中观属第一义谛也三性一法分别有三三谛一境圆融无二举一即三全三是一一念全收深思可见如此相即方契圆修如或条然非今宗意正下结指论意详此观门深通真理约文准论登地方知篇目注云此存终行义见于此然求祖意旨在圆修故下文云唯识四位凡圣通学也。

　　良以真俗修复空有交津迷想见则生途日增悟形心则高轨潜起。

　　立理劝修中初科初示正意真俗空有语异意同但上句牒所修下句显修意进修不住故言修复复即重也空有双运故曰交津津润也迷下分迷悟迷想见者顺凡俗心乖真俗也悟形心者顺正观心融事理也由迷顺妄所以生途日增由悟背凡所以高轨潜起生途六凡也高轨四圣也。

　　岂不以形缠桎梏报果不可顿销谓随俗也心可名谈披㭊莫知其趣谓通真也在言易净真理可用心求据行难明无始习熏故尔。

　　责劝中初科初牒其所执迷有三意一执心为理说身为事形心隔别事理不融二执废于身事唯谈心理三执昧于慧观但营事福如此三途无非想见此科所明义当前二上三句执身唯事俗而非真形缚苦果如被桎桔(上音只下音谷即杻械也)系属三界故不可顿消若知唯识苦节起修即是达俗若了遍计知无我人即是通真今执形缠便云随俗任缘放逸怠而弗修岂非迷想下三句执心唯理真而非俗心无形段唯可名谈动虑起思无常生灭不了影缘动成妄念即是随俗研穷妄习契悟无生方曰通真今执披㭊无形便称达理顺情取着自谓清升如此任情岂非迷想在下次反责上二句约言显易纵彼凭虚下二句据行显难责其无实由上说心即是真理一则易净二则易解今以修行责则有二难一则难净心惑深故等觉未穷二则难解心理妙故妙觉方证则显迷执但信虚言至理而求终须实行。

　　是知心惑绵远虽观而集起纷纷身相事显屈折而便倾高慢慢为恒俗所耻卑退有识同遵既为道俗通嫌故当行观猒折挫摧拉加功剥削方核情根。

　　次科初翻对前迷应有二悟一悟心惑集起纷纷即是随俗岂云无相便谓通真二悟身相曲折便可倾慢即是真谛岂云报果未融但谓随俗即须以身起行念念缘真以心达观新新鉴俗身行成而慢遣故即身以显真心惑亡而性明故即心而达俗如此相济方曰正修下文具明无劳妄解慢下蹑过劝发折挫摧拉䇿其身也加功剥削净于心也摧拉乃倾屈之谓剥削乃删略之词情即六识对上心也根即六根对上身也。

　　所以大圣垂训法喻所归止在诫约身心无㳂逸欲或比行厕画瓶或拟危城杯器故有将崩朽宅三火恒然逃隐空聚五刀恒逐井河引喻逼形器于刹那屠肆牛羊切性命于漏刻。

　　引喻中初四句推佛意或下正引其喻有九初出光明是身不净犹若行厕等次喻出大丈夫论彼云画瓶满粪秽外饰若汝憎此身臭秽满云何汝不猒此二唯喻于身三四二喻并出涅槃彼云是身如城血肉筋骨皮褁其上乎足以为却敌楼橹目为孔窍头为殿堂心王处中如是身城诸佛世尊之所弃舍凡夫愚人之所味着贪欲瞋恚愚痴罗刹止住其中此总喻身心也又云譬如坏瓶不耐风雨一切众生心亦如是不耐寒热饥渴风雨等柸合作坯此唯喻心也第五喻出法华火宅喻品三火即三毒之火第六亦出涅槃彼云菩萨摩诃萨常自思惟往昔无量劫来为是身心造种种恶以是因缘流转生死乃至云譬如有王以四毒蛇(四大)盛之一箧(身也)令人赡养喂饲卧起摩洗其身若令一蛇生瞋恚者我当准法戮之都市尔时其人闻王切令心生惶怖舍箧逃走(修八正道欲脱生死)时王复遣五旃陀罗㧞刀随逐(五阴)其人回顾见后五人遂疾舍去尔时五人以恶方便藏所持刀蜜遣一人诈为亲善(贪爱)而语之言汝可还来其人不信投一聚落(六入)欲自隐匿既入聚中窥看诸舍都不见人执捉𤬪器(𤬪土江反长项[爿*瓦]也)悉空无物求物不得即便坐地(此喻二乘怖畏生死取证人空欲求自息)闻空中声咄哉男子此聚空旷无有居民今夜当有六大贼来(六尘)汝若遇者命将不全汝当云何而得免之尔时其人恐怖遂增复舍而去(弃声闻果回心求大)路值一河其水漂急(无明)无有船筏(未入大乘真实观行)以怖畏故即取种种草木为筏后复思惟我设住此当为毒蛇五旃陀罗一诈亲者及六大贼之所危害若度此河筏不可依当没水死宁没水死不复为彼蛇贼所害即推草筏置之水中身倚其上手抱脚踏截流而去(勤修六度得越生死)既达彼岸安隐无患等第七喻出大集经文云昔有一人避二醉象(生死)缘藤(命根)入井(无常)有黑白二鼠(日月)啮藤将断有四蛇欲螫(四大)下有三龙吐火张牙拒之(三毒)其人仰望二象已临井上忧恼无托忽有蜜蜂遗蜜滴口(五欲)是人唼蜜全忘忧惧第八河喻亦出涅槃彼云譬如河岸临险大树若遇暴风必当颠坠善男子人亦如是临老险岸死风忽至势不可住第九喻出华严彼云譬如旃陀罗牵牛入屠所步步入死门无常亦如是已上皆总喻身心。

　　义当领斯监举力励专征割略科程课时赋业合掌翅跪凛若临深钦重仰止悚犹乘薄谛惟形聚但见尘丛举目澄睛无非灵像理须鸣咽涕呬慨我沉沦圣容久谢惟承余迹过由我生何不悲悼犹有微善宅报在人又瞩遗尘亲尊影塔脱生余道对目莫知犹如我今不见真佛由此悲庆交怀无容怠惰所以专志颙仰夕死如生故数数重述意存常制。

　　劝修中有四初劝加功二合下示行相三理下怀感叹四故下示文意初中初一句领诲喻次句奉教行三四两句行之轨度割断决略科约程限克日分时敷布正业也二中上四句身心恭敬临深仰止并约儒典以示严肃下四句运想事理观形唯尘知无我理明真观也观境见像不迷缘假起事修也三中初六句自责而生悲鸣噎即哀叹也泗即是泪如古德云世尊出时我沉沦今得人身佛灭度懊恼此身多业障不见如来金色身犹下八句自庆而生喜初则庆生人道又下庆奉住持脱下庆离恶道余道义通三恶若约对面不见唯据畜生畜虽有眼不见住持如人有目不见理体以劣比胜故曰犹如由下四句结劝夕死出论语朝闻道夕死可矣。

　　今明真俗行敬事理相由。

　　明修总标中真俗二观即是唯识同诠一理事理二行义兼深浅通被两方今篇正意圆收事理同归唯识故曰相由略见篇题广如后释问前科合掌翘勤即是事敬何得此科方曰正修答前但示教劝修今此正明行法。

　　良以凡习寄缘凭心舟济形假澡沐心便清远是须庄严道场位置尊像斯即开神明之正路亦乃通圣道之明津。

　　别显事中初科初四句示相须初句托缘缘通能所见上篇题次句显因心即因也因缘相济事理得成如济得舟下二句以事例显身浴神清犹事成于理也是下次四句正明仪范道场乃助道之胜缘尊像乃所敬之胜境然道场立法诸宗备有今唯略示理在随时斯下示须立所以神明圣道理也道场尊像事也事能引理故曰开通事理相成则涅槃可到犹行者得路渡者得津故以为喻神明乃众生之识性圣道即诸佛之法身。

　　初举三身之方土(普贤观云法身毗卢遮那遍一切处其佛住处名常寂光余应化身以类标列也)次显十佛之光化(如龙树十住论中具列善德等相状)称扬相量各有戒仪忏悔劝请甄别位置(亦如彼论解其除罪方法大明广如彼说)。

　　正修中初举三身方土者普礼三世依正也言三身者梵语毗卢遮那此云遍寂周遍寂静法身佛也梵语卢舍那此云光明遍照身智二光内外俱照报身佛也梵语释迦此云能仁化身佛也若约身配土则法身寂光如注所显(成唯识云自性身居法性上佛地论云唯以清净法界而为法身亦以法性而为其土性虽一味随身土相而分二别清凉大师释云佛有觉义名为佛土无觉义但持自性名为法亦如智论在有情名佛性在无情名法性也他宗有非此说者各其志也)乃云应化以类标列者准大师内典录云应身假相托质形于藏海此则报身实报土也(准唯识中名受用土此分二类一自受用身依自受用土彼云谓圆镜智相应净识由昔所修自利无漏纯净佛土因缘成熟从初成佛尽未来际相续变为纯净佛土周圆无际众宝庄严自受用身常依而住等二他受用身亦依自土谓平等智大慈悲力由昔所修利他无漏纯净佛土因缘成熟随住十地菩萨所宜变为净土或小或大或劣或胜前后改变他受用身依之而住准知内典但约他受用以明身土若自受用身理智冥合义归法身)又云化佛乘机而现者则变化身同居土也(唯识论云若变化身依变化土谓成事智大慈悲力由昔所修利他无漏净秽佛土因缘成熟随未登地所宜化为佛土或净秽大小前后改变佛变化身依之而住能依之身亦无定限等)准义合说方便有余然方便一土本居界外正为成熟定性二乘然则法相所无(彼以定性二乘不成佛故)贤首不立(彼宗华严无三可会故)唯天台智者大师准法华经(经云我灭度后声闻弟子于自所得功德生灭度想我于余国作佛等)大智度论(论曰阿罗汉先世因缘所受用身必应当灭住于何处成就佛身答有净佛土出三界外乃无烦恼之名于是国土佛所闻法具足佛道)立方便土详今大师疏钞等文约法华涅槃圆旨统会有心皆成佛道准义约宗合明四土但文中含畜曾不显谈今试论之或存理当文云以类标列内典录云乘机而现是知机分二类土亦随分若应一类纯杂之机则化身同居土也若应一类定性之机则居界外方便土也后贤更为详之言常寂光者常即常住体不动故寂谓寂静事常理故光谓明照寂而通故次言十佛光化者别礼十方化身佛也注指住论彼中广明十佛依正功德避繁不引若准事钞仍指佛名方等并是圣量也称下略示偈赞五悔等法相谓相好量即身量忏悔等法并委论中所以不广显者盖吾祖六时礼法忏悔位次并准经论布置楷模行者欲修当准彼文事仪自足。

　　斯并性绝色心形非识有故经云色声见求名行邪道。

　　观行中初科初二句正示上句双遣色心即明唯识下句仍遣识相以显性理斯字指前所叙并字总上众缘谓能敬身心所敬尊像所立事法并是归敬正缘不出色心二法色心无性性即真理凡夫不了执为外物即遍计性遍计无体故绝色心即真观也遍计既空即显唯识据此合云形非识有即是俗观今言非识即显真理则知初句明真蜜诠唯识次句遣识蜜显无生文略义包旨趣幽奥故下引证文如前释。

　　但以无始倒凡随情妄执约相犹迷邪正何能顿遣见闻所以大圣观机未得垂道权说福业用接愚心故举净方之胜相发动迷心之背向且摄邪心令从正法渐渍既久心性转明方示非真令行理观据此修舍实是知机。

　　别明事观中比前事敬教旨不同先须简定一本教异前出佛名方等普贤观经十住等论此出弥陀称赞十六观经二被机异前接利士此被钝机三方土异前是此方教行此是西土行门四观行异前是即事显理唯明理观如普贤观广忏六根深思实相故此文云性绝色心即本斯意此则专修事福唯明事观如观经中落日水冰宝池玉树等五趣果异前则终期断惑直趣佛乘此则求生事净得相似报问机教既殊何劳并示答欲彰两土同归唯识故先牒示后明唯识圆收统会则知事通两土虽据初心理会一门正存终行故上文云真俗行敬事理相由旨在于此文中初科初四句示机欲所下八句明教意初明对说意由此机缘猒于人天怯于理观故佛方便别明事想令彼寄心别指净方令其暂止非佛本怀故是权说非是理观故属福业正被钝机故接愚心净方胜相者如观经中宝座妙华佛身相海依正庄严等迷心向背者舍秽求净也渐下示引会意渐渍久者习行深故心性转明者惠解通故示非真者决事仪故令行理观者显唯心故渐字平声义亦渍也据下结美圣意。

　　若彼下愚未闻真道即为化说色声非真心路苍茫莫知投寄福业不行道心无涉遂即双废长处罪流由此方便引令出有故示西方极乐世界令心翘注不得转移。

　　次科初十句机劣教胜施之无益由下次五句重示方便正为接机初中下愚有二一者著相凡夫二是初心菩萨凡夫著相于理未闻初心乍闻心犹怯弱并须事行引彼蒙心第六篇云谓此凡愚少猒欲苦令修净观多生退没故以方便说福为道起信论云众生初学是法(唯识)欲求正信其心怯弱以住于此娑婆世界自畏不能常值诸佛亲承供养惧谓信心难可成就意欲退者当知如来有胜方便摄护信心谓以专意念佛因缘随愿得生他方佛土常见诸佛永离恶道如修多罗说若人专念西方极乐世界阿弥陀佛所修善根回向愿求生彼世界即得往生常见佛故终无有退心苍茫者无所晓故莫投寄者无所向故既猒欲苦福业不行怯于理观故道心无涉次中即十六观等曲为此机故云方便故下正出观经第一日观示西方者有所向故心翘注者不散乱故不转移者终期归故。

　　但此下愚贪滞难拔纵任想像何时通悟故行事福渐行理观。

　　唯识中初科初四句责于滞事或下二句引事归理贪滞谓起于爱情任想谓专于事境专执不舍故云难拔事福即十六观等能接初心堪资理观故须前行理观即是唯识真俗并观是一理故能通圣道可会事仪故须后设问十六观门若皆事者切详经旨事理难明据机则提希闻道即证无生据教则心想佛时是心是佛况智者大师判属顿教以一心三观一体三身释观佛二字彼云观虽十六言佛便周举一例诸无非三观然据今文判为事观后贤接迹详议不无在今一家请陈与夺答理假言诠言必有本仰惟二祖皆是四依立义判文各有其旨虽云两是理必一长今略指陈庶遮后执夫净土一教利钝俱被事理兼明虽曰双收不无偏对故二家所判各本一文以为主意即上所引是心是佛之文即为智者所本彼钞释云一心修者乃十六观之总相一经妙旨文出此中义遍初后及提希闻经逮无生忍彼疏指为是大菩萨今详佛意正为凡夫业障深重理观难成者故示西方求佛护念虽明观行事想易成故经云佛告提希汝是凡夫未得天眼斯一证也纵使提希是大菩萨隐圣示凡正为未来浊恶凡夫发起申请故云若佛灭后诸众生等浊恶不善五苦所逼云何当见极乐世界等斯二证也阿弥陀佛身量无边非是凡夫心力所及令观丈六意欲接机斯三证也下品下生十恶五逆临终十念上品生辈但发三心祇修三福并得往生斯四证也然心佛之言唯第八观前略有此语及正明观法及前后诸观皆显事相略无理解心境既现观想易成凡夫欲修即堪造入(如日观等)故吾祖大师准此文义判为事观然法身相海其量难穷宝座妙华其相叵测凡夫□想此观何修须知此教事理该明行相既宽摄机亦广今详二祖所判虽各有主意而无不摄机故顿其教者有摄钝之文则落日水冰岂碍凡夫之想念事其观者有引理之议则妙身心佛何妨上士之圆观天台疏云下品三辈即今攸攸凡夫是则智者未尝舍钝即此文云心性转明令行理观是则南山岂外上机问渐行理观为约即世为在后生答统括前后文旨不同第三篇云方土欢娱且以安身身安后道第六篇云观想念佛得生善趣事净佛土后因前业重更修明此准经文别被钝根故待后生方开理解即此文云故行事福渐行理观又云心性转明方行理观此是今家圆修正意既存终行显是利机则观彼弥陀无非本性想其极乐即是唯心是则事理圆修是不拘方土真俗并运何简自他妙旨在斯不宜不晓是心是佛可通鉴焉。

　　身本顽痴不可绳持心是道因从缘便悟。

　　正明中初科前明理观性绝色心形非识有即是唯识今明真俗仍示身心统究观门不出此四教兴所谓形心两途事理双轨通前贯后四法该收初二句形质难融次二句心因易悟是则形托于心心依于缘缘即归敬因缘既济身心自融并归真俗二门尽成唯识一观。

　　谓此形仪本唯识有迷于本习妄见我人故须征研令行敬养令见我身俯仰上下唯尘生灭来往屈申此随俗也重观此身但尘非我妄谓我所能有行敬据此一理名通真也。

　　次科初形中为三初二句示色本是心形即色阴识即梨耶二迷下二句示迷心戒色本习即是真如随缘妄动背此妙明名迷本习因迷成识致有色身妄执五蕴各有体性则生法执妄执蕴内别有神我则生人执即此二执是遍计性三故下历观起修又二初明俗观重下次明真观初中初二句捡过起修令下五句正明观相俯仰生灭来往屈伸即是上文事敬之相今见此相能所未亡故名随俗切详前后所立观相色心二法同一真俗遣色存心真前俗后今此形心各具真俗及论身观则以敬相名随俗以无我名通真异于常途俗先真后然求祖意对前迷执以身属事以心属理且约敬相虽云随俗今以理观即照此俗不见我法即是通真意在就身显于真观即此真观便是前篇心外无尘复准此文形唯识有即是达俗即知此俗同后心观是则色心圆收还同二谛前真后俗不异常途随俗达俗迷悟两分思之真观中对事显理故曰重观言虽曰重修无前后但尘非我则遣人执妄谓我所则遣法执我法既空即番遍计成无相性故曰通真即摄论云知尘无所有通达真也。

　　真本非心今随心起名随俗也知真非心名道真也。

　　次心中初明俗观心通六八体是真如真本无念故曰非心由念动故成于业识业识缘起事识随生故使真如亦同生起故云今随心起等准此随心应含两重初则迷真成于本识是依他性故云随心此八识也次迷本识起于妄念执有我法属遍计性故云随心此六心也知下次明真观对俗显真亦含二观初观妄念本无我法则空遍计证无相性故曰知真非心此则依依他性遣分别性故曰通真次观本识性本真理真理既明识相随遣故曰非心此则分空依他入无生性故曰通真即摄论云知此识无有生性通达真也道真合作通真。

　　如是念念以后夺前渐渐增明久而明利若随故习忽此不修还同无始生死轮转是以力励随念克思一一科程令其升进。

　　三科为三初四句蹑示渐修用显功益次若下四句明不修之失随故习者顺无明故问本习故习同异如何答前迷本习乃从真起妄则知本习是真性也今随故习乃逐妄漂沦则知故习是无明也三是下四句反覆劝修随念克思摄心成观也一一科程䇿身进行也科谓决判程谓期限。

　　然则圣凡之道自古相传凡非定凡故有逆流返本之迹圣非自圣终因渐悟观达之功故凡可为圣以佛性为宗元圣不为凡以悟解为归敬。

　　四科中初二句总评凡下八句分示为二初四初示意后四句反显初中文同三篇义如上释次中上二句反显前段上二句意由性具故凡必为圣下二句反显前段下二句意以出障故圣不为凡圆觉经云金无重矿悟解逆流即回转义故为归敬。

　　是知理事行务且隔形心至于动用真俗并观所以随其发足毕约两缘知无显真知识是俗种从缘起方可有阶若身心两分真俗二路三倒常行革凡何日。

　　总结圆修中初四句总结两土以显圆修以钝士依事且以安身利人行理圆显心性又上明真俗身心别陈恐有执文实生别见故约正理会别从圆则知事理两门随机乍别真俗二观约教须分故云且隔今修圆观事理同归真俗双融身心不二故曰并观所以下四句牒前圆观正被初心随发足者即初心也知尘无有故曰知无知唯有识故云知识真空俗有遮照同时种从缘起者性假修成也因修有证方可论地位之差殊定圣贤之阶渐耳准知初学只合圆修断证位阶非己智分也种从缘起文出法华种即本习缘即三学阶即地位若下四句责其妄分即前迷执三意之一执别观者见此可为一悟三倒涅槃云相颠倒心颠倒见颠倒。

　　有人心路慞惶情投莫准闻余此及勃尔兴言抚掌大笑曰言何容易一何虚诞嗟乎不学浪有涉言吾闻真俗并观登住方修如何下凡僭他上圣理义不可急须改之。

　　问答中因上发足并观故有此难总有二意初约宗以相难性(法相宗初心别观登地方合如慈恩云五地已前真俗别观至第五地方能合故准今问意正同相宗见解也)后则答成性宗(法性宗发足并观真俗不二以显中道第一义谛准今答意正同性宗见解也)二约论以证难修(以诸论中说第五地名极难胜由真俗二谛更互相违至此地中方能合故)后则答成修证两异(论中据实证为言故第五地方能并运大师正意理在约修故云在凡不学焉有克圣之期等)就初问中为二初九句非其所立不合教门吾下次六句立理正难抑其改证初中上五句前人不服慞惶谓心不自安莫准谓情无所诣闻予此及者谓闻发足并观之言勃尔犹忽然也下四句正责初句谓语不三思次句谓言多诳妄诞犹欺也后二句发言无归过由不学次中初二句陈其自意登住即是登地(如上慈恩所云)后四句片非劝改下凡即是初心(准法相宗自合别观)上圣即是登地今居凡位苟使并观即是下凡滥同上圣既违彼见故劝改之。

　　余曰不可改也发心毕竟初后心齐唯识四位凡圣通学今则在凡不学何有克圣之期故须发足并修修明自然位圣。

　　初答中初科初句反拒发下正通为三初四句立意二今下二句反片三故下二句夺归正理初中上二句示圆意发心因也毕竟果也在果则真俗双游在因则空有并运因果不异故曰初后心齐其或因地别观安得果中双运是则因果不等非圆教意是以圆教行人圆发圆修圆断圆证修一行即摄诸行证一位即摄诸位念念圆融非前非后故贤首云依圆教者随得一位得一切位乃至因果无二始终圆融等华严经云初发心时便成正觉准此圆修即大菩萨佛果证行有人不晓妄片南山判位太高或谓多约相宗抑为事观讹风相扇延及后昆寄此略陈早宜改辙下二句显圆修若准诸论皆明五位今明四位正依梁摄一愿乐位(资粮加行)二见道位(初地)三修道位(二地至七地)四无学位(八地至佛果)论开四位约证浅深今虽在凡理须通学以此证知凡夫初心圆修四位岂唯登地方说并观三中发足并修因也修明位圣果也因修果行故须真俗并观果满因心自然事理双运是则发心毕竟因果义齐。

　　是知修道行人常观正理不可执文便乖义实故四依捡失念念准承当须依智不依于识识俗所习智是道筌圣立正仪无容辄滥。

　　劝诫中初立理正劝圣下约教伸诫初中又二初劝依义不依语观正理者发足并观也能如理行即是依义言执文者登住方修也偏从此语即是执文故下次劝依智不依识初二句总举四依当下正明依智识下蹑释所以。

　　文明上地止据阶缘核其双游终归妙觉故经云常在三昧见诸佛土不以二相斯文可依。

　　次答中为二初二句点文正答(即诸论中至第五地真俗并观)次核下举果类显初中文字通指诸论上地即第五地此正答问中登住方修之言也言阶缘者即地位也阶谓阶渐位有次第故缘即行法所证有异故如初地得自利功德二地离犯戒垢三地依大法光明四地由助菩提法能烧诸障五地真俗合观乃至十地知一切法一切陀罗尼等并据当地所证位次为阶所得法门为缘各随所证以彰其胜以此言之在修则圆观诸行在证则别示位阶岂将所证之阶缘以难所修之圆行次中初正明妙觉即法身极果得无功用真俗双游反验五地犹如功用若以上地比于妙觉正犹凡夫类于上地以果类因并观义立故下引证出维摩诘严净梵王问阿那律天眼所见几何答曰吾见三千大千世界如观掌中庵摩勒果摩诘问言汝天眼见为作相耶假使作相则与外道五通等若不作相即是无为不应有见乃至梵王问言孰有真天眼者维摩诘言有佛世尊得真天眼常在三昧(真谛)见诸佛土(俗谛)不以二相(真俗双游)斯下结示。

　　如执未开更为广引经论明地行位殊途初地施净二地戒净岂可经一僧祇方行施戒此亦示地位之浅深开行相之阶渐令诸修趣之士践迹可期若为说万行齐修方衢同进则心路茫然不知踪绪故有教迹殊异如能一以贯之则大观于日月矣。

　　引类中初二句生起经下正引经论通指唯据大乘行约所修位据所证行随证别故曰殊途初施二戒显正行也岂下反质意谓若见经论初地施净便谓初地方行布施从初发心经一大劫方登初地却显地前一劫全无施戒耶故华严经云初地行施余非不修以此征之十波罗蜜对地约证各各不同不妨地地具修十法比今初学岂碍并观此下示意初示开列之益由有阶渐可接机故若下次示不开之失万行不出六度方衢即是大道齐修同进皆是并观此谓但说齐修不分行位则令修进心路忙然故须方便示有教迹反验唯执阶渐不契圆修者得在执文失于圆旨如下总括两门以通一贯今家圆旨妙在斯焉并观圆融门也阶位行布门也行布非圆失在隔别圆非行布失在笼通故须行布不碍圆融历位齐修万行一贯之旨释然大观其犹日月丽天无不明矣。

　　引教征事篇第六(教谓圣教事即礼敬故引四依以证三善)。

　　释引教征事篇篇名如注其理自明注中三善即三业所行无漏因也。

　　序曰有人言上列机缘文理备矣深知信为道元功德母智是出世解脱因但以根钝时浇信坚难具行浅德劣智正易迷如何不知大圣立事理之教乎乃欲统群机之大小迷于五乘之化遗随宜之方便悟于一道之致蒙又惑焉未喻斯理。

　　文中初科欲显上篇立法有据故假设疑情以生此篇引用之意须知此篇所引即是上篇所本之文就分为四初四句领前诸篇以彰明解二但下四句自陈辞逊生起问端三如下五句立理正难又二上一句总举正教诘其不知下四句别举所立责其迷教又二上三句牒所迷下一句示所立上三句中初句迷理理通三乘性空无我是二乘理此二属小相空唯识是菩萨理此二属大下二句迷事事通人天及以事净三归十善人天之教乃接俗之方极乐事净西方之教乃随宜之道今统会一乘同修唯识则二乘偏小观相不分故混于大小人天戒善行果不显则迷于五乘虽彰事净言非实果则失于方便四蒙下二句请问之词欲知所立本何教意既怀疑结故请决之。

　　答曰经教引心意存怀远取其大致未可专文故经云虽诵千章不义何益是知深有所以凞何未悉其致致为指也得月而指自忘俗流常咏得意忘言岂意道门犹行封滞。

　　答释中略陈大意初科初总示大意经教二字通乎权实如人天事净虽是权教究其深旨皆为引心终期一乘故云怀远取大致者体化意也未专文者诫执局也经下引证文见出曜是下结美经意熙字句绝责笑之词致以指训能标月故法以喻显达理忘诠得意忘言语出庄子故曰俗流常咏岂下将俗例道何得自愚。

　　然则四坚果信成行起于下凡在凡不行圣信无由而克义实如此即须念念征责步步推绳犹自迷妄丛生岂类全无思择如不思择非行道人故经云虽诵千义不行何益文良证矣。

　　次中初叙圣由凡起必假修成四坚信者内凡已去具有根力其信坚固亦名四不坏信谓信佛法僧戒也义下一句印可前言即下蹑理劝修征责谓䇿其进功推绳谓合其法则如斯䇿行犹自堕迷何况不思岂能通悟如下反责引证之经同前出曜。

　　今立正仪行敬须本教宗教有权实不同行亦昏明殊则先须通其立本然后附本兴怀可也。

　　引教区分中初科初二句总标教下蹑释教即圣教宗谓宗致教则随机所演权实不同宗则随人所崇性相有异如贤首宗约教有五约宗有十等准今文旨但有权实二教即下所引了不了经问上标宗教今释教行即行与宗为同为异答宗依见解行约观慧行起依宗宗还本教故宗与行义别旨同问教有权实宗分性相观随宗异圆别不同今文何本答了义实教法性圆宗是今所本真俗并观圆修唯识是今正行先下劝令先识初劝生解则教有所承故曰通其立本次劝起行则宗有所趣故曰附本兴怀。

　　经说四依区分三位足为末代之龟镜信是众行之宗师大圣致词终不徒设准教行事毕正无邪。

　　广显四依总明中标言经者据下所引正出涅槃亦即今家本所承用四依三位皆出彼文三位即人法行也此三四依能分邪正犹镜之鉴妍丑如龟之决吉凶大小教门取之为则故曰众行宗师大下劝依佛语。

　　初人四依。

　　谓从初贤至于极圣人资无漏法体性空据此依承理无邪倒。

　　别开三位释人依中初贤等者住法图赞引涅槃云有人出世具烦恼缚是名第一即是内外二凡守戒定者须斯二果是名第二阿那含人是名第三阿罗汉人是名第四此则大小二乘合明行位故经云第四依者所谓如来(已上彼文)若大乘中住行向人属三贤位名须陀洹属第一依初地见道名斯陀含属第二依二地至七是修道位名阿那含属第三依八地至佛名阿罗汉属第四依人约能证法据所证无漏性空即法依体据下结示舍人就理理实无邪问既云大小合位何得但体性空答性空正理大小同观肇论云三乘等观性空而得道也又可性空名通大小不妨教理自殊委如后说。

　　但以无相好佛尚惑魔形况有识凡夫能无受乱故立法依显成楷定。

　　法四依中初科初示人不可依无相好佛即是鞠多付法藏传云第五鞠多度人既广时号无相好佛(行化如佛但无相好)语魔王波旬言我不见如来色身汝昔曾睹宜为我现魔言仁者我现佛身勿为我礼魔即现佛三十二相八十种好四众围绕鞠多见已观佛心至不觉为礼魔言仁者何故如此答言我知如来久已灭度见此容貌若似睹佛欢喜内发故为礼尔以此知之彼无学人尚遭此惑况凡夫位焉足可依故下次生起法依楷定谓轨范也。

　　初明依法不依人者。

　　显相初依标中依即依准。

　　人惟情有法乃轨模性空正理体离非妄即用此法为正法依涅槃极教盛明斯辙。

　　次释中初科初二句总显人法人随妄识故云情有法是教理故曰轨模轨则无邪事同车迹模则从正喻等陶师性下二句正出法体上句示体下句显德言性空者名通大小小乘性有二种一者执性谓五蕴内有我为主即人我也二者体性谓执五蕴实有体性即法我也若空执性名曰人空若空五蕴名曰法空人法双遣总曰性空此约妄性尽处名空大乘性者即圆成实性从本已来自性清净名之曰空异于权小遣妄之空由性本空故离非妄前文所谓性绝色心后正观云心体本来自性清净皆性空也究竟言之唯识极理无越此也内典录云大乘义本性空极于教宗华严经云性空即是佛肇论云性空者谓诸法实相也即下结示涅下示所出彼云依法者即是法性不依人者即是声闻法者即是如来声闻者即是有为等此经是终穷至极之教故云极教彼明法是法性今云法是性空义见后解。

　　今行事者随情妄依多弃法依人起则致乖遗寄陷溺身心。

　　次中初三句示情执起下示过失起犹动也。

　　若能反彼俗心凭准圣量隐心行务知非性空乘持此心以为道路一分知非明顺空理一分观猒明违有事如此安心分名修趣法性真道。

　　三中初正明反俗心者舍依人也凭圣量者令依法也专虑起修谓之隐心行务此事行也若着所行未免能所既生我执即是非性若了非性性即真理则知所行不见行相能所既亡我执自遣故曰知非性空此理观也知字属能破之智非性是所破之执空字属所显之理也乘取运用持即轨持此心即上不着事行不废正修之心三乘道人并由斯迹故乘此心以为道路一分等者释前事理显并修故然则知非即是观猒违有即是顺空但上据达空属于真谛下约背俗摄在俗门言虽不同观无前后真俗并运理又明矣如下次结示法前观智故曰如此安心行在初心未能全证故云分趣法性法性即唯识之正理也起信论云真体普遍之义通与一切法为性即显真如遍于染净通情非情等涅槃所示与此是同此性绝非故名真道问上言性空今言法性皆是法体同异如何答性空名通大小如上所明今言法性即大乘之性空也肇论云性空故故曰法性是也若尔小乘性空为可依否答人虽不同理本无异二皆无倒并是可依请考涅槃及后了义方能一贯问泛言依法必指能诠之文今示正依多约所证之理能所相滥孰是正依答法有四种教理行果文虽谈理必为教诠即知教理皆是正依。

　　二明依义不依语者。

　　语是言说止是张筌义为达理化物之道证解已后绝虑杜言法尚应舍何况非法故经有舍筏之喻人怀目击之谈岂不以言诠意表得意息言月喻妙指无宜不晓。

　　二依义不依语释中初科有三初语不可依义下义是可依依义发解故云达理物乃俗事物为理化而至于道故云化物之道化犹变也证下引证约文有三初约证理非复假言故引金刚舍筏之喻次引道教目击道存不在言议故引庄子息言之谈庄子云目击而道存亦不容声矣岂下亦用庄子外篇之意彼云世之所责道者书也书不过语语有责也语之所责者意也意有所随者不可以言传也(圭峰云所贵常在言意之表也)三引圆觉修多罗藏如标月指并证依义不可依语。

　　今谓得义乃是言真行道者常观常破常观依语常破随义谓言随义还是诵言。

　　次中初正示双遣谓得义忘言仍须遣义义若不遣还是执言故须常观依语即依义以遣言也常破依义此依遣以遣义也遣之又遣方合正修谓下反显谓宜作舍问若言遣义依义焉存答不废正依但令遣执。

　　但无始妄习执见铿然静退详研方知此过不尔奔飞追声不及又可思惟。

　　三中恐迷不悟故又䇿之初示俗习难改静下明决择方知不下谓舍理顺情徒劳无益。

　　三言依智不依识者。

　　识谓现行随尘分见眼色耳声耽迷不觉与牛羊而等度同邪凡而共行。

　　三依智示法体初科初正示贪瞋痴等攀缘乱起故曰现行根境相合于中发生故曰随尘六识各缘云分见眼色耳声即随尘分见之义牛下示过患牛羊等度义见初篇邪即外道凡即凡夫凡外所执皆依此识故曰共行。

　　大圣示教境是自心下愚冰执尘为识外所以化导无由舍之是知滞归凡识倒遣圣心愚迷履历常沦三倒勇励特达念动即知知倒难清名为依识知流须返名随分智如是加功渐增明大后见尘境知非外来境非心外是自心相安有愚迷生憎生爱思择不已解异牛羊。

　　次科初识智比量次勇下修识成智初中又三初二句明智体大圣是佛教即是法自心即唯识也如楞伽中三界唯心万法唯识等即是佛说了义教也次四句示识相邪凡所执故心境两分三是下四句总约迷悟校量谓识智同体无他法也但封滞妄情则归凡识遣其我倒即是圣心圣心即识体也凡夫迷此故沦三倒即滞归凡识之谓也次中初明修法初句勇猛精进次句随念观察知下四句发起正解卒尔起心名之为念念动即知知有二相知念驰逸纵而不摄仍随妄倒倒则难清此属妄情故名依识知念能摄抑流返源此属圣解故名依智初修未证但见影像属加行智故名随分如下明悟相初句加功次句增智后下四句正明悟相昔以识见境是外物今以智见境即自心安下诫妄思下显德。

　　有人问云卿立此论明智异愚如何达观犹称凡识。

　　次问答中初问与前不立理智问似同而别彼问但说识心不明理智今问正明依智犹言唯识。

　　答圣智无涯积空显德岂惟一述即谓清升此但得语随言还执深知此执无始习熏三祇无间方能倾尽杂血之乳不可偏言起伏之相于是乎在。

　　答中初科初叙圣智高妙非易言彰此下反责空言无益深下重示圣智难言此执即是虚谈横计之情识也由识生执即烦恼障无始习熏即所知障至佛方尽要历三祇杂下重责在凡未容偏说杂血乳者事出涅槃乳譬真性血喻烦恼比同凡夫真妄交杂从智即圣从识即凡故不可偏言须知真俗并观识智双运将使识相渐伏智相渐起智相起故可以通真识相伏故可以遣俗今立唯识且欲接凡仍使并观不妨圆行是则不滞凡识渐合圣心不偏之旨于焉着矣起伏之相又焕然矣。

　　如经初地行施余随分修高轨立仪令人修学何言一解剩能穷智必智可穷未曰高胜。

　　次中初二句略举经意如前所述高下约经伸诫高轨是佛立仪属法即华严中所明地位彼是圆顿上乘及论修证行布若是岂得下凡妄自矜举一言解理便谓穷源必下反显谓若圣智一见便穷翻显佛道未为高胜剩犹过分也。

　　今人口诵其空心未忘有腾空不起入火逾难俱是心相封迷故尔后得通达心随转用岂不如鸟之游空自当如布之火浣不足怪也。

　　责迷显悟中初科初四句示迷情梵网经云口便说空行在有中俱下正责神通障碍莫非心相但圣悟则通凡迷故塞即前文云滞归凡识倒遣圣心是也后下五句显悟初句实证故云通达反上诵空次句用通故云转用反上心有三四两句神用自在则腾空得起入火不难反上可知如布火浣者山海经云扶南万里有耆婆国东去复千里许有火山国其山虽霖雨其火常然山中有鼠时出在边捕之以毛作布名火浣布布或垢腻用火燔之其垢即净布体不损。

　　所以修道正士念念分心舍前详后新新转妙一俯一仰恭敬尊重并足合掌收摄怠惰分分增明仍犹过习如何冰执一观便休此乃凡怀遵承倒我我我因循何由见觉。

　　次科中初十句䇿行进修犹随过习如下次六句蹑前修舍正诫执迷初中初明行法又三初四句示心观次四句示身敬后二句约行显过次中初二句片前问者后四句蹑诫迷情如问所执乃是凡怀苟不改迷宁非我倒因循谓以妄熏妄循环不断。

　　故当筹此分有出期还执出见犹承爱种载思载削气味淳深重征此味还由自起知唯识有何日消亡在凡道行域心齐此。

　　遣执示胜道中初科相蹑有五初二句因修得悟次二句因悟生执三载下二句因执载思又得深悟四重下四句恐因此悟转执无穷故复征求使合正理如是展转以后遣前遣之又遣以至无遣则转识妄念以成圣智今居凡地虽知此理薄解唯心无始执情卒难除遣故云何日消亡五在下二句结人从法未阶圣位总称曰凡非罪福业故曰道行。

　　更有胜道非复在言言既莫存焉资翰墨此一途也重惟翰墨实是心相如前开责无非道缘并委登机临阵交决(如论中欲是初军忧愁第二瞋恚第三广如常途所引)。

　　次科为二初五句深道难言重下次六句还依言显初段上四句正遣言相对前立法故云更有胜道道本绝言思议匪及况乎文墨可得通乎下一句夺归以总持非文字文字显总持傥执非言亦一途之局见也次中谓道虽亡言离言非道若弃言求道则心有拣择去道转远故须即文显道当相求心文字性离心相平等是则文字翰墨皆自心相文句无体是我心现莫不皆是实相真道岂得去言绝议方曰真空故佛菩萨所证理智虽曰不可思议然犹可以如己所证表显文句开导于人人复依言还同圣证是知文字语言皆真道也此乃大师显示自己所证法门成诸篇行相为圣道行作增上缘说付当机令加胜进注文出大论具云欲是汝初军忧愁军第二饥渴军第三爱军为第四第五睡眠军怖畏军第六疑为第七军含毒军第八第九利养军着虚妄名闻第十军自高轻慢于他人汝军等如是一切世间人及诸一切天无能破之者我以智慧箭修定智慧力摧破汝魔军等。

　　但出圣道无始未经今欲革凡理变恒习自揣形服都非俗流如何想观全乖道望诚可笑也。

　　第五中初劝改习以出世圣道背尘合觉凡夫妄倒背觉合尘故于此道未经染习今求圣智理须改之恒习即迷执也自下次劝自量且偏竞执情凡愚所习今居道位何得自愚或尚己情诚乖道望。

　　四依了义经不依不了义经者。

　　四依了义标中了不了义交杂难分今准涅槃大小分之故彼经云了义者名为菩萨真实智慧随其自心无碍大智犹如大人无所不知是名了义不了义者谓声闻乘闻佛如来深密藏处悉生疑怪不知此藏出大智海犹如婴儿无所别知是则名为不了义也若依慈恩义林四种分别初以内外分之外道典籍并非了义二以大小分之诸小乘教并不了义三就大乘隐显分别隐密言教并不了义四亦大乘广略分别文义略者并不了义若准清凉大师云不了义经谓小乘教了义经谓大乘经(此同涅槃)大乘教中复有了不了义谓有大乘虽六度悲智兼修而定说三乘不一亦非了义(相宗)若有会归一极以玄炉陶于群像智海总乎万流无二无三无不成佛中道理观不共二乘方为了义(性宗)又佛性论说阐提有性成佛即是了义无性不成即不了义详今文旨前引楞伽显谈唯识以为了义后举散善说为成佛为不了义而不分大小偏圆之别然楞伽唯识观理极深散善人天教理至浅况说不了因果有差今举两极以摄中间则事理偏圆可同诸教切详祖意正用极深摄于至浅虽第五篇正立此意教理未明故于今篇首张问发开决之义至此方明则知小理偏真俱通唯识人天事净同会一乘主意在斯不宜不晓问业疏圆体皆明唯识何以彼用法华涅槃此依楞伽阿跋答意用不同彼用二经意彰开显后明唯识还指楞伽今说唯心虽宗阿䟦及论开会还准二经由此四依正出涅槃了义极教以深会浅顺佛本怀宜在大观无拘名相。

　　此之两经并圣言量凡入道者率先晓之则无壅不通有疑皆决但为群生性识深浅利钝不同致令大圣随情别说。

　　释中初科初劝先解并圣言者皆佛说故但下次推说意。

　　然据至道但是自心故经云三界上下法我说惟是心此就世界依报以明心也又云如如与真际涅槃及法界种种意生身佛说唯心量此据出世法体以明心也。

　　别示中实教初科初二句示意至道则是了义极教自心即是唯识故下正引即楞伽阿䟦摩罗宝经彼说三界唯心万法唯识究竟显谈诸法体性故云了义文有二段即依正二报并以也字分之初言三界即欲色无色唯言上下义该八方法即依报色非色法我字属佛假名流布故云我说唯遮外境显真谛故心是本识显俗谛故二谛一境如前所明然诸教谈心浅深异辙若说此心但唯八识真如凝然不能即理此是权教非今所宗今准此经深谈真识真妄和合名阿梨耶即如来藏证知此心虽是八识以性相双包即如来藏由无始妄习所熏成阿梨耶转成烦恼随境造业随业受报报分六道六道正报必有所依故有三界器世间也是知三界本非他法亦无自性全是一心之所显现故云唯是心也此下结显次正报中言如如者一者真如即一心真体二者俗如即随缘万法不变之性二如不二故曰如如此则直就真如本性以明心也(此准佛性论说)言真际者真是万法之体万法是一真之相穷万法以见真理乃为际畔故名真际经作空际者以真理无相故此约穷事见真谛理以明心也涅槃梵语此云圆寂诸佛证此名大法身此就果德以明心也言法界者准法界观具明四种今此且约十界差别凡圣同体以明心也种种意生身者彼经大慧菩萨问佛意生身者何因缘故佛言譬如意去速疾无碍故云意生准百法论疏钞广明即是菩萨出假化他变易之身属定果色其名有四一名变易生死身变谓改变易谓转易谓诸菩萨由悲愿力资其故业故业被资重感异熟种子改粗身为细质易知寿为长年二名不思议身由无漏定愿之力所资感得其体微细妙用难测非二乘等所知故三名意生身由随菩萨大悲愿意而成此身如楞伽等经三种意生身一得三昧乐三摩钵提意生身言三昧者此云等至此即是因初地已上菩萨得殊胜定为因而起此身从因得名二如实觉知诸法相意生身诸法相者依他等三性法也菩萨于无漏观中了遍计无体依他如幻圆成实有故名觉法相意即由此意不舍大悲起身教化众生所起果身从能起因为名即六地已上三种类俱生无作意生身种类有多般相似义一时而起名俱生任运化生名无作菩萨于定位能化出万亿种类之身而无加行故从彼为名即九十二地(云云)四名变化身粗浅分段被无漏定愿资感之后改转异本如变化故此约出假化他定果之色以明心也佛下总前诸相结示一体量即名数此下结示经意上是依报唯世间法此属正报通世出世正报心体即是真如随流不变能为诸法所依之体故云出世法体问如如真际涅槃法界皆是穷理尽性究竟之谈今总会一心孰为至极答真如是一法佛说种种名随其说处即为至极如圆觉经云无上法王有大圆觉流出一切清净真如菩提涅槃及波罗蜜若准彼经则真如涅槃出于圆觉即以圆觉为至极也准知今经即以一心究竟至极真如等法皆心相尔。

　　终穷至实毕到斯源随流赴感还宗了义。

　　次中初二句结前了义的示所归下二句统会余经令知宗本若约随机人天事净教诱凡愚四谛因缘意存小道今约佛意开其权浅同达化源会彼五乘同归实道故曰终穷至实毕到斯源等故业疏云今识前缘终归大乘第五篇中圆张妙观旨在于此。

　　故佛以法约定权机。

　　不了义标中约定权机者即是随流赴感所演之教故大师云斯道被俗开诱实繁非佛本怀乘机权设是也。

　　何以知然且如欲有乱善(礼佛诵经观想念佛等并是世善不能出有)体封下界经中有说为不动业及以成佛并非了义以此凡愚少猒欲苦令修净观多生退没故随意乐说为道业。

　　征释中初科初句征且下释为三初二句明决因果乱善是因下界是果因果相等教理分明下界即欲有也次经下三句示不了义初说乱善为不动界繁不了也不动即四禅已上不为三灾所动次说世善为成佛理事不了也经字文通未可偏指如弥陀经闻经受持及闻佛名皆得不退阿耨菩提等并此意也三以下六句示教意初明机欲故下正示欲苦即欲界苦果谓此机缘于欲界苦少分厌离心虽慕道而怯于苦行苟令修观药病不登故于菩提多生退没佛善诱人教开远意故以世善而进其行以佛果而动其心所趣既高所行且易彼则忻乐勤而行之说福为道良在兹矣。

　　然其此业因乱果定核其修证成相似报得生善趣事净国土终非事业克于佛果后因前业重更修明静智澄清方遂前愿故论云若有诵持多宝佛名得生净土者别时远意。

　　决示中初示因果决前不了初二句总推因果此业即礼佛等业约相起修故云因乱说为成佛故云果定核下唯约果论如生上界虽是善趣未免轮转相似清外或生西方但是事净未即断惑相似出界既云相似明非实果故云终非事业等次后下蹑示远因决前说意初句推远因重下示后行或约即世或在后生或即此方或居西土随其利钝前后不同无非会理静智澄清即是定慧曩说成佛意在此时昔愿求真今方得果故云方遂前愿以此决通不了事福终会一乘何况偏真而不成佛果乎故下引证文出摄论事同前述前云不退菩提从正报说此云得生净土从依报明准此净土即是理净若是事净容即生故。

　　且就一权自分粗细福道交加纯杂备有恐新闻者有致烦昏故且笔削余如凡圣行法次第广解。

　　结意指略中初句就权乘自分纯杂且以净土观门分之约教则弥陀称赞等经所诠行相但示五烧唯明念诵此属散善名曰杂修可配文中粗福杂字十六观经立观想念此属道分名曰纯修可配文中细道纯字约机则有九品三辈纯杂可知而言交加备有者则一一经中容有多教且如观经三种福业是福分十六行相是道分又十六行相皆是事修是心是佛等又属理解又乃一人具行众行或行福而助道或观相而加念如斯之类其相无穷不可具书故且存略余下次总约权实二教以分纯杂凡圣行法随朝道整禅师所作总分时教以为六行一凡罪行二凡福行三小乘行四小菩萨行五大菩萨行六佛果证行初则凡圣一分前二是凡后四是圣就凡行中罪福为二初罪二福就圣道中初分大小前一是小后三是大又大乘中权实分二前一是权后二是实就后实教因果一分菩萨是因佛即是果凡罪行者所修善行本为福生恶习所资反成罪累如上文中因福起罪等凡福行者但求世报不思出有即藏乘中人天等教及三乘人散心所修即上文中礼佛诵经观想念佛等并福分摄小乘行者唯观五阴证空无我既不利他但求小果小菩萨者唯了境空不知心造虽修二利事理未圆大菩萨者了境是心真俗双运三祇未克位尚在因佛果行者二障永尽三德俱圆究竟住持清净圆觉如斯分位深浅有阶权实偏圆不分自别故云次第也。

　　此之一篇分定邪正不解不行则非所述。

　　结篇意中问法依四种俱是教相如何取别答依经是教依义是理依法约前人以简境依智约自见以简心更有异论避繁不述。

　　行四依者。

　　律中自明三乘行者通所资用所谓纳衣乞食树下尘药各有开制如常共传。

　　行四依中指同律者彼受戒后示为行本律既广明故此存略三乘通用者释迦一化无菩萨僧形服既同理须齐奉纳衣开长乞食开请树下开房尘药对病开酥密等故云各有开制也。

　　余有四种墨印四种广说如别显之故不备载矣。

　　结略中十诵墨印四分广说皆类四依能分邪正如常所问。

　　约时科节篇第七(谓六时礼敬三业加勤)。

　　释约时科节篇篇名如注所显。

　　序曰夫为务学之士无时不行固得念念䇿心新新习起岂可前念背恶遂克苦而静尘后念陵善便纵意而扬怠所以论美四修(谓长时无间恭敬无余也)经叹一虑(谓行住食息常尔一心也)然后方能正想革绝凡怀。

　　文中初段初四句示正意务学有二谓解与行无时不行示不废也念念新新明行相也岂下四句责其不常上二句示乍修下二句明即废陵善反上背恶所下总引二文以成前意论即净土论彼云一者恭敬修谓恭敬彼佛必命为期二者无余修谓专念彼佛乃至专赞不杂余业三者无间修谓礼敬称赞乃至心心相续不以余业间断四者长时修谓菩萨已免生死所作善法回向佛果乃至尽未来际等经叹一虑者如后引遣教昼则勤心又云制之一处等并斯意也然下结非从正。

　　但为倒想沸腾难为执捉教称野鹿又等圆珠不可征治无由待对事须商量分次以法筹之是以论云菩萨昼三夜三礼念诸佛。

　　次科论意初段初叙因迷立法是下次约论正示初中上六句迷情难治倒想即是妄心追逐缘境故曰沸腾野鹿类其奔驰圆珠方其走弄教喻极多不可定指亦如经中猿猴恶马其喻略同又宁僧统物类相感志曰有圆珠置之平地终日不停言其转走不止也文中所用即其事尔不可征治由奔驰故无由对待以走弄故下二句出对治分次即六时也次中即十住婆沙论切详前篇约事起修多依此论则知今篇所立事法即是前篇所明事行也。

　　致使宗文之士崇遵此教遂分六时以净三业余时舍纵且习由来此则福浅罪深无由拔本又理都不然情亦不可。

　　次科初叙法执宗文之士即执语之徒不悟论中接俗之意专执六时以为定式余时舍弃妄习世缘此下次伸诫责善心薄故福浅业障重故罪深我执既坚何由济㧞若以教照理实不然人情推之亦不可也。

　　何以知乎夫以六时之候接俗恒仪类彼八斋同于五戒言虽有数事义无穷准此以论故知择日分时可以例准。

　　三科中初句征起夫下推释初二句蹑示分意类下例显圆修又三初二句约数以类六时次二句约义以比常修后三句结显八斋五戒如律所明五外加三故云八戒(不着华鬘不坐高床及作伎乐不非时食)约相有数推理无穷以戒法类通有境皆护。

　　经云汝等昼则勤心修习善法无令失时初夜后夜亦莫有废(此谓昼夜一心常行道观捡据身心无人无法故也)中夜诵经以自消息(此谓日夜克心惑致昏昧故以言诵经用散情意)以此文证通日连夜安有闲时。

　　四科中初正举经文即遗教经初段注中一心即上一虑常行道观即释经中修习善法约注所示即人法二空引观对经须知大小次注惑宜作或昏昧即睡眠也前明道观则治其散情此曰诵经则警其昏睡文多言字以下以经符论义合常行。

　　然自末代下凡烦恼浊重约令恒作退住俗流或窃服疑阳因循岁月寄心无地投形无所连日通夜一敬不行任业流溺知何不起故设六时以接愚惑微得渐集犹胜沉昏。

　　祖意中初科初示初心障重无任急制制之太急则反纵愚怀故生多失惧制休心退道归俗一失也切食偷形因急成诈二失也教急机慢道业无成疑谤反生谓法无验三失也猒急逃闲日夕俱废四失也既不修新翻种苦业互失也疑阳以喻显法阳即日轮盲者不睹然不自咎疑日有私喻显愚流谤法无验因循(有作因修字误)故下次示因迷起教如能渐进犹胜不行渐字上声集即就也。

　　后渐明闲连时接运犹谓为好好故须除。

　　次中初示正行心意旷达故曰明闲二六时中勤行无替故曰连时接运犹下次遣执情因前分次故得常行因行起着故曰为好好是执情即须随遣。

　　凡夫起行各有异伦曾习便欣未行便舍致有去取众务纷然。

　　起行差殊中初科异伦犹不等也如好坐禅随情忻习于彼礼诵曾未行之合意即行违情即舍取舍无法故曰纷然。

　　窃闻泥洹法域入有多门万行虽殊宗归舍着但以罪业违理一向不行福业顺生观时修舍出世道业由来未经故须专志不容宁舍经虽广说不出此三约理求文斯皆统摄。

　　次科中初举宗要言多门者总彰万行也归舍著者的示宗要也然万行虽多三行摄尽谓罪福道也罪即凡罪行罪性垢浊起必污心故曰违理此属全舍故曰不行福即凡福行功非出界故曰顺生然则下根修之以遮罪路上根慕道着则非宜故曰观时修舍道即圣道行三乘圣贤假兹而出故曰出世道业即六行法后四行也此道由来不曾修学特须专虑以自䇿勤岂容自宁舍而不学经下次结示。

　　然今随习各有生心或乐禅静则以礼拜为粗疏乐礼拜者又以禅思为坐睡读诵讲解偏诮默念之徒苦节独住特忿清谈之叟是则相从奔竞莫委其情朋腾任情不可比拟。

　　三中即示前科起行不伦之相文中交映作句示之。

　　<PIC>X59049201.gif</PIC>

　　宗党相尚故曰相从奔竞封迷想见故曰莫委其情朋谓朋党相从腾谓腾跃自大恣其愚见故曰任情触事生痴无堪比拟。

　　夫以大圣立教卓出恒伦序其指归终为离着至于随境流观陶甄性灵广张声教都惟可学学在三位以摄教源。

　　会同三学中初科为二初四句示立教之意功存破惑故曰离着至下次明教本又二初广显教门不出三藏随境流观者且举戒学境即所防如淫盗等观为能防如对淫修不净观等或可境即五乘之机观即三学之法随机授法故云流观淘甄性灵者光显净心也如是随机开导广布群诠数量尘沙意存修学学下的示教源。

　　祖而修奉不越斯位乃至分时督课前修旧行日夕三时礼悔相续可谓仪形有据不坠彝伦外摄群小开俗信于未然内敛恒情增天龙之护助若此行之不徒设也。

　　明修奉中初科初二句总示乃下别明三时礼悔虽据归敬前修旧行义通万行可下结美行人合教正修以彰功益。

　　且礼念之法自有威仪三学言归俗多分异。

　　别就敬明初科初标敬法次标三学。

　　元立三学同倾一惑为宗以三征之不可分为三别如论所云戒如捉贼定如缚贼慧如杀贼明喻即目何用深思寻喻乃三约贼唯一事分三义宗成一灭故重张之意存通领。

　　正配初科初显正意如下引文证出成实论明下结示寻下重显喻三谓捉缚杀也贼一即劫使烦恼也事三即戒定慧也一灭即涅槃尽谛也。

　　且如礼敬一法用息慢高如不屈躬斯名犯戒常念在心斯学定也常知无我斯名慧也一敬如此余行同然是则万行殊途三学摄尽。

　　约敬配中初科初约敬正配一下例通众行。

　　今学教者皆三别踪又执自计以破他部拟前喻说理不容非固须一事㳂修随公三学。

　　次中初出妄情不能圆修故分三别执自计者尚己宗故破他部者生异执故拟下次显正意指义如前即喻三贼一也。

　　更为重显如佛立戒无境不修名作持惰名止犯犯从止起畏犯修持持名随戒戒名警䇿是为戒学安心此学非定不行名定学也深思此学为灭倒情纵而不学还顺生死为绝苦本非学不明力励征责名慧学也。

　　约戒配中初句示重沓之意如下显相初明戒学安下配定学深下示慧学。

　　如此渐境渐境托心凡倒渐轻圣解渐厚积功不已无往不成千里一步如前具述时序可惜无容自欺。

　　五段中初劝依教渐修凡下因修获益执亡障遣则凡倒渐轻理显智明则圣解渐厚行之不已圣果可成千下蹑事伸诫事同上述寸阴可惜时不待人努力勤修勿自欺怠。

　　释门归敬仪通真记卷中
卍新纂续藏经第 59 册 No. 1095 释门归敬仪通真记


　　释门归敬仪通真记卷下

　　大宋萧山沙门释　了然　述

　　威容有仪篇第八(谓敛束形仪敬道顺俗内长信心外生物善故)。

　　释威容有仪篇篇名中容止可观谓之威容轨度格物谓之有仪戒本疏云威谓容仪可观仪谓轨度格物注中上二句释篇名下二句示篇意。

　　序曰圣者立仪同法齐观道宗乃异形敬毕通备列群经无宜不用如有乖轨乱伦自招殃咎故违明诰罪深难宥。

　　本文立教劝行初科初六句示意劝依初圣者是佛立仪是法同法属僧法通三藏僧别三乘各据宗门观缘入道故曰道宗乃异至于䇿修归敬敛束仪容统会群诠其相无别故曰形敬毕通如下四句明不遵之失上二句乖仪招报如初篇无敬于佛生龙蛇中下二句违教结罪如律所制僧像等戒难宥犹言难恕。

　　今生居叔世代称滓浊烦惑日增何时倾荡如不笃课于何成济所以寄此形骇澄练性识屈折柔软慢我将摧必若纵缓憍高弥增故习此语繁矣无奈患深徒便攻击膏肓难及如不信此言可试读此文捡此心行铿然不动可谓上智下愚中流之人义有向背。

　　加劝中初科为三初六句约报加劝次所下六句立理䇿修三此下十二句以教捡行初中上四句对时示过初示劫浊烦下明障重如下责劝笃课谓勤修进业次中上二句总示托身修敬用显心理下四句反覆推捡又二上二句明功下二句显过三中初四句责其不行患深喻其惑重攻击比其教多膏肓(音荒)左传曰晋景公有疾求医于秦秦伯使医缓为之未至景公梦疾为二竖子曰彼良医也惧伤我焉逃之其一曰居盲之上膏之下若我何医至曰不可为也如下七句以教自验上智从善不为恶惑下愚习恶难以善训中流之士心随善恶故言向背铿坚也。

　　故经云今以若干苦切之言乃可入律此真用行供养佛人经云随顺我语名供养佛书云闻谏如流斯言可录狠戾不信恶马难调命尽计穷会思此告抚膺多愧常以自箴庶有同伦致序心曲。

　　次中初示释经以彰受教经即维摩诘彼云此土众生刚强难化故佛为说刚强之语而调伏之乃至云一切苦切之言乃可入律(律谓法也)此下示经意经下引律转释供养之语文出四分而言经者从教得名亦训法也书下次引儒典以显纳谏即汉书述高祖之德证上顺语其理无乖狠下反责狠戾谓顽訚也䇿之不进喻同恶马临终方悔恐弗及也常下生起后文既不依行时以自惊故曰常以自箴箴规也同伦即乐行敬者心曲即仪文也。

　　今明诸经所叙威仪相状中边时俗各有异仪随国行之以敬为本此乃初心非学不解故须委历用晓未闻久行硕德固非所望。

　　方土异仪中初段文举诸经义通大小中即五天边收八表据下所示别指此方为边此下示今文意推德云谦硕大也固实也。

　　然中天虔敬震旦不同彼则拜少而绕多此则不绕而饶拜彼则肉袒露足而为恭此则巾屦备整而称敬诚道俗之殊容乃方土之异等。

　　次科初二句总举震旦梵语此曰神州戒本疏云昆仑东南方五千里号曰神州亦名赤县彼下示不同之相屦履也诚下结显不同一据道俗二约方土。

　　且自统详仪节事有机缘容预朝觐则三业殷勤时序忽切则四支削略斯并行藏在要智出不思足使加敬尽衷彼我通意可也。

　　三中初四句教适时缓则殷勤急宜简略斯下四句美其通变足下示意广略虽殊心敬宜切衷即心也。

　　故出曜经曰有信士威仪有出家威仪大道人威仪由是善行趣道之基故生善处以此文证明知归信威仪入道之始不可隐略故叙以命之。

　　明道俗中初科初引经示相有三初即在家简异外道故云信士次即沙弥简异在俗故云出家三即比丘简异沙弥故云大道人也各有法则故曰威仪善行是因善处是果近生人天远通圣域以下示意不下生起后文命即教也引文用意以教人故。

　　俗中周礼有九品之拜出自太祝之官斯非内教然礼贵从俗故也。

　　据位明初俗中初科周公所制故曰周礼太祝即掌祭之官此是外书故非内教然则礼贵从俗故先示之。

　　一曰稽首拜谓臣拜君之拜也稽训为稽(计奚反)即久稽留停头至地少久也二曰顿首拜谓平敌者如诸候相拜也即以头叩地虚摇而不至地也三曰空首拜此君答臣下之一拜即以头至手所谓拜手者四曰振动拜谓敬重之战栗动变之拜也五曰吉拜者谓拜而后稽颡谓齐衰不杖以下也言吉者此殷之凶拜也周以其与吉拜顿首相近故谓之吉拜即先作稽首拜后作稽颡颡是额也以额触地无容仪也六曰凶拜者稽颡而后顿首拜谓三年服者拜也七曰奇拜者谓先屈一膝即今时所谓雅拜也一说奇拜但一拜以答臣下之拜也八曰褒拜者褒读为报报拜者再拜是也又云褒拜今时持节之拜也即再拜于神与尸也九曰肃拜者但俯下手今时揖者是也亦指妇人拜。

　　示相中九品之相大师随文约注并自委释故但随难点示齐音咨衰音崔礼记云丧父斩衰丧母齐衰言不杖者语云执亲之丧水浆不入其口者三日杖而后起(丧父竹杖丧母桐杖)今言不杖以下非父母之丧也吉凶二拜随朝不同故特点示。

　　又肃或至三也空首奇拜唯一余则再拜之。

　　上并俗礼正文郑康成依位释之如此。

　　结指中郑康成即郑玄之字也。

　　今据内教以礼敬为初大略为二即身心也。

　　次内教能敬约义示中初科初标显宗本大下总示要门俗法修身故名外典佛教治心故云内教。

　　佛法以心为其本身为其末故须菩提静观室内如来叹为礼见法身华色初至宝阶如来毁为拜于化佛故知静处思微念念趣道观形鉴貌新新在俗能所未免想见齐生我倒现前即为障道故佛约此而分身心敬也。

　　次科为三初二句总示故下次引事显相又二初正引事出智论彼第十二云佛在三十三天夏安居受岁已还下阎浮提四部众集人天相见龙天大众众会庄严先未曾有须菩提在石室中自思惟至佛所耶不至佛所耶今此大会虽复殊特势不久停磨灭之法皆归无常观之悉知诸法空无有实作是观时即得证道尔时众人皆欲求先见佛礼敬供养有华色尼欲除女名之恶便化为转轮圣王七宝千子众人见之皆避座起去到宝阶已还复本身最先礼佛佛言汝非先礼不如须菩提观诸法空是为见佛法身得真供养非敬生身为供养也故下蹑事褒贬初二句美其达理如空生石室观法空故即见法身故言趣道次观下六句贬其着事如华色宝阶亲承色相但见化身故云在俗能所未免心境别故想即是心见即是执依心起我由我生见见有颠倒故障圣道故下三结判。

　　如能即色缘空观境心造纷纷集起不无染净知识妄念未可清澄想倒空时缘念斯绝今居凡地力极制御止得如斯念念自然渐能清净常起两观不得单行谓知无境是渐向真谓知唯识是渐背俗如此䇿修长时不已分分增明三祇方就前已明讫数数须知。

　　三中初二句总示观门次纷下一十七句别明行相三如下六句结示初中双遮二执不滞有空双照二门圆观真俗即是今家唯识妙观也华尼以情想见谓佛为色执为外境不达法空故贪着俗谛空生以空智见谓佛为空但知无境未达唯识故滞于真谛今云即色缘空则外尘本无即是真观观境心造则实唯识有即是俗观是则均空有于一谛融真化于一心方契大乘至极之理故大钞云钝见空时不分别色智知唯识不分别空是也次中初六句蹑前正观校量分齐又三初二句示识相如论所说集起名心即是八识由八识中集染净种子起现行故故曰染净纷纷次二句初观解悟故但识妄历行既浅故未可清澄犹属下凡影像粗观后二句观深见理故想倒自空意言不生故缘念斯绝此属上圣证真唯识今下五句且依凡位加功进修常下六句重提圆观以资凡行知无境者即色缘空故知唯识者观境心造故境缘空故真理渐明故曰向真识相遣故烦恼渐净故曰背俗。

　　经中明敬有众位之差故先目录后依具解(谓初识敬事之仪然后依之而随接)。

　　南无　稽首　敷坐具　脱革屣　褊袒　五轮着地　头面礼足　右膝着地　胡跪　一心合掌　右绕　曲身胆仰。

　　显相初经中初科诸经所显仪相不同今总示之故言众位。

　　初言南无者经中云那谟婆南等传梵讹僻正音槃淡唐言我礼也。

　　列释中初示南无翻名易了。

　　或云归礼归亦我之本情礼是敬之宗致也或云归命者此义立代于南无也理事符同表情得尽。

　　会异中名虽不同心敬唯一故曰理同。

　　俗有重南无而轻敬礼者不委唐梵之交译也况复加以和南诸佛迷生弥复大笑言和南者谓度我也今流溺生死河念依拯济而得出也准此以言岂非和南先在尊师义通上圣念救拔也。

　　三中初斥迷名况下别示南无俗谓和南但可敬人故闻即大笑由不解名义也言下翻显今下示意准下会释尊师上圣人佛虽殊约敬尽情和南不别。

　　故经中来至佛所云南无无所著至真等正觉等是名口业称赞如来德也且夫贵贱不同尊敬致异天竺设敬先以身礼后以颂叹如无量义经八万菩萨来诣佛所头面礼足绕百千匝散华烧香以衣宝璎珞并钵器百味充满盈溢色香具足又设幢幡轩盖众妙妓乐处处安置鼓作众器而供养佛即前互跪合掌一心俱共同声说颂赞曰大哉大悟大圣主无垢无染无所著天人象马调御师道风德香熏一切如是等颂有三十余章例诸大经并有赞颂。

　　四中初科初文出阿含南无二字正标所出无所著者妄念空故言至真者证理尽故三世道齐故言等觉是下结归即知南无属口业也且下将引次文礼有前后故先叙之贵贱言通且约方土以分贵对五天彼称中故贱对此土属边方故故上文云中天䖍敬震旦不同此以拜赞前后故云致异如下次文引证前礼后赞其相可知如下结略例下指广。

　　如唐境俗中天子以下美敦盛德其流极广或以声叹或以文颂时俗敬尚其风弥远。

　　次中上至天子下至庶民各陈偈赞歌咏佛德四海之内洋洋乎盈耳哉此盖大师生处昌时特彰盛事。

　　所以香口比丘报由叹佛正业所感为人所名。

　　三中事出智论阿输伽王一日作八万佛图虽未见道于佛法中少有信乐日日请诸比丘入宫供养日日次第留法师说法有一三藏年少法师聪明端正次应说法在王边坐口有异香王甚疑怪谓为不端欲以香气熏王宫人语比丘言口中何等开口看之即为开口了无所有与水令漱香气如故王问大德新有此香旧有之耶比丘答言如此久有非适今也又问有此久如比丘以偈答王迦叶佛时习此香法如此久久若常新出王言大德略说未解为我广说答言王当一心善听我说我昔于迦叶佛法中作说法比丘在大众中欢喜演说迦叶世尊无量功德乃至从是已来常有妙香从口中出为人所名号香口也。

　　据其行事应在拜后因此称扬遂及叹耳。

　　二明稽首者古文为稽今则为稽俗所常行不必从古白虎通云稽者至也首者头也言下拜于前头至地即说文云谓下首者为稽也三苍云稽首顿首也谓以头顿于地也。

　　释稽首中初科白虎通书名也汉会群儒于白虎殿通诸经义故以名焉说文乃字书也许慎所作三苍亦古字书苍颉一篇(七章李斯造)埤苍三卷(张揖造)广苍三卷(樊恭造)彼明稽首与顿首不别。

　　然今行事顿首为轻谓长立顿首于空也故晋时释慧远与俗士书但云顿首而不揖也谓非是曲身而但立也故长揖司空不必身曲。

　　次中初约时评量轻重故下引证晋朝慧远法师与秦主并卢循书皆言顿首可验是轻今时为重故僧与俗书不可一概谓下出古顿首之相故下引事转显即后汉赵元叔汉阳人曾为穷鸟赋见司空袁逢但长揖而已。

　　然顿首顿颡俗中恒度首头之总名颡额之别目然古仪有稽首稽首顿颡顿颡上敬天子殷重之谓故重言之准此顿颡以额至地而拜也。

　　三中总会异名准义成重然稽首之礼道俗通有相亦无别今据内教故重出之如戒经序云稽首礼诸佛等。

　　二明敷坐具四明脱革屣者中梵极敬合示三四初科中梵极敬者蹑释第四如上文云彼则肉袒露足而为恭。

　　此土群臣朝谒之仪皆在殿庭故履屣不脱有时上殿则剑履皆舍此古法也。

　　次科此方朝仪古今不定在殿不脱此约今制剑履俱舍此属古法。

　　天竺国中地多湿热以革为屣制令服之如见上尊即令脱却自余寒国随有履之。

　　次中重显天竺脱着所以初明须用由地湿故如下明须脱重尊长故自下明方土有无。

　　行事之时既脱足已可践土地应在坐具寻讨经律无敷坐具之文但云脱屣礼足。

　　显第三中初科初约事须敷寻下捡文无据。

　　今据事用理须坐具故制坐具缘云为身为衣为僧卧具既为身衣明知前设。

　　次中义约制缘为身衣故准此礼拜理须敷展故云前设。

　　又坐具之目本是坐时之具所以礼拜之中无文敷者故如来将坐如常自敷准此比丘自敷而坐不合余人为敷。

　　三中引名从实即坐时之具由佛随坐常自敷故准下伸诫。

　　今见梵僧来至佛前礼者必先褰裙以膝拄地合掌长跪口赞于佛然后顶礼此乃遗风犹在可准用之无坐具明矣。

　　四中重引现量证前礼拜无具可明。

　　比有行敬在佛僧前仍令侍者为敷坐具此乃行憍未是致敬又有要待设席方始礼者亦不可也如见尊长即须下拜安待觅席耶以事详准随时设礼不可待席有则从席无则从地可也如在清庙阙庭公衙之所何有设席以此准例则敬慢两分。

　　五中初诫慢如下例显先引尊长次引俗事清庙即宗庙阙庭即朝廷庭合作廷公衙即官府以下双结。

　　五明褊袒右肩或云褊露右肩或褊露一膊者所言袒者谓肉袒也示从依学有执作之务俗中短右袂便于事是也。

　　褊袒中初科初句标或下会释异名所下示意俗下例显事出论语。

　　今诸沙门通着衫襦少袒三衣者遂割破襦子以为两片号为襦袒此则名义俱失不可寻之故行事时但出一肩仍有衫襦非袒露法。

　　次料襦(人朱反短衣也)少袒三衣者袒字恐误合作但字谓今时少有但三衣者既有衫襦肉犹不露遂即割破以表其仪比今襦衫当背割开虽分两片肩还不出是狼得褊袒之名则名失也肉既不露又是义失故下显正仪但字亦误却宜作袒仍下重示非法。

　　故大庄严论云沙门释子者右肩黑是也外道通黑沙门露右故有不同律中但有三衣通肩被服如见长老乃褊袒之安以衣遮名为褊袒一何可叹也故知肉袒肩露乃是立敬之极也。

　　三科中初引论示有肩黑者由袒露故冲冒风日皮肤[參*皮]黑外道裸形故两肩俱黑律下次引律明初正示安下反责准此衣襦俱袒方合正仪。

　　六明五轮着地者亦云五体投地者地持亦云当五轮着地而作礼也阿含云二肘二膝并顶名为五轮轮为圆相五处皆圆今有梵僧礼拜者多褰衣露膝先下至地然后以肘按地两掌承空示有接足之相。

　　五轮着地中初科或云五体等者会异名也文引阿含显五轮义轮下覆释今下引事显相。

　　今时行礼观时进退若佛像尊师却坐垂足方可如上五轮接足如其加坐则随时而已亦见有人闻有顶足之相遂致就坐拔他足出云我欲顶戴一何触恼又是呈拙故知折旋俯仰意在设敬如是例知。

　　次中初教知时亦下正责故下显正。

　　七明头面礼足者正是拜首之正仪也。

　　礼足中初科对前诸相此属正仪故特标示。

　　经律文中多云头面礼足或云顶礼佛足者我所高者顶也彼所卑者足也以我所尊敬彼所卑者礼之极也。

　　释中初科初引文我下示义智论问云何以头面礼足答曰人身中第一贵者头五情所著而最在上故第一贱者足不净处最在下故以所贵礼所贱敬之极也。

　　如俗中重尊友者不斥其名字相名为足下者义类同也又如天子太子有所称谓不敢及形或称乘舆车驾或云陛下殿下皆敬仪一也。

　　引俗事中斥犹指也言不敢正指其名故但言足下等又下类上可知。

　　然中边行敬其家不同此土设敬远拜为重天竺设敬近形接足拜乃为至极。

　　故经中陈如久不见佛来礼佛已以面掩佛足上斯则头面礼足之相具也。

　　杂示中次科经即阿含取证中天以近为敬。

　　善见云辞佛法绕佛三匝已四方作礼而去合十指爪掌叉手顶上却行绝不见佛更作礼回前而去。

　　辞退法中四方作礼敬之切也合十指掌表摄心也却行更礼慕恋之极不能已矣。

　　智度论其礼有三初谓口礼二屈膝头不至地三头至地是而上礼。

　　智论中初科三礼不出身口后礼最重故称为上。

　　若闻诸佛功德心敬尊重恭敬赞叹知一切众生中德无过上故言尊也敬畏之心过于父母师长君主利益重故故云重也谦逊畏难故云恭也推其至德故云敬也美其功德为赞赞之不足又称扬之为叹随以一事至佛其功不可尽也。

　　次中六名亦出智论初三句总举知下随明即文为六并以也字分之初以德高二以恩重余四可知随以一事者六中之一也至佛不尽者谓以一敬直至成佛论其功德不可尽也。

　　八明右膝着地者经中多明胡跪互跪长跪斯并天竺敬仪屈膝拄地之相也如经中明俗多左道所行皆左故佛右手按地以降天魔令诸弟子右膝着地。

　　右膝着地初科中言互跪者天竺敬相也如下引经分示左右以边夷时俗多尚左道此方儒典亦且恶之故礼记执左道以乱政等道既反俗故特异之右手案地者如无垢菩萨礼佛经云世尊坐金刚座右手指地震动现瑞证大菩提。

　　言互跪者左右两膝交互跪地此谓有所启请悔过授受之仪也佛法顺右即以右膝拄地右腿(退罪反)在空右指拄地又左膝上戴左指拄地使三处翘翘曲身前就故得心有专志请悔方极此谓心随其身行慢失矣。

　　别显明互跪中初科初示相可知此下以相显心慢则易失故曰行慢失矣。

　　今行事者都无思审径至佛前加趺坐地者右腿着地者两膝并坐者经中名为骆驼坐也此并身既慢惰心亦从之来欲请福反收慢罪既乖礼意又增慢习一成苦业兽中报受可不思哉。

　　次中初示非相加趺即是大坐腿着地者谓以两足交踏而跪坐也两膝并坐者谓竖两膝以尻蹲坐经中斥为骆驼坐也此下责慢情来下示业报。

　　故律中请悔或蹲或跪文自解云跪者谓尻(苦高反)不至地斯量也。

　　三科中引律重示正相此出圣言故云正量。

　　僧是丈夫刚干事立故制互跪尼是女弱翘苦易劳故令长跪两膝据地两胫翘空两足指指地挺身而立者是也。

　　四科初三句制僧互跪刚干事立者志力勇锐故尼下开尼长跪以报弱故。

　　经中以行事经久苦弊集身左右两膝交互而跪经中比丘亦有两膝至地白佛者。

　　五中初示开意本唯一足跷跪表勤劳苦既生故开互跪经下示不同据理无开必有事缘义须通用。

　　言胡跪者胡人敬相此方所无存其本缘故云胡也或作胡跽者捡诸字书跽即天竺国屈膝之相也俗礼云授立不跪跪谓屈膝俗所讳之凡有所授膝须起立。

　　明胡跪中胡者大师云杂戎之地也跪相出于彼国此方既无不可示相且依本缘名胡跪也问礼本中天胡非梵国今明跪相安用胡言或下解字跽(勤几反)授立不跪(渠委反)文出曲礼彼注云恐烦尊长俯仰受之俗所讳者由是受刑之状故。

　　九明一心合掌律文或合十指爪掌供养释师子者或云叉手白佛者皆谓随前缘而行事也莫不敛束其心不令驰散然心使难防故制掌合而心一也。

　　一心合掌初显相中其相易了莫不以手束心使心不散也。

　　今行事者掌合不得以事校量心坚硬而散乱也将欲反源更始须加功用当开指而合掌修善行不得合指而开掌从恶习也。

　　斥时中以掌校心掌开心散将下显正不下诫非。

　　又两足据地多乖仪节敬俗不立况行道乎亦须准前十倍努力当敛指而开跟如敬俗流不得敛跟而开指作八字立令无识者笑也。

　　示立法中初示非法两脚据地者八字开足作奔腾之势既非法轨故曰乖仪敬俗不立立犹成也亦下明正行敛指开跟表心一故如下举例敬俗不立其相由此令无字写倒或可除去无字。

　　斯言苦楚斯事现行万失不觉不狂滥也有心行者既睹斯文抚臆论心一何纵诞固当如上准酌渐渐依行心性调柔方可论道道在清通无系无我如何存着反立慢根用此日生深非生寄门门指掌庶或可观。

　　三中初立理斯言苦楚谓文旨殷勤斯事现行谓礼节常用行之非法故有失心不缘事故不觉如斯行事岂非狂滥于诚诫耶也宜作耶有下正劝初劝以教照心与教违故多纵诞固下劝以事调道下劝以理遣初正明文同三篇彼云义无壅结此曰无系无我语异意同莫非遣着如下反责存着立慢诚乖于道用此以为日生之计辜负己灵虚生何托门下示重沓之意。

　　十明右绕恭敬者经律之中制令右绕故左行绕塔为神所诃左绕麦𧂐为俗所责其徒众矣且述知之。

　　右绕恭敬中初科言右绕者由敬佛在左肩欲卑己而尊像故故人惑左右习俗穿分故大师于坛经惑通传等文委明左右今此更明庶惩迷谬初句标名经下显相言经律者示所出也制右绕者出佛意也故下引事伸诫左行绕塔事见本律众学篇左绕麦𧂐如杂宝藏经第六卷摩诃罗事如常所引。

　　今行事者顺于天时面西而北转右肩袒侍而为敬也。

　　分左右中初科初句举人即大师之世常途所行执左为右者次四句出所执顺天时者年有四序二十四气皆天之时候如春时属木起于东方则正月建寅夏时属火历于南方则四月建巳秋金次西则七月建申冬水归北则十月建亥此约时节运造顺天之道皆是左行古人顺此以为右转故自南向西从西向北顺于四时东南西北而回转也有将此科为正义者执旧迷而自惑也。

　　比见有僧非于此法便面东而北转为右绕也。

　　次科所显正与坛经传钞等处仪法大同有将此科反为谬执却引坛经东回左绕之文证成自义殊不知左绕之说盖顺当时惑者所称即是说左为右又是天常故言左绕若合人常顺今正义本名右绕也岂不见真懿律师答大师云此不敢怪吾见大德恭禅师若行道时并东回北转此为右绕以此验知大师以东回左绕而告意真懿以东回右绕而顺答何固执而不悟乎初二句斥非言有僧者托前人以彰自意也非此法者破昔迷也下二句显正便东回者立正仪也为右绕者结名从实使无滥也。

　　天竺梵僧填聚京邑经行旋绕目阅其踪并从西回而名右转以顺天道如日月焉。

　　三科中欲彰西竺亦同此方雷同取惑故引异仪以绝后议天竺即五印度真圣所都故名为梵皇唐御历盛昌佛化故西天三藏辐辏神京故云填聚京邑从西回者自南向西而回北也言天道者即是天时同前明也如日月者日月有二若约缠度西出东没本是右行(今人反为左也)若从风转人间所见东出西没即是左行(今人反为右也)今言如日月者且约风转从西没者广如感通传天人答大师中说问梵僧行相天竺正仪既并西回可为现量苟斥为非则失于宗奉或以西回还同东转则文义交差取舍两端请垂一决问天时天道天轮天常同异如何后贤更须详辩。

　　然捡经中匝数无定或云一匝三匝七匝百匝千匝无数匝者斯何故耶皆谓随务缓急致有不同。

　　匝数中初科初准经示数斯下征释并由随事缓急故致少多不同。

　　莫不身曲掌合徘徊瞻仰不能已已周旋敬重申己信重之心也故内外清信来至佛前礼而后绕绕已复礼加敬重沓无得恒准总而言之以敬为本。

　　推本中初科初正推以事显心心为敬本贵在精诚不贵多也故下引事总下结示。

　　故语曰礼与其奢也宁俭故知礼与其敬宁重重则随心显晦万途其致一矣故孔门赞素王曰仰之弥高钻之弥坚瞻之在前忽焉在后是也。

　　次中语即论语初句举彼正文礼谓仪节意存乎敬行之过仪名之为奢失其本意则奢而非礼行之简略名之为俭得其本意则俭而为敬君子务本故奢不如俭奢侈也俭简也故下约义切比俗虽推敬义在节身道则推心意存通理故云礼与其敬也宁重重则随心贵通理也如须菩提静室观空为佛所赞岂以身敬而为礼耶显晦万途此言身敬如上奢俭故曰万途其致一者谓通理也如下正观注云万行虽殊据理为一故下引证即颜渊赞孔子之词初句赞其德重次句推其行坚三四二句尊其道大道无形状不可言传故曰忽焉等渊孔上贤言几于理故引为证大哉吾道直指心源岂以忽焉能诠至理素王即孔子也言其有王者之德而无王者之位故以名之。

　　已前约相且列十条余有曲身低头注目瞻仰随心机用何可备之然一以贯之多陷前列。

　　结束中初总余下指略然下约义收束。

　　至于律制颇亦殊伦故下座之礼先备五法一褊袒二脱屣三礼足四互跪五合掌也上座于下座前悔则有四法除其礼足是知余四通于尊卑礼足一法不行下位此谓忏罪故立四仪自余常时四法都削(下座互跪亦据请悔之仪常途修承理不行也)。

　　次律明中初二句总示故下引明初明下礼上法其相有五次示上敬下法其相唯四此下评量。

　　上总明礼相䇿捡心行文事备矣方便成矣礼仪既具引至像前身不妄起起必加敬目不妄视视必瞻颜口不妄语语必叹德如前所显甚易可知若至临阵多负重责故论云佛世尊前无异言也可不思哉可不思哉。

　　起行中初科上列十条并有法则披文捡行意在正修故初四句结方便也仪轨既具事合遵行故次礼下显正修也正修从相三业须陈敬本在心具兼身口故身不下显敬相也三业翘敬功用必成脱坠慢情终归妄业故若至下伸诫责也责妄之意简在圣心故引论文证无谬也。

　　今此之目目彼初心素未经怀无由镜晓勿怪覼缕事义须之谚云教儿婴孩教妇初来言虽浅俗其喻深远故阿难白首而迦叶呼为少年非谓岁积而为老也以不善教诲而非老也理固隐审观行如何。

　　次中因前诸相恐谓繁多故先释疑令知本意谚云者出颜氏家训第三篇阿难事出四分律彼云阿难白首迦叶号为年少诃云汝众欲失汝年少都不善闭诸根贪不知足等非下示律意理下结告劝行意谓附文显理固以审详观其所行未知何若观字平呼行字去呼又可理唯智解隐密难知但观事行方知何若。

　　然三宝为敬谒之尊是以明其相状。

　　所敬境中初科上明十条即能敬之仪轨此明三宝乃所敬之胜缘故次列之彰其胜德初总示可了。

　　古德遗告云行者云何至心归命常住法身所谓如来成就十力四无所畏五眼六通十八不共法大慈大悲三念处等一切种智无上调御功德智慧微妙清净广大如法界究竟如虚空安慰世间普覆一切无障无碍无所分别不可以智知不可以识识而能示现三十二相八十种好常举右手安接众生放大光明除无明暗百福庄严万德圆满雨甘露雨转正法轮济益众生出生死海是故号佛众圣中尊无上法王我今归命。

　　别显三相中初科初示所出古德未详何人此指下文所列之相是彼古德所作也行下正明初二句能敬身心奉上故云归命即南无也次常下明所敬又三初示理体常住法身如前已示如来即十号之一如来名义诸教不同今准贤首藏师约圆教释本觉故如始觉故来本始不二故曰如来言十力者一知是处非处谓总知一切诸法因缘果报则降伏无因恶因知人可度不可度二知过现未等三种业报知所度有障无障三知诸禅解脱三昧垢净及知依此所得诸果四知信等五根上中下五知种种欲乐令舍不净增净六知一三五乘贪瞋痴等种种性欲知即时异时谁可度不可度七至处道力八宿命力九天眼力十漏尽力此十通名力者能摧怨敌故不可屈伏故四无畏者一智无畏二漏尽无畏三说障道无畏四说尽苦道无畏言无畏者由障尽德圆如己所证为大众说无所畏故五眼者谓肉眼天眼慧眼法眼佛眼佛总具之故云五眼菩萨已降次第减之六通者一天眼二天耳三他心四宿命五如意六漏尽总言通者璎珞经云神名天心通名慧性天然之慧彻照无碍故名神通十八不共法者一二三身口意无失四无畏想五无不定心六无不知已舍七欲八精进九念十慧十一解脱十二解脱知见上六皆云无减十三四五一切身语意业随智慧行十六七八以智慧知过未现在通达无碍此十八法二乘无分故言不共大慈者即无缘慈能与乐故大悲者即同体大悲能㧞苦故三念处等者一不一心听法不以为忧二一心听不以为喜三常行舍心(不见可度)一切种智即后得智能觉他故无上调御十号之二世出世间无过上故故名无上适机施化故名调御万行所成曰功德能照惑障曰智慧等觉未穷曰微妙清净广大如法界者依正一如称体周遍故究竟如虚空者无边无相常不动故安慰等者正是众生所依处故无明垢尽故云无障妙智圆明故云无碍得一切智故无分别如此妙理三乘浅智尚不可知何容识识而下二明化相从真起用故云示现三十二相八十种好委如别文名相易晓避繁不录余文可了我下三示正礼。

　　次又归命十二部经上中下善义味清净自然具足开现梵行最上第一度于彼岸甚深实相平等大慧自性清净心行处灭言语道断而此正法境界无碍为众生说不违实义由是无上出世良药破灭众生无始烦恼故我今日至心顶礼。

　　次法宝中初句能敬十下所敬又四初二句能诠教十二部经者谓契经重颂授记讽诵无问自说因缘譬喻本事本生方广论议未曾有也上中下善即大小乘度缘谛也义下次明所诠之理义味属理本来无染故云清净自然具足开现梵行者一切功德由性本具一切净业从此开发故超出诸数无可对待故曰最上第一依此法故能越苦海故度彼岸甚深实相性之体也平等大慧智之用也性本天真故曰自性清净心灭言断不可思议也而下三明称理而说初二句结前正理为下正示所说即音声所宣名句文等不违实义者真俗二门不相违故能灭惑病喻之如药故下四示正礼。

　　次又归命三乘净僧所行三慧是菩萨道披弘誓铠䇿精进马执忍辱弓放智慧箭杀烦恼贼直心深心决定正趣无上第一平等正道不离念佛念法念僧受行诸佛一切言教常以六度度诸众生常以四摄摄诸含识为尊为导为依为救定置众生佛菩提道是故号僧明善友常以方便利益世间是良福田真供养者故我顶礼清净僧海。

　　三僧宝中初句能敬三下示所礼初句标名三乘僧者总大小故所下示体又四初明所证功德即是理体言三慧者谓闻思修若对三乘各有观慧然求总相不出此三三乘虽殊终归佛道故云是菩萨道法华经云汝等所行是菩萨道是也披下二明所行正行初即自利四弘誓愿坚密如铠精进不息喻之䇿马忍辱无诤柔顺如弓智慧明利破惑如箭离邪曲故曰直心求大法故曰深心决定正趣等者发心毕竟求无上道故不离三宝念依止故受行言教弘正法故常下三明度脱众生即利他行言六度者即施戒忍进禅慧能越苦海故名为度布施爱语利行同事故名四摄德行重故为人之尊利用博故为人之导是下四结名示礼。

　　今所撰集为始行人若不标显起心无寄若语令念佛则落漠烦拏故曲示相起心标意如此专注永绝迟疑心性醒悟作业清白不尔顺旧痴钝无明虽加箴艾病深不觉。

　　约行挍量中初科初示文意既被初心故须委曲恐疑繁广又重言之心神无托故云落漠手足忙乱故曰烦拏故下显委示之益不下明不遵之过痴钝无明即结使烦恼。

　　有人闻余此告掉笑轻之余云不要必捉探收束闻名即礼作意䇿御方可及耳现见俗人礼佛拜拜不亏道人在道趁拜希有其人闻此犹故不信及礼五十三佛情露慢散都不闻之事竟乃悟方始惭耻余又告曰止得自叩努力裁割酷当奈何当复奈何如怪此言对阵方委。

　　次科初二句出谤词掉即振动跳跃之状谓见此文掉跃而轻笑也余下遮约不字上声句绝要下劝以法自量则谨身节意方及此诲现下举事挍量道不及俗五十三佛如药王药上经中明之余下再伸勉励割犹断也酷犹甚也勉励之极故重言之。

　　勒那三藏见此下凡悲心内充为出七种礼法文极周委钞略出之。

　　引古礼中初科准华严篡灵记云三藏本是天竺人也既至此土华音又通讲华严经道俗云集(云云)准知三藏弘于华严见此下示述礼之意由人分勤墯故礼有慢恭七礼之兴良由于此今所引示意用不殊然后之四礼皆是理观行相幽奥交杂难分今详三藏既宗华严则知观法符彼经旨故圭峰禅师圆觉疏钞相承传用今家虽引钞略不全若但用今宗释彼观相则深浅不分若唯据彼宗通于教理则圆别非会今先以大师所本隋朝道整禅师凡圣六种行法总配七礼义束为三初一凡罪行二三凡福行后四圣道行中是大菩萨佛果证行若准觉钞第四正属始教空宗似通小菩萨行以观中深了唯心小菩萨唯知境空未及此行学者以意详之但观相唯准大乘不明小乘行尔次准圭峰禅师圆觉疏钞以三观五教配明后四仍用彼文交参释之彼云第四空观礼真谛佛入法之性无能所相故正属始教空宗中礼第五假观礼俗谛佛从体起用故属终教中从体起用礼第六中观礼第一义谛佛不计色空直见本觉真性故属终教中显实宗礼第七三观一心礼三谛一境佛不取真弃假泯绝无寄故即顿教礼也问若用今宗唯识对三观四礼同异如何答若据勒那宗于华严圭峰依宗准用大师为分勤惰故因引之况礼分四门唯识一观约宗对教理实不同若约性宗圆修唯识对三观四礼其理颇同故事钞云诸法外尘本无等名通达真即是空观又云实唯有识等名通达俗即是假观又云此理深妙即是中观又下文云观察自心非空非有止观双游真俗并运等即是三谛一境三观一心以此推之唯识真观即是一心三观用此配礼四义无别但四礼随相别观唯识圆融一观摄别归总不出唯识妙观也。

　　初名我慢礼者。

　　初礼中标言我慢礼者我故尊己慢故陵他约相似恭故名礼也。

　　谓依次位心无恭敬高尊自德无师仰意耻世下问咨受无所心无法据如碓上下一形所作无境住心轻生薄道徒劳无益外睹似礼内增慢惑犹如木人情不殷重手不至地五轮不具。

　　释中依次位者身随集也无恭敬者心轻㑥也高下四句我慢心也行实鄙俚无德可称自伐其能人不推伏故曰高尊自德由自德故无师仰意由慢他故咨受无所心无法据者愚暗自封故如碓上下者作业无记故不贵人报故曰轻生不重法仪故云薄道外下示礼相内下明我慢犹下示慢相。

　　此是慢业名我慢礼。

　　三结中正同上篇因福起罪三毒所收故云慢业。

　　二唱和礼者。

　　唱和礼中初科唱即举唱和即相随圆觉钞云高声喧杂词句混乱也起伏相顺故名为礼。

　　虽非慢高心无净想粗正威仪身心虔敬起伏相顺。

　　释中初句简前法心下示今礼。

　　片有相扶其福薄少非真供养。

　　结中片犹分也扶即助也或可作符合也心不净故福薄是世报故非真若依觉钞此属罪分今据身心虔敬福分所收。

　　三身心恭敬礼者。

　　三礼中标云身心恭敬礼者圆觉疏云敬从心起运于身口五轮着地钞释云情发于中而形于言赞咏之不足故恳到而礼拜之也。

　　闻唱佛名便念佛身如在目前相好具足庄严晃曜心相成就实对三身申手摩顶除我罪业是以形心恭敬无有异念供养恭敬情无猒足。

　　次释中初示行相念即是心心念虽专欲见未见但存假想故云如在语云祭神如神在护法篇云举目摧撼如在不疑是也心下四句明感通心即是念相即佛身念心既至佛随心现前但假想今方实见故云心想成就异前如在故云实对三身等此谓因缘契会感应道交故睹胜相梵网经云佛来摩顶见华见光便得灭罪等问有相可见即是化佛何言三身者答一佛三身莫生别见然是取相未入无生故非理观尔(古云非外事理不分)是以下四句明发敬所以因感前相弥加精笃故情无猒。

　　是名境界礼佛心眼现前专注无昧此人导利人天为上为最功德虽大未是智心后多退没。

　　三结中初三句结观智异后理观此有胜相故云境界心存目见故云心眼现前等(古云入佛境界恐滥后礼)此下结功益未通正理报但人天由心纯一福中为胜故称上最既非理智但事业收故多退没据此可同凡福行也准觉钞中此上三礼则通人天二乘菩萨散心修也。

　　四发智清净解达佛境界礼佛者。

　　第四礼标中前之六字属能观佛境界是所观礼佛二字能所合示智发于心心本无念念静则智明故云发智清净智净如镜佛身影现由智解了心境寂然故云解达佛境界也能观智清净故所观境清净智境俱净则能所两亡泯相绝心深入法性若准觉疏名无相礼深入法性离能所相故引彼照此清净即无相也无相即所显理也此理即佛境界也故智论释般若云清净即空义也言礼者翘勤三业具足五轮接足投诚尽于敬奉也问观名无相深入法性今释礼义仍约事者答显事理故若但从理释失于事义则入道者迷于因果故觉钞释云自此已下皆述身口恭敬礼时作此观智非谓身口都不礼敬但将无相等以当礼佛善须思之准此下三皆同此释。

　　行者慧心明利深知法界本无有碍由我无始顺于凡俗非有有想非碍碍想今达自心虚通无碍。

　　释中初科初句示智智是心用故曰慧心如理通达故云明利深下明解达佛境为三初二句正明深知即解达也言法界者有体有用本字正诠心性即法界之体法界差别即心性之用若就事分相则六凡四圣各有依正以智达理则本无差别故云无碍即此法界无碍之理是佛境界由下次示昔迷从真起妄故曰顺凡法性本空今作有想法界无碍今作碍想今下三明今悟既达自心则了法界无差别相反前妄有故曰虚通反前情碍故曰无碍虚通无碍即清净相也。

　　故行礼佛随心现量礼于一佛即一切佛一切佛即一佛以佛法身通同无碍故礼一佛遍通一切。

　　次科佛宝体遍中初二句总明约事明礼则心境能所以智显理则佛即自心故曰随心现量量即心相谓佛菩萨等各有名义自性差别皆是自心相分之识故摄论云名义互为客菩萨应寻思于二亦当推唯量及唯假等问若云佛随心现与后起用何别答心体是同智用有异以智冥理则心净境空以智起用则炽然缘起冥理则正属今礼能所两亡起用则次礼所收真俗双运礼下正示初示妙境以下反释法身既同故一多无碍据此所明则礼法身理体真佛同前觉钞真谛佛也。

　　如是种种香华供养例同于此。

　　次科所敬之佛随心既遍所奉之供随佛亦遍古德香华偈云愿此香华云遍满十方界等。

　　法僧加敬义亦同之以三宝同性理无异故三乘名异解脱床同故知一礼则一切礼一切礼则一礼。

　　显法僧中初二句例显以下示意又三初示三宝性同住法图赞云何谓为佛自觉觉彼无师大智五分法身也何谓为法能轨能正灭谛涅槃清净无相也何谓为僧能和合众无学功德自他灭处也此则三宝区别之门(古人以此为同性者非)若论极教理唯一统照无不周照周等觉谓之佛宝体无非法谓之法宝至德常和谓之僧宝此乃体一义三同体三宝(已上正文)三下次示三乘理同智度论云三乘同坐一解脱床涅槃经云一切三乘同一佛性所以者何同尽漏故故下三显能敬礼同上云礼一佛即一切佛则局就佛明今云一礼则一切礼则总该三宝三乘同一礼敬。

　　如是三宝既能通达一切三界六道四生同作佛想。

　　三中初二句结上观智以四圣为境一下四句以六凡为境以凡望圣约位实殊以智达理性本不二故以六凡同作佛想。

　　供养礼拜自净身心荡荡无障念佛境界心相转明一拜一起为尊为胜。

　　结中初科初三句结智清净次四句结佛境界由智净故身心清净身心净故佛境清净俱清净故荡荡无障故觉钞云荡荡无障是离能所合法性之相也。

　　是名真实果报殊大由心无限故使净业无穷。

　　次科由心清净理非虚伪故得真实果报殊大由下反释。

　　五明遍入法界礼敬供养者。

　　第五标云遍入法界礼者一心真性乃法界之体体本圆满名之为遍十法差别是法界之用彼此交彻犹如镜像名之为入即同觉钞起用礼也。

　　行者想观自己身心法从本已来不在法界佛法身外亦知诸佛身心法不在我身外发解冠达自身一切身遍满法界是名法界不增不减清净法门。

　　释中初科为三初六句示观法发下三句显智用是下二句结显初中初立理即遍入之义上四句明我身心入佛法界自己身心属能入法界法身属所入谓我身心从无始来本性平等则与法界诸佛法身分毫无差今虽在凡亦与法界诸佛法身重重交彻故云不在外也下二句示佛法界入我身心反前可了诸佛字下合有法界二字次中由心解教发于明智故云发解智光内照圆悟无方故云冠达初了自身遍入法界次一切身亦遍法界则知十界交罗互入犹如帝网三中我身入法界而法界不增法界入我身而法界不减皆由法界性平等故常不动故随缘起用无障碍故故名不增不减清净法门。

　　如是解了故知我今礼于一佛一佛之身遍于法界法界之中所有三界位地无漏法身皆有佛身佛身既遍一切我身随佛亦遍一切所以礼敬供养一切身中具足庄严。

　　次科中初二句蹑前观智印可正修礼下正示有四初明礼一佛身圆遍法界次法下一一法界皆有佛身言三界者举依报以摄六凡地位者举行位以收三乘无漏法身别示佛界三佛下示所礼佛身既遍法界能礼身心随佛亦遍四所下明所设供具随我亦遍如是则礼供一佛一佛身内具足一一佛身一一法界我身供具乃至一一法界一一佛身彼彼互融重重交入我身供具理亦如之同时交参遍入无碍故云一切身中具足庄严。

　　然此法界性常寂然随缘遍满乃至行住坐卧因缘果报不离法界身随于心故解无碍法界缘起一切事成。

　　体用中初科初三句正示从体起用之相则与觉钞允符玄旨问第四礼中亦云法界与此何别答体同用别如前已明前但冥理故云无碍此明起用故曰随缘性字属法界之体此体不变名之曰常其性不生名之曰寂不生不变故曰然也言随缘者法界之用也由法界真理不守自性随染净缘起于凡圣染净之果从染说者无明为缘起于三细三界六道从此而生从净说者师教为缘起于三学三乘十圣因兹而立圣凡虽异事理本同故于一身圆收百界故云随缘遍满乃下三句摄用归体真如法界因也无明师教缘也六凡四圣果也所感苦乐报也然则随缘之用皆从体起摄用归体故曰不离法界今约礼敬而论缘起者准圆觉疏观身与佛皆从缘起如佛以大悲大愿为因众生善根为缘起应化身遍满法界我身以净信为因诸佛胜相为缘起修敬心运心普遍诸佛法界也身下二句潜通伏难谓心理冥通可云无碍身是色法何得融通将文答之则知事随理遍依正互融圆觉经云觉性遍满清净不动圆无际故当知六根遍满法界又觉疏序云心通法遍是也法下二句双结法界是体缘起是用体用无碍故曰一切事成。

　　如一室中悬百千镜有人独见镜镜之中皆有像现佛身清净明逾彼镜一切法界悉现身中故我供养一切凡圣凡圣之身皆同供养有目者见盲者不睹。

　　喻显中初五句举喻佛下合法喻有二相一镜二人法有三相一佛身二法界三我身佛合镜喻我合有人界喻不显又我供中初谓我供于彼凡下彼我互供有下简示迷悟。

　　如此行学法界法门大有利益终至此解不学不知是故行人常须缘观所得功德不可校量。

　　结益中初科初三句正结行谓修持学即解理解行双显故云行学终下劝修终至此解圣所证故不学不知凡须学故是下正劝所下示益。

　　既知我身在佛身内如何颠倒妄造业耶。

　　六明正观礼自身佛不外缘境他佛他身。

　　第六礼中初科初二句标示名义不下遮简初中自身佛者谓自己色身之中有本觉之心名为佛性性具神解故名为觉即性之解寂而能照解从性起还照于性遮无外境故名正观礼自身佛即觉疏云第一义谛佛也次中不缘外境正简前礼由前起用自他俱成今但照心故不缘外境圆觉疏云不计色空直见本觉真性故。

　　何以故一切众生自有佛性平等满足随顺法界缘起炽然但为迷解有外可观所以妄倒常沦生死若能返照解脱有期若向他境谓有可观邪人邪行经教不许。

　　征显中初科初句征起一下释显为二初五句明性具一切众生即十界凡圣于自分中具有本觉寂知之心故云自有佛性然此佛性即是中道第一义谛无上涅槃故涅槃经云佛性即第一义空第一义空名为中道中道者即名为佛佛者名为涅槃是也常此佛性在自分时一时圆遍一切分中彼我具足未尝增减故云平等满足随顺缘起义同前示但前体用两成心境交入今直明自性随顺缘起所起之用全是自心故缘境时即缘自心不作境解故有异也若尔复与第四何殊答第四俱泯今此存心举要言之第四自他俱空第五自他俱有第六存自简他故有异也但下示本迷由如来藏心不守自性举体随缘成诸染法众生不了报为外境造业受报故有彼此生死轮回若下显今悟初二句示正观言返照者照即是觉觉有二义性本寂知即本觉义解心初发即始觉义性是心体觉即心用用从性起还照自性故云返照即此两字是正观之妙旨也如是通达则解脱可期若下遮谬解境实心有妄从外求中道既乖故名邪行故般若有色见声求之责涅槃彰不观佛法之征故云经教不许。

　　故云不观佛不观法不观僧以见自己正法性故又云色声见我名行邪道。

　　次科初即涅槃彼云不观佛法僧者以不取相能见真实性故遮无外境故曰不观显有自心故云见性次文即金刚般若如常所解。

　　是故行人常行礼拜但见身心有礼有敬未能通解常猒常行后一通达知心无外方识自心清净本性此即自性住佛性也随力修明引出佛性也三祇果圆十地位极至得果佛性也。

　　起正行中为三初五句示凡行但见身心虽知无外有礼有敬犹属事修既于正理未有所悟故曰未能通解常下次五句示圣解初句明正修道观虽行须防取着故须常厌不取是理须防废事故须常行后下四句显悟准摄论中如理通达即是见道论云菩萨如此得入初地已得见道得通达入唯识等准此已前属寻思观今得通达实知无外即如实观清净本性即真实性准此见道已去入修道位见真实性故云方识自心清净本性故论云若至登地故似唯识意言分别亦不得立又云菩萨得无分别智得证真如法界乃至得入真实性等此下后七句蹑前观智以示差别文出摄论彼云信实有者谓实有自性住佛性也信可得者谓引出佛性也信有无穷功德者至得果佛性也佛性论等文同广引文中三性并以也字分之初是见道名自性住次即修道故云引出后属无学故云得果觉疏内观即指自性。

　　此解微妙唯圣达之位在下凡不宜不解不修习也。

　　结判行位中初明圣位方通如上所明见道已去皆是圣人同见性故位下明下凡须学如前文云在凡不学焉有克圣之期。

　　七明实相三宝自他平等礼者。

　　第七礼标中言实相者即是自心真实之相也与夫法性法界佛性法身本无差别然既随教所说名字不同随名定行不妨观相亦有深浅如第四礼深入法性则穷事见理第五遍入法界则心境双存第六礼自己佛则遮无外境莫不性起有相则相俗性真会俗归真则相空性显今言实相则性相不分真俗一体即前所明法界三宝自他凡圣能所之相当相寂然不假会境归心亦非取真弃假事事无碍法法皆如故即诸法以明实相非泯相而见性也自他平等非会境以归心也涅槃经云无相之相名为实相一切法无自相他相及自他相乃至广说一切诸法皆是处假随其灭处是名为实是名实相是名法界名毕竟智名第一义谛名第一义空等法华经云诸法从本来常自寂灭相肇法师云实相本无等。

　　大意同前前犹有礼有观自他两异今此无自无他佛凡一如古今无别见佛可礼大邪见人。

　　释中初科初句示同前正观礼所显中道即是实相故曰意同又可前之三礼约相虽异莫不皆显法界法性故曰意同前下显异初示前礼或从理起事或摄事归理故有礼观或起用则自他宛然正观则简他存自故有自他两异今下示今观初三句明正义以实相平等故无自他佛凡古今之相见下遮谬解圆觉钞云见佛可礼者双遮外境及自身内佛也若尔此礼以何为行相耶答无别行相全用前三以成今观初入法性以空谛为境次明起用以俗谛为境三显自心以第一义谛为境今此并观三谛唯一实相真俗俱遣境智一如是今行相问前云无相亦泯自他若为取别答约觉钞意无相之言通此四门不妨随门权实自异第四无相正属空宗以无相为所显之理不得无所观故今云无相即是实相实相本无无所观故问四云深入法性即是显性何得言空答教宗有异不可混然彼谈法性亦皆空故如般若中一切智智皆清净故又以无性为真如故若尔实相本无亦皆空义何得有异答前了诸法泯相见性故名为空今明诸法之相全是自心实相实相平等离言说相离心缘相离名字相毕竟平等故曰本无非作故元本性无故不同空宗推之使无且举大概非学不知傥有余力别求详决问既云无礼无观而云平等礼者答此义同前第四中说又下文云礼不礼等问前云正观礼自身佛不缘外境岂有自他答既云礼自未免遮他礼观有无何得非异。

　　经云观身实相观佛亦然以实相离念不可以心取不可以相求不可以礼敬不可不礼敬礼不礼等供不供等安心寂灭名平等礼故文殊十礼云不生不灭故敬礼无所观。

　　引证中初文即仁王般若彼云尔时世尊告波斯匿王汝以何相而观如来王言观身实相观佛亦然无前际无后际无中际不住三际不离三际不住五蕴不离五蕴不住四大不离四大乃至非觉非知心行处灭言语道断同真际等法性我以此相而观如来以下七句覆释前经以成观意以实相妙理自性清净非妄所染故云离念起信论云心体离念离念相者等虚空界无所不遍法界一相即是如来平等法身等不可等者有心则念起有相则非实有礼则能所纷然不礼则因果迷昧今达实相则心相一如礼否不二安下结示摄心圆照妄念不动谓之安心寂灭寂灭即实相也次文即入佛境界经彼有十偈故云十礼不生不灭即实相体有念则境生心灭则法灭若见生灭而行礼敬则有所观今达实相即相常住故无生灭虽行礼敬故无所观自余九偈文广不引。

　　此后二礼寂而能通福而行道故使止观双游真俗并运心乃虚荡身实累缘在凡行学其相齐此过此不行下愚妄习不足问也。

　　示后二中初科为二初五句正示二心下七句明分齐初中初句标指寂下示意又二上二句牒观理下二句明观行止寂是定观通属惠并是能观福是俗谛道属真谛并是所观能观定慧一念圆收则止观双游所以寂而能通也所观真俗一法圆具则真俗并运所以福而行道也二中上四句正示如上结云此解微妙唯圣达之位在下凡不宜不学故约圣解通被下凡示其分齐以凡夫始行事理未融心虽解理身属缘碍意在舍身进修道业过下三句斥非舍此正观向外别求谓之过此困于发足怠而弗修谓之不行如此下愚不足问道也。

　　然以随相者多止得自解故文云凡夫浅识深着五欲计我见者莫说此经以闻不解重增谤毁不如不闻行凡事福。

　　次中初句遮妄世多著相不悟正修次句索机意欲后人览兹严诫感激发志努力进修也故下引证文出法华说法应机不可妄授以下牒意伸诫闻而增谤不若不闻且修事福以遮罪路。

　　功用显迹篇第九(勤惰虽殊无非功用勤则圣美惰则凡非)。

　　释功用显迹篇。

　　篇名中三业勤修谓之功用随业感通谓之显迹注中初二句明功用下二句示显迹。

　　上备明其勤惰其相备矣下浊迷凡多怀曲见未能行用先出谤疑故列群经用杜冰执庶有心行者知予意之在斯焉。

　　本文中初科初二句指第八篇下浊下生起此篇多曲见者逐情想故出谤疑者非正行故故列下正显篇意广引圣言明显感通用杜凡愚随惰之执庶下劝解正意广显所由。

　　是知初心后进必须凭师善友今依止三宝常乐亲近。

　　示所依中初科初示意今下显所依师友之言即是三宝问前立观门正存终行岂当卷末反为初心答约观求人实存终行约文用意偏被初心既令初心学他圣观故须委示引入圆门凡圣同修如前所示。

　　故大智度论云若菩萨未入法位远离诸佛坏诸善根没在烦恼自不能度安能度人是故不应远离诸佛譬如婴儿不离其母行道不离粮食热时不离凉风寒时不欲离火度水不离好船病苦不离良医是故菩萨常不离佛何以故父母亲友人天王等不能益我度诸苦海唯佛世尊令我出苦是故常念不离诸佛。

　　次中初明下凡修行不依三宝有多过失一坏善根失法利故二没烦恼增有漏故三自无力失利人故法位即十回向观诸法空得无生忍今言未人验是初心譬下引喻是下合法何下征释所以初以父等益微不能度我唯下次显诸佛德深堪为依止。

　　今欲亲觐诸佛闻出世法作何方便修行正行以凡无始约相修福故还约相行远离法论云未位大清净已来终无住故所以先置道场安设尊像幡盖华香随力供养有十种相见佛善根一者礼拜二者赞叹三者发愿回向四者观佛相好五者专念修慈六者三归十善七者发菩提心八者读诵经戒九者供养舍利造佛形像十者修行正观(万行虽殊据理唯一)。

　　广显中初科初叙意有下分章初中初则寻求方便以下立法顺机凡下合有夫字论下引示须修大清净者即佛位也今言未位则十地已还并未全净仍须无住以趣上阶无住犹言不住也所下庄严像设次中正观下注会事归理也。

　　今以释尊遗法所修行者并付慈佛令悟圣果文相既广理固难违或愿生净土例亦无壅以正觉义齐拯济情一解脱便止何有乖离且以慈氏标宗余则十方准例。

　　次科中将修正行必约所归故先示教主令心有寄释尊法付慈佛者以龙华三会先度释迦弟子故梵音弥勒此云慈氏因修慈行故得是名或下示任机所宜问上言生净乃属权方今有愿生又言无壅者答上文显实故指净土为权方今接初心故任机而无壅问护法篇中令归理体今明依止何归化佛答上篇示本故依法身今接初心故须约相即末显本还依理体即此文云正觉义齐(法身同故)极济情一(化相均故)但求解脱无劳强分故云解脱便止等。

　　初明礼拜得见佛者。

　　行者以至诚心质直心专注心敬重心深心信心如敬父母礼拜弥勒等十方佛者能除重障生彼佛前。

　　依章别释次释中初段初教运心至诚心者离虚妄故质直心者离邪曲故专注心者不散乱故敬重心者不轻浮故深心者求法无猒故信心者崇重贤善故如下明正行能下结益即感通义一能除障二能见佛。

　　故上生经云若有敬礼弥勒佛者除却百亿劫生死之罪乃至来世龙华树下亦得见佛又云我灭度后四众八部闻名礼拜命终往生兜率天中若有男女犯诸禁戒造众恶业闻是菩萨大悲名字五体投地诚心忏悔一切恶业速得清净若有归依弥勒菩萨当知是人得不退转弥勒成佛见佛光明即时授记。

　　次引证上生文有多益并是感通显迹之相初得灭罪乃下得见佛又下舍报生天我即释迦自指四众即僧尼士女八部即天龙等如常所知兜率翻为知足即四天内院弥勒所居若下离犯戒罪若归依下获果得记。

　　增一云礼佛有五功德一者端正(以见相好生尊上故)二得好声(以见佛时三自称曰南无如来真等正觉故)三多饶财(以其花香灯明随力供养故)四生处高贵(以见佛时心无染着又能右膝着地长跪叉手礼故)五生天上(以念佛功德法尔故)。

　　二明赞叹佛德者。

　　以清净心口业加叹如成佛经梵王赞曰。

　正遍知者二足尊　　天人世间无与等
　十力世尊甚希有　　无上最胜良福田
　其供养者生天上　　稽首无比大精进

　　又如文殊问经赞佛曰。

　我礼一切佛　　调御无等双　　丈六真法身
　亦礼于佛塔　　生处得道处　　法轮涅槃处
　行住坐卧处　　一切皆悉礼　　诸佛不思议
　妙法亦如是　　能信及果报　　亦不可思议
　能以此祇夜　　赞叹如来者　　于千万亿劫
　不堕于恶趣

　　赞叹佛德释中初科初明能赞不出二业清净心者无贪着故如下正引初文二足尊者福惠具故胜良由者超三乘故次文殊偈中初二偈礼佛道超十地故无等位极三身故无双丈六法身此通二释丈六是化法身属真丈六非法身体用别故三乘隔别教也丈六即法身本迹同故一乘圆融教也今存后义是所宗故佛塔即是住持生处等者先圣遗迹也诸下一偈通赞法僧初句蹑前佛德次句以法化量三句能信是僧四句总彰胜德能下一偈总结功益。

　　如菩萨本行经曰正使无数亿计人成辟支佛有人百岁四事供养功德甚多不如有人以欢喜心一四句偈赞叹如来功德无量又如善生经云以四天下宝供养于佛又以重心赞叹如来是二福德等无差别大悲经云一称佛名南无佛者以是善根入涅槃界不可尽也。

　　三明发愿回回者。

　　三发愿回向中初标言发愿者业由心起曰发克志恳祈曰愿回谓回己所作向谓向佛菩提。

　　行者善根力劣以愿扶持如行无目平地颠仆故须愿行相须如轮涉远应作是言愿我先世及以今身所修善根施诸众生皆共回向无上佛道生弥勒前闻清净法悟无生忍愿命终时心无障恼随善根力自在往生一切佛前。

　　释中初科初叙相须发愿如目正行如足亦如轮翅相须无缺无远弗届也应下正明行相初明回向文言过现义兼未来善根虽多不出福道二行施众生者回己向他也回向佛道者回迷向悟回妄入真也生下次明发愿初愿生弥勒前无生忍者十向已去知法无生也次愿命终无恼三愿随乐往生。

　　故智度论云有人修少福业闻有乐处常愿往生及至命终各生其中又庄严佛国事大独行功德不能成就要须愿力如牛虽力挽车要须御者能有所至净佛国土由愿引成以愿力故福德增长不失不坏常见佛故。

　　引证中初少福有愿随即生又下有行无愿不能至果如下喻显净下合法牛力合行御者合愿。

　　四明修念佛相好者。

　　行者专心闲室端坐正念如来身相闭目开目了了分明罪业重者多时乃见以此想观知恶重轻。

　　四念佛相好释中初科初示能念如下示所念闭下能所合明功行成就方能明见问此言见佛为见自佛为见他佛答此教初心又非理观但顺想心见他佛也。

　　俱是妄想而善恶天别不可思议生死切人不容自怠若素不作意后遭重病周慞困闷寄心无地一切恶业自从心生无善种子如何排业若素怀善常念佛故随其心相须见即见。

　　举善劝修中初三句蹑前心想以示善恶俱妄想者见光影故以心缘尘积因成妄故是恶也以心念佛息念成智故是善也善恶业理唯佛穷源故曰不可思议也生下立理加劝业从心生心即八识种即思种或通想念皆有种故问思等本有自种那云无者答本种无记未成善恶新种未熏故云无也今既怀善即熏善种故见相好还随心现。

　　故观佛三昧经云我灭度后佛诸弟子舍恶去闹少语省事昼夜六时乃至须臾念佛白毫了了不乱注意不息若见殊相或不见者是人除却九十六亿那由他恒河沙微尘劫数生死之罪设复有人但闻白毫心不惊疑欢喜信受此人亦除八十亿劫生死之罪佛言如来相好八万四千不及白毫少分功德是故我今为来世人说白毫相大慧光明消恶观法若有恶人闻此毫观生瞋恨者白毫相光亦覆护之除三劫罪后生佛前。

　　示功益中上言相好总该八万今经所示单显白毫相好虽同功有优劣初明方便念下示正想若见下显功益初是修观故除深罪那由他者千亿之数也设下闻名灭罪犹劣佛下重显胜功大惠光明者惠从心起心净惠明法华经云智慧光明如日之照言白毫者智者观经疏云如来眉间有白毫相犹如珂雪长一丈五尺毫有八楞周围五寸其毫中空右旋宛转如琉璃筒从此发光照无量国以此言之白毫相光能照十方众生蒙光离苦得乐其功最博故超众相若下恶人瞋恨亦获除罪斯由大悲平等故尔。

　　五明专念佛德修习慈悲名真供养者。

　　第五标云念佛德者思报恩故修慈悲者济众生故上求下化功行最深故此标云真供养也。

　　行者以清净深心于一切时念佛大恩令出生死如念父母此但生身一世之养佛恩深重为诸众生入三有狱殷勤教诫令修正行得出生死无数劫苦故我今日常念佛恩况念佛故生善种子功德果报不可穷尽。

　　别释念德中初科初能念推恩清净深心同前所示令出生死者推佛恩也佛有是恩故须念之又可念佛恩故使我得出生死也如下二恩比校初示父母恩浅佛下示诸佛恩深入三有狱者法华经云能于三界狱勉出苦众生殷勤教诫亦法华中殷勤方便也故下结示况下获益善种是因果报是果。

　　故金光明经云于佛起业果报无边。

　　引证中前科正意专念佛恩今引诸文皆证得益并感通义文皆易晓随难释之。

　　又如观佛三昧经云佛人中宝祐利处多闻名礼拜供养者尚获重报何况系念思佛正相。

　　又上生经曰佛灭度后若有精勤修诸功德威仪不缺扫塔涂地华香供养行诸三昧读诵经典如是等人虽不断结如得六通应当系念念佛形像称弥勒名若一念顷受八戒斋修诸净业命终之时即往生于兜率天上莲华台中应时见佛白毫相光超越九十亿劫生死之罪随其宿缘为说妙法令得不退。

　　上生经中念佛形像正顺今意扫塔涂地受八斋等并是助修。

　　大悲经云若志诫心念佛功德乃至一华散于空中于未来世诸天梵王其福不尽以其不尽终至涅槃。

　　增一云众生三业造恶临终忆如来功德者必离恶趣得生天上正使极恶之人以念佛故亦得生天。

　　又华严云若能须臾念佛者智慧光明灭痴暗也。

　　又智论云菩萨常爱念佛故舍身受身恒值诸佛。

　　大悲经云假使三千世界满中声闻辟支佛有人于一劫中一切乐具供养乃至灭后起塔尽形供养功德虽多不如有人于如来所起一净信思惟信解诸佛智慧不可思议以此善根胜前无比何以故如来功德大慈大悲五分法身无量无碍由是境界不可思议若有敬养亦不可思议是故果报亦不可思议。

　　后段大悲经中举二圣挍量优劣初供养二乘不下思量佛惠以下举功正挍何下征示法身智慧即是境界不可思议今能信解供养获果不可思议也。

　　次又依教修习慈悲四无量心。

　　次修慈标中四无量者慈悲喜舍遍众生界也此四以慈为首故特言之如后更述。

　　何故如是以诸佛心所谓大慈今不修习行不同佛无由得见故念佛时行修慈观。

　　正明中初科初句征以下释佛心即大慈者佛无诸心唯大慈悲以为心尔华严经云慈悲心者即是佛心今下反显劝修。

　　行者初心欲修慈时闲处端坐系念十方一切众生皆如己亲无恚碍想以上妙具四事供给或一念顷一时一日能生功德随心分量不可限故。

　　明修法生缘中初科初明方便系下教运心己亲最切故举为况以冤如亲故无恚碍即悲能㧞苦也四事供给慈与乐也此则以众生为缘与世间之乐名生缘慈一念一时举近况远显功益也随下显无量义。

　　大集经云若修慈者当舍命时见十方佛手摩其顶蒙手触故心安快乐寻得往生清净佛土。

　　感报初科中文显四益初临终见佛手下次蒙佛摩顶蒙下三心安快乐寻下四得生净土。

　　余见世间性行柔软临终安隐如意自在本性粗疏临终荒忽眼光先落失音不语虽有善教不相领解即事以求行慈为极今忽不行止是恶业无慈悲心须投恶道故经云如是修慈见无量佛。

　　次科初示慈顺善终本下示粗疏恶死荒忽犹忙乱也即下蹑事劝行今下示不修之失故下引文重证修慈见佛反验不修自沉恶道也。

　　若修法缘无缘慈者具四无量获得佛道。

　　次明二慈者观心论疏云见六道生死苦悲拔慈与即空涅槃之乐名法缘慈见二边分别苦悲拔慈与如来中道法身之乐名无缘慈是则次第拔苦与乐虽缘如来非同体无缘故是思议今观九界即是佛界观如来界不失九界荣枯双照即大涅槃真宝之聚准此法缘但得小果今从究竟毕至佛道故云得佛。

　　六明受三自归拜十善戒者。

　　以诸道俗有识之徒皆须归依三宝请求加护所得功德无有限量七众约戒前已受归不妨重受重感无作善恶既尔戒亦通之若未受戒止得但受翻邪三归日别六时随时便受显归三宝自誓不回。

　　三归十善别释三归中初科初四句明须受诸道俗者收七众也言有识者傍摄四生以五趣中皆容得法所下二句示功益七众下示重受义约文据义则含多相如下文云日别六时随时便受者此约时时别受以明重也即此文云七众约戒前已受归不妨重受重感无作此约归戒次第重受重发以明重也又坛经云戒有九品下为上因此约增下劣为上胜以明重也然此之法广在圣言有人欲废述祖训也善下引例作善感业重作重生作恶招报重作重受例今无作其理昭然若下显任机六时随受重义弥显立志克期故云自誓。

　　其受法云我某甲尽形寿归依佛归依法归依僧(心生口言一心向佛如上三说名得归法)我某甲尽形寿归依佛竟归依法竟归依僧竟(如此三说自誓受讫)。

　　如善生经云若人受三自归所得果报不可穷尽如四大宝藏举国人民七年之中运出不尽受三归者其福过彼不可称计。

　　又挍量功德经云四有州中满二乘果有人尽形供养乃至起塔不如男子女人作如是言我某甲归依佛法僧所得功德不可思议以诸福中惟三宝胜故若起谤毁获罪无边以善恶例同故耆域调达同出佛血以心有善恶致使劫寿获于苦乐。

　　引证中次文初举喻四有洲即四天下不下合法以显胜用若下善恶类明耆域等事见护法篇。

　　又杂含经云与须达交者令受三归终生天上有怀妊者为其胎子受三自归生已复受后有知见复教三归设有奴婢客人怀妊生子亦如是教若买奴婢受三归及以五戒然后买之不能不买乃至乞贷举息要受三归然后与之若有施三宝物者从世尊闻称名咒愿乃得生天佛言善哉如来有无上知见审知方便皆得生天。

　　杂含中须达梵语此云给孤独亦名善施由此长者内怀净信外护三宝凡与交游亲知借贷奴婢孕女悉教受归若有下此亦须达劝人之语佛下明佛记长者所言不谬。

　　故处胎经云佛告弥勒偈曰汝所三会人是吾先所化九十六亿人受我五戒者次是三归人九十二亿者一称南无佛余广如正念经受归果报生天乐相。

　　次明受十善法者谓身三口四意三善行此之十业戒善之宗。

　　十善标中大圣轮王有所制约无过三毒及与七支大小二乘禁戒所制亦不出此故云戒善之宗。

　　今多依相罕有受者比有愚夫不肯受之云不作恶即名为善今谓不然先须愿祈不造众恶依愿起行有可承准若不预作辄然起善内无轨辖后遇罪缘便造不止由先无愿故造众恶大圣知机故令受善若谓我不作恶使是善者汝不作善亦应是恶如是牛马驴骡亦不杀生岂是善耶此乃心在无记无罪福业故须起念专至深重方成业道。

　　正明中初科初斥不受仍示彼见今谓下显须受初示意大下显出圣心知非臆说若下反责愚迷即端栱止持也将恶例善两各不成如下引畜例明此下不受无报故下夺归须受。

　　故未曾有经云下品十善谓一念顷中品十善谓一食顷上品十善谓旦至午于此时中心念十善止于十恶故野干心念十善七日不食生兜率天又上生经云我灭度后四众八部欲生第四天当于一日至第七日系念彼天持佛禁戒思念十善行十善道以此功德回向愿生弥勒佛前随念往生言七日者且从近说尚感彼天何况一生而不克获。

　　引问显功中初未曾有善分三品文相可知野干应作豻经音义云其形如狗七日念善亦得生天问畜兽愚痴安能念善言下点释经中七日之语。

　　问曰天上胜报不可思议如何七日便感大福答善因虽微获果甚大如小火所起能烧大山一善乃微能破大恶又一念邪见诽谤大乘时虽极短长劫受苦因果道理业不思议不可以凡情臆度。

　　问答中将因质果其问可知以恶例善其答可晓。

　　次明受法有师从受无师自誓如上三归三自归已口自发言我某甲尽形寿于一切众生起慈仁意不起杀心如后九善例此而不复繁文。

　　受法中先示归结者出受体也口下示相唯举不杀余九准知。

　　七明发菩提心者。

　　菩提云觉自觉觉他故名佛也。

　　第七释中初科初句翻名自下释义觉有三义今文唯二佛之一字即觉满也。

　　行者既在佛法即佛种子须发觉求作意观度此乃趣佛果之津梁成万行之根本如空之含万像若海之纳百川若不先建此心起行则便迷没。

　　叙意显德中初叙意佛种子者绍圣裔故既为佛种须发佛心佛即觉也此下显德能度彼岸故如津梁能生万行故为根本广大含摄喻之空海苦下示不发之失建即立也。

　　是菩提者其相如何今欲发心有理有行在缘乃二于义则通不尔真俗两乖非正法义。

　　正明行相中初科初二句推核今下释显其相有二即理行也在下会通以理则契心行须对事以心融事事必由心心事圆融方符正轨如乖真俗不合圆修。

　　言理发者即是自心五阴诸法本性无我深知此要名菩提心。

　　别明初理中初科初句牒定即下正明心即本识五阴诸法缘生假有是识相分即依他性众生迷倒计此为实而生我见(人我法我)即遍计性本性属理即圆成性今知诸法本来无我即依遍计入无相性复了诸法即是自心实无缘生即依依他入无生性复了诸法本性天真非染非净即依圆成入无性性深下结示此三无性是真实理能知此要故名菩提。

　　故净名云寂灭是菩提离诸相故假名是菩提名字空故又如问菩提经云菩提相者出三界过俗法言语断灭诸发无发是名发菩提心如是众经例遣相心故名发心。

　　引证中初引净名彼维摩诘语弥勒言无以此法诱诸天子实无发阿耨多罗三藐三菩提心者所以者何菩提者不可以身得不可以心得寂灭即是菩提灭诸相故不观是菩提离诸缘故乃至假名是菩提名字空故彼文极广取要引之又下次文具云文殊问菩提经出三界者离系缚故过俗法者非有相故言语断者名字空故依境发心故云诸发不着发相故云无发如下总结。

　　谓此心体本清净究达此理作业令净故曰发心即名行也。

　　三中蹑前理体生起行门初句总标理体心即八识体即真理本性清净通三无性同上所明究下生起行发所依之理性既本净所作之业相亦清净故下双结行依理起理假行成摄行从理故云理即行也。

　　行者如上安止心已生大欲心我入佛道广度众生所修善根皆悉回向无上正觉。

　　次行中初科初二句本于正理生下发起正行大欲心者即菩提心本涅槃经云三十七品根本是欲乃至善欲即是初发道心阿耨菩提之根本也是故我说欲为根本我入佛道即自利行广度众生即利他行所下总回二利向于菩提据此行发以理为本也。

　　故智论云若人发心言我定当作佛已过诸世间应受胜供养。

　　又十住论云若人发心求佛不休不息有人以指举大千世界在空劫住不足为难若发愿言我当作佛是人希有何以故世人心劣无大志故。

　　发菩提心论云有十大正愿常志修行。

　　因明愿戒显大愿中初科论有二卷彼明十愿皆为发菩提心也。

　　一愿我先世及以今身所种善根施与众生回向佛道令我此愿念念增长生生所生终不忘失为陀罗尼之所守护。

　　别明第一愿中初明所修二利回向菩提令下正出愿言陀罗尼此云总持。

　　二愿以此善根生处值佛常得供养不生无佛国中。

　　第二愿生佛国。

　　三愿我亲近诸佛随侍左右如影随形既得亲近为我说法成就五通。

　　第三愿得近佛闻法通悟(论示发心属干惠地但证五通)。

　　四愿通达世谛假名流布解第一义得正法智。

　　第四依世俗谛流布真谛真俗双流获其正智。

　　五愿以无厌心为众生说示教利喜皆令开解。

　　第五说法无厌令人开解。

　　六愿以佛神力遍至十方一切世界供养诸佛听受正法广摄众生。

　　第六凭诸佛力供养诸佛闻法摄生。

　　七愿我随顺清净法轮一切众生听我法者闻我名者即得舍离一切烦恼。

　　第七上顺诸佛清净法轮下化众生令脱烦恼。

　　八愿随逐众生将护与乐舍身命财荷负正法除无利益。

　　第八出假化他拔苦与乐。

　　九愿我虽行正法心无所行亦无不行为化众生不舍正愿。

　　第九以法利生不求果报。

　　十愿我此十大愿遍众生界摄受一切恒沙诸愿若众生界有尽我愿乃尽然众生界不可尽故我此大愿亦不可尽。

　　第十圆发十愿遍众生界以此十愿为愿中王含摄无穷一切愿故若下示无尽切详第十行相不明捡论对文不无少异论以近佛闻法开为三四今文合之为三依论开之行相自显。

　　行者如是发正愿已次受菩萨三聚净戒其文易了故不备之须见者如正行仪下卷。

　　明受戒中其文亦指菩提心论正行仪即大师所述具云释门正行忏悔仪惜乎此文今已亡矣受戒大要寂尔无闻哀哉。

　　八明读诵佛正经典者。

　　第八标言正经者简外典故。

　　以此大乘了义经教宣说甚深清净空法由从如来法身所流。

　　释中初科先示所诵正经大乘简异小乘了义简于不了清净空法即是大乘第一义谛一乘妙理法身所流者推寄有本显能说故。

　　行者以清净心爱重大乘受持读诵书写供养乃至余乘所有经典皆是大乘之所流故我亦受持无相违背是故功德得见诸佛。

　　次能诵中初则唯诵大乘乃下总弘诸教大乘所流者为实施权也受持无背者解权即实故。

　　如大品说若有受持般若文字亲近读诵忆念书持种种供养不堕恶趣常见诸佛从一佛国至一佛国亦以供养诸佛。

　　引文中初大品即摩诃般若彼明功益约文有六一持名字文合作名二近诵者三诵正文四忆义理五书写六供养不下结益。

　　涅槃云若为恐怖故利养及福德书是经一偈则生不动国若为希福利一日读诵经或自身财宝施于说法者若能听书写受持及读诵诸佛之秘藏则生不动国。

　　涅槃经中为怖为利为福持经乃至一偈生不动国余文易了。

　　又金刚三昧经云若有暂闻佛胜智慧深心随喜不起诽谤者于百千劫不堕恶道生处值佛乃至念佛法身功德无边。

　　九明供养舍利造佛形像者。

　　第九标言舍利者此云灵骨。

　　如大品云佛见是利故入金刚三昧碎身如芥子若有得佛舍利随力供养者是人天上人中受乐乃至苦尽福犹不尽。

　　释中初科初示佛本愿若下示行相是下结益。

　　又无上依经云假使娑婆世界碎为微尘皆是四果辟支佛等有人尽形供养乃至起塔其福虽多不如男子女人取佛舍利如芥子造塔如阿摩勒大戴刹如针大露盘如枣叶大造像如麦大此之功德胜前无量不可思议若不回向无上道者以此功德聚尽娑婆世界微尘数作六欲天王转轮圣王不可说尽。

　　次科无上依经文有二卷阿摩勒西天小果名以小况大显功益也。

　　又涅槃云若于佛法僧供养一香灯乃至献一华则生不动国善守佛僧物涂扫佛僧地像塔如母指常生欢喜心亦生不动国。

　　此即净土常严不为三灾所动。

　　三中次科因唯世福报免三灾虽曰常严实唯事净。

　　十明修习正观者。

　　第十标云修正观者相对简辨凡有三义一简事行前九皆事此唯属理事但助修理唯正行故云正观总标注云万行虽殊据理唯一二简邪解如外道等亦修邪定实非正想故下文云唯佛道有余道则无三简偏权虽佛法中三乘同修至于祖意正显心本故下文云观察自心自性清净乃至今达本性不见人法此是实观余名虚解等闲七种礼中亦有正观同异如何答彼观自心唯宗圆教此空二执通被三乘问大钞指唯识为佛果证行业疏显空识为大乘极处况今正明真俗用显一乘那指二空以为真极耶答此观名通三行理贯一乘破执功强摄机义胜故立此法以备众缘问理通一乘何异唯识答能所分之如下自显问空识齐深孰为真极答唯识理深二空功大以至大之功显极深之理理既无尽功亦何穷引至心源即理智二身也若此以明即与七礼正观无异如下具释。

　　至理真极不越人法二空唯佛道有余道则无由人法二空则二执斯断一切烦恼无因得生。

　　释义总举中为三初二句总示二唯下二句简显三由下四句明功初中上句显理深下句明观妙言至理真极者准下三乘皆须二观若在自乘皆称至理无非真极今据圆修正用二空显唯识性故直言至理即圆成实性是诸佛之本源乃众生之性体穷理尽性故云至理理本无妄名之曰真三乘所归名之曰极理虽真极妄覆不显妄即人法欲遣二执功由二空二空成时即显至理是知唯识非二空而不显二空非唯识而不圆舍此行门无足过者故云不越二空准此即是二种无我也次中凡夫外道背此二空常执身心实有人法故于空理无得而闻纵修世禅但逐邪想三中初二句能破二执下二句能断二障。

　　故金刚般若云一切圣人皆以无为得名此谓三乘圣贤深浅有异至于入证唯在二空。

　　正明中初科初引经文出魏译此下示意机分大小证有阶差所以三乘深浅异也行位虽殊皆空人法所以入证唯二空也问泛言小乘不达法空今何通者答若约化仪实如来问由佛初开政先对小乘但说人空不说法空故人空一观是其当教今准行事钞云鹿苑唱本为声闻八万诸天便发大道是则圆音普被利钝等闻故得小乘通明二观然小乘部分二十计有六宗(六宗如别)唯犊子道人亦说有我(即我法俱有宗)其余诸宗皆说无我由佛未出世有诸外道各计有我或即五阴或离五阴或大或小或白或黄主寄此身名为神我佛既成道为破此计对小乘人说四谛法言一切法无我故诸小宗观于苦谛唯见五阴和合成形何有神我能为主宰但是自心贪瞋痴等妄想缘气虚妄构划积妄为因故受苦果今了集因妄息自息横计之我毕竟无主知人无我名曰人空然各于法所执不同或三世皆有或过未是无或粗细皆实或粗细皆假或粗假细实或粗实细假所执既异观相亦乖今且据此方假实二解以显不同萨婆多部即实法宗说三科法三世皆有粗细皆实名法有我无宗彼观法空但空粗相色心微细观慧力劣故又执之为胜义谛由能破此粗实法故亦名法空然名色既在伺为空法不妨彼计自为真极昙无德部号假名宗(即诸法但名宗或曰见通假实宗)计三科法在阴名实(一色四心各有体性故)界处名假(揽阴成形自无体性故)其立观也准成论云灭三种心名为灭谛谓假名心(假名有二一者假人二者假法人即神我法谓界处人是虚计法假阴成二皆无体总曰假名执此名故曰假名心)实法心(即五阴自体色是极微心是刹那能为诸法所依之体故名实法执此无实故名实法心)空心(谓以空智灭实法心法心虽灭空智犹在)问云何灭此三心答假名心或以多闻因缘智灭或以思惟因缘智灭法心在暖等法中以空智灭空心入灭尽定时灭苦入无余涅槃断相续时灭以此文证行者初心双修二观以生空智于五阴中谛求假人不见神我唯有尘大六根假法(故业疏云对我观析唯见是尘)以法空智观此尘大揽阴成形自无体性但有假名假法既空假名何有即能分破法执粗相此从初心至别相念即解此理由能灭此假名心故得入暖等加行位中于此位中犹执五阴名色细法为真实有(故业疏云对阴求之但唯名色)准此法空加行位中正以名色为所观境即用空心为能观智乃至圣位色心俱空唯以空智缘二空理法执细相究竟灭尽法心即灭法心灭故我心不生我执细相亦究竟灭是知前资粮位虽得二空亦未究竟至此二执究竟灭处方曰二空至理真极(故业疏云求人求法了不可得是为空也)故论云先以生空于五阴中不见神我后以法空于五阴中不见色性乃至不见识性又云有二种观空观无我观空观者不见假名众生如人见瓶中无水故空若不见法是名无我又云以法空故见色体灭乃至识体灭是名空无我智又云诸阴相在则我心不必竟断以因缘不空故若灭五阴尔时乃名空相具足乃至譬如有树剪伐焚烧灰炭都尽树想乃灭已上二宗假实虽异至于入证唯在二空(上是声闻乘其缘觉乘因缘虽异究其所证不出二空也)问疏钞小乘性空无我今云二空为同为异答性空无我即二空也然性有二一者执性(即是神我)二者体性(即是五阴名色二法)若空执性即是人空若空体性即是法空故事钞云诸法(所观境也)性(执性体性所破执也)空(人空)无我(法空)广如上论无足致疑二小菩萨明二空者人空同前法空观者直观诸法本相是空唯情妄见故有幻相知幻无体空色自融不待宰割然后空也三大菩萨明二空者略同前示谓深观自性本无人法二执斯亡三身圆证如后更广问前二偏小皆说二空本何经教答小乘诸论同宗阿含大师内典录云经部所摄必祖四含是也小菩萨者理须详究然法空之语遍见大乘诸经但空有偏圆理分深浅今引诸宗以定其教准此行人位居偏小则知诸部般若等经中别被大乘初心浅破诸法因缘之相毕竟空寂即是此宗所本经也圭峰云满净觉者现相人中先说生灭因缘令悟苦集灭道既除我执未达法空欲尽病源方谈般若慈恩云佛说四谛令知我空唯有其法憍陈那等最初得道彼闻法有便执诸法究竟是有执着小果不求大位佛为方便复说法空破除有执故次时中说般若等言一切法本相皆空须菩提等回心向大便拨诸法性相都无等天台四教云钝根菩萨但见偏空不见不空乃至云般若方等部内共般若等即此教也(原人论云龙树菩萨立二种般若一共二不共共者二乘同闻信解破二乘法执故不共者唯菩萨解密显佛性等)准此诸文合宗般若谓此行人但解法空未穷心本劣于后大故谓小名道观双流慈悲广运胜前二乘故称菩萨问有云四分空宗即小菩萨教其义如何答四分约义约宗人虽通大约时约教限局小乘小菩萨者全属大乘疏钞明文两乘天别经论观行二理歧分请究祖文无劳妄判又有人云约教虽小约人是大此昙无德既解法空复猒无学运心向大志慕佛乘况钞文明判此宗大乘心观既通宁非菩萨是又不然既慕佛乘终期一实即大菩萨佛果证行那将小位以抑大心亦有总指四十心人亦有独指十信云云不少未暇论之若尔小菩萨位其相如何答大品经中始从干慧终至佛果位通三乘九十二位即小菩靡所证果位广如大智度论瑜伽论声闻决择论明之宗镜录云诸圣所以垂言教者普为生盲凡夫令不着生死(人天)眇目二乘令不住涅槃(三藏)夜视小菩萨令舍于权乘(通教)罗縠别菩萨令不执教道(别教)但于人法二执俱亡一道常光自现(圆教)。

　　行者修学当依地持论云修行法者托虚寂静身不游行口默少言少睡多觉常一坐食不杂种食思量如来所说诸法知非有无以其所知遍通诸法令得善解。

　　示正修中初科上但约经分示大小行相既通欲成今文所立正意故引圣论以示正修足知二空正显唯识初二句标显所宗论下引文示观为二初明方便思下示正观又二初三句依教生解思量是智准义即是闻思二慧所说是教即大乘了义十二部经诸法是境即经中所说世出世间有漏无漏依正等法体通三性知非有无者正是经中所诠观相由闻故思因思故知非有无义具如下释以下三句依解起行上二句引智对境以成正行下一句以智照教令离邪执遍谓并观三性通谓解达有无问诸法是境境通三性如何用观知非有无答初观诸法妄计我人是遍计性(即人法粗相也)此性实无故曰非有(即二空初相)次观诸法唯识所变即依他性(即二执细相)此性假有故曰非无后观诸法自性清净即圆成性此性真有故双非有无(即二空正观所显真如)初是真观次即俗观后即第一义观若别观前二不观后一则但属事观未契圆修若唯观后一不观前二则单属理观对名判位恐隔初心今观一法三性即俗即真一境三谛非前非后是则上通极圣下接初心如前已明善宜取解故中观论云诸法不有不无者第一真谛也涅槃经云诸佛菩萨显示中道虽说诸法非有非无而不决定乃至从缘生故名之为有无自性故名之为无佛性论云二谛不可说有不可说无非有非无故真谛不可说有不可说无者无人法执故不可说有显二空故不可说无俗谛亦尔分别性故不可说有依他性故不可说无(云云)。

　　以此文证行者须知观察自心从本已来自性清净非空非有非染非净离诸分别但为妄想致有是非得失罪福因之增长今达本性可谓还源常作此观不见人法即是达空空本无形如何起妄如是一切作业动身运想不得失念如上已明此是实观余名虚解。

　　约义立中切详本论但观诸法今观自心似与论异然大师欲显事理圆融恐谓论云诸法但成事观故直指真心以为观境即显论中观诸法时即观自性今观自性不离诸法真俗互举性相全收文中初二句约教警人观下正明行相又五初六句立观又二上一句示观境下五句明观相观察二字属能观智自心二字属所观性即圆成实性此性随缘成诸法时(人法二执)天真不变不受妄染故曰自性清净问自心之性清净可知欲谈诸法自性清净其可得乎答诸法无性性即自心自心之性全体成相性既清净相安有染即知人法全相之性染净不二本来真寂即说诸法自性清净是知诸法自性即心自性切宜善解莫乖真俗问前释论文总约三性明非有无其义已显今直明自性非二之义愿闻其旨答将成观行须善教诠今以义求略存二释圆成实性真常具德故曰非空(不空如来藏也)性自天真本无妄法故曰非有(空如来藏也)由非有故即显非空正由非空即知非有又解前云非有非有是空遍计实无故圆成自性是天真清净之空非遍计无体之空故曰非空前云非空非空是有依他似有故圆成自性是常住真实之有非依他假相之有故曰非有由遮空有故显有空真俗并观圆融交贯善须思之又随缘成妄其相似染此心不染故云非染用观治妄妄尽见空是名为净此性本净不假修治故曰非净如是则知一切诸法离言说相离名字相离心缘相毕竟平等离诸名相种种分别作此观时则知人法本空心性本净人法空故能显观圆心性净故所显理极前云至理真极义见于此有抑大师立事观者见此好自求悔故摄论云云何应知真实性由说四种清净法应知此性一此法本来自性清净谓如如由空实际无相真实法界释曰由是自性本来清净乃至一切众生平等有故说一切法名如来藏乃至四种云云如论又业疏云要识心本是大乘理从本以来自性清净佛性论云分别性体恒无所有依他性体有而不实真实性体有无皆真如如之体非有非无又云佛性者即是人法二空所显真如又云世间所知唯有二种一人二法若能通达此二空者则为永得应如实际乃至自性清净心名为道谛惑本无生净心不执名为灭谛(云云)已上诸论皆是大乘究竟极谈并用二空显真如理有执二空与唯识别者见此好为一悟次但下四句由妄致迷故生二执此中即是依计二性即依此性显自心故三今下五句修迷成悟以遣二执本性是源从真起妄即是随流今既逆流返源复本清净故曰还源此观即是正观正观既成二执斯断故曰不见人法观成执尽真理显现故曰达空空即第一义空清净心体即为所显之至理四空下五句显德诫妄由了自心本来真净故曰无形真既无形妄何由起是则真心本无妄执是故行人于一切时一切处一瞻一礼一华一香动身运想常作此观故云不得失念五如下三句结示上字即指至理真极不越二空之文问若用二空破执显理何须复明真俗二观答真俗二观不越二空观法相须不可相舍真俗所观境也人法所破执也二空能显智也唯识真理所显理也是知用二空智观二谛境破人法执显一真理并唯识观中所用道理也故上篇中观身无我观心无著并以二空圆显唯识妙在解通非笔可述。

　　华严经云观察诸法及众生国土世间悉寂灭心无所依无妄想是名正念佛菩提又云若欲得佛智当离诸妄想有无俱通达疾作天人师。

　　三中华严二偈并证二空初偈初二句总示第三句显理第四句结成次偈初句发心求道次句劝离二执三句圆显正观四句圆证极果人天师者即是佛也。

　　行者修行此观一时一念功德无边。

　　故迦叶经云大千众生所有福德如弥尼王不如有人修远离法净心相应解诸法空无来无去如是少忍功德非譬喻所能及之。

　　示功益引文中初科弥尼王者未详何事不下合法。

　　又普贤观经云若有昼夜六时礼十方佛诵大乘经思第一义甚深空法一弹指顷除百万亿那由他恒河沙劫生死之罪行此法者真是佛子从诸佛生十方诸佛及诸菩萨为其和尚是名具足菩萨戒者不须羯磨自然成就应受一切人天供养。

　　普贤观中礼佛诵经因引其事思下正证今文第一义者即是至理此理幽奥故曰甚深性本天真故云空法一下结叹功益问上云发正愿已次受菩萨三聚净戒今言不须羯磨自然成者答上据法仪约教须受今明正观会理须通如有高明别俟箴诲。

　　程器陈迹篇第十(谓表心因观形沐道内省自疾托事兴词)。

　　释程器陈迹篇。

　　篇名中程示也器谓怀抱欲显诸篇所述行相莫非示我怀抱陈述教迹贻及未来同弘佛道故戒疏云敢程器于将今等又程谓期限也器谓报形也陈谓叙述也迹谓教相也以大师年侵晚景方作此文故立此篇以记时序章服亦云记其程器时序意谓天数将终报缘有限故曰。程器曲顺来情仍陈教迹故云陈迹也注中初二句捡䇿形心即程器义下二句托事立言即陈迹义。

　　余年侵蒲柳旦夕待尽非业庄严何假傍及。

　　本文初段初二句报形有限即期限义蒲柳草木之弱者秋至先凋喻其非久次二句惑业未净意在䇿修自行未圆何暇陈述故业疏云余老矣恐徒移日晷妄损正功耽滞无益之词以送有涯之命诚不可也。

　　又述撰行相其徒寔繁随时救急总撮亦备。

　　陈迹中初科初明所述即律部疏钞及诸传录等随下明功益。

　　今有观方志道相从问津季代常徒礼敬为切领余撰录拟用箴铭不堪苦及遂复陈叙。

　　次科初明伸请初二句能请人季下示所请法即是敬仪领下弟子受教志愿流通领犹受也箴即诫也铭即藏也不下允彼所乞故作此文。

　　凡此十篇止存三业上弘佛道下摄自他词甚丁宁义存遣着庶其览者知其意焉如或有亏请俟箴诲。

　　总结中此即第三流通分也存三业者示正行也上弘佛道即自利行下摄自他即利他行词丁宁者示文体也存遣著者示修意也庶下劝信如下示谦。

　　释门归敬仪通真记卷下(终)

　　吾祖
南山圣师所制归敬仪其来久矣诚观行之宗归显事理之臻极古来虽有解释于观理未明。

　　不空然律师撰记以辟之文义焕然理味深远今门人欲锓板以广其传命予挍勘因纪其岁月叙之云耳。

　　旹
钜宋开禧三年岁在大火五月望日

　　绍兴府管内都依止昭庆戒坛院住持传南山教观木庵(如皎)识
