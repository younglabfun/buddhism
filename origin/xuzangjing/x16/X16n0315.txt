卍新纂续藏经第 16 册 No. 0315 楞严经宝镜疏悬谈


　　No. 315

　　大佛顶首楞严经宝镜疏悬谈

　　大清　钦赐云南法界寺讲经广陵沙门溥畹述

　　良以圣教纲宗。理原一贯。其如寻羊觅迹。自惑多岐。故迷云布乎觉海。而阴霾起于晴虚。致华屋之门恒封荆棘。则如来之藏永锢凡愚。谛思佛语分明。但惜人言舛错。既乖了义。复误初机。余故往往蒲团对月。石上松间执卷披文。难禁浩叹。由是廿年玩味。午夜参究。遍搜诸注精英。直探本经的旨。务在仰体
圣意。以契合经文。委示大定。而指明心性。漫云锦上铺花。聊自眼中除屑。兹述是疏。先标悬叙。秉承贤首。总启十门。一教起因缘。二藏乘分摄。三教义分齐。四所被机宜。五能诠体性。六所诠宗趣。七教迹前后。八传译时年。九通释名题。十别解文义。

　　一教起因缘者。以诸世间凡举一事。必有所为因缘。况佛大教。岂无故而然耶。因缘有二。一总。二别。总者。谓酬因酬请。显理度生。一代教兴。皆繇此矣。原佛本意。唯为一大事因缘。欲令众生开示悟入佛之知见。然此知见。众生本有。迷不自知。故沦生死。佛于因中悟得此理。发愿成佛。普示众生。故今五时诸教。虽有权实顿渐偏圆不定等说。而其本意。唯为一大事耳。此乃诸教之总因缘也。别则有十。一为䇿进多闻。二为克示真定。三为拣别真妄。四为直指人心。五为拔除贪欲。六为坚持净戒。七为巧示修门。八为证入有阶。九为决疑警滞。十为显正破邪。

　　一为䇿进多闻者。正为多闻误堕。以警狂慧。䇿进于真修也。良以此经。因淫席发起。以提奖开端。自尊者从淫室归来。即云。恨无始来。一向多闻。未全道力。殷勤启请十方如来得成菩提妙奢摩他。三摩禅那最初方便。故后佛责之曰。纵能忆持十二部经清净妙理。不如一日修无漏业。文殊亦言。将闻持佛佛。何不自闻闻。故论云。阿难种种诸经。听持通利。智慧多。摄心少。一遭登伽之难。十二部经积劫忆持。如泻瓶水者。如风如影。无可凭依。乃始自责无功。回心请定。若非登伽一番遣摄。则阿难尚沉多闻藏海。历劫依然。未必能猛利破除熏修无漏也。兹以多闻士为缘起者。正为后世聪明人。作警䇿之榜样耳。故劳如来。放顶光以除贪爱。说顶法而拔欲泥。普破大地牢关。顿释人天羁锁。若曰以毒攻毒。则恶咒乃䇿进之机。畜闻返闻。而淫女正熏修之导。总之示徒闻之无功。劝真修而有益。以是之故。而说此经。

　　△二为克示真定者。盖当机被摄。由无真定。故有妙奢之请。而佛许云。有三摩提。名大佛顶首楞严王。具足万行。十方如来一门超出妙庄严路。此示真定也。良以世出世间。凡外权小。均各有定。然无究竟者。缘其所依定体。皆用生灭识心。非不生灭真实心也。故经云。纵灭一切见闻觉知。内守幽闲。犹为法尘分别影事。斯则一切人天。初心修定。未能决择。鲜有不用此心者也。即四禅八定。虽奋精研。亦不越是。又云。分别都无。非色非空。拘舍离等昧为冥谛。是则一切外道所修邪定。亦用此心。又言。世间一切诸修学人。现前虽成九次第定。不得漏尽成阿罗汉。皆由执此生死妄想误为真实。由是则知。一切权小亦用此心。故阿难云。若此发明不是心者。我乃无心。同诸土木。兼此大众无不惊疑。据此则一切凡外权小。莫不执此为真实心也。然欲修此真定。须先拣去生灭妄识。而必认取真心。以故佛就根中。指出见闻等性。乃至擎拳屈指。左右飞光。会三科。融七大。藉钟声。借杵响。莫非显此周遍圆融真常不动无生无灭之真心也。故四卷末云。若弃生灭守于常光。常光现前。根尘识心应时销落。想相为尘。识情为垢。二俱远离。则汝法眼应时清明。云何不成无上知觉。然此定体。即常住真心。性净明体。设以十轴雄文。要而论之。统唯一定。故经初云。有三摩提。名大佛顶首楞严王等。则知一切三昧。靡不统摄。故吴江释为一经总相法门。良有味焉。即下十番显示。以及三科七大。皆云本如来藏妙真如性者。正指妙定真体也。即阿难大众。各各自知心精遍圆。包褁十方。观空如叶。视身犹尘。正信真定之理。而明真定之体也。乃至满慈章中。发明万法生续。五大圆融。备彰三藏。大众获益。正解真定之理。而获真定之体也。于四卷半后。明发觉初心二决定义。以至三七行道。十方佛现。二十五圣各说圆通。是以正助之事。而示真定之行也。从十二类生。至三渐次。安立五十五位。此又以迷悟之事。而显真定之证也。至于经末。五重阴魔。乃指通定之妄境也。由是而知。则一经所谈信解者。乃真定之理体。行证者。即真定之事用也。固知欲求真定。须识真心。但识真心。即名真定。是以经云。譬如琴瑟箜篌。虽有妙音。若无妙指。终不能发。即此谓也。而佛为指示真定。故说此经。

　　△三为拣别真妄者。拣谓拣去其妄。别谓辩别其真。即本经二种根本是也。云何二种。一者无始生死根本。则汝今者用攀缘心为自性者。二者无始菩提涅槃元清净体。则汝今者识精元明。能生诸缘。缘所遗者。此佛示当机真妄本也。然欲拣别。非善用平等方便二门者。则不可耳。何为平等。良以万法原本一心。既唯一心。则真妄虚实。邪正是非。一切差别修证之相。悉不可得。故名平等。云何方便。以理虽是一。而事有千差。故不妨于诸法中。显真破妄。辩正排邪。许是斥非。明修示证。故名方便。是以如来双用二门。先将方便。决择真妄。始破七处妄识。终破非不和合。故于识则决定破其为妄。而令舍之。于见性则决定显其为真。而令取之。此方便门也。然真妄既明。藏体既显。若独局于根中。不与万法融会。则何以称圆妙大定者哉。故次用平等。普融真妄。始自会通四科。遍历七大。终至圆彰三藏。普责思议。是则尘尚不拣。识何择焉。以其本无一法可分真妄。所谓平等门也。然此二门。犹体之与用。相资相助。不可偏废者也。设无方便。则真妄混淆。是非莫辩。何以克体见真。若缺平等。则真妄永隔。是非显然。何能称圆而曰妙哉。故谈性定。须善二门。方成圆妙。佛为显真破妄。融会妄真。示此二门。故说此经。

　　△四为直指人心者。乃佛就众生六根门头。指示见闻等性。即常住真心也。以故。当机初请三昧。佛即先审发心。既陈爱见之源。全迷真实之体。故晓之曰。一切众生。从无始来。生死相续。皆由不知常住真心性净明体。用诸妄想。此想不真。故有轮转。又曰。此真妙明。即是菩提涅槃元清净体。及至当机自责不知寂常。如来许可发妙明心。故即当机现前身中。指出见性曰。是心非眼。只此一句。已是分明的指。然似口行人事。所以不动章中。如来屈指。左右飞光。正是觌面相呈。此时当机。向六根门头。始识不动主人。故满口招承话会。已上不唯此处。即前破识文中。举拳相示。一咄征心。乃是斥印交驰。言思迥绝。以此观之。何一言不是直指人心。何一处不可见性成佛。总之如来即教明宗。不看他人面目。沿至后世。将宗判教。转成第二义门。故难免于盲瞽之流。以如来禅祖师禅。自立疆界。妄分优劣也。即其向后罗云击钟。使伊亲验。睡人梦杵。令渠自知。是皆如来彻底掀翻。和盘托出。斩新条令。出格光铓。全提杀活。直指人心处也。故知此经始终一贯。唯指人心。别无余事。所以当机正请妙定。世尊且问发心。欲其生信。则广破七处。显示十番。通会四科。圆彰七大。以明遍法界之真心全体。欲其开解。则明生续之由。圆融之故。以一心而为万法。会万法而归一心。是以一心显万法之本体也。然欲示之以行。则双明正助。各述圆通。而至独选闻性。再说咒心。显密互陈。无非为资发此心之妙用耳。欲示之以证。则与之论迷悟。谈染净。转类生。成圣位。是皆正显此心之大用也。即重说章。谈七趣。则本乎心之内分外分。辩五魔。则由于心之爱念邪思。是知一经所诠。若染若净。若圣若凡。乃至真妄邪正。因缘自然。一切皆心。更无别法。而直指真诠。岂复有过于此者乎。是知如来为直指人心。故说此经。

　　△五为拔除贪欲者。良以众生相续。咸由贪欲成因。七趣轮回。均依情想为本。故知四生六道。天上人间。虽获升沉有异。同归生死无殊。求其所以。莫不皆中贪欲情想之毒箭耳。故言。一切众生。皆以淫欲而正性命。倘淫欲不断。则生死难辞。欲出生死。须除淫欲。故我如来。普欲众生咸除斯箭。乃因宠弟误堕淫室。由是从无见顶。放无畏光。现无为佛。说无上咒。然非大智之人。莫克拔除情欲毒箭。故遣文殊将咒往护。正向烈火场中。倾此清凉甘露也。是以登伽淫心始歇。而当机戒体方全。然后提撕奖劝。令归佛所。故登伽淫女。爱河干枯。于佛法中。成精进林。且与耶输同悟宿因。贪爱为苦。俱成圣果。则爱结永离。邪淫永断。正是骷髅粉腻。顿化香光。淫乱身心。圆成圣果。斯正断淫欲而出生死之龟鉴也。然在本经。详明始末。皆以离欲为要。故当机见佛相好。便谓此相非是欲爱所生。所以者何。欲气粗浊腥臊交遘。脓血杂乱。不能发生胜净妙明紫金光聚。是以渴仰。从佛剃落。而至满慈章内。众生相续。则曰。想爱同结。爱不能离。则诸世间父母子孙。相生不断。是等则以欲贪为本。乃至四种明诲。首云。六道众生。其心不淫则不随其生死相续。汝修三昧。本出尘劳。淫心不除。尘不可出。纵有多智禅定现前。如不断淫。必落魔道。而十习因。且以淫习居首。至六交报。甚明欲报为尤。所以三毒之中。贪欲最毒。而诸衰之内。女色最衰。故遭之者。莫不丧法身而伤慧命。沦生死而受轮回。噫毒矣哉。斯之为箭也。故文殊劝进当机。则语之曰。欲漏不先除。畜闻成过误。以是而观。则多闻智者。一着此箭。尚无增进之阶。返成过误。而况愚痴凡流。及无闻之哑羊者乎。故七趣中。以情想而分升坠。至五阴内。即贪欲以辩魔罗。是知欲修真定。先去淫心。如不断淫。必归魔道。故宝莲私行以陷狱。乌刍生厌而证真。所以如来为除贪欲箭故。而说此经。

　　△六为坚持净戒者。以本经正旨。虽明定慧均修。设无净戒为基。则定慧亦难成就。以故如来。一经始末。谆谆发明。无非欲人持净戒而修定慧也。故于证信开章。经家便叙严净毗尼。弘范三界。而于发起误堕。则曰。将毁戒体。及至正宗文中示行章内。原无别法。佛惟告言。汝常闻我毗柰耶中。宣说修行三决定义。所谓摄心为戒。因戒生定。因定发慧。是则名为三无漏学。又言。云何摄心我名为戒。若诸世界六道众生。其心不淫。则不随其生死相续。乃至汝教世人修三摩地。先断心淫。是名如来先佛世尊第一决定清净明诲。又诸世界六道众生。其心不杀。则不随其生死相续。以至汝教世人修三摩地。次断杀生。是名如来先佛世尊第二决定清净明诲。又复世界六道众生。其心不偷。则不随其生死相续。以至汝教世人修三摩地。后断偷盗。是名如来先佛世尊第三决定清净明诲。更云。如是世界六道众生。虽则身心无杀盗淫。三行已圆。若大妄语。即三摩地不得清净。成爱见魔。失如来种。以至汝教世人修三摩地。后复断除诸大妄语。是名如来先佛世尊第四决定清净明诲。然即示证三渐次中。除助因。刳正性。违现业。无非仗此始得。中中流入。五十五位。莫不以是为基。故知戒为无上菩提本。应当一心持净戒。即七趣章。则人天善道。乃由戒善离欲而升。余诸恶趣。因失戒善贪欲而堕。是故五阴魔罗。唯欲非毁戒律。疑误众生。专谤持戒清净比丘。为小乘道。是知赞乃贤圣。谤即妖魔。故凡欲修性定妙慧者。必先持此。皎若冰霜。并诵心咒。以建根基。则入三摩地。方无委曲。不然。所修行业。悉为魔鬼摄持。是以如来。欲为修定慧者。持净戒故。而说此经。

　　△七为巧示修门者。即善巧指示修行要门。此取用力少而收功多也。由因当机于四卷半后。虽欣藏性已知。复喻华屋未入。而更请曰。我今犹如旅泊之人。忽蒙天王赐与华屋。虽获大宅。要因门入。此正请修之意也。然复问云。从何摄伏畴昔攀缘。入佛知见。如来告以二决定义。以为发觉初心。首令以湛旋妄成不生灭。次令审详烦恼知根降伏。但得一根既返。余根自旋。诸妄既销。不真何待。然后如来遍询大众。令陈最初入道法门。由是诸圣略说。而观音广陈。佛命文殊一一拣选。独取观音耳根为最。故云。此方真教体。清净在音闻。欲取三摩地。实以闻中入。故知此定唯一返闻。别无余事。是最简最略。极为省要。而修习之法。善且巧者。莫妙于斯。是知佛为巧示修门故。而说此经。

　　△八为证入有阶者。所谓理固顿悟。事须渐除。虽圆顿修习。一超直入。不落阶差。然犹快刀截纸。不无层次。鹏翮搏风。奚离丈尺。正圆融不碍于行布。且行布无碍于圆融。固知理绝修证。不妨事存阶渐。设偏一则落空有。须圆具方融真俗。乃不离寂灭而建立诸位也。始从渐次。终乎极果。于如幻三摩地中。立五十五位。所谓不断而断。惑障原空。非证而证。妙用斯备。岂同魔外都无位次者哉。故仁王经云。若言越此地位得成佛者。是魔所说。且本经亦言。是种种地。皆以金刚观察如幻十种深喻。奢摩他中。用诸如来毗婆舍那。清净修证。渐次深入。是知佛为示人证入有阶。故说此经。

　　△九为决疑警滞者。为决破疑团。而警策淹滞也。细析一经之内。疑网交罗。始从七处推穷。继以十番辩析。且当机自谓。见必我真。我今身心复是何物。又言。云何得知是我真性。又云。兼此大众无不惊疑。乃至云。拔我疑根。归无上道。而满慈亦疑。万法生续。五大圆融。直饶大智文殊。尚有精见色空之辩。而况余者。谛观如来。正似金刚王剑。无论大小疑团。触着撞着。莫不土崩瓦解者矣。至最后警䇿淹滞者。以当机复疑生佛之体。本来清净。云何复有地狱等趣。故佛重说内分外分。广明七趣。均属轮回。此正䇿进淹滞之深意也。是知世尊始终。皆为决疑警滞。故说此经。

　　△十为显正破邪者。乃系世尊最后慈悲。悬愍后学。力弱魔强。特指阴内之魔。通示定中之境。每有十种。共成五十。分析邪源。发明利害。使末世修正定者。不为所惑。斯则如来资正破邪之本致也。然在诸经。虽明五阴。而未细析根源。今则凡破一阴。则出一种妄想。正为尽袪邪源。以杜魔魅而后已也。然破则从粗至细。起则自细成粗。缘其根本。唯一识阴。原无别体。然此识阴即是真常。以故经云。湛入合湛。归识边际。是知五阴全体皆妄。而当体即真。然修定者。但能达妄本空。自必知真本有。故云狂心歇处。即菩提耳。是以本经云。彼尘劳内。汝妙觉中。如风吹光。如刀割水。魔由定起。还依定灭。用定治魔。如汤消雪。唯在修此定者。善觉照耳。故知佛为指示正定。欲破邪魔。而说此经。

　　二藏乘分摄者。若准圆觉疏释。则有三门。所谓初藏次乘后分也。

　　△且初藏者。复有三二之别。今确论所诠。从正而不从兼。取多分而不取少分。则经诠定学。律诠戒学。论诠慧学。而斯经多谈大定。正诠定学。虽有少分。起行之戒。论议之慧。是但所兼而非正也。故知斯经三藏之中。修多罗摄。至于二藏。定属菩萨。不属声闻。以当机所请。皆菩萨事也。然虽兼说心咒。名标灌顶。而信解行证。显说较密。过数十倍。是但以密助显。而实非密藏所收也。若此摄彼。则兼该二三。亦通密摄。以持戒证果有小乘故。征难辩析。最明显故。诵咒除障。乃密资故。

　　△次乘摄者。然有开合之异。故开之则有三有四有五。而合之则统是一乘。故言十方佛土中惟此一乘法。无二亦无三。是三尚不有。而况四于五哉。然此亦有同教别教之分。斯经正惟同教一乘。而兼属别教一乘。若此摄彼。则三五全该。以四重三渐。乃至七趣因果俱彰。尚不遗其人天。而况余乘者乎。

　　△后分摄者。长水谓。契经方广二分所摄。若以此经。摄彼十二分者。兼通十一。唯不摄本生耳。

　　三教义分齐者。文之实曰义。事之主曰理。又义乃相也。理即体也。故圣人之设教也。理以统之。义以析之。理虽至一。而逐机则有浅深。义固多方。然归理。原无别体。是则诸经义理。既有浅深。而明经者。设不辩别。何以知其分齐之所诣乎。斯经长水所遵。华严大疏。起信全文。夫贤首老人。命世宗师。诚可遵尚。然彼既悉兹不烦引。今唯述略指广可也。彼开有二。一约教通局。二约法生起。

　　△而约教中。从浅向深。教类有五。一小乘教。但说人空。从少说法空。亦不明显。唯依六识三毒。建立染净根本。二大乘始教。亦名分教。但说诸法皆空。有遮无表。未尽法源。故名为始。唯谈一切法相。有不成佛。故名为分。三大乘终教。亦名实教。说如来藏随缘。成阿赖耶识。缘起无性。一切皆如。定性二乘。无性阐提。悉当或佛。方尽大乘至极之谈。故名为终。以称实理。复名为实。四大乘顿教。总不说法相。惟辩真性。亦无八识差别之相。呵教劝离。毁相泯心。但一念不生。即名为佛。不依地位渐次。故说为顿。五一乘圆教。所说一真法界。性相圆融。缘起无碍。相即相入。帝网重重主伴无尽也。若将此经。于五教中。明分齐者。即所指见闻等性。近具根中。遍为四科。七大体性。乃如来藏。真如随缘所成陀那细识。即黎耶别名。而异生翻染。小乘向大。皆当成佛。正属终实之教而歇。即菩提圆照法界。兼属顿圆二教。若以教摄经。五唯后三摄。此设以经摄教。则此可以全摄彼五。以不废小教果法戒品。而兼存始教八识三空故也。

　　△二约法生起中。从本起末。亦有五重浅深。然所约者。即起信论文。而分属者。亦不离于五教。但从深至浅。为异前门耳。初唯一心为本源。即一真法界。该四法界。此圆教分齐也。二依一心开二门。即该二教。一心真如门。所谓真性不生不灭。即顿教分齐。二心生灭门。谓依如来藏。与生灭合。名阿黎耶识。即终教分齐。三依此识明二义。一觉义。谓心体离念等。二不觉义。谓不如实知真如法。一不觉心动等。四依后义生三细。一依不觉故。心动名业相。二依动故。能见名转相。三依见故。境界妄现名现相。五依最后生六粗。一智相。乃依境。分别法执俱生也。二相续相。即依智。起念不断。乃法执分别也。即始教相宗分齐。以彼宗不达此等与真如同依一心为源。故说真如。不许随缘生法。唯齐业识。纵转成智。亦终有为。而不同真故。三执取相。由心起着。即我执俱生。四计名字相。此我执分别也。上四皆惑。五起业相。即所造业也。六业系苦相。即受报也。第三四小教分齐。第五六人天分齐。设以诸教。就此五重。统论分齐者。则人天唯齐业报。小乘齐后二粗。法相极于三细。终顿圆通乎本末。方穷初唯一心之本源也。若此五中。单明斯经分齐者。察其文义。广明从真起妄以至三细六粗。复说返妄归真。与夫会融真妄。参而考之。此正显然。齐于心生灭门。而为终实分齐。若更细研融会诸妄。而归藏性。则兼齐于心真如门。亦不违前兼顿教也。然真妄会融。既以妙极于法界真心。三如来藏。是亦兼齐于一心本源。合前圆教分齐也。若欲通诠小始。则三种相续。七趣升沉。且人天尚犹不遗。而况小始教耶。是知此经俱诠本末。足见幽深。殆于法华圆觉。同条共贯。其亦圆实之奥典也。

　　四所被机宜者。应分通局收拣。但古德谓。拣去非机。而今则拣定当机也。所谓通则普收。局乃别拣。

　　△兹明通收者。以终实之教。明一切众生凡有心者。皆当作佛。斯经既谈楞严性定。成佛真因。则何一人而非所被。故云。一切众生。从无始来。生死相续。皆由不知常住真心。用诸妄想。又曰。一切众生。业种自然。如恶叉聚。诸修行人。不成菩提。乃至别成声闻缘觉。诸天魔外。皆由不知二种根本。错乱修习。由此而推。则无一人而非此经所被。乃通收之至也。然此何故。而复有局拣之意。以通收中。所被虽广。设若论益。则多远因而非近益。但成结缘之众耳。今欲取其闻法领解机教相扣。故不得不局。以文义拣定当机也。约义有二。初据文说小。次以义推大。

　　△今初据文。有四本经。乃阿难当机。迹在小乘。故佛急欲引小入大。所以经言。汝先厌离声闻缘觉诸小乘法。发心勤求无上菩提等。是也。于中分四。一被有学声闻。经云。怜愍阿难。及诸会中诸有学者。又曰。亦令将来诸有漏者。获菩提果。是也。二被无学声闻。经云。告富楼那。及诸会中漏尽无学诸阿罗汉。是也。三兼被缘觉。经云。哀愍会中。缘觉声闻。于菩提心。未自在者。是也。四并被定不定性。经云。令汝会中定性声闻。及诸一切。未得二空。回向上乘阿罗汉等。是也。是皆据文说小。以明正被之当机也。

　　△次以义推大者。在经虽未明言。然以义推。则小机尚被。而大岂见遗。但为急欲引小。故特逐节显标。而被大之意。自在其中矣。故经云。吾今为汝。建大法幢。亦令十方一切众生。获妙微密等。又云。及为当来佛灭度后。末法众生。发菩提心。开无上乘。妙修行路等。又云。亦为未来一切众生。为出世因。作将来眼。夫既屡云一切。而又曰末世发菩提者。即知不独被小。亦兼被大。不唯现在。亦兼未来。可以明矣。然约其大。应有六。谓权乘二而圆实四也。权乘二者。谓法相宗人。动执法相。而不能以性相融者。二破相宗人。触言宾无。而不达藏性圆融者。今经既以即相明心。融空归性。安得不被圆实。四者谓带过三而无过一也。带过三者。一恃他加被。二恃闻忽定。三恃性忘修者也。无过一者。即无上三过者也。虽求加而务亲证。虽多闻而恒在定。虽明性而极精修。此则最上第一妙根。极为所被之当机也。旧解于此前五。皆拣非机。不知明言小根尚是当机。岂有反拣大乘非机之理。盖斯经犹应病之药。在小根深病尚调治。以起其危。况大机微恙。宁吝一剂。而不为愈乎。故经明叙小果。而不显标大乘者。正谓难治尚治。况于易治者哉。是故通前十类。均属所被之机也。

　　五能诠体性者。若依清凉明教体浅深。广有十种。今从贤首。略作四门。

　　△一随相门。开之为二。一声名句文体。以佛在世则音声居多。佛灭度后。纸墨流传。则名句文多故。凡有生解之义。悉为教体。设以此方他界。廓而论之。则不独此也。即六尘境界。均得为体。故有以香为佛事者。有以饭作佛事者。有以光明作佛事者。有以天衣为佛事等。二通摄所诠体。上乃是文。此则属义。故瑜伽论云。诸契经体。略有二种。一文。二义。文为能诠。义属所诠。故文义相随。而不相离。方成随相之教体也。

　　△二唯识门。谓摄上二体。俱不离识。以一切所有唯心现故。然亦有二。初本影相对。次说听全收。

　　△初本影中。若依清凉。通就五教。以成四句。一唯本无影。谓即小乘。不知唯识故。二亦本亦影。即大乘始教。谓佛宣说若文若义。皆是如来妙观察智相应净识之所显现。名本智教。若就闻者。识上所变。若文若义。名为影像。三唯影无本。即大乘实教。谓如实教。缘起无性。一切皆如。唯有如如理。及如如智独存。大悲大智。为增上缘。令彼所化根熟众生心中。现佛色声说法。是故圣教。唯是众生心中影像。四非本非影。即大乘顿教。谓非独心外。无佛色声。并众生心内影像亦空。乃忘言绝虑。无教之教耳。故净名云。夫说法者。无说无示。其听法者。无闻无得。是也。通前四说。总合为一。即名圆教。所谓圆融无碍。本影俱融。摄众生也。

　　△次说听中。复开为二。一约同教。以成四句。二约别教。以成四句。

　　△今初四教同句者。此以生佛互泯。明同教义也。一佛真心外。无别众生。以众生真心。即佛真心故。此则唯说无听。故所说教。唯佛所现。二众生心外。更无别佛。以佛真心。即众生真心故。此则唯听无说。故所说教。唯众生自现。三佛真心现时。不碍众生真心现故。说听双融。二俱齐泯。四佛即众生。故非佛。众生即佛。故非生。互夺双亡。则说听俱寂。

　　△二明别教四句者。此以生佛互存。明别教义也。一众生全在佛心中故。则果门摄法无遗。以众生尚在佛心。况所说教。非佛心现。二佛在众生心中故。则因门摄法无遗。以佛尚在生心。况所说教。非生心现。三由生佛互相俱在。各实非虚。则因果交彻。随一圣教。全在二心故。众生心中佛。为佛心中众生说法。佛心中众生。听众生心中佛说法。四生全在佛则同佛。乃至佛全在生则同生。所以两相再立。因果齐彰故。凡说听皆俱同别。但悟佛心中众生无听。众生心中佛无说。则知此经归无所得。同别双该。乃为究竟。甚深唯识。

　　△三归性门。贤首云。此摄所现之八识。归于能现之一心。即是藏性。故云归性也。

　　△四无碍门。贤首谓。于前三门心境理事。同一缘起。混融无碍。交彻相摄。以为教体。以一心法有二门。皆各摄一切法故。是以生灭门。收随相唯识。以真如门。而收归性。则前门成心境无碍。而后门成理事无碍矣。故清凉广演理事与事事无碍门。末乃收归海印三昧。亦极尽无碍之旨。然则斯经既正属终教。兼涉顿圆。则于贤首清凉所判。全门教体。皆允协也。

　　六所诠宗趣。即贤首所谓。当部所崇。曰宗。宗之所归。曰趣。然具通局两门。通谓一大时教。局则专取本经。

　　△彼于通中。遍约诸教。门类颇多。兹不繁引。今约总意。略明宗趣。于五时之教。以明权实大概。夫权乘多重修成。动彰因果。则因即宗。而果即趣也。圆实多重性具。贵在悟入。则悟即宗。而入即趣也。斯经若泛就圆实一类之教。取宗趣者。则以悟明心地为宗。证入果地为趣。斯亦略明其概也。

　　△然彼局中。义亦浩繁。难以悉述。今唯局定本经。以取宗趣。亦有总别。总谓信解大定为宗。修证极果为趣。良以当机所请妙奢摩等。而世尊所示。如来藏心即性具圆融大定。岂非一经之所宗乎。当机欲请十方如来。得成菩提。而世尊示以入于如来妙庄严海。圆满菩提。归无所得。即十方佛究竟极果。岂非一经之所趣乎。若明别意。则有六对。谓破显。偏全。悟入。体用。行位。分满也。是皆先宗后趣。又皆蹑前对之趣。作后对之宗。而复起其趣也。一破显者。谓征破识心为宗。显发根性为趣。即委悉破妄识。意在舍妄识。而信认见闻等性也。二偏全者。谓偏指根性为宗。全彰藏性为趣。此即十番显示偏明见精。意在廓充解悟。自近及远。所以会四科历七大。全归乎藏性也。三悟入者。谓圆悟华屋为宗。得门深入为趣。此亦蹑前全彰藏性。即是圆悟华屋。然所以必求圆悟华屋者。意在得圆通一门。初从入流忘所。直至寂灭现前也。四体用者。谓证圆通体为宗。发圆通用为趣。此亦蹑前一门深入。即证此体。然必证此体者。意在发圆通三十二应等大自在用也。五行位者。谓运圆定行为宗。历圆因位为趣。此亦蹑前大用。以为作略。然此有二。一利生作略。二取果作异。前三十二应。但彰利生。而隐取果。兹运圆行。正为取果。然必运圆行者。意在遍历圆因五十五位也。六分满者。谓历分证圣位为宗。取圆满菩提为趣。此亦蹑圆因之位。即分证位。言必历此位者。意在圆满菩提也。是皆由圆信而发圆解。因圆行而获圆证。一经宗趣。由指诸掌。所谓圆融次第。二无碍矣。

　　七教迹前后者。良以此经文辞深奥。义理幽微。犹云中之龙。出没隐现。首尾莫测。是以古今判释。议论纷纭。致令后学无本可据。兹释教迹。先开二义。一泛述古今。二确定前后。

　　△初泛述者。窃谓今古诸师。判时迥异。然各有所见。不无证据。所以有判法华后涅槃前者。如长庆真际长水孤山泐潭交光也。有同前判克定。第四十九年说此经。第五十年说涅槃者。孤山也。有判般若后法华前者。温陵也。有判为方等后分者。神智义也。有云。一家判摄规矩。但非四时所摄。悉得以方等收取者。柏庭月也。唯其本经事迹之在诸教前后者。此顺彼违甲伸乙。破全无定案。复有曲为和会者。谓事缘在昔。发起在今。示迹在方等之时。追叙在法华之后。此台山印也。有云。此经该五时。贯五教。判归密部。不定何时何教者。憨山清也。此上则略明而泛述也。

　　△次确定者。即长水所谓。佛说此经。非一时顿说。说必前后。集者约类。总为一部。谓佛初说。匿王在座。叙外致疑。因除断见。后至阿难。疑问七趣。举琉璃诛释。善星说空。二俱生身陷入地狱。琉璃岂非匿王之子。王死为嗣。方诛释种。岂有事之未形。预致问耶。故知此经非一时说。斯判诚当。乃千古之高论也。然欲以斯经。全归法华之后。涅槃之前。则又似乎稍欠详审。致有温陵之辩。今以前后二分。即开二章。一曰正请正说。二曰重请重说。所以正说即前分。重说即后分耳。以正说确在法华之前。重说定在法华之后。此准因果经。及释迦谱。以佛生之日。天竺八王。同日生子。各制好名。舍卫国太子。名波斯匿。又同日立为太子。本经匿王请法。自叙行年六十有二。则佛年亦尔。在成道后。三十二年。正应转教。说般若时。且在祇园。乃说般若。将竟之处也。又菩提留支。法界性论云。佛言。我成道后。四十二年说法华经。若准经论证之。则正说当在般若后。而法华前矣。以般若之后。慧学虽彰。定力未具。于是如来示以楞严大定。资其般若深慧。欲其定慧均修。解行两全。则密因万行。靡不究竟。以至一切圆妙。无复进修。故法华会上。纯谈妙法。随根印可。授记作佛。则如来出世本怀大事已毕。故彼经云。复经少时。父知子意。渐已通泰。则斯正请正说。皆少时之谈耳。故唯此经明破。显位次已。后法华涅槃更无位次之说。及破显之谈矣。是知正说。确在般若后法华前也。次重说在法华后者。以当机请问。琉璃善星广明七趣。世尊再来。凭倚自说五魔。此皆重请重说。以中阿含五十九。匿王告佛。我年八十。则如来亦八十。即匿王代谢之年。正琉璃篡父灭释之时。而善星陷狱。即涅槃之缘起也。故遗教品云。佛告阿难。佛去世后。尸波罗戒。是汝大师。故今辩魔文中。广言诽毁律仪。即属魔罗。且云。汝遵佛语。即报佛恩。岂非双林顾命叮咛嘱咐之致意乎。所以楞严初首。涅槃末后。淫摄魔挠。神咒双显。则此重说。定在法华之后。涅槃之前。决无疑矣。设以此说。折衷诸师。则长水前后二分。诚是唯欠通前。温陵少时之说。良是稍遗贯后。即长庆真际孤山泐潭交光等师。判法华后者皆是。然亦不应局指一时。所以古德有言。说时不一。古今异判。今之融会。颇异旧闻。但期义畅。非敢执诤。尚冀高明。曲为印可。

　　八传译时年者。据开元中。智升续古今译经图记。谓极量乃中印土人。梵名般剌密谛。剖膊藏经。泛海达广。寓制止寺。值宰相房融谪岭南。闻有此经。遂欲请译。师乃出之。柰藏日久。苦于血凝。融妻以水清之。始得明显。即就制止翻译。所以有弥伽译语。怀迪证译。房相笔授耳。时在大唐神龙元年五月二十三日也。然此经。即灌顶部。录出别行者。而极量译毕。遂即回国。以彼王严制。不许斯经。私出境外。秘为国宝。师既潜匿赉来。未免边境受责。为解此难。故速归也。及房相因南使附奏。又值中宗初承大统。国家多事。不暇宣布。时有神秀禅师。于内道场。因见奏本。遂抄写随身。携归荆州度门寺。后以魏北馆陶振公。仰慕斯经。搜访灵迹。于度门寺。方获此本。始为科判。斯则当经来源始末。传译时年之大概也。

　　△九通释名题(二)。

　　一经题。

　　大佛顶如来密因修证了义诸菩萨万行首楞严经。

　　夫此一经。佛说五名。而译人标题。则存三隐二。以约该博故。兹能诠所诠。共止二十言耳。今初且明所诠一十九字。若约文义。应分总别。如上三字。即统明总相法体。下十六字。乃详示别相妙用。

　　△今且明总。略开二释。一随事释。二入理释。

　　△初随事者。大乃赞美之词。即大哉佛顶楞严也。亦能赞之总称。而密因下。皆所赞之别义。若以此而称别。则密因是大因。了义为大义。万行即大行。楞严乃大定。具此诸大。足知斯经为大教也。然则欲成菩提者。可不依大教而生大信。称大理而发大解。悟大理而起大行。圆大行而证大果乎。故大之为义。未易尽言。所谓佛者。即梵语佛陀耶。此名为觉。乃自觉觉他。觉行圆满。故称为佛。而曰顶者。乃三十二相之无见顶相也。在青螺绀发之中。如春山吐日者。是矣。而称无见顶者。即华严所谓。初生即捧持谛观。不见顶者。是也。又金刚密迹经言。佛成道后。游波罗柰。东方有菩萨。名应持。来礼佛足。欲量佛身。以佛神力。往至上方恒沙世界。不见释尊之顶。往问莲华世界。彼佛答云。更过恒沙世界。亦不能见释尊之顶。若据此经。则大佛顶无见相义。可明矣。

　　△次入理者。盖大佛顶。乃三德秘藏。为一心三大之异称也。大即当人法身。当体得名。以其此体遍周法界。含摄森罗。竖穷三际。横亘十方。超言思之表。绝朕兆之机。无可得以称之。故强名而为大。即体大也。佛即当人般若觉照为义。以其灵照不昧。鉴觉全彰。本无垢染。及诸妄想。清净本然。乃自性天真。本来觉照。故名为佛。即用大也。顶即当人解脱尊极之称。以其至尊至极。无上无过。为诸佛之所师。乃群圣之共仰。故称为顶。此相大也。以上三德三大。皆统一心。然此一心。即本如来藏妙真如性。亦是当人常住真心。性净明体。故以一心。释大佛顶。岂非起信所谓一法界大总相法门乎。然此三字。非止一题。即在十轴。亦称总相。以文言虽多。而求佛所说。无过显密。若以大佛顶而收摄之。则罄无不尽。故经初云。有三摩提。名大佛顶首楞严王具足万行。十方如来一门超出妙庄严路。以是而观。则此三字。总收显说。明矣。而后又云。佛顶光明摩诃悉怛多般怛啰无上神咒。斯为如来无见顶相无为心佛。从顶发挥坐宝莲华所说心咒。又曰。亦说此咒名如来顶。只此三字。又总摄密说。明矣。此则统明总相法体竟。

　　△次详示别相妙用者。亦开为二。一详果人妙用之相。即初八字。二示因人妙用之相。即下八字。

　　△今初明果相者。如来二字。即果人也。密因修证了义。皆妙用之相也。盖如来者。十号之一。仿同先德号也。若随相释。则诸佛一身一智应用亦然。故后佛如先佛之再来。故云仿同先德。若入理释。则随教浅深。义有多种。兹据终教。如谓本觉。来谓始觉。始本究竟。故名如来。此举一佛。以该多佛也。密因者。若据当经之义。则显教微密。密教秘密。显密二说。俱能感果。故曰密因。若指当人之心。则是诸佛。在凡夫时。欲求成佛。亲向六根门头。认取不生不灭妙明真心。以为因地。而修果位。所以云。我以不灭不生合如来藏者。正明此心乃最微最密之因地也。然世之人。止知密非是显。因非是果。又岂知如来修因时。原不离于现前见色闻声处耶。即此六根门头。识取成佛真因。所以一切分明。无不究竟。其如凡外权小。逐境生心。迷头认影。将谓离此别有真因。向外驰求。所以百姓日用而不知。故谓之密。非如来之因。有密与不密者也。以故沦生死者。此也。而证妙常者。亦此也。诚生佛之源。圣凡之本。舍此之外。更无别法。所以依此而修。即了义之真修。由此而证。即了义之圆证。故云十方婆伽梵一路涅槃门者。此也。是知密因者。乃诸佛之因心。而佛顶者。即诸佛之果体也。所以果人由证此体。乃能自利利他。随机演教。直指人心。决了大义者。正果人妙用之相也。

　　△次明因相诸菩萨者。因人也。万行首楞者。明妙用之相也。菩萨乃略梵。具云菩提萨埵。此名觉有情。若据自利而言。即觉已分证。识情未尽。设自他俱利而释。即上求大觉。下化有情。诸者。众多不一之辞。如本经所明。五十五位及各说圆通之众。而位次浅深。阶级不等。故名为诸。万行者。即诸位中。历修之行。如十信则全根力而植佛种。十住则生佛家而成佛子。十行则广六度而行佛事。十向则回佛事而向佛心。四加则泯心佛而灭数量。十地则契真如而覆涅槃。等觉则齐佛际而破生相。此约本经。以明万行也。若准大品般若。则一切佛法诸三昧门。谓百八三昧。五百陀罗尼。及诸解脱。大慈大悲。一切种智。五眼。六神通。三明。八解脱。十力。四无畏。十八不共法。三十二相。八十种好。六波罗密。三十七品。四弘誓愿。四无量心。如意。神通。四摄等法。故大品万行偈云。初从发心至成佛。一身一心一智慧。欲为教化众生故。万行名字差别异。须知菩萨之行。收则一心。放则无量。兹云万者。乃随世之极数。岂菩萨之行。而定局于万哉。首楞严者。即大定之总名。以能圆统诸定。故称为王。故楞严三昧经云。譬如转轮圣王行时七宝皆从。所以诸佛证此。而菩萨修此。凡外权小。虽各具此。然各迷此。故涅槃经。佛自释云。首楞者。名一切事究竟。严者。名坚固。即一切事究竟坚固。如本经所谓。五蕴。六入。十二处。十八界。以至七大。此一切事也。然皆本如来藏妙真如性。此究竟坚固也。在涅槃经。亦名佛性。以一切众生悉有此故。论云。健相以能知诸三昧行相深浅。如主兵宝将。善知兵力多少。所至之处。无能摧伏。亦名金刚三昧。慈恩翻为金刚藏。然皆不出坚固义也。而诸菩萨修此三昧。则能灭除诸生死因。以获无上二转依果。故得现身说法自在无碍。所谓不起寂灭定。而现诸威仪。此为因人妙用之相也。斯则详示妙用。明所诠竟。

　　△次明能诠者。盖经之一字。是能诠之文字般若也。亦圣教之都名。梵语修多罗。古翻为契经。契谓契理契机。经谓贯穿摄持。亦翻为线。以线能贯花。经能持纬。此方不贵线称。故存于经。古德因此方儒墨皆称为经。遂借彼席经。以目圣教。则双含二义。俱顺两方。借义助名。更加契字。以拣异席经也。若据佛地杂心诸论。则有多义。兹不烦赘。要而言之。不出于四。所谓法常贯摄也。谓依此言说。诠显性相。令物生解。故名为法。一切诸佛皆同此说。故名为常。能令义理永无散失。名之为贯。以此化生。令不坠堕。称之为摄。此泛说也。若欲的指本经所诠如来藏体。说名经者。亦有四义。谓此心性。诸佛所师。可轨可则。故名为法。不生不灭。无有变异。故名为常。上圣下凡。无不同此。故名为贯。具诸功德。遍含染净。故名为摄。统收四义。总目为经。若准字义解释。则经者迳也。谓此即是入妙庄严路之捷迳也。然此二十字中。若准古式。作对释者。兹亦有六。谓能所。总别。体用。因果。人法。理事也。夫能谓能诠。即经之一字。所谓所诠。即上十九字。总谓总相。即大佛顶。别谓别相。即如来等十六字。体谓法体。即佛顶首楞。用谓妙用。即修证了义及诸万行。因谓因位。即诸菩萨。果谓果位。即佛如来。人谓因人果人。即佛如来及诸菩萨。法谓因法果法。即密因了义。万行首楞。理谓理性。即密因首楞。事谓事相。即修证万行。若离合释者。兹约能所体用。略作二释。一经为能诠。但声名句文故劣。上皆所诠。是性修等妙义故胜。若经上加之字。谓大佛顶首楞严之经。即依主释。二经是教之自体。上皆因果修证之用。若经上加即字。谓大佛顶等即经。此持业释也。若准七种立题。此当复中人法立题也。

　　一名中印度那烂陀大道场经于灌顶部录出别行。

　　此本经之别目也。即长水所谓。印度名月。具云印特伽。此云月邦。以此大国。形诸小国。如星中月。彼有五印。此当中也。即一境之都名。一境之中。有多国别。最中大者。号摩竭提。此云大体。以总摄故。或云不害。皆义翻也。那烂陀此云施无厌。龙名。西域记云。庵摩罗国有池。池中有龙。名施无厌。寺近彼池。故以标号。大道场者。沙门体心修道之地也。佛灭度后。六帝缉兴。遐疏绀宇。园林普洽。都建一门。主客万僧。住持增峻。印度诸寺。莫先于此。故名曰大道场也。灌顶部者。彼有五部。此当其一。毗卢为主。既标部处。寻验可凭。无谓近翻。疑非正说。别行者。即融室云。如大部楞伽。分行经也。以上经题竟。

　　△二译人(三)。

　　一主译人。

　　天竺沙门般剌密谛译。

　　首言天竺者。指译主生处也。有名乾竺。干豆。身毒。印度者。此梵音之楚夏也。皆西域之总名。此云月邦。以有圣贤继化。如月之照临。又以大形小之谓也。沙门此云勤息。谓勤行善法。息灭恶事。此释子之通称。般剌密谛此云极量。乃译师之别号。译之言易也。谓易梵文而成华言耳。周制有四方之官。达四方之言。东曰寄。南曰象。西曰狄鞮。北曰译。今翻西语。而曰译者。由汉世多事北方。而译人兼善西语。因以称焉。又寄等四别也。译言通也。然科为主译者。以此经未来盛名先至。所以天台西向拜求。一十八年。终未得见。以彼王秘为国宝。师潜航海赍来。夫冒禁艰苦。志益此方。功莫大焉。且具通方才智。总统译场。以至功成身退。故首明译主。以尊元勋也。

　　△二译语人。

　　乌苌国沙门弥伽释迦译语。

　　乌具苌云乌仗那。此云苑。昔阿输迦王之苑也。或云乌场。乌孙苌。乌荼。皆讹也。乃北印度之属境。弥伽释迦此云能降伏。译语即度语。谓兼通华梵。裁度两方。而合音义。此译语之任也。此中证义。应有怀迪。后人略去。兹亦不述。

　　△三笔授人。

　　菩萨戒弟子前正议大夫同中书门下平章事清河房融笔授。

　　此明虽为宰官。而受菩萨戒者。故梵网经云。欲受国王位。乃至百官受位时。应先受菩萨戒。一切鬼神。救护王身及百官身也。弟子者。皈依佛法。以三宝为师者。所以资于师长。以父兄之道事之。故云弟子。前者旧也。以下官名。乃其旧职。现已谪在广州。故云尔也。正议者。史称正谏。言官之名。即谏议也。大夫者。即举贤进能。扶持名教。大树人材之尊称也。同者。乃权兼二省。即下之中书门下也。此二省者。即左右相府之名。然中书多掌王言。门下多出政事。平章者。平谓均平。章谓宪章。即均平政务。宪章法度也。故书云。平章百姓事。即政务法度等事也。清河房融者。以融乃清河人。管之父也。天后长安四年。甲辰十月。繇怀州刺史。拜正议大夫。同凤阁鸾台平章事。于中宗神龙元年乙巳二月。除名流高州。是以获遇其事。笔授者。即秉笔确定文字者也。谨按。译场专司。次重笔授。须才宏学博。明辩华梵。务使相当。然后下笔。故名笔授。然融请译笔授。而兼润文。诚有大功于斯典矣。以故同极量等并得冠之于卷首也。

　　大佛顶首楞严经宝镜疏悬谈
