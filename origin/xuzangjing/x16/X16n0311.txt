卍新纂续藏经第 16 册 No. 0311 楞严经势至圆通章疏钞


　　No. 311-A 引　［龙其］

　　念东高先生千里东。余自谓年来一味净土娑婆境风浩。浩真如喆。草堂清。皆不免蹉跌。勉余留心此件。余偶举示百亭法师。而法师先有势至念佛章疏钞。在余案头。两人取卷重阅尽。然兴叹谓。高先生以身践为救时之药语也。遂命儿子。募资刻之。刻既竣。法师复谓余弁其首。余惟华严大经德云首宣念佛法门。马鸣菩萨立论之祖。念佛与止观并重。而楞严为谭性之书。然势至念佛一章列在圆通禅宗下。不能抑莲宗为非归源见性之途也明矣。今弥陀疏钞。龙舒净土等文。布在禅林。惟势至章。仅附本经。而未有专行之疏。法师诠文释义。勒成一书。为震旦人添一重往生舟筏。不可谓非净土之功臣也又明矣。遂以此意。复高先生。而继之以臆说云。莲师云。念一佛名。换彼百千万亿之杂念也。即念即空。居然本体。非于念外别得菩提。又云。执持名号。至于一心。则复还空寂之体。又云。当知净土唯心更无外境。自性还归本体是愿生彼国义。如是则莲师虽极力主张西方净土。而不遗宗门见性之旨。彰彰如是矣。则谓见性为净土指归。而净土为见性入路。未相违也。见性则掉臂皆净土。而莲台自不消。说不见性则净土非了手。而种因要自不退。然则见性与不见性。而念佛修净土。皆不可忽也。此义似本章所未及言。既以复于高。遂笔之此。以质诸真能念佛人为何如也。

　　康熙庚申长至钱唐戴京曾书

　　No. 311-B 大佛顶首楞严经大势至菩萨念佛圆通章

　　唐　天竺沙门　般剌密帝　译

　　大势至法王子。与其同伦五十二菩萨。即从座起顶礼佛足。而白佛言。

　　我忆往昔恒河沙劫。有佛出世。名无量光。十二如来相继一劫。其最后佛。名超日月光。彼佛教我念佛三昧。譬如有人。一专为忆。一人专忘。如是二人。若逢不逢。或见非见。二人相忆。二忆念深。如是乃至从生至生。同于形影不相乖异。十方如来。怜念众生如母忆子。若子逃逝。虽忆何为。子若忆母如母忆时。母子历生不相违远。若众生心忆佛念佛。现前当来必定见佛。去佛不远。不假方便自得心开。如染香人身有香气。此则名为香光庄严。我本因地。以念佛心入无生忍。今于此界。摄念佛人。归于净土。

　　佛问圆通。我无选择。都摄六根。净念相继。得三摩地。斯为第一。

　　(楞严云。佛告阿难。若复有人。身具四重十波罗夷。瞬息即经此方他方阿鼻地狱。乃至穷尽十方无间靡不经历。能以一念。将此法门。于末劫中开示未学。是人罪障应念销灭。变其所受地狱苦因成安乐国。则此章经。诚为销罪之巨冶。愈病之灵丹。修心之㨗径。求生之要术也。若能常持。无苦不除。无乐不与。无愿不遂。无果不得。凡见闻者。宜三复焉)。

　　日诵式

　　(人有三等。一者极闲人。应当昼夜六时持经念佛。二者半闲半忙人。应当每日晨昏二时一心持念。三者极忙人。应当每日晨朝一时专心持念。诵时之式。先本师三称。次举势至章一遍。往生咒三遍。赞佛偈一遍。佛名百声千声万声随意。三菩萨名每各十声。后发愿回向偈一遍。未诵前。已诵后。俱要对圣像前合掌三礼。如无佛像。对经对空礼拜亦可。果能如此常行无间。佛必哀怜。凡有求愿。无不遂者。临命终时。佛与圣众。放光接引。径生极乐矣。行者当生信愿。切勿疑忽。此明每日经佛并举式也。若单佛名。极闲者。除六时外。应当时刻念佛无间。半间半忙者。应当营事已毕即便念佛。极忙者。应当忙里偷闲十念念佛。此方名为不虚度也。尽此一生。一日无有暂废。则自念佛心口。当必成佛心口。经云。行与佛同。受佛气分。入如来种。亲为佛子。不其然哉)。

　　南无本师释迦牟尼佛(三称)(次势至章毕举往生咒)。

　　南无阿弥哆婆夜(一)哆他伽哆夜(二)哆地夜他(三)阿弥利都婆毗(四)阿弥利哆(五)悉耽婆毗(六)阿弥利哆(七)毗迦兰帝(八)阿弥利哆(九)毗迦兰哆(十)伽弥腻(十一)伽伽那(十二)枳多迦利(十三)娑婆诃(十四)

　　(不思议神力传云。持咒之法。净身漱口。然香佛前。昼夜六时。各诵三七遍。能灭五逆谤法等罪。诵满三十万遍。即见阿弥陀佛。弥陀疏钞云。若有善男子善女人。能诵此咒者。阿弥陀佛常住其顶。日夜拥护。无令怨家而得其便。现世常得安隐。临命终时。任运往生)。

　　次举赞佛偈。

　阿弥陀佛身金色　　相好光明无等伦
　白毫宛转五须弥　　绀目澄清四大海
　光中化佛无数亿　　化菩萨众亦无边
　四十八愿度众生　　九品咸令登彼岸

　　南无西方极乐世界大慈大悲阿弥陀佛(百千万声随意)　南无观世音菩萨　南无大势至菩萨　南无清净大海众菩萨(各十称)(后举发愿回向偈)。

　　我今称念阿弥陀真实功德佛名号。惟愿慈悲哀摄受。证知忏悔及所愿。往昔所造诸恶业。皆由无始贪瞋痴。从身语意之所生。一切我今皆忏悔。愿我临欲命终时。尽除一切诸障碍。面见彼佛阿弥陀。即得往生安乐刹。愿以此功德。庄严佛净土。上报四重恩。下济三途苦。若有见闻者。悉发菩提心。尽此一报身。同生极乐国。十方三世一切佛。一切菩萨摩诃萨。摩诃般若波罗蜜(一遍)(此当对佛跪念念毕起身三礼而退)。

　　(偈云。一日无常到。方知梦里人。万般将不去。唯有业随身。如何是万般将不去。官爵财宝屋宅田园衣服饮食乃至娇妻爱子。无常到来。都是将不去者。如何是唯有业随身。人生所造。贪瞋痴慢五逆十恶恶业。戒定慧施五戒十善善业。无常到来。尽皆紧随你者。楞严云。临命终时。未舍暖触。一生善恶俱时顿现。恶者便感三途苦报。善者便感人天乐报。若善心中。兼有信愿。念佛求生。便现极乐佛土境相。行愿品云。是人终时。一切诸根悉皆散坏。一切亲属悉皆舍离。一切威势悉皆退失。象马车乘珍宝伏藏无复相随。唯此愿王。于一切时引导其前。一刹那中。即得往生极乐世界。见弥陀佛及诸圣众。既然如是。何不趁此强健之时努力勤修。善导云。假饶金玉满堂。难免生老病死。恁汝千般快乐。无常终是到来。惟有径路修行。但念阿弥陀佛。设待临终方悔。悔之于后。将何及乎。奉劝诸人。及时修进。生死事大。无常迅速。慎勿以此为分外也。勉之勉之)。

　　(又净业人。备三资粮。一者信。信轮回最苦。信念佛最妙。信此土修行难成道果。信愿生彼土乃至十念决得往生。信报生人天福尽还坠。信一生乐土永不退转当成正觉。信一称佛名能灭八十亿劫生死重罪信念佛之人弥陀摄取病中救护命终来迎。二者愿愿消业障。愿灭众苦。愿心开。愿见佛。愿净业成。愿生安养。愿授记。愿度生。三者行。身礼像。口称名。心观想俱要专一绝无散乱。解知信愿时莲华种植也。专念时莲华出水也。功成时莲华敷空也。设起疑退心。莲华又萎矣。由是昼夜六时无有一念贪恋在娑婆。凡起居衣食语默动静皆不忘净土。至于临命终时。应当念佛发愿。不得怕死贪生。常自念言。我现在身。众苦交缠。不净流溢。若得舍此。华池托质。受无量乐。事极称意。如脱臭弊之衣。得着珍御之服。万缘放下。身心解脱。才有病患。莫论轻重便念无常。一心待死。即嘱一切人。凡来我前为我念佛。不得杂说世务家缘长短再延。法师频来诫劝依经指示。及到病重舍报之际。家人亲属。不得哭泣并发悲叹懊恼之声。犹恐惑乱心神。忘失正念。但高声朗念阿弥陀佛。守令气绝神逝。方可举哀。若如此者。万求万生必无疑也。复有遇障难者。不得正念往生。如偏风失语。狂乱失心。水火雷击。虫兽鬼啖。毒药阵亡。怨贼王难。亦应预忏。必蒙佛护。盖念佛者。有六胜益。一诸佛菩萨护念。弥陀住顶放光。诸天神将昼夜冥加。二恶鬼毒药皆不能害。三灾八难咸悉消除。三宿障冰清怨命解脱。四气力充满无诸横病。五睡梦吉祥见佛色像。无有非人夺其精气。六现为一切礼敬。临终三圣接引。故知日常一意念佛。即为预备不虞法矣。如人入城。干事必先觅下安处。抵暮昏黑则有投宿之地。先觅下处者。预修净业也。抵暮昏黑者。大限到来也。有投宿地者。生莲华中不遭障难也。人若依此用心。临终定得往生。此又为修净土者之至嘱也)。

　　(慈云香严行者续法述劝)

　　No. 311

　　楞严经势至念佛圆通章疏钞卷上

　　清浙水慈云灌顶沙门　续法集

　　释此一章。大分为三。初通序大意二。初详申旨趣三。初通序念佛宗致。

　　大矣哉念佛之为法门也。大小并收。利钝均摄。事理圆融。性相无碍。即佛是心。无一心而非心佛。即心是佛。无一佛而非佛心。心一忆也佛佛全彰。佛一称也心心顿显。无有心外佛为心所忆。亦无佛外心为佛所称。众生念佛。佛在众生心内。佛念众生。众生在佛心中。是心作佛。心不念而佛不作。即佛显心。佛不称而心不显。则知念佛一门。诚为见性成佛之妙法矣。

　　大下分二。先释又二。初总明该摄。大矣哉者。能赞词。亦是发语之端也。念下所赞法。初句标体。念佛别也。法门通也。大等四句释相。初二句人也。大小约乘。利钝约根。并收均摄者。化导小乘。回小向大。勉进大乘。舍权归实。使上根三心(一至诚心。二深心。三回向发愿心)圆发直入无生。令下根十念成功亦生彼国。次二句法也。事理约行。性相约谛。圆融无碍者。下愚着事而迷理。小智执理而遗事。今则通乎理事。依理修则证真谛而见自性弥陀。依事修则证俗谛而生极乐相土。即下二别显不二中。先心佛不二。初四句约性起心佛开五句。一心外佛佛外心。二心内佛佛唯心。三心即是佛佛即是心。四心非是佛佛非是心。五心佛圆融无障无碍。五教如次配知。今明第三句义也。此之心佛。全体遍收。如金与器。以金收器。器无所遗。以器摄金。金无不尽。心一下八句。约修显。心忆佛佛称心皆明修也。心忆佛彰。心即是佛故。佛称心显。佛即是心故。无为心忆。心外无佛故。无为佛称。佛外无心故。华严回向品云。无有智外如为智所入。亦无如外智能证于如。正此义也。众生下后三无差别。谓心佛生三无别也。初四句。正明无别。众生念佛者。诸佛心内众生念众生心中诸佛也。佛在生心内者。众生心外更无别佛。以佛真心即众生真心故。此明因门摄法无遗也。故云众生念佛现前当来必定见佛。华严亦云。应知自心念念常有佛成正觉。何以故。诸佛如来不离此心成正觉故。佛念众生者。众生心内诸佛念诸佛心中众生也。生在佛心中者。佛真心外更无众生。以众生真心即佛真心故。此明果门摄法无遗也。故云十方如来怜念众生如母忆子。佛性论云。一切众生悉在如来智内。以一切众生决定无有出如如境者。并为如来之所摄持。据清凉疏。开成四句。一诸佛心外无别众生。二众生心外更无别佛。三佛心生心两存齐现。四生心佛心互夺双亡。今且约前二句明也。是心下四句。蹑前反显。心本是佛。由不觉而佛隐。若欲作佛。须当念心故。起信谓。众生本觉与佛本觉无有二体。若不念心。难成佛矣。佛本是心。因无明而心暗。若欲显心。须当念佛故。华严谓。佛智广大。遍众生心。众生语言。皆悉不离如来法轮。若不称佛。难明心矣。则知下次结。弥陀即是自性。净土全唯一心。离心性外。毫无可得。若能忆念。即显本性佛矣。起信云。法界一相。即是如来平等法身。性佛一显。果佛自证故。圭山云。今知心是佛心。定当作佛。不其然乎。设离念佛门外而欲速见性成佛者。舍其近易。以求诸远难也。

　　△二别显此章所诠。

　　所以十二如来号曰三昧。势至菩萨标为圆通。三昧则总摄诸禅。圆通则具足万行。一心顿实。不亦宜乎。

　　所以下分为三。初正显。所以者承前起后之辞。十二如来号念佛为三昧者。凡夫垢心混若黄河。外道妄想逸如奔马。故说三昧。欲令返染成净舍散入寂也。势至菩萨标念佛为圆通者。小乘七生断惑证真。权教三祇具因满果。故说圆通。欲令速证疾成圆超直入也。三昧下二重拣。谓此三昧。总摄世出世间一切禅定。拣非余三昧也。如一巨冶铸成千器。圆通具足八万四千一切观行。拣非余圆通也。犹阿伽陀总愈万病。末二句三劝诫。三昧实教所诠。圆通顿教所诠。学顿实教者。是其所宜也。又上显圆义。此兼显顿实。众生念佛定当成佛。实也。起信云。专念阿弥。修善回向。愿生彼界。终得见佛。华严云。临命终时。诸根散坏。唯此愿王引导其前。即得往生。见弥陀佛。蒙佛授记。不久当坐菩提道场成等正觉。众生忆佛现前即见。顿也。佛藏经云。无觉无观名为念佛。无想无语是名念佛。摩诃般若云。菩萨摩诃萨念佛。不以色念。不以受想行识念。以诸法自性空故。今兼显此。故顿实者宜应学也。

　　△三引取胜益劝修。

　　闻说佛名。威光证入于无尽。忆想佛境。德云解脱于多门。有此胜益。应当信行。何得自暴自弃不愿不修耶。

　　闻说四句。初引明说。佛名者。华严云。胜云佛现时。宝华林中。出说三世一切诸佛名号音声。时彼如来于众会中说普集一切三世佛自在法修多罗。入无尽者。华严云。胜云佛所。证得一切诸佛功德轮三昧。证得一切佛法普门陀罗尼。了知一切佛决定解庄严成就海。了知无边佛现一切众生前神通海。了知一切佛力无畏法。于善眼佛所。即得念佛三昧。名无边海藏门。如是等十千法门。皆得通达。忆佛境者。华严云。德云告善财言。善男子。我唯得此忆念一切诸佛境界智慧光明普见法门。多解脱者。华严云。所谓智光普照念佛门乃至住虚空念佛门等二十一种。有此下二结劝二。初正劝诸余法门。浅则上根不被。深则下根绝分。唯此一法。利钝兼收。如水清珠。到处便益。故当信受行持。念佛如种谷。自心如家田。信如信栽此种定得成谷。愿如知此佳种一心求谷。行如欣求得谷作耕耨事。何得下二结责。十界因果皆唯心现。若一念心瞋恚邪淫。即地狱界。悭贪不施。即饿鬼界。愚痴暗蔽。即畜生界。我慢贡高。即修罗界。坚持五戒。即人法界。精修十善。即天法界。证悟人空。即声闻界。知缘性离。即缘觉界。六度齐修。即菩萨界。真慈平等。即佛法界。今此教念佛者。欲人念我自心成我自佛。云何舍自心佛孤佛教耶。如来不思议境界经云。菩萨了知诸佛及一切法皆唯心量。得随顺忍。舍身速生极乐净土。照律师问。经云。是心作佛。是心是佛。心既是佛。何须念他佛耶。答。秪由心本是佛故。令专念彼佛。梵网戒云。信知一切众生皆有佛性。我是未成之佛。诸佛是已成之佛。汝心佛者未成佛也。弥陀佛者已成佛也。未成佛者。久沉欲海。具足烦恼。杳无出期。已成佛者。久证菩提。具足威神。能为物护。是故。诸佛劝令念佛。即是以我未成之佛。求他已成之佛。而为救护耳。众生若不念佛。圣凡永隔。父子乖离。长处轮回。去佛远矣。所以文殊普贤等诸菩萨皆愿念佛往生。况我凡愚人耶。又彼螟蛉尚听教成。可以人而不如虫乎。不愿自弃。迷也甚矣。

　　△二略释经题。

　　楞严者。一切事究竟坚固也。乃大部之总名。圆通者。圣性法门无不通也。是一章之别目。势至者。启教之人也。念佛者。修行之法也。文虽一十二行。义括净土诸典。有教有机。有法有喻。生佛感应。以遍含自他因果而该彻。作心境之月灯。为圣凡之舟楫。故言楞严经势至念佛圆通章。

　　楞下先释名。一切事。三科七大也。究竟空也。坚固不空也。合二空不空也。蕴处界大。本如来藏故。事事究竟坚固。名楞严定。既住法位。世相常住。故此亦名健相三昧。圣性举理。法门约教。影略行果可知。正显四法互相圆遍该通也。依止成定。名为楞严。依观成慧。号作圆通。别目者。以势至念佛圆通乃修道二十五圆通中一也。势至下亦影略。义具应云。能启能修势至人也。所启所修念佛法也。文下后结叹二。先别叹。彼佛教我念佛。机教也。母子形影染香。法喻也。如来怜念众生。众生一心忆佛。生佛感应也。我因念佛入忍。今摄念人归净。自他因果也。心境月灯者。依我自心念彼佛境。则佛境可彰。托彼佛境念我自心。则自心易显。此之彰显。皆凭月灯教法以照见也。心外有境小教也。境唯是心始教也。即心即境终也。非境非心顿也。心境无尽圆也。即所诠法。月灯喻能诠教。声名句义门如萤灯。小也。摄境唯心门如火灯。始也。理事无碍门如星。终也。会相归性门如月。顿也。普融无尽门如日。圆也。今约中二以说圣凡舟楫者。念名号佛。受持皈戒。越于三途。下下品生。名为人乘。其犹舠船才过溪涧。念色像佛。修行禅善。越于四洲。生下品莲。名为天乘。其犹艇船出小河港。念应化佛。观四真谛。越于三界。生中品莲。名声闻乘。其犹艨舰过于大湖。念受用佛。了悟因缘。证二涅槃。生上品莲。名缘觉乘。其犹𦪶艞过于大江。念法性佛。智悲并运。万行繁兴。成无上道。超凡小界。上上品生。名菩萨乘。其犹艆䑼直过大海。又持名念佛如特舟。声闻乘也。观像念佛如方舟。辟支佛也。观想念佛如维舟。菩萨乘也。实相念佛如造舟。佛乘也。圣凡即所化人。舟揖喻能化法。故言句次总结。

　　△二开章释文二。初略标。

　　将解此经。五门分别。一教起因缘。二藏乘教摄。三宗趣旨归。四略释题名。五详解文义。

　　初二句总叙。一下别列。此例般若疏意。略开五章。前三义门。后二正释。

　　△二详解五。初教兴。

　　初教起因缘者。智度论云。如须弥山。非无因缘。非少因缘令得振动。念佛教兴。亦复如是。具多因缘。一指出捷径修行门路故。二直示当人念自心佛故。三欲令悟入佛之心性故。四为显生佛心无差别故。五度脱凡外横超三界故。六接引权小圆成佛果故。七充足三辈无有疑悔故。八利益今后周遍无尽故。九顿摄六根证圆通境故。十疾空障恼定生佛土故。

　　初句标牒。智下释义二。先引证。如须弥下喻也。念佛下合也。一下次正释。楞严云。初心入三昧迟速不同伦。故知余门学道纡回险难。犹如蚁山。念佛一门。古称径路。好似风水。善导云。唯有径路修行。但念阿弥陀佛。况今持名。径而又径者也。若欲一生取办。当于是法留心。二下。观经云。是心作佛。是心是佛。诸佛正遍知海从心想生。是故教人念佛。即念自心佛也。三下。佛心性者。楞严云。我以不灭不生合如来藏。而如来藏唯妙觉明圆照法界。无差别论云。此心性明洁。与法界同体如来依此心。说不思议法。则知佛以如来藏净法性为心也。令悟入者。起信云。真如自体相者。凡夫诸佛。无有增减。楞严富楼那言。我与如来宝觉圆明真妙净心无二圆满。观经云。汝等心想佛时。是心即是三十二相八十随形好。是故众生念心佛时。即能悟入佛心性也。四下。无差别论云。众生界不异法身。法身即是众生界。观经云。诸佛如来是法界身。入一切众生心想中。下云。若众生心忆佛。现前必定见佛。则此法门。能显心佛众生三无差别也。五下。凡夫外道。由见思惑。起业感报。轮转不休。依余法修。直至惑尽。始得出离。名为竖出三界。唯念佛门。带惑往生。名为横出三界。如虫在竹。竖则历节难通。横则一时透脱。桐江法师云。竖出者。依谛缘度。历涉地位。如取科第。须有才学。如历任转官。须有功效。横出者。念佛法门。如人荫叙功由祖父他力。不论学问有无。又如覃恩普转功由国王不论历任浅深。六下。菩萨六心堕落声闻。尘劫不回。犹庵罗华鱼子一般。因中虽多。结果者少。若能念佛。圆发三心。自然转权成实。回小向大。如彼白衣骤贵平地舛仙者然。故大本云。菩萨欲令众生速疾安住无上菩提者。应当起精进力听此法门。又华严十地。始终不离念佛。圆教登地尚尔。况权小初心人耶。七下。上品利根。闻小教则悔。下品钝根。闻大教则疑。所以华严会上声闻绝分。阿含时中菩萨不被。今此念佛一法如万应膏毒病皆愈。似及时雨药木并茂。故得利钝尽摄上下均收也。八下。利今即佛在机宜。利后即灭后闻见。下云。今于此界。摄念佛人。归于净土。观经云。如来今者为未来世一切众生。为烦恼贼之所害者。说清净业。故如如意珠。利济无尽也。九下。一切众生。迷常住心。用诸妄想循诸色声。违圆通境。今念佛也。六根都摄。守于真常。常光现前。圆通境发。虽不欲证不可得也。故华严解脱长者云。知一切佛犹如影像。自心如水。水清而静。月现全体。又偈云。菩萨清凉月。常游毕竟空。众生心垢净。菩萨影现中。则知众生净念。弥陀定放光明。心水不净。菩萨圆通月境亦不现矣。十下。末法修行。多诸障难。邪魔娆乱。佛道难成。今修念佛三昧。承佛愿力威神。疾除烦恼。顿破无明。五蕴魔销。三身佛现。当生极乐佛土。成真应二果矣。如大明灯然于室中。不唯破千年暗。而且见种种物。然此十因。生起有序。初以入道多门难易各别。出念佛法最为径捷。二所以径捷者。为念自心佛故。三由念心佛。方能成佛心故。四佛心若契。生佛同体无有二故。五既无二别。岂有凡外不度脱故。六岂独凡外。亦接权小人故。七岂唯五乘。亦充足一切善恶众生故。八岂但现今。亦普利未来无有尽故。九济度如是广大者。为圆通故。十有作之修。终成败坏。现既圆通。当必见佛归净土故。又由定生佛土。所以指出捷径门路。令预修行疾成佛故。如此终始连环。犹同钩锁。此教之兴。非无因也。

　　△二藏摄。

　　二藏乘教摄者。谓三藏之中。契经藏摄。二藏之内。菩萨藏摄。三乘之中。大乘所摄。五教之内。后三教摄。

　　二句标章。谓下释相。三藏者。一修多罗。此云契经。即经藏。诠于定学。二毗奈耶。此云调伏。即律藏。诠于戒学。三阿毗达磨。此云对法。即论藏。诠于慧学。今此经者。属于经藏。自始至终。专说念佛三昧故。二藏者。一菩萨藏。诠示菩萨理行果故。二声闻藏。诠示声闻理行果故。今此经者。属菩萨藏。此经演说菩萨念佛圆通法故。三乘者。一小乘声闻。谓四谛法门。运载众生。出于三界。到涅槃城。成阿罗汉。犹如羊车。二中乘缘觉。谓因缘法门。运载众生。过于四空。居寂灭舍。成辟支佛。犹如鹿车。三大乘菩萨。谓六度法门。运载众生。超凡小境。直至无上菩提大般涅槃彼岸。成于佛果。犹如牛车。今此经者。属于大乘。以如来怜念众生。势至摄念佛人。安乐诸乘。度脱九界故。五教者。一小教。唯谈人空故。二始教。但明法空故。亦名分教。但说法相故。三终教。复说中道故。亦名实教。多谈法性故。四顿教。唯辨真性故。五圆教。唯说法界故。今此经者。属后三教。下云。二忆念深。母子历生不相违远。终也。渐渐念时终当成佛故。下云。以念佛心。入无生忍。不假方便。顿也。知佛即心。疾成佛道故。下云。都摄六根。净念相继。得三摩地。圆也。了三无别。圆通法界故。准知此经教义深广幽远。非浅近矣。

　　△三宗趣。

　　三宗趣旨归者。有总有别。总以忆佛念佛为宗。见佛入忍心境圆通为趣。别有五对。一教义。以教说为宗。令达义为趣。二事理。举事相为宗。诠显理为趣。三境智。三佛境为宗。二观智为趣。四行位。信愿行为宗。入不退为趣。五因果。以因行为宗。克果德为趣。

　　三句牒门。谓宗旨归趣也。当经所崇曰宗。宗之所归曰趣。若不识宗。无从趣向矣。有下释义。教说者。即念佛教门也。达义者。谓了达教中所诠心境缘念。生佛感应。染香入忍。自他生土之义也。事理义中所具者。谓崇尚念佛等事。其意云何。正欲彰显弥陀自性净土唯心之至理也。境智理内开者。境即所观之理。智是能观之心。佛之圆融三身真境也。事一心。理一心。真观也。行位随智起者。信愿行三资粮也。不退者。信净在离三界。位不退也。愿见佛念佛心。念不退也。行净业摄佛人。行不退也。又信化佛教超凡外道。信不退也。愿报佛果超二乘境。念不退也。行法佛理超权修证。行不退也。起信疏云。约有三位。一信行未满。未名不退。但以处无退缘。故称不退。二信满已去。入十住位。得见法身。住于正定。故名不退。三二贤位满。入初地去。证遍满法身。生无边佛土。故名不退。由信成信不退。由愿成住不退。由行成地不退。地论师云。住是证不退。行是位不退。向是行不退。地是念不退。由信成证位行成行愿成念也。因果不退之所成者。因若不退。名为真因。果若不退。名为真果。信愿佛土摄根净念。是不退菩提因行也。得三摩地第一圆通。是不退菩提果德也。文有三重。忆念彼佛。因也。现当见佛。果也。念见近佛。因也。心开香严。果也。念心入忍。因也。摄人归土。果也。如是五对。展转相因。以为生起。

　　△四释题。

　　四略释题名者。有四对义。初总别。谓楞严三字总称也。总通彼大部故。势等七字别号也。别局此一章故。二教义。就前别中。分教义二。谓章之一字。是能诠教也。势等六字。是所诠义也。三果因。就前义中。开此一对。谓圆通是果。所证境故。势等是因。能修观故。四人法。就前因中。分成此对。念佛法也。即所禀法。势至人也。是能弘人。依四对义。立斯名耳。

　　四下标牒。有下解释。此句列也。初下释也。总中亦影一对。楞严义也局也。经字教也通也。今不出者。恐混滥故。章属能诠者。谓是圆通文字念佛教章也。果因对。亦可名境智对。圆通境也。念佛智也。亦可名真俗理事性修寂行对。圆通真理性寂也。势至念佛俗事修行也。四下。念佛法者。念变化。非受用佛。(化身)小也。念受用。非变化佛。(自报)终也。念亦变化亦受用佛。(他报)始也。念非受用非变化佛。(法身)顿也。念圆通无障碍佛。(十身)圆也。势至人者。得应化佛力。小势至也。得功德佛力。始势至也。得智慧佛力。终势至也。(此二报佛)得如如佛力。(法佛)顿势至也。得无尽佛力。(十佛)圆势至也。此亦约教略释。下更详解。则知此题名内。人法双彰。因果并举。理尽义周。故标章首。

　　△五解文分三。初叙礼白仪。

　　大势至法王子。与其同伦五十二菩萨。即从座起。顶礼佛足。而白佛言。

　　【疏】梵语摩诃那钵。此云大势至。思益云。我投足之处。震动三千大千世界。及魔宫殿。故名大势至。观经云。此菩萨行时。十方世界一切震动。此菩萨坐时。七宝国土一时动摇。亦名得大势。悲华云。愿我世界如观世音。等无有异。宝藏佛言。由汝愿取大千界故。今当字汝为得大势。亦名无边光。观经云。以智慧光普照一切。令离三途得无上力。若依本文。能念大势佛。能摄六根妄。能接念佛人。故名为势至也。假此菩萨为发起者。表念佛法门。能发智光。得大势力。离三界苦。取净土乐也。于法自在。名为法王。从法化生。称之为子。悲华经云。往昔因中。弥陀作轮王时。观音为长子。势至为次子。今在极乐。居佛左右。助化一切。次补佛处。故名法王子也。与共也。伦类也。声气相应。名为同类。五十二者数也。表势至念佛一门。能摄信等五十二位诸法行故。菩萨。具云菩提萨埵。肇云。菩提佛道名也。萨埵秦言大心众生。有大心入佛道。名菩提萨埵。贤首云。菩提此名曰觉。萨埵此曰众生。以智上求菩提。用悲下救众生。名菩提萨埵也。从座起者。师资尊卑。名分秩然。有所陈白。不应坐故。顶礼佛足者。以己上顶。礼佛足下。敬之至也。上皆身业。白佛言者。上示曰告。下启曰白。是口业也。身口恭敬。意业可知。

　　【钞】梵语下释人名也。先势至中。初约行。中修自行也。由有智断威势故。能震动一切。亦名下次约愿。上求佛道也。由有想念势力故。能取证净土。亦名下三约悲。下度众生也。由有化导势力故。能救拔三途。上二自利。此一利他。依本文者。上通诸经释名。此局当经释也。能念三句。亦约上求中修下度三义以释。大势佛者。指弥陀。言十方三世佛中弥陀为第一故。能念。非如众生不求大势佛及断苦法故。能摄。非如众生六根攀缘六尘故。能接。非如众生自利不耐他荣故。有此三大德。威势之至也。菩萨名实相称。众生无势可知。于法下次法王子。自在为王者。王以自在为义故。次补佛者。彼土弥陀佛后。次当观音补位。观音之后。次乃势至补位。犹如储君暂居东宫。后必南面绍王位也。与下三与同伦。易曰。同声相应。同气相求。故曰声气相应。若依华严。有八十四同。(始从念慧趣觉终至不虚出离)故名同类。如七十三。兹不繁录。道不同不相为谋。同心言其臭如兰。故云与同伦也。五下。四五十二。信佛是心。信心作佛。即摄十信法行。住在三昧。观佛实相。即摄十住法行。行念佛行。度念佛人。即摄十行法行。回念佛心。向佛心住。即摄十向法行。心地观佛。地如佛地。即摄十地法行。忆佛念佛。去佛不远。即摄等觉法行。心想佛时。是心即佛。即摄妙觉法行。则知超凡入圣。唯有念佛为妙矣。菩下。五菩萨。初义约心。谓能如是忆佛。即成大道心众生。名为菩萨。次义约境。谓能以念佛心。上求佛觉。下化有情。故名菩萨。从座下。释敬礼也。意可知者。谓意若不恭敬。则身不避席。口不发言。以身口礼白随意主故。所以三业皆修敬者。表显念佛乃是一切世间希有难信之法也。

　　△二正陈所证。分二。初详引古佛教诏。又二。先总明佛出。

　　我忆往昔恒河沙劫。有佛出世。名无量光。十二如来相继一劫。其最后佛。名超日月光。

　　【疏】我者。即自指法身。不同情计我也。明记不忘为忆。过去称为往昔。恒河沙劫者。约恒河中之沙以数劫。显其久也。梵语佛陀。此云觉者。觉人之不觉也。略开三义。一自觉我空。拣异凡外。二觉他法空。拣异二乘。三觉满俱空。拣异菩萨。出世者。无机不兴。根熟则现也。如来者。从真如起。来成正觉也。十二者。大弥陀经云。无量光佛。无边光佛。无碍光佛。无对光佛。炎王光佛。清净光佛。欢喜光佛。智慧光佛。不断光佛。难思光佛。无称光佛。超日月光佛。无量者。实智照理无限量故。无边者。权智照事无边际故。无碍者。慈光与乐无障碍故。无对者。悲光拔苦无敌对故。炎王者。光音应化得自在故。清净者。离垢清净发光明故。欢喜者。令他受用生大喜故。智慧者。以大智慧破诸惑故。不断者。常光不断绝故。难思者。本光不思议故。无称者。涌百宝光不可称故。超日月者。放一切光超日月故。俱名光者。因中念本觉佛发明心光。果上成妙。觉佛现起身光故。十二如来相继一劫者。一约能念。表行者十二时中于自性佛净念相继。打成一片。不得弹指顷念世间五欲。则无量性光自然发明也。二约所得。则转十二类生而成十二圣位。转十二处妄想而成十二处佛德也。然十二佛。乃古如来。非今弥陀。而其名号同者。以师资一道古今不异。如释迦观音之类。

　　【钞】我下。释我等二句。我有四。一执见邪我。二自他慢我。三名字假我。四法身真我。世人具邪慢。学人具慢假。圣人是假真。今势至乃法身大士。不同三乘。故唯真我。恒河亦云殑伽河。此云天堂来。河从高处来故。乃是无热恼池流出。广四十里。沙细如面。佛在祇园说法。河近讲堂。故凡言多。取以为喻。梵语劫波。此云分别时分。俱舍云。时之极少名刹那。时之极长名为劫。今取沙喻劫。多久可知。梵下释有等六句。始本合一名为觉满。我法空尽。名为俱空。大弥陀下引经。无量下释义。诸佛名号。取证不同。或因或果。或性或相。或悲智。或愿行。此十二佛。皆以光分名者。盖光有二。一智光。二身光。复有二义。一常光。二放光。又有二因。一是功德庄严。二是本愿成就。今释佛名。亦约此六义也。初二约二智。三四约二心。摄二因也。五六七八约四身。五是化身。六是法身。七是他受用身。八是自受用身。即楞伽中应化佛。如如佛。功德佛。智慧佛也。九十常光。十一二放光。自性佛者。谓念自性佛也。不得念五欲者。观经云。夫念佛者。不得一弹指间念世五欲。是谓系念。脱能如此一无间杂。无量自性佛光。终得发明。超于日月也。十二类生者。谓胎。卵。湿。化。有色。无色。有想。无想。非有色。非无色。非有想。非无想也。十二圣位者。谓干。信。住。行。向。暖。顶。忍。世。地。等。妙也。无渐位者。经云。从是渐修。随所发行。安立圣位故。详如楞严七八卷明。十二妄想者。谓六根六尘妄想也。经云。六乱妄想成业性故。十二区分。由此轮转。是故世间声香味触。穷十二变。为一旋复。十二佛德者。谓六根六尘功德也。经云。总括始终六根之中各各功德。有千二百。详如楞严四七卷明。然下。通妨难。云据大本意。十二佛名。乃无量寿佛别号。唯一佛身。此何说言有十二佛相继出耶。故此通云。诸佛同名甚多故。十二佛乃是往古。非今法藏所成佛也。若尔何以今名滥古号耶。故又释云。详弥陀势至同时发心。所师之佛。亦同无异。而今弥陀十二别号同古佛者。表显师资即心即佛之道一也。犹今释迦立号仿同古释迦佛。今观音名仿同古观音等故。大本弥陀经云。过无量佛刹同名释迦者。不可胜数。则无量寿佛之名。百千万亿不可穷尽。何止于一佛耶。

　　△次别示教道二。初标名。

　　彼佛教我念佛三昧。

　　【疏】彼佛十二佛也。语言指示谓之教。言念佛者。若据事念。一心忆想之谓。念三身接引之谓。佛则能念属己。所念属佛。若据理念。念即始觉。佛即本觉。以始合本。名为念佛。念佛有四。一称名。谓闻说佛名。一心称念。二观像。谓设立尊像。注目观瞻。三观想。谓以我心眼。想彼如来。四实相。即念自性真实相佛。初二事法界。观心即佛故。后一理法界。观佛即心故。第三事理无碍法界。观是佛是心故。又清凉云。约能念心。不出五种。一缘想境界念佛门。二摄境唯心念佛门。三心境无碍念佛门。四心境俱泯念佛门。五重重无尽念佛门。会曰。一即前之初二。小乘教也。二即前四。始也。三即前三。终也。四五前所无者。顿圆教也。今此文中。约佛教边四五俱通。约机禀边唯局持名。然此持名。亦通圆顿。不唯局小。亦开五门。一持念佛名门。心外有佛名故。小教。事法界观也。二摄名归心门。佛名唯心现故。始教。理法界观也。三心名双融门。即心即佛故。终教。四心名俱绝门。非心非佛故。顿教。理事无碍法界观也。五圆通无尽门。一念心。一佛名。遍含法界无有尽故。圆教。事事无碍法界观也。梵语三昧。此云正定。亦云正思正心行处。一心念佛。名正定心。若他念者。即名邪思惟也。三昧是禅观通名。念佛是一行别目。又此念佛三昧。亦名一行三昧。亦名诸佛现前三昧。般若三昧。普等三昧。

　　【钞】言念佛下。释念佛二字。念佛有下。明念佛法门。称名者。文殊般若经云。众生愚钝。观不能解。但令念声相续。自得往生。弥陀经云。闻说阿弥陀佛。执持名号。观像通二。一观现在相好光明之佛。如法华云起立合掌一心观佛。二观彩画雕塑铸造之佛。如优填王以栴檀作佛像。是也。观想者。十六观经云。诸佛如来是法界身。入一切众生心想中。是故。心想佛时。是心即是三十二相八十随形好。实相者。观佛三昧经云。佛告阿难。住念佛者。心印不坏。释曰。谛了自心。名为念佛。如如不动。名为不坏。解脱长者所谓我欲见极乐世界阿弥陀佛随意即见。是也。初二下。约观料拣也。若依六根。称名摄耳舌。观像摄眼身。观想摄鼻意。实相摄六根。则一念佛三昧。六根无不摄也。又清凉下。引古明五也。缘境者。称名观像皆属外境故。唯心者。依正相好唯是心作故。无碍者。双照事理故。俱泯者。离相如空故。无尽者。于一切时处境念中。普见十身诸如来故。会曰下。会通古今也。又大疏云。古人已有五门。一称名往生念佛门。二观像灭罪念佛门。三摄境唯心念佛门。四心境无碍念佛门。五缘起圆通念佛门。此之五门。名则尽善。释义不周。故今改之。若欲曲会。一二即清凉缘境无碍兼摄俱泯圆通即无尽门。小教等者。前之四门约观。此之五门约教。互相影显。思之可知。今此文下。约四五念佛门判今经也。佛教十二如来也。通四五者。以譬如下文中。但云忆佛念佛。不别指一门故。机禀势至等也。局持名者。以佛问下文中方云净念相继。的指出持名故。问何以势至不通指耶。答虽念佛三昧古称径路。而持名一法径而又径。何者。观像则像去还无。因成间断。观想则心粗境细。妙观难成。实相则众生障重解悟者希。至于无尽。则境界深广。从何领荷。唯此持名。最为简捷。但能继念。便得往生。如骥骤。(余门念佛也)虽超群马。(余门修行也)未及龙飞。(持名念佛也)鹤冲(余门念佛也)已过凡禽。(余门修行也)争如鹏举。(持名念佛也)故龙树毗婆沙论云。佛法有无量门。如世间道有难有易。譬如跛人陆道步行则苦。一日不过数里。水路乘船则乐。须臾便过千里。易行疾至。应当念佛称其名号。本愿如是。问。佛有无量功德。一名难可摄尽。况实相中离名字相。云何专称名耶。答。极乐依正。言佛便周。佛功德海。举名即尽。经云治世语言皆与实相不相违背。岂有万德洪名不即是实相耶。然此下。重显持名一门。摄尽大小乘教。无论利根钝根。均可依之而修也。正定者。拣念佛外皆邪定故。正思者。于所念境正直思察故。正拣寻伺。思拣昏沉。正心行处者。谓定心正所缘境。异于无明邪所受故。或云调直定。由众生屈曲散乱。佛以诸三昧门。令直其屈曲。正其散乱故。禅观通名者。如智论云。一切禅定摄心皆名三昧。是也。一行别目者。有二释。一谓万行中一行。如诸经中。或以真如海印德藏为三昧。或以如幻语言法界为三昧。或有缘有相。或无得无诤等。二即指念佛三昧。文殊般若经云。佛告文殊。欲入一行三昧者。应处空闲舍诸乱意。不取相貌。系心一佛。专称名字。随彼方所端身正向。能于一佛念念相续。即是念中能见过去未来现在诸佛。念一佛功德。与念无量佛功德无二。若得一行三昧者。诸经法门皆悉了知。问。此教念佛。为念十方佛耶。为念阿弥陀耶。答。但念阿弥陀佛。以十二如来同名阿弥陀故。下云摄念佛人归于净土。又普广问佛。十方俱有佛土。何以独赞西方。佛言。阎浮提人。心多杂乱。令其专心一境。乃得往生。若念十方诸佛。境繁意散。不成三昧。况诸佛同一法身。念一佛即念一切佛故。问。何十二佛皆教势至念自名耶。答一者十二如来本愿如是。如今法藏愿云。闻我名号乃至十念。若不生者。不取正觉。是也。二者教念十二佛名。即是教念古弥陀十二别号。犹今法藏教念无量寿佛。即是教念无量光乃至超日月光也。又此下出异名。约义配教。念佛小也。般若始也。佛现终也。一行顿也。普等圆也。如理思之。

　　楞严经势至念佛圆通章疏钞卷上

　　音释

　　天竺

　　(此云月氏)。

　　沙门

　　(华言勤息)。

　　般剌密帝

　　(唐翻极量)。

　　译

　　(音易翻梵语成华言也)。

　　波罗夷

　　(此云弃犯此罪者永弃佛法边外也)。

　　阿鼻

　　(翻无间大地狱名)。

　　释迦牟尼

　　(释迦翻能仁姓也牟尼翻寂默名也)。

　　他

　　(音拖)。

　　伽

　　(音祗)。

　　毗

　　(音皮)。

　　迦

　　(加音)。

　　腻

　　(音尼)。

　　扣

　　(音只)。

　　阿弥陀

　　(此云无量寿亦云无量光)。

　　须弥

　　(唐言妙高山王也)。

　　菩提

　　(华言觉道)。

　　菩萨摩诃萨

　　(菩萨此云觉有情摩诃萨此云大心众生也)。

　　摩诃般若波罗蜜

　　(摩诃翻大般若翻智慧波罗蜜翻到彼岸)。

　　趁

　　(音逞随从逐践也)。

　　迅

　　(音信疾也)。

　　萎

　　(音委华草憔残或退缩也)。

　　娑婆

　　(此云堪忍堪能忍斯恶故)。

　　懊

　　(音奥悔恨也)。

　　抵

　　(音底至也)。

　　觅

　　(音蜜追寻也)。

　　干

　　(音干办作也)。

　　蹑

　　(音业蹈也)。

　　阿伽陀

　　(此云普去能去众病也)。

　　陀罗尼

　　(此云总持亦云遮持即咒也)。

　　耕

　　(音庚犁田也)。

　　耨

　　(音羺耘草也)。

　　修罗

　　(旧翻无端正新翻非天)。

　　文殊

　　(此云妙德)。

　　螟蛉

　　(音冥令桑虫也)。

　　括

　　(音郭包括也)。

　　楫

　　(音接桡也)。

　　舠

　　(音刀小船盛二百斛)。

　　艇

　　(音廷盛三百斛次小船也)。

　　港

　　(音讲水之分派道路也)。

　　艨舰

　　(音蒙监外狭而长曰艨艟上下四方有板曰舰中船也亦战船名)。

　　涅槃

　　(此云灭度亦云圆寂)。

　　𦪶艞

　　(音礼耀江中大船名)。

　　艆䑼

　　(音狼邹海中大船名)。

　　特方维造

　　(以舟为桥者曰造天子舟也连四船者曰维诸侯舟也两船并者曰方大夫舟也单一船者曰特士人舟也)。

　　辟支

　　(此云缘觉亦云独觉)。

　　纡

　　(音迂曲也)。

　　富楼那

　　(华言满愿)。

　　癊

　　(音荫庇庥也)。

　　覃

　　(音昙甸延及长市也)。

　　庵罗

　　(翻难分别其果似挑非桃似柰非柰华多子少叶似柳味如梨王城种之果可疗疾)。

　　阿含

　　(翻教又云无比法经名也)。

　　娆

　　(音挠扰动也)。

　　牒

　　(音蝶文乃蹑前而起者曰牒又移前文于此曰牒也)。

　　储

　　(音除副也贰也太子副君谓之储君)。

　　涌

　　(音永泛溢也)。

　　殑

　　(音竞)。

　　祗园

　　(祗陀太子园也)。

　　俱舍

　　(翻藏包含摄持之义也)。

　　仿

　　(音访效也)。

　　泯

　　(音民绝也)。

　　雕

　　(音雕木雕)。

　　塑

　　(音素泥塑)。

　　优填

　　(唐言出受王名也)。

　　旃檀

　　(义翻与药能除病故)。

　　骥

　　(音记千里良马也)。

　　骤

　　(音纣马之疾速行也)。

　　冲

　　(音充与翀同不飞则已飞则冲天也)。

　　鹏

　　(音朋大鹏鸟也翼如垂天之云一举而上九万里远)。

　　毗婆娑

　　(此云广解论名)。

　　跛

　　(音波足偏废行不正也)。

　　寻伺

　　(粗觉名寻求细观名伺察)。

　　阎浮提

　　(华言树洲洲中有此树故树名胜金)。

　　蛙

　　(音哇形以虾蟆水虫)。
卍新纂续藏经第 16 册 No. 0311 楞严经势至圆通章疏钞


　　楞严经势至念佛圆通章疏钞卷下

　　清浙水慈云灌顶沙门　续法集

　　二释义二。先修因二。初举喻二。初二人喻。

　　譬如有人。一专为忆。一人专忘。如是二人。若逢不逢。或见非见。二人相忆。二忆念深。如是乃至从生至生。同于形影。不相乖异。

　　【疏】先喻单忆有离也。有人喻生佛二人也。一专忆者。喻佛念众生也。一专忘者。喻众生不念佛也。若逢不逢或见非见者。以佛专念众生。未尝不在众生前。令偶逢偶见。故言若逢或见也。众生专不念佛。佛虽在众生前。亦蹉过不见。故言若不逢见也。二人下。后喻双忆不离也。二相忆者。喻生佛念同也。二念深者。喻久忆不忘也。如是。结指之词。乃至。超略之词。谓能如是念。则决定时时常相见也。从生至生不相异者。喻生生不相离也。同形影者。谓生佛世世不舍。犹如形影无乖违也。

　　【钞】佛专忆者。含二种意。一者佛有大悲愿故。二者佛在因地。自果未圆。尚于众生念念不舍。何况果后。更无余事。则念众生。殷勤恳切无有加故。众生专忘。亦有二意。一者众生无有信行愿故。二者生在迷位。缠惑业苦。人天因果尚不得修。何况佛果。岂易得者。则念佛心沉埋隐没不能发故。偶逢见者。诸佛菩萨不违本愿。游化娑婆。故令众生偶然逢见也。亦蹉过者。如见文殊。但睹老人贫婆等类。或见本相。亦不蒙法利。此由惑业障覆。妄见劣相。如薄福见宝为蛇为蛙。岂彼圣宝作意诈隐其本相耶。生佛念同者。谓众生念佛。犹如佛念众生。相同也。久忆不忘者。谓时刻在怀。虽经年累月。乃至尽形。亦不忘也。结指者。指上相忆念深也。超略者。谓不但此生常得见佛。乃至他生尽未来际亦常得见佛也。乖违也。异离也。形影。略举一事以例不离。至于声响水波镜光。皆不相舍离也。又此形影。近对下喻合。文意单显获见佛益。远对下证果。文意双显获见佛成二益(现当见佛一益也。心开染香二益也)应释文云如是一心念佛心同佛也。心同形亦同。形同影亦同。不唯此世。乃至生生世世形影皆同也。楞严云。容貌如佛。心相亦同。身心合成。名法王子。此非敌对正意。故疏不释。

　　△二母子喻。

　　十方如来。怜念众生如母忆子。若子逃逝。虽忆何为。子若忆母如母忆时。母子历生不相违远。

　　【疏】上二人喻。泛指亲友。犹觉宽缓。故此重将母子最亲切者为喻。使人起信行也。于中亦有二。先喻单忆有离。首三句即上一人专忆。次二句即上一人专忘。如来母也。众生子也。世间慈念最切者。莫如母亲。子若悖逆。忘恩负义。母念或衰。心生悔恨。佛念众生。更过于母。逆恶重者。佛念愈深。乃至入于阿鼻地狱。代此众生受无量苦。又母念子。慈止一世。佛念众生。慈心无尽。世世相随无有退转。故云佛念众生如母忆子也。若子逃逝者。喻众生不念佛而堕恶道苦也。虽忆何为者。喻如来单忆无益也。子若下。后喻双忆不离。初二句即上相忆念深。末二句即上生生不异。谓六道众生慕念如来。犹如如来怜念众生者。然方得感应道交生佛不二也。故高齐大行和尚云。宗崇念佛四字教诏。谓信忆二字不离于心。称敬二字不离于口。任意早晚终无再住娑婆之法。此为念佛第一要䇿。

　　【钞】泛指者。师资君臣。皆该在许。如来下。问。前言念佛但念弥陀。不念诸佛。云何此言十方如来耶。答。有二意。一即指弥陀一佛。以三世十方有无量弥陀佛故。观经云从下方金佛光刹。乃至上方光明王佛刹。于其中间。无量尘数分身无量寿佛。二通指十方诸佛。谓不唯我弥陀一佛悲愿如是。即十方诸佛怜念亦然。正显佛佛道同。故华严问明品云。十方诸如来。同共一法身。一心一智慧。力无畏亦然。楞伽第四云。一切诸佛有四平等。所谓字平等。语平等。身平等。法平等。观经云。见无量寿佛者。即见十方无量诸佛。怜念者。三昧经云。诸佛心者大慈悲是。慈悲所缘。缘苦众生。若见众生受苦恼时。如箭入心。欲拔其苦。是以求往生者。不可思惟己恶而疑佛不来接。谁知佛心专于逆苦众生之中种种救度。如何自生疑阻甘心苦趣耶。问。逃逝二句。与上专忘逢不逢义。有差别否。答。亦同亦异。同者。不念佛则不能见佛。虽见佛亦不蒙法利。此与逃逝无异。忆他何为。异者。谓前之喻意。尚明众生或有时而念。但念之不切。忆之不深。故若逢不逢。于佛忆犹为有益。此中喻意。竟明众生不唯忘念而且谤佛。以不信故。堕在三途受无量苦。故若逃逝。于佛忆则为无益。感应生佛者。子喻生感。母喻佛应也。道交不二合不违也。故高齐下。彼论云。往生净土。要须有信。信千即千生。信万即万生。信佛名字。不离心口。诸佛即救。诸佛即护。心常忆佛。口常称名。身常尊敬。始名深信。

　　△二合法。

　　若众生心。忆佛念佛。现前当来必定见佛。

　　【疏】众生心者。拣口念而心不念也。忆记持不忘也。念系缘在怀也。又初时偶然勉强记忆曰忆。后时长久熟脱缘念曰念。又忆是暂念一忆之谓。念是数忆常念之谓。若事忆念。则专心注意。毫无杂缘。若理忆念。则唯妙觉明圆照法界。佛亦有二。一事相。即是三身十身。二理性。唯是一真法界。又事理忆念佛中。复各有二。一行布。二圆融。谓先念化报。然后法等。是事次第也。若三若十。同在一心。是事一时也。先空次不空后空不空。是理次第也。三如来藏心佛同在一时中念。是理圆融也。问。若心外有佛。何容理念。设心外无佛。乌用事为。答。心外有。佛者。由我心佛。成彼外佛。经云。诸佛正知从心想生。故须理念。心外无佛者。托心外佛。显我心佛。经云。心想佛时是心作佛。故须事念。若离事理二念。何名即心即佛。问。若即佛是心。秪应念心。何必念佛。又即心是佛。秪应念佛。何必念心。答。但执即佛是心。不知即我本觉心性是彼究竟觉佛。经云。是心即佛三十二相。故不妨念佛。又执即心是佛。不知即彼究竟觉佛是我本觉心性。经云。诸佛入于众生心中。故不妨念心。若心佛偏念。即义不成矣。问。一真法界。体无二相。何存内外心佛念耶。答。法界一真。本无内外。不属佛心。佛自证穷知生等有。欲令生悟。义分心佛。佛为外境。心为内境。忆念功成。自然证知。心无佛外之心。佛无心外之佛。唯一法界。普融无尽。现前见佛者。谓不离现阴。于定中见。或于梦中见也。当来见佛者。谓报终阴坏。见佛来迎。或于华中见也。而云必定者。有二意。一感应道交难思议故。谓信得即心是佛。专于事念念相好佛故。见果报佛来入我心中。经云。是心作佛。诸佛如来来入一切众生想中。二始本契合。法尔然故。谓信得即佛是心。专于理念念本性佛故。于自心中见法身佛现。经云。是心是佛。心想佛时。是心即是三十二相。此中不合佛念众生者。重在众生念佛故。

　　【钞】忆下。唯识云。云何为念。于曾习境。令心明记。不忘为性。定依为业。谓数忆持曾所受境。令不忘失。能引定故。于曾未受体类境中。全不起念。设曾所受。不能明记。念亦不生。慈云忏主云。凡涉历缘务。而内心不忘于佛。谓之忆念。譬如世人切事系心。虽经历语言去来坐卧种种作务。而不妨密忆前事宛然。念佛之心。亦应如是。若或失念。数数摄还。久久成性。任运常忆。又复觉心微起恶念。即便忆佛。以佛力故。恶念自息。若见他人受苦。以念佛心。怜愍于彼。愿其离苦。如是相续。念佛系心。能办一切净土功德。若事下。谓此中专心忆念。及下摄根净念。即弥陀经一心不乱一向专念。观经一心系念也。皆通事理。事则能所缘历心佛分明。唯此一念。更无余念。念念相续。成就定力。起信谓。以专意念佛因缘。是也。理则能所一如。心佛不二。唯此一缘。更无余缘。缘心自在。成就慧力。起信所谓虽念亦无能念可念。是也。又普门疏云。若用心存念。无有间断。名事一心。若了此念心四性不生。名理一心。对前四种五种念佛。一一具此事理二念。问。前四五门。与此事理。俱约能念。为义有异否。答。前之四五。乃标法门方便有多。此之事理。是约行人用心各别。是故四五门中必具二心。二心之中必摄四五。无混滥也。问。此中事理。与前四五念佛判事理观。何别。答。前则别判四五门各属事理。此则通判四五一一并有事理。较之。前略今细。故不同也。然此二念中。虽不可缺一。亦有上智专于理念。或有钝根专于事念。或有中人兼于理事。皆随机宜。不必疑阻。以得见佛利益同故。佛亦下。问。三中法身。十中智空身等。何亦称为事耶。答。堕数量(三十数也)故。属佛身(身相事也)故。问。起信云。若人专念阿弥陀佛。所修善根。即得见佛。岂非事念。又云。若观彼佛真如法身。常勤修习。毕竟得生。岂非理念。今何以法不属理耶。答。论对报化。故属理念。今对一真。故又属事。所以文殊般若明一行念佛三昧。先明不动法界系缘法界等。大疏亦云。一法界行亦无一故。问。十身佛。独出华严。余所无者。云何今教念耶。答。诸佛说教虽别。三十身同。故观经云。诸佛如来是法界身。如德云但念十身佛也。清凉疏钞亦云。然其念佛三昧。总相则一。别即三身十身。修观各别。三身者。谓念法报化佛。于三身中各有依正。便成六观。谓念法性身土。为法身依正。念报身华藏等刹为依。十身相海等为正。念余净土水鸟树林为化身依。三十二相等为化身正。十身者。谓念愿智法力持意生化威势及菩提福德相好庄严身。如是重重成帝网境。则入普贤念佛之门。详在六十二卷。行布渐次也。圆融一念也。利根则圆融。下愚则渐次。中根则不定。又或利根先理后事。钝根先事后理。皆随机便。无一定相。先空等者。且约当部四卷三如来藏心明。若对所念理中法界。应云。先无为理法界佛。次有为事法界佛。后理事无障碍法界佛。以法界如来藏同一心故。左右言也。问下通妨。初释二种念中随用一种不须兼具难。次释心佛即中随念一即不必并驱难。三释即心即佛成心佛两存难。定中见者。华严四十六云。若有众生专心忆念。则佛现其前等。六十二云。住自在心念佛门。随自心乐现其像故。住一切境念佛门。普于诸境见佛现故。楞伽云。诸佛有二加持。谓令入三昧。(一也)现身灌顶。(二也)诸菩萨等。为二持故。即能亲见一切诸佛。观经云。无量寿佛相好光明遍十方界。念佛众生摄取不舍。故禅观中皆得见也。梦中见者。法华云。若于梦中。见诸如来坐师子座围绕说法。弥陀下辈文云。此人临终。梦见彼佛。亦得往生。报终见佛者。称扬诸佛功德经云。若有得闻弥陀名者。一心信乐。其人命终。阿弥陀佛住其人前。鼓音王经云。若有受持彼佛名号。临命终时。阿弥陀佛。即与大众。住其人前。令其得见。华中见者。观经下品中生文云。吹诸天华。华上皆有化佛菩萨。迎接此人。如一念顷。生莲华内。经于六劫莲华乃敷。观音势至为说经典。问。今有专心念佛。于定梦中亦不见佛。又有一生念佛。及临终时亦不生方。何也。答。专心念佛。定梦中不见者。由其过去业障重故。现在善力弱故。又佛有二加被。一者无障则显加。令其亲见。二者障重则冥加。暗令得益。故普贤云。有诸众生。心中发明普贤行者。我时分身。皆至其处。纵彼障深未得见我。我与其人。暗中摩顶。拥护令就。一生念佛不生方者。念佛不精诚故。生疑不笃信故。无有往生愿故。不能断贪爱故。问。现在善根浅薄。可以增修。过去业障深重。云何得知而为对治。答。有二拣别。一者三昧中若有善根发相。则知过去种植善因。何为善发。略开四种。一念化佛善根发相者。于念佛三昧中。忽然忆佛修六度万行。成三十二相。身有好光。心有智慧。说法利生。降伏魔怨。作是念时生敬爱心。开发三昧。增进佛行。或于定中见佛身相。心净信解。或于梦中闻佛说法。觉悟佛心。二念报佛善根发相者。于念佛时。忽然忆佛圆满果报之身。皆是无漏功德成就。相好光明一一无量。神通智慧充满法界。相续湛然尽未来际。作是念时。慧解分明。定心安隐。善念相续。或于定中。闻说不思议佛法境界。即便出生无量智慧法门。或于梦中。见八万四千诸妙相好。即便出生无量愿行功德。三念法佛善根发相者。于三昧时。忽然忆佛真实性身。清净无相犹如虚空。唯是第一义谛。无有世谛境界。离生离灭。无作无为。非来非去。不减不增。作是念时。善心开发。入定安乐。通达无量法门。现起无边佛境。或于定中。见佛以微妙法身具诸相好。即便觉悟。远离常无常。而现常无常。唯识云。法身五法为性。非净法界独名法身。如是悟时。开发实智三昧现前。或于梦中。见佛以诸法如义而为其身。即便觉悟。以真如为佛。无境不是佛。大品云。诸法如实相。诸法如实即是佛。离是之外。更无别佛。如是悟时。清净六根法性现前。四念十佛善根发相者。于禅观中。忽然忆佛法界身云。依正圆融。真应无碍。一多即入。大小隐显。亦理亦事。亦人亦法。亦此亦彼。亦因亦果。亦九界亦佛界。亦三身亦十身。作是念时。开发无尽善心。出生无尽三昧。灭重重烦恼。显重重法性。或于定中。见无障碍佛刹刹尘尘现身说法。即便证知德云一念佛门出生二十一门。如是知后。发普贤愿。行普贤行。或于梦中。见无尽身佛说法利生。即便悟入威光念佛三昧。统摄无尽三昧。如是悟后。发遮那智。成遮那境。以上善根皆由过去今生念佛习报相也。(见诸相好。悉属报因相现。发诸善心。皆是习因善发)二者三昧中若有业障发相。则知过去不种善根。何为障发。亦开四种。一者昏沉暗蔽业障发相。谓念佛时。即便昏睡沉暗瞪瞢。无所记别。令诸禅观不得开发。二者妄念散乱业障发相。欲修观时。虽不昏沉。而生邪想。欲作四重五逆十恶毁戒等事。展转生续。无时暂停。因是三昧不得现前。三者恶境逼迫业障发相。将入定时。虽无妄念。而有恶境。或见焚溺。或闻震击。或无头手。或堕山海。如是逼迫令其惊怖。所发道心障碍不起。四者病事苦恼业障发相。当念佛时。虽无上境。而身忽然生诸疾病。苦恼百端。或为世间种种事务牵连不断。因是无生不能证入。以上业障。皆由过去不善报因相也。因此善恶二法发相。即验自己根性是善是恶。亦知自己在前生时。种善不种善。作恶不作恶。如是见已。善者增修令其圆满。恶者对治令其除灭。云何治灭。亦开四门。一治灭昏沉障。应教念化佛三十二相中随取一相。或取白毫相闭目而观。若心暗钝悬想不成。当对一尊端严佛相。缘之入观。若不明了。即开眼观。复更闭目。如是想时。心眼开豁。即破此障。无复沉睡。二治灭妄念障。应教念报佛所有十力。四无所畏。十八不共。三昧解脱。一切种智。不可思议无量功德。普现色身利益。一切神通变化。摧伏魔外。如是念佛善法功德。一切邪恶心心数法自然销灭。三治灭恶境障。应教念法佛。法佛者。即是平等法性。空寂无为。无有形相。既无形相。焉有境界逼迫。境界空故。即是治灭此障。四治灭病事障。应教念十佛。缘佛菩提威势力持本愿功德。不为世间事务牵缠。缘佛福德相好庄严意生身相。不为一切病苦所恼。念佛法身犹如虚空。随其智力。应化一切。非如众生烦恼阴身。八苦交煎。世事缠缚。如蚕作茧。无出头日。如是念时。此障即灭。故知存心念佛。广大功德无有不成。深重业障无有不灭也。问。念佛佛现。亦有魔否。念佛所发善根。亦有魔作否耶。答。佛有神通力威德力本愿力。大光明中必无魔事。或有宿障深厚。及不善用心。容有魔起。须当辨识。经论开二。一所现相好不与经合者。是为魔事。二不与本所修行合者。是为魔事。至于善根发相。是魔作非魔作。亦有二辨。一约心境久速。谓此见佛闻法等事若是善根发者。则报因境相暂现便谢。习因善心相续不断。若是魔所作者。则报因境相久久不灭。或谢去更来扰乱。习因善心暂发还灭。或倏尔变成恶念。二约烦恼轻重。谓见善相发时。能令心识动乱。烦恼增重。众多妨碍。不利定心。悉属魔作。若见善相现已。虽未证禅定。而身心明净。善念开发。烦恼轻微。或三昧开通。身心快乐。内外安隐。气色光润。烦恼寂寂。功德巍巍。此为善发相也。若邪正未了。应当用二法以对治之。一者止法。谓深入三昧。一心念佛。于所现相。悉知虚诳。但平心住定。不取不舍。如是息心寂然。不起分别时。若是圣境。则定力逾深。善相如法。若是魔境现相。不久自坏。纵发亦不如法。二者观法。谓观真空法界。念虚空法佛。推捡现相。不见生处。相空寂故心念亦寂。知魔界如即佛界如。离真如外无一法相。如是观念。佛法自当现前。魔境自然消灭。然念佛遇魔亦万中一也。良由修净业人具三种力。一者念力。二者本有佛性力。三者佛摄取力。云何邪魔得便扰害。故称扬诸佛功德经云。若有得闻弥陀名者。阿弥陀佛。住其人前。魔不能坏彼正觉心。是故但当一心念佛。莫疑虑也。而云必定下。释疑难也。妨曰。如来者。无所从来。亦无所去。云何有佛现在前耶。故此通云。有二意故。佛必定见。一约他佛。谓法身真佛。本无生灭。从真起应。不妨来去。是故心净佛现。心垢佛灭。其犹水澄月来。水浊月亡也。二约自佛。谓本觉心佛。本无来去。依觉不觉。不妨出没。是故。心迷佛隐。心悟佛显。其犹镜尘光暗。镜洁光明也。此中下。亦释疑也。妨曰。上二喻中。俱含如来念众生意。云何合内无佛念耶。故此通云。众生无有信愿故。此再三观勉。佛念众生。乃佛自愿。何待言也。

　　△后证果二。初法说。

　　去佛不远。不假方便。自得心开。

　　【疏】初一句蹑前修因说也。次二句正明证果相也。不远者。现前见中。事念见他佛。则先色身相佛。后法身真佛。理念见自佛。则先分证觉佛。后究竟觉佛。当来见中。事念见他佛。则先化身佛。后报身佛。理念见自佛。则先本觉佛。后妙觉佛。故云去佛不远。不假方便者。约事则念佛法门即胜异方便。何假余方便门以助显我本性也。约理则念佛即是念心。心佛无差。自他不二。岂离唯心自佛而假心外他佛作方便耶。自得心开者。以念佛心。入佛知觉。圆满菩提。归无所得。约事则佛果成证。约理则觉体圆显。所得但得见弥陀。何愁不开悟是也。

　　【钞】初一句下略提。不远下详释。现前等者。难曰。上既见佛。今何又云去不远耶。故此释云。上之见佛乃是色分化本。此之去佛。即是法究报妙。故不相违。亦可由见佛故。众生与佛同在一处。犹如形影。不相违远也。

　　△二喻明。

　　如染香人。身有香气。此则名曰香光庄严。

　　【疏】初二句举喻。法上身近佛身。心开佛心。合喻中人沾染香。身亦有香。次二句出名。谓以如来法身香光。庄严自心本觉如来。如华严以旃檀沉水香等喻菩提心香。今亦以人天名香。喻如来法身功德香也。

　　【钞】法上下。若直约法言。谓念佛名香。近佛身香。开佛心香。鬻香长者所云发心念佛香是也。喻中下。起信云。如世间衣服实无于香。若人以香而熏习故则有香气。无明染法。实无净业。但以真如而熏习故则有净用。无明染者。本觉心佛藏在无明壳也。彼论明在缠如来藏心。今经喻出缠如来藏心。故云心开。谓心开成佛以近佛故。如身净成香以涂香故。若依相宗立量。应云。念佛是有法。佛心开宗。因云去佛不远故。同喻如染香人。香人是有法。身有香光庄严宗。因云染香故。同喻如念佛。出名者出三昧名。亦法门名也。如华严下。七十八云。如白旃檀。若以涂身。能除热恼令得清凉。菩提心香。能除贪恚痴等热恼。令其具足智慧清凉。又如天上黑栴檀香。若烧一铢。普熏千界。菩提心香一念功德。普熏法界。又转轮王有沉香宝。名曰象藏。若烧此香。王四种兵悉腾虚空。菩提心香若一发时。即令一切善根永出三界。又如波利质多罗树。其皮香气。一切华香皆不能及。菩提心树所发大愿功德之香。一切二乘五分法香悉不能及。又波利华一日熏衣。薝卜等华。虽千岁熏。亦不能及。菩提心华一生所熏。诸功德香。一切二乘无漏功德。百千劫熏。亦不能及。人天香者。华严云。人间有香。名曰象藏。因龙斗生。若烧一丸。雨七日香。若遇著者。皆成金色。众生嗅者。七日快乐无有诸病。摩罗耶山出栴檀香。名曰牛头。若涂身者。火不能烧。海中有香。名无能胜。若涂螺鼓。其声发时。敌军皆退。阿那婆达多池侧边出沉水香。名莲华藏。若烧一丸。普熏阎浮。闻者离罪。戒品清净。雪山有香。名阿卢那。若有嗅者。离诸垢染。罗刹界中香名海藏。轮王烧时。王及四军皆腾虚空。善法天中有香。名净庄严。若烧一丸而以熏之。普使诸天心念于佛。须夜摩天香名净藏。若烧熏之。夜摩天众。集天王所而共听法。兜率天中有香。名先陀婆。若烧一丸。普雨一切供具。供养诸佛菩萨。普变化天香名夺意。若烧一丸。于七日中。普雨一切诸庄严具。清凉疏钞云。初喻发菩提心香。次即忍香。瞋火不烧。三即进香。魔军退散。次五如次是五分法身香。四戒香可知。五定香。得离垢三昧。六慧香。王及四兵皆腾空者。慧证空故。七解脱香。心念于佛。脱五欲故。八知见香。云集听法。是知见故。九即称法界香。先陀婆。一名四实。此宜用咸。香似此故。十忘能所香。故名夺意。今之佛法身香。具众功德。亦犹是也。

　　△二略述自己修行二。初自利。

　　我本因地。以念佛心。入无生忍。

　　【疏】本因因也。无生果也。次句彻果该因。心者。述己念佛非用分别意识而念。乃六根都摄一心不乱念也。入证也。忍智也。无生约理性言。慧心安此无生理故。名无生忍。清凉疏云。若约忍无生理。即无生之忍。若约无生之智及烦恼不生。则无生即忍。无生法性始终无殊。证入法忍地位不等。楞严第三渐云。是人即获无生法忍。信力入印度经云。无生忍法则能清净初欢喜地。得大无畏安隐之处。谓菩萨生如是心。我已得住无生忍故。生安隐心。为令他住无生忍故。起安慰心。仁王经云。无生忍菩萨。所谓远不动观慧。远即七远行地。不动即第八地。观慧即九善慧地也。则知此忍始于三渐。终于等觉。今且约等觉说。以势至位居补处故。上句能修证。此句所悟证。谓以真正净念。除灭邪妄浊想。内想不起。外境自寂。内外法空。一切无生。仁王云。一切法空得无生忍。又无生忍亦得名无灭忍无住忍。华严云。无生忍者。不见有少法生。亦不见少法灭。何以故。若无生则无灭。若无生灭则无住处。今念化身佛。证得空如来藏智。名入无生法忍。念报身佛。证得不空如来藏智。名入无灭法忍。念法身佛。证得空不空如来藏智。名入无住法忍。此亦举一以摄余耳。若唯忍无生。小圣亦有。岂足为等觉深玄忍耶。

　　【钞】六根都摄者。返流旋一六用不行也。一心不乱者。依一藏心余念不生也。念者。心为能念。佛为所念。念通能所忍智也。不消文。清凉疏下钞云。无生忍有二义。一理智双明。二唯就智说。复二。一智不生。即无分别智体无念虑故。二烦恼不生。妄想不起故。无生法下判位。上句下出得忍所以。又无生下。约别相义释。若无生等者。具云若无生则无灭。若无灭则无尽。若无尽则离垢。若离垢则无差别。若无差别则无处所。若无处所则寂静。若寂静则离欲。若离欲则无作。若无作则无愿。若无愿则无住。若无住则无去无来。无生无来离欲无作无愿空也。无灭无尽无去不空也。离垢无别无处寂静无住空不空也。今念下配释可知。此亦下通妨也。难曰。既有无灭忍等。云何独无生耶。释曰。此有二意。一者举总摄别。称为无生。二者以初摄后。但标无生理。实具诸忍也。若唯下亦通妨也。难曰。唯约无生法理不通无灭忍等。有何过耶。释曰。等觉之忍。在无灭等。故非浅近。若唯无生。小乘亦证。何足深玄。

　　△二利他。

　　今于此界。摄念佛人。归于净土。

　　【疏】此界娑婆。苦世界也。净土安养。乐国土也。摄者持也接也。生前以威力加持。令不退念。临终以愿力接引。令得往生。归者还也。此界为旅亭。彼土是家乡。犹如有人。因事远游。未得归还。今遇亲友指示道路。速回家乡也。能摄属势至。所摄属行人。摄则双通能所。归义亦然。能归行人也。所归净土也。归兼能所念佛法也。有五法门。见五土佛。谓忆想外境念佛。则生归变化土。见变化身佛。摄境归心念佛。则生劣受用土。见劣受用身佛。心境互融念佛。则归胜受用土。见胜受用身佛。心境双泯念佛。则生法性土。见法性身佛。圆通无尽念佛。则归法界无障碍土。见法界无障碍身佛。人者机也。具闻思修三妙慧故。备信愿行三资粮故。始名念佛人也。问。设行五逆十恶。亦具三资粮慧。得生彼土否耶。答。虽有诸过。于彼佛土有信行愿。亦名为器。如三辈九品中下辈下品是也。问。念几时佛得能见佛生方。答。随机不定。或尽形持。或九十日。或七七一七。或十日一日。或十念。或一念。但能称名。必得见佛。况有弥陀本愿。势至摄受。岂有念佛不生方耶。

　　【钞】此界苦净土乐者。谓此土具八苦。生居胎狱。老厌龙钟。病受痛疴。死悲分散。爱则欲合偏离。冤则欲逃偏遇。求则欲得偏失。乃至五阴炽盛。而彼国莲华化生则无生苦。寒暑不迁则无老苦。身离分段则无病苦。寿命无量则无死苦。无父母妻子则无爱别离苦。上善人聚则无怨憎会苦。所欲自至则无求不得苦。观照空寂则无五阴盛苦。慈云忏主云。不值佛。不闻法。恶友缠。群魔恼。受轮回。堕恶趣。尘缘障道。寿命短促。修行退失。尘劫难成。此即娑婆十种苦也。常见佛。常闻法。圣贤会。离魔事。轮回息。无恶道。胜缘助道。寿命无量。入正定聚。一生行满。此即安养十种乐也。归义下。清凉贞元疏。问。不生华藏而生极乐者何也。答。有四意。一者有缘故。弥陀愿重。偏接娑婆人也。二者使众生归凭情一故。若说十方皆妙。初心茫然。无所依托也。三者不离华藏故。极乐去此。十万亿刹。即在华藏第十三层。未出刹种外出。四者即本师故。经云。或有见佛无量寿。观自在等所围绕。既赞本尊遮那之德如是。岂非本师随名异化也。事则从此界。归彼界。见弥陀。居极乐。理则返不觉。还本觉。见自性。居唯心。问。既万法唯心。何以见彼此土有苦乐。生佛有来去耶。答土有苦乐。即心相垢净。生有来去。即心性迷悟。如是垢净迷悟。总不离乎法界。故云心外无法。楞伽亦云。若一切皆心。世间何处住。何因见大地。众生有去来。(问难也)如鸟(喻众生)游虚空(喻自心)随分别而去。(喻分别识。谓从自心空中。而后现众生鸟。彼众生鸟。还于自心空中。随分别识去来游履也)无依亦无住。如履地而行。(谓自心空。虽无依止住处。而能令众生鸟如履平地似有依住也)众生亦如是。随于妄分别。游履于自心。如鸟在虚空。(答释也。前四句喻。后四句合)闻思修者。闻说佛名为闻慧。忆想在怀为思慧。持念不忘为修慧。佛地论云。菩萨履三妙慧净土往还。释云。以闻思修。得入净土。故念佛人必具三慧。信愿行者。闻念佛门。心不疑贰。谓之信。信已而解。心起乐欲。谓之愿。愿已而念。心勤精进。谓之行。弥陀经云。若有信者。应当发愿执持名号。虽有诸过等者。观经钞云。此土博地凡夫。属邪定聚。发心修行未得不退者。属不定聚。已得不退者。属正定聚。若生安养。不论高下。所以者何。五逆罪人。临终十念得往生者。亦得不退。成正定聚故。准知罪人十念即名器矣。反显世人虽行众善。于彼佛土。无信行愿。亦名为非器也。三辈九品者。若发菩提心。深信因果。不谤三宝。大修功德。专念弥陀。愿生彼国。真佛来迎。坐七宝莲。住不退转。智慧勇猛。神通自在。此名为上辈也。兼利他行。若发菩提心。深信因果。不谤正法。少修功德。专念佛名。回向愿生。化佛来迎。坐莲华中。往生其国。住不退转。功德智慧。此名为中辈也。唯自利行。若发菩提心。亦信因果。不谤正法。不造五逆。虽无功德。专念佛名十声一声。临命终时梦见彼佛。亦得往生。功德智慧。此名为下辈也。缺二利行。若七日七夜礼念佛名。三心(至诚心。深心。回向发愿心)六念(佛。法。僧。天。施。戒)读经解义。深信因果。持戒利生。发心发愿。回向求生者。(因也)真佛与化佛来迎。乘金刚台。即得华开见佛闻法。悟无生忍。受诸佛记。(果也)此名为上品上生也。若五日五夜专意念佛。不谤三宝。善解义趣。深信因果。持戒弘法。发大心愿。回向求生者。(因也)真佛与化佛来迎。乘紫金台。经宿华开。见佛闻法。七日后菩提不退。一小劫得忍受记。(果也)此名为上品中生也。若七日或五夜至心念佛。不谤三宝。深信因果。持戒利物。发大道心。回向求生者。(因也)真佛与化佛来接。坐金莲华。一日一夜华开。七日之中见佛。于三七后闻法。经三小劫。住欢喜地。(果也)此名为上品下生也。如是三品。即前上辈所开。兼利他行。若三日三夜礼念佛名。持诸斋戒。发心发愿回向求生者。(因也)真佛来引。乘莲华台。往生彼土莲华即开。闻四谛法。得罗汉果。(果也)此名为中品上生也。若一日一夜称念弥陀。八戒十戒。发心发愿回向求生者。(因也)真佛来引。坐七宝莲。经七日开。得须陀洹。至半劫后成罗汉界。(果也)此名为中品中生也。若一日或一夜专意念佛。孝养仁慈。临终遇善知识指示净土法门者。(因也)命终坐莲华生彼。经七日已。闻法得须陀洹。过一小劫成阿罗汉。(果也)此名为中品下生也。如是三品。即前中辈所开。唯自利行。若不谤正法。亦作众恶。命终时。闻经名。称弥陀至半日或半夜者。(因也)化佛来引。坐宝莲华。经七七日华开。闻法发菩提心。过十小劫得入初地。(果也)此名为下品上生也。若破戒偷盗。然不谤三宝。临终闻净土法。称念佛名。经一时一刻者。(因也)化佛来引。坐莲华上。过六劫后。莲华始开。闻法发心。(果也)此名为下品中生也。若造五逆十恶。然亦不谤正法。临终闻佛。至心十念乃至一念者。(因也)命终。见金莲华。满十二大劫莲华方开。闻实相法。发无上心。(果也)此名为下品下生也。如是三品。即前下辈所开。无二利行。问。大本云唯除五逆。观经云五逆得生。二义云何。答。大本云唯除五逆诽谤正法。则知五逆而兼谤法者。乃在所除也。如不兼谤者。亦未必除。良由谤则不信。不信则不生。所谓疑则华不开。是也。观经但言五逆。不言谤法。则知虽具五逆。不谤法者。必定得生。如兼谤者。亦不生也。良由信则不谤。不谤则华开。所谓信则决定生。是也。下辈下品者。谓下辈内之下品。非中上也。问。大本三辈。纯明善行不及恶人。止齐观经前之六品。云何今以下辈配下品耶。答。有三意。一约行因。善恶虽异。而位次辈品正同。(三三成九故)今取位不取行也。二下辈与下品。十念行同故。三五逆十恶而不谤者。亦摄下辈善人中故。大本云。地狱鬼畜生亦生我刹中。堕地狱者。非五逆人而何。若下辈不摄。置于何辈耶。尽形持者。大本经云。一向专念无量寿佛。则知一生持也。九十日者。般舟三昧经云。九十日中常行常立。一心系念。于三昧中得见阿弥。文殊般若云。九十日中。端坐西向。专念于佛。即成三昧。七七者。大集经云。若专念佛至七七日。现身见佛。一七者。弥陀经观经皆云。一日乃至七日即得往生。十日者。鼓音王经云。受持佛号十日十夜。除舍散乱。必得见佛。大本云。一心常念十昼夜不绝者。命终必生我刹。一日者。大本云。一心系念于我。虽止一昼夜不绝。必生我刹。十念者。观经云。其人苦迫不遑念佛。十声称佛。即得往生。一念者。大本云。信乐不疑。乃至一念念于彼佛。亦得往生。问。云何一念彼佛。亦得生彼国土。一声弥陀。能灭八十亿劫生死罪耶。答。一心朗念。积妄顿空。喻如一灯能灭千年室暗。一火能烧百辆车薪。况乘如来本愿功德。岂可思议耶。故法华云。一称南无佛。皆已成佛道。佛名经云。一闻佛名。灭无量劫生死之罪。大悲经云。一称佛名。以是善根。入涅槃界不可穷尽。大庄严经论云。佛世一老人来求出家。舍利弗等俱不肯度。以观彼多劫无善根故。佛自度之。即证道果。因告大众。此人无量劫前。为采薪人。猛虎逼极。大怖上树。称南无佛。以是善根。遇我得度。况有下。上明自力。此明他力。自力复二。一者称念彼佛力。如帆楫。二者本有佛性力。如舟船。他力即是佛愿摄取力。如顺风。三事周圆。必生彼土矣。问。佛既自来迎引。何又假多少化佛授手耶。答。显其功行有浅深故。如善导千念而飞千光。少康十声而出十佛。华严离垢幢菩萨偈云。以佛为境界。专念而不舍。此人得见佛。其数与心等。

　　△三结答圆通。

　　佛问圆通。我无选择。都摄六根。净念相继。得三摩地。斯为第一。

　　【疏】初一句牒所问。包含众妙曰圆。遍入诸有曰通。又总摄万化不滞一隅曰圆。统生一切无有间隔曰通。次五句结能答。我等四句出本因。先因修。无选择者。一拣非那律选眼空生择意。二外不选六根相。(浮胜二根相也)内不择六根性。(见闻觉知性也)根都摄者。对上亦二义。一眼不取色。乃至意不缘法。二唯依一精明心不行六根用故。余念不生曰净。念而无念故。一心系佛曰念。无念而念故。相继。谓事则忆念无间。理则圆照无间。得句。后果证。梵语三摩地。此云等至。等谓齐等。离沉掉故。至谓至到。到胜定故。亦云等持。谓平等持心趣一境故。虽通因果。此且取功用中纯熟一义。故名曰得。事则成念佛三昧。理则显本性如来。斯为句。叹殊胜。问。大本弥陀经云。极乐清净。次于泥洹。今经拣选圆通。势至念佛。次于观音返闻。何称为第一耶。答。就楞严本经。有三意。一文殊。谓念性生灭因果殊感故。第二势至。谓一心净念现见自佛故。第一二阿难循声故。返闻为当根。念佛为不当根。佛以圣性皆通归元无二。故称观音势至并无优劣。三此方教体在于音闻故。以耳根圆通。当此方机。势至居次。十方法门念佛为最故。以念佛圆通。当十方机。等于观音。约念佛法门中。若事念他佛。助显本觉性佛。则次泥洹。异于观音。若理念自佛。直显涅槃心佛。则等泥洹。同观音矣。所谓不假方便自得心开。是也。如此念佛法门。不称第一。而谓之何哉。修心者岂可忽诸。

　　【钞】牒所问者。楞严五卷云。我今问汝。最初发心悟十八界谁为圆通。从何方便入三摩地。故此牒云。佛问圆通也。包含下。约包遍释圆通。又下约摄生释圆通。又多门入一。一门容多。名之为圆。如珠悬空。映于五色也。一入多门。多门容一。名之为通。如泉潜流穿于十方也。根都摄下。佛为能摄。根为所摄。摄则通二。二义中。初通事念。次通理念。上无择二义亦例此知之。等至下。圆觉疏翻为等至。等谓平等住持。双离沉掉也。至谓能到胜定。及至胜位也。等持下。此依会玄记释。事则成等至。理则成等持。故开二义也。问下通妨也。慧觉曰。或谓净土乃圣人之权方。所以接钝根化凡器也。苟能一超直入如来地。何藉于他力乎。答云。马鸣龙树天亲等诸菩萨。皆发愿往生。应尽是钝根乎。释迦于大宝积经。劝父王净饭并六万释种。皆求生净土。应尽是凡器乎。一举心念佛。即见性成佛。岂非一超直入乎。青草堂后身为曾鲁公。戒禅师后身作苏东坡。真如喆公后身多忧苦。太平古老后身耽富贵。海印信禅师生朱防御家为女子。岂可单仗自力乎。若以此为权。将何为实。轻念佛者。可不慎欤。如此下。结显也。若以念佛一门摄生。世出世法言之。为五欲故发心念佛。地狱界也(一)为名利故发心念佛。饿鬼界也(二)为眷属故发心念佛。畜生界也(三)为胜他故发心念佛。修罗界也(四)畏恶道故发心念佛。人法界也(五)求天乐故发心念佛。天法界也(六)欣涅槃故发心念佛。声闻界也(七)慕无生故发心念佛。缘觉界也(八)欲度他故发心念佛。菩萨界也(九)希成佛故发心念佛。佛法界也(十)坚心念佛。地大也(十一)喜心念佛。水大也(十二)热心念佛。火大也(十三)勤心念佛。风大也(十四)虚心念佛。空大也(十五)灵心念佛。根大也(十六)想心念佛。识大也(十七)念佛旋见。眼根也(十八)念佛反闻。耳根也(十九)念佛转嗅。鼻根也(二十)念佛还尝。舌根也(廿一)念佛摄觉。身根也(廿二)念佛逆知。意根也(廿三)念佛观像。色尘也(廿四)念佛听名。声尘也(廿五)念佛染香。香尘也(廿六)念佛有味。味尘也(廿七)念佛光严。触尘也(廿八)念佛观想。法尘也(廿九)眼不别色。眼识念佛也(三十)耳不别声。耳识念佛也(三一)鼻不别香。鼻识念佛也(三二)舌不别味。舌识念佛也(三三)身不别触。身识念佛也(三四)意不别法。意识念佛也(三五)怖生死苦。苦谛念佛也(三六)息诸惑业。集谛念佛也(三七)修戒定慧。道谛念佛也(三八)证寂灭理。灭谛念佛也(三九)烦恼不生。无明缘念佛也(四十)不作诸业。行缘念佛也(四一)不托母胎。识缘念佛也(四二)色心断灭。名色缘念佛也(四三)诸根灰泯。六入缘念佛也(四四)根尘识离。触缘念佛也(四五)不领前境。受缘念佛也(四六)不贪财色。爱缘念佛也(四七)不求尘欲。取缘念佛也(四八)业无有成。有缘念佛也(四九)不受后阴。生缘念佛也(五十)空无熟坏。老死缘念佛也(五一)一心念佛万缘自舍。施度也(五二)一心念佛诸恶自止。戒度也(五三)一心念佛心自柔顺。忍度也(五四)一心念佛永不退转。进度也(五五)一心念佛余想不生。禅度也(五六)一心念佛正智分明。智度也(五七)一心念佛成正遍知。菩提也(五八)一心念佛常乐净我。涅槃也(五九)寂静念佛。空如来藏也(六十)想像念佛。不空如来藏也(六一)圆通念佛。空不空如来藏也(六二)日出念佛。先照时也(六三)食时念佛。转照初也(六四)亭午念佛。转照中也(六五)晡时念佛。转照后也(六六)日没念佛。还照时也(六七)念心外佛。小教也(六八)念心内佛。始教也(六九)念即心佛。终教也(七十)念非心佛。顿教也(七一)念普融佛。圆教也(七二)有佛有心净念相继。事法界也(七三)无佛无心不假方便。理法界也(七四)念佛念心入无生忍。事理无碍法界也(七五)若佛若心遍含无尽。事事无碍法界也(七六)一念佛门含无尽义。总相也(七七)四五义门非一念佛。别相也(七八)十六观等同成念佛。同相也(七九)依报清净非正庄严。异相也(八十)念佛一门揽诸义成。成相也(八一)四种五种各住自位。坏相也(八二)依正功德念佛更周。同时具足相应门也(八三)遍周诸法不离念佛。广狭自在无碍门也(八四)一根念佛六根都摄。一多相容不同门也(八五)念佛三昧即一切法。诸法相即自在门也(八六)正念佛时余门不现。秘密隐显俱成门也(八七)此念佛门一切齐摄。微细相容安立门也(八八)五种念佛互摄重重。因陀罗网境界门也(八九)见念佛门即见无尽。托事显法生解门也(九十)前后念佛不异当念。十世隔法异成门也(九一)念佛一法带无尽法。主伴圆明具德门也(九二)念自心佛。本觉也(九三)念佛信心。始觉中名字也(九四)念佛解心。始觉中相似也(九五)念佛证心。始觉中分证也(九六)念佛成佛。究竟觉也(九七)当念佛时寂寞无为。法身佛也(九八)当念佛时无德不具。报身佛也(九九)当念佛时凡圣并欣。化身佛也(一百)故知念佛一法摄尽一切法矣。

　　△二皈命回向。

　稽首释迦弥陀佛　　观音势至诸圣贤
　仰愿三宝加被力　　令此经疏遍尘刹
　见闻随喜及持说　　毕竟得生安乐土
　回此功德向法界　　同成无上菩提果

　　楞严经势至念佛圆通章疏钞卷下(终)

　　音释

　　遮那

　　(此云遍一切处亦云光明遍照)。

　　瞪

　　(音证直视貌)。

　　瞢

　　(音蒙昏闷不了也)。

　　波利质多罗

　　(此云圆生忉利天树华开香遍五十由旬又翻间错庄严众杂色华周匝庄严故又云香遍树根茎枝叶肤实莫不皆香故)。

　　薝卜

　　(音瞻部此云黄色华最香形似栀子华其树高大)。

　　摩罗耶

　　(翻高山或云牛头亦云离垢)。

　　阿那婆达多

　　(此云无热恼池名也)。

　　阿卢那

　　(此云亦色香名)。

　　罗刹

　　(此云速疾鬼又云可畏暴恶)。

　　须夜摩

　　(此云善时分时唱妙善乐故)。

　　兜率

　　(华言知足于五欲境知止足故)。

　　先陀婆

　　(此云石盐其香似之咸水马器皆云先陀婆今应用咸也)。

　　龙钟

　　(老病貌谓老来腰湾背跎犹如龙之钟曲也)。

　　疴

　　(音阿病也)。

　　楞伽

　　(此云不可往山也佛在此说名楞伽经)。

　　罗汉

　　(翻无生应供杀贼四果也)。

　　须陀洹

　　(翻预流初果也)。

　　般舟

　　(翻佛立常行三昧也)。

　　遑

　　(音王心不暇也)。

　　辆

　　(音亮车辆)。

　　那律

　　(华言无贫亦云如意)。

　　浮胜二根

　　(谓浮尘根胜义根也六根中各各具此二种)。

　　掉

　　(音迢摇动也)。

　　泥洹

　　(即涅槃音转耳此云入灭)。

　　十八界

　　(六根六尘六识也)。

　　净饭

　　(梵语阅头檀亦翻真净白净王名也)。

　　喆

　　(音执与哲同)。

　　晡

　　(音补申时)。

　　因陀罗网

　　(此云天帝网)。

　　No. 311-C 刻势至疏钞缘起

　　诸修行中。念佛为最。念佛方法。莫尚此经。疏钞之作不容己也。戊午冬。京兆戴复齐先生长公仁长预祝乃翁寿建华严会。予时首众唪至德云念佛门。谛审沉观。其夜梦本师和尚为讲势至章。比晓细研清凉疏钞。遂于腊月八日开释。历己未元宵阁笔。暨夏五月。贵本请教于复齐戴先生。今岁七月望先生嘱公即募刻之。公即喜而应命。即以此为起疾延生之公据寿增福益足可征也。梓人曰。是佛菩萨佑耶。非佛菩萨佑耶。余曰。当知是经义不可思议。果报亦不可思议。所以然者。或开五欲乐。或阐六尘境。或为声名之蒿矢。或结世产之果因。如是施资缕本有损无益。今刻念佛法门供一人。有一人之益。供千万人。即有千万人之益。在一时一处。则一时一处益。尽未来遍沙界。便有尘方亿劫之益。此则力同势至。愿比弥陀。摄念佛人。归安养土。其无漏功德。等于虚空。何可以心思言议耶。且既得佛心。使三宝常住。佛不佑之而谁佑欤。故此轻小之兆不足疑也。众以为然。命作文劝世。普起一切人之信心。复翁先生闻之曰。兹事茫昧。不须遄举。信心众具。广劝奚为。余曰不然。生死一大事也。其能脱之之法门。岂曰小哉。信者虽多。莫能常遍。今表而出之。未信者令信。已信者令增。又何伤于转劝乎。遂记此于疏钞之末。为流通一助云。

　　时
康熙庚申年十月十一日灌顶行者续法题　于慈云观堂
