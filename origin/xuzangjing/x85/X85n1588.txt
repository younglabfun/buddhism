卍新纂续藏经第 85 册 No. 1588 正源略集补遗


　　No. 1588

　　正源略集补遗

　　天台嗣祖沙门国清　达珍　辑

　　形山淖禅师法嗣(雪峤信孙二人)

　　武林永庆远峰青禅师

　　上堂。雪峰辊毬。道吾舞笏。弄巧成拙。秘魔叉。降魔剑。自纳败阙。玄沙虎。子湖狗。切忌道着。道着即头角生。

　　衢州祥符顿闻修禅师

　　上堂。当机觌面提。觌面当机疾。若不解转身。空费千钧力　小参。故德有云。薰风自南来。殿角生微凉。师曰。祥符则不然。朔风阵阵寒。梅花朴鼻香。若是守株待兔。一定倚壁靠墙。拈拄杖。一齐约退。

　　敏修毅禅师法嗣

　　四川罗汉幻白可禅师

　　上堂。十八十九口生肘后。吉嘹舌头一场漏逗。山僧恁么道。大似十字街头乞儿。将一文钱。买得个油𩝐。向珍御筵前。点胸点肋曰。这般滋味子。能有几人知。有识者闻之。岂但喷饭而已。即今松直棘曲。鹄白乌玄。风鸣条雨破块。东掖山高。琴溪水冷。一一觌露常光。不假修为造作。有眼者见。有耳者闻。蓦竖拄杖云。住住。说得道理好。归依佛法僧。

　　破山明禅师法嗣

　　关中兴善易庵印师禅师

　　西蜀成都廖氏子　佛诞上堂。过去已过去。未来浑莫算。年年四月八。人人庆佛诞。当日独称尊。而今殃害遍。不堕云门机。瞻仰资无限。大众既同瞻仰。还见释迦老子么。竖拂子云。不涉去来今。毫端全体现。

　　四川百丈敏树相禅师

　　上堂。识得一万事毕。赵州东壁挂葫芦。道吾舞笏无休歇。诸仁者。若无闲事在心头。便是人间好时节。

　　费隐容禅师法嗣(三人)

　　杭州钱塘东明孤云行鉴禅师

　　嘉兴宋氏子　上堂。十月廿五。切忌莽卤。一句无私。日轮当午。直下翻身。超佛越祖。堪笑雪峰辊毬。禾山打鼓。大丈夫作用超群。岂肯钉桩摇橹　解制小参。春朝解制好行脚。世出世间不可着。活泼风流物外游。切莫无绳而自缚。衲僧践履不寻常。佛祖从来难摸索。脱体无依得自由。大方独步乾坤廓。师于顺治辛丑示寂。塔建东明。

　　明州育王太白雪禅师

　　解制上堂。十五日已前。开池不待月。十五日已后。池成月自来。正当十五日。竿木随身。逢场作戏。处处绿杨堪系马。家家有路透长安。

　　杭州东莲古风然禅师

　　嘉兴许氏子　上堂。寒云开晓嶂。暖日照虚堂。物物从兹始。照然不覆藏。灵芽抽夙种。枯荄转微黄。上苑含香花未吐。得沾淑气竞芬芳。暴露泥牛。翻身腾踏。陈年骨董。动地生光。直得璞峰金岭。掀眉鼓舞。灯笼露柱。俯首称扬。尽言。门迎多吉庆。无限风光。各各喜逢佳节。自然道泰时康。虽然如是。只者一般韶光媚景。毕竟承谁恩力。良久云。元和力转回天地。散作林峦万卉春　上堂。解语非干舌。能言不是声。直教玄会得。更不涉途程。端的意甚分明。以拄杖摇云。无风荷叶动。决定有鱼行　上堂。大丈夫儿志莫灰。切须猛力出头来。禅关今日重封锁。白汗从教下一回。透彻根源谙落处。一番心眼顿然开。横拈倒用随施展。刹海毫端万象该。无造作绝安排。得意欣怀笑满腮。百日功成圆底事。养成头角待春雷　师生于万历乙卯。寂于康熙庚午八月二十八日。塔建寺后凝云峰下。世寿七十六。腊四十六。有正续灯。行世。

　　万如微禅师法嗣

　　南湖都门普济介为舟禅师

　　楚沔水赵姓　上堂。卓拄杖曰。心不是佛。智不是道。拄杖子。𨁝跳上三十三天。触着帝释鼻孔。打个喷嚏。落在诸人眉毛上厮结。尽力抖擞不下。直饶抖擞得下。未免明眼人前三尺暗。切须子细。

　　弘觉忞禅师法嗣(二人)

　　本一薪传澜禅师

　　婆子抛儿颂曰。祇这孩儿也不消。虎头戴角出荒郊。毒如蝎恶似鹗。将军谁数汉嫖姚。

　　鄂州向上辨商荣禅师

　　中州海宁罗氏子　上堂。西风飒飒催寒树。黄叶飘飘满地金。已为止啼谁小哭。分明狼藉祖师心。急荐取莫因循。忽然冬尽又逢春。师于康熙丁未示寂。偈云。今年六十六。事事皆具足。翻身北斗藏。山青与水绿。塔于南溪之右。

　　牧云门禅师法嗣

　　桐城清泉十洲瀛禅师

　　小参。诸方打七。慧山打三。朝三暮四。暮四朝三。钳锤虽然各别。火色必定一般。金刚圈。栗棘蓬。任你诸人吞跳。主人公额头上。仔细参详。以拄杖画一画云。透得者个炉鞴过。许你放参。若透不过。且听山僧一指南。喝一喝　解制。春山覆雪。春草萌芽。春日和融。春风袭袭。衲僧草鞋痒痒。只欲涉水登山。长老拄杖摇摇。直得抛砖引玉。去年结。也是随方应时节。今年解。终始何妨早数天。佛法犹如水中月。长长短短皆光圆。有佛处不得住。百草头上祖师意。无佛处急走过。家家门首长安路。三千里外。不得错举。墙有风。壁有耳。恁么则不去也。无端又打之乎者。摘杨花摘杨花。思量拟议隔千差。正恁么时。且道。天台雁宕。可游不可游。投子浮山。可到不可到。良久云。莫将闲学解。埋没祖师心。

　　石奇云禅师法嗣

　　萧山湘湖冷堂林禅师

　　华亭沈氏子。投华山一雨法师披剃。遍参诸方。次参雪窦受嘱　上堂。昨夜西风拂石龙。今朝觌面又相逢。个中消息元无异。想像毗卢老主翁。康熙戊申。师示寂。留偈曰。来无一丝。去无一线。七十二年。虚空闪电。撒手浩歌归去来。临行抛出吹毛剑。喝一喝。奄然而逝。

　　金华智岩万因圣侍者

　　忞国师。屡劝出世。师不肯。尝垂五问。其一曰。一乎便应底人。因甚唤不回头。二。从来无背面。人人有个鼻孔。因甚摸不着。三。只为太近机如掣电底人。因甚降龙塔不肯点头。四。竿木随身。逢场作戏。因甚又道拄杖子不在手里。五。二水合流。因甚到千丈岩前。便七花八裂。

　　浮石贤禅师法嗣(二人)

　　苏州枫江法华弥壑澧禅师

　　上堂。法身无相。樱桃果熟春枝上。法眼无瑕。渔父时歌江上槎。无事倚筇闲眺望。河山万里好生涯　上堂。祖师意。如来禅。猿啼巴峡。水阔湘潭。诸人不会。函关月落听鸡度。若也瞥地。华岳云开立马看。

　　金陵保宁嵋樵𣽡禅师

　　上堂。乃竖拂云。迷时祇迷者个。手执夜明符。几个知天晓。击拂云。悟明祇悟者者个。椎碎蟠桃核。还见旧时仁。放下拂云。纵饶迷悟心尽。灸疮瘢上更着艾爝。莫有独超格则道得一句者么。擿拂云。惜取眉毛。

　　林野奇禅师法嗣(二人)

　　汝州风穴云峨喜禅师

　　蜀之紫阳陈氏子。遍参诸方。晚入天童。参林野奇和尚。一日侍奇山行。胸中廓然冰释。即呈偈曰。罢罢罢休休休。横眠倒卧在山丘。翻身拶碎虚空骨。万象森罗笑点头。奇即颔之。后开法普济。次迁龙池风穴　小参。将心作佛。剜肉补疮。了妄归真。泼油救火。机前负荷。平地千差。直下承当。白云万里。总不恁么。入无间狱。行但行。坐但坐。饥来吃饭。困来打眠。也只嬴得一味平常。犹未是衲僧向上事。何也。三面狸奴脚踏月。两头白牯手擎烟。

　　京都净寿道安静禅师

　　山阴郑氏子　示众。瞬目扬眉。早已错过。拈椎竖拂。落二落三。到者里。全身放下。直下知归。略较些子。若也卜度沉吟。正是迥风钝鸽。只合篱下羁栖。安可翱翔云外　小参。识得一万事毕。佛法僧三宝。拈过一边。戒定慧等学。置而勿论。马师三瓮酱。投子一瓶油。滋味频添在口头。

　　石庵琈禅师法嗣

　　嘉兴普明浪山屿禅师

　　上堂。薰风凉。夏日长。白云澹澹。流水苍苍。黄莺啼绿树。旭日照虚堂。末后句绝囊藏。人在藕花香世界。风流廓彻体全彰　小参。云腾致雨。露结为霜。分明历历。遍界不藏。挥拂子曰。玄沙原是谢三郎。

　　无碍彻禅师法嗣

　　吉州耽源键畿铨禅师

　　上堂。觌面明明人不识。一颗圆明色非色。名不得状不得。两道眉毛盖却鼻。知不得解不得。临济厮儿白拈贼。不是心不是佛。门前一池水。照彻虚空骨。

　　山晓晰禅师法嗣

　　南岳大善天培鉴禅师

　　示众。大善今日初结制。普请兄弟各仔细。二六时中总莫分。单单观着自家鼻。不惟昏散尽扫除。从前悟得俱要弃。不劳更问祖师禅。不劳再问第一义。释迦老子不唧𠺕。达磨祖师成特地。三千七百虽超奇。山僧验来总不是。既超奇为何不是。良久。嘘一嘘曰。参。

　　节岩琇禅师法嗣

　　常州江阴大悲昙照明禅师

　　小参。有一句子。等闲不轻示。骑牛上昆仑。踏出虚空髓。蟭螟急得双眼红。毗卢界内烟尘起。堂前露柱久怀胎。生下孩儿多意气。良久云。是何言欤　小参。遍呈贪眠。曼殊失晓。目连打失眼睛。笑杀子丑寅卯。多少孟八郎。浑身入荒草。山色溪声着眼看。珊瑚枝上日杲杲　小参。德山老子。拈一条棒。佛来也打。魔来也打。眼空四海。背负须弥。与夺自在。杀活现前。若到衲僧门下。扫地挑屎。未有分在。汝等黄瓜茄子。何曾识得好恶。

　　具德礼禅师法嗣

　　庐山万杉剖玉璞禅师

　　古蓼朱氏子。幼依庐州伏虎寺祝发。出谒瑞光彻圆具。看竹篦子话。后扣三峰有年。乃于棒下透彻临济宗旨。继见灵隐礼。机契。命充第二座。出住京口焦山。次兴万杉。上堂。横按拄杖曰。灵山话月。以讹传讹。曹溪指月。将错就错。天下老和尚。贵买朱砂。随邪逐恶。新海门一击敲落。天下黯黑。要使先圣后贤。迥出明白窠臼。其或未然。拨转云头。另与诸人相见去也。遂掷拄杖。下座　僧问。如何是佛。师曰。孟八郎汉。僧礼拜。师曰。将勤补拙。

　　浪山屿禅师法嗣

　　嘉兴普明字𠁼圆禅师

　　上堂。僧问。如何是过去心。师云。赵州衫子重七斤。进云。如何是未来心。师云。牛上骑牛笑杀人。进云。如何是未来心。师云。无劳日下挂红灯。进云。三心中。那一心成佛。师云。苍天中更添冤苦。乃云。目前无法。意在目前。饥来吃饭。困即打眠。拍禅床云。三口渡边鱼跳网。昆仑骑象鹭鸶牵　诞日小参。圆上座。忆得出母胎时。有则公案。未曾举着。今日不免快便难逢。举似诸兄。良久云。黄河三千年一度清　普明退院上堂。道人住处。原无定向。动若行云。止犹谷神。云从龙风从虎。随处作主。遇缘即宗。有时。孤峰顶上潜名隐迹。有时。十字街头较是论非。宾则始终宾。主则始终主。脱体无依。随处自在。汝等还知山僧乐处么。拽杖便出。

　　述先预禅师法嗣

　　维扬净慧在明德禅师

　　小参。惺惺的不在明白里。瞌睡汉岂处昏沉中。离此二途。且向何处安身立命。若说睡惺不二。依旧无本可据。诸兄弟。还会么。深林黄鸟寻朋切。绿水浮鸥傍母眠　解制小参。把住要津。不通凡圣。放开一线。任尔纵横。诸兄。还是把住好。放行好。梅馨透骨何人荐。又逐春风向藕塘。

　　骨岩峰禅师法嗣

　　湖州报恩梓昌英禅师

　　小参。非心非佛。圆相着点。即心即佛。黄叶止啼。杨岐驴。子湖狗。四料三玄。驴脚佛手。者一队汉。若到报恩门下。扫地挑屎。总用不着。顾众云。还有祖师么。

　　十洲瀛禅师法嗣

　　桐城谷林大宜禅师

　　小参。春风和暖。日长夜短。青山依旧青。乾坤依旧转。山僧拄杖头。今古何尝免。谨白参玄人。道不远人人自远。

　　云峰授禅师法嗣

　　扬州西方南源信禅师

　　圣节上堂。四民安其业。百官尽其分。相共击壤。以颂太平。鼓腹以歌王化。厥修盛世。无过此时。吾沙门释子。律心有慧。治身有戒。入保社萍踪湖海。趋云水寄迹烟霞。同一师法。同一受用。只如王恩佛恩。如何报答。举如意云。若向途中觅。犹争半月程　小参。上前不足。退后犹宽。只知盐味。那知醋酸。夜深烛隐无余事。又把闲书月下看　示众。举磬山修祖云。诸方善知识。道眼高。福德大。丛林整齐。饮食清洁。可谓难见而易亲也。老僧者里。世缘浅薄。辟草开荒。茶饭粗粝。可谓易见而难亲也。师云。昔日磬山。今朝奉圣。同坑无异土。且于不难不易一句。又作么生。弹指顿超千圣外。扬眉不是目前机。
