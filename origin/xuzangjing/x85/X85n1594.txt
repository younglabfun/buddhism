卍新纂续藏经第 85 册 No. 1594 佛祖纲目


　　No. 1594-A 佛祖纲目序

　　余不佞。浮沉史局。垂五十年。而知古今事。无更难于史者。无论正史难。即偏记小录亦难。无论稗史难。即璅语杂簿亦难。若更进而史天史地。又进而史仙史佛。自非以山河为法身。以人天为手眼者。未有能撮其要而荟其成者也。心空居士。以三十年精力。汇为佛祖纲目一书。于是梵网有总持。法门有纪载。宗教有源流。废兴有考核。而合之则曰。此七佛以来。一部大史也。宋元徽中。王俭为七志。仅以佛书。附图谱之末。梁初。命任昉等。于文德殿。列藏众书。于华林园。另集释典。其后阮孝绪。博采经籍。独尊佛录。于七录之外。然亦不过资博览示瑰异而已。唐宋以来。宗学炽盛。枝叶各分。自景德传灯录出。续之者至。合为五灯。于是曹溪之后。思让再分。马祖以来。五宗各显。至宋僧法槃。别立教宗。以法华为经。天台为统。止观为门。此佛祖统记所繇作也。迨元僧智常。复作统载。名依统记。而立例则殊。始用史家编年之法。其意以宗为主。以教为辅。凡净行神足。性相义观。无所不备。而识者摘其漏误。至不可置辨。盖史之难如此。居士宿身了了。自谓明教嵩再来。故于定祖正宗大义凛凛。巨纲细目标识精详。至其略化迹而重机缘。合宗乘而归净土。则又善诱曲导。无非融和水乳。吹亮薪传。俾见性成佛之旨。人人开卷。直下领会。将居士显化。报恩之愿。于是焉毕矣。何至如小师诤士。横分正闰。妄划南北。始以病史而究。为宗教戈矛哉。嗟乎。韦昭仗正书落窖坑。崔浩触讳族冤骈覆。至使贞臣节士。默标张俨之文。私存孙盛之本。木天金马阱厕盈途。岂如旃檀林边。可以逍遥撰述。大圆海畔。从无意外风波。人鬼天龙俱供笔削。闼城鹿苑倚作直庐。如居士之肩史责。谁谓极乐国中。珥毫簪笔。无其位。无其人也。

　　皇明崇祯岁在甲戌仲秋吉旦　赐进士出身资政大夫太子太保礼部尚书兼翰林院学士掌詹事府事　实录副总裁董其昌撰

　　No. 1594-B 佛祖纲目序

　　余辑是书。窃有深愿。经云。自未得度。先度人者。菩萨发心。自觉已圆。能觉他者。如来应世。曰发心正以求其自觉。曰应世正以满其初心。心之未形。杳杳冥冥。不见一物。无佛无祖无纲无目者。此性之纤尘不立也。心之已形。浩浩荡荡。不遗一物。有佛有祖有纲有目者。此性之万法朗然也。故曰不可以有心求。不可以无心得。不可以语言造。不可以寂默通。离四句。绝百非。如空里栽花。如波心踏月。无汝凑泊处。无汝拟议处。毕竟如何。以佛祖遣佛祖。以纲目夺纲目。神而明之。存乎其人而已。是书草创于万历三十八年之庚戌。卒业于崇祯四年之辛未。呕心枯须者。历二十有一年。遂成佛祖纲目四十一卷。一时莲社行人。相与谋付剞劂。作人天眼目。余乃欢喜踊跃。而说偈言。偈曰。

　我述此书　　不为名闻　　事理俱备　　权实双行
　庶几观者　　了如镜明　　开卷展读　　发无上心
　不愿佛子　　耽着句味　　但愿反求　　直下便是
　剪葛藤根　　伐无明树　　不愿佛子　　瞥生知解
　但愿穷源　　扫开奇怪　　赤手归家　　尘尘出碍
　不愿佛子　　贡高我慢　　但愿知非　　灵光显现
　佛不柰何　　魔军自散　　不愿佛子　　轻忽毗尼
　但愿性戒　　无犯无持　　赤肉团上　　出摩尼珠
　不愿佛子　　沉空枯坐　　但愿明心　　了无退堕
　管甚蒲团　　破与不破　　不愿佛子　　虚度光阴
　但愿精进　　拳拳服膺　　万年一念　　大地平沉
　不愿佛子　　儱侗颟顸　　但愿悟彻　　击碎疑团
　竿头进步　　桶底踢穿　　不愿佛子　　浮饰外护
　但愿实心　　圆修六度　　法海无边　　刹那涉过
　我作此偈　　诸佛证明　　沧海可竭　　须弥可崩
　而此愿力　　与佛长存

　　No. 1594-C 附刻原疏

　　伏念。时恩博地凡夫。渺无福慧。四十余载。虚度光阴。幼承父母教育。窃佩孔圣遗言。既而母氏先亡。遂慕佛门教典。当其步趋乎儒也。几欲效颦而攻乎佛。及其归依乎佛也。又因尝鼎而薄乎儒。皆缘不汇大圣之渊源。遂致下同流俗之轨辙。往岁万历丁未。正当四十四岁。发无上心。勤求妙道。晨夕参叩。不敢怠遑。梦𥧌之间。默蒙印可。始信千古法道。匪从人得。河沙妙用。总在心源。度生为急。僧俗何拘。愚者自迷。妄分儒释。原夫　　世尊说十二部经。而人天瞻仰。孔子作春秋。而乱臣贼子惧。苟可开世间眼目。岂复爱一己发肤。今恩窃不自揣。思报佛恩。照依历代年号。编辑佛祖纲目。意仿乎孔子。名同乎紫阳。须以十年。或可卒业。顾孔子圣人也。春秋犹世谛也。当时且冒罪我之嫌。况恩何人。斯所编年而载者。皆天中天。圣中圣。非古佛现身。即菩萨救世。上自天魔外道。下至拘儒曲士。能无恼乱。或多谤毁。用是投诚恳求　三世诸佛十方诸大菩萨天龙八部护法善神。被无量之神力。多方护持。假莫大之灵通。曲垂方便。苦心思索。智慧脉脉自流。殚力挍仇。精神奕奕长旺。或奇书古帙。或断简残编。奚所求而弗获。或助以刻赀。或牖以知识。将善士之必逢。数年汇集。无异刹那。千叶词章。如出一气。帙成。而鹫岭芳规。俨若未散。展毕。而龙华胜会。预掇目前。无论后有作者。相续不断。化为无尽之灯。即今有志禅那。一览无遗。触目菩提之路。　明主收入藏中流通。并天长地久。鬼神不忘遗嘱呵护。同玉䇿金函。天魔外道拱手归降。曲士拘儒回心向道。自非大慈大力。何以成始成终。谨当发心纂集之。初不胜祈祷款诚之至。时万历庚戌四月八日。弟子朱时恩谨疏。

　　时恩既于如来像前。发弘愿已。屡获瑞梦。不一而足。或梦三教后圣人。私感之。私服之。或梦明教嵩禅师再来。后圣者以是书所载。乃先圣化迹。读是书而兴起者。皆三教后圣人也。私者。非佛非祖。以一俗士。而编辑佛祖纲目。即孔子所谓。其义则丘窃取之者。虽公而亦私也。感之者。因是书而明心见性。自应铭感之不忘也。服之者。因是书而惑断执空。自应佩服之无斁也。明教再来者。昔以比丘而着传法正宗记。今以居士而着佛祖纲目。前后若出一人也。自是而知。佛祖加被我矣。虽搜罗未尽。而千圣不传之奥旨。超出语言文字之外者。已若含若吐于是书。古德云。将此深心奉尘刹。是则名为报佛恩。

　　佛祖纲目凡例佛祖　福慧两足。正觉无上。故名为佛。明佛心宗。行解相应。故名为祖。现在贤劫第四尊佛。号曰释迦。王此五浊大千世界。释迦传迦叶。二十八传至达磨。是谓西天二十八祖。达磨传慧可。六传至惠能。是谓东土六祖。嗣后五宗继兴。法法相传。无忝祖位　教门则有瑜伽宗南山宗天台宗慈恩宗贤首宗。纲目　纲者大纲。目者细目。儒书纲目。为世间法。善恶俱陈。以备法戒。故有褒有贬。佛祖纲目。为出世间法专为托彼已成之佛祖。显我自性之佛祖。故无褒无贬。卷帙　如来示生印度。大教渐被支那。则此方著述。断以释迦为主。今不论篇数多寡。以一甲子。周为一卷。起周康王二年甲子。止洪武十六年癸亥。总计四十一甲子。成四十一卷。仍编字号以便查考。年号　西土东土。不同世法。道法亦异。今每卷纲目前。先将此土年号。注入甲子内。然后专书佛祖机缘化迹。庶不混杂。五时　如来示现有五时。一降生。二出家。三成道。四说法。五涅槃。如来说法亦有五时。一华严。二尘苑。三方等。四般若。五法华。机缘　教外别传。才出母胎。便已漏逗。何待拈花纲目。于涅槃后。纯录机缘者。良有深意。上流之士。若于此处觑得破时。一千七百则公案。不消一捏。化迹　神通变化。虽佛祖。亦时藉以折伏魔外。实则正法不系乎此。如沩山云门。道满天下。未闻以三世国王失通之故。而少贬其宗风。故纲目虽不削化迹。亦不滞化迹。宗教　教是佛语。宗是佛心。但愁心不作佛。不愁佛不解语。然通宗不通教。开口便乱道。故是书以传法正宗。为主而教。尤不可不看。净土　佛开净土一门。实救世之良方。亦参禅之捷径。达磨未来。远公始创莲社。教人一心念佛。要其归极与直指单传。毫发无异。近世云栖宏师。古佛再来。俨然德山临济而不用棒喝。单提念佛话头。可谓善学柳下惠。不师其迹。读纲目者。直须识得此意。宗派　调字号第三十一卷。马祖石头会下有二道悟。不可不辨。一道悟嗣石头。东阳张氏子。初参国一。后谒石头。顿悟。住荆州城东天皇寺。弟子三人。一慧真。一文贲。一幽闲。协律即符载撰碑。一道悟嗣马祖。渚宫崔氏子。初谒石头不契。次谒忠国师。后谒马祖。言下大悟。授记返荆门。节使以天王嗔责。造天王寺于府西供师。弟子一人龙潭崇信。荆南节度使丘玄素撰碑。据此则龙潭嗣天王。天王嗣马祖无疑。传灯乃误列于石头法派。而宋景濂护法后记。亦因之。何也。况唐闻人归登南岳碑。圭峰答裴相国宗趣。权德舆马祖塔铭。皆以天王嗣法马祖。而佛国白达观颖吕夏卿张无尽。亦皆着辨证传灯之误。纲目查明。一一改正。辨讹　腾字号第三十四卷。乾祐庚戌。吴越王以诞辰饭僧。王问永明。今有真僧降否。曰长耳和尚。乃定光佛应身也。王趋驾参礼。称为定光出世。长耳但云。永明饶舌。遂跏趺而化。令参号。永明与长耳。同嗣雪峰。初住翠岩天福。丁酉王请住龙册。即所问之永明也。显德甲寅。王始建永明寺。请道潜居之。宋建隆辛酉。道潜化王。乃请延寿住永明。自辛酉溯至庚戌。凡十有一年。此时寿未出世。永明寺亦未建。安得谓王所问之永明乃延寿之永明哉。佛书中如此类者颇多。而遗漏处亦不少。姑俟博雅详订再续。序文　纲目卷首。除自述愿文及原疏外。止录宋景濂序传法正宗记及护教编后记二首。更不敢乞文名公以相粉饰。

　　(此书业已镌成于癸酉。乃甲戌秋。思翁　予告南还。一见欣然。愿序洪博典要。遂为此书冠冕)。

　　佛祖纲目凡例(终)

　　佛祖纲目总次

　　全部纲目内所载。虽西方圣人为大千教主。实遵东土帝王花甲。编年纪号。自序文起至末卷助赀姓氏。止分列四十一卷。共成十二䇿开后。

　　　第一䇿　董序　(黄引许䟦)　自序　凡例　宋序
　　七佛偈　首卷至十八卷
　第二䇿　十九卷至二十八卷
　第三䇿　二十九卷至三十一卷
　第四䇿　三十二卷
　第五䇿　三十三卷
　第六䇿　三十四卷
　第七䇿　三十五卷
　第八䇿　三十六卷
　第九䇿　三十七卷之上
　第十䇿　三十七卷之下
　第十一䇿　三十八卷至三十九卷
　第十二䇿　四十卷至四十一卷　自䟦　善信
　　助赀数目

　　佛祖纲目总次(终)

　　No. 1594-D 佛祖纲目缘引

　　刻分灯录既竣。则诸善信夙生种子已苏苏发动矣。然心空氏弘愿深慈。增进无已。且其一生精力。注之佛祖纲目一书。盖搜辑全藏纂要钩玄。而用编年法诠次焉。以迦文为教主。以西竺东土诸祖一花五叶为正宗。以经教义观净行神足为旁翼。洎宰官长者诸善知识。靡不赅摄。虽仿通载之例。而尽刊七误之短。采撷参订。功兼劳倍。洵可谓贝笈之巨筏。法印之金鎞。令学人薰习。其中不待遍阅三乘十二分教。而心知眼孔一时洞开。如渴饮天浆。如饥餐王膳。又如东海狂。且忽游众香之国。负兹孱子扶筇百药之肆。其踊跃欢喜。又讵可量哉。卷凡四十。而嬴汇为十二䇿。将托重十二大法力人。流通演化。业有独任之者。不佞则谓。末法凌夷。尽大地人。迷却向上一着。与其独为君子。宁若善与人同。于是乃有分募之脱。悉照径山规式。各刻姓名卷后。庶几财法二施。一雨普润。即半满功德。不且平等无二乎。莫道心空居士特特漫天顿网打凤罗龙也。

　　崇祯五年壬申四月　佛示生日黄廷鹄澹志甫题

　　No. 1594-E 传法正宗记序

　　宋　濂

　　表大法之真传。起群生之正信。宜莫如书。然而真丹身毒。相去绝远。梵言华言。重译或殊。况屡遭灭斥之祸。生乎其后者。必搜罗坠逸。遍观会通。然后能定是非之真谀。闻之士苟获窥其一偏。遂执为确然之论。斯亦过矣。呜呼辟邪说之谬。固伸正议于千载之下。不有先觉学者。将何所从哉。昔者濂读涅槃经。及智度论。颇知释迦文佛以正法授迦叶。世世相传。具有明证。故自前魏支强梁楼至洛邑。译续法传。自七佛至二十五祖婆舍斯多而止。东晋佛䭾跋陀罗至庐山。所译禅经。自迦叶至二十八祖达摩多罗而止。逮夫后魏之时。崇道屏释。而沙门昙曜苍黄逃窜。单录诸祖之名。匿岩穴间。仅及二十四祖师子尊者而止。佛运重启。昙曜进为僧统。吉迦夜等遂因之。为付法藏传。其去前魏已一百九十余年。东晋亦六十二年矣。东魏那连耶舍至邺。复备译西域诸所传授事迹。其次第与禅经不差毫发。则全阙之分。有不待辨而自明矣。唐兴曹溪。大弘达磨之道。传布益盛。义学者忌之。而神清为甚。乃据法藏传所列。谓师子遭难。绝嗣不传。犹以为未足。诬迦叶为小智。不足承佛心印。指禅经实。后来传会。难以取征。而好议论之徒。纷纷而起矣。宋明教大师契嵩。读而病之。博采出三藏记。洎诸家纪载。释迦为表。三十三祖为传。持法一千三百四人。为分家略传。而旁出宗证继焉。名曰传法正宗记。复画佛祖相承之像。明其世系。名曰定祖图。申述禅经。及西域诸师为证。以辟义学者之妄。名曰正宗论。共十二卷。其卫道之严。凛凛乎不可犯也。濂窃闻之。太平真君之七年。魏太武用崔浩言。宣告征镇佛像胡书皆击破焚烧。当是时诸种经论。多煨烬之末。屋壁之深藏。盖至于久而后出。以此观之。昙曜之流。固未必能见禅经。至于诸师之论义。学者亦未必能尽闻之。顾执一时单录不全之文。而相为诟病。犹将十指而掩日月之光。一口而吸沧溟之水。多见其不知量也。大师之辨析。夫岂得已者哉。甬东祖杲禅师以诚笃契道汲汲焉。惟恐法轮不运。合众缘重刻以传。呜呼。书不流通。与无书等。大师固有功于宗乘。而杲公之为。则又有功于大师者也。皆不可以不记。因追序其作者之意于首简云。

　　No. 1594-F 释氏护教编后记

　　宋　濂

　　西方圣人。以一大事因缘。出现于世。自从鹿野苑中。直至于䟦提河。演说苦空无我无量妙义。随机钝利。分为顿渐。无小无大。尽皆摄入萨婆若海。既灭度后。其弟子阿难陀。多闻总持。有大智慧。结集为修多罗藏。而诸尊者或后或先。各阐化源。优波离集四部律。谓之毗尼。金刚萨埵。于毗卢遮那前。亲受瑜伽五部。谓之秘密章句。无著天亲频升知足天宫。咨参慈氏。相与造论。发明大乘。谓之唯识宗旨。西竺龙胜。以所得毗罗之法。弘其经要。谓之中观论。炖煌杜法顺。深入华严不思议境。大宣玄旨。谓之华严法界观。毗尼之法。魏嘉平初。昙柯罗始持僧祇戒本。至洛阳。而昙无德昙谛等。继之立羯磨法。唐南山澄照律师道宣。作疏明之。四分律遂大行。是为行事防非止恶之宗。萨埵以瑜伽授龙猛。猛授龙智。智授金刚智。唐开元中。智始来中国。大建曼茶罗法事。大智道氤。大慧一行及不空三藏。咸师尊之。是为瑜伽微妙秘密之宗。唐贞观三年。三藏玄奘往西域诸国。会戒贤于那兰陀寺。因受唯识宗旨以归。授慈恩窥基。基乃网罗旧说。广制疏论。是为三乘法相显理之宗。梁陈之间。北齐惠闻。因读中观论。悟旨。遂遥礼龙胜为师。开空假中三观止观法门。以法华宗旨。授慧思。思授天台国师智觊。觊授灌顶。顶授智威。智威授惠威。惠威授玄朗。朗授湛然。是为四教法性观行之宗。隋末顺以法界观授智俨。俨授贤首法藏。至清凉大统国师澄观。追宗其学。着华严疏论数百万言。圭峰宗密继之。而其化广被西方。是为一念圆融具德之宗。瑜伽久亡。南山亦仅存。其盛行于今者。唯天台慈恩贤首而已。此则世之所谓教者也。世尊大法。自迦叶二十八传。至菩提达摩。达摩悲学佛者缠蔽于竹帛间。乃弘教外别传之旨。不立文字而见性成佛。达摩传慧可。可传僧璨。璨传道信。信传弘忍。忍传曹溪大鉴禅师惠能。而其法特盛。能之二弟子。怀让行思。皆深入其阃奥。让传道一。一之学。江西宗之。其传为怀海。海传希运。运传临济慧照大师义玄。玄立三玄门。策厉学徒。是为临济之宗。海之旁出。为沩山大圆禅师灵祐。祐传仰山智通大师慧寂。父唱子和。微妙玄机。不可凑泊。是为沩仰之宗。思传希迁。迁之学。湖南宗之。其传为道悟。悟传崇信。信传宣鉴。鉴传义存。存传云门匡真大师文偃。偃之气宇如王。三句之设。如青天震雷。闻者掩耳。是为云门之宗。玄沙师备。偃之同门友也。其传为桂琛。琛传法眼大师文益。益虽依华严六相唱明宗旨。迥然独立。不涉凡情。是为法眼之宗。迁之旁出。为药山惟俨。俨以宝镜三昧五位。显三种渗漏。传昙晟。晟传洞山悟本大师良价。价传曹山元证大师本寂。而复大震。是为曹洞之宗。法眼再传。至延寿。流入高句骊。仰山三传之芭蕉彻。当石晋开运中。遂亡弗继。云门曹洞仅不绝如线。唯临济一宗。大用大机。震荡无际。若圣若凡。无不宗仰。此则世之所谓禅者也。呜呼。教之与禅。本无二门。依教修行。盖不出于六度梵行。而禅定特居其一。繇众生根有不齐。故先佛示化。亦不免其异耳。柰何后世各建门庭。互相盾矛。教则讥禅。滞乎空寂。禅则讥教。泥乎名相。籍籍纷纷。莫克有定。是果何为者耶。此则教禅异涂。犹可说也。自禅一宗言之。佛大胜多。与达摩同学禅观。达摩则远契真宗。胜多所见一差。遂分为有相无相定慧戒行无得寂静六门。非达摩辟之。安能至今廓如也。慧能与神秀。同受法于弘忍。能则为顿宗。秀则别为渐宗。荆吴秦洛各行其教。道一神会又同出于能者也。道一则密受心印。神会则复流于知解。一去弗返。而其末流若大珠明教慈受辈。尚何以议为哉。自教一宗言之。慈恩立三教。天台则分四教。贤首则又分五教。粗妙各见。渐圆互指。终不能归之一致。可胜叹哉。此虽通名为教。各自立宗。犹可说也。自夫本教之内言之。律学均以南山为宗。真悟智圆律师允堪着会正记等文。识者谓其超出六十家释义之外。何不可者。至大智律师元照。复别以法华开显圆意。作资持记。又与会正之师殊指矣。不特此也。四明法智尊者知礼。孤山法慧大师智圆。同祖天台。同学心观。真妄之异观。三谛之异说。既已抵牾之甚。霅川仁岳。以礼之弟子。又操戈入室。略不相容。谏书辨谤之作。逮今犹使人凛然也。其他尚可以一二数之哉。呜呼。毗卢华藏圆满广大。遍河沙界无欠无余。非相而相。非缘而缘。非同而同。非别而别。苟涉思惟。即非圣谛。又何在分教与禅之异哉。又何在互相盾矛业擅专门哉。又何在操戈相攻遽背其师说哉。虽然适长安者。南北异涂。东西殊辙。及其所至。未尝不同。要在善学者慎夫所趋而已。比丘永寿。尝以闽僧一源所著护教编示予。自大迦叶至于近代诸师。皆有传赞。文辞简古。诚奇作也。寿独惜其不着教禅承传同异之详。请予为记。以补其阙略。予因以所闻。䟽之如右。文繁而不杀者。欲其事之着明。盖不得不然也。

　　王忠文公袆丛录中。载佛学一篇。与此文同。末一段云。佛之为道。本无二门。自去圣既邈。源远而流益分。于是师异指殊。各建户庭。互相矛盾。禅则讥教。为滞于名相。教则讥禅。为溺于空寂。若律之为用。虽禅教所共持。而取舍各不同。至于为教禅之学者。又各立异以取胜。一彼一此。不相出入。自教宗言之。慈恩立三教。天台则分四教。贤首则又为五教。自禅宗言之。慧能与神秀。同受法于弘忍。能则为顿宗。秀则为渐宗。道一神会同出于能。道一则密契心印。神会则复流于知解。其不同如此。至若天台教宗之一也。而四明知礼。孤山智圆。性善性恶之说。如冰炭之不相投。临济禅宗之一也。而或以棒或以喝。至横川珙。则复以声偈。其示人之要。如枘凿之不相合。支派乖错。论说纷纭。殆不得而悉数也。忠文与文宪。同里同门。故其问学之相合如此。

　　No. 1594-G 叙七佛

　　传灯录云。古佛应世。绵历无穷。难以悉数。现在贤劫。有千如来。暨于释迦。但纪七佛。案长阿含经云。七佛精进力。放光灭暗冥。各各坐树下。于中成正觉。又曼殊室利。为七佛祖师。金华善慧大士。登松山嵿行道。感七佛引前。维摩接后。今之撰述。断自七佛而下。

　　毗婆尸佛(过去庄严劫第九百九十八尊)

　　长阿含云。人寿八万岁时。此佛出世。种刹利。姓拘利若。父盘头。母盘头婆提。居盘头婆提城。坐波波罗树下。说法三会。度三十四万八千人。神足二。一骞茶。二提舍。侍者无忧。子方膺　偈曰。身从无相中受生。犹如幻出诸形像。幻人心识本来无。罪福皆空无所住。

　　尸弃佛(庄严劫第九百九十九尊)

　　长阿含云。人寿七万岁时出世。种刹利。姓拘利若。父明相。母光耀。居光相城。坐芬陀利树下。说法三会。度人二十五万。神足二。一阿毗浮。二婆婆。侍者忍行。子无量　偈曰。起诸善法本是幻。造诸恶业亦是幻。身如聚沫心如风。幻出无根无实性。

　　毗舍浮佛(庄严劫第一千尊)

　　长阿含云。人寿□万岁时出世。种刹利。姓拘利若。父善灯。母称戒。居无逾城。坐婆罗树下。说法二会。度人一十三万。神足二。一扶游。二郁多摩。侍者寂灭。子妙觉　偈曰。假借四大以为身。心本无生因境有。前境若无心亦无。罪福如幻起亦灭。

　　拘留孙佛(现在贤劫第一贤)

　　长阿含云。人寿四万岁时出世。种婆罗门。姓迦叶。父礼得。母善枝。居安和城。坐尸利沙树下。说法一会。度人四万。神足二。一萨尼。二毗楼。侍者善觉。子上胜　偈曰。见身无实是佛身。了心如幻是佛幻。了得身心本性空。斯人与佛何殊别。

　　拘那含牟尼佛(贤劫第二尊)

　　长阿含云。人寿三万岁时出世。种婆罗门。姓迦叶。父大德。母善胜。居清净城。坐乌暂婆罗门树下。说法一会。度人三万。神足二。一舒槃那。二郁多楼。侍者安和。子导师　偈曰。佛不见身知是佛。若实有知别无佛。智者能知罪性空。坦然不怖于生死。

　　迦叶佛(贤劫第三尊)

　　长阿含云。人寿二万岁时出世。种婆罗门。姓迦叶。父梵德。母财主。居波罗柰城。坐尼拘律树下。说法一会。度人二万。神足二。一提舍。二婆罗婆。侍者善友。子集军　偈曰。一切众生性清净。从本无生无可灭。即此身心是幻生。幻化之中无罪福。

　　释迦牟尼佛(贤劫第四尊)

　　长阿含云。人寿一百岁时出世。本在一万岁时。为观众生。无机可度。至百岁。劫末苦逼。故出乎世。种刹利。姓瞿昙。父净饭。母大清净。居舍卫城。坐菩提树下。说法一会。度人无数。神足二。一舍利弗。二目犍连。侍者阿难。子罗睺罗　偈曰。法本法无法。无法法亦法。今付无法时。法法何曾法。

　　幻寄居士瞿汝稷曰。始予录指月录。七佛第书其偈。阿含化迹皆削焉。既见世之人。粗闻即心即佛者。率多拨无报化乃悟。昔人载此之妙密。盖偈阐法身之极致。阿含示化迹之大略。可谓断常俱遣。事理两融者矣。传灯成于道原。而裁定于杨大年。其旨不苟也。因具录之。此录稍录神通亦以此。

　　佛祖纲目叙七佛卷(终)

　　No. 1594

　　佛祖纲目卷第一(天字号)

　　甲子(周康王二年起)己丑(周昭王元年)癸亥(周昭王三十五年止)

　　周姬姓。起武王己卯。止赧王乙巳。三十七主。合八百六十七年。世尊乃第四主昭王二十六年示生。故今断自昭王甲寅起　世尊生时。此方江河泛涨。泉井溢出。大地震动。有五色光。贯太微宫。王问群臣。是何祥瑞。太史苏繇奏曰。西方有圣人生。王曰。于此何如。繇曰。此时无他。一千年后。声教被及。王令刻石。埋于南郊。志之云。

　　(甲寅)释迦牟尼佛示现受生

　　释迦牟尼佛。贤劫第四佛也。然灯佛所为善慧仙人。尝买莲花供佛。又见地湿。脱衣布地解发覆之。佛记善慧。汝过阿僧祗劫。于五浊恶世。当得成佛。号释迦牟尼○贤劫第三尊。迦叶佛时。为护明菩萨。命终往生兜率陀天。为诸天主。说补处行。亦于十方国土。现种种身。为诸众生。随宜说法。乃至作佛期运将至。即观今阎浮提诸众生。皆我初发心来。所成熟者。堪受妙法。余国边地。皆不应生此世界。迦毗罗国。最为处中。往古诸佛出兴。皆生于此。诸族种姓。刹帝利第一。瞿昙苗裔。圣王之后。净饭王过去因缘。具足清净性行。夫妻真正。堪为父母。既作此观。遂集诸天子。告言。我今不久。舍此天宫。生阎浮提。出家学道。成一切种智。设大法会。广利人天。汝等亦当同受法食。诸天子欢喜踊跃。各心念言。菩萨不久。当成正觉。时菩萨乘六牙白象。发兜率宫。降神母胎。净饭王夫人摩耶。于寤寐间。见菩萨腾空来。从右胁入。影现于外。如处琉璃顾。见自身。如日月照。菩萨在胎。晨朝为色界诸天说法。日中为欲界诸天说法。晡时为诸鬼神说法。夜三时亦复如是。成熟无量众生。甲寅四月八日。日初出时。摩耶手攀无忧树枝。菩萨从右胁出。时树下生七茎七宝莲花。菩萨堕莲花上。自行七步。举其右手而言。天上天下。惟我独尊。无量生死。于今尽矣。此生利益一切天人。说是言已。四天王接置宝几。龙王吐清净水。灌太子身。王以太子生时诸瑞吉祥。遂名萨婆悉达。(此言顿吉)时香山有一梵仙。名阿私陀。具足五通。能断疑惑。以神通力。腾空而来。相太子已。忽然悲泣。王惊问故。仙人答曰。太子具三十二相。年十九为转轮圣王。若出家者。成一切种智。然王太子决定成一切种智。转无上法轮。我今年已百二十。不久命终。生无想天。不睹佛兴。不闻经法。故自悲耳。太子生七日。摩耶命终。生忉利天。王嘱姨母波阇波提养育　太子初生。口称独尊。言已便默。如诸婴孩。七岁王令学书。访国中第一聪明婆罗门。名曰选友。为太子师。婆罗门授以梵书佉留书。太子问。阎浮提中有几种书。师默然。又问。阿字何义。师又默然。即从座起。问曰。太子初生时。自言天人之中最尊最胜。此言不虚。惟愿为说阎浮提凡有几种。太子曰。阎浮提中。梵书。佉留书。护众书。疾坚书。龙鬼书。捷沓和书。阿须伦书。鹿轮书。天腹书。转数书。转眼书观空书。摄取书。具有天地八部四洲鸟兽等音声诸书。有如是等六十四种。又阿字是梵音声。此字义是不可坏。亦是无上真正之道义。凡如此义。无量无边。婆罗门白王。太子是天人第一之师。云何欲令我教耶。复令忍天教兵法。太子自能通达。忍天反礼太子。

　　佛祖纲目卷第一
卍新纂续藏经第 85 册 No. 1594 佛祖纲目


　　佛祖纲目卷第二(地字号)

　　甲子(周昭王三十六年起)庚辰(周穆王元年)癸亥(周穆王四十四年止)

　　(壬申)释迦牟尼佛示现出家

　　佛年十七。王娶婆罗门女耶输陀罗。为太子妃复增二妃。一名瞿夷。二名鹿野。太子虽有三妃于静夜中。但修禅观。一日白王游观。初出东门。净居天化作老人。头白背伛。拄杖羸步。太子乃念。日月流迈。时变岁移。老至如电。身安足恃。我虽富贵。岂独免耶。云何世人而不怖畏。复游南门。净居天化作病人。两人扶掖。在于路侧太子又曰。如此身者。是大苦聚。云何世人不知觉悟。王闻切责诸臣。有婆罗门子。名优陀夷。聪辩绝伦。王令与太子友。具说世间乐事。令其心动。太子复出城西门。净居天心念先现老病。举众皆见。令王嗔责。我今现死。惟令太子及优陀夷见耳。即化死人。四人舆之。室家大小号哭共送。太子与优陀夷二人。独见太子。问此为何人。优陀夷先受王敕。默然不答。如是三问。净居天威神之力。不觉答言。是死人也。何谓为死。答曰。死者刀风解形。神识去矣。四体诸根。无复所知。此人在世。贪着五欲。不识无常。一旦舍之而死。又为父母亲戚爱念。命终之后。恩情好恶。不复相关。诚可哀也。问惟此人死。余亦当然。答曰。一切世人。皆应如是。无有贵贱得免者。太子曰。世间乃复有此苦。云何于中而行放逸。又出北门。到彼园所。止息树下。除去侍卫。端坐思惟。时净居天化作比丘。法服持钵。手执锡杖。视地徐行。太子前问。汝是何人。答曰沙门。何谓沙门。答曰。三界兮扰扰。六趣兮昏昏。识心达本源。故名为沙门。又曰。一切皆无常。惟我所修圣道。永得无为。到解脱岸。言讫。腾空而去。太子喜曰。天人之中。惟此为胜。我当决定修学是道。太子年十九。自知出家时至。诣王言曰。父王恩爱集会。必有别离。惟愿听我出家学道。一切众生爱别离苦。皆使解脱。王流泪曰。汝今宜息此意。国未有嗣。而便委我。曾不怀顾。太子遂还。时有相师白王。太子今不出家。过七日已。必得转轮王位。王即往告太子。我闻阿私陀说。汝必不乐处世。惟愿为我生一子。然后不复相违。太子答曰。如敕。即以左手指其妃腹。耶输陀罗便觉有娠。二月七日。净居天人。白太子曰。无量劫来修行。今正成熟。太子曰。如汝等语。但内外严卫。欲去无从。诸天白言。我等自设方便。即以神力。悉令熟卧。至于后夜。诸天充满虚空。同声白言。今者正是出家时。太子往至车匿所。语之曰。汝为我牵揵陟来。犍陟太子所乘马名。车匿泣曰。后夜之中。欲何所之。太子曰。我今欲为一切众生。降伏烦恼。汝不应违我。车匿号哭。欲令王宫觉知。以天神力。昏卧如故。于是诸天捧马四足。并接车匿。帝释执盖。从北门出。其门无声自开。太子又曰。我若不断八苦。终不还宫。我若不得阿耨多罗三藐三菩提。不转法轮。终不还与父王相见。我若不尽恩爱之情。终不还见波阇波提及耶输陀罗。行至天晓。已三繇旬。诸天便没不现。太子至闲静林。即便下马。抚犍陟背而言。所难为事。汝作已毕。又语车匿。世人富贵。竞随奉事。我舍国来。惟汝一人。独能随我。甚为希有。我今既至。汝与犍陟。俱可还宫。车匿悲不自胜。犍陟屈膝䑛足。泪落如雨。太子即就车匿。取七宝剑。自剃须发。而发愿言。愿共一切。断除烦恼。及诸习障。净居天又化猎师。身服袈裟。太子喜曰。汝所著衣。是寂静服。我今以此宝衣与汝。贸易吾服。此衣为欲摄救一切众生。断其烦恼。答言善哉。遂脱宝衣贸之。太子前行。车匿即还。太子入檀特山修道。始于阿罗逻迦蓝处三年。复至郁头蓝弗处三年。又至象头山。于尼连河侧。静坐思惟。宜六年苦行。以度众生。天献麻米。净心守戒。或日一食。或七日一食。不避风雨。不起经行。鹊巢粪污。亦不弃去。

　　(癸未)释迦牟尼佛示现成道

　　佛示六年苦行。自念。非正解脱。我当受食而后成佛。即沐浴于尼连河。天为偃树。挽之而出。时彼林外。有二牧牛女。一名难陀。二名波罗。见地中生千叶莲花。上有乳糜。取奉菩萨。即便受食。复念过去诸佛。以草为座。成无上道。帝释因化凡人。执净软草。菩萨问。汝何名。答名吉祥。菩萨喜曰。我破不吉。以成吉祥。即便受草。向菩提树下。而取正觉。菩萨坐阎浮树下。四十八日。观察思惟。眉间白毫。光蔽魔宫。魔王波旬恐惧。召会诸魔。及道未成。当往乱之。长子商主泣谏。不听。乃率众作难。悉现可怖可欲诸境。时菩萨身心寂然不动。以指按地。地大震。魔闻怖惧。还归本宫。乃于癸未二月七日之夕。入正三昧。二月八日明星出时。廓然大悟。成正等觉。叹曰。奇哉一切众生。具有如来智慧德相。但以妄想执着。不能证得。

　　○释迦牟尼佛示现说法

　　佛自二月八日成道。九日至二十九日。为寂场智。入三世悉皆平等。其身充满一切世间。其音普顺十方国土。有无量无边法身大士。普贤文殊观音弥勒等。及宿世根熟。天龙八部。一时围绕。如云笼月。尔时世尊现毗卢遮那身。说大方广佛华严经。三七日满。二月三十日。从菩提场座起。诣波罗柰国。行至阿阇波罗水侧。日暮止宿。入定。风雨大至。有大龙王。名目真邻陀。以其大身。七重围绕。龙有七头。罗覆佛上。以为障蔽。至三月六日。四七日满。雨止出定。龙王化作年少婆罗门。稽首问讯。受三归五戒。诸旁生中。最先见佛。三月七日。受提谓长者食。三月八日。至鹿野苑。初世尊成道。观树思惟。一切众生。处五浊世。三毒所覆。薄福钝根。无有智慧。云何能解我所得法。今我若转法轮。彼必不信。生诽谤心。当堕恶道。受无量苦。我宁不说。入于涅槃。时大梵天王。心怀忧恼。众生长夜。沉没生死。今当往请转大法轮。欲界六天亦同劝请。世尊默然受之。遂以五时设教。第一华严时。第二鹿苑时。第三方等时。第四般若时。第五法华涅槃时○世尊至鹿野苑。憍陈如摩诃那摩跋波阿舍婆阇跋陀罗阇五人。见佛心大欢喜。求佛出家。佛为说法。成阿罗汉。于是世间始有三宝。如来是佛宝。四谛是法宝。阿罗汉是僧宝○有长者子。名曰耶舍。中夜睡觉。见诸妓女不净。生厌离心。于不净中生净想。忽见空中光明。寻光而去。趣鹿野苑。佛为说法。成阿罗汉。天明耶舍父为寻子故迹。至佛所。佛受三归。为最初优婆塞。又耶舍朋类五十人。共诣佛所。俱成沙门○迦毗罗国。有婆罗门子。名富楼那。具解韦陀等论。与佛同日生。本性厌离世间。见佛出家。即与朋友三十人。往雪山专心学道。获四禅五通。以天眼。遥见世尊在鹿野苑说法。遂共三十人。来到佛所。求佛度脱。说法人中。最为第一○南天竺有婆罗门。姓大迦旃延。第二子名那罗陀。其父令习韦陀诸论。不久通解。长兄忌之。欲害其命。父令往阿私陀仙人处。洞解诸论。得四禅五通。仙人命终。那罗陀贪世利养。不信三宝。有伊罗钵龙王商佉龙王。为夜叉金齐言。彼城先有一偈云。在于何自在。染著名为染。彼云何清净。云何得痴名。痴人何故迷。云何名智人。何会别离已。名曰尽因缘。龙王至那罗陀仙所。问此偈义。不能解了。那罗陀乃诣佛。佛为开解。说种种法。生大欢喜。遂求出家。因其种族本姓。名大迦旃延。论议第一○摩竭提国。有优楼频螺迦叶。兄弟三人。学古仙道。王臣归信。佛诣彼住处。现诸神通。种种调伏。先度优楼频螺迦叶。及五百弟子。又度那提迦叶迦阇迦叶。各有二百五十弟子。俱证阿罗汉。有一外甥。螺髻梵志。名优波斯那。在阿修罗山。共二百五十弟子。修学仙道。亦投佛出家。成阿罗汉。王舍城频婆娑罗王。见三迦叶为佛弟子。叹曰。呜呼。如来有大神力。智慧深远。不可思议。乃能伏如此之人。以为弟子。佛为说法。得法眼净。王敕诸臣。于竹园起诸堂舍。请佛及僧。住彼竹园。诸王见佛。频婆娑罗为首。诸僧伽蓝竹园为始○王舍城有二婆罗门。具大智慧。一名舍利弗。一名目揵连。各有一百弟子。往诣竹园。佛为说法。成阿罗汉。舍利弗智慧第一。目犍连神通第一○摩竭提国。有婆罗门。名曰迦叶。具大智慧。诵四韦陀论。日夜勤求无上道法。旋复出家。修杜多行。会空中有神。告曰。佛已出世。请往师之。迦叶便趣竹园。佛知其当来。躬自往迎。到多子塔前相逢。迦叶合掌言曰。世尊实是一切种智。实是慈悲济众生。实是一切所归依。即五体投地。而白佛言。世尊。是我大师。我是弟子。如是三说。佛言如是。迦叶。我是汝师。汝我弟子。若人实非一切种智。而欲受汝为弟子者。头裂为七分。复为说法。成阿罗汉。以此迦叶有大威德。天人所重。故名大迦叶○净饭王闻佛得道。已经六年。思欲一见。令梵志优陀夷。请佛还国。优陀夷见佛。为诸天释梵归化。亦愿为沙门。佛为说法。得罗汉道。即遣优陀夷。先现神变。发起道心。于是神足飞行。经游虚空。往到本国。现十八变。报言。却后七日。佛当来降。王出四十里。迎佛。见佛大喜。选宗族五百人为沙门。侍佛左右。斛饭王二子。一名摩诃男。一名阿那律。摩诃男言。诸释多出家。而我一门独无。当一人营家。一人出家。那律以家事烦碎。遂与释种跋提。各白其母。恳求出家。过七日。释子等八人。出迦毗罗城。脱其宝衣象马。付所使优波离令还。优波离思惟。人身难得。佛法难值。诸尊贵者。皆弃世荣。我身卑贱。何所贪乐。即以宝衣等。悬着树上。遂便共至佛所。白言。我父母已许。愿听出家。乞先度优波离。以除我等憍慢心故。于是世尊。先度优波离。次度那律等○世尊从弟阿难。以成道日生。故名阿难。(此云欢喜)举国欣庆。又名庆喜。八岁出家。弟子中多闻第一。年三十一。佛命给侍左右。阿难言。愿如来与我三愿。一者不受如来故衣。二者不随如来受别请。三者听我出入无时。佛言善哉。具足智慧。预见讥嫌。何以故。若有人言汝为衣食。奉给如来。是故不受故衣。不随别请。出入有时。则不能广利诸部。故求出入无时。我为阿难。开是三事○佛子罗睺罗。年已九岁。佛遣目连。往迦毗罗城。白父及耶输陀罗。放罗睺罗出家。修习圣道。目连受命到彼。以种种方便晓输。耶输不听。时佛起化人。空中告言。耶输陀罗。汝颇忆念往古世时。誓愿事不。我当尔时为菩萨道。以五百银钱。从汝买得五茎莲花。上定光佛。时汝求我。世世所生。共为夫妻。我不欲受。即语汝言。我为菩萨。累劫行愿一切布施。不逆人意。汝能尔者。听为我妻。汝立誓言。世世所生国城妻子。及与我身。随君施与。誓无悔心。而今何故爱惜罗睺。不令出家学圣道也。耶输闻已。霍然还识宿业因缘。事事明了。知昨所见。爱子之情。自然消歇。时净饭王。即集国中豪族。各遣一子。有五十人。随从出家。佛使阿难剃头。舍利弗为其和尚。目连为阿阇梨。授十戒法。便为沙弥○舍卫国王波斯匿。有一大臣。名须达多。家巨富。赈贫乏。时号孤给独。因欲为儿娶妇。躬往王舍城中大臣护弥家。既到已。见其家内。大张供具。须达多问故。答言。请佛及僧。问云何名佛。云何名僧。护弥具告所以。须达多闻之。毛发俱竦。寻到佛所。见佛相好。过于护弥所说。心大欢喜。佛为说法。成须陀洹。须达多愿起精舍。请佛降舍卫国。度彼众生。佛许之。辞佛还家。佛命舍利弗。与俱至舍卫国。案行诸地。惟王太子祇陀有园。正得处所。须达多乃白太子。太子不肯。须达多殷勤再三。太子曰。若能以黄金布地。令无空者。便当相与。答曰诺。乃使人象负黄金。八十顷中。须臾欲满。略欠少地。太子念言。佛必大德。能使斯人轻宝乃尔。遂令止勿更出金。园地属卿。树木属我。共立精舍。须达多共舍利弗。经地已竟。起立精舍。启知国王。请佛及僧。佛言。须达买园。树木祇陀所有。可名祇树给孤独园○佛再还迦毗罗卫国。王问。云何修行。当得诸佛之道。佛言。一切众生皆即是佛。父王当念西方世界阿弥陀佛。常勤精进。当得佛道。王言。一切众生云何是佛。佛言。一切法无生。无动摇。无取舍。无相貌。无自性。王当于此佛法中。安住其心。勿信于他。王与七万释种。闻说是法。信解欢喜。悟无生忍○初佛还国。姨母大爱道(即波阇波提)白佛出家。三请不许。及佛再还国。如前重请。佛亦不许。佛既出国。大爱道与诸老母等。追佛顿止河上。复求出家。又亦不许。退住门外。歔欷而啼。阿难自外回。问故。答曰。我以女人故。不得出家。自悲伤耳。阿难乃白佛。大爱道以至心。欲受法律。愿佛听之。佛言止止。若听女人出家者。令正法不得久住。阿难复曰。过去诸佛。具四部众。如来独不具耶。佛言。若大爱道修八敬法。尽寿行之。可入法律。阿难出告大爱道。便受大戒。为比丘尼。遂得应真○楼至菩萨。请立戒坛。为比丘结戒受戒。于是创立三坛。佛院门东。名佛为比丘结戒坛。佛院门西佛为比丘尼结戒坛。外院东门南。置僧为比丘受戒坛。戒坛从地而立。三重为相。以表三空。为入佛法初门。时天帝施以覆釜。置于坛上。大梵王施无价宝珠。置覆釜上。供养舍利。是为五重。表立分法身坛时。十方诸佛。无量菩萨。天龙八部。悉皆云集。诸佛登之。共议结戒轻重持犯等相。及度尼。灭正法相。诸佛通议曰。古有四部。今何独无。初虽正法减半。今尼行八敬。还住千年。故此二坛。惟佛所登。共量佛事。外院戒坛。乃僧为四众受戒坛也。

　　佛祖纲目卷第二
卍新纂续藏经第 85 册 No. 1594 佛祖纲目


　　佛祖纲目卷第三(玄字号)

　　甲子(周穆王四十五年起)乙亥(共王元年)丁亥(懿王元年)壬子(孝王元年)癸亥(周孝王十二年止)

　　佛灭时。此方暴风忽起。损舍折树。地动木阴。西方有白虹十二道。南北通贯。连夜不灭。穆王怪问群臣。太史扈多对曰。西方圣人。入灭之相耳。

　　(辛未)释迦牟尼佛传法大迦叶

　　佛说法华经。凡二处三会。始在灵山。次升虚空。后复还灵山。有大梵王。以金色波罗花献佛。请佛说法。世尊登座。拈花示众。人天百万。悉皆罔措。独有迦叶。破颜微笑。世尊曰。我有正法眼藏。涅槃妙心。实相无相。微妙法门。付嘱与汝。汝当护持流通。毋令断绝。听吾偈曰。法本法无法。无法法亦法。今付无法时。法法何曾法。说偈已。复告迦叶。吾将金缕僧伽黎衣。传付与汝。转授补处慈氏。勿令朽坏。并敕阿难。副贰传化。迦叶礼足。白佛言。善哉善哉。我当依敕恭顺佛故。

　　(壬申)释迦牟尼佛示现涅槃

　　辛未十一月既望。佛念四众懈怠。不将侍者。如屈伸臂顷。独至忉利天欢喜园。三月安居。佛告文殊。汝诣母所。道我在此。摩耶既至。佛言。身所经历。与苦乐俱。当修涅槃。永离苦乐。摩耶闻法。得须陀洹果。是时人间久不见佛。优填王等。至阿难所。问佛所在。阿难报曰。我亦不知。时优填王。渴仰如来。遂敕奇巧工匠。作如来形像。毗首羯磨天。化身为匠。不日而成。三月将尽。佛令鸠摩罗。告阎浮提。如来将下。欲入涅槃。于是佛化宝阶。从天而下。优填王载像来迎。为佛作礼。佛三唤三应。乃云。无为真佛。实在我身。又语像言。汝于来世。大作佛事○佛姨母大爱道。将欲灭度。告众曰。吾不忍见世尊泥洹。遂与五百比丘尼。白佛。佛默可之。大爱道便还精舍。各现神足。同时灭度○舍利弗目犍连。不忍见佛泥洹。遂先入灭。七万阿罗汉亦同时入灭。四众惶乱。佛以神力。化二弟子。在佛左右。四众稍定○壬申二月十五日。佛在拘尸那城。力士生地䟦提河边。娑罗双树间。临涅槃时。说涅槃经。告大众言。我以甚深般若。遍观三界。根本性离。毕竟寂灭。同虚空相。一无所有。法相如是。其知是者。名出世人。是事不知。名生死始。时诸比丘劝请如来。惟愿久住。不入涅槃。佛言。汝等不应作如是语。我今所有无上正法。悉已付嘱摩诃迦叶。是迦叶者。当为汝等。作大依止。犹如如来。复告文殊。阿难给侍我来。二十余年。闻法受持。如泻水置器。我今欲令受持是涅槃经。为诸魔所恼。汝可持是大陀罗尼。救护阿难。文殊受已。至阿难所。魔王闻咒。即放阿难。归至佛所。佛于是三入禅定。三出三告。乃云。以是因缘。我今安住常寂灭光。名大涅槃。乃于宝床。右胁而卧。于其中夜。寂然无声。便般涅槃。迦叶远来奔讣。金棺自开。即现双足。出于棺外。众礼足已。还自入棺。尔时棺从座举。高七多罗树。往返空中。化火三昧。须臾灰生。得舍利八斛四斗。诸王争取。有婆罗门。以石瓶涂蜜。即共三分。一分诸天。一分龙王。一分八国○天上四塔。忉利城东照明园。佛发塔。城南粗涩园。佛衣塔。城西欢喜园。佛钵塔。城北驾御园。佛牙塔。人中四塔。生处塔。在迦毗罗卫国林微园中。成道塔。在摩竭提国元吉树下。转法轮塔。在波罗柰国鹿野苑中。涅槃塔在。拘夷那竭国力士生地秀林双树间。

　　○阿难尊者结集三藏

　　佛灭度后。诸天王等。请迦叶言。法城欲颓。法幢欲倒。当以大悲建立佛法。迦叶受请。往须弥顶。击大楗槌。诸圣弟子。得神通者。皆来集会。迦叶告言。佛法欲灭。众生可愍。待结集竟。随汝入灭。诸来圣众。受教而住毕钵罗窟。迦叶以天眼观。惟有阿难烦恼未尽。遂于大众中。牵出阿难言。汝结未尽。不应住此。阿难悲泣。告迦叶言。我能有力。久可得道。但为侍佛。以阿罗汉者。不能给侍。故留残结。不尽断尔。迦叶复告阿难。汝有六种罪。应于僧中悔过。是时阿难。长跪合掌。依六种罪忏悔忏悔已。迦叶牵阿难出。语言。汝漏尽可来。言讫身闭窟门。阿难涕泪悲泣。求断结惑。靡不精诚。至于后夜。疲极偃息。头未至枕。朗然得悟。三明六通。作大阿罗汉。却至窟击门曰。我漏已尽。迦叶言。汝若漏尽。可纵神通。于户钥孔中入。阿难腾身入来。礼拜僧足。迦叶手摩阿难顶。而告之言。我欲为汝令汝得道。汝勿嫌恨。时大众请阿难升座。结集法藏。阿难既升座已。未发言间。感得自身相好如佛。是时大众疑佛重起。或疑他方佛来。或疑阿难成佛。及发声唱言。如是我闻。一时佛住某处。与某众俱。三疑俱遣。

　　○释迦牟尼佛机缘

　　世尊初生时。一手指天。一手指他。周行七步。目顾四方曰。天上天下。惟我独尊○世尊一日升座。大众集定。文殊白椎曰。谛观法王法。法王法如是。世尊便下座○世尊一日升座。默然而坐。阿难白椎曰。请世尊说法。世尊云。会中有二比丘。犯律行。故我不说法。阿难以他心通观是比丘。遂乃遣出。世尊还复默然。阿难又白。适来为二比丘犯律。是二比丘已遣出。世尊何不说法。世尊云。吾誓不为二乘声闻人说法。便下座○世尊一日升座。迦叶白椎曰。世尊说法竟。便下座○世尊示随色摩尼珠。问五方天王。此珠作何色。时五方天王。互说异色。世尊藏珠。复抬手曰。此珠作何色。天王曰。佛手中无珠。何处有色。世尊曰。汝何迷倒之甚。吾将世珠示之。便强说有青黄赤白色。吾将真珠示之。便总不知。时五方天王悉自悟道○世尊因黑氏梵志献合欢梧桐花。佛召仙人。放下着。梵志放下左手一株花。佛又召仙人。放下着。梵志又放下右手一株花。佛又召仙人。放下着。梵志曰。吾今两手俱空。更教放下个甚么。佛曰。吾非教汝放舍其花。汝当放舍外六尘。内六根。中六识。一时舍却。无可舍处。是汝放身命处。梵志于言下。悟无生忍○世尊因普眼菩萨欲见普贤。不可得见。乃至三度入定。遍观三千大千世界。觅普贤不可得见。而来白佛。佛曰。汝但静三昧中起一念。便见普贤。于是普眼才起一念。便见普贤向空中乘六牙白象○五通仙人问。世尊有六通。我有五通。如何是那一通。佛召五通仙人。仙人应诺佛曰。那一通。你问我○世尊一日敕阿难。食时将至。汝当入城持钵。阿难应诺。世尊曰。汝既持钵。须依过去七佛仪式。阿难便问。如何是七佛仪式。世尊召阿难。阿难应诺。世尊曰。持钵去○世尊因比丘问。我于世尊法中。见处即有。证处未是。世尊当何所示。世尊曰。比丘某甲。当何所示。是汝此问○世尊因耆婆善别音响。至一冢间见五髑髅。乃敲一髑髅问耆婆。此生何处。曰此生人道。又敲一曰。此生何处曰此生天道。又别敲一问耆婆。此生何处。耆婆罔知生处○世尊因七贤女游尸陀林。一女指尸曰。尸在这里。人在甚处去。一女曰。作么作么。诸姊谛观。各各契悟。感帝释散花曰。惟愿圣姊。有何所须。我当终身供给。女曰。我家四事七珍悉具足。惟要三般物。一要无根树子一株。二要无阴阳地一片。三要叫不响山谷一所。帝释曰。一切所须。我悉有之。若三般物。我实无有。女曰。汝若无此。争解济人。帝释罔措。遂同往白佛。佛曰。憍尸迦。我诸弟子。大阿罗汉。不解此义。惟有诸大菩萨。乃解此义○世尊因地布发掩泥。献花于然灯佛。然灯见布发处。遂约退众。乃指地曰。此一方地。宜建一梵刹。时众中有一贤于长者。持标于指处插曰。建梵刹竟。时诸天散花相赞○世尊尝与阿难行次。见一古佛塔。世尊便作礼。阿难曰。此是甚么人塔。世尊曰。过去诸佛塔。阿难曰。过去诸佛是甚么人弟子。世尊曰是吾弟子。阿难曰。应当如是○世尊因自恣日。文殊三处过夏。迦叶欲白椎摈出。才拈椎。乃见百千万亿文殊。迦叶尽其神力。椎不能举。世尊遂问迦叶。汝拟摈那个文殊。迦叶无对○城东有一老母。与佛同生。不欲见佛。每见佛来。即便回避。虽然如此。回顾东西。总皆是佛。遂以手掩面。乃至十指掌中。总皆是佛○世尊因文殊至诸佛集处。值诸佛各还本处。惟有一女人。近于佛座。而入三昧。文殊乃白佛。云何此人得近佛。而我不得。佛告文殊。汝但觉此女。令从三昧起。汝自问之。文殊绕女人三匝。鸣指一下。乃托至梵天。尽其神力。而不能出。世尊曰。假使百千文殊。亦出此女人定不得。下方过四十二恒河沙国土。有罔明菩萨。能出此女人定。须臾罔明大士从地涌出。作礼世尊。世尊敕罔明出。罔明却至女子前。鸣指一下。女子于是从定而出○殃崛摩罗。因持钵至一长者门。其家妇人。正值产难。长者曰。瞿昙弟子。汝为至圣。当有何法。能免产难。殃崛语长者曰。我乍入道。不知此法。待我回问世尊。却来相报。及返具事白佛。佛告殃崛。汝速去报言。我从贤圣法来。未曾杀生。殃崛奉佛语。疾往告之。其妇得闻。当时分娩○世尊一日因文殊在门外立。乃曰。文殊文殊。何不入门来。文殊曰。我不见一法在门外。何以教我入门○无边身菩萨。将竹杖量世尊顶。丈六了又丈六。量到梵天。不见世尊顶。乃掷下竹杖。合掌说偈云。虚空无有边。佛功德亦然。若有能量者。穷劫不可尽○世尊因乾闼婆王献乐。其时山河大地。皆作琴声。迦叶起作舞。王问迦叶。岂不是阿罗汉诸漏已尽。何更有余习。佛曰实无余习。莫谤法也。王又抚琴三遍。迦叶亦三度作舞。王曰。迦叶作舞。岂不是习。佛曰。实不曾作舞。王曰。世尊。何得妄语。佛曰。不妄语。汝抚琴。山河大地木石尽作琴声。岂不是。王曰是。佛曰。迦叶亦复如是。所以实不曾作舞。王乃信受○世尊在第六天。说大集经。敕他方此土人间天上一切狞恶鬼神。悉皆辑会。受佛付嘱。拥护正法。设有不赴者。四天门王。飞热铁轮追之令集。既集会已。无有不顺佛敕者。各发弘誓。拥护正法。惟有一魔王。谓世尊曰。瞿昙。我待一切众生成佛。尽众生界空。无有众生名字。我乃发菩提心○世尊因调达谤佛。生身入地狱。遂令阿难问。你在地狱中安否。曰我虽在地狱。如三禅天乐。佛又令问。你还求出否。曰我待世尊来。便出。阿难曰。佛是三界导师。岂有入地狱分。调达曰。佛既无入地狱分。我岂有出地狱分○世尊因文殊忽起法见。佛见被世尊威神摄向二铁围山○世尊因灵山会上五千比丘。得四禅定。具五神通。未得法忍。以宿命智通。各各自见杀父害母。及诸重罪。于自心内。各各怀疑。于甚深法。不能证入。于是文殊承佛神力。遂手握利剑。持逼如来。世尊乃谓文殊曰。住住不应作逆。勿得害吾。吾必被害。为善被害。文殊师利。尔从本已来。无有我人。但以内心。见有我人。内心起时。我必被害。即名为害。于是五百比丘。自悟本心。如梦如幻。于梦幻中。无有我人。乃至能生所生父母。于是五百比丘。同赞叹曰。文殊大智士。深达法源底。自手握利剑。持逼如来身。如剑佛亦尔。一相无有二。无相无所生。是中云何杀○世尊因外道问。不问有言。不问无言。世尊良久。外道叹曰。世尊大慈大悲。开我迷云。令我得入。作礼而去。阿难白佛。外道得何道理称赞而去。世尊曰。如世良马见鞭影而行○世尊因波斯匿王问。胜义谛中。有世俗谛否。若言无。智不应二。若言有。智不应一。一二之义。其义云何。佛言。大王。汝于过去龙光佛时。曾问此义。我今无说。汝今无听。无说无听。是为一义二义○世尊因外道问。昨日说何法。世尊曰。说定法。外道曰。今日说何法。曰不定法。外道曰。昨日说定法。今日何说不定法。世尊曰。昨日定。今日不定○世尊因有异学问。诸法是常耶。世尊不对。又问。诸法是无常耶。世尊亦不对。异学曰。世尊具一切智。何不对我。世尊曰。汝之所问。皆为戏论○世尊尝在尼俱律树下坐次。因二商人问。世尊还见车过否。曰不见。还闻否。曰不闻。莫禅定否。曰不禅定。莫睡眠否。曰不睡眠。商人乃叹曰。善哉善哉。世尊乃觉而不见○世尊因长爪梵志索论义。预约曰。我义若堕。当斩首以谢。世尊曰。汝义以何为宗。志曰。我以一切不受为宗。世尊曰。是见受否。志拂袖而去。行至中路有省。乃叹曰。我义两处负堕。是见若受。负门处粗。是见不受。负门处细。一切人天二乘。不知我义堕处。惟有世尊。诸大菩萨。知我义堕。回至世尊前曰。我义两处负堕。故当斩首以谢。世尊曰。我法中无如是事。汝当回心向道。于是同五百徒众。一时投佛出家。证阿罗汉○世尊一日坐次。见二人舁猪过。乃问。这个是甚么。曰佛具一切智。猪子也不识。世尊曰。也须问过○世尊临入涅槃。文殊大士请佛再转法轮。世尊咄曰。文殊。吾四十九年住世。未曾说一字。汝请吾再转法轮。是吾曾转法轮耶○世尊于涅槃会上。以手摩胸。告众曰。汝等善观吾紫磨金色之身。瞻仰取足。勿令后悔。若谓吾灭度。非吾弟子。若谓吾不灭度。亦非吾弟子○世尊至拘尸那城。告诸大众。吾今背痛。欲入涅槃。即往娑罗双树下。泊然示寂。复从棺起。为母说法。并说无常偈曰。诸行无常。是生灭法。生灭灭已。寂灭为乐。时诸弟子即以香薪。竞茶毗之。烬后金棺如故。大众即于佛前。以偈赞曰。凡俗诸猛炽。何能致火爇。请尊三昧火。阇维金色身。时金棺从座而举。高七多罗树。往返空中。化火三昧。须臾灰生。得舍利八斛四斗。

　　○诸菩萨罗汉机缘

　　文殊菩萨。一日令善财采药曰。不是药者。采将来。善财遍观大地。无不是药。却来白曰。无不是药者。殊曰。是药者采将来。善财遂于地上。拈一茎草。度与文殊。殊接得。示众曰。此药亦能杀人亦能活人○文殊问庵提遮女曰。生以何为义。女曰。生以不生生为生义。曰如何是生以不生生为生义。女曰。若能明知地水火风四缘。未尝自得。有所和合。而能随其所宜。是为生义。曰死以何为义。女曰。死以不死死为死义。曰如何是死以不死死为死义。女曰。若能明知地水火风四缘。未尝自得有所离散。而能随其所宜。是为死义○庵提遮女问文殊曰。明知生是不生之理。为何却被生死之所流转。殊曰。其力未充○文殊尝谓善住意天子曰。汝今若能违背诸佛。毁谤法僧。吾即将同汝如是梵行。天子曰。大士。今何故复如是语。殊曰。天子。如汝意者。以何为佛。天子曰。如如法界。我言是佛。殊曰。天子。于汝意云何。如如法界可染着乎。曰弗也。殊曰。以是义故。我如是说。汝今若能背毁佛法僧。吾将同汝如是梵行○善住天子白文殊。可共俱往如来之所。咨受未闻。亦同此时如法问难。殊曰。尔莫分别取着如来。天子曰。如来今在何所。令我莫着。殊曰。祇在目前。天子曰。若如是者。我何不见。殊曰。尔若一切不见。是名真见如来。天子曰。若见在前。云何戒我莫取着如来。殊曰。尔今见前何有。天子曰。有虚空界。殊曰。如来者虚空界。是故虚空界者。即是如来。此中无有一物可分别者○维摩会上三十二菩萨。各说不二法门。文殊曰。我于一切法。无言无说。无示无识。离诸问答。是为菩萨入不二法门。于是文殊又问维摩。仁者当说。何等是菩萨入不二法门。维摩默然。文殊赞曰。乃至无有语言文字。是菩萨真入不二法门○善财参五十三员善知识。末后到弥勒阁前。见楼阁门闭。瞻仰赞叹。见弥勒从别处来。善财作礼曰。愿楼阁门开。令我得入。弥勒寻至善财前。弹指一声。楼阁门开。善财已入阁。门即闭。见百千万亿楼阁。一一楼阁有一弥勒。领诸眷属。并一善财而立其前○须菩提尊者。在岩中宴坐。诸天雨花赞叹。者曰。空中雨花赞叹。复是何人。云何赞叹。天曰。我是梵天。敬重尊者善说般若。者曰。我于般若。未尝说一字。云何赞叹。天曰。如是尊者无说。我乃无闻。无说无闻是真说般若○须菩提一日说法次。帝释雨花。提问。此花从天得耶。从地得耶。从人得耶。释曰弗也提曰。从何得耶。释乃举手。提曰。如是如是○无厌足王入大寂定。乃敕有情无情。皆顺于王。若有一物不顺于王。即入大寂定不得○舍利弗因入城。遥见月上女出城。舍利弗心口思惟。此姊见佛否。知得忍不得忍否。我当问之。才近便问。大姊往甚么处去。女曰。如舍利弗与么去。弗曰。我方入城汝方出城。何言如我恁么去。女曰。诸佛弟子。当依何住。弗曰。诸佛弟子。依大涅槃而住。女曰。诸佛弟子。既依大涅槃而住。我亦如舍利弗与么去○舍利弗问须菩提。梦中说。六波罗蜜。与觉时同异。提曰。此义深远。吾不能说。会中有弥勒大士。汝往彼问。舍利弗问弥勒。弥勒曰。谁是弥勒。谁名弥勒。○舍利弗问天女曰。何以不转女身。女曰。我从十二年来。求女人相。了不可得。当何所转。即时天女以神通力。变舍利弗。令如天女。女自化身。如舍利弗。乃问言。何以不转女身。舍利弗以天女像而答言。我今不知云何转面。而变为女身○鸯崛魔罗尊者。未出家时。外道受教。为憍尸迦。欲登王位。用千人拇指为花冠。已得九百九十九。惟欠一指。遂欲杀母取指。时佛在灵山。以天眼观之。乃作沙门。在鸯崛前。鸯崛遂释母。欲杀佛。佛徐行。鸯崛急行。追之不及。乃唤曰。瞿昙住住。佛告曰。我住久矣。是汝不住。鸯崛闻之。心忽开悟。遂弃刃。投佛出家○障蔽魔王。领诸眷属一千年。随金刚齐菩萨。觅起处不得。忽一日得见。乃问曰。汝当依何而住。我一千年。觅汝起处不得。齐曰。我不依有住而住。不依无住而住。如是而住○那叱太子。析骨还父。析肉还母。然后现本身。运大神力。为父母说法○广额屠儿。于涅槃会上。放下屠刀。立地成佛。自云。是贤劫千佛一数。

　　(丙辰)初祖大迦叶传法阿难

　　摩诃迦叶。摩竭陀国人。姓婆罗门。父号饮泽。母号香至。过去世。为锻金师。善明金性。使其柔伏。尝于久远劫中。毗婆尸佛入涅槃后。四众起塔。塔中像面上金色。有少缺坏。时有贫女。将金珠往金师所。请饰佛面。既而因共发愿。愿我二人世世为无姻夫妻。繇是因缘九十一劫。身皆金色。及此世与紫金光尼。复为夫妇。梵语迦叶波。此云饮光胜尊。盖以金色为号。然夫妇皆清净自居。无世间想。旋复出家。冀度诸有。佛于众中。称叹第一。后因拈花因缘付法。有外道问。如何是我我。迦叶曰。觅我者是汝我。外道曰。这个是我我。师我何在。迦叶曰。汝问我觅。一日踏泥次。有一沙弥。问尊者。何得自为。迦叶曰。我若不为。谁为我为。佛涅槃时。迦叶告众曰。佛已茶毗。金刚舍利非吾等事。宜结集法藏。无令断绝。结集既毕。迦叶自念衰老。宜入定于鸡足山。以待弥勒。乃召阿难言。我今不久世间。今将正法。付嘱于汝。汝当护持。听吾偈曰。法法本来法。无法无非法。何于一法中。有法有不法。偈已。阿难作礼奉命。迦叶念。如来舍利皆在诸天。凌虚遍至塔庙。礼已而还。复以夙约。往辞阿阇世王。遂杳然入鸡足山。席草而坐。自念。今我被粪扫服。持僧伽黎。必经五十七俱胝六十百千岁。至于弥勒出世。终不致坏。乃语山曰。若阿阇世王。及阿难来。汝当为开。去已复合。阿阇世王。知迦叶已入鸡足山。乃请阿难同往。山果为开。见迦叶入定俨然。王礼拜讫。欲以香薪茶毗。阿难曰。未可燔也。大迦叶方以禅定持身。俟慈氏下生。乃般涅槃。王闻惊叹。与阿难礼辞。山合如故。当此土周孝王五年丙辰也。

　　佛祖纲目卷第三
卍新纂续藏经第 85 册 No. 1594 佛祖纲目


　　佛祖纲目卷第四(黄字号)

　　甲子(周孝王十三年起)丁卯(夷王元年)癸未(厉王元年)庚申(周共和元年)癸亥(周共和四年止)

　　(癸巳)二祖阿难传法商那和修

　　阿难。王舍城人。姓刹帝利。父斛饭王。实佛之从弟也。多闻博达。智慧无碍。世尊以为总持第一。尝所赞叹。加以宿世有大功德。受持法藏。如水传器。乃命为侍者。一日白佛言。今日入城。见一奇特事。佛曰。见何奇特事。阿难曰。入城见一攒乐人作舞。出城总见无常。佛曰。我昨日入城。亦见一奇特事。阿难曰。未审见何奇特事。佛曰。我入城时。见一攒乐人作舞。出城时亦见乐人作舞。阿难一日问迦叶曰。师兄。世尊传金缕袈裟外。别传个甚么。迦叶召阿难。阿难应诺。迦叶曰。倒却门前刹竿着。阿难一日入竹林。闻比丘诵偈曰。若人生百岁。不见水老鹤。不如生一日。而得睹见之。阿难因为正之曰。不然。佛云。若人生百岁。不解诸佛机。不如生一日。而得解了之。于是比丘以闻其师。其师曰。阿难老昏矣。吾语是也。异日阿难复经竹林。见比丘诵偈如前。阿难诘知其故。因念愚痴难化。入三昧。求尊圣为之证。于是地为之动。光明遽发。俄有一圣宿大士示现。而为之说偈曰。彼者念讽偈。实非诸佛意。今遇欢喜尊。而可依了之。彼师弟子竦敬。寻得二果。后阿阇世王白言。如来迦叶尊胜二师。皆已涅槃。而我多故。悉不能睹。仁者般涅槃时。愿垂告别。阿难许之。后自念言。我身危脆。犹如聚沫。况复衰老。岂堪长久。又念。阿阇世王与吾有约。乃诣王宫。告之曰。吾欲入涅槃。故来辞耳。门者曰。王𥨊不可以闻。阿难曰。俟王觉时。当为我说。时王梦中。见一宝盖。七宝严饰。千万亿众。围绕瞻仰。俄而风雨暴至。吹折其柄。珍宝璎珞。悉坠于地。心甚惊异。既寤。门者具白上事。王闻语已。失声号恸。哀感天地。即至毗舍离城。见阿难在恒河中流。跏趺而坐。王乃作礼。而说偈言。稽首三界尊。弃我而至此。暂凭悲愿力。且莫般涅槃。时毗舍离王亦在河侧。复说偈言。尊者一何速。而归寂灭场。愿住须臾间。而受于供养。尔时阿难见二国王咸来劝请。乃说偈言。二王善严住。勿为苦悲恋。涅槃当我净。而无诸有故。复念。我若向一国而般涅槃。诸国争竞。无有是处。应以平等度诸有情。遂于恒河中流。将入寂灭。是时山河大地。六种震动。雪山中有五百仙人。睹兹瑞应。飞空而至。礼阿难足。胡跪白言。我当于长老而证佛法。愿垂大慈。度脱我等。阿难默然受请。即变殑伽河。悉为金地。为其仙众。说诸大法。复念先所度脱弟子。应当来集。须臾五百罗汉。从空而下。为诸仙人。出家受具。其仙众中。有二罗汉。一名商那和修。二名末田底迦。阿难知是法器。乃告之曰。如来以正法眼。付大迦叶。迦叶入定而付于我。我今将灭。复付于汝。汝受吾教。当听偈言。本来付有法。付了言无法。各各须自悟。悟了无无法。说偈已。复以正法眼。嘱累商那和修。而谓末田底迦曰。昔佛记云。佛灭度后。后五百岁中。汝当于罽宾国。敷宣大法。言已。踊身虚空。现十八变。入风轮奋迅三昧。而分身四分。一分惠忉利天。一分惠娑竭罗龙宫。一分惠阿阇世王。一分惠毗舍离王。各造宝塔而供养之。当此土周厉王十二年癸巳也。

　　佛祖纲目卷第四
卍新纂续藏经第 85 册 No. 1594 佛祖纲目


　　佛祖纲目卷第五(宇字号)

　　甲子(周共和五年起)甲戌(宣王元年)庚申(幽王元年)癸亥(周幽王四年止)

　　(乙未)三祖商那和修传法优波鞠多

　　商那和修。摩突罗国人。亦名舍那婆斯。姓毗舍多。父林胜。母憍奢耶。在胎六年而生。西域有九枝秀草。名商诺迦。(此云自然服)出则圣人降生。和修生而此草出。昔如来行化。至摩突罗国。见一青林枝叶茂盛。语阿难曰。此林地名优留荼。吾灭后一百年。有比丘名商那和修。于此转妙法轮。后百岁。果诞和修。出家证道。受庆喜尊者法眼。化导有情。及至此林。降二火龙。龙受三归。遂施其地。以建梵宫。和修化缘既久。思付正法。寻于叱利国。得优波鞠多。以为给侍。因问鞠多曰。汝年几耶。答曰。我年十七。和修曰。汝身十七。性十七耶。答曰。师发已白。为发白耶。心白耶。和修曰。我但发白。非心白耳。鞠多曰。我身十七。非性十七也。和修知是法器。后三载。遂为落发。受具。告曰。昔如来以无上正法眼藏。付嘱迦叶。展转相授。而至于我。我今付汝。勿令断绝。汝受吾教。听吾偈曰。非法亦非心。无心亦无法。说是心法时。是法非心法。说偈已。即隐于罽宾国南象白山中。后于三昧中。见鞠多有五百徒众。常多懈慢。乃往彼正之。鞠多见和修至顶礼次。和修以右手上指。即有香乳。自空而注。问鞠多曰。汝识之乎。鞠多不测。遂入三昧观察。亦不能测。乃请曰。是果何三昧耶。和修曰。是谓龙奋迅三昧。如是五百三昧。汝皆未之知。复曰。如来三昧。辟支不识。辟支三昧。阿罗汉不识。吾师阿难三昧。而我不识。今我三昧。汝岂识乎。是三昧者。心不生灭。住大慈力。递相恭敬。其至此者。乃可识之。于是鞠多弟子。皆伏而悔谢。和修复为说偈曰。通达非彼此。至圣无长短。汝除轻慢意。疾得阿罗汉。五百比丘闻偈已。依教奉行。皆获无漏。和修乃现十八变化。火光三昧。用焚其身。鞠多收舍利。建塔于梵迦罗山。当此土周宣王二十二年乙未岁也。

　　○阿育王造塔缘起

　　巴连弗邑国王。名频头婆罗。生子阿育。(此云无忧)身体粗湿。不喜见之。后值边国恒乂尸罗反。诸子中独命阿育往伐。仅给朽钝甲兵数十人。从者难之。阿育曰。我若应王。自有来应之者。作是语时。忽然兵甲从地涌出。即将往伐彼国。俱闻空中宣示。阿育王子。当王此天下。汝等勿兴逆意。于是诸国悉平。至于海际。适王卧病。诸臣共扶。阿育将至王所。欲立为王。王闻不乐。即便命终。阿育心念。我若应王。诸天自然水灌我顶。素缯系首。言讫。铁轮飞降。王阎浮提。领一天下。阿育王如法葬父。王已即立。阿㝹楼陀为大臣。时诸臣自持策立功。高心生轻慢。王知其意。乃敕诸臣。伐花果之树。而植刺棘。三敕不从。即持利剑。手杀诸臣。阿㝹楼陀劝王。宜立屠杀之人。时有𠒋恶耆黎子。自夸其能。王便为起屋舍。仅开一门。中作种种治罪之法。状似地狱。𠒋人启王。若入此中者。不复得出。王许之。尔时有一商主之子。厌世间苦。出家学道。游行诸国。次第乞食。误入屠舍。遥见舍中火车炉炭等。恐怖毛竖。便欲出门。𠒋主前来。执捉比丘。比丘心生悲悔。涕泪满目。乞延一月。不听。如是渐减。至于七日。乃听。比丘勇猛精进。坐禅息心。至第七日。适王将一宫女。送付𠒋主。𠒋主取着臼中杵捣。须臾便成碎末。比丘见已。极生厌恶。我身不久。亦当如是。断一切结。成阿罗汉。𠒋主语比丘言。期限已尽。比丘答曰。我心得解脱。断除诸有尽。今此身骸。无复吝惜。𠒋主即执比丘。着铁镬油中。使者燃火。火不能热。及至自燃火即猛盛。既开镬盖。见彼比丘。坐莲华上。生希有心。即以启王。王便严驾。率众来看。比丘身升虚空。犹如雁王。示种种变化。向王说偈曰。我是佛弟子。逮诸漏已尽。生死大恐怖。我今悉得脱。阿育王闻已。于佛法所。生大敬信。白比丘言。佛未灭度时。何所记说。答曰。佛记。大王于我灭后。过百岁时。于巴连弗邑。有三亿家。彼国有王。名曰阿育。当王此阎浮提。为转轮王。正法治化。又复宣布我舍利。于阎浮提。立八万四千塔。王今造此大地狱。杀害无量。宜应承佛所记。如法修行。阿育王合掌作礼。我得大罪。惟愿佛子受我忏悔。勿复责我愚人。比丘度阿育王已。乘空而化。时王欲出𠒋主留之。王曰。汝欲杀我耶。答曰如是。王曰。谁先入此中。答曰我是。王曰。若然者汝先应取死。即敕左右。将𠒋主着胶舍中。以火烧之。又敕坏此地狱。施众生。无畏王乃至王舍城。取佛塔中舍利。作八万四千金银琉璃颇梨箧。又作八万四千四宝瓶。敕诸鬼神。造八万四千塔。耶舍尊者舒指。放光八万四千道。令捷疾鬼。于阎浮提城邑聚落。满一亿家者。各立一塔。在震旦国者。一十九所○初世尊与诸比丘。循邑而行。时有二童子。一名阇耶。二名毗阇耶。共在沙中嬉戏。遥见世尊。三十二相庄严其体。阇耶心念。我当以麦麨上佛。仍手捧细沙。着世尊钵中。毗阇耶亦合掌随喜。时童子发愿言。以惠施善根功德。令得一天下一伞盖王。即于此处生。得供养诸佛。世尊微笑。告阿难曰。我灭度百年之后。此童子于巴连弗邑。统领一天下。转轮王姓孔雀。名阿育。正法治化。又复广布我舍利。造八万四千塔。阿难汝可取此钵中所施之沙。舍着如来经行处。阿难如教奉行。

　　○阿育王参礼优波鞠多

　　时巴连弗邑。有上座。名耶舍。阿育王深生礼敬。立鸡雀精舍。请耶舍主之。至是复诣鸡雀。白耶舍曰。更有比丘。佛所授记。当作佛事否。我当往诣。供养恭敬。耶舍答曰。佛般涅槃时。游行至摩偷罗国。告阿难曰。于我般涅槃百岁之后。当有长者子。名优波鞠多。出家学道。号无相佛。王曰。今已出世不。答曰。已出世。住在优留荼山中。王闻已。便欲诣彼。令使者告报。鞠多思惟。若王来者。无量侍从杀害微虫。答使者曰。我当自诣王所。鞠多遂至王国。王大欢喜。至尊者前。五体投地。长跪合掌。而言曰。我今领此阎浮提。受轮王位。不以为喜。今睹尊者。如睹于佛。踊跃无量。如来弟子乃能如是。又曰。尊者颜貌端正。而我形体丑陋。何也。鞠多说偈曰。我行布施时。净心好财物。不如王布施。以沙施于佛。王又白言。愿尊者示我佛所说法。游行处。并佛记。诸大弟子塔所。当礼拜供养。鞠多曰。善哉善哉。遂将王至彼所。一一指。示供养讫。至示阿难塔曰。此人是佛侍者。多闻第一。撰集佛经。王遂舍百亿珍宝。供养是塔。告诸臣曰。如来之体身。法身性清净。彼悉能奉持。是故供养胜。法灯常存世。灭此愚痴冥。皆繇从彼来。是故供养胜○王复诣菩提树下。手持香炉。向四方作礼。愿如来贤圣弟子。在诸方者。悉来集会。时三万大阿罗汉。王见第一座无人。问其故。海意尊者曰。此是宾头卢位。此人亲见佛来。王曰。今在何处。海意曰。且待须臾。言讫。宾头卢从空而下。王请就座礼敬。宾头卢不顾。王乃问。承闻尊者亲见佛来是否。宾头卢以手策起眉曰。会么。王曰不会。曰阿耨达池龙王。曾请佛斋。吾是时亦预其数。

　　佛祖纲目卷第五
卍新纂续藏经第 85 册 No. 1594 佛祖纲目


　　佛祖纲目卷第六(宙字号)

　　甲子(周幽王五年起)辛未(平王元年)王戌(桓王元年)癸亥(周桓王二年止)

　　(庚子)四祖优波鞠多传法提多迦

　　优波鞠多。叱利国人。(一名优波崛多。一名邬波鞠多)姓首陀。父善意。十七出家。二十证果。随方行化。至摩突罗国。得度者甚众。繇是魔宫震动。波旬愁怖。遂竭其魔力。以害正法。鞠多即入三昧。观其所繇。波旬复何便。密持璎珞。縻鞠多颈。及鞠多出定。取人狗蛇三尸。化为华鬘。软言谕波旬曰。汝与我璎珞。甚是珍妙。吾此华鬘。以相酬奉。波旬大喜。引颈受之。即变为三种臭尸。虫蛆坏烂。波旬厌恶。大生忧恼。尽其神力。莫能移动。乃升六欲天。告诸天主。又诣梵王。求其解免。彼各告言。十力弟子所作神变。我辈凡陋。何能去之。波旬曰。然则柰何。梵王曰。汝可归心尊者。即能除断。乃为说偈。令其回向曰。若因地倒。还因地起。离地求起。终无其理。波旬受教已。即下天宫。至鞠多所。礼足哀忏。鞠多曰。汝自今去。于如来正法。更作娆害否。波旬曰。我誓回向佛道。永断不善。鞠多曰。若然者。汝可口自唱言。皈依三宝。波旬合掌三唱。华鬘悉除。乃欢喜踊跃。而说偈曰。稽首三界尊。十力圣弟子。我今愿回向。勿令有劣弱。说是偈已。作礼而去。鞠多一日。因访一老比丘尼。才入门。便触撒钵盂。比丘尼曰。佛在日。六群比丘甚是粗行。数来我舍。尚不如是。尊者绍祖位人。得与么粗行。鞠多乃休去。鞠多在世化导。证果最多。每度一人。以一筹置于石室。其室纵十八肘。广十二肘。充满其间。最后有一长者子。名曰香众。来礼鞠多。求出家鞠多问曰。汝身出家。心出家。答曰。我来出家。非为身心。鞠多曰。不为身心。复谁出家。答曰。夫出家者。无我我故。无我我故。即心不生灭。心不生灭。即是常道。诸佛亦常心无形相。其体亦然。鞠多曰。汝当大悟。心自通达。宜依佛法僧。绍隆圣种。即为剃发。授具足戒。仍告之曰。汝父尝梦金日而生。汝可名提多迦。复谓曰。如来以大法眼藏。次第传授。以至于我。今复付汝。听吾偈曰。心自本来心。本心非有法。有法有本心。非心非本法。付法已。乃踊身虚空。呈十八变。却复本座。跏趺而逝。时号无相好佛。提多迦以室内筹。用焚其躯。收舍利建塔。当此土周平王三十年庚子岁也○有着身见者。求度于鞠多。鞠多曰。求度之法。要信吾言。不违吾教。其人曰。既来投。师固当闻命。鞠多乃化一险崖山耸乔木。令其上树。又于树下。化作大坑。深广千肘。又令放脚。其人受教。即放二脚。令放一手。便放一手。令复放手。其人答言。若复放手。便堕坑死。鞠多曰。先约受教。云何违我。是时其人。身爱即灭。放手而堕。不见树坑。即证道果。

　　佛祖纲目卷第六
卍新纂续藏经第 85 册 No. 1594 佛祖纲目


　　佛祖纲目卷第七(洪字号)

　　甲子(周桓王三年起)乙酉(庄王元年)庚子(厘王元年)乙巳(惠王元年)癸亥(周惠王十九年止)

　　周庄王十年甲午夏五月五日。恒星不现。星殒如雨。乃西方文殊菩萨。于雪山化。五百仙人而归本。国光明掩于常星。不现也。

　　(己丑)五祖提多迦传法弥遮迦

　　提多迦。(此云通真量)摩伽陀国人。初名香众生。时父梦金日自屋而出。照耀天地。前有大山。诸宝严饰。山嵿泉涌。滂沱四流。后遇鞠多尊者。为解之曰。宝山者吾身也。泉涌者法无尽也。日从屋出者。汝今入道之相也。照耀天地者。汝智慧超越也。因为更今名。提多迦闻偈已。踊跃述偈曰。巍巍七宝山。常出智慧泉。回为真法味。能度诸有缘。鞠多亦说偈曰。我法传于汝。当现大智慧。金日从屋出。照耀于天地。提多迦闻偈。设礼奉持。后至中印度。彼国有八千大仙。弥遮迦为首。闻提多迦至。率众瞻礼。谓提多迦曰。昔与师同生梵天。我遇阿私陀仙。授我仙法。师逢十力弟子。修习禅那。自此报分殊途。已经六劫。提多迦曰。支离累劫。诚哉不虚。今可舍邪归正。以入佛乘。弥遮迦曰。昔阿私陀仙人。授我记云。汝却后六劫。当遇同学。获无漏果。今也相遇。非宿缘耶。愿师慈悲。令我解脱。提多迦即度出家。命诸圣授戒。其余仙众。始生我慢。提多迦示大神通。于是俱发菩提心。一时出家。提多迦乃告弥遮迦曰。昔如来以大法眼藏。密付迦叶。展转相授。而至于我。我今付汝。当护念之。乃说偈曰。通达本法。心无法无。非法悟了。同未悟无。心亦无法。说偈已。踊身虚空。作十八变。火光三昧。自焚其躯。弥遮迦与八千比丘。同收舍利。于班茶山中。起塔供养。当此土周庄王五年己丑岁也。

　　佛祖纲目卷第七
卍新纂续藏经第 85 册 No. 1594 佛祖纲目


　　佛祖纲目卷第八(荒字号)

　　甲子(周惠王二十年起)庚午(襄王元年)癸卯(顷王元年)己酉(匡王元年)乙卯(定王元年)癸亥(周定王九年止)

　　(甲申)六祖弥遮迦传法婆须蜜

　　弥遮迦。中印度人。既得法于提多迦已。游化至北天竺国。见雉堞之上。有金色祥云。叹曰。斯道人气也。必有大士。为吾法嗣。乃入城。于阛阓间。有一人手。持酒器。迎而问曰。师何方而来。欲往何所。弥遮迦曰。从自心来。欲往无处。彼曰。识我手中物否。弥遮迦曰。此是触器。而负净者。彼曰。师识我否。弥遮迦曰。我即不识。识即非我。复谓之曰。汝试自称名氏。吾当后示本因。彼说偈答曰。我从无量劫。至于生此国。本姓颇罗堕。名字婆须蜜。弥遮迦曰。我师提多迦说。世尊昔游北印度。语阿难言。此国中。吾灭度后三百年。有一圣人。姓颇罗堕。名婆须蜜。而于禅祖。当获第七。世尊记汝。汝应出家。彼乃置器。作礼侧立。而言曰。我思往劫。尝作檀那。献一如来宝座。彼佛记我曰。汝于贤劫释迦法中。宣传至教。今符师说。愿加度脱。弥遮迦即与披剃。复圆戒相。乃告之曰。正法眼藏。今付于汝。勿令断绝。乃说偈曰。无心无可得。说得不名法。若了心非心。始解心心法。弥遮迦说偈已。入师子奋迅三昧。踊身虚空。高七多罗树。却复本座。化火自焚。婆须蜜收灵骨。贮七宝函。建浮图置于上级。当此土周襄王十五年甲申岁也。

　　(丁巳)震旦国李耳示生

　　周定王三年。九月十四日。老子生于楚国陈郡苦县赖乡曲仁里。姓李氏。名耳。字伯阳。谥曰聃。在母胎八十一年。剖左胁而生。生即皓然。故号老子。生于李树下。故姓李。黄色美眉。长耳大目。鼻有双柱。耳有三门。释迦会中。老子为迦叶菩萨。经云。迦叶应生震旦。示号老子。设无外之教。以治国。假神仙之术。以治身。佛灭至老子生。凡三百四十六年。

　　佛祖纲目卷第八
卍新纂续藏经第 85 册 No. 1594 佛祖纲目


　　佛祖纲目卷第九(日字号)

　　甲子(周定王十年起)丙子(简王元年)庚寅(灵王元年)丁巳(景王元年)癸亥(周景王七年止)

　　(辛未)七祖婆须蜜传法佛陀难提

　　婆须蜜。北天竺国人。姓颇罗堕。常服净衣。执酒器游行里闬。或吟或啸。人谓之狂。及遇弥遮迦。宣如来往志。自省前缘。投器出家。受法行化。至迦摩罗国。广兴佛事。于法座前。忽有一智者。自称我名佛陀难提。今与师论义。婆须蜜曰。仁者论即不义。义即不论。若拟论义。终非义论。难提知婆须蜜义胜。心即钦服曰。我愿求道。沾甘露味。婆须蜜遂与剃度。而授具戒。复告之曰。如来正法眼藏。我今付汝。汝当护持。乃说偈曰。心同虚空界。示等虚空法。证得虚空时。无是无非法。偈已。婆须蜜即入慈心三昧。时梵王帝释。及诸天众俱来。作礼而说偈言。贤劫众圣祖。而当第七位。尊者哀念我。请为宣佛地。婆须蜜从三昧起。示众曰。我所得法。而非有故。若识佛地离有无故。语已。还入三昧。示涅槃相。难提即于本座。起七宝塔。以葬全身。当此土周定王十七年辛未岁也。

　　(庚戌)震旦国孔丘示生

　　商帝乙之子。微子。始封于宋。十三世孔防叔。徙居于鲁国陬邑平乡。防叔子伯夏。伯夏子叔梁纥。先娶邹氏女。生子孟皮。不才。后娶颜氏女名征。在祷于尼丘山。而生孔子。遂名丘。字仲尼。诞之夕。二龙绕室。五老降庭。颜氏之房。闻钧天之乐。身长九尺六寸。腰带十围。垂手过膝。月角日准。河目海口。龙颜方颡凤颙。燕颔。虬髭虎视。眉有十二采。目有六十四理。时周灵王二十一年十一月四日。鲁襄公二十二年也。释迦会中。孔子为儒童菩萨。颜回为月光菩萨。经云。阎浮界内。有震旦国。我遣三圣。在中化导。人民慈哀。礼义具足。佛灭至孔子生。凡四百年。

　　佛祖纲目卷第九
卍新纂续藏经第 85 册 No. 1594 佛祖纲目


　　佛祖纲目卷第十(月字号)

　　甲子(周景王八年起)壬午(敬王元年)癸亥(周敬王四十一年止)

　　(丙寅)八祖佛陀难提传法伏䭾蜜多

　　佛陀难提。迦摩罗国人。姓瞿昙氏。顶有肉髻。辩捷无碍。初遇婆须蜜。传佛心印。既而领徒行化。至提迦国毗舍罗家。见舍上有白光上腾。谓其徒曰。此家有圣人。口无言说。真大乘器。不行四衢。知触秽耳。言讫。长者出致礼。问何所须。难提曰。我求侍者。长者曰。我有一子。名伏䭾蜜多。年已五十。口未曾言。足未曾履。难提曰。如汝所说。真吾弟子。伏䭾蜜多闻之。遽起礼拜。而说偈曰。父母非我亲。谁是最亲者。诸佛非我道。谁为最道者。佛陀难提乃以偈答曰。汝言与心亲。父母非可比。汝行与道合。诸佛心即是。外求有相佛。与汝不相似。欲识汝本心。非合亦非离。伏䭾蜜多闻偈已。便行七步。难提遂曰。此子昔曾值佛。悲愿广大。虑父母爱情难舍。故不言不履耳。长者遂舍令出家。难提寻授具戒。复告之曰。我今以如来正法眼藏。付嘱于汝。勿令断绝。乃说偈曰。虚空无内外。心法亦如此。若了虚空故。是达真如理。伏䭾蜜多承难陀付嘱。即超身虚空。散众宝花。以偈赞曰。我师禅祖中。当得为第八。法化众无量。悉获阿罗汉。尔时难陀。忽起本座。现大神变。却复本座。俨然寂灭。众即其所兴建宝塔。閟其全身。时当此土周景王十年丙寅岁也。

　　(壬午)震旦国李耳西入流沙

　　周简王四年。李耳仕周。为守藏吏。十三年迁为柱下史。自是五十四年。一职不迁。时人目为吏隐。敬王元年。耳年八十六。以王室凌迟。遂去周。西入函谷关。关令尹喜见紫云西迈。知有道人当度。遂迎设礼。耳乃为着道德经五千言。与尹喜。遂西入流沙。至罽宾国。见浮屠。自伤不及。乃对像说偈云。我生何以晚。佛出一何蚤。不见释迦文。心中常懊恼。后莫知所终。

　　(甲寅)九祖伏䭾蜜多传法胁尊者

　　伏䭾蜜多。提伽国人。姓毗舍罗。既受佛陀难提付嘱。后行化。至中印度。有长者香盖。携一子而来。瞻礼曰。此子处胎六十岁。因号难生。复尝会一仙。谓此儿骨相非常。当为法器。今遇尊者。可舍令出家。蜜多即与落发。羯磨之际。祥光烛座。仍感舍利三七粒现前。自此精进忘疲。未几蜜多告曰。如来大法眼藏。今付于汝。汝护念之。乃说偈曰。真理本无名。因名显真理。受得真实法。非真亦非伪。蜜多付法已。即入灭尽三昧。而般涅槃。众以香油旃檀阇维。收舍利。建塔于那烂陀寺。当此土周敬王三十三年甲寅岁也。

　　(壬戌)震旦国孔丘示寂

　　孔子年十七朝周问礼于老子。访乐于苌弘。自周反鲁。周敬王十九年。为鲁中都宰。定养生送死之节。长幼异食。强弱异任。一年而四方诸侯则焉。鲁定公曰。以此法治鲁何如。曰虽天下可也。二十一年。为鲁司空。立五土之性。而物各得其所生之宜。二十二年。鲁定公与齐景公。会于夹谷。孔子摄相事。齐人归所侵之田。以谢过。孔子为大司寇。七日而诛少正卯。隳三都之城。强公室弱私家。尊君卑臣。政化盛行。三月大治。鬻羔豚者弗饰价。男女别于途道。不拾遗。四方之客。至乎邑者。不求有司。定公受齐女乐。三日不听政郊。不致膰俎。孔子遂行适卫。二十三年。孔子自卫适陈过匡。匡人以孔子貌似阳货围之。既解。适宋。与弟子习礼大树下。司马桓魋欲害之。拔其树。三十二年。孔子至陈。三十五年。楚攻陈。孔子在陈。绝粮。复去陈反卫。三十六年。孔子自卫反鲁。删诗书。定礼乐。系周易。作春秋。七十子之畴。会集孔子所言。以为论语。三十九年。(鲁哀公十四年)鲁哀公西狩获麟。孔子伤麟之出非其时。遂绝笔于春秋。四十一年四月己丑。孔子蚤作负。手曳杖。逍遥于门。歌曰。泰山其颓乎。梁木其坏乎。哲人其萎乎。子贡闻之曰。夫子殆将病也。趋而入。孔子曰。予畴昔之夜。梦奠于两楹之间。明王不兴。而天下其孰能宗予。予殆将死也。盖𥨊疾七日而殁。年七十二。葬鲁城北泗水上。弟子皆服心丧三年。丧毕。相诀而去。惟子贡庐于冢六年。弟子及鲁人。往从冢而家者百余室。因命曰孔里。弟子三千人。身通六艺者。七十有二人。孔子生鲤。字伯鱼。鲤生伋。字子思。伋学于曾子。作中庸。后有孟轲。又受业于子思之门人。总之冥合如来正法眼藏。号曰儒宗。初商太宰嚭。问孔子曰。夫子圣者欤。曰丘博学强记。非圣人也。三王圣者欤。曰三王善用智勇。圣非丘所知。五帝圣者欤。曰五帝善用仁信。圣非丘所知。三皇圣者欤。曰三皇善用时政。圣非丘所知。太宰大骇曰。然则执为圣人乎。夫子动容有间。对曰。丘闻西方有大圣焉。不治而不乱。不言而自信。不化而自行。荡荡乎人无能名焉。

　　佛祖纲目卷第十
卍新纂续藏经第 85 册 No. 1594 佛祖纲目


　　佛祖纲目卷第十一(盈字号)

　　甲子(周敬王四十三年起)丙寅(元王元年)癸酉(贞定王元年)辛丑(考王元年)丙辰(威烈王元年)癸亥(周威烈王八年止)

　　(己亥)十祖胁尊者传法富那夜奢

　　胁尊者。中印度人。本名难生。处胎六十年。将诞之夕。母梦白象载一宝座。座置一明珠。从门而入。既觉遂生。生而祥光烛室。体有奇香。及长虽谷食。绝无秽滓。后值伏䭾蜜多。执侍左右。未尝睡眠。谓其胁不至席。遂号胁尊者。初至华氏国。憩一树下。右手指地。而告众曰。此地变金色。当有圣人入会。言讫。即变金色。时有长者子富那夜奢。合掌前立胁。问曰。汝从何来。答曰。我心非往。胁曰。汝何处住。答曰。我心非止。胁曰。汝不定耶。答曰。诸佛亦然。胁曰。汝非诸佛。答曰。诸佛亦非胁。因说偈曰。此地变金色。预知有圣至。当坐菩提树。觉华而成已。夜奢复说偈曰。师坐金色地。常说真实义。回光而照我。今入三摩谛。胁知其意。即度出家。复具戒品。乃告之曰。如来大法眼藏。今付于汝。汝护念之。乃说偈曰。真体自然。真因真说。有理领得。真真法无。行亦无止。胁付法已。即现神变。而入涅槃。化火自焚舍利。从空而下。不可胜数。四众盛以衣裓。随处建塔供养。当此土周贞定王二十七年己亥也○北天竺有无著。弘阐宗教。其弟天亲。初尚小乘。造论五百部。无著观其根缘将熟。乃假疾召还。甫近一驿。遣一弟子。往迎。夜同馆宿。弟子诵偈云。若人欲了知。三世一切佛。应观法界性。一切惟心造。天亲闻之。豁然开悟。且悔昔诽斥罪过。皆缘舌根。即从卧起。手执利刀。欲截其舌。无著遥知。伸臂捉住。谕之曰。汝悟大乘。盖其时矣。昔以舌毁。宜以舌赞。苟断舌不言。其利安在。天亲乃止。戴星而行。洎觐无著。谛听慈旨。便造大乘论。累五百部。时号千部论师。一日无著入法光定。夜升兜率。请问弥勒菩萨金刚经义。弥勒说八十颂。无著约十八住处。造论二卷。天亲约断二十七疑。造论三卷。天亲复为众讲婆沙论。以一日所讲之义。乃造一颂摄之。且遍造诸国。论师诸师不能解。繇是自造长行释颂。(即今俱舍论是)一日天亲从弥勒内宫而下。无著问曰。人间四百年。彼天为一昼夜。弥勒于一时中。成就五百亿天子。证无生法忍。未审说甚么法。天亲曰。也只说这个法。止是梵音清雅。令人乐闻。

　　佛祖纲目卷第十一
卍新纂续藏经第 85 册 No. 1594 佛祖纲目


　　佛祖纲目卷第十二(昃字号)

　　甲子(周威烈王九年起)庚辰(安王元年)丙午(烈王元年)癸丑(显王元年)癸亥(周显王十一年止)

　　(戊戌)十一祖富那夜奢传法马鸣

　　富那夜奢。华氏国人。姓瞿昙氏。父宝身。有子七人。夜奢最少。幼即与诸兄异尚。尝曰。若遇大士。坐于道场。我则诣彼。亲近随喜。及遇胁尊者。遂授法。夜奢教被无量得果者。且五百矣。后至波罗柰国。有一长者。来趣其会。夜奢谓众曰。汝等识此来者耶。佛记。圣者马鸣绍吾法者也。于是马鸣致礼问曰。我欲识佛。何者即是。夜奢曰。汝欲识佛。不识者是。马鸣曰。佛既不识焉知是乎。夜奢曰。既不识佛。焉知不是。马鸣曰。此是锯义。夜奢曰。彼是木义。乃问锯义者何。曰与师平出。马鸣却问木义者何。曰汝被我解。马鸣豁然省悟。遂求剃度。夜奢谓众曰。此大士者。昔为毗舍利国王。以其国有一类裸人。如马裸露。王运神通。分身为蚕。彼乃得衣。后复生中印度。马人感恋悲鸣。故号马鸣。如来悬记。灭度后六百年。马鸣当于波罗柰国。摧伏异道。继吾传化。今正是时。遂告之曰。如来大法眼藏。今付于汝。即说偈曰。迷悟如隐显。明暗不相离。今付隐显法。非一亦非二。付法已。即现神变。湛然圆寂。众兴宝塔。以閟全身。当此土周安王十九年戊戌岁也○宗镜录云。西天韵陀山中。有一罗汉。名富楼那。马鸣往见。端坐林中。志气渺然。若不可测。马鸣语之曰。沙门说之。敢有所明。要必屈汝。我若不胜。刎颈以谢。罗汉默然。容无负色。亦无胜颜。扣之数四。曾无应情。鸣退自思惟。我负矣。彼胜矣。彼安无言。故无可屈。吾以言之。虽如言有可屈。自吾未免于言。真可愧矣。遂投出家。此说与传灯不同。并识之。

　　佛祖纲目卷第十二
卍新纂续藏经第 85 册 No. 1594 佛祖纲目


　　佛祖纲目卷第十三(辰字号)

　　甲子(周显王十二年起)辛丑(慎靓王元年)丁未(赧王元年)癸亥(周赧王十七年止)

　　(甲午)十二祖马鸣传法迦毗摩罗

　　马鸣大士。波罗柰国人。亦名功胜。以有作无作诸功德。最为殊胜。故名焉。既受心印于夜奢。说法度人。摧诸异论。有一外道。来索论义。集国王大臣及四众。俱会论场。马鸣曰。汝义以何为宗。曰凡有言说。我皆能破。马鸣乃指国王曰。当今国土康宁。大王长寿。请汝破之。外道屈服。后于华氏国。转妙法轮。忽有老人。座前仆地。马鸣谓众曰。此非庸流。当有异相。言讫不见。俄从地涌出一金色人。复化为女子。右手指马鸣而说偈曰。稽首长老尊。当受如来记。今于此地上。宣通第一义。说偈已。瞥然不见。马鸣曰。将有魔来。与吾较力。有顷风雨暴至。天地晦冥。马鸣曰。魔之来信矣。吾当除之。即指空中。现一大金龙。奋发威神。震动山岳。马鸣俨然于座。魔事随灭。经七日有一小虫。大若蟭螟。潜形座下。马鸣以手取之。示众曰。斯乃魔之所变。盗听吾法耳。乃放之令去。魔不能动。马鸣告之曰。汝但皈依三宝。即得神通。遂复本形。作礼忏悔。马鸣问曰。汝名谁耶。眷属多少。曰我名迦毗摩罗。有三千眷属。马鸣曰。尽汝神力变化若何。曰我化巨海。极为小事。马鸣曰。汝化性海得否。曰何谓性海。我未尝知。马鸣即为说性海曰。山河大地。皆依建立。三昧六通。繇兹发现。迦毗摩罗闻言。遂发信心。与徒众三千。俱求剃度。马鸣乃召五百罗汉与授具戒。复告之曰。如来大法眼藏。今当付汝。汝听偈言。隐显即本法。明暗元不二。今付悟了法。非取亦非离。付嘱已。即入龙奋迅三昧。挺身空中。如日轮相。然后示灭。四众藏真体于龙龛时周显王四十七年甲午也。马鸣造甘蔗论十万偈。又造起信等论。善能开诱。度人无量。

　　佛祖纲目卷第十三
卍新纂续藏经第 85 册 No. 1594 佛祖纲目


　　佛祖纲目卷第十四(宿字号)

　　甲子(周赧王十八年起)丙午(秦昭襄王元年)壬子(秦庄襄王元年)乙卯(秦始皇元年)癸亥(秦始皇九年止)

　　秦嬴姓。起昭襄王丙午。止子婴甲午。共六主。合四十九年。

　　(壬辰)十三祖迦毗摩罗传法龙树

　　迦毗摩罗。华氏国人。初为外道。有徒三千。通诸异论。后于马鸣尊者。得法领徒。至西印度。彼有太子。名云自在。仰摩罗名。请于宫中供养。摩罗曰。如来有教。沙门不得亲近国王大臣有势之家。云自在曰。今我国城之北。有大山焉。山中有一石窟。师可禅寂于此否。摩罗曰诺。即入彼山。行数里。逢一大蟒。摩罗直前。不顾绕摩罗身。摩罗因与授三皈依。蟒听讫而去。摩罗将至石窟。复有一老人。素服而出。合掌问讯。摩罗曰。汝何所止。答曰。我昔尝为比丘。多乐寂静。有初学比丘。数来请益。而我烦于应答。起嗔恨想。命终堕为蟒身。住是窟中。今已千载。适遇尊者。获闻戒法。故来谢耳。摩罗曰。此山更有何人居止。曰此去十里。有大树。荫覆五百大龙。其树王名龙树。尝为龙众说法。我亦听受耳。摩罗遂与徒众诣彼。龙树出迎曰深山孤寂。龙蟒所居。大德至尊。何枉神足。曰吾非至尊。来访贤者。龙树默念。此师得决定性。明道眼否。是大圣继真乘否。摩罗曰。汝虽心语。我已意知。但办出家。何虑我之不圣。龙树闻已悔谢。摩罗即与度脱。及五百龙众。俱受具戒。复告之曰。今以如来大法眼藏。付嘱于汝。谛听偈言。非隐非显法。说是真实际。悟此隐显法。非愚亦非智。付法已。即现神变。化火焚身。龙树收五色舍利。建塔焉当此土周赧王四十六年壬辰岁也○龙树亦名龙胜。南天竺人。乳哺中。闻诸梵志诵四韦䭾。凡四万偈。皆达句义。长而善知众艺。天文地理星纬图纤之属。无不综练。后因术罹祸。遂悟欲为苦本。出家入石窟。栖止龙树。为龙众所归。遇摩罗付法。于九十日。诵通阎浮所有经书。复念。世界佛经虽妙。句义未尽。我当更为敷演。开悟后学。大龙菩萨。便以神力。接入龙宫。开七宝函。与诸方等经典。九十日中。通解甚多。龙曰。汝今阅经。为遍未耶。树曰。汝经无量。不可得尽。我今所读。足过阎浮十倍。龙曰。忉利天上诸经。复过此中。百千万倍。树于龙宫修行。深入无生。龙送出宫。是后大弘佛法。造大无畏等论。数十万偈。(中观论是其一品。即大智度论是)经云。善逝涅槃后。未来世当有。南天竺比丘。厥号为龙树。能破有无宗。显我大乘法。得初欢喜地。往生安养国○树入龙宫。看藏。见华严经。有三本。上本。十三世界微尘数偈。一四天下微尘数品。中本。四十九万八千八百偈。一千二百品。下本。十万偈。四十八品。上本非佛不能知。中本惟住地菩萨。乃能知之。遂记下本。回归西土。西土传至震旦。八十卷经。三十九品。品分为七处九会。一会菩提场。说六品十一卷。普贤为会主。二会普光明殿。说六品四卷。文殊为会主。三会忉利天。说六品三卷。法慧为会主。四会夜摩天。说四品三卷。功德林为会主。五会兜率天。说三品十二卷。金刚幢为会主。六会他化天。说一品。金刚藏为会主。七重会普光明殿。说十一品十三卷。普贤与如来。普贤品谈平等因。如来出现品谈平等果。八三会普光明殿。说一品七卷。亦普贤。九会逝多林。说一品二十一卷。则如来与善友也。此乃下本前分三万六千偈。尚有六万四千偈。九品在西土。

　　佛祖纲目卷第十四
卍新纂续藏经第 85 册 No. 1594 佛祖纲目


　　佛祖纲目卷第十五(列字号)

　　甲子(秦始皇十年起)壬辰(秦二世元年)乙未(汉高祖元年)丁未(汉惠帝元年)甲寅(吕太后元年)壬戌(汉文帝元年)癸亥(汉文帝二年止)

　　汉刘姓。西汉起高祖元年乙未。止更始二年甲申。十四帝。合二百十五年。(王莽篡位十五年)东汉起光武建武元年乙酉。止汉献帝建安二十五年庚子。十二帝。合一百九十五年。二汉合四百二十五年。

　　(己丑)十四祖龙树传法迦那提婆

　　龙树既得法于摩罗已。后至南印度。彼国之人。多信福业。树为说法。递相谓曰。人有福业。世间第一。徒言佛性。谁能睹之。树曰。汝欲见佛性。先须除我慢。彼人曰。佛性大小。树曰。非大非小。非广非狭。无福无报。不死不生。彼闻理胜。悉回初心。树复于座上。现自在身。如满月轮。一切众惟闻法音。不睹树相。彼众中有长者子。名迦那提婆。谓众曰。识此相否。众曰。目所未睹。安能辨识。提婆曰。此是尊者。现佛性体相。以示我等。何以知之。盖以无相三昧。形如满月。佛性之义。廓然虚明。言讫。轮相即隐。复居本座。而说偈言。身现圆月相。以表诸佛体。说法无其形。用辨非声色。彼众闻偈。顿悟无生。咸愿出家。以求解脱。树即为剃发。命诸圣授具。时南印度有五千外道。兴大幻术。王与国人。靡然从之。不知向佛。树为感慨。易其威仪。白衣持幡。每俟王出。则趋其前。或隐或显。如是者七载。王一日忽异之。问曰。汝何者。而前吾行。追则不得。纵之不去。树曰。吾是智人。知一切法。王曰。汝知诸天今何所为。树曰。天今与修罗方战。王曰。何以明之。树曰。顷则征矣。俄有戈戟手足。自空纷然而下。王遂大敬信。命诸外道。皆归礼树。树悉化之。令归三宝。后谓上首弟子迦那提婆曰。如来大法眼藏。今当付汝。听吾偈曰。为明隐显法。方说解脱理。于法心不证。无嗔亦无喜。付法已。入月轮三昧。广现神变。复就本座。凝然入寂。及七日天雨舍利。树复于座。指空语众曰。昔拘那含佛弟子。摩诃迦尊者。有三愿。一为佛时。凡有圣士化度。则天澍雨。及其身皆为舍利。二大地所生。皆堪为药。疗众生病。三凡有智者。皆得所知微妙。以通宿命。今雨舍利。摩诃迦神力也。言已复寂。迦那提婆与众建塔。閟其全身。当此土秦始皇三十五年己丑岁也。

　　佛祖纲目卷第十五
卍新纂续藏经第 85 册 No. 1594 佛祖纲目


　　佛祖纲目卷第十六(张字号)

　　甲子(汉文帝三年起)乙酉(景帝元年)辛丑(武帝建元元年年号自此始)丁未(改元元光)癸丑(改元元朔)己未(改元元狩)癸亥(汉武帝元狩五年止)

　　(庚辰)十五祖迦那提婆传法罗睺罗多

　　迦那提婆。南天竺人。姓毗舍罗。初求福业。兼乐辩论。后谒龙树。将及门。龙树知是智人。先遣侍者。以满钵水。置于座前。提婆睹之。即以一针投之而进。欣然契会。龙树即为说法。不起于座。现月轮相。提婆既得法已。名震五天。然犹以人不信用其言为忧。时天竺有大自在天人。身真金色。高二丈。人有所求。皆如所愿。提婆造庙见之。万众随入。像果瞬视若怒。提婆曰。神则神矣。何其小哉。正当以威灵感人。智德化物。而假金为躯。玻璃为目。以妖世。非所望也。即梯其肩。凿出目睛。观者疑之曰。大自在天。乃为一小婆罗门所折困耶。提婆曰。神明远大。故以近事试我。我得其心。故敢尔也。于是办供。是夜大自在天降以受之曰。汝得我心。人得我形。汝以心供。人以质馈。知而敬我者汝。畏而诬我者人。然汝供甚美。但乏我所欲。提婆曰。神须何物。大自在天人曰。我缺左目。能施我乎。提婆笑即出自己目与之。愈出而愈不竭。自旦及暮。出目睛数万。神赞曰。善哉摩衲。真上施也。欲何所求。提婆曰。我禀明于心。不假外也。后至迦毗罗国。彼有长者。曰梵摩净德。一日园树生耳。如菌。味甚美。惟长者与第二子罗睺罗多。取而食之。取已随长。尽而复生。自余亲属皆不能见。提婆知其宿因。遂至其家。长者乃问其故。提婆曰。汝家昔曾供养一比丘。然此比丘道眼未明。以虚沾信施。故报为木菌。惟汝与子。精勤供养。得以享之。余则否矣。又问。长者年多少。答曰。七十有九。提婆乃说偈曰。入道不通理。复身还信施。汝年八十一。此树不生耳。长者闻偈已。深加叹伏。且曰。弟子衰老。不能事师。愿舍次子。随师出家。提婆曰。昔如来记此子。当第二五百年。为大教主。今之相遇。盖符宿因。即与剃发。至巴连弗城。闻诸外道欲障佛法。计之既久。提婆乃执长幡。入彼众中。彼问曰。汝何不前。提婆曰。汝何不后。彼曰。汝似贱人。提婆曰。汝似良人。彼曰汝解何法。提婆曰。汝百不解。彼曰。我欲得佛。提婆曰。我灼然得佛。彼曰。汝不合得。提婆曰。元道我得。汝实不得。彼曰。汝既不得。云何言得。提婆曰。汝有我故。所以不得。我无我故。我自当得。彼词既屈。乃问提婆曰。汝名何等。曰我名迦那提婆。彼既夙闻提婆名。乃悔过致谢。时众中犹互兴问难。提婆折以无碍之辨。繇是归伏。乃告上足罗睺罗多。而付法眼。偈曰。本对传法人。为说解脱理。于法实无证。无终亦无始。说偈已。入奋迅定。身放八光。而归寂灭。学众兴塔供养。当此土汉文帝十九年庚辰岁也○汉武帝元狩二年。骠骑将军霍去病讨匈奴。过居延。擒休屠王。获其金人。率长丈余。帝以为大神。列于甘泉宫。不祭祀。但烧香礼拜而已。此佛道流通之渐也。及开西域。遣张骞使大夏。还云。身毒国有浮屠之教云。元狩三年。京师掘昆明池。得黑灰。以问东方朔。朔曰。可问西域胡道人。及后永明中。摩腾至。有问之者。腾曰。此劫灰也。

　　佛祖纲目卷第十六
卍新纂续藏经第 85 册 No. 1594 佛祖纲目


　　佛祖纲目卷第十七(寒字号)

　　甲子(汉武帝元狩六年起)乙丑(改元元鼎)辛未(改元元封)丁丑(改元太初)辛巳(改元天汉)乙酉(改元太始)已丑(改元征和)癸巳(改元后元)乙未(昭帝始元元年)辛丑(改元元凤)丁未(改元元平)戊申(宣帝本始元年)壬子(改元地节)丙辰(改元元康)庚申(改元神爵)癸亥(汉宣帝神爵四年止)

　　(戊辰)十六祖罗睺罗多传法僧伽难提

　　罗睺罗多。迦毗罗国人。行化至室罗筏城。有河名曰金水。其味殊美。中流复现五佛影。罗睺罗多告众曰。此河之源。凡五百里。有圣者僧伽难提。居于彼处。佛志。一千年后。当绍圣位。语已。领诸学众。溯流而上。至彼。见僧伽难提安坐入定。罗睺罗多与众伺之。经三七日。方从定起。罗睺罗多问曰。汝身定耶。心定耶。难提曰。身心俱定。罗多曰。身心俱定。何有出入。难提曰。虽有出入。不失定相。如金在井。金体常寂。罗多曰。若金在井。若金出井。金无动静。何物出入。难提曰。言金动静。何物出入。言金出入。金非动静。罗多曰。若金在井。出者何金。若金出井。在者何物。难提曰。金若出井。在者非金。金若在井。出者非物。罗多曰。此义不然。难提曰。彼义非着。罗多曰。此义当堕。难提曰。此义不成。罗多曰。彼义不成。我义成矣。难提曰。我义虽成。法非我故。罗多曰我义已成。我无我故。难提曰。我无我故。复成何义。罗多曰。我无我故。故成汝义。难提曰。仁者师谁。得是无我。罗多曰。我师迦那提婆。证是无我。难提以偈赞曰。稽首提婆师。而出于仁者。仁者无我故。我欲师仁者。罗多答偈曰。我已无我故。汝须见我我。汝若师我故。知我非我我。难提心意豁然。即求度脱。罗多曰。汝心自在。非我所系。语已。即以右手擎金钵。举至梵宫。取彼香饭。将斋大众。大众忽生厌恶之心。罗多曰。非我之咎。汝等自业。即命难提。分座同食。众复讶之。罗多曰。汝不得食。皆繇此故。当知与吾分座者。即过去娑罗树王如来也。愍物降迹。汝辈亦庄严劫中。已至三果。而未证无漏者。众曰。我师神力。斯可信矣。彼云过去佛者。即窃疑焉。难提知众生慢。乃曰。世尊在日。世界平正。无有丘陵江河沟洫。水悉甘美。草木滋茂。国土丰盈。无八苦。行十善。自双树示灭。八百余年。世界丘墟。草木枯瘁。人无至信。正念轻微。不信真如。惟爱神力。言讫。以右手渐展入地。至金刚轮际。取甘露水。以琉璃器。持至会所。大众见之。即时钦慕。悔过作礼。于是罗多命难提。而付法眼。偈曰。于法实无证。不取亦不离。法非有无相。内外云何起。难提闻命。敬奉勤至。复说偈赞曰。善哉大圣者。心明逾日月。一光照世界。暗魔无不拔。罗睺罗多付法已。安坐归寂。四众建塔。当此土汉武帝二十八年戊辰也。

　　(丁未)十七祖僧伽难提传法伽耶舍多

　　僧伽难提。室罗筏城人。宝庄严王之子。生而能言。常赞佛事。七岁即厌世乐。以偈告其父母曰。稽首大慈父。和南骨血母。我今欲出家。幸愿哀愍故。父母固止之。遂终日不食。乃许其在家出家。号僧伽难提。复命沙门禅利多为之师。积十九载。未尝退倦。每自念言。身居王宫。胡为出家。一夕天光下烛。见一路坦平。不觉徐行。约十里许。至大岩前。有石窟焉。乃燕寂于中。父既失子。即摈禅利多。出国访寻其子。不知所在。经十年。僧伽难提遇罗睺罗多。得法得记已。行化至摩提国。忽有凉风袭众。身心悦适非常。而不知其然。难提曰。此道德之风也。当有圣者出世。嗣续祖灯乎。言讫。以神力摄诸大众。游历山谷。食顷至一峰下。谓众曰。此峰嵿有紫云如盖。圣人居此矣。即与大众。徘徊久之。见山舍。一童子持圆鉴。直造难提前。难提问。汝几岁耶。曰百岁。提曰。汝年尚幼。何言百岁。童曰。我不会理。正百岁耳。难提曰。汝善机耶。童曰。佛言。若人生百岁。不会诸佛机。不如生一日。而得决了之。难提曰。汝手中者。当何所表。童曰。诸佛大圆鉴。内外无瑕翳。两人同得见。心眼皆相似。彼父母闻子语。即舍令出家。难提携至本处。受具戒讫。名伽耶舍多。他时闻风吹殿铃声。难提问曰。铃鸣耶。风鸣耶。舍多曰。非风铃鸣。我心鸣耳。难提曰。心复谁乎。舍多曰。俱寂静故。难提曰。善哉善哉。继吾道者。非子而谁。即付法眼。偈曰。心地本无生。因地从缘起。缘种不相妨。华果亦复尔。僧伽难提既付法已。右手攀树而化。大众议曰。尊者树下归寂。其垂荫后裔乎。将奉全身于高原。建塔。众力不能举。以诸象力挽之。亦不动。遂就树下焚之。身尽。树更蓊郁。当此土汉昭帝十三年丁未岁也。

　　佛祖纲目卷第十七
卍新纂续藏经第 85 册 No. 1594 佛祖纲目


　　佛祖纲目卷第十八(来字号)

　　甲子(汉宣帝五凤元年起)戊辰(改元甘露)壬申(改元黄龙)癸酉(元帝初元元年)戊寅(改元永光)癸未(改元建昭)戊子(改元景宁)己丑(成帝建始元年)癸巳(改元河平)丁酉(改元阳朔)辛丑(改元鸿嘉)乙巳(改元永始)己酉(改元元延)癸丑(改元绥和)乙卯(哀帝建平元年)己未(改元元寿)辛酉(平帝元始元年)癸亥(汉平帝元始三年止)

　　壬寅。鸿嘉二年。光禄大夫刘向。撰神仙传云。黄帝以下。迄今。得仙道者。百四十九人。其七十四人。已见佛经矣。又言。博观典籍。往往见有佛经。己未。元寿元年。景宪使大月氏国。还得浮图经。时莫有识者。

　　(戊申)十八祖伽耶舍多传法鸠摩罗多

　　伽耶舍多。摩提国人也。姓郁头蓝。父天盖。母方圣。尝梦大神持鉴。因而有娠。凡七日而诞。肌体莹如琉璃。未尝洗沐。自然香洁。幼好闲静。语非常。童持鉴出游。遇僧伽难提尊者。付法后。领徒至大月氏国。见一婆罗门舍有异气。舍多将入彼舍。舍主鸠摩罗多问曰。是何徒众。舍多曰。是佛弟子。彼闻佛号。心神竦然。即时闭户。舍多良久。扣其门。罗多曰。此舍无人。舍多曰。答无者谁。罗多闻语。知是异人。遽开门延接。舍多指其舍檐之下犬宿之处。谓罗多曰。汝父埋金于此。今为犬以守之。遂掘地。果得金。复谓罗多曰。昔世尊记曰。吾灭后一千年。有大士。出现于月氏国。绍隆玄化。今汝值吾。应斯嘉运。于是罗多发宿命智。投诚出家。舍多度之。授具已。付法眼。偈曰。有种有心地。因缘能发明。于缘不相碍。当生生不生。伽耶舍多既付法已。踊身虚空。现十八变化。火光三昧。自焚其身。众以舍利建塔。当此土汉成帝二十年戊申岁也。

　　佛祖纲目卷第十八
卍新纂续藏经第 85 册 No. 1594 佛祖纲目


　　佛祖纲目卷第十九(暑字号)

　　甲子(汉平帝元始四年起)丙寅(汉孺子婴居摄元年)戊辰(改元初始)己巳(新莽建国元年)甲戌(新改天凤)庚辰(新改地皇)癸未(汉更始元年)乙酉(东汉光武建武元年)丙辰(改元中元)戊午(明帝永平元年)癸亥(东汉明帝永平六年)

　　(壬午)十九祖鸠摩罗多传法阇夜多

　　鸠摩罗多。大月氏国婆罗门之子。昔为自在天人。(欲界六天)见菩萨璎珞。忽起爱心。堕生忉利。闻憍尸迦说般若波罗蜜多。以法胜故。升于梵天。以根利故。善说法要。诸天尊为导师。以继祖时至。遂降月氏。既得法已。后至中天竺国。有大士名阇夜多。问曰。我家父母素信三宝。而常萦疾瘵。凡所营作。皆不如意。而我邻家久为旃陀罗行。而身常勇健。所作和合。彼何幸而我何辜。鸠摩罗多曰。何疑乎。且善恶之报。有三时焉。凡人但见仁夭暴寿。逆吉义㐫。便谓亡因果虚罪福。殊不知影响相随。毫厘靡忒。纵经百千万劫。亦不磨灭。时阇夜多闻是语已。顿释所疑。鸠摩罗多曰。汝虽已信三业。而未明业从惑生。惑依识有。识依不觉。不觉依心。心本清净。无生灭。无造作。无报应。无胜负。寂寂然灵灵然。汝若入此法门。可与诸佛同矣。一切善恶有为无为。皆如梦幻。阇夜多承言领旨。即发宿慧。恳求出家。鸠摩罗多曰。汝何许人。可白父母而后出家。夜多曰。我国北印度也。去此三千里。然吾有小术。往返亦易。遂行其术。与罗多。须臾达彼。夜多既闻其父母。罗多遂与受具。后告之曰。吾今寂灭时至。汝当绍行化迹。乃付法眼偈曰。性上本无生。为对求人说。于法既无得。何怀决不决。又云。此是妙音如来。见性清净之句。汝宜传布后学。言讫。即于座上。以指爪𠢐面。如红莲开。出大光明。照耀四众。而入寂灭。阇夜多建塔。以奉全身。当此土新莽十四年壬午也○汉永平四年。明帝夜梦金人。身长丈余。项佩日轮。胸题卍字。飞行殿庭。光明照耀。旦问群臣。太史傅毅奏曰。臣按周书异记。昭王二十四年甲寅四月八日。平旦之时。异风忽起。宫殿屋舍悉皆震动。有五色光气。入贯太微。遍于四方。尽作青红色。王问太史苏繇。是何祥瑞。对曰。西方有大圣人生。王曰。于此何如。对曰。此时无他。一千年后。声教被及。王使镌石记之。南郊天祠前。以年计之。至今辛酉。一千一十年也。陛下所梦。将必是乎。帝深信之。遂遣中郎将蔡愔博士王遵秦景等十有八人。至西域。访求其道○佛知此震旦国众生缘熟。将来教化。梓潼帝君。尝言。予受业报。为邛池龙。羁于积水之下。连年旱虐。水复为泥。身既广大。无穴可容。烈日上临。内外热恼。诸鳞甲中。各生小虫。咂啮困苦。一日晨凉。天光忽开。五色云气。浮光而过。中有瑞相。绀发螺旋。金容月莹。山灵河伯。万众稽首。赞叹欢喜。声动天地。天香缭绕。随处生春。予乃仰首。哀号乞垂。救度万灵。诸圣咸谓。予曰。此西方大圣。正觉世尊。释迦文佛也。今以教法。流行东土。随教化身。将往中国。尔既遭逢。宿业可脱。予乃身自踊跃。入天光中。具陈往昔报应之理。世尊答言。善哉帝子。汝于向来。孝家忠国。又复悯世生护持心。因果未周。仇敌相争。以人我相。肆兴残忍。迁怒于物。业债当偿。今复自悔。欲求解脱。汝于此时。复有冤亲之想。与夫嗔恚愚痴念否。予闻至理。心地开明。内外罄然。如虚空住。自顾其身。随念消灭。复为男子。得灌顶智。予皈依焉。

　　佛祖纲目卷第十九
卍新纂续藏经第 85 册 No. 1594 佛祖纲目


　　佛祖纲目卷第二十(往字号)

　　甲子(汉明帝永平七年起)丙子(章帝建初元年)甲申(改元和)丁亥(改章和)己丑(和帝永元元年)乙巳(改元兴)丙午(殇帝延平元年)丁未(安帝永初元年)甲寅(改元初)庚申(改永宁)辛酉(改建光)壬戌(改延光)癸亥(汉安帝延光二年止)

　　汉明帝。永平丁卯。佛教始入震旦。

　　(丁卯)天竺沙门摄摩腾竺法兰至洛阳

　　东土蔡愔等。至天竺邻境月支国。遇梵僧。摄摩腾竺法兰二僧。欲奉经像。来此震旦。遂同东还。永平十年。至洛阳。摩腾入阙献经像。帝大悦。馆于鸿胪寺。兰亦间行而后至○永平十四年己巳。明帝诏。于洛阳城西雍门外。别立一寺。使居之。以白马䭾经而来。遂名白马寺。帝幸其寺。问摩腾曰。佛出世后。何以化不及此。腾曰。天竺迦毗罗卫国者。三千大千世界。百亿日月之中。三世诸佛。皆于此出。天神龙鬼。有愿力者。尽生彼中。受化悟道。余处佛虽不往。然光相及处。千年五百。皆有圣人。传佛声教。而往化之。帝大悦。腾兰进曰。寺东何馆。帝曰。昔有阜无因而起。夷之复然。夜有异光。民呼为圣冢。因祀之。疑洛阳神也。腾曰。按天竺金藏诠所志。阿育王藏如来舍利于天下。凡八万四千所。今震旦境中。十有九处。此其一也。帝大惊。即驾幸拜之。忽有圆光。现冢上。三身现光中。侍卫呼万岁。帝喜曰。不遇二大士。安知上圣遗祐哉。诏塔其上。受制度于腾兰。塔成九层。高二百尺。明年光又现。有金色手。出塔顶。尺许。如琉璃。中见天香郁然。帝驾幸拜瞻。光随步武旋绕。自午及申而灭○帝于佛法。深相敬信。永平十四年。五岳道士褚善信费叔才等忌之。斥言。佛法虚伪。腾兰白帝曰。吾佛出世间法。水火不能坏。请与道士验之。帝来善信等。尽出所有奇经秘诀。与沙门所持梵筴。于正月十五日。筑坛火验。火作。而道士诸经俱烬。惟佛经像俨然。善信等自愧而死。道士一众。稽首钦服。法兰于大众中。即唱偈言。狐非师子类。灯非日月明。池非江海纳。丘无山岳荣。法云垂世界。善种得开萌。显通希有法。处处化群生。自是帝益惊异。腾兰习汉言。久之译四十二章经。十地断结。佛本生。法海藏。佛本行等五经。永平十六年。摄摩腾入寂。竺法兰自译经五部十三卷。

　　(甲戌)二十祖阇夜多传法婆修盘头

　　阇夜多。北天竺国人。智慧渊冲。化导无量。后至罗阅城。敷扬顿教。彼有学众。惟尚辨论。为之首者。名婆修盘头。(此云遍行)常一食不卧。六时礼佛。清净无欲。为众所归。夜多将欲度之。先问彼众曰。此遍行头陀。能修梵行。可得佛道乎。众曰。我师精进。何故不可。夜多曰。汝师与道远矣。设苦行历于尘劫。皆虚妄之本也。众曰。尊者蕴何德行。而讥我师。夜多曰。我不求道。亦不颠倒。我不礼佛。亦不轻慢。我不长坐。亦不懈怠。我不一食。亦不杂食。我不知足。亦不贪欲。心无所希。名之曰道。时遍行闻已。发无漏智。欢喜赞叹。夜多又语彼众曰。会吾语否。吾所以然者。为其求道心切。夫弦急即断。故吾不赞。令其住安乐地。入诸佛智。复告遍行曰。吾适对众挫抑。仁者得无恼于衷乎。遍行曰。我忆念七劫前。生常安乐国。师于智者月净。记我非久当证斯陀含果。时有大光明菩萨出世。我以老故。䇿杖礼谒。师叱我曰。重子轻父。一何鄙哉。时我自谓无过。请师示之。师曰。汝礼大光明菩萨。以杖倚壁画佛面。以此过慢。遂失二果。我责躬悔过以来。闻诸恶言。如风如响。况今获饮无上甘露。而反生热恼耶。惟愿大慈。以妙道垂诲。夜多曰。汝久植德本。当继吾宗。听吾偈曰。言下合无生。同于法界性。若能如是解。通达事理竟。夜多既付法已。于其座上。以首倒植。象娑罗树枝。奄然而化。众欲阇维。百千人举之不能。乃至诸罗汉以神力举之。亦不能动。众乃炷香祝之。遂颓然委地。阇维。收舍利建塔。当此土后汉明帝十七年甲戌也○初月支国王。闻夜多德风。躬诣问法。修敬已。请开演。夜多曰。大王来时好道。今去亦如来时。王叹服。

　　(丁巳)二十一祖婆修盘头传法摩拏罗

　　婆修盘头。罗阅城人。姓毗舍佉。父光盖。母严一。家富而无子。父母祷于佛塔。而求嗣焉。一夕母梦。吞明暗二珠。觉而有孕。经七日。有一罗汉名贤众。至其家。光盖设礼。贤众端坐受之。严一出拜。贤众避席云。回礼法身大士。光盖罔测其繇。遂取一宝珠跪献。试其真伪。贤众即受之。殊无逊谢。光盖不能忍。问曰。我是丈夫。致礼不顾。我妻何德。尊者避之。贤众曰。我受礼纳殊。贵福汝耳。汝妇怀圣子。生当为世灯慧日。故吾避之。非重女人也。贤众又曰。汝妇当一乳而生二子。一名婆修盘头。则吾所尊者也。二名刍尼。(此云野鹊子)昔如来雪山修道。刍尼巢于顶上。佛既成道。刍尼受报。为那提国王。佛记云。汝至第二五百年。生罗阅城毗舍佉家。与圣同胞。今无爽矣。后一月果诞二子。尊者婆修盘头。年十五。礼光度罗汉出家。感毗婆诃菩萨与之授戒。行化至那提国。彼王名常自在。有二子。长名摩诃罗。次名摩拏罗。王问盘头曰。罗阅城土风。与此何异。答曰。彼曾三佛出世。今王国有二师化导。王曰。二师者谁。答曰。佛记。第二五百年。有二神力大士。出家继圣。一即王之次子摩拏罗。吾虽德薄。亦当其一。初那提国有恶象为害。拏罗生而象息。至是三十年矣。人尚不知其所以息。王方同盘头语。忽使者报。有象巨万逼城。王忧之。盘头曰。拏罗出患解矣。王试命拏罗出。拏罗遂出城南。向象抚腹大喝。城为震动。群象颠仆。顷皆驰散。至是人始知。三十年之安。以拏罗也。王大敬信。命拏罗。依盘头出家。盘头即与授具。付法偈曰。泡幻同无碍。如何不了悟。达法在其中。非今亦非古。付法已。踊身高半繇旬。屹然而住。四众告曰。愿尊者无为神通。我辈欲收舍利。遂复座入寂。阇维舍利建塔。当此土后汉安帝十二年丁巳也。

　　佛祖纲目卷第二十
卍新纂续藏经第 85 册 No. 1594 佛祖纲目


　　佛祖纲目卷第二十一(秋字号)

　　甲子(汉安帝延光三年起)丙寅(顺帝永建元年)壬申(改阳嘉)丙子(改永和)壬午(改汉安)甲申(改建庸)乙酉(冲帝永嘉元年)丙戌(质帝本初元年)丁亥(桓帝建和元年)庚寅(改和平)辛卯(改元嘉)癸巳(改永兴)乙未(改永寿)戊戌(改延熹)丁未(改永康)戊申(灵帝建宁元年)壬子(改嘉平)戊午(改光和)癸亥(汉灵帝光和六年止)

　　戊子。安息国沙门安清。字世高。至京译经。庚戌。译成九十五部。凡一百一十五卷。辛亥。清至庐山。有䢼亭庙神甚灵。会三十余船。奉牲请福。神辄降语曰。舟有沙门。可与请来。客请清至。神复降语曰。吾昔与子。俱出家学道。吾好施而多嗔。今为庙神。寿尽旦夕。复恐堕地狱。吾有缣千段。并杂宝物。可为立法营塔。使生善处。清使出形。神现大蟒。悲泪如雨。清取绢物。辞别而去。清至豫章。为建大安寺。(因安得名)乃江淮建塔之始也。俄而神逝。报云。得生善处。后人于山西泽中。见死蟒头尾数里。今浔阳县。有大蛇村。存焉。

　　(乙巳)二十二祖摩拏罗传法鹤勒那

　　摩拏罗。姓刹帝利。父常自在王。年三十。遇婆修盘头。遂出家传法。至西印度。彼国王名得度。瞿昙种族。事佛精进。一日于行道处。忽现一塔。高一尺四寸。其色青玄。众莫能举。王即大会梵行禅观咒术三众。问塔所繇。众莫能知。摩拏罗曰。此塔阿育王所造。佛舍利塔也。四面示相。前则尸毗王割股饲鹰救鸽。后则慈力王剜身燃灯。左则萨埵太子投崖饲虎。右则月光王捐舍宝首。四面皆是释迦世尊宿世修道之迹。今王有缘。故出现耳。言已。举之。王大悦。遂谓摩拏罗曰。敢问法要。答曰。佛法能具七事去三物。乃可学。王问三物七事为何。答曰。所去三物。贪嗔痴。所具七事。大慈欢喜无我勇猛饶益降魔无证。人所以明了不明了以此耳。王闻已曰。至圣难逢。世乐非久。即传位太子出家。七日而证四果。拏罗深加慰诲曰。汝居此国。善自度人。今异域有大法器。吾当往化。得度曰。师应迹十方。动念当至。宁劳往耶。拏罗于是焚香。遥语月支国鹤勒那比丘曰。汝教导鹤众。道果将证。宜自知之。时勒那为彼国王宝印。说修多罗偈。忽睹异香成穗。王曰。是何祥也。曰西印土摩拏罗尊者将至。此信香也。王与勒那。俱西向作礼。拏罗亦以手东向。三点于地答之。即辞得度。与其具通众。凌虚而往。勒那与宝印。迎拏罗。至王宫供养。异日勒那问曰。我止林间。已经九白。(印土以一年为一白)有弟子龙子者。幼而聪慧。我于三世推穷。莫知其本。拏罗曰。此子于第五劫中。生妙喜国。婆罗门家。曾以旃檀。施于佛宇。作槌撞钟。受报聪敏。为众钦仰。又问。我有何缘。而感鹤众。拏罗曰。汝第四劫中。尝为比丘。当赴会龙宫。汝诸弟子。咸欲随从。汝观五百众中。无有一人堪任妙供。时诸弟子曰。师尝说法。于食等者。于法亦等。今既不然。何圣之有。汝即令赴会。坐是滥食。报为羽族。师弟夙缘。故今相随。勒那曰。以何方便。令彼解脱。拏罗曰。吾有无上法宝。汝当听受。化未来际。说偈曰。心随万境转。转处实能幽。随流认得性。无喜亦无忧。鹤众闻偈。飞鸣而去。拏罗即踊身空中。呈十八变。返座指地。发一神泉。复说偈曰。心地清净泉。能润于一切。从地而涌出。遍满十方际。偈已。泊然寂灭。勒那与宝印王。建塔。以奉全身。当此土汉桓帝十九年乙巳也。

　　佛祖纲目卷第二十一
卍新纂续藏经第 85 册 No. 1594 佛祖纲目


　　佛祖纲目卷第二十二(收字号)

　　甲子(汉灵帝中平元年起)庚午(献帝初平元年)甲戌(汉改兴平)丙子(汉改建安)庚子(魏高祖黄初元年)辛丑(蜀汉昭烈章武元年)壬寅(吴太祖黄武元年)癸卯(汉后主建兴元年)丁未(魏明帝太和元年)己酉(吴改黄龙)壬子(吴改嘉禾)癸丑(魏改青龙)丁巳(魏改景初)戊午(汉改延熙吴改赤乌)庚申(魏改正始)癸亥(汉后主延熙六年。魏正始四年。吴赤乌六年止)

　　　　　　魏　曹姓。五主。共四十五年
　三国　蜀汉刘姓。二主。共四十三年
　　　　吴　孙姓。四主。共五十九年

　　汉初平年中。有牟子。未详名字。避世隐居。锐志佛道。着理惑三十七篇。极其推崇。梁僧祐律师。收之弘明集○陈思王曹植。字子建。魏武帝操之中子。十岁诵诗书十余万言。善属文。邯郸淳见而骇叹。称为天人。植每读佛经。留连嗟玩。以为至道之宗。转读七声。升降曲折。世皆则之。游渔山。闻有声特异。清飏哀婉。因仿之为梵呗。然不好黄老。尝着辨道论。以见意。

　　(己丑)二十三祖鹤勒那传法师子比丘

　　鹤勒那。(勒即梵语。鹤即华言)月支国人。姓婆罗门。父千胜。母金光。以求子祷于七佛金幢。梦须弥顶有神童。持金环云。我来。及诞。而天雨花。国王以其有神征。乳于宫中。宫嫔育之。即分身各为其子。有千许。王曰。我无储嗣。将育尔为太子。今者千身。孰为正子哉。言已。一子放光。忽皆不见。而见于其父母家。王莫能如何。七岁睹民间淫祠。恶其宰杀。入庙叱之。庙貌遂隳。乡党称之为圣子。至年二十二出家。栖一林间九白。诵大般若。感鹤众相随。三十得法。行化至中印度。为其王无畏海说法。感日月天子礼拜其前。王目见之。乃问勒那。日月国土。总有多少。勒那曰。千释迦所化世界。各有百亿迷卢日月。我若广说。即不能尽。王闻忻然。时勒那演无上道。度有缘众。有上足龙子。蚤夭。其兄师子博通强记。事婆罗门。将葬龙子。而众力举其柩。不能动。勒那谓师子曰。昔汝弟欲冥福汝。而塑一佛像。汝方信婆罗门。投于地。今汝弟虽谢世。犹欲感悟汝。故示斯异。汝亟供像。柩斯举矣。师子奉命。而柩举。未几婆罗门师死。师子乃归依勒那。问曰。我欲求道。当何用心。勒那曰。汝欲求道。无所用心。曰既无用心。谁作佛事。勒那曰。汝若有用。即非功德。汝若无作。即是佛事。经云。我所作功德。而无我所故。师子闻是语已。即入佛慧。时勒那忽指东北。问曰。是何气象。师子曰。我见气如白虹。贯乎天地。复有黑气五道。横亘其中。勒那曰。其兆云何。曰莫可知矣。勒那曰。吾灭后五十年。北天竺国。当有难起。婴在汝身。吾将灭已。今以法眼。付嘱于汝。善自护持。乃说偈曰。认得心性时。可说不思议。了了无可得。得时不说知。师子比丘闻偈欣惬。然未晓将罹何难。勒那乃密示之。言讫。现十八变而归寂。阇维。各欲分舍利兴塔。勒那复现形空中。而说偈曰。一法一切法。一切一法摄。吾身非有无。何分一切塔。大众闻偈。遂不复分。就䭾都场而建塔。当此土后汉献帝二十年己丑也。

　　(辛丑)三藏康僧会行化至吴

　　康居国大丞相之子。姓康。名僧会。弃俗归缁。游化至建康。营立茅茨。设像行道。吴人以为妖。吴主孙权闻之曰。是汉明帝所梦。佛道之遗风耶。诏至。问状。会广陈如来之化因曰。如来化已千年。然灵骨舍利。神应无方。昔育王奉为八万四千塔。此遗化也。权曰。舍利可得。当为塔之。苟其无验。国有常刑。会请期七日。谓其属曰。佛法废兴。在此一举。当加意恳求。至期无验。乃展二七。又无验。权曰。趣烹之。会默念。我佛名真慈。必不违我。更请展期又七日。五鼓矣。闻铿然有声。起视瓶中。五色错发。大呼曰。果如吾愿矣。黎明进之。权与公卿聚观。叹曰。希世之瑞也。会言。舍利威神。一切世间无能坏者。权使力士捶之砧碎。而光明自若。于是建塔立寺。名其里曰佛陀。寺曰建初。江南塔寺。自此而始。权问太傅阚泽曰。汉明何年。佛教入中国。何缘不及东方。泽曰。永平十一年。佛法初至。计今赤乌四年。一百七十余年矣。永平十四年。五岳道士褚善信等。与西僧粗法。善信负妄惭死。凡中国人。例不许出家。无人流布。加之乱离岁深。方至本国。权曰。孔子制述典训。教化来叶。老庄修身自玩。放浪山林。归心澹泊。何事佛为。泽曰。孔老二教。法天制用。不敢违天。佛教诸天奉行。不敢违佛。以此言之。优劣可见也。

　　佛祖纲目卷第二十二
卍新纂续藏经第 85 册 No. 1594 佛祖纲目


　　佛祖纲目卷第二十三(冬字号)

　　甲子(汉后主延熙七年。魏正始五年。吴赤乌七年起)己巳(魏嘉平)辛未(吴大元)壬申(吴建兴)甲戌(魏正元。吴五凤)丙子(魏甘露。吴太平)戊寅(汉景耀。吴永安)庚辰(魏景元)甲申(魏咸熙。吴元兴)乙酉(晋武帝泰始元年。吴甘露)丙戌(吴宝鼎)己丑(吴建衡)壬辰(吴凤凰)乙未(晋咸宁。吴天册)丙申(吴天玺)丁酉(吴天纪)庚子(晋太)庚戌(晋惠帝永熙元年)辛亥(改元康。又改永平)庚申(改永康)辛酉(改永宁)壬戌(改大安)癸亥(晋惠帝大安二年止)

　　晋。司马姓。西晋起武帝乙酉。止愍帝丙子。四主共五十二年。东晋起元帝丁丑。止恭帝己未。十二主。共一百四年。二晋共一百五十六年。

　　(丁卯)二十四祖师子比丘传法婆舍斯多

　　师子比丘。中印度人。姓婆罗门。得法游方。至罽宾国。有沙门波利迦。本习小乘禅观。其学徒有五。曰禅定。曰知见。曰执相。曰舍相。曰不语。师子谓持不语者曰。佛教勤衍般若。孰为不语。而反佛说耶。谓舍相者曰佛教威仪具足。梵行清白。岂舍相耶。谓执相者曰。佛土清净。自在无著。何执相耶。谓知见者曰。诸佛知见。无所得故。此法微妙。觉闻不及。无为无相。何知见耶。四众皆服从。惟禅定师达磨达者。闻四众义屈。愤悱而来。师子曰。仁者习定。何当来此。既至于此。胡云习定。彼曰。我虽来此。心亦不乱。定随人习。岂在处所。师子曰。仁者既来。其习亦至。既无处所。岂在人习。彼曰。定习人故。非人习定。我当来此。其定常习。师子曰。人非习定。定习人故。当自来时。其定谁习。彼曰。如净明珠。内外无翳。定若通达。必当如此。师子曰。定若通达。一似明珠。今见仁者。非珠之徒。彼曰。其珠明彻。内外悉定。我心不乱。犹若此净。师子曰。其珠无内外。仁者何能定。秽物非动摇。此定不是净。达磨达闻已。遂作礼曰。我于学道。盖虚劳耳。尊者幸有以教我。殷勤哀请。师子曰。诸佛禅定。无有所得。诸佛觉道。无有所证。无得无证。是真解脱。酬因答果。世之业报。于此法中。悉不如是。达磨达蒙师子开悟。心地朗然。师子既摄五众。名闻遐迩。方求法嗣。遇一长者引其子来。问曰。此子名斯多。当生便拳左手。年二十矣。终未能舒。愿尊者示其宿因。师子睹之。即以手接曰。可还我珠。童子遽开手奉珠。众皆惊异。师子曰。吾前报为僧。有童子名婆舍。吾尝赴西海斋。受䞋珠付之。今还我珠。理固然矣。长者遂令出家。师子会众圣。与受具。以前缘故。名婆舍斯多。师子即谓之曰。吾师密有悬记。罹难非久。如来正法眼藏。今当付汝。汝应保护。普润来际。偈曰。正说知见时。知见俱是心。当心即知见。知见即于今。师子说偈已。以僧伽黎。密付斯多。俾之他国。随机演化。斯多受教。直抵南天竺。师子谓。难不可以苟免。独留罽宾。达磨达恨师子不令嗣祖。一日渡溪。见女子浣露其足。念曰。此胫乃尔白晢耶。师子忽至曰。今日之心。可嗣祖乎。

　　(己卯)二十四祖师子尊者示寂

　　师子住罽宾国。时有外道二人。一名摩目多。二名都洛遮。相与隐山。学诸幻法。欲共谋乱。遂易其徒。皆为僧形。潜入王宫。不效为国所擒。其王弥罗崛大怒曰。我素重佛。何以为此大逆。遂敕诛沙门。毁佛寺。王自秉剑。至师子前。问曰。师得蕴空否。曰已得蕴空。王曰。离生死否。曰已离生死。王曰。既离生死。可施我头。曰身非我有。何吝于头。王即挥刃断师子首。白乳涌。高数尺。王之右臂。旋亦堕地。七日而终。太子光首泣曰。吾父何故。自取其祸。延众忏悔。时象白山有仙人。深明因果言。师子与罗崛。往世皆为白衣。以嫉法胜故。阴戕于崛。乃今偿焉众遂以师子报体。建塔于被害处。当此土魏甘露四年己卯也。

　　(乙酉)三藏僧会谏毁佛寺

　　吴主孙皓。下令遍毁神祠。波及梵宇。群臣谏曰。先帝感瑞创寺。不可毁也。皓遂召康僧会。问曰。佛言。善恶报应。可得闻乎。会曰。明主以孝慈治天下。则赤乌翔而老人见。以仁德育万物。则醴泉冽而嘉禾茁。善既有应。恶亦如之。故为恶于隐。鬼得而诛之。为恶于显。人得而诛之。易称积善余庆诗美求福不回。虽儒典之格言。实佛教之明训。皓曰。然则周孔既明。安用佛教。会曰。周孔不欲深言。故略示其迹。佛教不止浅言。故详示其要。皆为善也。圣人惟恐善之不多。陛下以为嫌。何也。皓无以对。遂罢毁寺之令○天竺耆域初来交广。多着灵异。至洛阳。见比丘衣服华丽。乃曰。大违戒律。非佛意也。见帝都宫室曰。大略似忉利天宫。然人天殊分。疲民之力。缮刻如此。不亦侈乎。大安元年。知洛将乱。辞归天竺。有僧乞一言为识。域令集众。升座曰。守口摄身意。慎莫犯众恶。修行一切善。如是得度世。言讫便默。于是数百人。各请域中食。域皆许往。明日五百舍。皆有一域分身受食。

　　佛祖纲目卷第二十三
卍新纂续藏经第 85 册 No. 1594 佛祖纲目


　　佛祖纲目卷第二十四(藏字号)

　　甲子(晋惠帝永兴元年起)丙寅(改光熙)丁卯(怀帝永嘉元年)癸酉(愍帝建兴元年)丁丑(东晋元帝建武元年)戊寅(改大兴)壬午(改永昌)癸未(明帝太宁元年)丙戌(成帝咸和元年)乙未(改咸康)癸卯(康帝建元元年)乙巳(穆帝永和元年)丁巳(改升平)壬戌(哀帝隆和元年)癸亥(晋哀帝兴宁元年止)

　　(庚午)天竺佛图澄至洛阳

　　佛图澄。天竺人。姓帛氏。晋永嘉四年。至洛阳。自云百有余岁。服气自养。积日不食。善诵神咒。役使鬼神。腹旁有孔。以绵塞之。夜则拔绵出孔。以自照。每临溪。从孔出肠胃洗濯。还纳腹中。欲于洛阳立寺。以弘大法。值刘曜寇乱。遂不果。时石勒屯葛陂。多残杀。部下大将郭黑略素奉法。澄即杖锡投略。略受五戒。后略从征伐。辄预克胜负。勒疑而问略。略曰。有一沙门。智术非常。云将军当略有区夏。已应为师。臣前后所白。皆其言也。勒喜曰。天赐也。遂召澄。问佛道有何灵验。澄知勒不达深理。止可以道术为征。即取钵盛水。烧香咒之。须臾生青莲花。勒繇此信服。澄因谏曰。王者德化。洽于宇内。则四灵表瑞。勒甚悦之。勒后因忿。欲害诸道士。并欲苦澄。澄乃避去。使人觅之。不得。还报勒。勒惊曰。吾有意向圣人。圣人舍我去矣。通夜不𥨊。思欲见澄。澄知勒意悔。明旦造勒。勒曰。昨夜何行。曰公有怒心。昨故权避。公今改意。是以敢来。勒大笑。

　　(乙酉)二十五祖婆舍斯多传法不如蜜多

　　婆舍斯多。罽宾国人。姓婆罗门。父寂行。母常安乐。初母梦得神剑。因而有孕。既诞。拳左手。遇师子尊者。显发宿因。密受心印。后适南天。至中印度。彼国王名迦胜。设礼供养。时有外道。号无我尊。先亦为王礼重。嫉斯多至。乃于王前论义。谓斯多曰。我解默论。不假言说。斯多曰。孰知胜负。彼曰。不争胜负。但取其义。斯多曰。汝以何为义。彼曰。无心为义。斯多曰。汝既无心。岂得义乎。彼曰。我说无心。当名非义。斯多曰。汝说无心。当名非义。我说非心。当义非名。彼曰。当义非名。谁能辨义。斯多曰。汝名非义。此名何名。彼曰。为辨非义。是名无名。斯多曰。名既非名。义亦非义。辨者是谁。当辨何物。如是往返。五十九番。外道杜口信伏。时王宫殿忽有异香。斯多肃然。面北合掌。长吁曰。我师师子尊者。今日遇难。斯可伤焉。寻辞王。王曰。尊者少留。容有所问。此苑有泉。热不可探。愿为决之。斯多曰。此为汤泉。有三缘所致。其一神业。其二鬼业。其三热石。热石者。其色如金。其性常炎。故其出泉如汤。鬼业者。谓其鬼方出罪所。游于人间。以余业力。煎灼此泉。以偿其夙债。神业者。谓神不守其道。妄作祸福。以取飨祀。恶业贯盈。宜罚役之。亦使煎灼此泉。以偿滥祭。王曰。幸尊者验之。三缘中。此果何者所致。斯多曰。此神业所致也。即命爇香临水。为其忏悔。须臾濒水现一长人。前礼斯多曰。我有微祐。得遇尊者。即生人中。故来辞谢耳。已而遂隐。后七日其水果清冷。如常泉。斯多辞王。王躬罗御仗。以送之。至南印度。潜隐山谷。时彼国王名曰天德。迎请供养。王有二子。长曰德胜。㐫暴而色力充盛。次曰不如蜜多。和柔而常婴疾苦。王以问斯多。斯多为陈因果。王敬信受。后六十载。德胜嗣位。信向外道。因致难于斯多。不如蜜多以进谏。被囚。王遽问斯多曰。予国素绝妖讹。师所传者。当是何宗。斯多曰。王国昔来。实无邪法。我所得者。即是佛宗。王曰。佛灭已千二百年。师从谁得耶。斯多曰。饮光大士。亲受佛印。展转至二十四世师子尊者。我从彼得。王曰。予闻师子比丘。不能免于刑戮。何能传法后人。斯多曰。我师难未起时。密授我信衣法偈。以显师承。王曰。其衣何在。斯多即于囊中出衣示王。王命焚之。五色相鲜。薪尽如故。王即追悔致礼。师子真嗣既明。乃赦蜜多。蜜多遂求出家。斯多问曰。汝欲出家。当为何事。曰我若出家。不为其事。斯多曰。不为何事。曰不为俗事。斯多曰。当为何事。曰当为佛事。斯多曰。王子智慧天至。必诸圣降迹。即许出家。六年侍奉。后于王宫。受具。羯磨之际。大地震动。颇多灵异。斯多乃命之曰。吾已衰朽。安可久留。汝当善护正法眼藏。普济群有。听吾偈曰。圣人说知见。当境无是非。我今悟本性。无道亦无理。蜜多受偈已。问衣可传乎。曰此衣为难。故假以证明。汝身无难。何假其衣。化被十方。人自信向。斯多乃现神变。化三昧火。自焚平地。舍利可高一尺。德胜王瓶浮图而秘之。当此土晋明帝乙酉岁也。

　　(戊申)佛图澄尊者入寂

　　石勒殂。弟虎袭位。尤倾心事佛图澄。澄谓虎曰。帝王事佛。在恭俭慈忍。显赞法道。不为暴虐。不害无辜。民有为恶化之不悛者。其可不罚乎。但杀不可滥刑。不可不恤耳。永和四年十二月。澄谓弟子曰。石氏当灭吾及其未乱。失逝矣。乃遣人辞虎。虎惊曰。大和尚遽。弃我国。有难乎。即至寺慰澄。澄曰。出生入死。道之常也。修短分定。无繇增损。有可恨者。国家存心佛法。建寺度僧。当蒙福祉。而布政暴虐。刑罚交滥。特违圣典。终无福祐。能敷仁政。祚或可延。虎号恸悲咽。知其必逝。即为凿圹营坟。至八日安坐而逝。寿一百七十岁。入道一百九年。酒不逾齿。食不过中。非戒不履。立寺八百九十三。所度弟子七千余人。凡澄所在国人。无敢向其方涕唾便利者。每相戒曰。莫起恶心。大和尚知。汝自大教东来。至澄而盛。后有僧自雍州来。见澄西入关。以闻虎。虎命发冢。惟块石存焉○竺佛调久师澄。住常山寺积年。或分身他处。或经岁入山。赍干饭数斗。归常有余。有僧随调。山行。值雪。调入虎窟中宿。虎还共卧。后自克亡日。远近皆至。调曰。人身无常。能专心真净。形数虽乖。而必同契。言讫。端坐而逝。弟子入山。见调坐岩上。众礼曰。和尚尚在耶。调曰。吾常在耳。乃不见。众共开棺。惟衣履存。

　　佛祖纲目卷第二十四
卍新纂续藏经第 85 册 No. 1594 佛祖纲目


　　佛祖纲目卷第二十五(闰字号)

　　甲子(晋哀帝兴宁二年起)丙寅(帝奕太和元年)辛未(简文咸安元年)癸酉(孝武宁康元年)丙子(改太元)丁酉(安帝隆安元年)壬寅(改元兴)乙巳(改义熙)己未(恭帝元熙元年)庚申(宋高祖永初元年)癸亥(宋文帝景平元年止)

　　南北朝　宋。刘姓。八主。共六十年。魏。拓拔姓。十二主。共一百四十九年。分而为东西魏。

　　(丁卯)支遁法师隐居剡山

　　支遁。字道林。壮岁出家。兴宁二年。至都讲道行般若经。谢安王义之殷浩郗超孙绰许询何充王坦之等。皆与结方外交。太和二年。归隐剡山。尝着铭以勖众有曰。勤之勤之。至道非弥。茫茫三界。渺渺长羁谨守明禁。抗志无为。有遗以马者。畜之曰。吾爱其神骏耳。有遗以鹤者。纵之曰。冲天之物。岂耳目玩哉。晚移石城山。木食涧饮。复至山阴。讲维摩经。许询为都讲。听者钦服○慧永。内江潘氏子。与慧远同师道安。相期结屋罗浮。及远为安所留。永乃先至。浔阳刺史陶范。留憩庐山舍宅。为西林以居之。峰嵿别立茅室。尝有一虎驯伏。入其室者。辄闻异香。因号香谷。

　　(己卯)道安法师至长安

　　道安。常山卫氏子。世业儒。年十一出家。师事佛图澄。读书日记万言。才辩无敌。性聪而貌丑。时人语曰。漆道人惊四邻。澄殁。率徒众依陆浑山。宁康元年。至襄阳立檀溪寺。时有高士习凿齿。诣安。自称曰四海习凿齿。安应声答曰。弥天释道安。太元四年。秦主符坚攻拔襄阳。得安而喜。谓左右曰。吾以十万师取襄阳。才得一人半耳。左右问为谁。曰安公一人。习凿齿半人也。安至长安。大弘法化。

　　(丙戌)慧远法师住庐山

　　慧远。雁门贾氏子。少好学。博综六经。尤善庄老。宿儒先进。莫不服其深致。年二十一。与弟慧持。造道安法席。闻出世法。而悦之叹曰。儒道九流。特糠秕耳。遂出家。时门徒数千。远居第一座。安尝谓众曰。使道流东国者。其在远乎。及关中扰乱。安散其徒。各随所往。靡不谆谆规诲。独远不闻一言。因怪问之。安曰。若汝者吾尚何言哉。遂自荆州。将之罗浮。抵浔阳。见庐山爱之。乃立精舍。以去水犹远。举杖扣地曰。若此可居。当使朽壤抽泉。言毕。清流涌出。学侣渐众。远虑居隘。非弘道之所。其夜山神忽见梦曰。此山足可栖神。愿母他往。一夕天大雷雨。诘旦林麓广辟。素沙布地。楩楠文梓。充布地上。刺史大相感动。乃为建刹。丙戌毕功。名其殿曰神运。号曰东林。先是陶侃刺广州。渔人见海中有神光。网之得金像文殊。后商人于海东。获一圆光。持以就像。若弥缝然。侃以送武昌寒溪寺。及侃移督江州。迎像将还。至舟而溺。及寺成。远至江上。虔祷。像忽浮出。遂迎至神运殿。造重阁以奉之。

　　(戊子)二十六祖不如蜜多传法般若多罗

　　不如蜜多。姓刹帝利。南印度王之次子。既得法于婆舍斯多。后行化至东印度。彼王名坚固。奉外道师长爪梵志。暨蜜多将至。王与梵志。同睹白气贯于上下。王曰。斯何瑞也。梵志曰。此魔来之兆耳。何瑞之有。即鸠徒众。议曰。不如蜜多将入都城。谁能挫之。弟子曰。我等各有咒术。可以动天地入水火。何患哉。蜜多至。见宫墙有黑气。乃曰。小难耳。直诣王所。王曰。师来何为。曰将度众生。王曰。以何法度。曰各以其类度之。时梵志闻言。不胜其忿。即以幻法。化一大山于蜜多顶上。蜜多指之。忽移化山。还压彼头。复以手按地。地动。五百外道皆不能立。梵志怖惧。忏礼蜜多。蜜多复按地。地静。指山。山灭。王异日大治斋。集诸外道。恳蜜多预会。蜜多初不欲行。而知所会地将陷。乃往。王喜曰。师肯来耶。蜜多曰。吾非应供。来救死耳。此地已为龙窟。须臾当下陷。王大恐。与其众俱如高原。反顾其地。已渊然成湫矣。王益敬信。蜜多乃为王演说法要。俾趣真乘。且曰。王国有圣人。当继我法。先是东印有婆罗门子。年二十。幼失殳母。不知名氏。或自言。璎珞人。遂名曰璎珞童子。丐行闾里。有问汝行何急。即曰。汝行何缓。问何姓。即曰。与汝同姓。人莫测之。一日王与蜜多。同车而出。璎珞稽首于前。蜜多曰。汝忆往事否。答曰。我忆往劫中与师同居。师演摩诃般若。我演甚深修多罗。今日之事。盖契昔因。蜜多谓王曰。此大势至菩萨也。继后出二人。一人化南印度。一人缘在震旦。九年却返此方。遂以昔因。名童子为般若多罗。付正法眼藏。偈曰。真性心地藏。无头亦无尾。应缘而化物。方便呼为智。蜜多既付法已。即辞王曰。吾化缘已终。当归寂灭。愿王于最上乘。无忘外护。即还本座。现形如日。少顷复呈十八变。出三昧火。自焚。雨金色舍利。王以金塔閟之。当此土晋武帝戊子岁也。

　　(己丑)道安法师入寂

　　太元十四年。正月二十七日。道安见有异僧出入窗隙。安以生处问之。异僧手指西北。即时云开。见楼阁。如幻出。曰彼兜率天也。二月八日。跏趺而逝。安每䟽经义。必求圣证。一日感庞眉尊者降。安出所制似之。尊者钦叹。以为尽契佛心。仍许以密助弘通。安识其为宾头卢。因设日供。门弟子通其业者数十人。有法遇者。传教长沙。徒众数百中。有一人私饮。遇纵而不举。安廉知之。即封荆以寄。遇抱荆泣曰。董众无状。远遗师忧。于是俯伏受谴。安左臂有一肉串。隆起如印。捋可上下。而不出腕。时号印手菩萨。

　　(庚寅)慧远法师结莲社

　　晋室式微。天下奇才。绝俗之士。多隐居不仕。来归慧远。远曰。诸君倘有心。净土之游。宜加勉励。于是率众共结莲社。一心念佛。期生净土。令刘程之。着发愿文。而王乔之等。复为念佛三昧诗。以见志。远序曰。念佛三昧者何。思专想寂之谓。思专则志一不挠。想寂则气虚神朗。气虚则智恬其照。神朗则无幽不彻。斯二乃是自然之玄符。会一而致用也。是故靖恭闲宇而感物。通灵御心。惟正动而入微。此假修以凝神。积习以移性。犹或若兹。况夫尸居坐忘。冥怀至极。智落宇宙。而暗蹈大方者哉。请言其始。菩萨初登道位。甫窥玄门。体寂无为。而无弗为及其神变也。则令修短葺常度。巨细互相违。三光回景。以移照。天地卷而入怀矣。又诸三昧。其名甚众。功高易进。念佛为先。穷玄极微。尊号如来。神体合变。应不以方。故令入斯定者。昧然忘知。即所缘以成鉴。鉴明则内照交映。而色像生焉。非耳目之所暨。而闻见行焉。于是睹夫渊凝虚镜之体。则悟灵相。湛一清明。自然察玄音之叩。心听则尘累每消。滞情融朗。非天下之至妙。孰能与于此。以兹而观。一觌之感。乃发久习之深覆。豁昏习之重迷。若匹夫众定之所缘。故不得与其优劣。居可知也。是以奉诫诸贤。咸思一揆之契感。寸阴之颓景。惧来储之未积。于是洗心法堂。整衿清向。夜分忘𥨊。夙宵惟勒。庶夫贞诣之功。以通三乘之志。临津济物。与九流而同往。仰援超步。拔茆之兴。俯引约进。秉䇿其后。以览众篇之挥翰。岂徒文咏而已哉○释慧巍。山居禅定。山鬼现种种形。皆随巍点化而隐。时大雪。有一女子。姿容婉媚。衣服鲜丽。来白巍曰。上人有德。天遣我来。以相慰谕。因说种种欲言。巍一心不动。乃谓女曰。吾心若死灰。无以革囊见试。女遂凌云而去。顾叹曰。海水可竭。须弥可倾。彼上人者。秉志坚贞。

　　(辛丑)鸠摩罗什法师至长安

　　鸠摩罗什。(此翻童寿)中天竺人。父名鸠摩罗炎。家世相国。弃荣出游。龟兹王以妹妻之。生罗什。什生而神灵。七岁随母入寺。见铁钵。试取加项。俄念。此钵甚重。我何能举。即不胜重。遂悟万法惟心。博学强记。人莫能及。年二十。什母辞王。往天竺。谓什曰方等深教。不可思议。传之东土。惟尔之力。但于汝无利。其可柰何。什曰。必使大化流转。虽苦无恨。母至天竺。道成获阿那含果。符坚据秦攻襄阳。得道安。安因劝坚。迎西域罗什。适太史奏。德星现于西域分野。当有大智人。入辅中国。坚曰。朕闻龟兹有罗什者。得非此耶。遣将吕光。谓曰。朕非贪地用兵。闻罗什深解法相。为后学宗。若克龟兹。即宜驰驿送什。及破龟兹。送什以归。中道闻坚已为姚苌所害。遂止不返。什因不至秦。后苌亦闻什名。要请。而光不𠃔。苌亡。子兴复请。亦不𠃔。因遣兵伐光。光败降。秦方得迎什。十二月。什至长安。秦主命什。于西内逍遥园译经。什寻览旧经。多所纰缪。不与梵本相应。乃集沙门僧肇僧睿等重译○僧肇。自为沙门。名震三辅。什在姑臧。肇往依之。什与语惊曰。法中龙象也。及归关中。助什详定经论。因出大品之后。着般若无知论。什览奇之。传其论。至庐山。慧远深相赞叹○僧睿。冀州人。初游学诸方。后入关从罗什。讲成实论。什叹曰。子真精识。传译有赏音。吾何恨焉。

　　○慧远法师着法性等论

　　慧远。住庐山。大弘法道。闻鸠摩罗什入关。遣书通好。什答书略曰。经言。末后东方。当有护法菩萨。勖哉仁者。善弘其事。并遗偈一章曰。既已舍染乐。心得善摄否。若得不驰散。深入实相否。异境空相中。其心无所乐。若悦禅智慧。是法性无照。虚诳等无实亦非停心处。仁者所得法。幸愿示其要。远复答以偈曰。本端竟何从。起灭有无际。一微涉动境。成此颓山势。惑想更相乘。触理自生滞。因缘虽无主。开涂非一世。时无悟宗匠。谁将握玄契。来问尚悠悠。相与期暮岁。初震旦未有涅槃常住之说。但云寿命长远。远曰。佛是至极。至极则无变。无变之理。岂有穷哉。乃着法性论十四篇。略曰。至极以不变为性。得性以体极为宗。罗什见论叹曰。边方未见经便。闇与理会。岂不妙哉。

　　(丙午)天竺佛䭾䟦陀至关中

　　天竺佛䭾跋陀。(此云觉贤)得正法于佛大先。佛大先与达磨。同参二十七祖䟦陀。既得法后。游罽宾国。尝积岁宴坐。时有秦沙门智严等。西往罽宾。迎陀入关。鸠摩罗什倒屣而迎。恨相见之晚。议论多所发药。秦太子姚泓。延至东宫。对什论法。什问法云何空。陀曰。众微成色。色无自性。故色即空。又问。既以极微破色空。复云何破一微。陀曰。以一微故众微空。以众微故一微空。沙门宝云。不省其意。咸谓䟦陀所计微尘是常。更申请之。陀曰。法不自生。缘会故生。缘一微故有众微。微无自性。则是空矣。宁当言不破一微乎。时秦尚玄化沙门。出入宫阙者数千。䟦陀隤然而已。一日偶谓弟子曰。昨见天竺五舶俱发。应合至矣。又其徒自言。得那含果。僧正道[(丰*力)/石]曰。佛不许言自所得法。五舶之论。何所穷诘。弟子轻言。诳惑于律。于违义。不同处。陀遂渡江。入匡庐。见慧远论义。远高之。乃请出禅数诸经。稽考别传之旨。源流所自。未几而五舶俱至。

　　(丁未)天竺佛陀耶舍至关中

　　鸠摩罗什。在秦。尝于草堂寺讲经。秦主姚兴及朝臣沙门数千。肃容观听。一日兴谓什曰。大师聪明。才辨海内无双。何可使法种不嗣哉。遂以宫女十辈。逼令受之。什自是不住僧房。别立廨舍。诸僧中有欲效之者。什乃聚针盈钵。谓诸僧曰。若能见效食此者。乃可畜室耳。因举七进针。如常膳。诸僧愧服乃止。天竺佛陀耶舍。(此云觉明)至姑臧。闻罗什受秦宫女。叹曰。什如好绵。其可使入棘刺乎。什闻耶舍为己远来。劝秦主迎之。使者至彼。耶舍曰。明旨远降。便当驿驰。副檀越待士之勤。脱如见礼罗什。则贫道当在北山北矣。使还。兴复敦请。耶舍乃来。秦主郊迎。别创精舍处之。设供如王者。耶舍一无所受。时至分卫。一食而已。

　　○陶潜居士谒慧远大师

　　慧远。住东林寺。下有虎溪。远送客。每以虎溪为限。义熙三年。道士陆修静。偕陶潜入山。见远。远送之。执手谈话。不觉过虎溪。虎便哮吼。三人相顾大笑。世传为三笑图。时潜居柴桑。近庐山。常访远。远爱其旷达。以书招入社。潜性嗜酒。谓许饮即来。远许之。乃造焉。久之。以无酒。攒眉而去。潜字元亮。初名渊明。尝仕晋为彭泽令。晋灭。改名潜。时号靖节先生。

　　(庚戌)遗民居士刘程之示生净土

　　刘程之。字仲思。彭城人。少孤。事母。以孝闻。初为府参军。即隐去。桓玄刘𥙿等交荐。不就。乃之庐山。依慧远。远曰。官禄巍巍。何以不为。程之曰君臣相疑。疣赘相亏。晋室无磐石之固。物情有累卵之危。吾何为哉。远然其说。大相器厚。朝廷知其志不可夺。旌其号。曰遗民。远创莲社。俾程之撰誓文。其略曰。神者可以感涉。而不可以迹求。必感之有物。则幽路咫尺。苟求之无方。则渺茫何津。今幸以不谋而感。佥心西境。乃机象通。于𥨊梦欣欢。百于子来。可不克心克念。重精叠思。以凝其虑哉。然景续参差。功福不一。虽晨期云同。而夕归攸隔。即我师友之眷良。可悲矣。是以慨然胥命。整衿法堂。等施一心。亭怀幽极。誓兹同人。俱游绝域。其有警世绝伦。首登神界。则无独善于云峤。忘兼金于幽谷。先进后升。勉思汇征之道。然后妙观大仪。启心真照。识以悟新。形繇化革。程之复着念佛三昧诗。以表专志。始涉半岁。即于定中。见佛光照地。皆作金色。居十五年。又见阿弥陀佛。玉毫光照。垂手慰接。程之恳曰。安得如来为我摩顶。覆我以衣。俄而佛为摩顶。引袈裟被之。翼日念佛。又见身入宝池。莲花青白。其水湛然。一人顶有圆光。胸出卍字。指池水曰。八功德水。汝可饮之。程之饮水。甘美。及寤犹觉。毛孔香发。乃告众曰。吾净土之缘。至矣。对像焚香。再拜祝曰。我以释迦遗教故。知有阿弥陀佛。此香供养释迦如来。次供阿弥陀佛。及妙法华经。愿一切有情。俱生净土。言讫。面西合掌而逝。异香郁然。七日而息。时晋义熙六年也○周续之。字道祖。雁门人。幼通五经五纬。号十经童子。养志闲居。公卿交辟。皆不就事。慧远预莲社。宋文帝践祚。召对辩析。帝大悦。或问。身为处士。时践王廷。可乎。答曰。心驰魏阙者。以江湖为桎梏。情致两忘者。市朝亦岩穴耳。时称通隐先生。后居钟山。专心念佛。愈老愈笃。一日向空云。佛来迎我。合掌而逝○张野。字莘民。居浔阳。兼通华梵。尤善属文。举茂才屡征散骑常侍。俱不就。入庐山莲社。修净业。义熙十四年。与家人别。入室端坐而逝○张诠。字秀硕。野之族子。高逸好学。耕锄间。带经不释。屡征弗就。庚悦以其贫。举为浔阳令。笑曰。古人以容膝为安。屈志就禄。奚荣之有。乃入庐山。依莲社。研穷内典。多有悟入。宋景平元年。无疾安卧而逝○雷次宗。字仲伦。入庐山莲社。立馆东林之侧。及远示寂。与子侄书曰。吾弱冠入庐山。事释和尚。于时师友渊源。务宏圣道。玩心佛理。夜以继日。乐而忘忧。二十余载。渊匠既倾。良朋亦丧。遂与汝曹。归耕陇畔山。居十年。齿逾知命。及今耄未至昏。尚可励志成西归之津梁。自今以往。家务大小。一勿见关子平之言。可以为法○阙公则。入庐山莲社。既卒。友人于洛阳白马寺。夜中为作忌祭。忽一时林木殿宇皆成。金色空中。有声曰。我阙公则也。祈生极乐。今已得生。言讫。无所见。

　　(壬子)慧持法师入寂

　　慧持。即慧远之弟。年十八。与远同事道安。止庐山。隆安二年。辞远入蜀。远留之曰。人生爱聚。汝独乐离。持曰。滞情爱聚者。本不应出家。今既割欲求道。正以西方为期耳。遂辞至成都。大弘佛法。升其堂者。皆号登龙门。晋义熙八年。垂诫门徒讫。即入定于龙龛树。

　　(癸丑)鸠摩罗什法师示寂

　　鸠摩罗什。雅好大乘。志在敷演。常叹曰。吾若着笔。作大乘阿毗昙。非迦旃子比也。今深识者既寡。将何所论。惟为姚兴。着实相论二卷。后秦弘始十五年四月。示有疾。乃口出三番神咒。令外国弟子诵之。以自救。未及致力。病觉危殆。遂集众曰。因法相逢。殊未尽心。方复后世恻怆可言。自以闇短。谬充传译。愿传之后。世咸共流通。今于众前。发诚实誓。若所传无谬。义契佛心。当使焚身之后。舌不焦烂。言讫而寂。阇维薪灭形尽。舌根不坏。若红莲色。寿七十。初什尝与母。谒大月氏国北山尊者。北山谓其母曰。善护此沙弥。年三十五。毗尼无缺。度人如优波鞠多。杯度在彭城。闻什入关。叹曰。吾与此子。戏别三百余年。相见杳然。未期迟于来世耳。什自入关后。弟子凡千余人。生肇融睿。谓之什门四圣。所译经论。三百九十余卷○释道生。姓魏氏。生而颖悟。不喜尘嚣。落发受戒。初入庐山幽栖七年。后游关中。从罗什受业。关中僧众。钦服若神。

　　(甲寅)慧永法师往生净土

　　慧永。住西林三十年。绝志尘嚣。一心安养。镇南将军何无忌至虎溪。慧远从徒数百人。高言华论。举止可观。而永衲衣半胫荷锡持钵。松下飘然而来。神气自若。无忌叹曰。永公清散之风。乃多于远公也。义熙十年。示微疾。忽敛衣合掌。求屣欲起。如有所见。众咸惊问。永曰。佛来迎我。言讫而化。异香七日乃歇。

　　(丙辰)慧远法师示生净土

　　慧远。住庐山三十年。影不出山。克志西方。初十一年。三睹圣相。沉厚不言。后十九年。义熙丙辰七月晦夕。于般若台前。方从定起。见阿弥陀佛身满虚空。圆光之中。有诸化佛观音势至。左右侍立。又见水流光明。分十四支流。注上下。演说妙法。佛告远曰。我以本愿力故。来安慰汝。七日后。当生我国。又见佛陀耶舍慧持慧永刘遗民在佛之侧。前揖远曰。师志在先。何来之晚耶。远乃谓弟子曰。吾始居此。三睹圣相。今复再见。吾生净土必矣。至八月六日。远乃端坐入寂。寿八十四○僧济。从慧远游。远尝曰。绍隆大法。其在尔乎。后疾笃。诚期净土。远遗烛一枝曰。汝可运心安养。济执烛凭几。停想无乱。又集众讽净土诸经。五更济以烛授弟子。元弼令随众行道。顷之觉自秉一烛。乘空而行。见阿弥陀佛。接置于掌。遍至十方。歘然而觉。且悲且慰。自省四大了无疾苦。明夕忽起立。目逆虚空。如有所见。须臾还卧。容色愉悦。谓傍人曰。吾行矣。右胁而逝。时方炎暑。三日而体不变。异香郁然○道敬。琅玡人。祖凝之刺江州。因从慧远出家。博通经论。笃志念佛。宋永初元年。谓众曰。先师见命。吾其行矣。端坐唱佛而化。众见光明满室。弥时方灭。

　　佛祖纲目卷第二十五
卍新纂续藏经第 85 册 No. 1594 佛祖纲目


　　佛祖纲目卷第二十六(余字号)

　　甲子(宋文帝元嘉元年起)甲午(孝武孝建元年)丁酉(改大明)乙巳(明帝泰始元年)壬子(改泰豫)癸丑(废帝元徽元年)丁巳(顺帝升明元年)己未(齐太祖建元元年)癸亥(齐武帝永明元年)

　　齐。萧姓。七主。共二十四年。

　　(乙丑)昙顺法师往生净土

　　昙顺。黄龙人。从鸠摩罗什。讲经。什叹曰。此子奇器也。后依慧远。修净业。宋元嘉二年。别众坐逝。异香满室。

　　(丙寅)杯渡尊者入寂

　　杯渡。初示现冀州。貌甚寒寠。尝乘木杯渡水。神化莫测。不修细行。或扣冰而浴。或着屐登山。或跣足入市。惟荷一芦圌子。更无余物。尝至广陵。遇村舍李家方饭僧。渡乃以芦圌。置于中庭。直入斋堂而坐。众环目之。渡自若。时有数人。见芦圌碍道。尽力移之。不能动。渡食毕。便挈之而去。笑曰。四天王。时李氏童子。窥见圌中。有四小儿。皆长数寸。眉目如画。于是李知其异。请渡在家。供养久之。忽索袈裟。李办未至。渡云暂出。至暮不归。合境闻有异香。迹之忽见渡。在北岩下。敷一败袈裟于地。晏然而寂。头前脚后。皆生莲花。鲜香逼人。一夕而萎。既殡数日。后有人从北来云。见渡负芦圌行向彭城。乃启棺。仅存鞾履而已。至彭城有黄欣者。深信佛法。见渡拜请还家。家至贫。但麦饭而已。渡甘之如饴。后东游吴郡。见网师从乞鱼网。师怒不与。渡乃拾两小石。投水中。俄有两牛。斗其网。网碎。不复见牛。吴郡民朱灵期自高丽还。风携至一洲。见一宝寺。寺僧设食。乃拜其僧。乞速还乡。其僧问曰。识杯渡道人否。曰识其僧。因指北壁一囊。挂锡杖及钵曰。此杯渡者。今以钵寄君。并作书着函中。复授青竹杖。令置舫前。三日便至石头。渡忽至。开书大笑。取钵掷空。复接曰。我不见此钵。四千年矣。宋元嘉三年九月示灭。灭后人犹时时见之。尝作一钵歌曰。遏喇喇闹聒聒。总是悠悠造抹挞。如饥吃盐加得渴枉却一生头蘖蘖。究竟不能知始末。抛却死尸何处脱。劝君努力求解脱。闲事到头须结撮。火落身上当须拨。莫待临时叫菩萨。丈夫语话须豁豁。莫学痴人受摩捋。趁时结褁学摆拨。也学柔和也粗粝。也剃头也披褐。也学凡夫做生活。直语向君君未达。更作长歌歌一钵。一钵歌。多中一。一中多。莫笑野人歌一钵。曾将一钵度娑婆。青天寥寥月初上。此时影空含万像。几处浮生自是非。一源清净无来往。更莫将心造水泡。百毛流血是谁教。不如静坐真如地。顶上从他鹊作巢。万代金轮圣王子。只这真如灵觉是。菩提树下度众生。度尽众生不生死。不生不死真丈夫。无形无相大毗卢。尘劳灭尽真如在。一颗圆明无价珠。眼不见耳不闻。不见不闻真见闻。从来一句无言说。今日千言强为分。须谛听人人尽有真如性。恰似黄金在矿中。炼去炼来金体净。真是妄妄是真。若除真妄更无人。真心莫谩生烦恼。衣食随时养色身。好也着恶也着。一切无心莫染着。亦无好亦无恶。二际坦然平等道。粗也餐细也餐。莫学凡夫相上观。也无粗也无细。上方香积无根蒂。坐亦行行亦坐。生死树下菩提果。亦无坐亦无行。无生何用觅无生。生亦得死亦得。处处当来见弥勒。亦无生亦无死。三世如来总如此。离则着着则离。幻化门中无实义。无可离无可着。何处更求无病药。语时默默时语。语默纵横无处所。亦无语亦无默。莫唤东西作南北。嗔即喜喜即嗔。我自降魔转法轮。亦无嗔亦无喜。水不离波波即水。悭时舍舍时悭。不离内外及中间。亦无悭亦无舍。寂寂寥寥无可把。苦时乐乐时苦。只这修行断门户。亦无苦亦无乐。本来自在无绳索。垢即净净即垢。两边毕竟无前后。亦无垢亦无净。大千同一真如性。药是病病是药。到头两事须拈却。亦无药亦无病。正是真如灵觉性。魔作佛佛作魔。镜里寻形水上波。亦无魔亦无佛。三世本来无一物。凡即圣圣即凡。色里胶青水里盐。亦无凡亦无圣。万行总持无一行。真中假假中真。自是凡夫起妄尘。亦无真亦无假。若不唤时何应喏。本来无姓亦无名。只么腾腾信脚行。有时廛市并屠肆。一朵红莲火上生。也曾䇿杖游京洛身。似浮云无定着。幻化繇来似寄居。他家触处更清虚。若觅戒。三毒疮痍。几时瘥。若觅禅。我自纵横汩碖眠。大可怜不是颠。世间出世天中天。时人不会此中意。打着南边动北边。若觅法。鸡足山中问迦叶。大士持衣在此中。本来不用求专甲。若觅经。法性真源无可听。若觅律。穷子不须教走出。若觅修。八万浮图何处求。只知黄叶止啼哭。不觉黑云遮日头。莫怪狂言无次第。筛罗渐入粗中细。只这粗中细也无。即是圆明真实谛。真实谛本非真。但是名闻即是尘。若向尘中解真实。便是堂堂出世人。出世人莫造作。独行独步空索索。无生无死无涅槃。本来生死不相干。无是非无动静。莫谩将身入空井。无善恶无去来。亦无明镜挂高台。山僧见解只如此。不信从他造劫灰。

　　(辛未)天竺求那䟦摩至金陵

　　求那䟦摩。(此云功德铠)初让国出家。贯通三藏。属国诸王。皆受其归戒。游阇婆国。其王欲出家事之。群臣固请不可。乃令国中曰。若率土奉和尚归戒。即从尔请。于是其国臣民。稽首遵命。元嘉初。宋文帝闻其名。遣使迎之。摩欣然附舶。抵广州。道繇始兴。摩爱其山类灵鹫。为留期年。于寺壁画定光布发等像。夜辄有光。常在定。累日不出。寺僧遣沙弥候之。忽见白狮子仰蹑柱而戏。满空皆青莲花。沙弥惊走大呼。寺僧争至。了无所有。元嘉八年。至金陵。帝问曰。寡人常欲持斋不杀。以身应物。不获所愿。师幸教之。摩曰。道在心。不在事。法繇己。不繇人。且帝王所修。与匹夫异。匹夫倘不克己苦节。何以为用。帝王以四海为家。万民为子。出一嘉言。则士庶咸悦。布一善政。则神人以和。刑不夭命。役不劳力。则风雨时若。寒暑应节。百谷滋繁。桑柘郁茂。以此持斋。斋亦大矣。以此不杀。利亦多矣。安在辍半日之餐。全一禽之命。然后为弘济耶。帝抚几叹曰。俗迷远理。僧滞近教。如师言。可论天人之际矣。

　　(壬申)道生法师至金陵

　　初道生见初分涅槃经云。除一阐提。皆有佛性。乃曰。阐提何得独无佛性。此经来未尽耳。于是倡言阐提皆当成佛。一时文字之师。共诋为邪说。于律当摈。生遂誓曰。如我所说。不合经义。请于现身。即受恶报。若实契佛心。愿舍寿时。踞师子座。竟拂衣入虎丘。冷然若有会心处。遂栖于青园寺。尝独坐长松下。聚石为徒。一日讲涅槃经。至阐提处。则说有佛性。且曰。如我所说。义契佛心否。群石皆点头。其年夏月。雷震青园佛殿。忽见一龙飞跃。生天光。影西壁。遂改寺名曰龙光。时人叹曰。龙既去。师必行矣。数日生果还庐山。留一遗影。落于虎丘岩岫间。僧众无不瞻礼。生闻昙无谶重译涅槃经后品。果云一阐提人虽复断善。犹有佛性。因大喜慰。元嘉九年。至金陵。未几复还庐山。

　　(甲戌)道生法师入寂

　　道生住庐山精舍。讲涅槃经。元嘉十一年十一月。升法座。论义数番。观听者莫不怡悦。忽见麈尾纷然坠地。端坐整容。隐几而化。寿八十。生有䟽论。世皆宝焉。

　　(乙亥)道昺法师往生净土

　　道昺。颖川人。从幼师事慧远。历通三藏。言与行合。念佛三昧。究心无间。宋元嘉十二年。集众念佛。就座而化。异香满室。寿七十一。

　　(己卯)僧睿法师往生净土

　　僧睿。初从鸠摩罗什受经义。后预庐山莲社。一心念佛。元嘉己卯。忽集众告别曰。吾将行矣。遂命具浴。烧香礼拜。还座面西。合掌而化。众见睿榻前一金莲花焂尔而隐。五色香烟。从其房出。

　　(甲申)玄高法师入寂

　　魏太武听崔浩之谗。囚其太子晃。晃乃求哀于玄高。高为作金光明忏。帝梦其先祖让曰。不当以谗疑太子。既窹。以语群臣。群臣皆称太子无过。待之如初。浩恐太子将不利于己。谓帝曰。太子前实有谋。仍结玄高。以术致先帝。恐陛下耳。若不蚤除。必为大害。帝怒收高及慧崇缢之。高弟子玄畅。自远奔至。高忽开眸曰。大法应缘。随缘盛衰。盛衰在迹。理常湛然。但惜汝等行如我耳。惟玄畅南渡。汝等死后。法当更兴。善自修心。毋令中悔。言讫即化。沙门法进号呼曰。圣人去世。我何用生。应声见高于空中。谓进曰。不忘一切。宁独弃汝耶。进曰。和尚与崇公。并生何所。高曰。我往恶处。救护众生。崇归安养矣。言讫不见。初高居麦积山。闻昙无毗至凉。往师事之。旬日即悟。无毗叹以为胜己。魏武遣使。迎高为太子。晃师门人得法者甚众。有一弟子。名僧印。自谓得阿罗汉果。时方坐夏。高乃假以神力。使定中见十方无尽世界。及闻诸佛所说之法。各各不同。即于一夏。寻其所见。不尽。乃生愧悔。

　　(丁酉)二十七祖般若多罗传法菩提达磨

　　般若多罗。东印度人。得法于不如蜜多。因东印度国王请斋次。王乃问。诸人尽转经。师独为何不转。多罗曰。贫道出息不涉众缘。入息不居阴界。常转如是经百千万亿卷。非但一卷两卷。后行化至南印度。彼王名香至。尊重供养。度越伦等。又施无价宝珠。时王有三子。一名月净多罗。二名功德多罗。三名菩提多罗。其季开士也。般若多罗欲试其所得。乃以所施珠。问三王子曰。此珠圆明。有能及否。月净功德曰。此珠七宝中尊。固无逾也。菩提曰。此是世宝。未足为上。于诸宝中。法宝为上。此是世光。未足为上。于诸光中。智光为上。此是世明。未足为上。于诸明中。心明为上。此珠光明。不能自照。要假智光。光辨于此。既辨此已。即知是珠。既知是珠。即明其宝。若明其宝。宝不自宝。若辨其珠。珠不自珠。珠不自珠者。要假智珠而辨世珠。宝不自宝者。要假智宝以明法宝。然则师有其道。其宝即现。众生有道。心宝亦然。多罗叹其辩慧。乃复问曰。于诸物中。何物无相。曰于诸物中。不起无相。又问。于诸佛中。何物最高。曰于诸物中。人我最高。又问。于诸物中。何物最大。曰于诸物中。法性最大。多罗知是法器。以时尚未至。且默而混之。及香至王弃世。众皆号绝。菩提独于柩前入定。经七日而出。遂依多罗求出家。既受具已。多罗曰。汝于诸法。已得通量。达磨者。通大之义也。宜名达磨。遂改其名。后告之曰。如来以正法眼。付大迦叶。如是展转。乃至于我。我今嘱汝。听吾偈曰。心地生诸种。因心复生理。果满菩提圆。花开世界起。付法已。即于座上起立。舒左右手。各放光明。二十七道。五色晃曜。又踊身虚空。高七多罗树。化火自焚。空中舍利如雨。大众建塔收供。当此土宋武帝大明元年丁酉岁也。

　　(戊戌)二十八祖菩提达磨说法南印度

　　般若多罗示寂。菩提达磨遂演化于本国。时有二师。一名佛大先。二名佛大胜多。本与磨同学小乘禅观。佛大先遇般若多罗。与磨同禀正法。而佛大胜多。更分徒而为六宗。一有相宗。二无相宗。三定慧宗。四戒行宗。五无得宗。六寂静宗。各封己解。别展化源。磨喟然叹曰。彼之一师。已陷牛迹。况复支离而分六宗。我若不除。永缠邪见。言已。微现神力。至有相宗所。问曰。一切诸法。何名实相。彼众中有一尊长萨婆罗。答曰。于诸相中。不互诸相。是名实相。曰一切诸相。而不互者。当何定耶。曰于诸相中。实无有定。若定诸相。何名为实。曰诸相不定。便名实相。汝今不定。当何得之。曰我言不定。不说诸相。当说诸相。其义亦然。曰汝言不定。当为实相。定不定故。即非实相。曰定既不定。即非实相。知我非故。不定不变。曰汝今不变。何名实相。已变已往。其义亦然。曰不变当在。在不在故。故变实相。以定其义。曰实相不变。变即非实。于有无中。何名实相。萨婆罗心知圣师悬解潜达。即以手指虚空曰。此是世间有相。亦能空故。当我此身。得似此否。曰若解实相。即见非相。若了非相。其色亦然。当于色中。不失色体。于非相中。不碍有故。若能是解。此名实相。彼众闻已。心意朗然。钦礼信受。磨瞥然匿迹。至无相宗所。问曰。汝言无相。当何证之。彼众中有波罗提者。答曰。我名无相。心不现故。曰汝心不现。当何明之。曰我明无相。心不取舍。当于明时。亦无当者。曰于诸有无。心不取舍。又无当者。诸明无故。曰入佛三昧。尚无所得。何况无相。而欲知之。曰相既不知。谁云有无。尚无所得。何名三昧。曰我说不证。证无所证。非三昧故。我说三昧。曰非三昧者。何当名之。汝既不证。非证何证。波罗提闻已。即悟本心。礼谢于磨。忏悔往谬。磨记曰。汝当得果。不久自证。此国有魔。非久降之。言已。忽然不现。至定慧宗所。问曰。汝学定慧。为一为二。彼众中有婆兰陀者。答曰。我此定慧。非一非二。曰既非一二。何名定慧。曰在定非定。处慧非慧。一即非一。二亦不二。曰当一不一。当二不二。既非定慧。约何定慧。曰不一不二。定慧能知。非定非慧。亦复然矣。曰慧非定故。然何知哉。不一不二。谁定谁慧。婆兰陀闻之。疑心冰释。至第四戒行宗所。问曰。何者名戒。云何名行。当此戒行。为一为二。彼众中有一贤者。答曰。一二二一。皆彼所生。依教无染。此名戒行。曰汝言依教。即是有染。一二俱破。何言依教。此二违背。不及于行。内外非明。何名为戒。曰我有内外。彼已知竟。既得通达。便是戒行。若说违背。俱是俱非。言及清净。即戒即行。曰俱是俱非。何言清净。既得通故。何谈内外。贤者闻之。即自惭服。至无得宗所。问曰。汝云无得。无得何得。既无所得。亦无得得。彼众中有宝静者。答曰。我说无得。非无得得。当说得得。无得是得。曰得既不得。得亦非得。既云得得。得得何得。曰见得非得。非得是得。若见不得。名为得得。曰得既非得。得得无得。既无所得。当何得得。宝静闻之。顿除疑网。至寂静宗所。问曰。何名寂静。于此法中。谁静谁寂。彼有尊者。答曰。此心不动。是名为寂。于法无染。名之为静。曰本心不寂。要假寂静。本来寂故。何用寂静。曰诸法本空。以空空故。于彼空空。故名婆静。曰空空已空。诸法亦尔。寂静无相。何静何寂。彼闻指诲。豁然开悟。于是六众咸誓归依○宝志。金陵人。初东阳民朱氏妇。闻儿啼鹰巢中。梯树得之。举以为子。七岁依钟山僧俭出家。专修禅观。至是显迹。以剪尺拂子挂杖头。负之而行。经聚落儿童哗逐。或微索酒。或累日不食。尝遇食鲙者。从而求之。食者分㗖。而有轻薄心。志即吐水中。皆成活鱼。往来于皖山剑水之下。发而徒跣。着锦袍。面方而莹彻如镜。手足皆鸟爪。时时题诗。初若不可解。后皆有验。

　　佛祖纲目卷第二十六
卍新纂续藏经第 85 册 No. 1594 佛祖纲目


　　佛祖纲目卷第二十七(成字号)

　　甲子(齐武帝永明二年起)甲戌(明帝建武元年)辛巳(中兴元年)壬午(梁武帝天监元年)庚子(改普通)丁未(改大通)己酉(改中大通)乙卯(改大同)癸亥(梁武帝大同九年止)

　　梁。萧姓。四主。共五十六年。

　　(壬午)宝志大士说法王宫

　　初齐武帝。怒宝志惑众。收逮建康狱。是日人见志游行市井。而捡较。仍在狱中。其夕语吏曰。门外有两舆食。金钵盛饭。汝可取之。果文惠太子竟陵王送供。至建康。令以闻。帝悔谢。迎至禁中。俄帝宴后宫。志乃暂出。已而犹见行道于显扬殿。帝惊遣吏至问。吏白。志久出在省中。帝益神敬之后志假神力于帝。见高祖地下受锥刀之苦。自是永废锥刀。王仲熊问。仕何所至。志不答。解杖头左索与之。熊后果至尚书左丞。徐陵儿时。父携谒志。志摩其顶曰。此儿天上石麒麟也。后果显于世。壬午梁武帝即位。召志至阙。帝一日整容。问曰。弟子烦惑未除。何以治之。曰十二。问其旨如何。曰在书字时节刻漏中。帝益不晓。又问。弟子何时得以静心修习。曰安乐禁○初武帝梦。神僧告曰。六道四生受大苦恼。何不为作水陆大斋救拔之。帝乃扣沙门。惟志劝帝寻经。必有因缘。帝乃取佛经。躬自披览。创造仪文。三年乃成。于夜捧文停烛。白佛曰。若此文理协圣凡。愿拜起时。此灯自明。或仪式未详。灯暗如故。言讫投地。一礼初起。灯烛尽明。天监四年二月十五日。于镇江金山。依仪修设。志又尝假帝神力。令见地狱苦相。问何以救之。曰夙生定业。不可顿灭。惟闻钟声。其苦暂息。于是诏天下寺院击钟。当舒徐其声○帝尝诏画工张僧繇。写志像。僧繇下笔。辄不自定。志遂以指𠢐面门。分披出十二面观音相。或慈或威。繇竟不能写。志曰。毗婆尸佛蚤留心。直至而今不得妙。他日与帝临江纵望。有物溯流而上。志以杖引之。随杖而至。乃紫旃檀。即以属供奉官。令雕志像。顷刻而成。神彩如生。

　　(甲午)宝志大士示寂

　　宝志示现四十余载。天监十三年冬。忽告众僧。令移寺金刚神像。出置于外。乃密谓人曰。菩萨将去。因诣内殿。与武帝永诀。帝大惊问曰。朕寿几何。志不答。以手指脰及颈而出。回山燃一烛。以付后阁舍人吴庆。庆以事闻。帝叹曰。大师不复留矣。烛者将以后事烛我乎。十二月六日。无疾而终。举体香软。寿九十二。帝为建塔于钟山独龙阜。敕陆倕制铭。王筠立碑。先是志与帝。登钟山。指前独龙冈阜曰。此为阴宅。则永其后。帝曰。谁当得之。志曰。先行者得之。是年示寂。帝乃以金二十万。易其地。建浮图五级。镇以无价宝珠。葬之日。车驾亲临。志忽现于云间。万众欢呼。声震山谷。志尝垂语曰。终日拈香择火。不知身是道场。又曰。京都邺都浩浩。还是菩提大道。又曰。如我身空诸法空。千品万类悉皆同。又尝问一梵僧。承闻尊者唤我作屠儿。曾见我杀生么。曰见。曰有见见。无见见。不有不无见。若有见见。是凡夫见。无见见。是声闻见。不有不无见。是外道见。未审尊者如何见。梵僧曰。你有此等见耶。志便休去。尝作十二时歌曰。平旦寅。狂机内有道人身。穷苦已经无量劫。不信常擎如意珍。若捉物入迷津。但有纤毫即是尘。不住旧时无相貌。外求知识也非真。日出卯。用处不须生善巧。纵使神光照有无。起意便遭魔事娆。若施功终不了。日夜被他人我拗。不用安排只么从。何曾心地生烦恼。食时辰。无明本是释迦身。坐卧不知元是道。只么忙忙受苦辛。认声色觅疏亲。只是他家染污人。若拟将心求佛道。问取虚空始出尘。禺中巳。未了之人教不至。假使通达祖师言。莫向心头安了义。只守玄没文字。认着依前还不是。暂时自肯不追寻。旷劫不遭魔境使。日南午。四大身中无价宝。阳焰空华不肯抛。作意修行转辛苦。不曾迷莫求悟。任你朝阳几回暮。有相身中无相身。无明路上无生路。日昳未。心地何曾安了义。他家文字没疏亲。不用将心求的意。任纵横绝忌讳。长在人间不在世。运用不离声色中。历劫何曾暂抛弃。晡时申。学道先须不厌贫。有相本来权积聚。无形何用要求真。作净业却劳神。忽认愚痴作近邻。言下不求无处所。暂时唤作出家人。日入酉。虚幻声音不长久。禅悦珍羞尚不餐。谁能更饮无明酒。勿可抛勿可守。荡荡逍遥不曾有。纵你多闻达古今。也是痴狂外边走。黄昏戌。狂子施功投暗室。假使心通无量时。历劫何曾异今日。拟商量却啾唧。转使心头黑如漆。昼夜舒光照有无。痴人唤作波罗蜜。人定亥。勇猛精进成懈怠。不起纤毫修学心。无相光中常自在。超释迦越祖代。心有微尘还质碍。放荡长如痴兀人。他家自有通人爱。半夜子。心住无生即生死。生死何曾属有无。用时便用无文字。祖师言外边事。识取起时还不是。作意搜求实没踪。生死魔来任相试。鸡鸣丑。一颗圆光明已久。内外推寻觅总无。境上施为浑大有。不见头亦无手。天地坏时渠不朽。未了之人听一言。只这如今谁动口。志又作大乘赞十首十四科颂十四首。

　　(己亥)慧约法师说戒王宫

　　慧约。姓娄氏。少有风德。族祖给事中娄幼瑜。每见约辄起为礼。或问。此乃君族下班。何乃恭耶。瑜曰。菩萨出世。方且师于天下。岂直老夫致敬而已。梁武帝请居省中。天监十八年四月八日。帝受约菩萨戒。复设无遮大会。是日忽有甘露。降于庭。三足乌二孔雀历阶驯伏。凡太子诸王公卿道俗。从约受戒者。四万八千人。因大赦天下。

　　(庚子)傅大士隐居双林

　　齐建武四年五月八日。傅大士降生于婺州义乌县傅宣慈家。名翕。字玄风。年十六。娶刘氏名妙光。生子普建普成。年二十四。溯水取鱼。于稽亭塘下。获鱼已。沉笼水中曰。去者适。止者留。人或谓之愚。会有天竺僧嵩头陀。语曰。我昔与汝。于毗婆尸佛前。发愿度生。汝今何时还兜率宫。因命临水观影。见圆光宝盖。便悟前因。士笑曰。炉鞴之所多钝铁。良医之门足病人。度生为急。何暇思天宫之乐乎。于是弃鱼具。携行归舍。因问修道之地。嵩指松山双梼树曰。此可矣。遂结庵。自号双林树下当来解脱善慧大士。种植蔬果。为人佣作。与妻妙光。昼作夜归。敷演佛法。

　　(庚子)二十八祖菩提达磨至震旦国(东土初祖)

　　菩提达磨。南天竺国香至王之第三子。姓刹帝利。本名菩提多罗。遇般若多罗付法。因改名达磨。磨问多罗。当往何国作佛事。曰汝虽得法。未可远游。且止南天。待吾灭后六十七载。当往震旦。设大法药。直接上根。慎勿速行衰于日下。曰彼有大士。堪为法器否。千载之下。有留难否。曰汝所化之方。获菩提者。不可胜数。吾灭后六十余年。彼国有难。水中文布。自善降之。汝至南方勿住。彼惟好有为功业。不见佛理。汝纵到彼。亦不可久留。听吾偈曰。路行跨水复逢羊。独自栖栖暗渡江。日下可怜双象马。二株嫩桂久昌昌。又问此后更有何事。曰从是去一百五十年。而有小难。听吾谶。偈曰。心中虽吉外头㐫。川下僧房名不中。为遇毒龙生武子。忽逢小鼠寂无穷。又问。此后如何。曰却后二百二十年。林下见一人。当得道果。听吾谶曰。震旦虽阔无别路。要假儿孙脚下行。金鸡解衔一粒粟。供养十方罗汉僧。复演诸偈。皆预谶佛教隆替。磨禀教义。服勤四十年。迨多罗顺世。降伏六宗。化被南天。经六十载。度无量众。后值磨叔父异见王欲毁佛法。磨悯之。欲开其蒙。六众亦各念佛法有难。师将何匡济。磨遥知众意。弹指应之。六众悉闻云。此我师信响。皆至磨所。磨曰。一翳蔽空。孰能剪拂。前无相宗宗胜欲行。磨曰。汝虽辩慧。道力未全。且与王无缘。胜辞磨。竟至王所。广陈法要。王曰。汝今所解。其法何在。宗胜曰。如王治化。当合其道。王所有道何在。王曰。我所有道。将除邪法。汝所有法。将伏何人。磨不起于座。悬知宗胜义堕。召波罗提曰。宗胜不禀吾语。与王论屈。汝急往救。波罗提曰。愿假神力。言讫。云生足下。至王前时。王正问宗胜。忽见愕然。忘其所问答。曰乘空来者是正是邪。提曰。我非邪正。而来正邪。王心若正。我无邪正。王虽惊异。而骄慢方炽。即摈宗胜令出。提曰。王既有道。何摈沙门。我虽无解。愿王致问。王怒而问曰。何者是佛。曰见性是佛。曰师见性否。曰我见佛性。曰性在何处。曰性在作用。曰是何作用。我今不见。曰今现作用。王自不见。曰于我有否。曰王若作用。无有不是。王若不用。体亦难见。曰若当用时。几处出现。曰若出现时。当有其八。曰其八出现。当为我说。提即说偈曰。在胎为身。处世为人。在眼曰见。在耳曰闻。在鼻辨香。在口谈论。在手执捉。在足运奔。遍现俱该沙界。收摄在一微尘。识者知是佛性。不识唤作精魂。王闻偈已。心即开悟。悔谢前非。咨询法要。王复问提。师承为谁。曰即大王叔菩提达磨是也。王闻惊骇。遽敕近臣。迎磨至王宫。磨为王忏悔往非。王闻泣谢。诏宗胜归国。近臣曰。宗胜被谪时。已捐躯投崖矣。磨曰。胜尚在。召之当至。初胜受摈。耻不能正王。遂投身危崖。俄有神人。以手捧承。置于岩上。胜曰。我忝沙门。当与正法为主。不能抑绝王非。是以捐身自责。神何佑助。愿示所以。于是神人说偈曰。师寿于百岁。八十而造非。为近至尊故。熏修而入道。虽具少智慧。而多有彼我。所见诸贤等。未尝生珍敬。二十年功德。其心未恬静。聪明轻慢故。而获至于此。得王不敬者。当感果如是。自今不疏怠。不久成奇智。诸圣悉存心。如来亦复尔。胜闻偈欣然。遂宴坐岩间。至是王遣使召胜。磨谓王曰。知胜来乎。曰未知。曰再命乃来耳。使者至山。而胜辞。果再命乃至。磨念震旦缘熟行化时至。乃辞祖塔。别同学。后至王所。慰之曰。勤修白业。护持三宝。吾去非晚。一九即回。磨泛重溟。凡三周寒暑。达于南海。

　　○菩提达磨至金陵

　　达磨至南海。广州刺史萧昂。表闻武帝。帝遣使赍诏迎请。以普通元年十一月。至金陵。帝问。朕即位以来。造寺写经度僧。不可胜纪。有何功德。曰并无功德。曰何以无功德。曰此但人天小果。有漏之因。如影随形。虽有非实。曰如何是真功德。曰净智妙圆。体自空寂。如是功德。不以世求。又问。如何是圣谛第一义。曰廓然无圣。曰对朕者谁。曰不识。帝莫测玄旨。

　　○千岁宝掌和尚参菩提达磨

　　宝掌。中印度人。自降神受质。即左掌握拳。七岁祝发乃展。因名宝掌。魏晋间。东游此土。入蜀。礼普贤。常不食。日诵般若等经千余卷。一日谓众曰。吾有愿。住世千岁。今六百二十有六矣。故人以千岁称之。宋大明中。游五台。南历衡岳黄梅匡庐。寻入建业。会达磨入梁。就而扣请玄旨。悟无生忍。武帝高其道腊。延供内庭。未几如吴。述偈曰。梁城遇导师。参禅了心地。飘零三浙游。更尽佳山水。遂遍探两浙名山。

　　○初祖菩提达磨至少林

　　达磨知武帝机不契。是岁十一月十九日。潜回江北。二十三日。至洛阳。止嵩山少林寺。面壁而坐。终日默然。人莫之测。谓之壁观婆罗门。

　　(甲辰)初祖菩提达磨传法慧可

　　慧可。武牢姬氏子。父以无子。祷祈既久。一夕有异光照室。母遂怀妊。故生而名之曰光。自幼志气不群。博极载籍。尤精玄理。不事家产。好游山水。后览佛书。超然自得。出家受具。浮游讲肆。遍学大小乘义。年三十二。返香山。终日宴坐。又八年。于寂默中。忽见一神人谓曰。将欲受果。何滞此耶。大道匪遥。汝其南矣。翼日觉头痛如刺。欲治之。空中有声曰。此换骨也。往见本师。本师视其顶骨。如五峰秀出。以有神异。更名神光。复谓曰。汝相吉祥。当有所证。神令汝南者。少林有达磨大士。必汝之师也。光受教。遂造少林参磨。磨常面壁默坐。莫闻诲励。光自惟曰。昔人求道。敲骨取髓。刺血济饥。布发掩泥。投崖饲虎。古尚若此。我又何人。值大雪。光夜侍立。迟明积雪过膝。立愈恭。磨顾而悯之。问曰。汝久立雪中。当求何事。光悲泪曰。惟愿和尚慈悲。开甘露门。广度群品。磨曰。诸佛无上妙道。旷劫精勤。难行能行。非忍而忍。岂以小德小智轻心慢心。欲冀真乘。徒劳勤苦。光闻磨诲励。潜取利刀。自断左臂。置于磨前。磨知是法器。乃曰。诸佛最初求道。为法忘形。汝今断臂吾前。求亦可在。因与易名。曰慧可。光曰。诸佛法印可得闻乎。曰诸佛法印。匪从人得。曰我心未宁。乞师与安。曰将心来。与汝安。曰觅心了不可得。曰我与汝安心竟。

　　(戊申)傅大士设大会

　　傅大士住双林七年。一日行道次。感七佛相随。释迦引前。维摩接后。惟释尊数顾。共语为我补处也。又一日见释迦金粟定光三如来放光袭其体。士乃曰。我得首楞严定。繇是弟子益众。大通二年。士欲导群品。乃化妻子鬻身。助设大会。

　　○初祖菩提达磨示寂(西天二十八祖)

　　达磨居少林。为慧可说法。祇教外息诸缘。内心无喘。心如墙壁。可以入道。可种种说心性。曾未契理。磨祇遮其非。不为说无念心体。一日可忽曰。我已息诸缘。磨曰。莫成断灭去否。曰不成断灭。曰此是诸佛所传心体。更勿疑也。魏永安二年。忽谓门人曰。时将至矣。汝等盍言所得乎。道副曰。如我所见。不执文字。不离文字。而为道用。磨曰。汝得吾皮。尼总持曰。我今所解。如庆喜见阿閦佛国。一见更不再见。磨曰。汝得吾肉。道育曰。四大本空。五蕴非有。而我见处。无一法可得。磨曰。汝得吾骨。最后慧可礼三拜。依位而立。磨曰。汝得吾髓。乃顾可曰。昔如来以正法眼藏。付迦叶大士。展转嘱累。而至于我。我今付汝。汝当护持。并授汝袈裟。以为法信。各有所表。宜可知矣。曰请师指陈。曰内传法印。以契证心。外付袈裟。以定宗旨。后代浇薄。疑虑竞生。云我西天之人。汝此方之子。凭何得法。以何证之。汝今受此衣法。却后难生。但出此衣。并吾法偈。用以表明。其化无碍。至吾灭后二百年。衣止不传。法周沙界。明道者多。行道者少。说理者多。通理者少。潜符密证。千万有余。汝当阐扬。勿轻未悟。一念回机。便同本得。听吾偈曰。吾本来兹土。传法救迷情。一花开五叶。结果自然成。又曰。吾有楞伽经四卷。亦用付汝。即是如来心地要门。令诸众生开示悟入。吾自到此。凡五度中毒。我尝自出。而试之置石。石裂。缘吾本离南印。来此东土。见赤县神州。有大乘气象。遂逾海越漠。为法求人。际会未谐。如愚若讷。今得汝传授。吾意已终。言已。乃与徒众。往禹门。止三日。有期城太守杨炫之。蚤慕佛乘。问磨曰。西天五印。师承为祖。其道如何。曰明佛心宗。行解相应。名之曰祖。又问。此外如何。曰须明他心。知其今古。不厌有无。于法无取。不贤不愚。无迷无悟。若能是解。故称为祖。又曰。弟子归心三宝。亦有年矣。而智慧昏蒙。尚迷真理。适听师言。罔知攸措。愿师慈悲开示宗旨。磨知恳到。即说偈曰。亦不睹恶而生嫌。亦不观善而勤措。亦不舍智而近愚。亦不抛迷而就悟。达大道兮过量。通佛心兮出度。不与凡圣同缠。超然名之曰祖。炫之闻偈。悲喜交并曰。愿师久住世间。化导群有。曰吾即逝矣。不可久留。根性万差。多逢愚难。曰未审何人。弟子为师除得否。曰吾以传佛秘密。利益迷途。害彼自安。必无此理。曰师若不言。何表通变观照之力。磨不获已。乃为谶曰。江槎分玉浪。管炬开金锁。五口相共行。九十无彼我。炫之莫测。礼辞而去。时魏氏奉释。禅隽如林。光统律师流支三藏者。僧中鸾凤。而议多与磨相违。磨玄风遐振。有识咸归。彼徒生嫉。数加毒药。莫能中伤。至第六度。以化缘既毕。遂端居而逝。即己酉十月五日也。葬熊耳山。起塔定林寺。其年魏使宋云。自西域还。遇磨葱岭。见手携只履。翩翩独逝。云问。师何往。曰西天去。云归具奏其事。帝令启圹。惟只履存焉。诏取遗履于少林寺供养。梁武帝追忆。自撰碑文。刻之钟山。其末云。嗟乎。见之不见。逢之不逢。遇之不遇。今之古之。悔之恨之。朕虽一介凡夫。敢师之于后云。

　　(癸丑)梁武帝问道傅大士

　　癸丑正月。傅大士遣弟子傅暀。诣阙奉书于梁武帝。帝诏迎赴阙。问师事从谁。曰从无所从。师无所师。事无所事。又问。何不论义。曰菩陆所说。非长非短。非广非狭。非有边非无边。如如正理。复有何言。

　　(乙卯)梁慧约法师入寂

　　大同元年九月。慧约示微疾。武帝来遣舍人问疾。约曰。今夜当去。至五鼓。异香满室。左右肃然。乃诫门人曰。夫有生有死。自然常数。勤修念慧。勿起乱相。言毕。合掌而逝。约尝所乘青牛。吼泪不息。白鹤一双。自建塔。始环绕哀鸣。声甚凄惋。后三日欻然而去。

　　(己未)傅大士说法王宫

　　大同五年。傅大士再入都。武帝延见。问曰。何为真谛。曰息而不灭。曰息而不灭。此则有色。有色故钝。如此则居士未免流俗。曰临财无苟得。临难无苟免。曰居士大识礼。曰一切诸法。不有不无。大千世界所有色像。莫不皆空。百川丛注不过于海。无量妙法不出真如。如来何故于三界九十六道中。独超其最。视一切众生。有若赤子。天下非道不安。非礼不乐。帝默然。一日帝请讲金刚经。士才升座。以尺挥案一下。便下座。帝愕然。有僧曰。陛下还会么。曰不会。曰大士讲经竟。

　　(壬戌)昙鸾法师往生净土

　　东魏昙鸾。出家。志欲延寿。而后修佛法。闻江南隐士陶弘景有仙术。至梁谒景。景欣然授以仙方十卷。及还魏至洛。遇菩提流支。问佛法中有长生不死法否。曰是何言欤。此土何曾有长生法。纵得少时不死。终更轮回耳。即授以观经曰。此吾金仙氏之长生也。依而修之。永出生死。鸾乃焚仙经。精修净土。魏主号为神鸾。兴和四年。见香花幡乐来迎。奄然而逝。

　　佛祖纲目卷第二十七
卍新纂续藏经第 85 册 No. 1594 佛祖纲目


　　佛祖纲目卷第二十八(岁字号)

　　甲子(梁武帝大同十年起)丙寅(改中大同)丁卯(改太清)庚午(简文大宝元年)壬申(元帝承圣元年)乙亥(敬帝绍泰元年)丙子(改太平)丁丑(陈高祖永定元年)庚辰(世祖天嘉元年)丙戌(陈改天康)丁亥(陈临海王光大元年)己丑(陈宣帝太建元年)辛丑(隋高祖文帝开皇元年)癸卯(陈后主至德元年)丁未(陈改祯明)辛酉(隋改仁寿)癸亥(隋文帝仁寿三年止)

　　北朝　周。宇文姓。五主。共二十六年　齐。高姓。六主共二十八年。

　　南朝　后梁。萧姓。三主。共三十三年　陈。陈姓。五主。共三十三年　隋。杨姓。三主。共三十八年。

　　(甲子)傅大士设大法会

　　傅大士尝着心王铭曰。观心王空。玄妙难测。无形无相。有大神力。能灭千灾。成就万德。体性虽空。能施法则。观之无形。呼之有声。为大法将。心戒传经。水中盐味。色里胶青。决定是有。不见其形。心王亦尔。身内居停。面门出入。应物随情。自在无碍。所作皆成。了本识心。识心见佛。是佛是心。是心是佛。念念佛心。佛心念佛。欲得蚤成。戒心自律。净律净心。心即是佛。除此心王。更无别佛。欲求成佛。莫染一物。心性虽空。贪嗔体实。入此法门。端坐成佛。到彼岸已。得波罗蜜。慕道真士。自观自心。知佛在内。不向外寻。即心即佛。即佛即心。心明识物。晓了识心。离心非佛。离佛非心。非佛莫测。无所堪任。执空滞寂。于此漂沉。诸佛菩萨。非此安心。明心大士。悟此玄音。身心性妙。用无更改。是故智者。放心自在。莫言心王。空无性体。能使色身。作邪作正。非有非无。隐显不定。心性离空。能凡能圣。是故相劝。好自防慎。刹那造作。还复漂沉。清净心智。如世黄金。般若法藏。并在身心。无为法宝。非浅非深。诸佛菩萨。了此本心。有缘遇者。非去来今。又偈。夜夜抱佛眠。朝朝还共起。起坐镇相随。语默同居止。纤毫不相离。如身影相似。欲识佛去处。祇这语声是。又偈。有物先天地。无形本寂寥。能为万象主。不逐四时凋。士于梁大同十年。设大法会。普为众生。忏灭罪苦。速得解脱。士又以佛经目录繁多。或人不能遍阅。乃建轮藏。立愿曰。登吾藏门者。生生世世。不失人身。发菩提心者。能推轮藏。与持诵诸经。功德无异○梁武帝萧衍。状貌奇伟。日角龙颜。项有圆光。身不映日。所居之室。尝若云气。幼而好学。自诗书。以至阴阳纬候。卜筮占决。草隶尺牍。弓矢骑射。并洞精微。虽登大位。犹手不释卷。晚奉佛道。日止一食。非宗庙祭祀宴飨大会。不举乐。决死囚。必流涕。勤政事。虽冬月。过子夜。执笔视事。手为皴裂。性方正。居暗室。必理衣冠。暑月未尝褰袒。虽见内竖小臣。如遇严宾焉。太清三年。侯景陷台城。以甲士五百人自卫。带剑上殿。帝神色不动。使向三公坐榻。谓曰。卿在戎日久。无乃为劳。景惶惧不能对。出谓左右曰。吾每据鞍临敌。矢石交下。了无所怖。今见萧公。使人畏慑。岂非天威难犯。吾不复见之矣。寝疾。日夕念佛不绝口。大渐不能进膳。久而口苦索蜜。举手曰荷荷。遂崩于净居殿。寿八十六。

　　(庚午)慧闻大师发明心观

　　北齐慧闻。姓高氏。因阅龙树大智度论。恍然大悟。遂遥禀龙树为师。

　　(甲戌)傅大士供养三宝

　　承圣三年。傅大士复舍家赀。为众生供养三宝。偈曰。倾舍为群品。奉供天中天。仰祈甘露雨。流澍并无边。

　　○慧思参慧闻大师

　　慧思。武津李氏子。顶有肉髻。牛行象视。少以慈恕。闻于闾里。尝梦梵僧劝令出家。乃辞亲剃染。及禀具戒。日惟一食。诵法华千遍。梁承圣三年。闻北齐慧闻有徒数百。乃往受法。昼夜摄心。胁不至席。坐夏三七日。获宿命通。寻有障起。四肢缓弱。不能行步。自念曰。病从业生。业从心起。心源无起。外境何状。病业与身。都如云影。作是观已。轻安如故。夏满。犹无所得。深怀惭愧。放身倚壁。背未至间。豁然开悟法华三昧○陆法和。少隐江陵清溪山。服勤沙门。执弟子礼。及长出游。以操行绝等。为梁湘东王所重。初侯景始降。和知其必叛。以语朱元英。英不了其意。未久景围京城。英求䇿。和曰。取果宜待熟。景遣将任约。击湘东王。和乞军御之。对垒赤沙湖。贼因风纵火烧庐。和以白羽挥风。风即返。约军大溃。士卒求约不获。和曰。洲际有水刹。约在其下也。可往擒之。果得约。和舍之。谓王曰。他日当得力。约后果为王立功。湘东王即位。是为元帝。改元承圣。以和为郢州刺史。爵以闲散。始和欲大举定魏。帝不许。和笑曰。吾尝不希释梵天王坐处。岂窥人王位耶。但吾与王。于空王佛所有因缘。如不能用。则柰业何。至是帝为魏所败。和乃归齐。齐文帝大喜。封和为太尉。赐甲第。和乞为佛寺。身居偏室。日手持香炉。行道礼佛。烧香凝坐。预期亡日。时至坐去。

　　(庚辰)智觊参慧思大师

　　智觊。字德安。华容陈氏子。父封开国侯。母徐。始娠。梦吞白鼠。并香云五色。萦绕于怀。诞生之夕。祥光烛邻。目有重瞳。肤不受垢。卧必合掌。坐必面西。七岁入寺。闻僧诵普门品。即随念之。忽自忆七卷之文。宛如宿习。十五礼佛。恍焉如梦。见大山临海际。峰嵿有僧招手。复接入一伽蓝云。汝当居此。汝当终此。出家进具。后至大苏山。谒慧思。思一见谓曰。昔灵鹫同听法华经。今复来矣。示以普贤道场。说四安乐行。觊入观三七日。诵法华经。至药王品曰。是真精进。是名真法供养如来。于是悟法华三昧。见灵山一会俨然未散。宿通便发。以所证白思。思曰。非尔弗证。非我不识。此乃法华三昧前方便初旋陀罗尼也。纵令文字之师千万。不能穷汝之辩。于说法人中。最为第一。

　　○二祖慧可传法僧璨

　　慧可。自达磨西归。继阐玄风。博求法嗣。至北齐。有一居士。年逾四十。不言名氏。聿来设礼。而问曰。弟子身缠风恙。请和尚忏罪。可曰。将罪来。与汝忏。曰觅罪了不可得。曰我与汝忏罪竟。宜依佛法僧住。曰今见和尚。已知是僧。未审何名佛法。曰是心是佛。是心是法。法佛无二。僧宝亦然。曰今日始知罪性。不在内。不在外。不在中间。如其心然。佛法无二也。可深器之。即为剃发。曰是吾宝也。宜名僧璨。其年三月十八日受具。自兹疾渐愈。执侍经二载。可乃告曰。菩提达磨。远自竺干。以正法眼藏。密付于吾。吾今授汝。并达磨信衣。汝当守护。无令断绝。听吾偈曰。本来缘有地。因地种花生。本来无有种。花亦不曾生。又曰。汝受吾教。宜处深山。未可行化。当有国难。曰师既预知。愿垂示诲。曰斯乃达磨传般若多罗悬记云。心中虽吉外头㐫。是也。吾较年数。正在于兹。当谛思前言。勿罹世难。然吾亦有宿累。今须酬之。善去善行。俟时传付○僧那。姓马氏。少而神俊。通究坟典。年二十一。讲礼易于东海。听者如市。暨南徂相部。学众随至。会慧可说法。与同志十人。投可出家。自尔手不执笔。永捐世典。惟一衣一钵。一坐一食。奉头陀行。既久侍于可。后谓门人慧满曰。祖师心印。非专苦行。苦行但助道耳。若契本心。发随意真光之用。则苦行如握土成金。若惟务苦行。而不明本心。为憎爱所缚。则苦行如黑月夜履于险道。汝欲明本心者。当审谛推察。遇色遇声。未起觉观时。心何所之。是无耶。是有耶。既不堕有无处所。则心珠独朗。常照世间。而无一尘许间隔。未尝有一刹那顷断续之相。故我初祖兼付楞伽经四卷。谓我师二祖曰。吾观震旦。惟有此经。可以印心。仁者依行。自得度世。又二祖凡说竟。乃曰。此经四世之后。变成名相。深可悲哉。我今付汝。宜善护持。非人慎勿传之。付嘱已。乃游方。莫知其终○向居士。幽栖林野。木食涧饮。北齐天保初。闻慧可盛化。乃致书通好曰。影繇形起。响逐声来。弄影劳形。不识形为影本。扬声止响。不知声是响根。除烦恼而趣涅槃。喻去形而觅影。离众生而求佛果。喻默声而寻响。故知迷悟一途。愚智非别。无名作名。因其名则是非生矣。无理作理。因其理则争论起矣。幻化非真。谁是谁非。虚妄无实。何空何有。将知得无所得。失无所失。未及造谒。聊申此意。伏望答之。可命笔回示曰。备观来意皆如实。真幽之理竟不殊。本迷摩尼谓瓦砾。豁然自觉是真珠。无明智慧等无异。当知万法即皆如。愍此二见之徒辈。申时措笔作斯书。观身与佛不差别。何须更觅彼无余。居士捧披祖偈。乃伸礼密承印记。

　　(戊子)慧思大师住南岳

　　慧思。住大苏。示众。道源不远。性海非遥。但向己求。莫从他觅。觅即不得。得亦不真。偈曰。顿悟心源开宝藏。隐显灵通现真相。独行独坐常巍巍。百亿化身无数量。纵令逼塞满虚空。看时不见微尘相。可笑物兮无比况。口吐明珠光晃晃。寻常见说不思议。一语标名言下当。思尝登座。讲大般若经。为诸论师。竞中毒药。思一心念般若。毒即为消。命门人智顗代讲。顗至一心具万行。忽有所疑。请师决之。思曰。如汝疑者。乃大品次第意耳。未是法华圆顿旨也。吾昔于夏中。一念顿发。诸法现前。吾既身证。不劳致疑。顗问。所证是十地耶。曰吾一生望入铜轮。(圆十住)以领徒太蚤。损己益他。但居铁轮耳。(圆十信)思尝手执如意。于众中指觊曰。可谓法付法臣。法王无事者也。时大苏被警。徒众不安。思乃谓觊曰。吾久羡南岳。恨法无所寄。汝可传灯。莫作最后断佛种人。汝于陈国有缘。宜往利益。觊奉命。乃至陈。住瓦官寺。开法华经题。思于光大二年六月日。将四十余僧。径趋南岳。登祝融峰。遇岳神会棋。神曰。师何来此。曰求檀越一坐具地。曰诺。即飞锡以定其处。(今福严寺)岳神乞戒。思为说法。因曰。吾寄此山。止期十载。已后必事远游。吾前身曾履此处。巡至衡阳。值一处林泉胜异。曰此古寺也。吾昔曾居命掘之。基址犹存。又指岩下曰。吾此坐禅。贼斩吾首。寻得枯骸一具。自此道化弥盛。陈主目为大禅。

　　(己丑)善慧傅大士示寂(弥勒化身)

　　傅大士。住双林。大作佛事。尝有偈曰。空手把锄头。步行骑水牛。人从桥上过。桥流水不流。陈太建元年。有慧和法师。不疾而终。嵩头陀亦于柯山入灭。士悬知。谓普建普成曰。嵩公兜率待我。决不可久留也。时四侧花木方当秀实。欻然枯瘁。四月二十四日。示众。此身甚可厌恶。众苦所集。须慎三业。精勤六度。若坠地狱。卒难得脱。常须忏悔。又曰。吾灭已不得移𥨊床。七日当有法猛上人。持像及钟。来镇于此。弟子问。归寂后形体如何。曰山嵿焚之。问若不遂何如。曰勿用棺敛。但垒甓为坛。移尸于上。屏风周绕绛覆之。上建浮图。镇以弥勤像。又问。诸佛灭度。皆说功德。师之发迹。可得闻乎。曰我从第四天来。为度汝等。次补释迦。及传普敏文殊。慧集观音。何昌阿难。同来赞助。故大品经云。有菩萨从兜率天来。诸根猛利。疾与般若相应。即吾身是也。言讫。趺坐而逝。寿七十三。至七日。法猛上人果持织成弥勒像及九乳钟来。镇龛所。须臾不见。晋天福九年。钱王发塔。取灵骨一十六片。皆紫金色。及道具十余事。至府城龙山。建龙华寺。塑像安置。

　　○三祖僧璨隐皖公山

　　僧璨。不知何许人。初以处士谒慧可。得度传法。陈太建元年。自北齐来司空山。遂隐于皖公山。当周武帝毁法。璨深自韬晦。居无常处。积十余载。人无能知者。

　　○静蔼法师隐太乙山

　　初静蔼。闻周武废教。慨然叹曰。食周之粟。而忘其事。可谓忠乎。即诣阙求见。极陈毁教祸福报应之事。指证明白。帝为改容。顾既行之诏不可返。因谢遣之。蔼退而泣曰。大教厄塞。吾何忍见。遂遁归终南山。帝欲官之。遣卫士求蔼。蔼闻。徙入太乙山。号泣七日夜。声不绝。撰三宝录二十卷。宣政元年七月。告弟子曰。吾生无补于世。将事舍身。众号泣。因令侍者出山。蔼沥血书偈一篇。遂坐磐石。留一内衣。自条其肉。布于石上。引肠胃挂松枝上。五脏皆外见。余筋肉手足头面呙拆殆尽。以刀割心捧之。端坐而逝。余骸并无遗血。但见白乳傍流。凝于石次。闻者莫不流涕。

　　(乙未)智觊大师隐天台山

　　智觊。居金陵瓦官八年。陈太建七年九月。谢遣徒众。隐天台山。时佛陇峰有定光大师。谓弟子曰。不久当有胜善知识。领徒至此。俄而觊至。光曰。还忆畴昔。举手招引时否。乃共至庵所。其夜闻空中钟声声曰。是何祥也。曰此是揵槌集僧。得住之相。此峰金地。我已居之。北峰银地。汝当居焉。觊尝独往华领峰坐禅。忽于后夜。大风拔木。迅雷震山。魑魅千群。一形百状。倏忽转变。不可称计。又作父母师僧之形。乍枕乍抱。悲硬流涕。觊安心空寂。深念实相。强软二缘。所不能动。明星出时。神僧赞曰。制敌胜怨。乃可为勇。能过斯难。无如汝者。既安慰已。复为说法。觊曰。大圣是何法门。当云何学。云何弘宣。答曰。此名一实谛。学之以般若。宣之以大悲。从今已后。自行兼人。吾皆影响。

　　(丁酉)慧思大师入寂

　　慧思。住南岳。有一老宿。令人传语曰。何不下山。教化众生。目视云汉作么。思答曰。三世诸佛。被我一口吞尽。更有甚么众生可教化。大建九年六月日。思谓门人曰。若有十人。不惜身命。常修法华般舟念佛三昧方等忏悔。期于见证者。随有所须。吾自供给。如无此人。吾即远去矣。时众以苦行事难。竟无答者。思乃屏众入寂。小师灵辨号恸。思开目曰。何得惊动吾耶。痴人出去。即唱佛合掌而逝。颜色如生。异香满室。

　　(辛丑)开皇元年复兴佛教

　　周武废教。辛丑。隋文帝即位。改元开皇。诏五岳各置僧寺。又于相州战地。建伽蓝一所。帝志思弘法。是冬有沙门智周等。赍经二百六十部。应期自西域而还。敕付有司。召人番译○帝姓杨。名坚。华阴人。生时赤光照室。紫气满庭。宅旁有尼寺。尼名智仙。世号神尼。会炎暑。母扇之。寒甚几绝。尼自外至。谓其父曰。此儿佛天所祐。身如舍利。不可坏也。遂名帝曰那罗延。又曰。儿来处异伦。俗家秽污。可就寺养之。父乃以尼委儿。一日尼外出。母来抱儿。忽见儿化为龙。鳞角已具。惊惶堕地。尼归见曰。何因妄触我儿。致令晚得天下。及年七岁。尼告帝曰。汝后大贵。当自东方来。佛法时灭。赖汝而兴。帝年十三。方始还家。及周武废教。尼隐其家。未几而逝。至是帝果自山东。入为天子。大兴佛法。皆如尼言。及登位后。每顾群臣。追念阿阇黎。以为口实。又云。朕兴繇佛法。而好食麻豆。前身似从道人中来。繇少时在寺。至今乐闻钟鼓之声。

　　(癸丑)灌顶参智觊大师

　　灌顶。章安吴氏子。字法云。始生三月。能随母称三宝名。有僧过门。谓其母曰。此子非凡。因以灌顶为名。出家受具。天纵慧解。陈至德癸卯。谒智觊禀受观法。顿蒙印可。觊命为侍者。随所住处。悉能受持。

　　(壬子)道信参三祖僧璨

　　道信。姓司马氏。世居河内。后徙斫州广济县。生而超异。幻慕空宗。诸解脱门。宛如宿习。开皇十二年。信年十四。往礼僧璨曰。愿和尚慈悲。乞与解脱法门。璨曰。谁缚汝。曰无人缚。曰何更救解脱乎。又问。如何是古佛心。曰如今是甚么心。曰我今无心。曰汝既无心。诸佛岂有耶。信于言下大悟。

　　(癸丑)二祖慧可示寂

　　慧可。既付法僧璨已。旋往邺都。随宜说法。一音演畅。四众归依。如是积三十四载。遂韬光混迹。变易仪相。或入酒肆。或过屠门。或习街谈。或随厮役。人惊问曰。师是道人。何故如是。曰吾自调心。何关汝事。又于管城县匡救寺三门下。谈无上道。听者林会。时有辩和法师。于寺中讲涅槃经。学徒闻可阐法。稍稍引去。辩和不胜其愤。致谤於邑宰翟仲侃。加以非法。可怡然委顺。识者谓之偿债。时癸丑三月十六日也。年一百七岁。葬磁州滏阳县东北七十里。

　　○智觊大师说法玉泉

　　智觊。至荆州玉泉。入定一大木中。一日有巨蟒。长十余丈。张口内向。阴魔列阵。炮矢如雨。经一七日。觊无惧色。悯之曰。汝所为者。生死众业。贪着余福。不自悲悔。言讫。众妖俱灭。其夕云开月明。见二人威仪如王。前致敬曰。予即关羽。汉末纷乱。九州瓜裂。曹操不仁。孙权自保。予义臣蜀汉。期复帝室。时事相违。有志不遂。死有余烈。得王此山。大德圣师。何枉神足。曰欲于此地建立道场。以报生身之德耳。曰愿哀悯我愚。特垂摄受。此去一舍。山如覆船。其土深厚。弟子当与子平。建寺化供。愿师安禅七日。以须其成。既出定。见湫潭千尺化为平地。栋宇焕丽。巧夺人目。遂领众入居。演法一日。神白觊曰。弟子今日获闻出世间法。愿洗心易念。求受皈戒。永为菩提之本。觊授五戒。

　　○智顗大师示寂

　　丁巳十一月。晋王遣使。奉迎智顗。顗将行。谓门人曰。吾将往而不返。汝等当成就佛陇南寺。又曰。乃是王家所办。汝等见之。吾不见也。到剡东石城寺百尺石像前而止。顾侍者曰。吾知命在此。不复前进。辍斤绝弦于今日矣。唱观无量寿佛经题竟。复曰。四十八愿。庄严净土。华池宝树。易往无人。火车相现。一念改悔者。尚得往生。况戒定薰修圣行道力。功不唐捐矣。时石佛放大光明。覆满山谷。门人请曰。未审大师何位何生。曰吾不领众。必净六根。损己利他。但登五品。汝问何生者。吾诸师友。待从观音。皆来迎我。言讫而逝。

　　(庚申)三祖僧璨传法道信

　　道信。依三祖悟道。服劳九载。后于吉州受具戒。侍奉尤谨。僧璨屡试以玄微。知其缘熟。乃付衣法。偈曰。华种虽因地。从地种华生。若无人下种。华地尽无生○隋后独孤氏。虽处王宫。深厌女质。一心念佛。仁寿辛酉。命终时。永安宫北。种种音乐。自然震响。异香满室。从空而至。天竺斯那到京。帝问。是何祥瑞。对曰。净土有佛。号阿弥陀。皇后业高。超登彼国。故现斯瑞耳。

　　佛祖纲目卷第二十八
卍新纂续藏经第 85 册 No. 1594 佛祖纲目


　　佛祖纲目卷第二十九(律字号)

　　甲子(隋文帝仁寿四年起)乙丑(炀帝大业元年)丁丑(恭帝义宁元年)戊寅(唐高祖武德元年)丁亥(太宗贞观元年)庚戌(高宗永徽元年)丙辰(改显庆)辛酉(改龙朔)癸亥(唐高宗龙朔三年止)

　　唐。李姓。起高祖武德元年戊寅。止昭宗天祐二年乙丑。二十一主。共二百九十年。

　　(甲子)三祖僧璨隐居罗浮山

　　三祖僧璨。既付法道信已。乃告之曰。昔可大师。付吾法后。往邺都。行化三十年。方终。今吾得汝。何滞此乎。仁寿四年。适罗浮山。尝着信心铭曰。至道无难。惟嫌拣择。但莫憎爱。洞然明白。毫厘有差。天地悬隔。欲得现前。莫存顺逆。违顺相争。是为心病。不识玄旨。徒劳念静。圆同太虚。无欠无余。良繇取舍。所以不如。莫逐有缘。勿住空忍。一种平怀。泯然自尽。止动归止。止更弥动。惟滞两边。宁知一种。一种不通。两处失功。遣有没有。从空背空。多言多虑。转不相应。绝言绝虑。无处不通。归根得旨。随照失宗。须臾返照。胜却前空。前空转变。皆繇妄见。不用求真。惟须息见。二见不住。慎莫追寻。才有是非。纷然失心。二繇一有。一亦莫守。一心不生。万法无咎。无咎无法。不生不心。能繇境灭。境逐能沉。境繇能境。能繇境能。欲知两段。原是一空。一空同两。齐含万象。不见精粗。宁有偏党。大道体宽。无易无难。小见狐疑。转急转迟。执之失度。必入邪路。放之自然。体无去住。任性合道。逍遥绝恼。系念乖真。昏沉不好。不好劳神。何用疏亲。欲取一乘。勿恶六尘。六尘不恶。还同正觉。智者无为。愚人自缚。法无异法。妄自爱着。将心用心。岂非大错。迷生寂乱。悟无好恶。一切二边。良繇斟酌。梦幻空花。何劳把捉。得失是非。一时放却。眼若不寐。诸梦自除。心若不异。万法一如。一如体玄。兀尔忘缘。万法齐观。归复自然。泯其所以。不可方比。止动无动。动止无止。两既不成。一何有尔。究竟穷极。不存轨则。契心平等。所作俱息。狐疑尽净。正信调直。一切不留。无可记忆。虚明自照。不劳心力。非思量处。识情难测。真如法界。无他无自。要急相应。惟言不二。不二皆同。无不包容。十方智者。皆入此宗。宗非延促。一念万年。无在不在。十方目前。极小同大。忘绝境界。极大同小。不见边表。有即是无。无即是有。若不如是。必不须守。一即一切。一切即一。但能如是。何虑不毕。信心不二。不二信心。言语道断。非去来今○智舜。入庐山。踵慧远净业。大业初。讲观经毕。即示疾。见鹦鹉孔雀念佛法僧。出微妙音。告弟子曰。我今日往生矣。言讫安然而逝。

　　(丙寅)三祖僧璨示寂

　　僧璨。说法三十余年。绝口不谈其姓族乡邑。尝语道信曰。有人借问。勿道于我处得法。仁寿四年。适罗浮山。优游二载。大业二年。旋归舒州山谷寺。逾月。士民奔趋。大设檀供。璨为四众。广宣心要。讫于法会。大树下合掌立化。是岁十月十五日也。至唐天宝间。河南尹李常。启璨墓。阇维。得五色舍利三百粒。以百粒出己俸建塔。百粒赠荷泽。百粒随身。

　　(甲申)四祖道信开法破头山

　　丁丑。道信领徒抵吉州。值群盗围城。七旬不解。万众惶怖。信愍之。教合城念摩诃般若。时贼众望雉堞间。若有神兵。乃相谓曰。城内必有异人。遂引去。武德二年。说法于螺川。七年。返蕲州。住破头山。学侣云臻。

　　(戊子)道绰法师往生净土

　　道绰。并州人。出家习经论。晚事瓒禅师学禅。又笃志净土。有僧定中见绰数珠。如七宝大山。平居为众讲十六观经。将二百遍。人各掐珠。口称佛号。或时散席。响弥林谷。六时礼敬。初不废缺。念佛日以七万为限。贞观二年四月八日归寂。闻而赴者。满于山寺。见化佛住空。天花下散焉○僧炫。并州人。初念慈氏。期生内院。年九十遇道绰。始回心念佛。日礼千拜。一心无怠。后有疾。告弟子曰。阿弥陀佛授我香衣。观音势至示我宝手。吾其行矣。言讫而逝。七日异香不散。时有启芳圆果二法师。目击斯事。乃于悟真寺。共折杨枝于观音手中。誓曰。若于净土有缘。当七日不萎。至期益茂。芳果庆忭。昼夜观念不舍。忽觉临七宝池。入大宝帐。见佛及二大士坐宝莲台。光明辉映。芳果作礼。佛云。念我名者。皆生我国。又闻释迦世尊。与文殊菩萨。以梵音声。称赞净土。复见三道宝阶。其一白衣。其二道俗相半。其三惟僧也。云皆至心念佛者。得生此土耳。后五日忽闻钟声。曰钟声我辈事也。俱时化去○明瞻。隐居太乙山智炬寺。晚岁克志安养。贞观二年十月。知命将尽。入京就兴善寺设斋。辞别道俗。时仆射房玄龄杜如晦皆与焉。即返智炬寺。整威仪念佛。遽曰。阿弥陀佛来也。二大士亦至。竦身合掌而化。

　　(庚寅)四祖道信传法法融

　　法融。延陵韦氏子。年十九学通经史。寻阅大部般若。晓达真空。忽一日叹曰。儒道世典。非究竟法。般若正观。出世舟航。遂隐茅山。投师落发。后入牛头山幽栖寺北岩石室。有百鸟衔花之异。贞观四年。道信遥观气象。知彼山有异人。乃躬自寻。访问寺僧。此间有道人否。曰出家儿。那个不是道人。曰阿那个是道人。僧无对。别僧曰。此去山中十里许。有一懒融。见人不起。亦不合掌。莫是道人。信遂入山。见融端坐自若。曾无所顾。信曰。在此作么。曰观心。曰观是何人。心是何物。融无对。便起作礼曰。大德高栖何所。曰贫道不决所止。或东或西。曰还识道信大师否。曰何以问他。曰向德滋久。冀一瞻礼。曰即贫道是也。曰因何降此。曰特来相访。莫更有宴息之处否。融指后面曰。别有小庵。遂引信至庵所。绕庵惟见虎狼之类。信乃举两手作怖势。融曰。犹有这个在。曰这个是什么。融无对。少选信却于融宴坐石上。书一佛字。融睹之悚然。信曰。犹有这个在。融未晓。乃稽首请说心要。信曰。百千法门。同归方寸。河沙妙德。总在心源。一切戒门定门慧门。神通变化。悉自具足。不离汝心。一切烦恼业障。本来空寂。一切因果。皆如梦幻。无三界可出。无菩提可求。人与非人。性相平等。大道虚旷。绝思绝虑。如是之法。汝今已得。更无阙少。与佛何殊。更无别法。汝但任心自在。莫作观行。亦莫澄心。莫起贪瞋。莫怀愁虑。荡荡无碍。任意纵横。不作诸善。不作诸恶。行住坐卧。触目遇缘。总是佛之妙用。快乐无忧。故名为佛。曰心既具足。何者是佛。何者是心。曰非心不问佛。问佛非不心。曰既不许作观行。于境起时。如何对治。曰境缘无好丑。好丑起于心。心若不强名。妄情从何起。妄情既不起。真心任遍知。汝但随心自在。无复对治。即名常住法身。无有变异。吾受璨大师顿教法门。今付于汝。汝今谛受吾言。只住此山。向后当有五人达者。绍汝玄化。信付法讫。遂返双峰。(即破头山)○道信住双峰山中。有一老僧。日惟种松。人呼为栽松道者。谓信曰。法道可得闻乎。曰汝已年迈。脱有闻。其能广化耶。傥能再来。吾尚可迟汝。道者遂诺乃出山。行至黄梅县浊港。见一女子浣衣。揖曰。寄宿得否。曰我有父母。可往求之。曰汝诺我乎。曰诺。道者还山。危坐而化。女周氏之季也。归辄有孕。父母恶而逐之。女无所归。佣纺里中。已而生一子。以为不祥。因抛水中。明日见之。跏趺波间。溯流而上。遂收养成童。七岁随母乞食。往来黄梅道中。一日信往黄梅。路逢儿戏。问曰。汝何姓。曰姓即有。不是常姓。曰是何姓。曰是佛性。曰汝无姓耶。曰性空故无。信知其不昧。即俾侍者至母所。乞令出家。母以宿缘故。逐舍为弟子。信与剃度。名曰弘忍。

　　(壬辰)灌顶法师往生净土(天台宗)

　　灌顶。住天台。尝着涅槃玄义二卷疏二十卷。仙居乐安岭南曰。安洲溪流湍急。岁常溺人。顶誓曰。若此溪坦平。当于此讲经。旬浃间。白沙遍涌。平如玉镜。乃讲光明法华。以答灵惠。顶每宴坐。有天花。飘坠其侧。壬辰八月示疾。室有异香。临终命弟子曰。经云。世尊入灭。多爇名香。其烟如云。汝今可多焚香。吾将去矣。因遗诫。忽起合掌。称阿弥陀佛二大士名。奄然而化○玄奘。缑氏人。姓陈。少出家。年十一诵维摩法华。卓然自立。不偶时流。二十一讲心论。不窥文相。涌注不穷。时号神人。贞观三年冬。表请往西域取经。太宗不许。遂潜出玉关。至罽宾国。从僧伽论师。决俱舍因明大毗婆沙等论。至大林国。从婆罗门。学中论及异道典籍。时婆罗门七百余岁。至仆底国。从伏光法师。学对法宗显理门等论。至那伽罗国。从月胄论师。学众事分毗婆沙。至禄勒那国。从阇那屈多三藏。学经部毗婆沙及萨婆多部辨真等论。至麹阇国。从毗邪屖那三藏。学二毗婆沙。王有胜兵十万。雄冠西域。奘与胡商八十许入。渡殑伽河。至中天竺。遇大乘居士。为开瑜伽师地。即入王舍城。彼预闻奘至。具礼郊迎。奘见戒贤论师。贤时已一百六岁。奘修敬讫。贤使坐。问从何来。曰从支那国来。欲学瑜伽等论。于是贤流呼弟子觉贤。指以谓曰。我前所梦何如。弟子谓奘曰。和尚三年前得疾危甚。如人以刀划其腹。欲不食而死。夜梦男子身金色曰。汝勿自厌其身。汝昔作贵近。多害物命。当自悔责。自尽何益。有支那国僧。来此学法。已在涂矣。三年当至。以法惠彼。彼复流通。汝罪自灭。我曼殊室利也。故来晓汝耳。和尚疾损已三年。而阇黎果至。于是慰喜交集。有同宿契。

　　(戊戌)六祖惠能示生

　　惠能。姓卢氏。南海新州人。母李。梦庭前白花竞发。白鹤双飞。异香满室。觉而有娠。怀妊六年。贞观戊戌二月八日。示生。毫光腾空。香气芬馥。黎明有二僧。谒能父曰。夜来生儿。可名惠能。惠者以法惠济众生。能者能作佛事。言毕。不知所之。三岁丧父。其母鞠养。

　　(庚子)法顺大师示寂

　　法顺。姓杜。世传文殊化身。降灵于雍州万年。或人有病。须对之危坐。即愈。有患聋者。顺呼之。耳即聪。有患哑者。顺与之语。即能言。有患颠狂者。顺向之禅坐。彼即拜谢而去。唐太宗诏谓曰。朕苦劳热。师之神力。何以蠲除。曰但颁大赦。圣躬自安。帝从之。疾遂瘳。因锡号曰帝心。尝引入宫禁。大弘华严圆顿之旨。作法界观。天下宗之。尝作法身颂曰。嘉州牛吃禾。益州马腹胀。天下觅医人。灸猪左膊上。庚子五月示寂○慧满。荣阳张氏子。嗣法僧那后。奉头陀行。惟蓄二针。冬则乞补。夏则舍之。心无怖畏。睡而不梦。常行乞食。所至伽蓝。则破柴制履。住无再宿。贞观壬寅。于洛阳善会寺侧。宿古墓中。遇大雪。旦入寺见昙旷。旷怪所从来。满曰。法有来耶。旷遣寻来处。四边雪积五尺许。寻闻有括录事。诸僧逃隐。满持钵。周行聚落。无所滞碍。随得随散。索尔虚闲。有请宿斋者。满曰。天下无僧。方受斯请。又尝示人曰。诸佛说心。令知心相虚妄。今乃重加心相。深违佛意。又增论议。殊乖大理。常赍楞伽经四卷。以为心要。后于陶冶中。无疾坐化。

　　(癸卯)法融禅师传法智岩

　　智严。曲阿华氏子。弱冠智勇过人。身长七尺六寸。隋大业中。为郎将。年四十出家。入皖公山。从宝月为弟子。后一日宴坐。睹异僧身长丈余。神姿爽拔。词气清朗。谓岩曰。卿八十生出家。宜加精进。言讫不见。尝在谷中入定。山水瀑涨。岩怡然不动。其水自退。有猎者遇之。因改过修善。复有昔同从军者二人。闻岩隐遁。乃共入山。寻之既见。谓岩曰。郎将狂耶。何为住此。曰我狂欲醒。君狂正发。夫嗜色淫声。贪荣冒宠。流转生死。何繇自出。二人感悟。叹息而去。贞观十七年。归建业。入牛头山。谒法融。发明大事。融曰。吾受信大师真诀。所得都亡。设有一法。胜过涅槃。吾说亦如梦幻。夫一尘飞而翳天。一芥堕而覆地。汝今已过此见。吾复何云。山门化导。当付之于汝。岩遂禀命。为第二世。

　　(甲辰)四祖道信传法弘忍

　　太宗尝诏道信赴阙。使者三反。信坚卧不起。第四度命使者曰。如果不起。即取首来。使至山谕旨。信乃引颈就刃。神色怡然。使异之。回奏。帝弥加叹慕。至是信谓弘忍曰。昔如来传正法眼。展转乃至于我。我今付汝。并于衣钵。听吾偈曰。华种有生性。因地华生生。大缘与性合。当生生不生。遂以学徒委之。一日信示众曰。吾武德中。游庐山。登绝顶。望破头山。见紫云如盖。下有白气。横分六道。汝等会否。众皆默然。忍曰。莫是和尚他后横出一枝佛法否。信曰善。

　　(乙巳)玄奘法师译经

　　甲辰冬。玄奘自西域还。乙巳二月。见帝于仪鸾殿。帝慰劳再三。因问。雪岭以西。物产风俗。八王故迹。七佛遗踪。奘随问而对。皆有条理。帝大悦曰。师所经一百余国。可尽掇其山川风俗。撰大唐西域记。以遗后来。不亦美乎。奘奉诏将罢。帝谓侍臣曰。昔符坚称道安为神器。举国尊敬。朕观法师。词吐温雅。风节贞峻。非徒不愧古人。实过之远甚。时车驾将问罪高丽。闻奘还期。暂引见。及对谈论。不觉日暮。奘因奏。西域所获梵本经论。凡六百五十七部。乞就嵩山少林寺。为国宣译。帝曰。朕顷为穆太后。创弘福寺。极为虚静。可就彼翻译。所须并与玄龄平章。奘因进曰。百姓见奘远归。妄有窥看。不徒妨废法务。兼虑不测之患。愿得监门官。以防衅隙。帝许之○帝以奘德业冲博。仪表绝伦。欲令罢道。共康庶政。奘反覆极陈。天下治安。皆繇圣德。无假于人。纵复须才。今亦伊吕多矣。玄奘庸陋。何足以预之。至于守戒缁门。阐扬遗法。此其诚愿。伏乞天慈。终而不夺。帝曰。师欲敷扬妙道。亦不固违高志。因问。比译何经。曰瑜伽师地论。曰明何等义。曰此弥勒大士所造。明十七地义。因遣使取论入宫。凡一百卷。帝详览之。谓侍臣曰。朕观法师新译经论。犹瞻天瞰海。莫极高深。顷既军国务烦。未暇委寻。今而后知宗源杳旷。顾儒道九流。犹汀滢之方溟渤耳。因敕有司。拣秘书手写新译经论各九部。宣赐九道总管。展转流布。冀率土之内。同禀未闻之法○帝自伐辽还。时有忧生之虑。既遇玄奘。留神大教。稍遂平复。因问。欲植法门之益。何所宜先。对曰。众生𥨊惑。非慧莫启。慧芽抽植。法为之资。弘法须人。即度僧为最。帝悦。乃诏天下诸州寺。各度僧五人。

　　(己酉)善导大师演说净土法门

　　善导。不知何处人。唐贞观中。见西河道绰九品道场。讲诵观经。大喜曰。此真入佛之津要。修余行业。迂僻难成。惟此法门。速超生死。于是昼夜礼诵。激发四众。每入室。胡跪念佛。非力竭不休。虽时寒冰。亦须流汗。出则为人演说净土法门。三十余年。不暂睡眠。般舟行道。方等礼佛。护持戒品。纤毫不犯。好食送厨。粗恶自奉。乳酪醍醐。皆不经口。凡有䞋施。用写弥陀经十万卷。画净土变相三百壁。坏寺废塔。所至修营。然灯续明。常年不绝。三衣瓶钵。不使人持。行不共众。恐谈世事。长安道族。传授净土法门者。不可胜数。或问。念佛生净土耶。曰如汝所念。遂汝所愿。乃自念一声。有一光明。从其口出。十至于百。光亦如之。其劝世偈曰。渐渐鸡皮鹤发。看看行步龙钟。假饶金玉满堂。岂免衰残病苦。任是千般快乐。无常终是到来。惟有径路修行。但念阿弥陀佛。

　　(庚戌)道宣律师还终南山

　　道宣。京兆钱氏子。父官吏部尚书。母梦月轮贯怀而孕。又梦梵僧谓曰。汝所孕者。梁僧祐律师也。既生。稍长博览群书。年十六诵法华。两旬而彻。剃染受具。三衣惟布。尝坐一食。武德七年。徙居终南山纻麻。尝行般若三昧。感龙神易形听法。贞观年中。偕玄奘翻经。笔受润文。推为上首。永徽元年。复居纻麻。

　　(辛亥)四祖道信示寂

　　道信。自绍祖位。摄心无𥧌。胁不至席者六十年。永徽二年闰九月四日。忽垂诫门人曰。一切诸法。悉皆解脱。汝等各自护念。流化未来。言讫安坐而逝。寿七十二。塔于本山。明年四月八日。塔户无故自开。仪相如生。自后门人不敢复闭。

　　(壬子)法融禅师讲大般若经

　　法融。住牛头山。法席大盛。永徽中。徒众乏粮。融往丹阳缘化。去山八十里。躬负米一石八斗。朝往暮还。供僧三百。二时不阙。三年邑宰萧元善。请于建初寺讲大般若经。听者云集。至灭静品。地为之震动。讲罢还山。博陵王问曰。境缘色发时。不言缘色起。云何得知缘。乃欲息其起。答曰。境色初发时。色境二性空。本无知缘者。心量与知同。照本发非发。尔时起自息。抱暗生觉缘。心时缘不逐。至如未生前。色心非养育。从空本无念。想受言念生。起发未曾起。岂用佛教令。问闭目不见色。境虑乃便多。色既不关心。境从何处发。答闭目不见色。内心动虑多。幻识假成用。起名终不过。知色不关心。心亦不关人。随行有相转。鸟去空中真。问境发无处所。缘觉了知生。境谢觉还转。觉乃变为境。若以心曳心。还为觉所觉。从之随随去。不离生灭际。答色心前后中。实无缘起境。一念自疑忘。谁能计动静。此知自无知。知知缘不会。当自捡本形。何须求域外。前境不变谢。后念不来今。求月执玄影。讨迹逐飞禽。欲知心本性。还如视梦里。譬之六月冰。处处皆相似。避空终不脱。求空复不成。借问镜中像。心从何处生。问恰恰用心时。若为安隐好。答恰恰用心时。恰恰无心用。曲谈名相劳。直说无繁重。无心恰恰用。常用恰恰无。今说无心处。不与有心殊。问智者引妙言。与心相会当。言与心路别。合则万倍乖。答方便说妙言。破病大乘道。非关本性谈。还从空化造。无念为真常。终当绝心路。离念性不动。生灭无乖误。谷响既有声。镜像能回顾。问行者体境有。因觉知境忘。前觉及后觉。并境有三心。答境用非体觉。觉罢不应思。因觉知境亡。觉时境不起。前觉及后觉。并境有三迟。问住定俱不转。将为正三昧。诸业不能牵。不知细无明。徐徐蹑其后。答复闻别有人。虚执起心量。三中事不成。不转还虚妄。心为正受缚。为之净业障。心尘万分一。不了说无明。细细习因起。徐徐名相生。风来波浪转。欲静水还平。更欲前涂说。恐畏后心惊。无念大兽吼。性空下霜雹。星散秽草摧。纵横飞鸟落。五道定纷纶。四魔不前却。既如猛火燎。还如利剑斫。问赖觉知万法。万法本来然。若假照用心。只得照用心。不应心里事。答赖觉知万法。万法终无赖。若假照用心。应不在心外。问随随无拣择。明心不现前。复虑心闇昧。在心用功行。智障复难除。答有此不可有。寻此不可寻。无拣即真择。得闇出明心。虑者心冥昧。存心托功行。何论智障难。至佛方为病。问折中消息间。实亦难安帖。自非用行人。此难终难见。答折中欲消息。消息非难易。先观心处心。次推智中智。第三照推者。第四通无记。第五解脱名。第六等真伪。第七知法本。第八慈无为。第九遍空阴。第十云雨被。最尽彼无觉。无明生本智。镜像现三业。幻人化四衢。不住空边尽。当照有中无。不出空有内。未将空有俱。号之名折中。折中非言说。安帖无处安。用行何能决。问别有一种人。善解空无相。口言定乱一。复道有中无。同证用常寂。知觉寂常用。用心会真理。复言用无用。智慧方便多。言乱与理合。如如理自如。不繇识心会。既知心会非。心心复相泯。如是难知法。永劫不能知。同此用心人。法所不能化。答别有证空者。还如前偈论。行空守寂灭。识见暂时翻。会真是心量。终知未了原。又说息心用。多智疑相似。良繇性不明。求空且劳己。永劫住幽识。抱相都不知。放光便动地。于彼欲何为。问前件看心者。复有罗縠难。答看心有罗縠。幻心何待看。况无幻心者。从容下口难。问久有大基业。心路差互间。得觉微细障。即达于真际。自非善巧师。无能决此理。仰惟我大师。当为开要门。引导用心者。不令失正道。答法性本基业。梦境成差互。实相微细身。色心常不悟。忽逢混沌士。哀怨愍群生。托疑广设问。抱理内常明。生死幽径彻。毁誉心不惊。野老显分答。法相愧来仪。蒙发群生药。还如色性为。

　　(癸丑)慧宽大师示寂

　　慧宽。益州杨氏子。父玮。为道士。号三洞先生。姊信相生而知道。终日禅寂。宽五六岁。日与信相谈论。俱非世事。听者一不能晓。家世奉道。宽独不喜。父诟骂。使拜天尊。宽不得已拜之。铁像蹶然崩坏。举族惊异。因录所论言句。先是龙怀寺禅师昙相。临终语弟子会曰。吾报缘当生广汉绵竹峰嵿杨氏家。后七年汝来见我。言讫而逝。其后会梦。相责以负约。会惊窹。遂造峰嵿扣其扉。宽曰。扣扉者谁。会曰。弟子会也。宽笑曰。何以知吾。而称弟子。会曰。得师声。犹昔日声也。遂相见。其父出所录。与信相谈论者示之。盖大庄严等论。会即奉宽。再归龙怀寺落发。时年十三。会畏之如神龙。怀众三千指。皆躬力作。宽独闲适。人以为言。会曰。此吾先师也。因具道其所以。自是神异日显。俗呼圣和尚。其姊信相。亦随出家。净慧寺有一异僧。入定满寺。红焰亘燃。人未之识。信相曰。此火聚尊者。入火光三昧耳。以水灭之。可入。遂作水观。一室湛然。惟水不见其形。异僧钦叹。以为得果。时亦号圣尼。永徽四年六月二十五日。宽示寂。时谓观音大士应身云。

　　(甲寅)窥基法师参译经论

　　窥基。姓尉迟。代郡人。鄂国公敬德之侄。金吾卫将军敬宗之子。母梦掌月轮。吞之而孕。诞夕神光盈室。六岁能著书。初玄奘于西域。得一童子。敏悟绝伦。因携之诣宗。宗呼基出拜奘。因使诵所著兵书且数千言。奘数目。童子及基诵毕。绐之曰。此古书耳。令西域童子覆诵。不差一字。宗大怒。以基窃古书诳己。将杀之。奘就丐出家。基曰。听我御荤晚膳。则可。不然。宁伏剑死。奘许之。遂从入道。善大小乘。永徽五年。高宗特旨。度基为大僧。入大慈恩寺。参译经正义。基乃从奘。受瑜伽唯识宗旨。著论凡百部。时号百本论师。然性豪侈。每出必治三车。亦号三车法师。

　　(丁巳)牛头山法融禅师入寂(四祖信旁出法嗣)

　　法融。住牛头山。大行法道。邑宰萧元善。请融住建初寺。辞不克。乃命弟子智岩。付嘱法印。令以次传受。将下山。谓众曰。吾不复践此山矣。时鸟兽哀号。逾月不止。庵前有四大桐树。仲夏之月。忽然凋落。显庆三年闰正月二十三日。不疾而逝。

　　○千岁宝掌和尚入寂(初祖达磨旁出法嗣)

　　宝掌。晚居浦江宝岩。与玄朗友善。每通问。掌遣白犬驰书。朗以青猿回使。显庆二年正旦。掌自塑一像。至九日成。谓门人慧云曰。此肖谁。曰与和尚无异。即澡浴易衣趺坐。谓云曰。吾住世已一千七十二年。今将谢世。听吾偈曰。本来无生死。今亦示生死。吾得去住心。他生复来此。又嘱曰。吾灭后六十年。有僧来取吾骨。勿拒。言讫而逝。入灭五十四年。有刺浮长老。自云门至塔所。礼曰。冀塔洞开。少选塔户果启。其骨连环若黄金。浮即持往秦望山。建窣堵波。奉藏。周丁卯至唐丁巳。实一千七十二年。其在此土。四百余岁。

　　(辛酉)五祖弘忍传法惠能

　　惠能。家贫。采樵供母。一日负薪过市中。闻客读金刚经。悚然问其客曰。此何法也。曰此名金刚经。得于黄梅忍大师。能遽告其母。以为法寻师之意。直抵韶州。遇高行土刘志略。结为交友。尼无尽藏者。即志略之姑。尝读涅槃经。能为解说其义。尼遂执卷问字。能曰。字即不识。义即请问。尼曰。字尚不识。曷能会义。能曰。诸佛妙理。非关文字。尼惊异之。遍告四众。请居宝林寺。一日忽自念曰。我求大法。止此何为。遂弃之。龙朔元年。抵黄梅参弘忍。忍问。汝自何来。曰岭南。曰欲求何为。曰惟求作佛。曰岭南人无佛性。若为得佛。曰人有南北。佛性无南北。忍知其异。乃诃曰。着槽厂去。能礼足而退。便入碓坊。服劳杵臼。经八月。忍知付法时至。告众曰。正法难解。不可徒记。吾言汝等各自随意述一偈。若语意冥符。则衣法皆付。时会下七百余众神秀居第一座。学通内外。众所宗仰。秀亦自负。无出其右者。不复思惟。乃于廊壁。书一偈曰。身是菩提树。心如明镜台。时时勤拂拭。勿使惹尘埃。忍因经行见偈。心知秀所述赞曰。后代依此修行。亦得胜果。众聆此语。人各讽诵。能在碓坊。闻偈乃问同学。此谁为之。曰和尚将欲付法。各令述偈。此乃秀上座所为。能曰。美则美矣。了则未了。同学不答。相视而笑。能至夜。密告一童子。引至廊下。能自秉烛。令童子于秀偈之侧写一偈曰。菩提本无树。明镜亦非台。本来无一物。何处惹尘埃。忍见曰。此是谁作。亦未见性。众闻忍语。遂不之顾逮。忍诣碓坊。问曰。米白也未。曰白也。未有筛。忍以杖三击其碓。能便三鼓入室。忍用袈裟遮围。不令人见。告曰。诸佛出世。为一大事。随机大小。而引导之。遂有三乘顿渐等法。以为教门。然以无上微妙秘密圆明真实正法眼藏。付于迦叶。展转传授。以至于吾。吾今授汝。并所传袈裟。汝善护持。无令断绝。听吾偈曰。有情来下种。因地果还生。无情既无种。无性亦无生。能受毕。乃曰。法则既授。衣付何人。曰昔达磨初至。人未知信。故传衣以明得法。今信心已熟。衣乃争端。止于汝身。不复传也。且当达隐。俟时行化。所谓受衣之人。命如悬丝。曰当隐何所。曰逢怀则止。遇会且藏。能礼足已。捧衣而出。是夜南迈。众皆莫知。忍自是不上堂。凡三日。众怪问忍曰。吾道行矣。复问。衣法谁得。曰能者得。于是众议。卢行者名能。即复奔逐○能南行。至大庾岭。有僧道明。尝为四品将军。同数百人。来欲夺衣钵。明先趁及。能掷衣钵于石曰。此衣表信。可力争耶。明举衣钵。不能动。乃曰。我为法来。不为衣来。能曰。汝既为法来。可屏息诸缘。勿生一念。吾为汝说。明良久。能曰。不思善。不思恶。正与么时那个。是明上座本来面目。明言下大悟。复问。上来密语密意外。还更有密意旨。否。能曰。与汝说者。即非密也。汝若返照密在汝边。曰某虽在黄梅。实未省自己面目。今蒙指示。如人饮水。冷暖自知。今行者即某师也。能曰。汝若如是。吾与汝同师黄梅。善自护持。明又问。某今向甚处去。能曰。逢袁则止。遇蒙则居。明礼辞还。至岭下谓众曰。向陟崔巍。杳无踪迹。当别道寻之趁。众遂散后。明居袁州蒙山。明姓陈。

　　(壬戌)善导大师示生净土

　　善导。专以净土化人。龙朔二年。忽谓人曰。此身可厌。吾将西归。乃登柳树。向西祝曰。愿佛接我。菩萨助我。令我不失正念。得生安养。言已。投身而逝。唐高宗知其念佛口出光明。舍身精至。赐其寺额。号曰光明○僧怀感。居长安千福寺。入善导念佛道场。三七日不睹灵瑞。自恨障深。欲绝食毕命。善导不许。只劝令精虔。三载感如所教。后见佛金色玉毫。得念佛三昧。制决疑论七卷。临终合掌云。佛来迎我。遂逝。

　　佛祖纲目卷第二十九
卍新纂续藏经第 85 册 No. 1594 佛祖纲目


　　佛祖纲目卷第三十(吕字号)

　　甲子(唐高宗麟德元年起)丙寅(改干封)戊辰(改总章)庚午(改咸亨)甲戌(改上元)丙子(改仪凤)己卯(改调露)庚辰(改永隆)辛巳(改开曜)壬午(改永淳)癸未(改弘道)甲申(中宗嗣圣元年武后光宅元年)乙酉(武后垂拱元年)己丑(武后改永昌)庚寅(武后改天授国号周)壬辰(周改如意又改长寿)甲午(周改延载)乙未(周改证圣又改天册万寿)丙申(周改万岁登封又改通天万岁)丁酉(周改神功)戊戌(周改圣历)庚子(周改久视)辛丑(周改大定又改长安)乙巳(中宗复位改元神龙)丁未(改景龙)庚戌(睿宗景云元年)壬子(玄宗先天元年)癸丑(改开元)癸亥(唐玄宗开元十一年止)

　　(甲子)慧安禅师隐终南山

　　慧安。荆州卫氏子。出家受具。行头陀行。唐贞观中。至黄梅。谒弘忍。得心要。麟德元年。隐居终南石壁○法持。江宁张氏子。参弘忍。闻法心开。他日忍谓弟子曰。后传吾法。者可有十人。金陵法持。是其一也。复遇牛头慧方印可。乃继迹山门○玄奘。𥨊疾。命弟子大乘光。录所译经论凡七十五部一千三百三十五卷。造弥勒像十俱胝。及疾革。令左右同声三唱南无慈氏如来应正等觉。愿与含识。速奉慈颜。南无慈氏如来所居内院。愿舍寿必生其中。遂右胁安卧而逝时麟德甲子二月五日也。是夕白虹四道。自北亘南。贯□宿慈恩寺塔。俄异僧奉旃檀末香至。请依天竺法。用涂师体。大乘光等。以掩龛日久。不欲开。其僧曰。别奉进旨。倘见拒。即具奏遂启龛。颜色如生。香气馥郁。其僧涂毕。恍然不见。

　　(丁卯)道宣律师入寂

　　道宣。持律感天。送馔侍卫。尝行道中。夜临砌而蹶。有少年介胄。拥卫得不仆。宣问为谁。曰弟子博叉天王子张琼也。以师戒德故。来给卫耳。问世尊在世。及灭度时事。琼一一为言。自后降灵不一。干封二年春。天告宣曰。报缘将尽。当生弥勒内宫。十月三十日。众见空中幡华交列。异香天乐。同声请宣。归觐弥勒。

　　(己巳)僧伽大士示现泗州

　　初僧伽自碎叶国。游西凉。总章二年。显化洛阳。手执杨枝。混于缁流。或问师何姓。曰我姓何。问师是何国人。曰我何国人。寻于泗上。欲构伽蓝。因宿州民贺拔氏舍所居。伽曰。此本佛宇。令掘地。果得古碑。云香积寺。又获金像。伽曰。普光王佛也。因以为寺额。

　　(癸酉)万回示现王宫

　　万回。阌乡张氏子。弱龄笑傲徉狂。乡党莫测。有兄万年。久征辽左。母思其音信。回曰。此甚易尔。乃告母往。至暮而还。及持到书。邻里惊异。因号万回。回与龙兴沙门大明少相狎。尝往来其室。属给谏明崇俨夜过寺。见回左右神兵侍卫。俨大骇。一日回令家人洒扫云。有胜客来。是日玄奘自西国还。访回。回问印度风境。了如所见。奘作礼围绕。称是菩萨。咸亨四年。高宗诏入宫。度为沙门。时有扶风僧蒙澒者。先在宫内。每曰。回来回来。及回至。澒曰。替到当去。旬日而澒逝。

　　(甲戌)台宗智威住轩辕

　　智威。缙云蒋氏子。年十八为郡学堂长。因归纳妇。路遇梵僧曰。少年何意。欲违昔日重誓耶。因示其前身为徐陵。于智者前。亲立五愿。威闻不复还家。即往天台。投章安为师。证法华三昧。上元元年。飞锡凌空。至轩辕炼丹山。遂住焉学。徒奔凑。

　　(乙亥)五祖弘忍示寂

　　上元二年。弘忍忽告众曰。吾今事毕。时可行矣。即入室安坐而逝。寿七十四。建塔于黄梅东山。

　　(丙子)六祖惠能示出世

　　惠能。南归隐于四会。猎人队中。经十五载。时与猎人。随宜说法。猎人令守网。辄放生命。一日忽念。说法时至。遂至广州法性寺。仪凤元年正月八日。值印宗讲涅槃经。暮夜风吹幡动。二僧对论。一云风动。一云幡动。往复不已。能曰。不是风动。不是幡动。仁者心动。一众骇然。宗延至上席。征诘奥义。见能言简理当。不繇文字。乃曰。久闻黄梅衣法南来。莫是行者否。曰然。宗乃执弟子礼。请衣钵。出示大众。复问。黄梅付嘱如何指授。曰指授即无。惟论见性。不论禅定解脱。曰何不论禅定解脱。曰为是二法。不是佛法。佛法是不二之法。曰如何是佛法不二之法。曰法师讲涅槃经。明佛性。是佛法不二之法。如高贵德王。白佛言。犯四重禁。作五逆罪。及一阐提等。当断善根佛性否。佛言。善根有二。一者常。二者无常。佛性非常非无常。是故不断。名为不二。一者善。二者不善。佛性非善非不善。是名不二。蕴之与界。凡夫见二。智者了达其性无二。无二之性。即是佛性。宗闻欢喜。合掌叹曰。某甲讲经。犹如瓦砾。仁者论义。犹如真金。乃会名德。与之剃染。受具。次日广州刺史韦据。请能升座说法。示众曰。总净心念摩诃般若波罗蜜。摩诃者大也。心量广大。犹如虚空。无有边畔。亦无方圆大小。亦非青黄赤白。亦无上下长短。亦无嗔无喜。无是无非。无善无恶。无有头尾。世人妙性本空。无有一法可得。自性真空亦复如是。自性能含万法。是大万法。在诸人性中。若见一切人恶与善。尽皆不取不舍。亦不染着。心如虚空。名之为大。故曰摩诃。般若者智慧也。一切处所。一切时中。念念不愚。常行智慧。即是般若行。一念愚即般若绝。一念智即般若生。般若无形相。智慧心即是。若作如是解。即名般若智。波罗蜜者。到彼岸也。解义离生灭。着境生灭起。如水有波。浪即名为此岸。离境无生灭。如水常通流。即名为彼岸。故号波罗蜜。凡夫即佛。烦恼即菩提。前念迷即凡夫。后念悟即佛。前念着境即烦恼。后念离境即菩提。摩诃般若波罗蜜。最尊最上最第一。无住无往亦无来。三世诸佛从中出。又曰。若欲修行。在家亦得。不繇在寺。但依无相而修。常与吾同处无别。不依无相而修。剃发出家。于道何益○神秀。开封李氏子。身长八尺。秀眉大耳。少亲儒业。博综多闻。俄出家至黄梅。见弘忍。乃叹服曰。此真吾师也。服勤六年。忍深器之。谓曰。吾度人多矣。至于悟解。无及汝者。命之分座。寺东七里。地坦山雄。秀曰。此正楞伽孤峰。度门兰若。荫松藉草。吾将老焉。遂居之。

　　(丁丑)六祖惠能开法曹溪

　　仪凤二年春。惠能至曹溪宝林寺。见堂宇湫隘。不足容众。欲广之。遂谒里人陈亚仙。乞檀越一坐具地。亚仙唯唯。能以坐具一展。尽罩曹溪四境。亚仙愿尽。舍为宝坊。遂成兰若。一十三所。

　　(戊寅)智岩禅师入寂(法融法嗣牛头山第二世)

　　智岩。以正法付慧方。住白马栖玄两寺。又迁住石头城。仪凤三年正月日。入灭。颜色不变。屈伸如生。室有异香。经旬不歇。遗言水葬。寿七十八。腊三十九。

　　(庚辰)法华智威入寂(灌顶法嗣台宗六祖)

　　智威。住台州炼丹山。剪棘刈茅。班荆为座。聚石为徒。昼讲夜禅。手写藏典。名其地曰法华。威每登座。则有紫云覆顶。状如宝盖。鸟雀旁止。有同家畜。众苦乏水。浚一石井。深才三尺。日给千众。冬夏无竭。永隆元年十一月二十八日。趺坐而化。异香七日不歇。

　　(壬午)慧安禅师传法元圭

　　元圭。生伊阙李氏。幼岁出家。永淳间。受具戒。隶闲居寺。习毗尼。谒慧安。顿悟玄旨。遂庐于嵩岳之庞坞○永淳元年。窥基入灭。基貌丰硕。长八尺。气盖万夫。顷上有玉枕。十指纹皆盘折。如印。见者詟服然。心慈善诲人。晚节祈生内院。循戒弥笃。初道宣弘律。感天厨供馔。每薄基三车之为人。不为礼。基尝访宣。其日过午而天馔不至。及基辞去。天神乃降宣。问何后时。曰适见大乘菩萨在此。翊卫严甚。无自而入。宣闻大惊。初天竺无著天亲。频升兜率。咨参慈氏唯识宗旨。遂相与制论。彼国代有圣贤。出弘其教。至戒贤论师授玄奘。奘授基。基乃广制疏论。谓之慈恩教。

　　○智隍参六祖惠能

　　智隍初参五祖。自谓已得正受。结庵长坐。积二十年。惠能弟子玄䇿游方。至河朔。闻隍名。造庵。激以勤求法要。隍遂舍庵。径来谒能。能垂开抉。即于言下。豁然契悟。前二十年所得心。都无影响。其夜河北士庶。闻空中声云。隍禅师今日得道也。后回河北。开化四众○僧志彻。初名行昌。姓张少任侠。自南北分。化二宗主。虽忘彼我。而徒侣竞起。爱憎北宗。忌惠能传衣。嘱行昌刺能。能预知其事。置金十两于座间。昌怀刃入室。能舒颈就之。昌挥刃者三。都无所损。能曰。只负汝金。不负汝命。昌惊仆。久而方苏。求哀悔过。愿出家。能以金授曰。汝且去。他日易形而来。吾当摄受。昌遂宵遁。出家精进。一日过曹溪。谒能曰。蒙和尚赦罪。今虽出家苦行。难报深恩。其惟传法度生乎。弟子尝览涅槃经。未晓常无常义。乞和尚慈悲。能便与之宣说。昌如醉醒。说偈曰。因守无常心。佛演有常性。不知方便者。犹春池拾砾。我今不施功。佛性而见前。非师相授与。我亦无所得。能曰。汝今彻也。宜名志彻。彻礼谢而去○僧智通。看楞伽经。约千余遍。不会三身四智。礼能求解其义。能曰。三身者。清净法身。汝之性也。圆满报身。汝之智也。千百亿化身。汝之行也。若离本性。别说三身。即名有身无智。若悟三身。无有自性。即名四智菩提。通曰。四智之义。可得闻乎。能曰。既会三身。便明四智。若离三身。别谭四智。此名有智无身也。即此有智。还成无智。偈曰。大圆镜智性。清净平等性。智心无病妙。观察智见非。功成所作智。同圆镜五八。六七果因转。但用名言无实性。若于转处。不留情繁兴。永处那伽定○僧志常。来参。能问。汝从何来。曰学人近礼秀和尚。秀问曰。汝见虚空有相貌否。对曰。虚空无形。有何相貌。彼曰。汝性犹如虚空。返观自性。了无一物可见。是名正见。无一物可知。是名真知。无有青黄长短。但见本源清净。觉体圆明。即名见性成佛。亦名如来知见。学人闻此。犹未决了。乞和尚示诲。令无凝滞。能曰。彼师所说。犹存见知。故令汝未了。吾今示汝一偈曰。不见一法存无见。大似浮云遮日面。不知一法守空知。还如太虚生闪电。此之知见。瞥然兴错认何。曾解方便。汝当一念自知非自己。灵光常显现。常闻偈已。心意豁然。乃述偈曰。无端起知解。著相求菩提。情存一念悟。宁越昔时迷。自性觉源体。随照枉迁流。不入祖师室。茫然趣两头。

　　(丙戌)慧方禅师归茅山(智岩法嗣牛头第三世)

　　慧方。润州濮氏子。出家进具。洞明经论。后入牛头山。谒智岩。岩示以心印方。豁然领悟。于是不出林薮。仅逾十年。四方学者云集。一日谓众曰。吾欲他行。随机利物。汝宜自安也。乃以正法付法。持遂归茅山。

　　(丁亥)怀让禅师示出家

　　怀让。金州杜氏子。咸亨癸酉四月八日生。感白气六道贯天。太史奏闻。高宗问。是何祥瑞。对曰。国之法宝。不染世荣。金州太守韩偕。亦具表奏。帝敕。偕亲诣存慰其家。三子让居幼。性惟恩让。故名怀让。垂拱三年年十五尝默观止水。因而顾影形仪颙。若宛在镜中。三反厥像。如初觉心。有独得方。返步忽闻空中声曰。佛法津梁。俟子而大。既应付嘱。尔盍勉之。乃辞亲。往荆州玉泉寺出家。

　　(壬辰)仁俭禅师说法王宫(慧安法嗣五祖旁出)

　　仁俭。即腾腾和尚。壬辰四月。武后诏迎入宫。俭视太后。良久曰。会么。曰不会。曰老僧持不语戒。言讫而去。进短歌十九首。有曰。修道道无可修。问法法无可问。迷人不了色空。悟者本无逆顺。八万四千法门。至理不离方寸。识取自家城郭。莫谩寻他州郡。不用广学多闻。不要辨才聪俊。不知月之大小。不管岁之余闰。烦恼即是菩提。净花生于泥粪。人来问我若为。不能共伊谈论。寅朝用粥充饥。斋时更餐一顿。今日任运腾腾。明日腾腾任运。心中了了总知。且作佯痴缚钝。

　　(乙未)实义难提译大华严经

　　初武后闻于阗有梵本华严大经。遣使求之。并请善梵学者一人。随经以来。于是于阗国王。以实义难提。(此云觉喜)遣来应命。乙未三月。诏入大遍空寺翻译○法藏。姓康。康居国人。初杜顺传晋译华严法界观于智俨。藏久侍俨。尽得其教。俨灭。藏以巾帻说法。武后度为僧。乙未诏藏。开示华严宗旨。方序经题。白光昱然。自口而出。须臾成盖停空。后大悦。赐号贤首○慧安。栖石壁。高宗诏迎。不赴。安乃遍历名胜。至嵩岳曰。是我终焉之地也。坦然怀让二僧来参。问如何是祖师西来意。曰何不问自己意。曰如何是自己意。曰当观密作用。曰如何是密作用。安以目开合示之。乙未。诏迎安。秀至都。尊为国师。后尝问安甲子多少。曰不记。生死之身。有若循环。环无起尽。况识心流注。无有间断。见沤起灭者。乃妄想耳。从初识至动相灭时。亦只如此何年月。而可记乎。神秀住当阳。武后诏迎至都。同安于内道场供养。秀尝有偈曰。一切佛法。自心本有。将心外求。舍父逃走○慧方。住茅山数载。将欲灭度。见有五百许人。髻发后垂。状如菩萨。各持幡华云。请法师讲经。又感山神现身庭前。如将泣别。方谓侍者曰吾去矣。汝为吾报诸门人。及门人奔至。方已入灭时。乙未八月一日也。是日山林变白。溪涧绝流凡日七。道俗悲慕。声动山谷。

　　○六祖惠能传法怀让

　　怀让自出家受具后。习毗尼藏。一日叹曰。夫出家者。为无为法。天上人间无有胜者。时同学坦然。知让志气高迈。劝谒慧安。安启发之。乃直诣曹溪。参六祖。祖问。甚处来。曰嵩山来。曰什么物恁么来。曰说似一物即不中。曰还假修证否。曰修证则不无。污染即不得。曰祗此不污染。诸佛之所护念。汝既如是。吾亦如是。以后佛法。从汝边去。西天般若多罗谶汝。足下出一马驹。踏杀天下人。应在汝心。不须速说。让豁然大悟。

　　(辛丑)贤首法藏讲新华严经

　　武后诏法藏。于佛授记寺。讲新华严经。大地震动。逾时乃息。即日召对长生殿。问帝网十重玄门。藏敷宣有绪。玄旨通贯。后闻惊异。藏指殿隅金狮子。为晓譬之。至一毛头狮子百亿毛头狮子。后乃豁然○行思。吉州刘氏子。幼岁出家。每群居论道。思惟默然。后参六祖。问当何所务不落阶级。曰汝曾作什么来。曰圣谛亦不为。曰落何阶级。曰圣谛尚不为何阶级之有。祖深器之。令首众○玄觉。姓戴氏。永嘉人。少挺生知学不加思。蚤岁出家。博贯三藏。精天台止观法门。因阅维摩经。发明心地。后遇左溪激励与玄䇿。同参六祖。初到振锡。绕祖三匝。卓然而立。祖曰。夫沙门者。具三千威仪。八万细行大德自何方来。生大我慢。曰生死事大。无常迅速。曰何不体取无生了。无速乎。曰体即无生。了本无速。曰如是如是。于时大众无不愕然。觉方具威仪礼拜。须臾告辞。祖曰。返太速乎。曰本自无动。岂有速耶。曰谁知非动。曰仁者自生分别。曰汝甚得无生之意。曰无生岂有意耶。曰无意谁当分别。曰分别亦非意。曰善哉少留一宿。时谓一宿觉。

　　(壬寅)牛头山法持禅师入寂(慧方法嗣牛头第四世)

　　法持。以山门付智威。壬寅九月日入灭。遗令露骸松下。饲诸鸟兽。迎出日空中。有神幡从西而来。绕山数匝。所居故院。竹林变白。七日而止。

　　(乙巳)六祖惠能说法

　　神秀。尝奏武后。请惠能赴阙。能固辞。秀复自作书。重邀之。能谓使者曰。吾形貌矬陋。此土见之。恐不敬吾法。又先师以吾南中有缘。亦不可违。神龙元年。中宗复遣使薛简。迎能。能辞疾。愿终林麓。简曰。京城禅德皆云。欲得会道。必须坐禅习定。能曰。道繇心悟。岂在坐也。经云。若言。如来若坐若卧。是行邪道。何故无所从来。亦无所去。无生无灭。是如来清净禅。诸法空寂。是如来清净坐。究竟无证。何况坐耶。曰愿师慈悲。指示心要。传奏两宫。譬如一灯燃百千灯。冥者皆明。明明无尽。曰道无明暗。明暗是代谢之义。明明无尽。亦是有尽。曰明喻智慧。暗喻烦恼。若不以智慧照破烦恼。生死凭何出离。曰烦恼即是菩提。若以智慧照破烦恼者。此是二乘见解。上智大根悉不如是。汝若欲知心要。但一切善恶。都莫思量。自然得入清净心体。湛然常寂。妙用恒沙。简蒙指教。豁然开悟。

　　(丙午)神秀禅师入寂(五祖忍旁出法嗣)

　　神秀。居东都。天下称两京法主三帝门师。神龙二年二月日。入灭。谥大通。秀生于隋末。百有余岁。未尝自言。故人莫知其数○普寂。河东马氏子。师事神秀凡六年。秀奇之尽。授以道。秀入灭。学者争师事寂○智威。江宁陈氏子。四岁便思出家。忽一日家中失之。莫知所往。及父母寻访。知已剃染矣。后闻法持出世。遂往礼谒。传授正法。有僧慧忠到山。威一见即曰。山主来也。忠尝出参访院。中凌霄藤。盛夏尽萎。左右欲伐之。威曰不可。忠还则复茂矣。及忠还。果然。一日威示偈曰。莫系念念。成生死河。轮回六趣海。无见出长波忠曰。念想繇来幻。性自无终始。若得此中意。长波当自止。威又示偈曰。余本性虚无。缘妄生人我。如何息妄情。还归空处坐。忠曰。虚无是实体。人我何须存。妄情不须息。即泛般若船。威知其了悟。乃付以山门○神会。襄阳高氏子。年十四。为沙弥。参六祖。祖曰。知识远来艰辛。还将得本来否。若有本则合识主。试说看。曰以无住为本。见即是主。曰这沙弥争合取次语。曰和尚坐禅。还见不见。祖以拄杖打三下云。吾打汝痛不痛。曰亦痛亦不痛。曰吾亦见亦不见。会问。如何是亦见亦不见。曰吾之所见。常见自家过愆。不见他人是非好恶。是以亦见亦不见。汝言。亦痛亦不痛。汝若不痛。同其木石。若痛则同凡夫。即起恚恨。汝向前见不见是二边。痛不痛是生灭。汝自性且不见。敢尔弄人。会礼拜。一日祖告众曰。我有一物。无头无尾。无名无字。无背无面。诸人还识否。会出曰。是诸佛之本源。神会之佛性。曰向汝道。无名无字。汝便唤作本源佛性。汝向去有把茆盖头也。只成个知解宗徒。

　　(丁未)元圭禅师为嵩神说法(慧安法嗣五祖旁出)

　　元圭。住嵩岳。景龙年间。有神人率群。从谒圭。圭睹其状貌非常。乃曰。善来仁者。何为而至。曰师宁识我耶。曰吾观佛与众生等。吾一目之。岂分别耶。曰我此岳神也。能生死于人。师安得一目吾哉。曰吾本不生。汝焉能死。吾视身与空等。视吾与汝等。汝能坏空与汝乎。使果能之。吾则不生不灭也。况汝不能。又焉能生死吾耶。神稽首曰。我亦聪明。正直于余神。讵知师有广大智辩乎。愿授正戒令。我度世。曰汝施乞戒。即既戒矣。所以者何。戒外无戒。又何戒哉。曰此理也。我闻茫昧。止求师戒。我身为门弟子。圭即张座秉炉正几曰。付汝五戒。若能奉持。即应曰能。不能即曰否。曰谨受教。曰汝能不淫乎。曰亦娶也。曰非谓此也。谓无罗欲也。曰能。曰汝能不盗乎。曰何乏我也。焉有盗取哉。曰非谓此也。谓飨而福淫。不供而祸善也。曰能。曰汝能不杀乎。曰实司其柄。焉得不杀。曰非谓此也。谓有滥误疑混也。曰能。曰汝能不妄乎。曰我正直。焉有妄。曰非谓此也。谓先后不合天心也。曰能。曰汝不遭酒败乎。曰能。曰如上是为佛戒也。又言。以有心奉持。而无心拘执。以有心为物。而无心想身。能如是则先天地生。不为精。后天地死。不为老。终日变化而不为动。毕尽寂默。而不为休悟。此则虽娶非妻也。虽飨非取也。虽柄非权也。虽作非故也。虽醉非惛也。若能无心于万物。则罗欲不为淫。福淫祸善不为盗。滥误疑混不为杀。先后违天不为妄。惛荒颠倒不为醉。是谓无心也。无心别无戒。无戒则无心。无佛无众生。无汝及无我。孰为戒哉。曰我神通亚佛。曰汝神通十句。五能五不能。佛则十句。七能三不能。神竦然避席。跪启曰。可得闻乎。曰汝能戾上帝。东天行而西七曜乎。曰不能。曰汝能夺地祗。融五岳而结四海乎。曰不能。曰是谓五不能也。佛能空一切相。成万法智。而不能即灭定业。佛能知群有性。穷亿劫事。而不能化导无缘。佛能度无量有情。而不能尽众生界。是谓三不能也。定业亦不牢久。无缘亦是一期。众生界本无增减。且无一人能主其法。有法无主。是谓无法。无法无主。是谓无心。如我解佛。亦无神通也。但能以无心。通达一切法尔。曰吾诚浅昧。未闻空义。师所授戒。我当奉行。今愿报慈德。效我所能。曰我观身无物。观法无常。块然更有何欲。曰师必命我。为世间事。展我小神功。使已发心。初发心。未发心。不信心。必信心。五等人。目我神踪。知有佛有神。有能有不能。有自然有非自然。曰无为是。曰佛亦使神护法。师愿随意垂诲。圭不得已而言曰。东岩寺之障。莽然无树。北岫有之。而背非屏拥。汝能移北树于东岭乎。曰已闻命矣。然昏夜必有喧动。愿师无骇。即作礼而去。圭门送之。见仪卫逶迤。如王者状。其夕果有暴风吼雷。栋宇摇荡。诘旦和霁。则北岩松栝。尽移东岭。森然行植。圭诫其徒曰。母令外知人将妖我○慧安。自禁中辞。归嵩岳。忽一日诫门人曰。吾死。将尸向林中。待野火焚之。至七月八日。合户偃身而寂。寿一百二十八。门人舁尸林中。果野火自然阇维。得舍利八十粒。五粒最巨。而紫红色。光𦦨夺目○破灶堕者。不称名氏。得法慧安。隐居嵩岳。山坞有庙。甚灵。殿中惟安一灶。远近祭祀不辍。烹宰物命极多。堕一日领徒入庙。以杖敲灶三下曰。咄此灶。只是泥瓦合成。圣从何来。灵从何起。恁么烹宰物命。又打三下。灶乃倾破堕落。须臾有一人青衣峨冠。设拜堕前曰。我本此庙灶神。久受业报。今日蒙师说无生法。得脱此处。生在天中。特来致谢。堕曰。是汝本有之性。非吾强言。神再拜而没。少选侍僧问曰。某等久侍和尚。不蒙示诲。灶神得何径旨。便得生天。曰我只向伊道。是泥瓦合成。别无道理。为伊。侍僧无言。堕曰。会么。曰不会。曰本有之性。为甚么不会。侍僧乃礼拜。堕曰。破也破也。堕也堕也。有僧举似安。安叹曰。此子会尽。物我一如。何谓如朗月处空。无不见者。只是难构伊语脉。曰未审甚么人构得他语脉。曰不知者。僧问。物物无形时如何。堕曰。礼即惟汝非我。不礼即惟我非汝。其僧乃礼谢。堕曰。本有之物。物非物也。所以道心能转物。即同如来堕。后莫知所终○行思。首众曹溪。一日六祖谓曰。从上衣法双行。师资递授。衣以表信。法乃印心。吾今得人。何患不信。衣即留镇山门。汝当分化一方。无令断绝。思遂回青原山。住静居寺。神会来参。思问。甚处来。曰曹溪。曰曹溪意旨如何。会振身而立。思曰。犹带瓦砾在。曰和尚此间莫有真金与人么。曰设有汝向甚么处着○中宗诏。迎泗州僧伽入宫。馆于荐福寺。度慧俨慧岸木叉三人。示寂。敕就荐福。漆身起塔。忽臭气满城。帝祝送。归临淮。言讫。异香腾馥○一行。钜鹿人。张公瑾之孙。少聪敏。博观子史。尝借道十尹崇太玄经。读之数日。而还曰。已究其义。因出所撰太衍玄图并义决。崇览之。大惊曰。此后生颜子也。寻出至天台国清寺。见别院古松数十。门有流水。行立门屏间。闻一僧于庭中。布算且曰。今日当有弟子。自远来。求吾算法。即除一算曰。门前水当西流。弟子亦至矣。行返顾溪水。果已西流。遂趋入。尽传其术。回入嵩山。依普寂参决禅门宗旨。景龙年间。中宗诏。迎赴阙。行辞疾。遁入当阳山○万回所至显化。赐号法云。尝有偈曰。明暗两忘开佛眼。不系一法出莲丛。真空不坏灵知性。妙用尝存无作功。圣智本来成佛道。寂光非照自圆。

　　(壬子)怀让禅师开法南岳

　　怀让。执侍六祖十五年。壬子往居衡岳。开甘露门。

　　(癸丑)六祖惠能示寂

　　壬子七月。六祖命门人。往新州国恩寺建塔。仍令促工。癸丑夏末落成。七月一日集众曰。吾至八月。欲离世间。汝等有疑。早须相问。为汝破迷。法海等皆涕泣。惟有神会。神色不动。祖曰。神会小师。却得善不善等。毁誉不动。哀乐不生。余者不得。海乃再拜。问曰。和尚入灭。衣法当付何人。曰吾受忍大师衣法。今为汝等说法。不付其衣。盖汝等信根纯熟。决定不疑。堪任大事。汝等诸人。自心是佛。更莫狐疑。外无一物。而能建立。皆是本心。生万种法。如地有种。含藏长养。成就其实。我今说法。犹如时雨。普润大地。汝等佛性。譬之种子。遇兹沾洽。悉得发生。承吾旨者。决护菩提。依吾行者。定证妙果。听吾偈曰。心地含诸种。普雨悉皆萌。顿悟花情已。菩提果自成。七月八日。谓门人曰。吾欲归新州。汝等速理舟楫。大众哀留。祖曰。诸佛出现。犹示涅槃。有来必去。理亦常然。吾此形骸。归必有所。众曰。师从此去。早晚可回。曰叶落归根来时无口。问曰。正法眼藏。传付何人。曰有道者得。无心者通。又曰。吾去七十年。有二菩萨从东方。一出家一在家。同时兴化。建立吾宗。又问。佛祖传授次第。曰古佛应世无量。今以七佛为始。迦叶而下。展转相授。以至惠能。是为三十三祖。八月三日斋罢。示众曰。吾灭度后。莫作世情。悲泣雨泪。受人吊问。身着孝服。非吾弟子。亦非正法。但识自本心。见自本性。无动无静。无生无灭。无去无来。无是无非。无住无往。恐汝等心迷。不会吾意。今再嘱汝。令汝见性。若违吾教。纵吾在世。亦无有益。复说偈曰。兀兀不修善。腾腾不造恶。寂寂断见闻。荡荡心无著。说偈已。端坐至三更。忽谓门人曰。吾行矣。奄然迁化。时异香满室。白虹属地。林木变白。鸟兽哀鸣。广韶新三郡官僚缁素。争迎真身。莫决所之。乃焚香祷曰。香烟指处。师所归焉。时香烟直贯曹溪。遂迁神龛。并衣钵归曹溪。次年七月入塔。塔内忽起。白光亘天。三日始散。春秋七十有六。

　　(甲寅)怀让禅师传法马节道一

　　道一。汉州什邡人。姓马氏。容貌奇异。牛行虎视。引舌过鼻。足下有二轮文。出家受具。坐禅于衡岳。怀让知是法器。往问曰。大德坐禅。图什么。曰图作佛。让乃取一砖于彼庵前石上磨。一曰。磨作甚么。曰磨作镜。曰磨砖岂得成镜耶。曰磨砖既不得成镜。坐禅岂得作佛。曰如何即是。曰如牛驾车。车若不行。打车即是。打牛即是。一无对。让曰。汝学坐禅。为学坐佛。若学坐禅。禅非坐卧。若学坐佛。佛非定相。于无住法。不应取舍。汝若坐佛。即是杀佛。若执坐相。非达其理。一闻示诲。如饮醍醐。礼拜。问曰。如何用心。即合无相三昧。曰汝学心地法门。如下种子。我说法要。譬彼天泽。汝缘合故。当见其道。曰道非色相。云何能见。曰心地法眼。能见乎道。无相三昧。亦复然矣。曰有成坏否。曰若以成坏聚散而见道者。非见道也。听吾偈曰。心地含诸种。遇泽悉皆萌。三昧华无相。何坏复何成。一蒙开示。心意超然。侍奉九秋。日益玄奥○玄觉。住温江。学者辐辏。号真觉。开元二年十月日。辞众端坐入灭。觉尝着证道歌。感定中观见。字字皆成金色。时有梵僧。传归西竺。翻成梵筴。称为东土大乘经。歌曰。君不见绝学无为闲道人。不除妄想不求真。无明实性即佛性。幻化空身即法身。法身觉了无一物。本源自性天真佛。五阴浮云空去来。三毒水泡虚出没。证实相无人法。刹那灭却阿鼻业。若将妄语诳众生。自招拔舌尘沙劫。顿觉了如来禅。六度万行体中圆。梦里明明有六趣。觉后空空无大千。无罪福无损益。寂灭性中莫问觅。比来尘镜未曾磨。今日分明须剖析。谁无念谁无生。若实无生无不生。唤取机关木人问。求佛施功早晚成。放四大莫把捉。寂寞性中随饮啄。诸行无常一切空。即是如来大圆觉。决定说表真乘。有人不肯任情征。直捷根源佛所印。摘叶寻枝我不能。摩尼珠人不识。如来藏里亲收得。六般神用空不空。一颗圆光色非色。净五眼得五力。惟证乃知难可测。镜里看形见不难。水中捉月争拈得。常独行常独步。达者同游涅槃路。调古神清风自高。貌悴骨刚人不顾。穷释子口称贫。实是身贫道不贫。贫则身常被缕褐。道则心藏无价珍。无价珍用无尽。利物应机终不吝。三身四智体中圆。八解六通心地印。上士一决一切了。中下多闻多不信。但自怀中解垢衣。谁能向外夸精进。从他谤任他非。把火烧天徒自疲。我闻恰似饮甘露。销融顿入不思议。观恶言是功德。此则成吾善知识。不因讪谤起冤亲。何表无生慈忍力。宗亦通说亦通。定慧圆明不滞空。非但我今独达了。恒沙诸佛体皆同。师子吼无畏说。百兽闻之皆脑裂。香象奔波失却威。天龙寂听生欣悦。游江海涉山川。寻师访道为参禅。自从认得曹溪路。了知生死不相干。行亦禅坐亦禅。语默动静体安然。纵遇锋刀常坦坦。假饶毒药也闲闲。我师得见然灯佛。多劫曾为忍辱仙。几回生几回死。生死悠悠无定止。自从顿悟了无生。于诸荣辱何忧喜。入深山住兰若。岑崟幽䆳长松下。优游静坐野僧家。阒寂安居实潇洒。觉即了不施功。一切有为法不同。住相布施生天福。犹如仰箭射虚空。势力尽箭还坠。招得来生不如意。争似无为实相门。一超直入如来地。但得本莫愁末。如净琉璃含宝月。既能解此如意珠。自利利他终不竭。江月照松风吹。永夜清宵何所为。佛性戒珠心地印。雾露云霞体上衣。降龙钵解虎锡。两股金环鸣历历。不是标形虚事持。如来宝杖亲踪迹。不求真不断妄。了知二法空无相。无相无空无不空。即是如来真实相。心镜明鉴无碍。廓然莹彻周沙界。万象森罗影现中。一颗圆明非内外。豁达空拨因果。莽莽荡荡招殃祸。弃有着空病亦然。还如避溺而投火。舍妄心取真理。取舍之心成巧伪。学人不了用修行。真成认贼将为子。损法财灭功德。莫不繇斯心意识。是以禅门了却心。顿入无生知见力。大丈夫秉慧剑。般若锋兮金刚𦦨。非但能摧外道心。早曾落却天魔胆。震法雷击法鼓。布慈云兮洒甘露。龙象蹴蹋润无边。三乘五性皆醒悟。雪山肥腻更无杂。纯出醍醐我常纳。一性圆通一切性。一法遍含一切法。一月普现一切水。一切水月一月摄。诸佛法身入我性。我性还共如来合。一地具足一切地。非色非心非行业。弹指圆成八万门。刹那超却三祇劫。一切数句非数句。与吾灵觉何交涉。不可毁不可赞。体若虚空没涯岸。不离当处常湛然。觅即知君不可见。取不得舍不得。不可得中祇么得。默时说说时默。大施门开无壅塞。有人问我解何宗。报道摩诃般若力。或是或非人不识。逆行顺行天莫测。吾早曾经多劫修。不是等闲相诳惑。建法幢立宗旨。明明佛敕曹溪是。第一迦叶首传灯。二十八代西天记。法东流入此土。菩提达磨为初祖。六代传衣天下闻。后人得道何穷数。真不立妄本空。有无俱遣不空空。二十空门元不着。一性如来体自同。心是根法是尘。两种犹如镜上痕。痕垢尽除光始现。心法双忘性即真。嗟末法恶时世。众生福薄难调治。去圣远兮邪教深。魔强法弱多怨害。闻说如来顿教门。恨不灭除令瓦碎。作在心殃在身。不须怨诉更尤人。欲得不招无间业。莫谤如来正法轮。栴檀林无别树。郁密森沉师子住。境静林间独自游。走兽飞禽皆远去。师子儿众随后。三岁即能大哮吼。若是野干逐法王。百年妖怪虚开口。圆顿教勿人情。有疑不决直须争。不是山僧逞人我。修行恐落断常坑。非不非是不是。差之毫厘失千里。是即龙女顿成佛。非即善星生陷坠。吾早年来积学问。亦曾讨疏寻经论。分别名相不知休。入海算沙徒自困。却被如来苦诃责。数他珍宝有何益。从来蹭蹬觉虚行。多年枉作风尘客。种性邪错知解。不达如来圆顿制。二乘精进勿道心。外道聪明无智慧。亦愚痴亦小騃。空拳指上生实解。执指为月枉施功。根境法中虚捏怪。不见一法即如来。方得名为观自在。了即业障本来空。未了先须偿宿债。饥逢王膳不能餐。病遇医王争得瘥。在欲行禅知见力。火中生莲终不坏。勇施犯重悟无生。早时成佛于今在。师子吼无畏说。深嗟蒙懂顽皮靼。祇知犯重障菩提。不见如来开秘诀。有二比丘犯淫杀。波离萤光增罪结。维摩大士顿除疑。犹如赫日销霜雪。不思议解脱力。妙用河沙也无极。四事供养敢辞劳。万两黄金亦销得。粉骨碎身未足酬。一句了然超百亿。法中王最高胜。河沙如来同共证。我今解此如意珠。信受之者皆相应。了了见无一物。亦无人亦无佛。大千沙界海中沤。一切圣贤如电拂。假使铁轮顶上旋。定慧圆明终不失。日可冷月可热。众魔不能坏真说。象驾峥嵘谩进涂。谁见螗螂能拒辙。大象不游于兔径。大悟不拘于小节。莫将管见谤苍苍。未了吾今为君决○净居寺尼玄机。尝习定于平阳大日山石窟中。与兄玄觉。同参六祖。因着圆明歌。与证道歌。相表里。后倒立而化。法属以颠倒呵之。应声而仆。将葬之夕。为风雷所移。越二日有自大日山来者云。是夕空中有箫磬声机之柩。已厝峰上。其徒迎舍利。归寺建塔。号圆明○希迁。端州陈氏子。生而狥齐。既冠然诺自许。后造曹溪得度。问祖和尚百年后。某当依附何人。曰寻思去。祖殁。迁每于静处。端坐思惟。首座曰。汝师已逝。空坐奚为。曰我禀遗诫。故寻思耳。座曰。汝有师兄思和尚。今住吉州。汝因缘在彼。师言甚直。汝自迷耳。迁闻语。便辞龛。直往青原。参行思。思曰。子何方来。曰曹溪。曰将得甚么来。曰未到曹溪亦不失。曰若恁么用去。曹溪作甚么。曰若不到曹溪。争知不失。又曰。曹溪大师。还识和尚否。曰汝今识吾否。曰识。又争能识得。曰众角虽多。一麟足矣。迁又问。和尚自离曹溪。甚么时至此间。曰我却知汝早晚离曹溪。曰希迁不从曹溪来。曰我亦知汝去处也。曰和尚幸是大人。莫造次。他日复问迁。汝甚么处来。曰曹溪。思乃举拂子曰。曹溪还有这个么。曰非但曹溪。西天亦无。曰子莫曾到西天否。曰若到即有也。曰未在更道。曰和尚也须道。取一半莫全靠学人。曰不辞向汝道。恐已后无人承当。

　　(丙辰)嵩岳元圭禅师入寂(慧安法嗣五祖旁出)

　　元圭。住嵩岳。开元四年。嘱门人曰。吾始居寺东岭。吾灭。汝必置吾骸于彼。言讫。若委蛇焉。

　　(丁巳)慧忠禅师住南阳白崖山

　　慧忠。诸暨冉氏子。得法六祖。住南阳白崖山党子谷。示众。禅宗学者。应遵佛语一乘了义。契自心源。不了义者。互不相许。如狮子身虫。夫为人师。若涉名利。别开异端。则自他何益。如世大匠。斤斧不伤其手。香象所负。非驴所堪。忠一日唤侍者。侍者应诺。如是三唤。侍者三应。忠曰。将谓我孤负汝。却是汝孤负我。

　　(壬戌)法钦参玄素禅师

　　法钦。昆山朱氏子。世服儒业。母孕时梦。莲生户枢。取一花系于衣带。窹乃恶荤饵。既诞。形貌奇伟。神色朗彻。好以佛事为儿戏。年二十二。赴京应选。道繇丹徒。憩鹤林寺。玄素见而异之。问曰。子何之。曰将求仕于上京。曰虽有五等之爵。不如三界之尊。曰可学乎。曰观子神气。几于生知。若肯出家。必悟如来知见。钦遂裂缝掖。刻苦亲依。素深器之。谓门人法镜曰。此子当大弘吾法。蔚为人师。钦日夜奋励。三学该炼。一日请素。示其法要。素曰。无人得我法。曰以何传。曰我法实无可传者。钦顿释疑滞。久之辞去曰。汝乘流而行。遇径即止。遂南行。受具于余杭龙泉寺。

　　素延陵人。名法照。牛头智威法嗣。居京口鹤林寺。

　　○马祖道一阐化江西(南岳让法嗣)

　　开元十年。道一阐化于江西。怀让问众曰。道一为众说法否。曰已为众说法。曰总未见人持个消息来。因遣一僧。往嘱曰。待伊上堂时。汝但出问。作么生。待伊道底。言语记将来。僧去。一如让旨。回谓让曰。马师云自从胡乱后三十年。不曾少盐酱。让深然之。

　　佛祖纲目卷第三十
卍新纂续藏经第 85 册 No. 1594 佛祖纲目


　　佛祖纲目卷第三十一(调字号)

　　甲子(唐玄宗开元十二年)壬午(改天宝)丙申(肃宗至德元年)戊戌(改乾元)庚子(改上元)壬寅(改宝应)癸卯(代宗广德元年)乙巳(改永泰)丙午(改大历)庚申(德宗建中元年)癸亥(唐德宗建中四年止)

　　(乙丑)普寂禅师住唐兴寺

　　普寂。受记于神秀。开元十三年。玄宗诏居都城唐兴寺。王公士庶。争来礼谒。

　　(己巳)牛头山智威禅师入寂

　　开元己巳。牛头山智威将入灭。谓门弟子曰。将尸林中。施诸鸟兽○宣州安国寺玄挺。初参智威。侍立次。有讲僧问威曰。真性缘起。其义云何。威良久。挺遽召曰。大德正兴一念。问时是真性中缘起。其僧言下大悟○玄素。住鹤林。一日有屠者。礼谒。愿就所居办供。素欣然而往。众皆讶之。素曰。佛性平等。贤愚一致。但可度者。吾即度之。复何差别之有○李通玄。日食一柏叶枣十颗。因呼枣柏大士。开元七年。大原高仙奴馆之斋中造论。逾三年。迁马氏古佛堂侧。阅十年。负经书而去。山行三十里。偶一虎当途。玄抚之曰。吾着华严论。汝能为择栖止处否。即以经囊。负其背。随至神福山原下土龛前。蹲驻。玄取囊置龛。虎摇尾而去。龛广六七肘。玄著论。每夕口出白光。以代烛。日有二女子布衣白巾。汲水炷香。食时辄具馔。斋毕。撤器而去。如是五载。著论毕。遂灭迹不见。

　　(庚辰)普寂禅师入寂(北宗神秀法嗣)

　　普寂。住都城。远近参学者辐辏。开元庚辰入灭○道树。亦秀嗣。得法后。结茅寿州三峰山。尝有野人。服色素朴。言谈诡异。时忽化作佛。及菩萨罗汉天仙等形。或放神光。或呈声响。学徒皆不能测。十数年后。寂无影响。树告众曰。野人作多色伎俩。眩惑于人。只消老僧不见不闻。彼之伎俩有穷。吾之不见不闻无尽。

　　○行思禅师传法希迁

　　行思。一日令希迁。持书与怀。让曰。汝达书了速回。吾有个鈯斧子。与汝住山。迁至彼。未呈书。便问。不慕诸圣。不重己灵时如何。曰子问太高生。何不向下问。曰宁可永劫受沉沦。不从诸圣求解脱。让便休。迁回。思问。子返何速。书信达否。曰书亦不通。信亦不达。去日蒙和尚许个鈯斧子。只今便请。思垂一足。迁便礼拜○李通玄。美髭髯。朗眉目。丹唇紫腮。冠桦皮衣。麻衣长裙。博袖散腰。徒跣而行。放旷人天。靡所拘束。开元庚辰三月间。一日出山。遇里人高会燕乐。玄就语曰。汝等好住。吾将归矣。众惊其去。有送入山者。至龛而谢遣之。即于是夕。烟云凝布。岩谷震荡。有二白鹤。翔空哀唳。其余飞走。悲鸣满山。翼日里人争往候之。则已端坐示寂于龛中矣。奉九十五。着华严论四十卷。又着决疑论。会释十门玄义。排科释略。及缘生解迷十明等论。十玄六相。百门义海等书。并传于世。

　　○青原行思禅师入寂(六祖法嗣)

　　行思。住青原。庚辰十二月日。示众毕。跏趺而逝。

　　(壬午)怀玉法师往生净土

　　怀玉。台州人。布衣一食。常坐不卧。诵弥陀经三十万遍。日课佛号五万声。天宝元年。见佛菩萨满虚空中。一人持银台来迎。玉曰。吾一生念佛。誓取金台。何为不然。圣众遂隐。玉弥加精进。三七日后。向擎台者来云。师以精进。得升上品。宜趺坐以俟。三日后。异光满室。谓弟子曰。吾生净土矣。含笑而逝○自觉。住真州。常发愿。愿因观音。得见阿弥陀佛。于是铸观音像。高四十九尺。既成。祝愿。夜三更。忽有金光二道。阿弥陀佛自光中而下。二大士左右随之。佛垂手。摩觉顶曰。守愿勿易。利物为先。宝池生处。孰不如愿。后十一年。七月望夕。见一人形似天王。云间现身。谓觉曰。安养之期。至矣。即于观音像前。趺坐而化。

　　○希迁禅师开法石头

　　希迁。得法后。旋住南岳。鬼神多显迹听法。天宝初。至衡山。结庵于石头之上。时号石头和尚。作草庵歌曰。吾结草庵无宝贝。晚来从容图睡快。成时初见茅草新。破后还将茅草盖。住庵人镇常在。不属中间与内外。世人住处我不住。世人爱处我不爱。庵虽小含法界。方丈老人相体解。上乘菩萨信无疑。中下闻之必生怪。问此庵坏不坏。坏与不坏主元在。不居南北与东西。基址坚牢以为最。青林下明窗内。玉殿琼楼未为对。衲被蒙头万事休。此时山僧都不会。住此庵休作解。谁夸铺席图人买。回光返照便归来。廓达灵根非向背。遇祖师亲训诲。结草为庵莫生退。百年抛却任纵横。摆手便行且无罪。千种言万般解。只要教君长不昧。欲识庵中不死人。岂离而今这皮袋。

　　(癸未)杨庭光参本净禅师

　　本净。绛州张氏子。幼岁披缁。曹溪受记。住司空山。癸未。玄宗遣中使杨庭光入山。采常春藤。光因参净。问曰。弟子慕道斯久。愿和尚慈悲。略垂开示。净曰。天下禅宗硕学。咸会京城。天使足可咨决。贫道猥山傍水。无所用心。光再拜。净曰。天使休礼贫道。天使为求佛耶问道耶。曰弟子昏昧。未审佛与道。其义云何。曰若欲求佛。即心是佛。若欲会道。无心是道。曰云何即心是佛。曰佛因心悟。心以佛彰。若悟无心。佛亦不有。曰云何无心是道。曰道本无心。无心名道。若了无心。无心即道。光拜受。回阙具奏。敕诏起净。是冬到京。

　　(甲申)本净禅师说法内道场

　　天宝三载。正月上元日。玄宗诏两街名僧硕学。赴内道场。共本净阐扬佛理。有远禅师。问曰。如禅师所见。以何为道。曰无心是道。曰道因心有。何得言无心是道。曰道本无名。因心名道。心名若有。道不虚然。穷心既无。道凭何立。二俱虚妄。总是假名。曰禅师见有身心。是道已否。曰山僧身心本来是道。曰适言无心是道。今又言身心本来是道。岂不相违。曰无心是道。心泯道无。心道一如。故言无心是道。身心本来是道。道亦本是身心。身心本既是空。道亦穷源无有。曰观禅师形体甚小。却会此理。曰大德只见山僧相。不见山僧无相。见相者是大德所见。经云。凡所有相。皆是虚妄。若见诸相非相。只见其道。若以相为实。穷劫不能见道。曰今请禅师于相上说于无相。曰净名经云。四大无主。身亦无我。无我所见。与道相应。大德若以四大有主是我。若有我见。穷劫不可会道也。远闻语失色。净示偈曰。四大无主复如水。遇曲逢直无彼此。净秽两处不生心。壅决何曾有二意。触境但似水无心。在世纵横有何事。帝及四众莫不称善。

　　○南岳怀让禅师示寂(六祖能法嗣)

　　怀让。入室弟子。总有六人。各印可曰。汝等六人。同证吾身。各契一路。一人得吾眉。善威仪。(常浩)一人得吾眼。善顾盻。(智达)一人得吾耳。善听理。(坦然)一人得吾鼻。善知气。(神照)一人得吾舌。善谭说。(岩峻)一人得吾心。善古今。(道一)又曰。一切法皆从心生。心无所生。法无能住。若达心地。所作无碍。非遇上根。其慎辞哉。天宝三载。八月十一日。入灭。塔于衡岳。敕谥大慧最胜轮之塔。

　　(乙酉)神会禅师着显宗记

　　六祖灭后二十年间。曹溪顿宗沉废荆吴。嵩岳渐门盛行秦洛。神会乃着显宗记。以定两宗。南能顿宗。北秀渐宗。河南尹李常。素仰祖风。深得玄旨。遇会问曰。三祖大师。葬在何处。或闻入罗浮不回。戒说终于山谷。未知孰是。曰璨大师自罗浮归山谷。得月余。方示灭。今舒州见有三祖墓。常未之信。后谪舒州别驾。果得三祖墓。遂与僚佐。同往瞻礼。又启真仪阇维。得五色舍利三百粒。以百粒出己俸建塔。百粒寄会。百粒随身。后于洛中私第。设斋庆之。时有西域三藏犍那等与会。常问。天竺禅门祖师多少。曰自迦叶至般若多罗。有二十七祖。若叙师子尊者傍出达磨达。四世二十二人。总有四十九祖。若从七佛。至此璨大师。不括横枝。凡三十七世。常曰。尝见祖图。或引五十余祖。至于支派差殊宗族不定。或但有空名者。以何为验。时有六祖门人智本。答曰。斯乃后魏初。佛法沦替。有沙门昙曜。纷纭中。以素绢单录。得诸祖名字。或忘失次第。藏衣领中。隐于岩穴。经三十五载。至文成帝即位。法门中兴。曜为僧统。乃集诸沙门。重议结集。目为付法藏传。其间小有差互。即曜抄录时。怖惧所致○法钦。自受玄素记后。抵临安。行次。东北山下。问樵者曰。此何山。曰此径山也。乃驻锡焉。有僧问。如何是道。钦曰。山上有鲤鱼。水底有蓬尘。马祖令人送书到。书中作一圆相。钦开缄。于圆相中作一画。却封回。又令智藏来问。十二时中。以何为境。曰待汝回去时有信。曰如今便回。曰传语却须问取曹溪○澄观。山阴夏侯氏子。字大休。身长九尺四寸。垂手过膝。口四十齿。目光夜发。昼乃不眴。十一岁出家。十四岁得度。尝以十事自励曰。体不捐沙门之表。心不违如来之制。坐不背法界之经。性不染情碍之境。足不履尼寺之尘。胁不触居士之榻。目不视非仪之彩。舌不味过午之肴。手不什圆明之珠。宿不离衣钵之侧。又尝从牛头忠径山钦。问西来宗旨。皆默受印记。

　　(壬辰)鹤林玄素禅师入寂(智威法嗣牛头宗第六世)

　　玄素。住鹤林。有僧问。如何是西来意。曰会即不会。疑即不疑。又曰。不会不疑底。不疑不会底。有僧扣门。素问。什么人。曰是僧。曰非但是僧。佛来亦不着。曰佛来为什么不着。曰无汝栖泊处。天宝壬辰十一月入寂。寿八十五。夏六十一。

　　(甲午)左溪玄朗法师入寂(东阳威法嗣天台宗第七世)

　　玄朗。师事惠威。尽传其道。独处岩穴。凡三十年。宴坐左溪。因以为号。建立精舍。约而不陋。跪忏其间。心不离定。口不尝药。或衣弊食绝。布纸而绽。掬泉而斋。或问。万行俱空。云何苦行。曰本无苦乐。妄习为因。众生妄除。我苦随尽。天宝甲午。忽一日告门人曰。吾五印道成。万行无得。戒为心本。尔等师之。言讫而逝○李泌。字长源。京兆人。七岁知为文。玄宗召见。呼为奇童。使与太子为布衣交。乾元中。辞入衡岳。时明瓒隐居上封。人号懒残。泌往谒之。闻其经声。先悲怆而后悦豫。泌隐知音。因谓曰。将非避隐者。有云霄意乎。瓒唾之曰。莫相贼。莫相贼。泌色不为动。候之良久。匍匍问道。瓒曰。碎却笔砚。方可谈此。遂拨火。出芋食之。泌至中夜。复请曰。终无一言见教乎。瓒抚其背曰。好做十年宰相。后德宗朝。进礼部尚书。同平章事。封邺侯。

　　王维。字摩诘。官尚书右丞。与弟缙皆笃志奉佛。不茹荤血。不衣文彩。得辋口蓝田别墅。弹琴啸咏。留连终日。母丧。上表于朝。请以辋川地为佛寺。在京师日。饭十数名僧。以玄谭为乐。斋中无所有。惟茶铛药臼经案绳床而已。退朝焚香独坐。一心禅诵。妻亡不再娶。三十年孤处一室。屏绝尘累。临终索笔。作别弟缙书。又与亲故数幅。多劝勉奉佛修心之旨。舍笔而绝。尝作能禅师碑云。无有可舍。是达有源。无空可住。是知空本。举足下足。常在道场。是心是情。同归性海。

　　○崇慧住天柱山

　　崇慧。彭州陈氏子。得法智威。乾元元年。住舒州天柱山。僧问。达磨未来时。还有佛法也无。曰未来且置。即今事作么生。曰某甲不会。乞师指示。曰万古长空。一朝风月。良久曰。阇黎会么。曰不会。曰自己分上作么生。干他达磨来与未来作么。他家来大似卖卜汉。见汝不会。为汝锥破卦文。才生吉㐫。尽在汝分上。一切自看。曰如何是解卜底人。曰汝才出门时。便不中也。

　　(庚子)荷泽神会禅师入寂(六祖旁出法嗣)

　　神会。住荷泽。一日乡信至。报二亲亡。会入堂白槌曰。父母俱丧。请大众念摩诃般若。众才集。会便打槌曰。劳烦大众。下座。弟子光宝问。眼耳缘声色时。为复抗行。为有回互。曰抗互且置。汝指何法。为声色之体。曰如师所说。即无有声色可得。曰汝若了声色体空。亦信眼耳诸根。及与凡与圣。平等如幻。抗行回互。其理昭然。宝顿领悟。上元元年五月日。中夜奄然而化。

　　(辛丑)慧忠禅师说法千福寺

　　慧忠。住南阳白崖山党子谷。四十余年。不下山。上元二年。肃宗以师礼迎。居千福寺。一日帝问。如何是十身调御。忠曰。檀越踏毗卢顶上行。帝曰。寡人不会。忠曰。莫认自己清净法身。帝益不晓。

　　(甲辰)希迁禅师着参同契

　　希迁。因看肇论。至会万物为己者其惟圣人乎。乃拊几曰。圣人无己。靡所不己。法身无象。谁云自他。圆鉴灵照于其间。万象体玄而自现。境智非一。孰云去来。至哉斯语也。遂掩卷不觉𥨊。梦与六祖。同乘一龟。游泳深池之内。觉而念曰。灵龟者智也。深池者性海也。吾与祖师。同乘灵智。游性海矣。遂着参同契。曰。竺土大仙心。东西密相付。人根有利钝。道无南北祖。灵源明皎洁。枝派暗流注。执事原是迷。契理亦非悟。门门一切境。回互不回互。回而更相涉。不尔依位住。色本殊质象。声元异乐苦。暗合上中言。明明清浊句。四大性自复。如子得其母。火热风动摇。水湿地坚固。眼色耳音声。鼻香舌咸醋。然依一一法。依根叶分布。本末须归宗。尊卑用其语。当明中有暗。勿以暗相遇。当暗中有明。勿以明相睹。明暗各相对。比如前后步。万物自有功。当言及用处。事存函盖合。理应箭锋拄。承言须会宗。勿自立规矩。触目不会道。运足焉知路。进步非远近。迷隔山河固。谨白参玄人。光阴莫虚度。广德二年。偶一日见负米登山者。迁问之。知为送供。因愍其劳苦。即移庵下梁端。

　　○慧忠国师为代宗说法

　　慧忠。住京城。代宗尝问。师得何法。曰陛下还见空中一片云么。曰见。曰钉钉着悬挂着。又每问忠。忠都不视之。曰朕是大唐天子。师何以殊不顾视。曰还见虚空么。曰见。曰他还眨眼视陛下否。帝益疑骇。于是斋沐。别致十问。一见性已后。用布施作福否。曰无相而施合见性。二日夕作何行业。合得此道。曰无功而修合此道。三或有病难。将何道理。修行抵拟。曰无功而修。了业本空。得不动转。四临终时作么生得清凉。自在无疑。忠以努力自信道为对。五烦恼起时。将何止息。忠对本心湛然烦恼回归妙用。六见性后用持戒念佛。求生净土否。忠对性即是佛性即是净土。七舍此阴了。当生何处。忠以无舍无生自在生为对。八临终时。有花台宝座来迎。可赴否。忠以不取相为对。九作么生得神通似佛。忠以见性如贫得宝。如民得王对。十只依此本性修。定得作佛否。忠对定得作佛。佛亦无相。无得乃为真得。

　　(丙午)无住禅师为杜鸿渐说法

　　无住。法嗣无法。居白崖山。专务宴寂。经累岁。学者渐至。勤请不已。自此垂诲。宰相杜鸿渐。出抚巴蜀。至益州。遣使延请至。问曰。弟子闻和尚说无忆无念莫妄三句法门。未审此三句是一是三。曰无忆名戒。无念名定。莫妄名慧。一心不生。具戒定慧。非一非三也。时庭树鸦鸣。渐问。师闻否。曰闻。鸦去已。又问。师闻否。曰闻。曰鸦去无声。云何言闻。曰闻与不闻。非关闻性。有声之时。声尘自生。无声之时。声尘自灭。而此闻性不随声生。不随声灭。悟此闻性。则免声尘流转。当知闻无生灭。闻无去来。又问。弟子曾撰起信论疏两卷。可称佛法否。曰夫造章疏。皆用识心思量分别。据论文云。当知一切法。从本以来。离言说相。离名字相。离心缘相。毕竟平等。无有变异。惟有一心。故名真如。今相公既着种种相。云何是佛法。渐起作礼曰。弟子尝问诸大德。皆赞为不可思议。当知彼等但狥人情。师独从理解说。是真不可思议。然云何不生。云何不灭。云何得解脱。曰见境心不起。名不生。不生即不灭。既无生灭。即不被前尘所缚。当处解脱。举要而言。识心即离念。见性即解脱。离识心见性外。更有法门。证无上菩提者。无有是处。何以故。真心者。念生亦不顺生。念灭亦不依寂。不来不去。不定不乱。不取不舍。不沉不浮。无为无相。活活泼泼。平常自在。此心体毕竟不可得。触目皆如。无非见性也。渐喜跃称敬。自是栖心禅悦。临终沐浴。俨朝服加僧伽黎。剃须发而逝。

　　○马祖道一开法钟陵

　　马祖。𨽻名钟陵开元寺。连帅路嗣恭。聆风景慕。亲受宗旨。四方学者。云集座下。示众。汝等诸人。各信自心是佛。此心即是佛心。达磨大师。从南天竺国。来至中华。传上乘一心之法。令汝等开悟。又引楞伽经文。以印众生心地。恐汝颠倒。不自信此心之法各各有之。故楞伽经。以佛语心为宗。无门为法门。夫求法者。应无所求。心外无别佛。佛外无别心。不取善不舍恶。净秽两边。俱不依怙。达罪性空。念念不可得。无自性故。故三界惟心。森罗万象。一法之所印。凡所见色。皆是见心。心不自心。因色故有。汝但随时言说。即事即理。都无所碍。菩提道果亦复如是。于心所生。即名为色。知色空故。生即不生。若了此心。乃可随时着衣吃饭。长养圣胎。任运过时。更有何事。汝受吾教。听吾偈曰。心地随时说。菩提亦祇宁。事理俱无碍。当生即不生。僧问。如何修道。曰道不属修。若言修得。修成还坏。即同声闻。若言不修。即同凡夫。但尽三界心量。一念妄想。即是三界生死根本。但无一念。即除生死根本。即得法王无上珍宝○邓隐峰辞。祖曰。甚处去。曰石头去。曰石头路滑。曰竿木随身。逢场作戏。便去。才到石头。即绕禅床一匝。振锡一声。问是何宗旨。头曰。苍天苍天。峰无语。回举似祖。祖曰。汝更去问。待他有答。汝便嘘两声。峰又去。依前问。头乃嘘两声。峰又无语。回举似祖。祖曰。向汝道。石头路滑。峰屡参二大士法席。后于祖言下相契。一日峰推车次。祖展脚在路上坐。峰曰。请师收足。祖曰。已展不缩。峰曰。已进不退。乃推车。碾损祖脚。祖归法堂。执斧子曰。适来碾损老僧脚底出来。峰便出于祖前引颈。祖乃置斧○慧藏。本以弋猎为务。恶见沙门。因逐鹿从祖庵前过。祖迎之。藏遂问。和尚还见鹿过否。曰汝是何人。曰猎者。曰汝解射否。曰解射。曰汝一箭射几个。曰一箭射一个。曰汝不解射。曰和尚解射否。曰解射。曰和尚一箭射几个。曰一箭射一群。曰彼此是生命。何用射他一群。曰汝既知如是。何不自射。曰若教某甲自射。直是无下手处。曰这汉旷劫无明烦恼。今日顿息。藏掷下弓箭。投祖出家。一日在厨作务次。祖问。汝作甚么。曰牧牛。曰作么生牧。曰一回入草去。蓦鼻拽将回。曰子真牧牛。藏尝问智藏。汝还解捉得虚空否。智藏曰捉得。曰作么生捉。智藏以手撮虚空。藏曰。汝不解捉。智藏却问。师兄作么生捉。藏把智藏鼻孔拽。智藏作忍痛声。曰太煞拽人鼻孔。直欲脱去。藏曰。直须恁么捉。虚空始得。后住抚州石巩山。常以弓箭接机○亮座主。本蜀人。颇讲经论。因参祖。祖问。见说座主大讲得经论。是否。曰不敢。曰将甚么讲。曰将心讲。曰心如工伎儿。意如和伎者。争解讲得。亮抗声曰。心既讲不得。虚空莫讲得么。曰却是虚空讲得。亮不肯。便出。将下阶。祖召曰座主。亮回首。祖曰。是甚么。亮豁然大悟。便礼拜。祖曰。这钝根阿师。礼拜作么。曰某甲所讲经论。将谓无人及得。今日被大师一问。平生功业。一时冰释。礼谢而退。乃散徒众。隐于西山○石臼。初参祖。祖问。甚处来。曰乌臼来。曰乌臼近日有何言句。曰几人于此茫然。曰茫然且置。悄然一句作么生。臼乃近前三步。祖曰。我有七棒寄打乌臼。你还甘否。曰和尚先吃。某甲后甘。一日僧问。臼如何是地藏手中珠。曰你手中还有么。曰不会。曰莫谩大众。复颂曰。不识自家宝。随他认外尘。日中逃影质。镜里失头人○水潦。初参祖。问如何是西来的的意。曰礼拜着。潦才礼拜。祖便与一蹋蹋倒。潦大悟。起来拊掌呵呵大笑曰。也大奇也大奇。百千三昧无量妙义。只向一毛头上。一时识得根源去。乃作礼而退。后告众曰。自从一吃马师踏。直至如今笑不休○自在。吴兴李氏子。参祖发明心地。祖令送书与慧忠。忠曰。马大师以何法示徒。曰即心即佛。忠曰。是甚么语话。良久又问。此外更有甚么言教。曰非心非佛。或云。不是心。不是佛。不是物。忠曰。犹较些子。曰马大师即甚么。未审和尚此间如何。忠曰。三点如流水。曲似刈禾镰。在后隐伏牛山。示众曰。即心即佛。是无病求药句。非心非佛。是药病对治句。僧问。如何是脱洒底句。在曰。伏牛山下古今传。后入灭。寿八十一○大珠。建州朱氏子。名慧海。初至江西参祖。祖问。从何处来。曰越州大云寺来。曰来此拟须何事。曰来求佛法。曰我这里一物也无。求什么佛法。自家宝藏不顾。抛家散走作么。曰那个是慧海宝藏。曰即今问我者。是汝宝藏。一切具足。更无欠少。使用自在。何假外求。海于言下。自识本心。不繇知觉。踊跃礼谢。师事六载。后以受业师老。遂归奉养。晦迹藏用。人莫能识。潜着顿悟入道要门论一卷。法侄玄晏。窃呈祖。祖览讫。示众曰。越州有大珠。圆明光透自在。无遮障处也。众知海姓朱。迭相寻访。时号大珠和尚○普愿。郑州王氏子。幼慕空宗。出家受具。初习相部。及究毗尼。次游讲肆。历听楞伽华严。入中百门观。精练玄义。后参祖。顿然忘筌。得游戏三昧。一日为众僧行粥次。祖问。桶里是什么。曰这老汉合取口。作恁么语话。祖便休。自是同参。无敢诘问。

　　(己酉)径山法钦禅师至京

　　代宗留神空门。道众愤嫉。大历三年九月。道士史华奏。与释氏粗法。遂于东明观。架刀为梯。华登蹑而上。如履磴道。缁侣相顾。无敢蹑者。时章敬寺沙门崇慧。奉敕于本寺庭树间。梯架锋刃。铦白如霜。增东明观之梯百尺。慧跣足而登。至绝梯而止。复蹑而下。如行平地。以至蹈烈火。探沸油。餐铁叶。嚼钉线。道众见之。骇汗掩袂而走。四众赞仰。声若雷电。帝遣中贵。传宣慰劳。嘉叹再三。赐紫衣。号曰护国三藏。寻被召。对问。师承何人。曰径山高道僧法钦。臣之师也。臣未具戒。不敢受紫衣之赐。帝特命开坛。方羯磨。慧隐身坛上。莫知所往。帝益骇异。遂礼钦为师。遣内侍。特诏敦请。既至。帝躬迎问法。同弟子之礼。钦一日在内庭。见帝起立。帝曰。师何以起。钦曰。檀越何得向四威仪中见贫道。帝悦。赐号国一。顷之欲辞归。帝曰。此众生有当度者。彼众生岂有殊乎。钦曰。实无有法。以度众生○初法照止衡州云峰寺。尝于僧堂食钵内。睹五色云中一梵刹。当东北有山涧石门。复见一寺。金书其额曰。大圣竹林寺。他日复见云中数寺。池台楼观。万菩萨众。杂处其中。大历三年。起五会念佛道场。感祥云弥覆。云中复现楼阁。睹阿弥陀佛。及二菩萨。身满虚空。复见老人谓曰。汝先发愿。于金色界。礼觐大僧。今何辄止。遂与同志启行。四年四月。到五台佛光寺。一如钵中所见。夜四更见一道光。从北山下来射照。照急入堂内。问众曰。此何祥光。有僧曰。此大圣不思议光。照即寻光至寺。东北五里。果有大山。山有涧。涧北有石门。二青衣立于门首。一称善财。一称难陀。引照入门。北行见金门楼观。金榜题曰大圣竹林寺。寺方二十里。一百院。皆有金地宝塔华台玉树。入讲堂。见文殊在西。普贤在东。踞师子座。为众说法。照前作礼。问曰。末代凡夫。未审修何法门。文殊告曰。诸修行门。无如念佛。阿弥陀佛愿力难思。汝当系念。决取往生。时二大士同舒金臂。摩照顶授记曰。汝今以念佛力故。毕竟证无上觉。复命往诣诸菩萨院。巡礼竟。乃回。作礼辞退。向二青衣送至门外。照复作礼。举头俱失○慧忠。住牛头。平生一衲不易。器用惟一铛。县令张逊谒忠问。弟子几人。曰有三五人。曰可得见乎。忠敲禅床三下。有三虎哮吼而出。逊惊怖而退。后众请入城。居庄严寺。于殿东。别创法堂。先有古木。群鹊巢其上。工人将伐之。忠曰。此地建堂。汝等何不速去。言讫。群鹊迁巢他树。自是学徒云集。得法者三十四人。有安心偈曰。人法双净。善恶两忘。直心真实。菩提道场。大历三年。石室前挂铛树。挂衣藤。方盛夏忽枯死。四年六月日。集僧布萨讫。命侍者净发浴身。至夜有瑞云。覆其精舍。空中复闻天乐声。诘旦怡然坐化。俄风雨暴作。震折林木。复有白虹贯岩壑。茶毗。舍利不可胜计。寿八十七○道林。富阳潘氏子。母梦吞日光而有娠。及诞异香满室。遂名香光。九岁出家。二十一受戒。后诣长安复礼法师。学华严经起信论。礼示以真妄颂。俾修禅那。林问曰。初云何观。云何用心。礼久而无言。林乃三礼而退。属法钦至阙。林造谒。遂得正法。

　　(庚戌)法钦禅师还径山

　　法钦。在京居内。仅一年。代宗每赐缯彩。设御馔。皆不受。惟布衣蔬食。器用陶匏。如平时。相国杨绾。见而叹曰。此方外之高士也。难得而名焉。崔赵公群。尝问钦。弟子出家得否。钦曰。出家是大丈夫事。岂将相之所能为。群叹赏其言。已而力辞。南还旧山○西域大耳三藏。到京云。得他心通。代宗令与慧忠试验。藏才见忠。便礼拜。立于右边。忠问。汝得他心通耶。曰不敢。曰汝道老僧即今在甚处。曰和尚是一国之师。何得却去西川看竞渡。良久再问。汝道老僧即今在甚处。曰和尚是一国之师。何得却在天津桥上。看弄猢狲。良久复问。汝道老僧只今在甚处。藏罔测。忠叱曰。这野狐精。他心通在甚么处。一日紫璘供奉来参。忠问。甚处来。曰城南来。曰城南草作何色。曰作黄色。忠乃问童子。城南草作何色。曰作黄色。曰只这童子。亦可帘前赐紫。对御谈玄。又供奉注思益经。忠曰。凡注经须会佛意始得。曰不会佛意。争解注经。忠令侍者盛一碗水。中着七粒米。碗面安一只箸。问供奉。是甚么义。供奉无语。忠曰。老僧意尚不会。何况佛意。

　　○马祖道一传法道悟

　　道悟。渚宫崔氏子。年十五出家。二十三受戒。三十三参希迁。频沐指示。曾未投机。次谒慧忠。年三十四。与忠侍者应真南还。谒道一。一曰。识取自心本来是佛。不属渐次。不假修持。体自如如。万德圆满。悟于言下大彻。一嘱曰。汝若住持。莫离旧处。悟蒙授记。便返荆州。去郭不远。结草为庐。

　　(辛亥)天然参马祖道一

　　天然。本习儒业。将入长安应举。宿于逆旅。忽梦白光满室。占者曰。解空之祥。偶禅者曰。仁者何往。曰选官去。禅者曰。选官何如选佛。曰选佛当往何所。禅者曰。今江西马大师出世。是选佛之场。仁者可往。遂抵江西。才见马祖。便以手托幞头额。祖顾视。良久曰。南岳石头。是汝师也。复抵石头。仍以手托额。头曰。着槽厂去。然礼谢。入行者房。随次执㸑役。凡三年。忽一日头告众曰。来日刬佛殿前草。至来日。大众各备锹钁刬草。独然以盆盛水。胡跪头前。头笑之。便与剃发。又为说戒。然掩耳而出。再往江西。路逢一老人。与一童子。然问。公住何处。曰上是天。下是地。曰忽遇天崩地陷。又作么生。曰苍天苍天。童子嘘一声。然曰。非父不生其子。老人便与童子。入山去。然到祖处。未参礼。便入僧堂内。骑圣僧颈而坐。时大众惊愕。遽报祖。祖躬入堂。视之曰。我子天然。然即下地礼拜曰。谢师赐法号。因名天然。祖问。甚处来。曰石头。曰石头路滑。还跶倒汝么。曰若跶倒即不来也。乃杖锡观方。后居丹霞山○智藏。䖍化廖氏子。出家受具戒。有相者。睹其殊表。谓之曰。师骨气非凡。当为法王辅佐。遂往佛迹岩。参礼马祖。为入室弟子。一日祖谓藏曰。子何不看经。曰经岂异耶。曰然虽如此。汝向后为人也须得。曰智藏病思自养。敢言为人。曰子末年必兴于世。藏便礼拜。属路嗣恭。延祖开法时。藏请回郡。祖付以袈裟。后住䖍州西堂○智坚。初与普愿智常行脚时。路逢一虎各从虎边过了。愿问常。适来见虎。似个甚么。常曰。似个猫儿。常却问坚。坚曰。似个狗子。又问愿。愿曰。我见是个大虫。一日坚吃饭次。愿收生饭。乃曰生聻。坚曰无生。愿曰。无生犹是末。愿行数步。坚召曰长老。愿回头曰作么。坚曰。莫道是末。坚后住杉山。

　　(壬子)法照大师往生净土

　　大历五年。法照复与五十僧。往诣金刚窟。忽睹众宝宫殿。文殊普贤。及万菩萨。照方作礼。举头皆失。后复于华严院。念二大士记我往生。乃一心念佛。忽见佛陀波利。谓曰。汝华台已生。后三年华开矣。汝见竹林诸寺。何不使群生共知之。照因命匠。刻石为图。于见处。建竹林寺。既毕。谓众曰。吾事毕矣。数日别众。坐逝○宝通。潮州杨氏子。号大颠。初参希迁。迁问。那个是汝心。曰见言语者是。迁便喝出。经旬日。通却问。前者既不是。除此外何者是心。曰除却扬眉瞬目。将心来。曰无心可将来。曰元来有心。何言无心。无心尽同谤。通于言下大悟。异日侍立次。迁问。汝是参禅僧。是州县白蹋僧。曰是参禅僧。曰何者是禅。曰扬眉瞬目。曰除却扬眉瞬目外。将你本来面目呈看。曰请和尚除扬眉瞬目外。鉴某甲。曰我除竟。曰将呈和尚了也。曰汝既将呈我心如何。曰不异和尚。曰不关汝事。曰本无物。曰汝亦无物。曰既无物即真物。曰真物不可得。汝心见量如此。大须护持。一日通问。道有道无俱是谤。请师除。曰一物亦无。除个甚么。迁却问。并却咽喉唇吻道将来。曰无这个。曰若恁么。汝只得入门。

　　(癸丑)惟俨参希迁禅师

　　惟俨。绛州韩氏子。自幼不与群儿伍。往往独坐。如念如思。出家受具。博通经论。严持戒律。一日叹曰。大丈夫当离法自净。谁能屑屑事细行于巾布耶。首参石头。问三乘十二分教。某甲粗知。尝闻南方直指人心见性成佛。实未明了。伏望和尚慈悲指示。头曰。恁么也不得。不恁么也不得。恁么不恁么总不得。子作么生。俨罔措。头曰。子因缘不在此。且往马大师处去。俨便往参祖。仍伸前问。祖曰。我有时教伊扬眉瞬目。有时不教伊扬目瞬目。有时扬眉瞬目者是。有时扬眉瞬目者不是。子作么生。俨于言下契悟。便礼拜。祖曰。你见甚道理。便礼拜。曰某甲在石头处。如蚊子上铁牛。祖曰。汝既如是。善自护持○天然。辞马祖。游方。居天台华顶峰三年。往径山。礼法钦。又至京谒慧忠。一见便展坐具。忠曰。不用不用。然退后。忠曰。如是如是。然却进前。忠曰。不是不是。然乃绕忠一匝便出。忠曰。去圣时遥。人多懈怠。三十年后。觅此汉。也难得○普愿宝云智常智坚四人。离马祖处。各谋住庵。于中路相别次。愿插下拄杖曰。道得也被这个碍。道不得也被这个碍。常拽拄杖。打愿一下曰。也只是这个王老师。说甚碍不碍。云曰。只此一句语。大播天下。常曰。还有不播者么。云曰有。常曰。作么生是不播者。云作掌势。又四人同吃茶。云提起茶盏曰。世界未成时。便有这个。愿曰。今人祇识这个。未识世界。常曰是。愿曰。师兄莫同此见么。常却拈起盏曰。向世界未成时。道得么。愿作掌势。常以面作承掌势。云后住鲁祖山。

　　(乙卯)惟俨还石头

　　惟俨。侍奉马祖凡三年。一日祖问曰。子近日见处作么生。曰皮肤脱略尽。惟有一真实。曰子之所得。可谓协于心体。布于四肢。既然如是。将三条篾。束取肚皮。随处住山去。曰惟俨又是何人。敢言住山。曰不然。未有常行而不住。未有常住而不行。欲益无所益。欲为无所为。宜作舟航。无久住此。俨乃辞返石头。一日在石上座。头问。汝在这里作么。曰一物不为。曰恁么即闲坐也。曰若闲坐即为也。曰汝道不为。不为个甚么。曰千圣亦不识。头以偈赞曰。从来共住不知名。任运相将祇么行。自古上贤犹不识。造次凡流岂可明。他日头谓曰。言语动用没交涉。曰非言语动用。亦没交涉。曰我这里针劄不入。曰我这里如石上栽花○慧忠。将入灭。弟子应真问。百年后有人问极则事。作么生。曰幸自可怜生。须要个护身符子作么。乃入辞代宗。帝曰。师灭度后。弟子将何所记。曰告檀越。造取一所无缝塔。曰就师请取塔样。忠良久曰。会么。曰不会。曰贫道去后。弟子应真却知此事。乞诏问之。遂右胁而寂。忠既殁。帝召应真入内。问无塔缝话。真良久曰。圣上会么。曰不会。真述偈曰。湘之南潭之北。中有黄金充一国。无影树下合同船。琉璃殿上无知识。

　　(戊午)马祖道一传法怀海

　　怀海。长乐王氏子。童稚随母。入寺拜佛。指佛像。问母曰。此为谁。曰佛也。曰形容与人无异。我后亦当作佛。丱岁离尘。三学该练。值马祖阐化江西。乃往参叩。祖命为侍者。檀越每送斋饭来。海才揭开盘盖。祖便拈起一片胡饼。示众云。是甚么。经三年。一日侍祖行次。见一群野鸭飞过。祖曰。是甚么。曰野鸭子。曰甚么去也。曰飞过去也。祖遂把海鼻。扭一扭。海不觉负痛失声。祖曰。又道飞过去也。海于言下大悟。却归侍者寮。哀哀大哭。同事问曰。汝忆父母耶。曰无。曰被人骂耶。曰无。曰哭作甚么。曰我鼻孔被大师扭。得痛不彻。曰有甚因缘不契。曰汝问取和尚去。同事问祖曰。海侍者有何因缘不契。在寮中哭。告和尚。为某甲说。曰是伊会也。汝自问取他。同事归寮曰。和尚道。汝会也。教我自问汝。海乃呵呵大笑。同事曰。适来哭。如今为甚却笑。曰适来哭如今笑。同事惘然。次日祖升座。众才集。海出卷却席。祖便下座。海随至方丈。祖曰。我适来未曾说话。汝为甚便卷却席。曰昨日被和尚扭得鼻头痛。曰汝昨日向甚处留心。曰鼻头今日又不痛也。曰汝深明昨日事。海作礼而退。他日再参。侍立次。祖取绳床角拂子竖起。海曰。即此用离此用。祖挂拂子于旧处。海良久。祖曰。你已后开两片皮。将何为人。海遂取拂子竖起。祖曰。即此用离此用。海挂拂子于旧处。祖振威一喝。海直得三日耳聋○齐安。海门李氏子。唐皇宗枝生时。异光照室。后有异僧。谓曰。建无胜幢。使佛日回照者。岂非汝乎。落发受具。后闻马祖道化。乃振锡而造。祖一见。深器之。乃命入室。密示正法。后住盐官○宝积。初参祖。作街坊。一日于市肆行。见一客人买猪肉。语屠家曰。精底割一斤来。屠家放下刀。叉手曰。长史。那个不是精底。积于此有省。又一日出门。见人舁丧。歌郎振铃云。红轮决定沉西去。未审魂灵往那方。幕下孝子哭曰哀哀。积身心踊跃。归举似祖。祖印可之。后住盘山○崇慧。居天柱。演法凡二十二载。大历十四年入灭。塔于本寺。肉身不坏○道悟。东阳张氏子。幼而生知。年十四。恳父母出家。不许。遂减饮食。父母不得已许之。二十五受戒。精修梵行。风雨昏夜。宴坐丘冢。离诸怖畏。初参法钦。服勤五载。隐于大梅山。建中元年。谒马祖。二年谒石头。问曰。离却定慧。以何法示人。曰我这里无奴婢。离个甚么。曰如何明得。曰汝还撮得虚空么。曰恁么则不从今日去也。曰未审汝早晚从那边来。曰道悟不是那边人。曰我早知汝来处也。曰师何以赃诬于人。曰汝身现在。曰虽然如是。毕竟如何示于后人。曰汝道谁是后人。一日悟问。曹溪意旨谁人得。曰会佛法人得。曰师还得否。曰不得。曰为甚么不得。曰我不会佛法。又一日问。如何是佛法大意。曰不得不知。曰向上更有转处也无。曰长空不碍白云飞。悟从此顿彻。罄殚前二哲匠言下有所得心。遂隐当阳。

　　(壬戌)马祖道一传法无业

　　无业。上洛杜氏子。初母闻空中言。愿寄居。便觉有娠。诞生之夕。神光满室。丱岁行必直视。坐即跏趺。九岁出家。受大乘经。五行俱下。一览无遗。落发受具。每为众僧讲经。冬夏无废。后闻马祖禅门鼎盛。特往参叩。祖睹其状貌奇伟。语音如钟。乃曰。巍巍堂堂。其中无佛。业礼跪。问曰。三乘文学。粗穷其旨。常闻禅门即心是佛。实未能了。曰祇未了底心即是。更无别物。不了时即是迷。若了即是悟。迷即众生。悟即是佛。道不离众生。岂更有别佛。亦犹手作拳。拳全手也。又问。如何是祖师西来密传心印。曰大德正闹在。且去别时来。业才出。祖召曰大德。业回首。祖曰。是甚么。业豁然领悟。涕泪悲泣曰。本谓佛道长远。勤苦旷劫。方始得成。今日始知。法身实相。本自具足。一切万法。从心所生。但有名字。无有实者。祖曰。如是如是。一切法性。不生不灭。一切诸法。本自空寂。若如是知。举足下足。不离道场。言下便了。更无渐次。所谓不动足而登涅槃山者也。业乃礼拜。祖曰。这钝汉。礼拜作么○澄观。入内译经。既而辞入五台大华严寺。覃思华严。以五地圣人。栖身佛境。心体真如。犹于后得智。起世俗心。学世间解。繇是博览六艺图史。九流异学。华夏训诂。竺经梵字。及四围五明。圣教世典等书。靡不该洽。至是下笔着疏。先求瑞应。屡征异梦。乃以信解行证。分华严为四科。观每慨。旧疏未尽经旨。惟贤首颇涉渊源。遂宗承之。历四年而文成。

　　佛祖纲目卷第三十一
卍新纂续藏经第 85 册 No. 1594 佛祖纲目


　　佛祖纲目卷第三十二(阳字号)

　　甲子(唐德宗兴元元年起)乙丑(改元贞元)乙酉(顺宗永贞元年)丙戌(宪宗元和元年)辛丑(穆宗长庆元年)乙巳(敬宗宝历元年)丁未(文宗太和元年)丙辰(改元开成)辛酉(武宗会昌元年)癸亥(唐武宗会昌三年止)

　　(甲子)怀海禅师开法百丈

　　怀海。既传心印。无何住洪州大雄山。山号百丈。道一令人持书并酱三瓮至。海集众上堂。开书了。拈拄杖。指瓮曰。道得即不打破。道不得即打破。众无语。海便打破。上堂。灵光独耀。迥脱根尘。体露真常。不拘文字。心性无染。本自圆成。但离妄缘。即如如佛。又曰。汝等先歇诸缘。休息万事。善与不善。世出世间。一切诸法。莫记忆。莫缘念。放舍身心。令其自在。心如木石。无所辨别。心无所行。心地若空。慧日自现。如云开日出相似。但歇一切攀缘。贪嗔爱取。垢净情尽。对五欲八风不动。不被见闻觉知所缚。不被诸境所惑。自然具足神通妙用。又曰。圣地习凡。因佛入众生中。同类诱引化导。同渠饿鬼肢节火然。与渠说般若波罗蜜。令渠发心。若一向住在圣地。凭何得至彼共渠语。佛入苦处。亦同众生受苦。只是去住自繇。不同众生。

　　○明瓒禅师说法衡岳

　　明瓒。即懒残。执役衡岳。收所余而食。性懒而食残。故号懒残。宰相李泌。为德宗言其高行。有诏征之。使者至石窟。宣麻命曰。尊者起谢恩。瓒寒涕垂膺。使者见而笑。令拭涕。瓒曰。我岂有工夫。为俗人拭涕耶。竟不能致。刺史将祭岳祠。方修磴道。中夜风雷。一峰陨巨石。当道横卧。修磴者以十牛挽之。而又以数百人助挽。屹不动。瓒笑曰。无烦多力。遂履石。石盘旋而动。声若震雷疾下。路遂开。人始神之。寺门外虎豹忽成群。瓒语众僧曰。为尔尽驱彼。授我棰。众以棰授。瓒才出寺。一虎遽衔瓒去。而虎豹亦随绝踪。瓒尝有歌曰。兀然无事无改换。无事何须论一段。直心无散乱。他事不须断。过去已过去。未来犹莫算。兀然无事坐。何曾有人唤。向外觅工夫。总是痴顽汉。粮不畜一粒。逢饭但知吗。世间多事人。相趁浑不及。我不乐生天。亦不爱福田。饥来吃饭。困来即眠。愚人笑我。智乃知焉。不是痴钝。本体如然。要去即去。要住即住。身披一破衲。脚着娘生裤。多言复多语。繇来反相误。若欲度众生。无过且自度。莫谤天真佛。真佛不可见。妙性及灵台。何须受熏炼。心是无事心。面是娘生面。劫石可移动。个中无改变。无事本无事。何须读文字。削除人我本。冥合个中意。种种劳筋骨。不如林下睡。兀兀举头见日高。吃饭从头𢫫。将功用功。展转冥蒙。取即不得。不取自通。吾有一言。绝虑忘缘。巧说不得。只用心传。更有一语。无过直与。细如毫末。大无方所。本自圆成。不劳机杼。世事悠悠。不如山丘。青松蔽日。碧涧长流。山云当幕。夜月为钩。卧藤萝下。块石枕头。不朝天子。岂羡王侯。生死无虑。更复何忧。水月无形。我常只宁。万法皆尔。本自无生。兀然无事坐。春来草自青。

　　○湛然法师入寂(天台宗)

　　兴元元年。湛然将入灭。告其徒曰。大道无方无体。生欤死欤。其旨一贯。吾归骨此山。报尽今夕。聊与汝等谈道而诀。夫一念无相。谓之空。无法不备。谓之假。不一不异。谓之中。在凡为三因。在圣为三德。爇炷则初后同相。涉海则浅深异流。自利利人。在斯而已。言讫而化。翰林梁肃题其碑阴。称为命世。亚圣云。

　　(乙丑)居士庞蕴参希迁禅师

　　庞蕴。字道玄。襄阳人。父任衡阳太守。寓居城南。蕴少悟尘劳。志求真谛。建庵修行于宅西。贞元初。首谒希迁。问不与万法为侣者。是甚么人。迁以手掩其口。豁然有省。一日迁问曰。子见老僧以来。日用事作么生。对曰。若问蕴日用事。直下无开口处。迁曰。知子恁么。方始问子。蕴遂呈偈曰。日用事无别。惟吾自偶谐。头头非取舍。处处没张乖。朱紫谁为号。丘山绝点埃。神通并妙用。运水及搬柴。迁然之曰。子以缁耶素耶。曰愿从所慕。遂不剃染。

　　○法常禅师住大梅

　　法常。襄阳郑氏子。幼岁出家。初参道一。问如何是佛。一曰。即心是佛。常即大悟。贞元初。遂往鄞县南七十里梅子真旧隐。缚茅燕处。示众。汝等诸人。各自回心达本。莫逐其末。但得其本。其末自至。若欲识本。惟了自心。此心元是一切世间出世间法根本。故心生种种法生。心灭种种法灭。心但不附一切善恶而生。万法本自如如一。常令僧问和尚见马大师。得个甚么。便住此山。曰大师向我道。即心是佛。我便向这里住僧曰。大师近日佛法又别。曰作么生。僧曰。又道非心非佛。曰这老汉惑乱人。未有了日。任他非心非佛我只管即心即佛。僧回举似一。一曰。梅子熟也。

　　○惟俨禅师住药山

　　惟俨。自传心印。贞元初。因憩药山。喟然叹曰。吾生寄世。若萍蓬耳。又何效其飘转耶。遂披蓁结庵。才庇趺坐。乡人赍携饮食。奔走而往。俨曰。吾无德于人。何以劳人乎哉。并谢不受。乡人跪曰。愿闻日费之具。曰米一升足矣。自是尝以山蔬佐食。一食讫。就座转法华华严涅槃。昼夜若一。后数岁而僧徒葺居僧室。梁栋鳞差。参学之众。不可胜数。示众曰。祖师只教保护。若贪嗔起来。切须防御。莫教掁触。是你欲知。枯木石头却须担荷。实无枝叶可得。虽然如此。更宜自看。不得绝却言语。我今为你说这个语。显无语底。他那个本来无耳目等貌。又曰。如今出头来。尽是多事人。觅个痴钝人。不可得。莫只记䇿子中言语。以为自己见。知见他不解者。便生轻慢。此辈尽是阐提外道。

　　○灵默禅师住五泄(马祖一法嗣)

　　灵默。初谒道一。一接之。因披剃受具。次谒希迁。便问。一言相契即住。不契即去。迁据坐。默便行。迁随后召曰阇黎。默回首。迁曰。从生至死。只是这个。回头转脑作什么。默于言下大悟。遂拗折拄杖。而栖止焉。贞元初。入天台。住白沙。复居五泄。僧问。何物大于天地。曰无人识得伊。曰还可雕琢也无。曰汝试下手看。

　　(丙寅)马祖道一传法庞蕴

　　庞蕴。至江西。参道一。问不与万法为侣者。是甚么人。一曰。待汝一口吸尽西江水。即向汝道。又问。如水无筋骨。能胜万斛舟时如何。一曰。我这里无水亦无舟。说甚么筋骨。蕴于言下大悟。作偈曰。十方同聚会。个个学无为。此是选佛场。心空及第归。悟后以舟尽载珍橐数万沉之洞庭湘右。舍宅为寺。自是生涯惟一叶。蕴妻庞婆。及一男一女。女名灵照。鬻竹器以供朝夕。偈曰。有男不婚。有女不嫁。大家团圞头。共说无生话。一日蕴坐次。问照曰。古人道。明明百草头。明明祖师意。作么生。照曰。老老大大。作这个语话。曰你作么生。照曰。明明百草头。明明祖师意。蕴乃笑。又一日蕴宴坐。蓦地曰。难难。十石油麻树上摊。庞婆接声曰。易易。饥来吃饭困来睡。照曰。也不难。也不易。百草头上祖师意。又一日卖笊篱。下桥乞扑照见亦去身边卧。蕴曰。你作甚么。照曰。见爹倒地。特来扶起。蕴曰。赖是无人见。一日庞婆入鹿门寺作斋。维那请䟽意回向。婆拈梳子插向髻后曰。回向了也。便出去。

　　○昙藏禅师隐居衡岳

　　昙藏。受心印于马祖。后谒石头。莹然明彻。贞元二年。遁衡岳绝嵿。人罕参访。寻以脚疾。移止西园。禅侣日盛。一日自烧浴次。僧问。何不使沙弥。藏乃抚掌三下。尝养一灵犬。夜经行次。其犬衔藏衣。藏即归于丈。又于门侧伏守。忽一夜频吠。奋身作猛噬势。诘旦东厨有一大蟒。长数丈。张口呀气。毒𦦨炽然。侍者请避之。藏曰。死可逃乎。彼以毒来。我以慈受。毒无实性。激发则强。慈苟无缘。冤亲一揆。言讫。其蟒按首徐行。倏然不见。一夕有群盗至。犬亦衔藏衣。藏语盗曰。茅舍有可意物。一任取去。终无所吝。盗感其言。稽首而散。

　　○隐士李源访比丘圆泽

　　初安禄山。陷东都。李憕为留守死之。憕子源。悲愤自誓。不仕。不娶。不食肉。舍第为慧林寺。寺僧圆泽。与源厚善。相率游峨眉。源欲自荆州溯峡。泽欲取长安斜谷路。源曰。吾已绝世事。岂可复道京师哉。泽默然久之曰。行止固不繇人。遂自荆州路。舟次南浦。见妇人锦裆汲水。泽指而泣曰。所不欲繇此者。为是也。源惊问之。泽曰。妇人姓王氏。吾当为之子。孕三岁矣。吾不来。故不得乳。今既见无可逃者。公当以符咒助我速生。三日浴儿时。愿公临我。以笑为信。后十三年中秋月下。杭州天竺寺外。当与公相见。吾以三生为比丘习禅。于湘西岳麓寺有巨石。源闻悲悔。至暮泽亡妇乳三日。源往视之。儿果笑。后如期至吴。赴其约。闻葛洪川畔有牧童。扣牛角而歌曰。三生石上旧精魂。赏月吟风不要论。惭愧情人远相访。此身虽异性长存。源乃呼泽公健否。答曰。李公真信士。然俗缘未尽。慎勿相近。惟勤修不堕。乃复相见。又歌曰。身前身后事茫茫。欲话因缘恐断肠。吴越山川寻已遍。却回烟棹上瞿塘。遂隐不见。源居寺五十余年。卒年八十余。

　　○梁肃居士修天台止观论成

　　梁肃。自谏议入翰林。深于台宗之学。修天台止观论。建中五年甲子。首事笔削三年。贞元二年丙寅。功毕着止观统例。略曰。夫止观何为也。导万化之理。而复于实际者也。实际者何也。性之本也。物之所以不能复者。昏与动使之然也。照昏者谓之明。驻动者谓之静。明与静。止观之体也。在因谓之止观。在果谓之智定。因谓之行。果谓之成。行者行此者也。成者证此者也。原夫圣人有以见。惑足以丧志。动足以失方。于是乎止而观之。静而明之。使其动而能静。静而能明。因相待以成法。即绝待以照本。御大车以御正。乘大事而总权。消息乎不二之场。鼓舞于说三之域。至微以尽性。至赜而体神。语其近。则一毫之善可通也。语其远。则重玄之门可𨶳也。用至圆以圆之。物无偏也。用至实以实之。物无妄也。圣人举其言。所以示也。广其目。所以告也。优而柔之。使自求之。拟而议之。使自至之。此止观所繇作也。夫三谛者何也。一之谓也。空假中者何也。一之目也。空假也者。相对之义。中道也者。得一之名。此思议之说。非至一之旨也。至一即三。至三即一。非相含而然也。非相生而然也。非数义也。非强名也。自然之理也。言而传之者迹也。理谓之本。迹谓之末。本也者。圣人所至之地也。末也者。圣人所示之教也。繇本以垂迹。则为小为大。为通为别。为顿为渐。为显为秘。为权为实。为定为不定。循迹以返本。则为一为大。为圆为实。为无住为中。为妙为第一义。是一三之蕴也。所谓空也者。通万法而为言者也。假也者。立万法而为言者也。中也者。妙万法而为言者也。破一切惑。莫盛乎空。建一切法。莫盛乎假。究竟一切性。莫大乎中。举中则无法非中。举假则无法非假。举空则无法不空。成之谓之三德。修之谓之三观。举其要。则圣人极深研几穷理尽性之说乎。昧者使明。塞者使通。通则悟。悟则至。至则常。常则尽矣。明则照。照则化。化则成。成则一矣。圣人有以弥纶万法而不差。旁礴万劫而不违。寿载恒沙而不有。复归无物而不无。寓名之曰佛。强号之曰觉。究其旨。解脱自在。莫大极妙之德乎。夫三谛成功者如此。又曰。噫止观。其救世明道之书乎。非大圣智超绝卓尔独立。其孰能为乎。非夫聪明深达得意忘象。其孰能知乎。今之人乃专用章句文字。从而释之。又何疏漏耶。智者去世。垂二百载。以斯文相传。凡五家师。曰灌顶。曰缙云威。曰东阳小威。曰左溪朗公。曰荆溪然公。左溪始弘解说荆溪广以传记数十万言。网罗遗法。勤矣备矣。

　　(戊辰)马祖道一禅师示寂(南岳让法嗣)

　　道一。入室弟子凡一百三十九人。各为一方宗主。转化无穷贞元四年正月。登建昌石门山。于林中经行。见洞壑平坦。谓侍者曰。吾之朽质。当于来月。归兹地矣。及归。遂示微疾。院主问。和尚近日尊候如何。一曰。日面佛。月面佛。二月一日。沐浴跏趺入灭。寿八十。腊六十。元和八年追谥大寂。塔曰大庄严。

　　○怀海禅师传法希运

　　希运。闽县人。幼于本州黄檗山出家。身长七尺。额有圆珠。后游天台。路逢一僧。与之谈笑。如旧相识。熟视之。目光射人。颇有异相。乃偕行。属溪水瀑涨。捐笠植杖而止。其僧率运同渡。运曰。兄要渡目渡。彼即褰衣蹑波。若履平地。回顾曰。渡来渡来。运曰。咄。这自了汉。吾蚤知捏怪。当斫汝胫。其僧叹曰。真大乘法器。我所不及。言讫不见。至洛京行乞。吟添钵声。有一妪出扉间曰。太无厌生。运曰。汝犹未施。责我无厌何耶。妪笑而掩扉。运异之。进与语。多所发药。须臾辞去。妪告曰。可往南昌见马大师。至南昌。道一已示灭。遂往石门谒塔。时怀海庐于塔旁。乃往参海。海问。巍巍堂堂。从何方来。曰巍巍堂堂。从岭南来。海曰。巍巍堂堂。当为何事曰巍巍堂堂。不为别事。海深器之。次日辞海。海曰。甚处去。曰礼拜马大师去。海曰。马大师已迁化了也。曰某甲特来礼拜。福缘浅薄。不及一见。未审平日有何言句。愿闻开示。海遂举再参马祖因缘。运闻之。不觉吐舌。海曰。子已后莫承嗣马大师么。曰不然。今日因师举。得见马祖大机大用。然且不识马祖。若嗣马祖。他日已后丧我儿孙。海曰。如是如是。见与师齐。减师半德。见过于师。方堪传授。子今甚有超师之见。运便礼拜。一日运问。从上宗乘如何指示。海良久。运曰。不可教后人断绝去也。海曰。将谓汝是个人。乃起入方丈。运随后入曰。某甲特来。海曰。若尔则他后不得孤负吾○不语通以从幼寡言。故名。因礼佛。有禅者问曰。礼底是甚么。通曰是佛。禅者乃指像曰。这个是何物。通无对。至晚具威仪。礼问禅者。未知意旨如何。禅者曰。座主几夏耶。通曰十夏。禅者曰。还曾出家也未。通转茫然。禅者曰。若也不会。百夏奚为。乃命同参马祖。及至江西。祖已圆寂。遂谒怀海。顿释疑情。

　　(己巳)崇信参天王道悟禅师

　　道悟。自马祖印记后。结茅荆门城外。一日节使来访。悟不为加礼。因而发怒。擒悟掷江中。及归见遍衙火发。且闻空中天王神嗔责声。遂哀毁设拜。烟焰顿息。宛然如初。乃躬往江表迎悟。见悟在水。都不湿衣。益自敬重。于府西造天王寺供养。有崇信者。本渚宫人氏。少而英异。其家卖饼。即住于寺巷。尝日以十饼馈悟。悟受之。每食毕。辄留一饼曰。吾惠汝。以荫子孙。信一日自念曰。饼是我持去。何以返遗我耶。其别有旨乎。遂造而问焉。悟曰。是汝持来。复汝何咎。信闻之。颇晓玄旨。因投悟出家。悟曰。汝昔崇福善。今信吾言。可名崇信。自是服劝左右。一日问悟曰。崇信自到来。不蒙和尚指示心要。悟曰。自汝到来。吾未尝不指汝心要。信曰。何处指示。悟曰。汝擎茶来。吾为汝接。汝行食来。吾为汝受。汝和南时。吾便低头。何处不指示心要。信低头良久。悟曰。见则直下便见。拟思即差。信当下开解。乃复问。如何保任。悟曰。任性逍遥。随缘放旷。但尽凡心。别无圣解。信后住龙潭。接德山。

　　(庚午)智常禅师开法归宗(马祖一法嗣)

　　智常。住庐山归宗寺。因目有重瞳。用药手按摩。以致目眦俱赤。世号赤眼归宗。上堂。从上古德。不是无知。解他高尚之士。不同常流。今时不能自成自立。虚度时光。诸子莫错用心。无人替汝。亦无汝用心处。莫就他觅。从前祇是依他解。发言皆滞。光不透脱。祇为目前有物。常有颂曰。归宗事理绝。日轮正当午。自在如师子。不与物依怙。独步四山顶。优游三大路。欠呿飞禽坠。颦呻众邪怖。机竖箭易及。影没手难覆。弛张若弓伎。裁剪如尺度。巧镂万般名。归宗还似土。语默音声绝。旨妙情难措。弃个眼还聋。取个耳还瞽。一镞破三关。分明箭后路。可怜大丈夫。先天为佛祖○江州刺史李渤。问常曰。教中谓须弥纳芥子。渤即不疑。芥子纳须弥。莫是妄谈否。常曰。人传使君读万卷书。是否。曰是。常曰。摩顶至踵。如椰子大。万卷书向何处着。渤俯首而已。异日渤又问。一大藏教。明得个甚么边事。常举拳示之曰。还会么。曰不会。曰这个措大拳头也不识。曰请师指示。常曰。遇人即途中授与。不遇即世谛流布。常一日刬草次。有座主来参。忽见一蛇。常以锄断之。座主曰。久向归宗。到来祇见个粗行沙门。常曰。你粗我粗。主曰。如何是粗。常竖起锄头。主曰。如何是细。常作斩蛇势。主曰。与么则依而行之。常曰。依而行之则且置。你甚么处。见我斩蛇。主无对。

　　○石头希迁禅师示寂(青原思法嗣)

　　希迁。住石头。示众。吾之法门。先佛传授。不论禅定精进。惟达佛之知见。即心即佛。心佛众生。菩提烦恼。名异体一。汝等当知。自己心灵。体离断常。性非垢净。湛然圆满。凡圣齐同。应用无方。离心意识。三界六道。惟自心现。水月镜像。岂有生灭。汝能知之。无所不备。贞元六年十二月二十五日示灭。寿九十一。腊六十三○潭州长髭旷。初至曹溪礼塔。回参希迁。迁问。甚处来。曰岭南来。迁曰。大庾岭头。一铺功德。成就也未。曰成就久矣。祇欠点眼在。迁曰。莫要点眼么。曰便请。迁乃垂下一足。旷礼拜。迁曰。汝见恁么道理。便礼拜。曰据某甲所见。如红炉上一点雪。后住长髭。僧问。不负从上诸圣。如何是长髭第一句。曰有口不能言。曰为甚么口不能言。旷乃颂曰。石师子木女儿。第一句诸佛机。言不得也大奇。直下是莫狐疑。良久曰。是第一句。是第二句。曰不一不二。旷曰。见利忘锥。犹自多在。僧礼拜。旷拈起盏子曰。直下不负从上诸圣。僧曰。直指人心。见性成佛。又作么生。旷放下盏子。便归方丈。

　　(辛未)智藏禅师住西堂

　　贞元七年。智藏住䖍州西堂。尚书李翱尝问僧。马大师有甚言教。僧曰。大师或说即心即佛。或说非心非佛。翱曰。总过这边。翱却问藏。马大师有甚言教。藏呼李翱。翱应诺。藏曰。鼓角动也。有一俗士问藏。有天堂地狱否。曰有。曰有佛法僧宝否。曰有。更有多问。尽答言有。曰和尚恁么道莫错否。藏曰。汝曾见尊宿来耶。曰某甲曾参径山和尚来。曰径山向汝作么生道。曰他道一切总无。曰汝有妻否。曰有。曰径山和尚有妻否。曰无。藏曰。径山和尚道无即得。士礼谢而去。

　　(壬申)径山法钦禅师示寂(鹤林玄素法嗣)

　　法钦。自长安归径山。久之刺史请居杭州龙兴寺。钦遂往来其间。不择所止。贞元八年十二月二十八日。示寂于龙兴。先期三日。告众曰。当葬吾于南庭隙地勿封勿树。恐妨僧徒之菜地。寿九十二。腊七十。钦悲愿弘深。见面闻名。如子得母。故东至海岱。西及陇蜀。南穷交广。北尽朔方。学者莫不归慕。参承人皆目之。为功德山。至于天龙敬向。异类归依。地产灵芝。空雨甘露。圣灯夜现。彩云朝晖。猛兽栖其旁。众禽集其室。白鹇乌鸦。就掌而食。有二白兔。拜跪于杖屦间。一鸡常随听法。不食生类。钦之长安。长鸣三日而绝。一麇常依禅室。不他游。钦灭。亦三日而死。

　　(癸酉)百丈怀海传法灵祐

　　灵祐。长溪赵氏子。年十五剃染受具。究大小乘教。尝游方。至国清寺。与寒山拾得。往松门夹道。寒作虎吼三声。祐无对。寒曰。自从灵山一别。迄至于今。还相记么。祐又无对。拾拈杖曰。老兄唤这个作什么。祐又无对。寒曰。休休不用问他。自从别后已三生。作国王来。总忘却也。贞元九年。祐年二十三。游江西参怀海。海一见许之入室。遂居参学之首。一日侍立次。海问谁。对曰灵祐。海曰。汝拨炉中有火否。祐拨之曰。无火。海躬起。深拨得少火。举示曰。汝道无。这个聻。祐自是发悟。礼谢。陈其所解。海曰。此乃暂时岐路耳。经云。欲识佛性义。当观时节因缘。时节既至。如迷忽悟。如忘忽忆。方省己物。不从他得。故祖师云。悟了同未悟。无心亦无法。只是无虚妄。凡圣等心。本来心法。原自备足。汝今既尔。善自护持。次日同海入山作务。海曰。将得火来么。祐曰。将得来。海曰。在甚么处。祐乃拈一枝柴。吹两吹。度与海。海曰。如虫御木。

　　(乙亥)无业禅师阅大藏

　　无业。自传马祖心印后。遂往曹溪礼祖塔。及庐岳天台。遍寻圣迹。繇洛抵雍。憩西明寺。僧众举请。充两街大德。业曰。非吾本志也。至上党。节度使李抱真。旦夕瞻奉。业曰。本避上国浩穰。今复烦接君侯。岂吾心哉。乃往清凉金阁寺。重阅大藏。周八稔而毕。

　　○普愿禅师开法南泉

　　贞元十一年。普愿憩息池阳。遂开法于南泉。诸方目为郢匠。上堂。十地菩萨。住首楞严三昧。得诸佛秘密法藏。自然得一切禅定解脱神通妙用。至一切色界。普现色身。或示现成等正觉。转大法轮。入涅槃。使无量入毛孔。演一句经无量劫。其义不尽。教化无量亿千众生。得无生法忍。尚唤作所知愚。极微细所知愚。与道全乖。大难大难。又曰。近日禅师太多。觅个痴钝人不可得。不道全无。于中还少。若有出来。共你商量。如空劫时。有修行人否。有无作么不道。寻常巧唇薄舌。及乎问着。总皆不道。何不出来。莫论佛出世时事。愿初住庵时。有一僧到庵。愿谓曰。我上山去作务。待斋时做饭。自吃了送一分上来。少时。其僧做饭。自吃了。却一时打破家事。就床卧。愿待。不见来。便归庵。见僧卧。愿亦就伊边卧。僧便起去。愿住后曰。我往前住庵时。有个灵利道者。直至如今不见。

　　○普愿禅师传法从谂

　　从谂。曹州郝乡郝氏子。童稚披剃。未纳戒。便随本师行脚。抵池阳。参普愿。本师先人事了。谂方人事。愿在方丈内卧。见谂来参。便问。近离甚处。谂曰。近离瑞像。愿曰。还见立瑞像么。谂曰。不见立瑞像。只见卧如来。愿乃起坐曰。汝是有主沙弥。无主沙弥。谂曰。有主沙弥。愿曰。那个是你主。谂近前躬身曰。孟春犹寒。伏惟和尚尊体万福。愿乃唤维那曰。此沙弥别处安排。本师先归。谂遂留参。一日问愿。如何是道。愿曰。平常心是道。谂曰还可趣向也无。愿曰。拟向即乖。谂曰。不拟争知是道。愿曰。道不属知。不属不知。知是妄觉。不知是无记。若真达不疑之道。犹如太虚。廓然荡豁。岂可强是非耶。谂于言下大悟。乃往嵩岳纳戒。却返南泉。一日愿因东西两堂争猫儿。提起猫儿。白众曰。道得即救取猫儿。道不得即斩却。众无对。愿便斩之。谂自外归。愿举前话。且曰。子作么生。谂脱草履。安头上而出。愿曰。子若在。却救得猫儿。愿尝曰。我十八上便解作活计。谂曰。我十八上便解破家散宅。一日愿示众云。江西马祖说即心即佛。王老师不恁么。道不是心。不是佛。不是物。恁么道有过么。谂礼拜而出。时有僧随问。上座礼拜便出。意作么生。谂曰。汝却问取和尚。僧乃问。适来谂上座意作么生。愿曰。他却领得老僧意旨。谂归曹州。省觐受业师。亲属闻知。咸欲来会。谂闻曰。俗尘爱网。无有了期。已辞出家。不愿再见。遂携瓶锡。遍历诸方○景岑。久依普愿。有投机偈曰。今日还乡入大门。南泉亲道遍乾坤。法法分明皆祖父。回头惭愧好儿孙。愿曰。今日投机事莫论。南泉不道遍乾坤。还乡尽是儿孙事。祖父从来不出门。僧问岑同参会和尚曰。和尚见南泉后如何。会默然。僧曰。未见南泉已前作么生。会曰。不可更别有也。僧回举似岑。岑示偈曰。百尺竿头不动人。虽然得入未为真。百尺竿头须进步。十方世界是全身。僧问。百尺竿头如何进步。岑曰。朗州山澧州水。曰不会。岑曰。四海五湖皇化里。僧问。如何转得山河国土。归自己去。岑曰。如何转得自己。成山河国土去。曰不会。岑示偈曰。谁问山河转。山河转向谁。圆通无两畔。法性本无归。僧问。和尚继嗣何人。岑曰。我无人继嗣。曰还参学也无。岑曰。我自参学。曰师意何如。岑示偈曰。虚空问万象。万象答虚空。谁人亲得闻。木乂丱角童。岑后住长沙○陆亘。字景山。吴郡人。为宣州节度使时。参普愿。一日问曰。弟子从六合来。波中还更有身否。愿曰。分明记取。举似作家。亘又谓愿曰。和尚大不可思议。到处世界皆成就。愿曰。适来总是大夫分上事。又一日问曰。弟子家内瓶中养一鹅。鹅渐长大。出瓶不得。如今不得毁瓶。不得损鹅。和尚作何方便出得。愿召曰大夫。亘应诺。愿曰出也。亘从此开解。一日谓愿曰。弟子亦薄会佛法。愿便问。大夫十二时中作么生。亘曰。寸丝不挂。愿曰。犹是阶下汉。不见道。有道君王。不纳有智之臣。一日谓愿曰。肇法师也甚奇怪。道万物与我同根。天地与我一体。愿指庭前牡丹花曰。大夫。时人见此一株花。如梦相似。亘罔测。亘辞归宣城治所。愿问。大夫去彼。将何治民。亘曰。以智慧治民。愿曰。恁么即彼处生灵。尽遭涂炭去也○终南山师祖。参普愿。问摩尼珠人不识。如来藏里亲收得。如何是藏。曰与汝往来者是。祖曰。不往来者如何。曰亦是。祖曰。如何是珠。愿召师祖。祖应诺。愿曰。去。汝不会我语。祖从此信入。

　　○宝积禅师说法盘山

　　宝积。住盘山。僧问。如何是道。积曰咄。僧曰。学人未领师旨。积曰去。上堂。心若无事。万法不生。意绝玄机。纤尘何立。道本无体。因体而立名。道本无名。因名而得号。若言即心即佛。今时未入玄微。若言非心非佛。犹是指踪极则。向上一路。千圣不传。学者劳形。如猿捉影。又曰。夫心月孤悬。光吞万象。光非照境。境亦非存。光境俱亡。复是何物。禅德。譬如掷剑挥空。莫论及之不及。斯乃空轮无迹。剑刃无亏。若能如是。心心无知。全心即佛。全佛即人。人佛无异。始为道矣。又曰。禅德。可中学道。似地擎山。不知山之孤峻。如石含玉。不知玉之无瑕。若如此者。是名出家。故导师云。法本不相碍。三际亦复然。无为无事人。犹是金锁难。所以灵源独耀。道绝无生。大智非明。真空无迹。真如凡圣。皆是梦言。佛及涅槃。并为增语。禅德。直须自看。无人替代。又曰。三界无法。何处求心。四大本空。佛依何住。璇玑不动。寂尔无言。觌面相呈。更无余事。珍重。

　　○慧寂参应真禅师

　　慧寂。韶州叶氏子。九岁投不语通出家。十四父母取归。欲与婚媾。寂遂断手二指。跪致父母前。誓求正法。以答劬劳。父母乃许。再诣通得披剃。一日通令寂将床子来。寂将到。通曰。却送本处着。寂从之。通曰。床子那边。是甚么物。曰无物。通曰。这边是甚么物。曰无物。通召慧寂。寂曰诺。通曰去。游方。谒应真。真尝谓寂曰。国师当时传得六代祖师圆相。共九十七个。授与老僧。乃曰。吾灭后三十年。南方有一沙弥到来。大兴此教。次第传授。无令断绝。我今付汝。汝当奉持。遂将其本授寂。寂接得一览。便烧却。真一日问。前来诸相甚宜秘惜。寂曰。当时看过。便烧却了也。真曰。吾此法门。无人能会。惟先师及诸祖师诸大圣人。方可委悉。子何得焚之。寂曰。慧寂一览。已知其意。但用得。不可执本也。真曰。然虽如此。于子即得。后人信之不及。寂曰。和尚若要。重录不难。即重集一本呈上。更无遗失。

　　○慧寂谒洪恩禅师

　　洪恩。(马祖法嗣)住中邑山。慧寂自江陵受戒。回往中邑谢戒。恩拍口作和和声。寂从西过东。从东过西。又当中而立。然后谢戒。却退后立。恩曰。甚处得此三昧。曰于曹溪印子上脱来。恩曰。汝道曹溪用此三昧。接甚么人。曰接一宿觉。寂却问。和尚甚处得此三昧。曰我于马大师处。得此三昧。寂曰。如何得见佛性义。曰我与汝说个譬喻。如一室有六窗。内有一猕猴。外有猕猴。从东边唤猩猩。猩猩即应。如是六窗。俱唤俱应。寂礼谢。起曰。适蒙和尚譬喻。无不了知。更有一事。祇如内猕猴睡着。外猕猴欲与相见。又且如何。恩下绳床。执寂手作舞曰。猩猩与汝相见了。譬如蟭螟虫在蚊子眼睫上作窠。向十字街头叫唤云。土旷人稀。相逢者少○古寺和尚。亦(马祖法嗣)一日天然来经宿。明旦煮粥熟。行者只盛一钵与寺。又盛一碗自吃。殊不顾然。然即自盛粥吃。行者曰。五更侵蚤起。更有夜行人。然问。寺何不教训行者。得恁么无礼。寺曰。净地上不要点污人家男女。然曰。几不问过这老汉。

　　(癸未)无业禅师住汾州西河(马祖一法嗣)

　　无业。住清凉八年。复南下至西河。刺史董叔缠。请住开元精舍。业曰。吾缘在此矣。繇是雨大法雨。垂二十载。并汾缁白。无不向化。凡学者致问。多答之曰。莫妄想。尝有僧问。十二分教。流于此土。得道果者。非止一二。云何祖师西来。别唱玄宗。直指人心。见性成佛。只如上代高僧。并淹贯九流。洞明三藏。如僧肇融睿等。岂得不知佛法耶。业曰。诸佛不曾出世。亦无一法与人。但随病施方。遂有十二分教。如将蜜果换苦葫芦。淘汝诸人业根。都无实事。神通变化。及百千三昧门。化彼天魔外道。福智二严。为破执有滞空之见。若不会道及祖师意。论什么生肇融睿。又曰。只如野逸高人。犹解枕流漱石。弃其荣禄。亦有安国理民之谋。征而不起。况我禅宗途路。且别看他古德道人得意之后。茅茨石室。向折脚铛子里煮饭。吃过三二十年。名利不干怀。财宝不系念。大忘人世。隐迹岩丛。君王命而不来。诸侯请而不赴。岂同时辈贪名爱利。汩没世途。如短贩人。有少希求。而忘大果。嗟乎得人身者。如爪甲上土。失人身者。如大地土。良可伤惜。设悟理之者。有一知半解。不知是悟中之则。入理之门。便谓永脱世累。轻忽上流。致使心漏不尽。理地不明。空到老死无成。虚延岁月。且聪明不敌生死。干慧未免轮回。共兄弟论实。不论虚。只这口食身心。尽是欺贤罔圣。求得将来。他心慧眼观之。如饮脓血相似。总须偿他始得。阿那个是有道果。自然感得他信施来。学般若菩萨不得自谩。如冰凌上行。剑刃上走。临命终时。一毫凡圣情量不尽。纤尘思念不忘。随念受生。轻重五阴。向驴胎马腹里托质。泥犁镬汤里煮炸一遍了。从前记持忆想。见解智慧。都卢一时失却。依前再为蝼蚁。从头又作蚊虻。虽是善因。而招恶果。且图个什么。兄弟。只为贪欲成性。二十五有向脚跟下系着。无成办之期。祖师睹此土众生。有大乘根性。惟传心印。指示迷情。得之者即不拣凡之与圣。愚之与智。且多虚不如少实。大丈夫儿。如今直下休去歇去。顿息万缘。游生死流。迥出常格。灵光独照。物累不拘。巍巍堂堂。三界独步。何必身长丈六。紫磨金辉。项佩圆光。广长舌相。以色见我。是行邪道。设有眷属庄严。不求自得。山河大地。不碍眼光。得大总持。一闻千悟。都不希求一餐之直。汝等诸人。傥不如是。祖师来至此土。非常有损有益。有益者。千万人中。捞捷一个半个。堪为法器。有损者。如前已明。从他依三乘教法修行。不妨却得四果三贤。有进修之分。所以先德云。了即业障本来空。未了应须偿宿债。

　　○盘山宝积禅师入寂(马祖一法嗣)

　　宝积。住幽州盘山。将入灭。告众曰。有人邈得吾真否。众皆将所写真呈积。皆不契积意。弟子普化出曰。某甲邈得。积曰。何不呈似老僧。化乃打筋斗而出。积曰。这汉向后掣风狂接人去在。积乃奄化。

　　○澄观国师说心要

　　德宗诞节。敕迎澄观入内。讲华严宗旨。讲毕。帝谓群臣曰。国师能以圣法。清凉朕心。仍以清凉。赐为国师之号。时顺宗为皇太子。尝问心要于观。观答书曰。至道本乎一心。心法本乎无住。无住心体。灵知不昧。性相寂然。包含德用。该摄内外。能深能广。非有非空。不生不灭。无终无始。求之而不得。弃之而不离。迷现量则惑苦纷然。悟真性则空明廓彻。虽即心即佛。惟证者方知。然有证有知。则慧日沉没于有地。若无照无悟。则昏云掩蔽于空门。若一念不生。则前后际断。照体独立。物我皆如。直造心源。无智无得。不取不舍。无对无修。然迷悟更依真妄相待。若求真弃妄。犹弃影劳形。若体妄即真。犹处阴影灭。若无心忘照。则万虑都捐。若任运寂知。则众行爰起。放旷任其去住。静鉴觉其源流。语默不失玄微。动静未离心界。言止则双忘知寂。论观则双照寂知。语证则不可示人。说理则非证不了。是以悟寂无寂。真知无知。以知寂不二之一心。契空有双融之中道。无住无著。莫摄莫收。是非两忘。能所双绝。斯绝亦寂。则般若现前。般若非心外新生智性。乃本来具足。然本寂不能自现。实繇般若之功。般若之与智性。翻覆相成。本智之与始修。实无两体。双亡证入。则妙觉圆明。始末交融。则因果交彻。心心作佛。无一心而非佛心。处处成道。无一尘而非佛国。故真妄物我。举一全收。心佛众生。浑然齐致。是知迷则人随于法。法法万差。而人不同。悟则法随于人。人人一智。而融万境。言穷路绝。何果何因。体本寂寥。孰同孰异。惟忘怀虚朗。消息冲融。其犹透水月华。虚而可见。无心鉴像。照而常空矣。

　　○丰干寒山拾得示现天台

　　丰干。不知何许人。唐贞元初。居天台国清寺。剪发齐眉。衣布裘。人或问佛理。止答随时二字。尝唱道。乘虎出入。众僧惊畏。无谁语。有寒山子拾得者。亦不知其氏族。时谓风狂子。独与干相亲。寒居止唐兴县西七十里寒岩。以是得名。拾因干至赤城道侧。闻儿啼声。问之云。孤弃于此。乃名拾得。携至寺付库院后。库僧灵熠。令知食堂香灯。忽登座。与佛像对盘而餐。复于圣僧前。呼曰小果声闻。熠告尊宿等。易令厨内涤器。常日斋毕。澄滤残食菜滓。以筒盛之。寒来即负之而去。寒容貌枯瘁。布襦零落。以桦皮为冠。曳大木屐。时至寺。或廊下徐行。或厨内执㸑。或混处童牧。或时叫噪。望空嫚骂。或云。咄哉咄哉。三界轮回僧。以杖逼逐。即抚掌大笑。一日问干。古镜不磨如何照烛。曰冰壶无影像。猿猴探水月。曰此是不照烛也。更请师道。曰万德不将来。教我道什么。寒拾俱作礼。干谓寒曰。汝与我游五台。即我同流。若不与我去。即非我同流曰我不去。干曰。汝不是我同流。寒问干。汝去五台作什么。曰我去礼文殊。曰汝不是我同流。干寻独入五台。逢一老翁。问莫是文殊否。曰岂有二文殊。及作礼。忽不见。后回天台而化。寒因众僧炙茄。以茄串打僧背一下。僧回首。寒持茄串云。是什么。僧云。这风颠汉。寒示傍僧曰。你道这个师僧费却多少盐医。赵州到天台。行见牛迹。寒曰。上座还识牛么。此是五百罗汉游山。州曰。既是罗汉。为什么作牛去。寒曰。苍天苍天。州呵呵大笑。寒曰。笑作什么。州曰。苍天苍天。寒曰。这小厮儿。却有大人之作。拾扫地。寺主问。姓个什么。住在何处。拾置帚叉手而立。主罔测。寒捶胸曰。苍天苍天。拾问。汝作什么。寒曰。岂不见道。东家人死。西家助哀。因作舞。笑哭而出。又于庄舍牧牛。歌咏叫天曰。我有一珠。埋在阴中。无人别者。众僧说戒。拾驱牛至。倚门抚掌微笑曰。悠悠哉聚头作相这个如何。僧怒呵云。下人风狂。破我说戒。拾笑曰。无嗔即是戒。心净即出家。我性与汝合。一切法无差。驱牛出。乃呼前世僧名。牛即应声而过。复曰。前生不持戒。人面而畜心。汝今遭此咎。怨恨于何人。佛力虽然大。汝辜于佛恩。护伽蓝神。僧厨下食。每每为乌所耗。拾杖抶之曰。汝食不能护。安能护伽蓝乎。神附梦于合寺僧曰。拾得打我。诘旦说梦。一一无差。视神像。果有所损。惊异。牒申郡县。郡谓。贤士遁迹菩萨应身。号拾得贤士。初闾丘胤。将牧丹丘。头疾。医莫能愈。遇一禅师。名丰干。言自天台来。谒使君。告之病。干曰。身居四大。病从幻生。若欲除之。应须净水。索器咒水噀之。立愈。胤异之。乞言示此去安危之兆。干曰。记谒文殊普贤。此二菩萨。见之不识。识之不见。若欲见之。不得取相。国清寺执㸑涤器寒山拾得是也。胤到任三日。至国清问。此寺有丰干禅师否。寒山拾得复是何人。僧道翘对曰。丰干旧址。在经藏后。今阒无人矣。寒山拾得。尚处僧厨。胤入干房。止见虎迹。复问。在此作何行业。翘曰。惟事负舂供僧。闲则讽咏。入厨。寻访寒拾。见于灶前向火。抚掌大笑。胤致拜。二人连声呵叱。把手复大笑曰。丰干饶舌。丰干饶舌。弥陀不识。礼我何为。僧徒奔集。递相惊讶。何故尊官礼二贫士。时二人乃把手走出寺。胤令逐之。急走而去。即归寒岩。胤乃重问僧曰。此二人肯止此寺否。乃令觅访唤。归寺安置。胤遂归郡。制净衣二对。及香药等。持送供养。时二人更不返寺。使乃就岩送上。见寒山子高声喝曰。贼贼。遂入岩石缝中。且曰。报汝诸人。各各努力。石缝自合。莫可追之。其拾得迹沉无所。后有僧。采薪南峰。距寺东南二里。遇一梵僧持锡入岩。挑锁子骨曰。取拾得舍利。乃知入灭于此。因号岩为拾得。胤令道翘。寻访遗迹。于林间叶上。得寒山所书辞颂。及村墅人家三百余首。拾亦有诗数十首。题土地堂石壁间。纂集成卷。

　　○昙晟参惟俨禅师

　　昙晟。建昌王氏子。生有自然胎衣。右袒犹缁服。少出家。参怀海二十年。因缘不契。后参惟俨。俨问。甚处来曰百丈来。俨曰。百丈有何言句示徒。曰寻常道。我有一句。百味具足。俨曰。咸则咸味。淡则淡味。不咸不淡。是常味。作么生是百味具足底句。晟无对。俨曰。争奈目前生死何。曰目前无生死。俨曰。在百丈多少时。曰二十年。俨曰。二十年在百丈。俗气也不除。他日侍立次。俨又问。百丈更说甚么法。曰有时道。三句外省去。六句内会取。俨曰。三千里外。且喜没交涉。又问。更说甚么法。曰有时上堂。大众立定。以拄杖一时趁散。复召大众。众回首。丈曰。是甚么。俨曰。何不蚤甚么道。今日因子得见海兄。晟于言下顿省。便礼拜。

　　○宗智参惟俨禅师

　　宗智。海昏张氏子。自幼出家登戒。预药山法会。密契心印。一日惟俨问曰。子去何处去来。曰游山来。俨曰。不离此室。速道将来。曰山上乌儿白似雪。涧底游鱼忙不彻。一日俨上堂曰。我有一句子。未曾说向人。智出曰。相随来也。僧问俨。一句子如何说。俨曰。非言说。智曰。蚤言说了也。智离药山。见普愿。愿问。阇黎名甚么。曰宗智。愿曰。智不到处。作么生宗。曰切忌道着。愿曰。灼然道着。即头角生。三日后智与昙晟。在后架把针。愿见乃问。智头陀前日道。智不到处。切忌道着。道着即头角生。合作么生行履。智便抽身入僧堂。愿归方丈。智又来把针。晟曰。适来为甚。不祗对和尚。智曰。你不妨伶利。晟不荐。却问愿。适来智头陀。为甚不祗对和尚。昙晟不会。乞师指示。愿曰。他却是异类中行。曰如何是异类中行。愿曰。不见道智不到处。切忌道着。道着即头角生。直须向异类中行。晟亦不会。智知晟不荐。乃曰。此人因缘不在此。却同回药山。俨问。汝回何速。晟曰。只为因缘不契。俨曰。有何因缘。晟举前话。俨曰。子作么生会。晟无对。俨大笑。晟便问。如何是异类中行。俨曰。吾今日困倦。且待别时来。曰昙晟特为此事归来。俨曰且去。晟便出。智在方丈外。闻晟不荐。不觉咬得指头血出。却下来。问晟曰。师兄去问和尚那因缘作么生。曰和尚不与我说。智便低头。

　　○高沙弥参惟俨禅师

　　高沙弥。参惟俨。俨问。甚处来。曰南岳来。俨曰。何处去。曰江陵受戒去。俨曰。受戒图甚么。曰图免生死。俨曰。有一人不受戒。亦无生死可免。汝还知否。高曰。恁么则佛戒何用。俨曰。这沙弥犹挂唇齿在。高礼拜而退。宗智来侍立。俨曰。适来有个跛脚沙弥。却有些子气息。智曰。更须勘过始得。至晚俨上堂。召蚤来沙弥。在甚么处。高出众立。俨问。我闻长安甚闹。你还知否。曰我国晏然。俨曰。汝从看经得。请益得。曰不从看经得。亦不从请益得。俨曰。大有人不看经不请益。为甚不得。曰不道他不得。只是不肯承当。俨顾智曰。不信道。一日辞俨。俨问。甚处去。曰某甲在众有妨。且往路边。卓个草庵。接待往来茶汤去。俨曰。生死事大。何不受戒去。曰知是般事便休。更唤甚么作戒。俨曰。汝既如是。不得离吾左右。时复要与子相见。一日自外归。值雨。俨曰。你来也。曰是。俨曰。可煞湿。曰不打这个鼓笛。昙晟曰。皮也无。打甚么鼓。宗智曰。鼓也无。打甚么皮。俨曰。今日大好一场曲调。

　　(乙酉)佛光如满禅师说法王宫

　　如满。住京洛。唐顺宗问曰。佛从何方来。灭向何方去。既言常住世。佛今在何处。满答曰。佛从无为来。灭向无为去。法身等虚空。常住无心处。有念归无念。有住归无住。来为众生来。去为众生去。清净真如海。湛然体常住。智者善思惟。更勿生疑虑。帝又问曰。佛向王宫生。灭向双林灭。住世四十九。又言无法说。山河与大海。天地及日月。时至皆归尽。谁言不生灭。疑情犹若斯。智者善分别。答曰。佛体本无为。迷情妄分别。法身等虚空。未曾有生灭。有缘佛出世。无缘佛入灭。处处化众生。犹如水中月。非常亦非断。非生亦非灭。生亦未曾生。灭亦未尝灭。了见无心处。自然无法说。帝闻大悦。益重禅宗○河东裴氏。畜鹦鹉。常念佛。过午不食。时或教之念。则默然。或谓之不念。即唱阿弥陀。每虚室戒曙。发和雅音。穆如笙篁。临终告曰。将西归乎。为尔击磬。尔其存念。一击一称阿弥陀佛。十击而十念成。气绝火焚。得舍利十余粒。炯然耀目。

　　(丙戌)惟则禅师说法佛窟(牛头忠法嗣)

　　惟则。京兆人。姓长孙氏。初谒慧忠。大悟玄旨。后隐于天台瀑布之西岩。元和中法席渐盛。始名其岩。为佛窟。一日示众曰。天地无物也。我无物也。然未尝无物。斯则圣人如影。百年如梦。孰为生死哉。至人以是独照。能为万物之主。吾知之矣。汝等知之乎。忽一日告门人曰。汝当自勉。吾何言哉。后二日夜安坐示灭。寿八十。腊五十八。弟子云居智。嗣其法。尝有华严院僧继宗。问智。见性成佛其义云何。智曰。清净之性。本来湛然。无有动摇。不属有无净秽长短取舍。体自翛然。如是明见。乃明见性。性即佛。佛即性。故曰见性成佛。宗曰。性既清净。不属有无。因何有见。曰见无所见。宗曰。既无所见。何更有见。曰见处亦无。宗曰。如是见时。是谁之见。曰无有能见者。宗曰。究竟其理如何。智曰。妄计为有。即有能所。乃得名迷。随见生解。便堕生死。明见之人即不然。终日见。未尝见。求名处恒相不可得。能所俱绝。名为见性。宗曰。此性遍一切处否。曰无一处不遍。宗曰。凡夫具否。曰上言无处不遍。岂凡夫而不具乎。宗曰。因何诸佛菩萨不被生死所拘。而凡夫独萦此苦。智曰。凡夫于清净性中。计有能所。即堕生死。诸佛大士善知识。清净性中。不属有无。即能所不立。宗曰。若如是。即有能了不能了人。曰了尚不可得。岂有能了人乎。宗曰。至理如何。曰我今以要言之。汝即应念。清净性中。无有凡圣。亦无了不了人。凡之与圣。二俱是名。若随名生解。即堕生死。若知假名不实。即无有当名者。智又曰。此是极究竟处。若云我能了。彼不能了。即是大病。见有净秽凡圣。亦是大病。作无凡圣解。又属拨无因果。见有清净性可栖止。亦是大病。作不栖止解。亦是大病。然清净性中。虽无动摇。具不坏方便应用。及兴慈运悲。如是兴运之处。即全清净之性。可谓见性成佛矣。继宗踊跃礼谢而退。

　　○天然禅师行化洛京

　　元和元年。天然至洛京。与伏牛为友。一日于慧林寺。遇天大寒。然取木佛。烧火向之。院主诃曰。何得烧我木佛。然以杖拨灰曰。吾烧取舍利。主曰。木佛何得有舍利。然曰。既无舍利。更取两尊烧。主自后眉须堕落。

　　(丁亥)大义禅师说法麟德殿

　　大义。住信州鹅湖山。尝垂戒曰。莫只忘形与死心。此个难医病最深。又曰。直须提起吹毛利。要剖西来第一义。又曰。瞠却眼兮剔起眉。反覆看渠渠是谁。又曰。若人静坐不用功。何年及第悟心空。元和二年。宪宗诏迎。入麟德殿论义。有法师问。如何是四谛。曰圣上一帝。三帝何在。又问。欲界无禅。禅居色界。此土凭何而立禅。曰法师只知欲界无禅。不知禅界无欲。曰如何是禅。义以手点空。法师无对。帝曰。法师讲无穷经论。只这一点。尚不柰何。义却问曰。行住坐卧。毕竟以何为道。有对知者是道。义曰。不可以智知。不可以识识。安得知者是道。有对无分别是道。义曰。善能分别诸法相。于第一义而不动。安得无分别是道。有对四禅八定是道。义曰。佛身无为。不堕诸数。安在四禅八定耶。众皆杜口。义却举顺宗问尸利禅师曰。大地众生如何得见性成佛去。尸利曰。佛性犹如水中月。可见不可取。义因谓帝曰。佛性非见必见。水中月如何攫取。帝乃问。何者是佛性。义曰。不离陛下所问。

　　○天皇寺道悟禅师入寂(石头迁法嗣)

　　道悟。隐居当阳紫陵山。后于荆南城东。有天皇寺。火废。僧灵鉴者。将谋修复。乃曰。苟得悟禅师为化主。必能福我。时江陵尹右仆射裴公。稽首问法。致礼迎至。悟素不迎送。客无贵贱。皆坐而揖之。裴愈加敬。元和二年四月。悟患背痛。大众问疾。悟蓦召典座近前。问曰会么。曰不会。悟拈枕子。抛于地上。即便告寂。法嗣三世。曰慧真。曰幽闲。曰文贲。协律郎符载撰碑。

　　(戊子)怀腪禅师住章敬寺(马祖一法嗣)

　　怀腪。同安谢氏子。初住定州柏岩。次止中条山。元和三年。诏居京兆章敬寺。学者奔凑。示众曰。至理忘言。时人不悉。强习他事。以为功能。不知自性。元非尘境。是个微妙大解脱门。所有鉴觉。不染不碍。如是光明。未曾休废。曩劫至今。固无变易。犹如日轮。远近斯照。虽及众色。不与一切和合。灵烛妙明。非假鍜炼。为不了故。取于物象。但如捏目妄起空华。徒自疲劳。枉经劫数。若能返照。无第二人。举措施为。不亏实相。

　　○灵祐禅师开法沩山

　　初司马头陀。造百丈。谓怀海曰。顷在湖南。寻得一山。名大沩。此山奇绝。宜集法侣。为大道场。时灵祐为典座。陀一见即曰。此正沩山主也。是夜海召祐嘱曰。吾化缘在此。沩山胜境。汝当居之。嗣续吾宗。广度后学。首座善觉曰。某甲忝居上首。典座何得住持。海曰。若能对众。下得一语出格。当与汝住持。即指净瓶问曰。不得唤作净瓶。汝唤作甚么。觉曰。不可唤作木撅也。海不肯。乃问祐。祐踢倒净瓶。便出。海笑曰。第一座输却山子也。遂遣祐往沩山。是山峭绝。夐无人烟。经五七载。忽自念言。道在接物利生。独居非是。乃行至山口。见虎豹豺狼交横于道。祐曰。汝等不用拦吾行路。我若于此山有缘。汝等各自散去。若其无缘。我充尔腹。言讫。虫虎四散。祐回庵。未及一载。懒安同数僧。从百丈所来。曰安与和尚作典座。俟众至五百。乃解务。于是衲子环集。上堂。夫道人之心。质直无伪。无背无面。无诈妄心。一切时中。视听寻常。更无委曲。亦不闭眼塞耳。但情不附物即得。从上诸圣。祇说浊边过患。若无如许多恶觉情见想习之事。譬如秋水澄渟清净无为澹泞无碍。唤他作道人。亦名无事人。僧问。顿悟之人。更有修否。祐曰。若真悟得本。他自知时。修与不修。是两头语。如今初心。虽从缘得一念顿悟自理。犹有无始旷劫习气。未能顿净。须教渠净除现业流识。即是修也。不道别有法。教渠修行趣向。从闻入理。闻理深妙。心自圆明。不居惑地。纵有百千妙义。抑扬当时。此乃得坐披衣。自解作活计始得。以要言之。实际理地。不受一尘。万行门中。不舍一法。若也单刀直入。则凡圣情尽。体露真常。理事不二。即如如佛。

　　○灵祐禅师传法慧寂

　　慧寂。到沩山。参灵祐。祐曰。汝是有主沙弥。无主沙弥。寂曰有主。祐曰。主在甚么处。寂从西过东立。祐异之。寂问。如何是真佛住处。祐曰。以思无思之妙。反思灵𦦨之无穷。思尽还源。性相常住。事理不二。真佛如如。寂于言下顿悟。自此执侍。前后盘桓十五载。一日祐谓寂曰。汝须独自回光返照。别人不知汝解处。汝试将实解。献老僧看。寂曰。若教慧寂自看。到这里无圆位。亦无一物一解得献和尚。祐曰。无圆位处。原是汝作解处。未离心境在。寂曰。既无圆位。何处有法。把何物作境。祐曰。适来是汝作与么解是否。寂曰是。祐曰。若恁么。是具足心境法。未脱我所心在。原来有解献我。许汝信位显。人位隐在。一日祐索门人呈语。乃云。声色外与吾相见。时有幽州鉴弘。上呈语曰。不辞出来。那个人无眼。祐不肯。寂凡三度呈语。第一云。见取不见取底。祐曰。细如毫末。冷似冰霜。第二度云。声色外谁求相见。祐曰。祇滞声闻方外榻。第三度云。如两镜相照。于中无像。祐曰。此语正也。我是。你不是。蚤立像了也。寂曰。慧寂精神昏昧。拙于祗对。未审和尚于百丈师翁处。作么生呈语。祐曰。我于百丈和尚处。呈语云。如百千明镜鉴像。光影相照。尘尘刹刹。各不相借。寂于是礼拜。寂一日卧次。梦入弥勒内院众堂中。诸位皆足。惟第二位空寂。遂就坐。有一尊者。白槌曰。今当第二座说法。寂起白槌曰。摩诃衍法。离四句。绝百非。谛听谛听。众皆散去。及觉举似祐。祐曰。子已入圣位。寂便礼拜。一日祐坐次。寂从方丈前过。祐曰。若是百丈先师。见子须吃痛棒始得。寂曰。即今事作么生。祐曰。合取两片皮。寂曰。此恩难报。祐曰。非子不才。乃老僧年万。寂曰。今日亲见百丈师翁来。祐曰。子向甚么处见。寂曰。不道见。祇是无别。祐曰。始终作家。一日祐问寂曰。大地众生。业识茫茫。无本可据。子作么生知他有之与无。寂曰。慧寂有验处。时有一僧。后面前过。召曰阇黎。僧回首。寂曰。和尚。这个业识茫茫。无本可据。祐曰。此是师子一滴乳。迸散六斛驴乳。

　　○灵祐禅师传法智闲

　　智闲。青州人。遍参诸方。在百丈时。性识聪敏。参禅不得。洎百丈迁化。遂参灵祐。祐问。我闻汝在百丈先师处。问一答十。问十答百。此是汝聪明灵利。意解识想。生死根本。父母未生时。试道一句看。闲被问。直得茫然。归寮将平日看过底文字。从头要寻一句酬对。竟不能得。乃自叹曰。画饼不可充饥。屡乞祐说破。祐曰。我若说似汝。汝已后骂我去。我说底是我底。终不干汝事。闲遂将平昔所看文字烧却曰。此生不学佛法也。且作个长行粥饭僧。免役心神。乃泣辞祐。直过南阳。睹慧忠国师遗迹。遂憩止焉。一日芟除草木。偶抛瓦砾击竹作声。忽然省悟。遽归。沐浴焚香。遥礼沩山赞曰。和尚大慈。恩逾父母。当时若为我说破。何有今日之事。乃有颂曰。一击忘所知。更不假修持。动容扬古路。不堕悄然机。处处无踪迹。声色外威仪。诸方达道者。咸言上上机。祐闻得。谓慧寂曰。此子彻也。寂曰。此是心机意识。著述得成。待某甲亲自勘过。寂后见闲谓曰。和尚赞叹师弟。发明大事。你试说看。闲举前颂。寂曰。此是夙习记持而成。若有正悟。别更说看。闲曰。去年贫未是贫。今年贫始是贫。去年贫犹有卓锥之地。今年贫锥也无。寂曰。如来禅许师弟会。祖师禅未梦见在。闲又曰。我有一机。瞬目视伊。若人不会。别唤沙弥。寂乃报祐曰。且喜闲师弟会祖师禅也。一日同寂侍立次。祐曰。过去未来现在。佛佛道同。人人得个解脱路。寂曰。如何是人人解脱路。祐顾闲曰。寂子借问。何不答伊。闲曰。若道过去未来现在。智闲却有个祗对处。祐曰。子作么祗对。闲珍重便出。祐问寂曰。智闲恁么祗对。还契寂子也无。寂曰不契。祐曰。子又作么生。寂亦珍重出去。祐呵呵大笑曰。如水乳合。一日祐睡次。寂来问讯。祐便回面向壁。寂曰。和尚何得如此。祐乃起曰。我适来得一梦。你试为我原看。寂取一盆水。与祐洗面。少顷。闲亦来问讯。祐曰。我适来得一梦。寂子为我原了。汝更与我原看。闲乃点一碗茶来。祐曰。二子见解。过于鹙子。闲后住鄂州香严。

　　(己丑)惟宽禅师住兴善寺

　　惟宽。衢州祝氏子。十三出家。初习毗尼。修止观。后参马祖。得心要。行化于吴越。至鄱阳。山神受戒。元和四年。宪宗诏至阙下。侍郎白居易问曰。既曰禅师。何以说法。宽曰。无上菩提者。被于身为律。说于口为法。行于心为禅。应用有三。其致一也。譬如江淮河汉。在处立名。名虽不一。水性无二。律即是法。法不离禅。云何于中妄起分别。曰既无分别。何以修心。曰心本无损伤。云何要修理。无论垢与净。一切勿念起。曰垢即不可念。净无念可乎。宽曰。如人眼睛上。一物不可住。金屑虽珍宝。在眼亦为病。曰无修无念。又何异凡夫。曰凡夫无明。二乘执着。离此二病。是曰真修。真修者。不得勤。不得忘。勤即近执着。忘即落无明。此为心要云尔。僧问。道在何处。宽曰。祇在目前。曰我何不见。宽曰。汝有我故。所以不见。曰我有我故即不见。和尚还见否。宽曰。有汝有我。展转不见。曰无我无汝。还见否。曰无汝无我。阿谁求见○白居易。字乐天。官中大夫太子少傅。舍宅为香山寺。因号香山居士。久参佛光如满。得心法。兼禀大乘金刚戒。复受凝禅师八渐之目。曰观。曰觉。曰定。曰慧。曰明。曰通。曰济。曰舍。居易曰。至哉八言。实无生忍观之渐门也。故自观至舍。次而赞之。谓之八渐偈。(一观)以心中眼。观心外相。从何而有。从何而丧。观之又观。则辨真妄。(二觉)惟真常在。为妄所蒙。真妄苟辨。觉生其中。不离妄有。而得真空。(三定)真若不灭。妄即不起。六根之源。湛如止水。是为禅定。乃脱生死。(四慧)专之以定。定犹有系。济之以慧。慧则无滞。如珠在盘。盘定珠慧。(五明)定慧相合。合而后明。照彼万物。物无遁形。如大圆镜。有应无情。(六通)慧至乃明。明则不昧。明至乃通。通则无碍。无碍者何。变化自在。(七济)通力不常。应念而变。变相非有。随求而见。是大慈悲。以一济万。(八舍)众苦既济。大悲亦舍。苦既非真。悲亦是假。是故众生。实无度者。(偈颂)不学空门法。老病何繇了。未得无生心。白头亦为夭　我闻。浮图教中。有解脱门。置心如止水。视身如浮云。抖擞垢秽衣。度脱生死轮。胡为恋此苦。不去犹逡巡。𢌞念发弘愿。愿此见在身。但受过去报。不结将来因。誓以智慧水。永洗烦恼尘。不将恩爱子。更种悲忧根　亦曾登玉陛。举错多纰谬。至今金阙籍。名姓独遗漏。亦曾烧大药。消息乖火侯。至今残丹砂。干枯不成就。行藏事两失。忧恼心交斗。化作憔悴翁。抛身在荒陋。坐看老病逼。须得医王救。惟有不二门。其间无夭寿　儒教重礼法。道家养神气。重礼足滋彰。养神多避忌。不如学禅定。中有甚深味。旷廓了如空。澄凝胜于睡。屏除默默念。销尽悠悠思。春无伤春心。秋无感秋泪。坐成真谛乐。如受空王赐。既得脱尘劳。兼应离惭愧　但要前程减。何妨外相同。虽过酒肆上。不离道场中。弦管声非实。花钿色自空。何人知此义。惟有净名翁。

　　(庚寅)于頔居士参道通禅师

　　道通。嗣法马祖。住唐州紫玉山。于頔问。如何是黑风吹其船舫。漂堕罗刹鬼国。通曰。于頔这客作汉。问恁么事作么。頔当时失色。通乃指曰。这个便是漂堕罗刹鬼国。頔闻信受。又问。佛法至理。乞师一言。通曰。佛法至理。须去其情理。頔曰。便请和尚去其情理。通曰。便请问来。頔曰。如何是佛。通唤相公。頔应诺。通曰。更莫别求。頔字𠃔元。代人。

　　○于頔居士参惟俨禅师

　　惟俨。闻道通答于頔问佛话。乃曰。噫可惜于家汉。生埋向紫玉山中。頔闻即谒俨。俨问曰。闻相公在紫玉山中。大作佛事。是否。頔曰不敢。承闻有语相救。今日特来。曰有疑但问。頔曰。如何是佛。俨召于頔。頔应诺。俨曰。是甚么。頔于此有省○卢士衍。字源一。登仕籍。左官建州。遇异人。密授心契。冥失所在。其子积岁穷索。无所得。元和中。元微之拜张中丞于湘潭。适士衍在座。即日诣所舍东寺。一见相笑。尽得本末。元赠以诗云。卢师深话出家繇。剃尽心花始剃头。马哭青山别车匿。鹊飞螺髻见罗睺。还来旧日经行处。似隔前身梦𥧌游。为向八龙兄弟说。他生缘会此生休。

　　○惟俨禅师传法德诚

　　德诚。参惟俨。俨问曰。汝名什么。曰名德诚。俨曰。德诚又成得什么。诚曰。家园丧尽浑无路。俨曰。德诚聻。诚拟对。俨以手掩诚口。诚因有省。遽云嗄。俨曰。子作什么。诚曰。陋质不堪红粉施。俨曰。子以后上无片瓦。下无锥地。大阐吾宗。自此韬光众底。

　　○李翱居士参惟俨禅师

　　李翱。字习之。赵郡人。刺朗州。慕惟俨道风。入山躬谒。俨执经卷不顾。翱拂袖曰。见面不如闻名。俨呼曰。太守何得贵耳贱目。翱回拱谢。问曰。如何是道。俨以手指上下曰。会么。曰不会。俨曰。云在青天水在瓶。翱欣然。答以偈曰。炼得身形似鹤形。千株松下两函经。我来问道无余说。云在青天水在瓶。又问。如何是戒定慧。俨曰。贫道这里无此闲家具。翱罔测。俨曰。太守欲保任此事。直须向高高山嵿立。深深海底行。闺合中物舍不得。便为渗漏。

　　(辛卯)庞蕴居士寓襄阳鹿门

　　庞蕴。自传心印。机如掣电。诸方惮之。尝谒惟俨。俨问。一乘法中。还着得这个事么。蕴曰。只了日求升合。不知还着得这个事么。俨曰。道居士不见石头得么。蕴曰。拈一放一。不是好手。俨曰。老僧住持事繁。蕴珍重便出。俨曰。拈一放一是老僧。蕴曰。好个一乘问宗。今日失却也。俨曰是是。蕴盘桓既久。遂辞俨。俨命十禅客相送。时值雪下。蕴乃指空中雪曰。好雪片片。不落别处。有全禅客曰。落在甚处。蕴遂与一掌。全曰。也不得草草。蕴曰。恁么称禅客。阎罗老子未放你去在。全曰。居士作么生。蕴又打一掌曰。眼见如盲。口说如哑。元和初。蕴方寓襄阳。栖止岩窦。时州牧于頔。得蕴篇。深如慕异。乃伺便就谒。如宿善友。往来无间。蕴尝有偈曰。但自无心于万物。何妨万物常围绕。铁牛不怕师子吼。恰似木人见花鸟。木人本体自无情。花鸟逢人亦不惊。心境如如祇个是。何虑菩提道不成。又曰。莫求佛兮莫求人。但自心里莫贪瞋。贪瞋痴病前顿尽。便是如来的的亲。内无垢兮外无尘。中间豁达无关津。神无障碍居三界。恰似琉璃处日轮。又曰。心王若解依真智。一切有无俱遣弃。身随世流心不流。夜来眼睡心不睡。天堂地狱总无情。任运幽玄到此地。(又曰)迷时爱欲心如火。心开悟理火成灰。灰火本来同一体。当知妄尽即如来。(又曰)十方同一等。此是真如等。里有无量寿。本来无名字。凡夫不入理。心缘世上事。乞钱买瓦木。盖他虚空地。却被六贼驱。背却真如智。终日受艰辛。妄想图名利。如此学道人。累劫终不至。(又曰)读经须解义。解义始修行。若能依义学。即入涅槃城。读经不解义。多见不如盲。缘文广占地。心牛不肯耕。田田总是草。稻从何处生。(又曰)心王不了事。遮莫向名山。纵令见佛像。实以不相关。猿猴见水月。捉月始知难。(又曰)说事满天下。入理实无多。常被有为缚。何日见弥陀。(又曰)无求胜礼佛。知足胜持斋。本自无薪火。何劳更拾柴。(又曰)心如境亦如。无实亦无虚。有亦不管。无亦不拘。不是圣贤。了事凡夫。

　　(甲午)慧寂参如会禅师

　　如会。始兴曲江人。(马祖法嗣)住湖南东寺。常患门徒诵祖即心即佛之谈不已。谓佛于何住。而曰即心。心如画师。而曰即佛。遂示众曰。心不是佛。智不是道。剑去远矣。尔方刻舟。一日慧寂来参。会问。汝是甚处人。曰广南人。会曰。我闻广南有镇海明珠是否。曰是。会曰。此珠如何。曰黑月即隐。白月即现。会曰。还将得来也无。曰将得来。会曰。何不呈似老僧。寂乂手近前曰。昨到沩山。亦被索此珠。直得无言可对。无理可伸。会曰。真师子儿。善能哮吼。寂礼拜了。却入客位。具威仪。再上人事。会才见。乃曰。已相见了也。寂曰。恁么相见。莫不当否。会归方丈。闭却门。寂归举似灵祐。祐曰。寂子是甚么心行。寂曰。若不恁么。争识得他。

　　○隐峰禅师到沩山

　　隐峰。到沩山。于上板头。解放衣钵。灵祐闻师叔到。先具威仪。下堂内相看。峰见来。便作卧势。祐便归方丈。峰乃发去。少间祐问侍者。师叔在否。曰已去。祐曰。去时有甚么语。曰无语。祐曰。莫道无语。其声如雷。

　　○百丈怀海禅师示寂(马祖一法嗣)

　　怀海。住百丈。以禅宗肇自少室。乃至曹溪。多寄居律寺。说法住持。未有规度。遂叹曰。若欲祖道传布不泯者。岂当与诸小乘教。为随行耶。于是创立禅居。凡具道眼。有可尊之德者。号曰长老。既为化主。即处方丈。不立佛殿。惟树法堂。学众无多寡。尽入僧中。依夏次安排。设长连床。卧必斜枕床唇。右胁吉祥而睡。徐入室请益。任学者勤怠。或上或下。不拘常准。其阖院大众。朝参夕聚。长老上堂升座。主事徒众雁立侧聆。宾主问酬。激扬宗要。斋粥二时。随众均遍。行普请法。置十务寮舍。每用首领一人管多人。令各司其局。或有假号窃形。混于清众。并别致喧挠之事。即维那简举。抽下本位挂搭。摈令出院。或彼有所犯。即以拄杖杖之。集众烧衣钵道具。遣逐从偏门而出。以示耻辱。海虽腊高。凡作务执劳。必先于众。主者不忍。密收作具。海曰。吾无德。争合劳于人。偏求不获。则亦不食。故有一日不作一日不食之语。元和九年正月十七日示寂。寿九十五。敕谥大智。塔曰大宝胜轮。

　　(丙申)道林禅师传法会通

　　道林。自传法钦心印。还至孤山永福寺。有辟支佛塔。时道俗共为法会。林振锡而入。韬光法师问曰。此之法会。何以作声。林曰。无声谁知是会。后见秦望山长松盘屈如盖。遂栖止其上。故谓之鸟窠禅师。复有鹊巢其侧。自然驯狎。亦目为鹊巢和尚。有六宫使吴元卿者。杭州人。敏悟绝人。宪宗殊喜之。一日在昭阳宫。见花卉敷荣。赏玩徘徊。倏闻空中有声曰。虚幻之相。开谢不停。能坏善根。仁者安可嗜之。卿猛省。志脱尘俗。哀恳于帝。遂得还家。因韬光。谒林曰。弟子七岁蔬食。十一受五戒。今年二十二。特为出家。故而休官。愿和尚授与僧相。林曰。今时为僧。鲜有精苦者。行多浮滥。卿曰。本净非琢磨。元明不随照。林曰。汝若了净智妙圆体自空寂。即真出家。何假外相。汝当为在家菩萨。戒施俱修。如孙许之流也。卿曰。理虽如是。然非本志。倘蒙摄受。则誓遵师教。如是三请。皆不诺。光劝曰。宫使未尝娶。亦不畜侍女。禅师若不摄受。其谁度之。林乃与披剃具戒。法号会通。昼夜精进。诵大乘经。习安般三昧。忽一日欲辞游方。林问。汝将何往。曰会通为法出家。和尚不垂慈诲。今往诸方。学佛法去。林曰。若是佛法。吾此间亦有少许。曰如何是和尚佛法。林于身上。拈起布毛吹之。通遂悟玄旨。时号布毛侍者云。通后住招贤。武宗废教。入山深遁。莫知所终。

　　○隐峰禅师入寂(马祖一法嗣)

　　隐峰。邵武军邓氏子。幼若不慧。父母听其出家。屡参马祖石头法席。尝问希迁。如何得合道去。迁曰。我亦不合道。峰曰。汝被这个得多少时耶。迁刬草次。峰在左侧乂手而立。迁飞刬子向峰前。刬一株草。峰曰。和尚祇刬得这个。不刬得那个。迁提起刬子。峰接得。便作刬草势。迁曰。汝祇刬得那个。不解刬得这个。峰无对。后于马祖言下相契。元和中。荐登五台。路出淮西。属吴元济阻兵。两军交锋。未决胜负。峰曰。吾当少解其患。乃掷锡空中。飞身而过。两军将士仰观。事符预梦。斗心顿息。峰既显异。虑成惑众。遂入五台。于金刚窟前。将示灭。问众曰。诸方迁化。坐去卧去。吾尝见之。还有立化也无。曰有。曰还有倒立者否。曰未尝见有。峰乃倒立而化。亭亭然。其衣顺体。时众议舁就茶毗。屹然不动。远近瞻睹。惊叹无已。峰有妹。为尼。时亦在彼。乃拊而咄曰。老兄畴昔不循法律。死更荧惑于人。于是以手推之。偾然而踣。遂就阇维。收舍利建塔。

　　(丁酉)观世音菩萨示现陕西

　　是时佛法大行。独陕右习骑射。喜战斗。蔑闻三实之名。元和丁酉。金沙滩上。有美艳女子。挈篮鬻鱼。人竞欲室之。女曰。我无父母。又鲜兄弟。亦欲有所归。然不好世财。但得聪明贤善男子。能诵我所持经。则愿以身事。遂授普门品。约一夕便诵彻。明旦诵彻者。二十余辈。女曰。一身岂堪配若等耶。可更别诵。遂易以金刚经。明旦诵彻者犹十数。更授法华经七卷。约三日诵彻。至期。惟马氏子能。女曰。君既能过众人。可白汝父母。具媒妁娉礼。然后成姻。盖生人大节。岂同猥巷苟合者乎。马氏如约。具礼迎至其家。甫入门。女曰。适体中不佳。俟少安。与君相见未晚也。马氏子如其言。安置别室。客未散而女命终。已而坏烂。马氏无如之何。遂卜地葬之。未数日。有老僧紫伽黎。容貌古野。仗锡来谒。自谓向女子之亲。马氏引至葬所。随观者甚众。老僧以锡杖拨开。见其尸以化。惟金锁子骨存焉。就河浴之。挑骨于锡上。高声呼曰。大众。此圣者。悯汝等障重缠爱。故垂方便。教化汝耳。宜思善因。免堕苦海。言讫。飞空而去。大众见之。无不悲泣瞻拜。自是陕右奉佛者众。时谓观音大士化身。

　　○惟宽禅师入寂(马祖一法嗣)

　　惟宽。住京兆兴善寺。元和十二年二月晦日。升堂说法讫。遂归寂。来谥大彻。

　　(戊戌)鹅湖山大义禅师入寂(马祖一法嗣)

　　大义。住鹅湖。元和十三年正月七日。示寂。寿七十四。谥慧觉。塔曰见性。义衢州须江人。姓徐氏。

　　○五泄山灵默禅师入寂(马祖一法嗣)

　　灵默。住五泄。元和戊戌三月二十三日。沐浴焚香。端坐告众曰。法身圆寂。示有去来。千圣同源。万灵归一。吾今沤散。胡假兴哀。无自劳神。须存正念。若遵此命。真报吾恩。倘固违言。非吾之子。时有僧问。和尚向甚处去。默曰。无处去。曰某甲何不见。默曰。非眼所睹。言毕。奄然而化。寿七十二。腊四十一。默毗陵宣氏子。

　　○天王寺道悟禅师入寂(马祖一法嗣)

　　道悟。住荆南城中府西天王寺。号天王。师居常自称云。快活快活。元和戊戌四月初。示疾。十三日。口称苦苦。又云。阎罗王来取我也。院主问曰。和尚当时被节使抛入水中。神色不动。如今。何得恁么地。悟举枕子云。汝道当时是。如今是。院主无对。便掷下枕子而逝。年八十二。夏六十三。嗣法一人。龙潭崇信。信传德山。户部侍郎丘玄素撰碑。

　　(己亥)韩愈参宝通禅师

　　初唐宪宗。闻凤翱府法云寺护国真身塔有佛指骨。相传三十年一开。开则岁丰人安。来年应开。遂于元和十四年正月。遣中使帅僧众。往迎至京。留禁中。供养三日。五色光现。百僚称贺。二月乃历送诸寺。王公士民。瞻奉舍施。惟恐弗及。刑部侍郎韩愈。上表切谏。帝大怒。将抵极刑。宰相裴度崔群皆为哀请。遂贬潮州刺史。到郡之初。上表劝帝。东封泰山。久而无报。郁郁不乐。闻郡有禅师宝通。道德名重。以书招之。三请而至。见通言论超胜。愈已心折。留数十日。或入定数日方起。愈益敬焉。通辞去。愈因祀神海上。乃登灵山。造通之庐。问曰。弟子军州事烦。佛法省要处。乞师一语。通良久。愈罔措。时义忠为侍者。乃敲禅床三下。通曰作么。忠曰。先以定动。后以智拔。愈乃曰。和尚门风高峻。弟子乃于侍者处。得个入路。又一日相访。问通春秋多少。通提起数珠曰。会么。曰不会。通曰。昼夜一百八。愈不晓。遂回。次日再来至门前。见首座举前话。问意旨如何。首座扣齿三下。及见通理前问。通亦叩齿三下。愈曰。元来佛法无两般。通曰。见何道理。愈曰。适来问首座。亦如是。通乃召首座。是汝如此对否。曰是。通便打趁出院。秋八月。帝与宰臣语次。因及愈有可怜者。遂授袁州刺史。复造通庐。留衣二袭而别○漳州三平义忠。初参石巩慧藏。藏尝张弓架箭接机。忠诣法席。藏曰看箭。忠乃拨开胸曰。此是杀人箭。活人箭又作么生。藏弹弓弦三下。忠乃礼拜。藏曰。三十年张弓架箭。祇射得半个圣人。遂拗折弓箭。后参宝通。举前话。通曰。既是活人箭。为甚么向弓弦上辨。忠无对。通曰。三十年后。要人举此话也难得。忠曰。不用指东划西。便请直指。通曰。幽州江口石人蹲。忠曰。犹是指东划西。通曰。若是凤凰儿。不向那边讨。忠作礼。通曰。若不得后句。前话也难圆○孟简。字几道。平昌人。举进士。官尚书。素好佛。尝答韩愈书曰。来示。积善积恶。殃庆自以类至。此释氏辨之精详。昔者迦文。为大士言六度。为中根言十二因缘。为小根言四圣谛。又言依法不依人。不过大明积恶之根源。核天下神道报应之微细。皎然言善恶之异路。使人人自畏恶修善。柰何以愚人下里翁媪之情。见待之耶。

　　(庚子)阳岐山甄叔禅师入寂(马祖一法嗣)

　　甄叔。住阳岐四十余年。示众。群灵一源。假名为佛。体竭形销而不灭。金流朴散而常存。性海无风。金波自涌。心灵绝兆。万象齐昭。体斯理者。不言而遍历沙界。不用而功益玄化。如何背觉。反合尘劳。于阴界中。妄自囚执。元和庚子正月归寂。茶毗获舍利七百粒。

　　○天然禅师住丹霞山

　　元和庚子春。天然告门人曰。吾思林泉终老之所。时门人令齐静方卜南阳丹霞山。结庵奉事。三年间。学者至。盈三百。上堂。今时学者。纷纷扰扰。皆是参禅问道。吾此间无道可修。无法可证。一饮一啄。各自有分。不用疑虑。若识得释迦。只这凡夫是。须自看取。莫一盲引众盲。相将入火坑。又曰。佛之一字。永不喜闻。

　　(辛丑)希运禅师开法黄檗山

　　长庆元年。希运住黄檗。开堂说法。一日大众云集。乃曰。汝等诸人。欲何所求。以拄杖趁之。大众不散。运却复坐曰。汝等诸人。尽是噇酒糟汉。恁么行脚。取笑于人。但见八百一千人处便去。不可图他热闹也。老汉行脚时。或遇草根下。有一个汉。便从顶门上一锥。看他若知痛痒。可以布袋盛米供养他。总是如此容易。何处更有今日事也。汝等既称行脚亦须着些精神好。还知道大唐国里无禅师么。时有僧问。诸方尊宿尽聚众开化。为甚么却道无禅师。运曰。不道无禅。祇是无师。又曰。阇黎不见马大师下有八十四人坐道场。得马师正法眼者。止两三人。庐山归宗和尚是其一。夫出家人。须知有从上来事分始得。且如四祖下牛头。横说竖说。犹未知向上关棙子。有此眼目。方辨得邪正宗党。且当人事宜。不能体会得。但知学言语。念向皮袋里安着。到处称我会禅。还替得汝生死么。轻忽老宿。入地狱如箭。我才见汝入门来。便识得了也。还知么。急须努力。切莫容易。

　　(壬寅)汾州无业禅师入寂(马祖一法嗣)

　　无业。住汾州。唐宪宗屡遣使征召。皆辞疾不赴。暨穆宗即位。思一瞻礼。长庆二年。命两街僧录灵阜。赍诏迎业赴阙。阜至。宣诏毕。作礼而言曰。皇上此度恩旨不同。愿师起赴。无以他词固却也。业微笑曰。贫道何德。累烦人主。且请前行。吾从别道去矣。乃澡身剃发。至中夜。告弟子惠愔等曰。汝等见闻觉知之性。与太虚同寿。不生不灭。一切境界。本自空寂。无一法可得。迷者为不了故。即被境惑。一为境惑。流转不穷。汝等当知。心性本自有之。非因造作。犹如金刚。不可破坏。一切诸法。如影如响。无有实者。经云。惟此一事实。余二则非真。常了一切空。无一法当情。是诸佛用心处。汝等勤而行之。言讫。端坐而逝。茶毗日。祥云五色。异香四彻。所获舍利。璨若殊玉。阜回奏其事。帝钦叹久之。来谥大达国师。塔曰澄源。

　　○宣鉴参崇信禅师

　　宣鉴。剑南周氏子。蚤岁出家受具。精究律藏。于性相诸经。贯通旨趣。尝讲金刚经。时谓之周金刚。后闻南方禅席颇盛。鉴气不平。乃曰。出家儿。千劫学佛威仪。万劫学佛细行。不得成佛。南方魔子。敢言直指人心见性成佛。我当搂其窟穴。灭其种类。以报佛恩。遂担青龙疏钞。出蜀至澧阳。路上见一婆子卖饼。因息肩。卖饼点心。婆指担曰。这个是什么文字。鉴曰。青龙疏钞。婆曰。讲何经。鉴曰。金刚经。婆曰。我有一问。你若答得。施与点心。若答不得。且别处去。金刚经道。过去心不可得。现在心不可得。未来心不可得。未审上座点那个心。鉴无语。婆遂指令去参崇信。鉴往龙潭。至法堂曰。久向龙潭。及乎到来。潭又不见。龙又不现。信于屏风后引身曰。子亲到龙潭。鉴无语。遂栖止焉。

　　○白居易居士参道林禅师

　　白居易。出守杭州。长庆二年。因入山谒道林。见林栖止巢上。问曰。禅师住处甚危险。林曰。太守危险尤甚。居易曰。弟子位镇江山。何险之有。林曰。薪火相交。识性不停。得非险乎。居易又问。如何是佛法大意。林曰。诸恶莫作。众善奉行。居易曰。三岁孩儿也解恁么道。林曰。三岁孩儿虽道得。八十老人行不得。居易又以偈问曰。特入空门问苦空。敢将禅事叩禅翁。为当梦是浮生事。为复浮生是梦中。林答曰。来时无迹去无踪。去与来时事一同。何须更问浮生事。只此浮生是梦中。居易作礼而退。

　　○希运禅师传法道明

　　道明。江南陈氏之后。生时红光满室。祥云盖空。旬日方散。目有重瞳。面列七星。形相奇特。秀出人表。因入寺礼佛。见僧如故知。归白父母。愿求出家。父母许为僧。后持戒精严。学通三藏。游方契旨于希运。诸方归慕。咸以尊宿称。后居开元。恒织蒲鞋。资以养母。故复有陈蒲鞋之称。巢寇入境。明标大草屦于城门。巢欲弃之。竭力不能举。叹曰。睦州有大圣人。舍城而去。

　　(癸卯)崇信禅师传法宣鉴

　　宣鉴。参崇信。一夕侍立次。信曰。更深何不下去。鉴便揭帘而出。见外面黑。却回曰。门外黑。信点纸烛。度与鉴。鉴拟接。信便吹灭。鉴豁然大悟。便礼拜。信曰。子见个甚么。鉴曰。某甲从今后去。更不疑天下老和尚舌头也。至来日。信升座曰。可中有个汉。牙如剑树。口似血盆。一棒打不回头。他时向孤峰顶上立。吾道去在。鉴遂取疏钞于法堂前。举火炬曰。穷诸玄辨。若一毫置于太虚。竭世枢机。似一滴。投于巨壑。遂焚之。

　　○东寺如会禅师入寂(马祖一法嗣)

　　如会。住湖南东寺。学徒甚众。僧堂床榻。为之陷折。时称折床会。相国崔群出为湖南观察使。见会。问曰。师以何得。曰见性得。时会方病眼。群曰。既云见性。其柰眼何。曰见性非眼。眼病何害。群稽首谢之。长庆三年八月十九日。归寂。寿八十。谥传明。塔曰永际。

　　○宣鉴谒灵祐禅师

　　宣鉴。礼辞崇信。直抵沩山。挟复子。上法堂。从西顾东。从东顾西。顾视方丈曰。有么有么。灵祐坐次。殊不顾盻。鉴曰。无无便出。至门首乃曰。虽然如此。也不得草草。遂具威仪。再入相见。才跨门。提起坐具曰。和尚。祐拟取拂子。鉴便喝。拂袖而出。祐至晚。问首座。今日新到僧何在。座曰。当时背却法堂。着草鞋出去也。祐曰。此子已后向孤峰顶上。盘结草庵。呵佛骂祖去在。

　　(甲辰)鸟窠道林禅师入寂(径山钦法嗣)

　　道林栖止。鸟窠名闻诸方。长庆四年二月十日。告侍者曰。吾今报尽。言讫坐亡。寿八十四。腊六十三。

　　○丹霞天然禅师入寂(石头迁法嗣)

　　天然。住丹霞。有曾到参。于山下见然。便问。丹霞山向甚么处去。然指山曰。青黯黯处。曰莫只这个便是么。然曰。真师子儿。一拨便转。长庆四年六月二十三日。告门人曰。备汤沐浴。吾欲行矣。乃顶笠䇿杖。受履垂一足未及地而化。寿八十六。来谥智通。塔号妙觉。

　　○神赞禅师住古灵

　　神赞。福州人。于本州大中寺受业。后行脚。遇百丈开悟。却回受业本师。问曰。汝离吾在外。得何事业。赞曰。并无事业。遂遣执役。一日因澡身。命赞去垢。赞乃拊背曰。好所佛堂。而佛不圣。本师回首视之。赞曰。佛虽不圣。且能放光。本师又一日在窗下看经。蜂子投窗纸求出。赞睹之曰。世界如许广阔。不肯出钻他故纸驴年去。遂有偈曰。空门不肯出。投窗也太痴。百年钻故纸。何日出头时。本师置经。问曰。汝行脚遇何人。吾前后见汝发言异常。赞曰。某甲蒙百丈和尚指个歇处。今欲报慈德耳。本师于是告众致斋。请赞说法。赞乃登座。举唱百丈门风曰。灵光独耀。迥脱根尘。体露真常。不拘文字。心性无染。本自圆成。但离妄缘。即如如佛。本师于言下感悟曰。何期垂老得闻极则事。赞后住本州古灵。聚徒数载。临迁化。剃浴声钟。告众曰。汝等诸人。还识无声三昧否。众曰不识。赞曰。汝等静听。莫别思惟。众皆侧聆。赞俨然顺寂。

　　(丙午)希运禅师传法义玄

　　义玄。曹州南华刑氏子。幼负出尘之志。及落发进具。便慕禅宗。初在黄檗希运会下。行业纯一。时道明为第一座。问玄曰。上座在此多少时。曰三年。明曰。曾参问否。曰不曾参问。不知问个甚么。明曰。何不问堂头和尚。如何是佛法的的大意。玄便去。问声未绝。运便打玄下来。明曰。问话作么生。曰义玄问声未绝。和尚便打。玄不晓。明曰。但更去问。玄又问。运又打。如是三度问。三度被打。乃谓明曰。蚤承激劝问法。累蒙和尚赐棒。自恨障缘。不领深旨。今且辞去。明曰。汝若去。须辞和尚。玄礼拜退。明先到运处曰。问话上座。虽是后生。却甚奇特。若来辞。愿方便接伊。已后为一株大树。覆荫天下人去在。玄来日辞运。运曰。不须他去。祇往高安滩头。参大愚。必为汝说。玄到大愚。愚曰。甚处来。曰黄檗来。愚曰。黄檗有何言句。曰某甲三度问佛法的的大意。三度被打。不知某甲有过无过。愚曰。黄檗与么老婆心切。为汝得彻困。更来这里。问有过无过。玄于言下大悟。乃曰。元来黄檗佛法无多子。愚搊住曰。这尿床鬼子适来道有过无过。如今却道黄檗佛法无多子。你见个甚么道理。速道速道。玄于愚肋下筑三拳。愚拓开曰。汝师黄檗。非干我事。玄乃辞回黄檗。运见便问。这汉来来去去。有甚了期。玄曰。祇为老婆心切。便人事了侍立。运问。甚处去来。玄曰。昨蒙和尚慈旨。令参大愚去来。运曰。大愚有何言句。玄举前话。运曰。大愚老汉饶舌。待来痛与一顿。玄曰。说甚待来。即今便打。随与运一掌。运曰。这风颠汉。来这里。捋虎须。玄便喝。运唤侍者曰。引这风颠汉。参堂去。

　　○圭峰宗密禅师至京

　　宗密。果州何氏子。髫龀通明儒典。弱冠将赴举。见道圆。遽落发受具。一日读圆觉经。感悟流涕。圆曰。此佛授汝耳。汝当大弘圆顿之教。因令遍参。谒荆南惟忠。忠曰。传教人也。复谒洛阳神照。照曰。菩萨中人也。抵襄阳。得清凉澄观华严疏。于病僧处。夙未经目。即为众讲说。听者云集。遂诣观。执弟子礼。观曰。毗卢华藏。能随我游者。其汝乎。密预观室。日臻玄奥。住鄠县草堂。未几住终南圭峰。太和年间。征至都。天子而下悉归慕参扣。相国斐休。独称入室。

　　(丁未)善信禅师入寂(马祖一法嗣)

　　善信。隆兴张氏子。参马祖。密契心要。宝历二年。居随州大湖山侧。时当亢旱。乡人张武陵。具羊豕以祈湖龙。信见而悲之曰。害命济命。重增乃罪。可且勿杀。少须三日。吾为尔祈。信即入山比之岩穴。宴坐冥祷。雷雨大作数月。武陵迹而求之。信方在好。遂施其山。兴建精舍。丁未五月二十九日。语龙神曰。吾前以身代牲。辍汝血食。今舍身偿汝。可享我肉。即引刀截右膝。复截左膝。门人奔持其刀。白液涌流。俨然入寂。

　　(戊申)良价参普愿禅师

　　良价。会稽俞氏子。幼岁从师。念心经。至无眼耳鼻舌身意处。忽以手扪面门。问师曰。某甲有眼耳鼻舌等。何经言无。其师骇然曰。吾非汝师。即指往五泄。礼灵默披剃。年二十一。受具戒。游友。路逢二婆担水。价索水饮。婆曰。水不妨饮。婆有一问。须先问过。且道水具几尘。价曰。不具诸尘。婆曰。去母污我水担。遂首谒普愿。值马祖讳辰修斋。愿问众曰。来日设马祖斋。未审马祖还来否。众皆无对。价出曰。待有伴即来。愿曰。此子虽后生。甚堪雕琢。价曰。和尚莫压良为贱。

　　○良价参龙山

　　良价。与僧密行脚。见溪流菜叶。价曰。深山无人。因何有菜随流。莫有道人居否。乃相与拨草溪行。五七里间。忽见一老僧羸形异貌。价与密放下行李。问讯老僧曰。此山无路。阇黎从何处来。价曰。无路且置。和尚从何而入。曰我不从云水来。价曰。和尚住此山多少时耶。曰春秋不涉。价曰。和尚先住此。山先住。曰不知价曰。为甚么不知。曰我不从人天来。价曰。和尚得何道理。便住此山。曰我见两个泥牛斗入海。直至于今。绝消息。价始具威仪。礼拜便问。如何是主中宾。曰青山覆白云。曰价。如何是宾中主。曰长年不出户。价曰。宾主相去几何。曰长江水上波。价○。宾主相见有何说。曰清风拂白月。价辞退。老僧乃述偈曰。三间茅屋从来住。一道神光万境闲。莫把是非来辨我。浮生穿凿不相关又曰。一池荷叶衣无数。满地松花食有余。刚被世人知住处。又移茅屋入深居因。烧庵。不知所如。老僧即龙山。受心印于马祖。又称隐山。

　　○药山惟俨禅师入寂(石头迁法嗣)

　　惟俨。尝一夜登山经行。忽云开见月。大笑一声。应澧阳九十里许。居民尽谓东家。明晨迭相推问。直至药山。徒众曰。昨夜和尚山嵿大笑。李翱赠诗曰。选得幽居惬野情。终年无送亦无迎。有时直上孤峰嵿。月下披云笑一声。戊申十二月六日。临示寂。叫曰。法堂倒。法堂倒。众皆持柱撑之。俨举手曰。子不会我意。乃曰。乘邮而行。及暮而息。未有久行而不息者。遂告寂。寿八十四。腊六十。敕谥弘道大师。塔曰化城。

　　○希运禅师记莂义玄

　　义玄。在黄檗。一日栽松次。希运曰。深山里裁许多松。作甚么。玄曰。一与山门作境致。二与后人作标榜。道了将钁头。𡎺地三下。运曰。虽然如是。子已吃吾三十棒了也。玄又𡎺地三下。嘘一嘘。运曰。吾宗到汝。大兴于世。一日为运驰书。到沩山时。慧寂作知客。接得书。便问。这个是黄檗底。那个是专使底。玄便掌。寂约住曰。老兄知是般事。便休。同去见灵祐。未几辞祐归。寂送出云。汝向后北去。有个住处。玄曰。岂有与么事。寂曰但去已后。有一人佐辅。老兄在此人。只是有头无尾。有始无终。(悬记普化。玄后到镇州。化已在彼。玄出世化实赞之)一日玄坐半夏。忽上黄檗山。见运看经。玄曰。将谓是个人。元来是唵黑豆老和尚。住数日乃辞。运曰。汝破夏来。何不终夏去。玄曰。某甲暂来。礼拜和尚。运便打趁令去。玄行数里。疑此事。却回。终夏后。又辞运。运曰。甚处去。玄曰。不是河南。便归河北。运便打。玄约住与一掌。运大笑乃唤侍者。将百丈先师禅板几案来。玄曰。侍者将火来。运曰。不然。子但将去已后。坐断天下人舌头去在。

　　(己酉)善会参德诚禅师

　　德诚。蜀东武信人。得法后。谓宗智昙晟曰。公等各据一方。建立药山宗旨。予率性疏野。惟好山水。乐情自遣。无所能也。他日知我所止之处。有灵利座主。指一个来。或堪琢磨。将授平生所得。以报先师之恩。遂分。携至嘉禾。上一小舟。常泛吴江朱泾。日以纶钓舞棹。随缘而度。以接往来。时人号为船子和尚。一而泊舟岸边闲坐。有官人问曰。如何是日用事。诚竖起桡子曰会么。官人曰不会。诚曰。拨棹清波。金鳞罕遇。又杏山洪尝问诚曰。如何是道。诚曰。一亘晴空绝点云。十分清澹廓如秋。洪曰。恁么则溢目自全彰。清波无透露。诚曰。霜天月白江澄练。堪笑游鱼常自迷。洪不契。诚舞棹拨船而去。有善会者。广州廖氏子。初参石楼。住京口鹤林。一日宗智到鹤林。遇其上堂。僧问。如何是法身。会曰。法身无相。问如何是法眼。会曰。法眼无瑕。智不觉失笑。会遥见。便下座。问智曰。适来答这僧话。必有不是。致令上座失笑。不惜慈悲。望为说破。智曰。和尚一等出世。未有师在。某终不为说。可往华亭朱泾船子和尚处去。会曰。此人如何。智曰。此人上无片瓦盖头。下无锥地容足。若去当须易服。会乃依教。直造朱泾。诚便问。大德住某寺。会曰。寺则不住。住则不似。诚曰。不似又不似个甚么。曰不是目前法。非耳目之所到。诚曰。甚么处学得来。曰目前无法。意在目前。诚曰。一句合头语。万劫系驴橛。诚又问。垂丝千尺。意在深潭。离钩三寸。子何不道。会拟对。诚以桡劈口打。会落水才出水。诚又曰。道道。会拟开口。诚又打。会豁然大悟。乃点头三下。诚曰。竿头丝线从君弄。不犯清波意自殊。会曰。抛轮掷钓。师意如何。诚曰。丝悬绿水之中。浮定有无之意。会曰。语带玄而无路。舌欲谈而不谈。诚曰。钓尽江波。金鳞始遇。会乃掩耳。诚曰。如是如是。遂嘱曰。汝向去。直须藏身处。没踪迹。没踪迹处。莫藏身。吾二十年在药山。只明此事。汝今已得。他后不得住城隍聚落。但向深山里钁头边。觅取一个半个。无令断绝。会乃辞行。频频回顾。诚遂唤会阇黎。会回首。诚竖起桡子曰。汝将谓别有。乃覆舟入水而近。咸通十年。僧藏晖依藏依覆舟岸侧建寺。

　　○庆诸禅师住石霜

　　庆诸。卢陵陈氏子。生而神俊。标致闲暇。年十三。游南昌西山。师事绍銮。十年如一日。乃剃发受具。时洛下毗尼之学盛。诸睨视讲习。良久而去。有劝之者。诸不答。闻湘中有南宗法道。往造沩山。时灵祐席下万指。诸愿籍名。役作勤劳。杵臼间。一日筛米次。祐曰。施主米莫抛撒。诸曰。不抛撒。祐于地上。拾得一粒曰。汝道不抛撒。这个是甚么。诸无对。祐又曰。莫轻这一粒。百千粒尽从这一粒生。诸曰。百千粒从这一粒生。未审这一粒从甚么处生。祐呵呵大笑。归方丈。至晚上堂曰。大众米里有虫。诸人好看。后参宗智。问如何是髑曰菩提。智唤沙弥。沙弥应诺。智曰。添净瓶水着。良久却问诸。汝适来问甚么。诸拟举。智便起去。诸于是悟其旨。住三夏。出世潭州石霜山。

　　○昙晟禅师传法良价

　　良价。参灵祐。问曰。顷闻。南阳忠国师。有无情说法话。某甲未究其微。祐曰。阇黎莫记得么。曰记得。祐曰。汝试举一遍看。价遂举祐曰。我这里亦有只是罕遇其人。曰某甲未明。乞师指示。祐竖起拂子曰。会么。曰不会。请和尚说。祐曰。父母所生口。终不为子说。曰还有与师同时慕道者否。祐曰。此去澧陵攸县。石室相连。有云岩道人。若能拨草瞻风。必为子之所重。曰未审此人如何。祐曰。他曾问老僧。学人欲奉师去时如何。老僧对他道。直须绝渗漏。始得他道。还得不违师旨。也无老僧道第一不得道。老僧在这里。价遂辞祐。径造云岩参昙。晟举前因缘了。便问。无情说法。甚么人得闻。晟曰。无情得闻。曰和尚还闻否。晟曰。我若闻。汝即不闻吾说法也。曰某甲为甚么不闻。晟竖起拂子曰。还闻么。曰不闻。晟曰。我说法。汝尚不闻。岂况无情说法乎。曰无情说法。该何教典。晟曰。岂不见弥陀经云。水鸟树林。悉皆念佛念法。价于此有省。乃述偈曰。也大奇也大奇。无情说法不思议。若将耳听终难会。眼处闻声方得知。价问晟。某甲有余习未尽。晟曰。汝曾作甚么来。曰圣谛亦不为。晟曰。还欢喜也未。曰欢喜则不无如粪扫堆头拾得一颗明珠。价遂辞晟。晟曰。甚么处去。曰虽离和尚。未卜所止。晟曰。莫湖南去。曰无。曰莫归乡去。曰无。晟曰。蚤晚却回。曰待和尚有住处即来。晟曰。自此一别。难得相见。曰难得不相见。临行又问曰。和尚百年后。忽有人问。还邈得师真否。如何祇对。晟良久曰。祇这是。价乃沉昑。晟曰。价阇黎承当这个事。大须审细。价犹涉疑。后因过水睹影。大悟前旨。有偈曰。切忌从他觅。迢迢与我疏。我今独自往。处处得逢渠。渠今正是我。我今不是渠。应须恁么会。方得契如如。

　　(辛亥)惟政禅师住圣寿寺

　　惟政。平原周氏子。参嵩山普寂。得受心印。遂入太乙山中。学者盈室。太和五年。文宗嗜蛤蜊。沿海官吏。先时递进。疲于供给。一日御馔中。有劈不张者。帝以其异。即焚香祷之。乃开。见菩萨形。梵相具足。即贮以金粟檀香合。覆以美锦。赐兴善寺。令众僧瞻礼。因问群臣。此何祥也。或对太乙山有惟政禅师。深明佛法。遂诏至京。问焉。政曰。物无虚应。此乃启陛下信心耳。经云。应以菩萨身得度者。即现菩萨身。而为说法。帝曰。菩萨身已现。未闻说法。政曰。陛下睹此。为常耶。非常耶。信耶。非信耶。帝曰。非常之事。朕安不信。政曰。陛下已闻说法竟。帝大悦。诏天下寺院。各立观音像。以答殊休。因留政于内道场。累辞归山。诏住圣寿寺。

　　(癸丑)普岸禅师结庵平田

　　普岸。汉东蔡氏子。得法于百丈。太和年中。谓众曰。吾山水之游。未厌诸人。勿相留滞。天台赤城道猷。曾止华顶石梁。智者降魔。将游之也。自襄阳逦迤。从沃州天姥。入天台西门。得平川谷中一大舍峰。名平田。结茅居之。未几见虎乳子。瞪目视岸。岸以杖按其头曰。贫道闻此山神仙窟宅罗汉隐居。今欲寄此安禅。檀越勿相惊挠。经宿虎领子而去。癸丑。众力营构丈室。成平田院。示众。大道虚旷。惟一真心。善恶勿思。神清物表。随缘饮啄。更复何为。

　　(甲寅)南泉普愿禅师示寂(马祖一法嗣)

　　普愿。将顺世。首座问。和尚百年后。向甚么处去。曰山下作一头水牯牛去。座曰。某甲随和尚去。还得也无。曰汝若随我。即须衘取一茎草来。愿乃示寂。太和八年十二月二十五凌晨。告门人曰。星翳灯幻。其来久矣。勿谓吾有去来也。言讫而逝。寿八十七。腊五十八。

　　(乙卯)长沙景岑答话

　　普愿化后。僧问景岑。南泉迁化。向甚么处去。曰东家作驴。西家作马。僧曰。学人不会此意如何。曰要骑即骑。要下即下。又慧然令秀上座问岑曰。南泉迁化。向甚么处去。曰石头作沙弥时。参见六祖。秀曰。不问石头见六祖。南泉迁化。向甚么处去。曰教伊寻思去。秀曰。和尚虽有千尺寒松。且无抽条石笋。岑默然。秀曰。谢和尚答话。岑亦默然。秀回举似然。然曰。若恁么犹胜临济七步。然虽如此。待我更验看。至明日。然上问。承闻和尚昨日答南泉迁化一则语。可谓光前绝后。今古罕闻。岑亦默然。

　　○道吾宗智禅师入寂(药山俨法嗣)

　　庆诸。住石霜。宗智将化。以诸为正传。弃其众从诸。诸迎居正𥨊。行必掖。坐必侍。太和九年九月。智示疾。有苦垂语曰。我心中有一物。久而为患。谁能为我除之诸曰。心物俱非。除之益患。智曰。贤哉贤哉。僧众慰问。智曰。有受非偿。子知之乎。众皆愀然。越十日。将行。谓众曰。吾当西迈。理无东移。言讫告寂。阇维得灵骨数片。建塔道吾。后雷迁于石霜山之阳。

　　(丙辰)仲兴参庆诸禅师

　　仲兴。初在道吾。为侍者。因过茶与宗智。智提起盏曰。是邪是正。兴叉手近前。目视智。智曰。邪则总邪。正则总正。曰某甲不恁么道。智曰。汝作么生。兴夺盏子。提起曰。是邪是正。智曰。汝不虚为吾侍者。兴便礼拜。一日侍智。往檀越家。吊慰。兴拊棺曰。生耶死耶。智曰。生也不道。死也不道。曰为甚么不道。智曰。不道不道。归至中路。兴曰。和尚今日须与某甲道。若不道打和尚去也。曰打即任打。道即不道。兴便打。智曰。汝宜离此去。恐知事得知不便。兴礼辞。隐于村院。经三年。后忽闻童子念观音经。至应以比丘身得度者。即现比丘身。忽然大省。遂焚香遥礼曰。信知先师遗言。终不虚发。自是我不会却怨先师。先师既没。惟石霜是嫡嗣。必为证明。乃造谒庆诸。诸见便问。离道吾后。到甚处来。兴曰。祇在村院寄足。诸曰。前来打先师因缘。会也未。兴起身进前曰。却请和尚道一转语。诸曰。不见道。生也不道。死也不道。兴乃述在村院得底因缘。遂礼拜。诸设斋忏悔。他日持锹。复到石霜。于法堂上。从东过西。从西过东。诸曰作么。兴曰。觅先师灵骨。诸曰。洪波浩渺。白浪滔天。觅甚先师灵骨。兴曰。正好着力。诸曰。这里针劄不入。着甚么力。兴持锹肩上便出。

　　○大达法师端甫入寂

　　端甫。姓赵氏。秦人。初母梦梵僧谓曰。当生贵子。即出囊中舍利。使吞之。及诞。所梦僧白昼入室。摩顶曰。必当大弘教法。言讫而灭。十岁出家。十七受具。传涅槃唯识大义于素法师。复梦梵僧告曰。三藏大教。尽贮汝腹矣。自是经律论囊括川注。无何谒文殊于清凉。众圣皆现。德宗闻其名。征之。一见大悦。复诏侍皇太子。顺宗亲之。若昆弟。宪宗数幸其寺。常承顾问。于是天子益知佛为大圣人。其教有大不可思议事。讲唯识等经论。凡一百六十座。日持诸部。十余万遍。指净土为息肩之地。严金经为报法之恩。前后供施。数十百万。悉以崇饰殿宇。开成元年六月一日。向西右胁而灭。尊容若生。异香弥郁。遗命茶毗。得舍利三百余粒。赐谥大达。塔曰玄秘。

　　(丁巳)利踪禅师住子湖

　　利踪。澶州周氏子。出家后。入南泉之室。抵衢州马蹄山。结茅宴处。开成二年。邑人施山下子湖。创院以居踪。于门下立牌曰。子湖有一只狗。上取人头。中取人心。下取人足。拟议即丧身失命。又示众。天上人间。轮回六道。乃至蠢动含灵。未曾于此一分真如中。有些子相违处。还信么。还领受得么。他古人只见道个。即心是佛。即心是法。便承信去。随处茅茨石室。长养圣胎。只待道果成熟。汝今何不效他行取。仁者可煞分明。并无参杂。治生产业。与诸实相。不相违背。又曰。汝等苦死。向人前讨些子声色唇吻作么。譬如圆镜。男来男现。女来女现。乃至僧俗青黄山河万物。随其色相。一镜传辉。不可是镜有多般。但能映物而露。仁者还识得镜未。若不识镜。尽被男女青黄山河万类等。碍汝光明。若识镜去。乃至青黄男女。大地山河。有想无想。四足多足。胎卵情生。天堂地狱。咸于一镜中。悉得其分剂。长短劫数。若色若空。并能了之。更非他物。大众光阴箭速。莫漫悠悠。大事因缘。决须了取。

　　(戊午)清凉澄观国师示寂(华严宗)

　　开成三年三月六日澄观将示寂。谓门人曰。吾闻偶运无功。先圣悼叹。复质无行。古人耻之。大明不能破长夜之昏。慈母不能保身后之子。当取信于佛。无取信于人。真离玄微。非言说所显。要以深心体解。朗然现前。对境无心。逢缘不动。则不孤我矣。言讫而逝。年一百二十。腊八十三。奉全身塔于终南山。名曰妙觉。后有梵僧至阙。称于葱岭见金甲神凌空而过。咒止问之。答曰。我文殊堂神也。取华严菩萨大牙。归供养耳。有旨启塔。容貌如生。而失二牙。阇维。舌根不坏。如红莲色。舍利光明莹润。观生历九朝。为七帝门师。

　　(辛酉)宗密禅师入寂

　　宗密。住终南。会昌元年正月六日。安坐而逝。道俗等奉全身于圭峰。二月十三日茶毗。得舍利。明白润大。后门人泣求之。皆得于煨烬。乃藏之石室。

　　○惟政禅师隐居终南山

　　惟政。住圣寿。后忽入终南山。人问故。政曰。吾避仇矣。

　　○楚南禅师隐居林谷

　　楚南。福州张氏子。髫年出家。既冠落发受具。往上都。听净名经。虽精研法义。而未了玄机。遂谒道楷。楷曰。吾非汝师。汝师江外黄檗是也。南乃礼辞。往参希运。运问。子未现三界影像时如何。南曰。即今岂是有耶。运曰。有无且置。即今如何。南曰。非今古。运曰。吾之法眼。已在汝躬。南乃入室。执巾侍盥。晨晡请益。寻值武宗废教。南遂深窜林谷。

　　○云岩昙晟禅师入寂(药山俨法嗣)

　　院主游石室回。昙晟问。汝去入到石室里许。为甚么便回。主无对。良价代曰。彼中已有人占了也。晟曰。汝更去。作甚么。价曰。不可人情断绝去也。会昌元年十月二十六日。晟示疾。命澡身竟。唤主事。令备斋。来日有上座发去。至二十七夜入寂。茶毗得舍利一千余粒。瘗于石室。来谥无住。塔曰净胜。

　　○大梅法常禅师入寂(马祖一法嗣)

　　法常。住大梅。庞蕴欲验常。特相访。才见便问。久向大梅。未审梅子熟也未。常曰。熟也。你向甚么处下口。蕴曰。百杂碎。常伸手曰。还我核子来。蕴便休去。善会行脚时。一日与定山神英同行。言话次。英曰。生死中无佛。即无生死。会曰。生死中有佛。即不迷生死。两人互相不肯。同上大梅见常。会便举问。常曰。未审二人见处那个较亲。常曰。一亲一疏。会复问。那个亲。常曰。且去。明日来。会明日再上。问常曰。亲者不问。问者不亲。时大梅山旁。有石库。相传为神仙置药之所。一夕常梦。有神人告曰。君非凡夫。石库中有圣书。受之者为地下主。不然。亦可省帝王师。常于梦中。答曰。昔僧稠不顾仙经。其卷自亡。吾以涅槃为乐。厥寿何啻与天偕老耶。神曰。此地灵府。俗人居此。立致变怪。常曰。吾寓迹梅尉之乡耳。非久据也。忽一日谓其徒曰。来莫可抑。往莫可追。从容间。闻鼯鼠声。乃曰。即此物非他物。汝等诸人。善自护持。吾今逝矣。言讫示灭。

　　(癸亥)智广禅师隐居岩谷(盐官安法嗣)

　　智广。仙游人。初参盐官齐安。及鄂州无等禅师。有省遂南归。止泉州。常持铁钵。以一白犬自随。会昌三年。武宗将废教。广乃遁入岩谷。

　　○平田普岸禅师入寂(百丈海法嗣)

　　普岸。住平田。一日义玄来访。先逢一嫂在田使牛。玄问嫂平田路向甚处去。嫂打牛一棒曰。这畜生到处走到此。路也不识玄曰。我问你平田路向甚处去。嫂曰。这畜生五岁。尚使不得。玄心语曰。欲观前人。先观所使。便有抽钉拔楔之意。及见岸。岸曰。曾见我嫂也未。玄曰。已收下了也。岸遂问。近离甚处。曰江西黄檗。岸曰。情知你见作家来。曰特来礼拜和尚。岸曰。已相见了也。玄曰。宾主之礼。合施三拜。岸曰。既是宾主之礼。礼拜着。会昌三年七月。告众入寂。寿七十四。

　　○惟政禅师入寂(北宗普寂法嗣)

　　惟政。隐居终南。后迁。寂年八十七。茶毗收舍利四十九粒。以会昌三年九月四日入塔。

　　佛祖纲目卷第三十二
卍新纂续藏经第 85 册 No. 1594 佛祖纲目


　　佛祖纲目卷第三十三(云字号)

　　甲子(唐武宗会昌四年起)丁卯(宣宗大中元年)庚辰(懿宗咸通元年)甲午(僖宗乾符元年)庚子(改广明)辛丑(改中和)乙巳(改光启)戊申(改文德)己酉(昭宗龙纪元年)庚戌(改大顺)壬子(改景福)甲寅(改乾宁)戊午(改光化)辛酉(改天复)癸亥(唐昭宗天复三年止)

　　(甲子)善道禅师隐居石室(长髭旷法嗣)

　　善道。初依长髭旷。旷遣令受戒。谓曰。汝回日须到石头和尚处礼拜。道受戒后。乃参希迁。一日随迁游山次。迁曰。汝与吾斫却面前树子免碍我。道曰。不将刀来。迁乃抽刀倒与。道曰。何不过那头来。曰你用那头作甚么。道即大悟。便归长髭。旷问。汝到石头否。曰到即到。只是不通。号曰。从甚受戒。曰不依他。曰在彼即恁么来我这里作么生。曰不违背。曰太忉忉生。曰舌头未曾点着在。旷喝曰。沙弥出去。道便出。旷曰。争得不遇于人。寻值会昌沙汰。道乃作行者。居于石室。慧寂问。佛之与道。相去几何。曰道如展手。佛似握拳。曰还假看教否。曰三乘十二分教。是分外事。若与他作对。即是心境两法。能所双行。便有种种见解。亦是狂慧。未足为道。若不与他作对。一事也无。所以祖师道。本来无一物。汝不见小儿出胎时。可道我解看教。不解看教。当恁么时。亦不知有佛性义。无佛性义。及至长大。便学种种知解出来。便道我能我解不知总是客尘烦恼。十六行中。婴儿行为最。哆哆和和时。喻学道之人离分别取舍心。故赞叹婴儿。可况喻取之。若谓婴儿是道。今时人错会。

　　(乙丑)慧恭参宣鉴禅师

　　慧恭。福州罗氏子。年十七举进士。因睹祖师遗像。便出家。二十二受戒。谒宣鉴。鉴曰会么。曰作么。曰请相见。曰识么。鉴大笑。遂入室。后住天台瑞龙院○高亭简参鉴。隔江才见。便云不审。鉴乃摇扇招之。简忽开悟。乃横趋而去。更不回顾。

　　(丁卯)慧忠禅师隐居龟洋

　　武宗废教。龟洋慧忠。述偈叹曰。敕命如雷下翠微。风前垂泪脱禅衣。云中有寺不容住。尘里无家何处归。明月分形处处新。白衣宁坠解空人。谁言在俗妨修道。金粟曾为居士身。忍仙林下坐禅时。曾被哥王割截肢。况我圣朝无此事。祇令休道亦何悲。丁卯宣宗即位。诏复天下寺宇。佛教大兴。忠笑曰。仙去者未必受箓。成佛者未必须僧。复作偈曰。雪后始知松柏操。云收方见济淮分。不因世主令还俗。那辨鸡群与鹤群。多年尘土自腾腾。虽着伽黎未是僧。今日归来酬本志。不妨留发候然灯。形容虽变道常存。混俗心源亦不昏。试读善财巡礼偈。当时岂例是沙门。遂过中不食。不宇而禅。迹不出山者二十年。

　　○宣鉴禅师开法德山

　　大中元年。武陵太守薛廷望。再崇德山精舍。号古德禅院。请宣鉴住持。鉴居之。大阐玄风。上堂。若也于己无事。则勿妄求。妄求而得。亦非得也。汝但无事于心。无心于事。则虚而灵。寂而妙。若毫端许言本末者。皆为自欺。何故。毫厘系念。三涂业因。瞥尔情生。万劫羁锁。圣名凡号。尽是虚声。殊相劣形。皆为幻色。汝欲求之。得无累乎。及其厌之。又成大患。终为无益。又云。别无禅道可学。若有学得者。即是外道见解。亦无神通变现可得。汝道神通是圣。诸天龙神五通神仙外道修罗亦有神通。应可是佛也。孤峰独宿。一食卯斋。长坐不卧。六时礼念。疑他生死。老胡有言。诸行无常。是生灭法。若言入定凝神静虑得者。尼乾子等诸外道师。亦入得八万劫大定。莫是佛否。一念妄心不尽。即是生死相续。仁者。时不待人。莫因循过日○全奯。泉州柯氏子。少落发禀戒。习经律诸部。优游禅苑。值会昌沙汰。于鄂州湖边。作渡子。两岸各挂一板。有人过渡。打板一下。奯曰阿谁。或曰。要过那边去。奯乃舞棹迎之。一日因一婆抱一孩儿来。乃曰。呈桡舞棹即不问。且道婆手中儿甚处得来。奯便打。婆曰。婆生七子。六个不遇知音。祇这一个也不消得。便抛向水中。后参宣鉴。执坐具。上法堂瞻视。鉴曰作么。奯便喝。鉴曰。老僧过在甚么处。曰两重公案。乃下参堂。鉴曰。这个阿师。稍似个行脚人。至来日上问讯。鉴曰。阇黎是昨日新到否。曰是。曰甚么处学得这虚头来。曰全奯终不自谩。曰他后不得孤负老僧。

　　(戊辰)希运禅师说法宛陵

　　希运。初于黄檗。舍众入大安寺。混迹劳侣。扫洒殿堂。裴休刺洪州。一日入寺。见壁画问寺主。是何图相。曰高僧真仪。曰真仪可观。高僧何在。僧皆无对。休曰。此间有禅人否。曰近有一僧。投寺执役。颇似禅者。休遂请相见。曰休适有一问。诸德吝辞。今请上人代酬一语。曰请相公垂问。休即举前问。运朗声曰相公。休应诺。运曰。在甚么处。休当下知旨。如获髻珠。曰吾师真善知识也。何示人克的若是。遂延入府署。执弟子礼。屡辞不已。复坚请住黄檗山。大中二年。休镇宛陵。建大禅院。请运开法。以运酷爱旧山。还以黄檗名之。又迎运至郡。以所解一编示运。运接置于座。略不披阅。良久曰会么。曰不会。曰若便恁么会得。犹较些子。若也形于纸墨。何有吾宗。休乃以颂赞曰。自从大士传心印。额有圆珠七尺身。挂锡十年栖蜀水。浮杯今日渡漳濵。一千龙象随高步。万里香花结胜因。拟欲事师为弟子。不知将法付何人。运但曰。心如大海无边际。口吐红莲养病身。自有一双无事手。不曾低揖等闲人○裴休。字公美。闻喜人。父肃。字中明。任越州观察使。应三百年谶记。重建龙兴寺大佛殿。自撰碑铭。休遂笃志内典。深入法会。有发愿文。传于世。作相六年。次历诸镇节度。既通彻祖意。复博综教相。着释氏书数万言。又亲书大藏经五百函号○楚南。自武宗废教。深窜林谷。大中初。随希运出山。自是抵姑苏报恩寺。精修禅定。二十余载。足不逾阈。

　　(己巳)文喜参文殊大士

　　文喜。嘉兴朱氏子。七岁出家。习律听教。会昌沙汰。反服韬晦。宣宗初。再度。后谒寰中。中曰。子何不遍参乎。于是喜直往五台。至金刚窟。礼谒文殊。遇一老翁牵牛而行。邀喜入寺。翁呼均提。有童子应声出迎。翁纵牛。引喜升堂。翁踞床。指绣墩命坐。曰近自何来。曰南方。曰南方佛法如何住持。曰末法比丘少奉戒律。曰多少众。曰或三百或五百。喜却问。此间佛法如何住持。曰龙蛇混杂。凡圣同居。曰多少众。曰前三三后三三。翁呼童子致茶。拈起玻璃盏问曰。南方还有这个否。曰无。曰寻常将甚么吃茶。喜无对。及辞退。翁令童子相送。喜问童子。前三三后三三是多少。童子召大德。喜应诺。童子曰。是多少。喜复问。此为何处。曰此金刚窟般若寺也。喜凄然悟。彼翁即是文殊。稽首童子。愿乞一言为别。童子说偈曰。面上无嗔供养具。口里无嗔吐妙香。心里无嗔是珍宝。无垢无染是真常。言讫。均提与寺俱隐。喜因驻锡五台。

　　(庚午)弘辩禅师说法王宫

　　弘辩。住荐福。宣宗诏入内。问禅宗何有南北之名。曰禅门本无南北。昔如来以正法眼。付大迦叶。展转相传。至二十八祖菩提达磨。来游此方。为初祖。暨第五祖弘忍。在蕲州东山。开法时。有二弟子。一名惠能。受衣法居岭南为六祖。一名神秀。在北扬化。其后神秀门人普寂。立秀为第六祖。而自称七祖。其所得法虽一。而开导发悟。是顿渐之异。故曰南顿北渐。非禅宗本有南北之号也。曰何名戒定慧。曰防非止恶。名戒。六根涉境。心不随缘。名定。心境俱空。照鉴无惑。曰慧。曰何为方便。曰方便者。隐实覆相权巧之门也。被接中下。曲施诱迪。谓之方便。设为上根。言舍方便。但说无上道者。斯亦方便之谭。乃至祖师玄言。忘功绝谓。亦无出方便之迹。曰何为佛心。曰佛者觉也。谓人有智慧觉照为佛心。心者佛之别名。有百千异号。体惟其一。本无形状。非青黄赤白男女等相。在天非天。在人非人。而现天现人。能男能女。非始非终。无生无灭。故号灵觉之性。如陛下日应万机。即是陛下佛心。假使千佛共传。应无别有所得。曰今有人念佛如何。曰如来出世。为天人师善知识。随根器而说法。为上根者。开最上乘。顿悟至理。中下者。未能顿晓。是以佛为韦提希。权开十六观门。令念佛生于极乐。故经云。是心是佛。是心作佛。心外无佛。佛外无心。曰有人持经持咒如何。曰如来种种开赞。皆为最上一乘。如百川众流。莫不朝宗于海。如是差别诸数。皆归萨婆若海。曰祖师既契会心印。金刚经云无所得法。如何。曰佛之一化。实无一法与人。但示众人。各各自性。同一法宝藏。当时燃灯如来。但印释迦本法。而无所得。方契然灯本意。故云。无我无人无众生无寿者。是法平等。修一切善法。不住于相。曰禅师既会祖意。还礼佛转经否。曰沙门释子。礼佛转经。盖是住持常法。有四报焉。然依佛戒修身。参寻知识。渐修梵行。履践如来所行之迹。曰何为顿见。何为渐修。曰顿明自性。与佛同俦。然有无始染习。故假渐修对治。令顺性起用。如人吃饭。不一口便饱。是日对谈七刻。帝大悦。赐号圆智。敕修天下祖塔。各令守护○五台秘魔岩。乃永泰湍嗣。常持一木乂。每见僧来礼拜。即乂却颈曰。那个魔魅。教汝出家。那个魔魅。教汝行脚。道得也乂下死。道不得也乂下死。速道。学徒鲜有对者。霍山通来访。不礼拜。便撺入怀里。岩拊通背三下。通起拍手曰。师兄三千里外赚我来。便回○湖南祇林。亦湍嗣。每叱文殊普贤。皆为精魅。手持木剑。自谓降魔。才见僧来。便曰。魔来也。魔来也。以剑乱挥。归方丈。如是十二年。置剑无言。僧问十二年前。为什么降魔。曰贼不打贫儿家。曰十二年后。为什么不降魔。曰贼不打贫儿家。

　　○黄檗希运禅师示寂(百丈海法嗣)

　　希运。住黄檗。提唱宗乘。皆被上机。中下之流。莫窥涯涘。大中四年八月示寂。谥断际禅师。

　　(壬申)寰中禅师复僧相

　　寰中。蒲坂卢氏子。顶骨圆耸。其声如钟。少丁母忧。庐墓服阕。思报罔极。乃出家登戒。参百丈受心印。住杭州大慈山。素缺水。中拟他适。夜梦神人止之。诘朝见二虎以爪跑地。泉自涌出。有僧自岳至曰。童子泉涸矣。移来在此。属武宗废教。短褐隐居。壬申复剃染。

　　(癸酉)沩山灵祐禅师示寂(百丈海法嗣沩仰第一世)

　　灵祐。住沩山。敷扬宗教。凡四十余年。达者不可胜数。入室弟子四十一人。大中七年正月日。盥漱敷坐。怡然而寂。寿八十三。腊六十四。谥大圆禅师。塔曰清净○襄州常侍王敬初。初见睦州。一日州问。今日何故入院迟。曰看打毬来。曰人打毬。马打毬。曰人打毬。曰人困么。曰困。曰马困么。曰困。曰露柱困么。初惘然无对。归至私第。中夜忽然有省。明日见州曰。某甲会得昨日事也。曰露柱困么。曰困。州遂许之。后参灵祐。遂受心印。一日视事次。米和尚至。初举笔示之。米曰。还判得虚空否。初掷笔入宅。更不复出。米致疑。明日凭鼓山供养主。入探其意。米亦随至。潜在屏蔽间侦伺。主才坐。问曰。昨日米和尚有甚么言句。便不相见。曰狮子咬人。韩獹逐块。米闻此语。即省前谬。遽出朗笑曰。我会也。我会也。曰会即不无。你试道看。曰请常侍举。初乃竖起一只箸曰。这野狐精。曰这汉彻也。无等禅师密受马祖心印。尝谒初。既退将出门。初后呼之曰。和尚。等回顾。初敲柱三下。等以手作圆相。复三拨之。便行。尝与义玄到僧堂。初问。这一堂僧还看经么。曰不看经。曰还习禅么。曰不习禅。曰既不看经。又不习禅。毕竟作个甚么。曰总教伊成佛作祖去。曰金屑虽贵。落眼成翳。曰我将谓是个俗汉○郑十三娘。年十二时。随师姑。到沩山。才礼拜起。祐便问。这师姑甚处住。曰南台江边住。祐便喝出。又问。背后老婆甚处住。十三娘放身近前。叉手立。祐再问。郑曰。早过呈似和尚了也。祐曰去。十三娘才下到法堂。姑曰。十三娘寻常道我会禅。口似利剑。今日被大师问着。总无语。郑曰。苦哉苦哉。作这个眼目。也道我行脚。脱取衲衣来。与十三娘着。郑后举似罗山。祇如某参见沩山恁么祗对。还得平稳也无。曰不得无过。曰过在甚处罗之。郑曰。锦上添花。一日保福与甘贽相看。才坐定。便问。承闻十三娘参见沩山是否。曰是。福曰。沩山迁化。向甚么处去。郑起身偏床而立。贽曰。闲时说禅。口似悬河。何不道取。郑曰。鼓这两片皮。堪作甚么。贽曰。不鼓这两片皮。又堪作甚么。郑曰。合取狗口○大安。别号懒安。福州陈氏子。尝自念。我虽勤苦。未闻玄极之理。乃孤锡游方。将往龙井。路逢一叟。谓曰。师往南昌。当有所得。遂造百丈。问怀海曰。学人欲求识佛。何者即是。海曰。大似骑牛觅牛。曰识得后如何。曰如人骑牛至家。曰未审始终如何保任。曰如牧牛人。执杖视之。不令犯人苗稼。安自兹领旨。更不驰求。灵祐创居沩山。安躬耕助道。祐殁。众请安补住○无学。初问天然。如何是诸佛师。然咄曰。幸自可怜生。须要执巾帚作么。学退身三步。然曰错。学进前。然曰错错。学翘一足。旋身一转而出。然曰。得即得。孤他诸佛师。学自是领旨。住京兆翠微。大同问。二祖初见达磨。有何所得。曰汝今见吾。复何所得。同顿悟玄旨。一日学在法堂内行。同进前接礼问。西方密旨。和尚如何示人。学驻步少时。同曰。乞师垂示。曰更要第二杓恶水那。同便礼谢。学曰。莫垛根。同曰。时至根苗自生。

　　(甲戌)义玄禅师开法临济

　　义玄。自传黄檗心印。后还乡党。住镇州临济。学侣云集。一日谓普化克符曰。我欲于此建立黄檗宗旨。汝且成褫我。二人珍重下去。三日后。化却上来。问和尚三日前说甚么。玄便打。三日后符上来。问和尚前日打普化作甚么。玄亦打。至晚小参曰。有时夺人不夺境。有时夺境不夺人。有时人境两俱夺。有时人境俱不夺。符问。如何是夺人不夺境。曰煦日发生铺地锦。婴儿垂发白如丝。曰如何是夺境不夺人。曰王令已行天下遍。将军塞外绝烟尘。曰如何是人境俱夺。曰并汾绝信。独处一方。曰如何是人境俱不夺。曰王登宝殿。野老讴歌。符于言下领旨。诸方目为四料拣。示众。如诸方学人。来山僧此间。作三种根器断。如中下根器来。我便夺其境。而不除其法。或中上根器来。我便境法俱夺。如上上根器来。我便境法人俱夺。如有出格见解人来山僧此间。便全体作用。不历根器。自达磨大师从西土来。祇是觅个不受人惑底人。后遇二祖。一言便了。始知从前虚用工夫。山僧今日见处。与祖佛不别。若第一句中荐得。堪与佛祖为师。若第二句中荐得。堪与人天为师。若第三句中荐得。自救不了。僧便问。如何是第一句。曰三要印开朱点窄。未容拟议主宾分。曰如何是第二句。曰妙解岂容无著问。沤和争负截流机。曰如何是第三句。曰但看棚头弄傀儡。抽牵全藉里头人。乃曰。大凡演唱宗乘。一句中须具三玄门。一玄门须具三要。有权有宝。有照有用。汝等诸人作么生会。又示众。有时一喝。如金刚王宝剑。有时一喝。如踞地师子。有时一喝。如探竿影草。有时一喝。不作一喝用。汝作么生会。又云。山僧无一法与人。祇是治病解缚。你取山僧口里语。不如休歇无事去。又云。一念缘起无生。超出三乘权学。又云。你若能歇得念念驰求心。便与祖佛不别。大德。三界无安。犹如火宅。此不是你久停住处。无常杀鬼。一刹那间。不择贵贱老少。你要与祖佛不别。但莫外求。你一念清净心光。是你屋里法身佛。一念无分别心光。是你屋里报身佛。一念无差别心光。是你屋里化身佛。此三种身。是你即今目前听法底人。只为不向外驰求。有此功用。又云。今时且要识取四种无相境。免被境缘摆扑。如何是四种无相境。一念心爱被水溺。一念心嗔被火烧。一念心疑被地碍。一念心喜被风飘。若能如是辨得。不被境转。处处用境。东涌西没。南涌北没。中涌边没。边涌中没。履水如地。履地如水。缘何如此。为达四大如梦如幻故。有一般学人。向五台山。求文殊现。早错了也。五台山无文殊。欲识文殊么。只你目前用处。始终不异。处处不碍。此个是活文殊。一念心无差别光。处处总是普贤。一念心能自在随处解脱。此是观音三昧法。互为主伴。显即一时显。隐即一时隐。一即三。三即一。如是解得。方始好看教。一日上堂曰。汝等诸人。赤肉团上。有一无位真人。常向汝诸人面门出入。未证据者看看。时有僧问。如何是无位真人。玄下禅床把住云。道道。僧拟议。玄托开云。无位真人。是什么干屎橛。便归方丈○普化。不知何许人。师事盘山。密受记莂。而𦍕狂。出言无度。山殁。乃于北行化。或城市冢间。振一铎曰。明头来明头打。暗头来暗头打。四方八面来旋风打。虚空来连架打。一日义玄令僧捉住曰。总不恁么来时如何。化拓开曰。来日大悲院里有斋。僧回举似玄。玄曰。我从来疑着这汉。化凡见人。无高下。皆振铎一声。或将铎就人耳边振之。或拊其背。有回顾者。即展手曰。乞我一钱。一日见马步使出喝道。化亦喝道。作相扑势。马步使令人打五棒。化曰。似即似。是即不是。尝于阛阓间。摇铎唱曰。觅个去处不可得。时宗智遇之。把住曰。汝拟去甚么处。曰汝从甚么处来。智无语。化掣手便去。尝暮入临济院。吃生菜。玄曰。这汉大似一头驴。化便作驴鸣。玄谓直岁曰。细抹草料着。化曰。少室人不识。金陵又再来。临济一只眼。到处为人开。一日玄与河阳木塔。同在僧堂地罏内坐。因说。化每日在街市。掣风掣颠。知他是凡是圣。言犹未了。化入来。玄便问。汝是凡是圣。化曰。汝且道我是凡是圣。玄便喝。化以手指曰。河阳新妇子。木塔老婆禅。临济小厮儿。却具一只眼。玄曰这贼。化曰贼贼。便出去○克符作四料简偈曰。夺人不夺境。缘自带誵讹。拟欲求玄旨。思量反责么。骊珠光灿烂。蟾桂影婆娑。觌体无差互。还应滞网罗。夺境不夺人。寻言何处真。问禅禅是妄。究理理非亲。日照寒光淡。山遥翠色新。直饶玄会得。也是眼中尘。人境两俱夺。从来正令行。不论佛与祖。那说圣凡情。拟犯吹毛剑。还如值木盲。进前求妙会。特地斩精灵。人境俱不夺。思量意不偏。主宾言不异。问答理俱全。踏破澄潭月。穿开碧落天。不能明妙用。沦溺在无缘。又僧问。如何是宾中宾。曰倚门傍户犹如醉。出言吐气不惭惶。曰如何是宾中主。曰口念弥陀双拄杖。目瞽瞳人不出头。曰如何是主中宾。曰高提祖印当机用。利物应知语带悲。曰如何是主中主。曰横按镆鎁全正令。太平寰宇斩痴顽。曰既是太平寰宇。为甚么却斩痴顽。曰不许夜行刚把火。直须当道与人看○义玄示众。我有时先照后用。有时先用后照。有时照用同时。有时照用不同时。先照后用有人在。先用后照有法在。照用同时。驱耕夫之牛。夺饥人之食。敲骨取髓。痛下针锥。照用不同时。有问有答。立宾立主。合水和泥。应机接物。若是过量人。向未举已前。撩起便行。犹较些子。又示众。参学之人。大须子细。如宾主相见。便有言论往来。或应物现形。或全体作用。或把机权喜怒。或现半身。或乘师子。或乘象王。如有真正学人便喝。先拈出一个胶盆子。善知识不辨是境。便上他境上。作模作样。便被学人又喝。前人不肯放下。此是膏肓之病。不堪医治。唤作宾看主。或是善知识不拈出物。祇随学人问处即夺。学人被夺。抵死不肯放。此是主看宾。或有学人。应一个清净境。出善知识前。知识辨得是境。把得抛向坑里。学人言大好善知识。知识即云。咄哉不识好恶。学人便礼拜。此唤作主看主。或有学人。披枷带锁。出善知识前。知识更与安一重枷锁。学人欢喜。彼此不辨。唤作宾看宾。大德。山僧所举。皆是辨魔拣异。知其邪正。上堂次。两堂首座相见。同时下喝。僧问玄。还有宾主也无。曰宾主历然。乃召众曰。要会临济宾主句。问取堂中二首座。玄应机多用喝。会下参徒。亦学师喝。师曰。汝等总学我喝。我今问汝。有一人从东堂出。一人从西堂出。两人齐喝一声。这里分得宾主么。汝且作么生分。若分不得。已后不得学老僧喝。示众。道流。切要求取真正见解。且莫求佛。佛是名句。你还识驰求底么。三世十方佛祖出来。也只为求法。如今参学道流。也只为求法。得法始了。未得依前轮回五道。云何是法。法者是心法。心法无形。通贯十方。目前现用。人信不及。便乃认名认句。向文字中求其意度。与佛法天地悬隔。山僧说法。说心地法。便能入净入秽。入凡入圣。入真入俗。要且不是。你真俗凡圣。能与一切真俗凡圣安名。真俗凡圣安这个名字不得。道流。把得便用。更莫安排。方契玄旨。今时学禅者。总不识法。犹如触鼻羊逢着物。安在口里。奴郎不辨。宾主不分。如是之流。邪心入道。即不得名为真出家人。正是真俗家人。夫出家者。须辨得平常真正见解。辨佛辨魔。辨真辨伪。辨凡辨圣。若如是辨。得名真出家人。若魔佛不辨。正是出一家入一家。乃唤作造业众生。未得名为真出家人。只如今有个佛魔同体。若明眼道流。魔佛俱打。你若爱圣憎凡。生死海里沉浮。未有了日。如何是佛魔。你一念心疑处是佛魔。你若达得万法无生。心如幻化。更无一尘一法。处处清净。即无佛魔。佛与众生。是染净二境。约山僧见处。无佛无众生。无古无今。得者便得。不勤时节。亦无修证。无得无失。一切时中。更无别法。设有一法遇此。我说如梦如幻○若是真正学道人。不见世间过。切急要求真正见解。但一切入凡入圣。入染入净。入诸佛国土。入弥勒楼阁。入毗卢遮那世界。处处皆现国土成住坏空。佛出于世。转大法轮。入无余涅槃。不见有去来相貌。求其生死。了不可得。便入无生法界。处处游履国土。入华藏世界。尽见诸法空相。皆无实法。惟有听法无依道人。是诸佛之母。所以佛从无依生。若悟无依。佛亦无得。若如是见得。是真正见解○诸方说。有道可修。有法可证。你且说证何法。修何道。你今用处。欠少甚么物。修补何处。所以言。若人修道道不行。万般邪境竞头生。智剑出来无一物。明头未显暗头明○若言三十二相八十种好是佛。转轮圣王应是如来。明知是幻化。古人云。如来举身相。为顺世间情。恐人生断见。权且立虚名。假言三十二。八十也空声。有身非觉体。无相乃真形○一念心歇得处。唤作菩提树。一念心不能歇得处。唤作无明树。无明无住处。无明无始终。若念念心歇不得。便上他无明树。便入六道四生。披毛戴角。若歇得。便是清净身界。一念不生。便是上菩提树。三界神通变化。意生化身。有一老宿参。便问。礼拜即是。不礼拜即是。玄便喝。宿便拜。玄曰。好个草贼。宿曰贼贼。便出去。玄曰。莫道无事好。时首座侍立。玄曰。还有过也无。座曰有。玄曰。宾家有过。主家有过。曰二俱有过。曰过在甚么处。座便出去。玄曰。莫道无事好。大觉到参。玄举起拂子。觉敷坐具。玄掷下拂子。觉收坐具。参堂去。僧众曰。此僧莫是和尚亲。不礼拜。又不吃棒。玄闻。令唤觉。觉至。玄曰。大众道。汝不礼拜。又不吃棒。莫是长老亲故。觉乃珍重下去。觉后临绝时。谓众曰。我有一只箭。要付与人。时有一僧出曰。请和尚箭。觉曰。汝唤甚么作箭。僧喝。觉打数下。便归方丈。却唤其僧入来。问曰。汝适来会么。曰不会。觉又打数下。掷拄杖曰。已后遇明眼人。分明举似人。便告寂。僧问玄。如何是佛法大意。玄竖起拂子。僧便喝。玄便打。乃曰。大众。夫为法者。不避丧身失命。我于黄檗先师处。三度问佛法的的大意。三度被打。如蒿枝拂相似。如今更思一顿。谁为下手。时有僧出曰。某甲下手。玄度与拄杖。僧拟接。玄便打。

　　(戊寅)从谂禅师住赵州

　　大中戊寅。从谂。住赵州观音院。上堂。兄弟莫久立。有事商量。无事向衣钵下坐。穷理好。老僧行脚时。除二时斋粥。是杂用心。余外更无别用心处。若不如此。出家大远在。又云。老僧此间。即以本分事接人。若教老僧随伊根机接人。自有三乘十二分教。接他了也。若是不会。是谁过欤。已后遇著作家汉。也道老僧不辜他。又云。梦幻空华。徒劳把捉。心若不异。万法亦然。既不从外得。更拘执作么。又云。千人万人。尽是觅佛汉子。觅一个道人也无。若与空王为弟子。莫教心病最难医。僧问。十二时中。如何用心。谂曰。汝被十二时辰使。老僧使得十二时。上堂示众。如明珠在掌。胡来胡现。汉来汉现。老僧把一枝草。为丈六金身用。把丈六金身。为一枝草用。佛是烦恼。烦恼是佛。时有僧问。未审佛是谁家烦恼。曰与一切人烦恼。曰如何免得。曰用免作么。谂扫地。有人问云。和尚是善知识。为什么有尘。曰外来。又僧问。清净伽蓝。为什么有尘。曰又有点也。大众晚参。谂曰。今夜答话去也。有解问者出来。时有一僧。便出礼拜。谂曰。比来抛砖引玉。却引得个𡐊子。有僧游五台。问一婆子曰。台山路向什么处去。曰蓦直去。僧便去。婆子曰。又恁么去也。其僧举似谂。谂曰。待我去勘破这婆子。谂至明日。便去问。台山路向什么处去。曰蓦直去。谂便去。婆子曰。又恁么去也。谂归院。谓僧曰。我为汝勘破这婆子了也。有僧问。学人乍入丛林。乞师指示。曰吃粥也未。曰吃粥了也。曰洗钵盂去。僧问。如何是祖师西来意。曰庭前柏树子。曰和尚莫将境示人。曰我不将境示人。曰如何是祖师西来意。曰庭前柏树子。问新到曾到此间么。曰曾到。曰吃茶去。又问僧。僧曰。不曾到。曰吃茶去。院主问曰。为甚曾到也云吃茶去。不曾到也云吃茶去。谂召院主。主应诺。谂曰。吃茶去。僧问。狗子还有佛性也无。曰无。曰上至诸佛。下至蝼蚁。皆有佛性。狗子为甚却无。曰为伊有业识在。又僧问。狗子还有佛性也无。曰有。曰既有。为甚入这皮袋里。曰知而故犯。有官人问。和尚还入地狱否。曰老僧末上入。曰大善知识为甚么入地狱。曰我若不入。阿谁教化汝。一日与文远侍者行。乃指一片地曰。这里好造个巡铺。远便去路旁立曰。把将公验来。谂与一掴。远曰。公验分明。过一日与远论义曰。斗劣不斗胜。胜者输果子。曰请和尚立义。曰我是一头驴。曰我是驴胃。曰我是驴粪。曰我是粪中虫。曰在彼中作么。曰在彼中过夏。谂曰。把将果子来。一日在东司上。见远过。蓦召文远。远应诺。谂曰。东司上不可与汝说佛法。上堂。金佛不度炉。木佛不度火。泥佛不度水。真佛内里坐。菩提涅槃。真如佛性。尽是贴体衣服。亦名烦恼。实际理地。甚么处着。一心不生。万法无咎。汝但究理坐看三二十年。若不会。截取老僧头去。又云。你若一生不离丛林。不语五年十载。无人嗔你作哑汉。已后佛也不柰你何。僧问。万法归一。一归何处。曰我在青州。作得一领布衫。重七斤。问承闻和尚亲见南泉是否。曰镇州出大萝卜头。马大夫问。和尚还修行也无。曰老僧若修行即祸事。曰和尚若不修行。教甚么人修行。曰大夫是修行底人。曰某甲何名修行。曰若不修行。争得扑在人王位中。喂得来。赤冻红地。无有解出期。大夫乃下泪拜谢。

　　(己卯)良价禅师开法洞山

　　良价。初住新丰山。次盛化于洞山。作五位君臣颂曰。正中偏。三更初夜月明前。莫怪相逢不相识。隐隐犹怀旧日嫌。偏中正。失晓老婆逢古镜。分明觌面别无真。休更迷头还认影。正中来。无中有路隔尘埃。但能不触当今讳。也胜前朝断舌才。兼中至。两刃交锋不须避。好手犹如火里莲。宛然自有冲天志。兼中到。不落有无谁敢和。人人尽欲出常流。折合还归炭里坐。一日价问僧。名甚么。曰某甲。曰阿那个是阇黎主人公。曰见祗对次。曰苦哉苦哉。今时人例皆如此。祇认得驴前马后底。将为自己。佛法平沉。此之是也。宾中主尚未分。如何辨得主中主。僧便问。如何是主中主。曰阇黎自道取。曰某甲道得。即是宾中主。如何是主中主。曰恁么道即易。相续也大难。遂示颂曰。嗟见今时学道流。千千万万认门头。恰似入京朝圣主。祇到潼关即便休。又曰。向时作么生。奉时作么生。功时作么生。共功时作么生。功功时作么生。问如何是向。曰吃饭时作么生。曰如何是奉。曰背时作么生。曰如何是功。曰放下钁头时作么生。曰如何是共功。曰不得色。曰如何是功功。曰不共。颂曰。(向)圣主繇来法帝尧。御人以礼曲龙腰。有时闹市头边过。到处文明贺圣朝。(奉)净洗浓妆为阿谁。子规声里劝人归。百花落尽啼无尽。更向乱峰深处啼。(功)枯木花开劫外春。倒骑玉象趁麒麟。而今高隐千峰外。月皎风清好日辰。(共功)众生诸佛不相侵。山自高兮水自深。万别千差明底事。鹧鸪啼处百花新。(功功)头角才生已不堪。拟心求佛好羞惭。迢迢空劫无人识。肯向南询五十三。有僧不安要见价。价遂往。僧曰。和尚何不救取人家男女。曰你是甚么人家男女。曰是大阐提人家男女。价良久。僧曰。四山相逼时如何。曰老僧日前也向人家屋檐下过来。曰回互不回互。曰不回互。曰教某甲向甚处去。曰粟畬里去。僧嘘一声曰珍重。便坐脱。价以拄杖敲头三下曰。汝祇解与么去。不解与么来○道膺。幽州王氏子。儿稚中骨气深稳。言少理多。十岁出家。二十五成大僧。其师令习毗尼。非其好。弃之游方。至翠微。参无学。会有僧自豫章来。盛称洞山法席。于是造新丰。谒良价。价问甚处来。曰翠微来。曰翠微有何言句。曰翠微供养罗汉。某甲问。供养罗汉。罗汉还来否。微曰。你每日噇个甚么。价曰。实有此语否。曰有。曰不虚参见作家来。遂问。汝名甚么。曰道膺。曰何不向上更道。曰向上即不名道膺。曰与老僧祗对道吾底语一般。膺问。如何是祖师意。曰阇黎他后有把茅盖头。忽有人问。如何祗对。曰道膺罪过。一日价曰。吾闻思大和尚生倭国作王。是否。曰若是思大。佛亦不作。价然之。一日问膺。甚处去来。曰蹋山来。曰那个山堪住。曰那个山不堪住。曰恁么则国内总被阇黎占却。曰不然。曰恁么则子得个入路。曰无路。曰若无路。争得与老僧相见。曰若有路。即与和尚。隔山去也。价乃曰。此子已后。千人万人把不住去在。

　　(庚申)普化禅师示寂(盘山积法嗣)

　　咸通元年。普化将示灭。乃入市。谓人曰。乞我一个直裰。人或与披袄。或与布裘。皆不受。振铎而去。义玄令人送与一棺。化笑曰。临济厮儿饶舌。便受之。乃辞众曰。普化明日去东门死也。至明日。郡人相率。送化出城。化厉声曰。今日葬不合青乌。乃曰。明日南门迁化。至明日。出南门。人又随之。化又曰。明日出西门方吉。至日人出渐稀。出已还返。人意稍怠。第四日自擎棺。出北门外。振铎入棺而逝。郡人奔走出城。揭棺视之。已不见。惟闻空中铎声渐远。莫测其繇○本寂。又名耽章。莆田黄氏子。幼而奇逸。习儒业。不甘处俗。年十九出家。二十五登戒。咸通初。至洞山。参良价。价问。阇黎名甚么。曰本寂。曰那个聻。曰不名本寂。价深契之。以为堪任大法。自此入室。

　　(辛巳)慧寂禅师开法仰山

　　慧寂。初领众住王莽山。一日禅床陷入地中。地神告曰。此山不任和尚居止。东南有大仰山。乃人间福地。遂迁仰山。上堂。汝等诸人。各自回光返照。莫记吾言。汝无始劫来。背明投暗。妄想根深。卒难顿拔。所以假设方便。夺汝粗识。如将黄叶止啼。有甚么是处。亦如人将百种货物与金宝。作一铺货卖。祇拟轻重来机。所以道。石头是真金铺。我这里是杂货铺。有人来觅鼠粪。我亦拈与他。来觅真金。我亦拈与他。时有僧问。鼠粪即不要。请和尚真金。曰啮镞拟开口。驴年亦不会。僧无对。寂曰。索唤则有交易。不索唤则无。我若说禅宗。身边要一人相伴亦无。岂况有五百七百众耶。我若东说西说。则争头向前采拾。如将空拳诳小儿。都无实处。我今分明向汝说圣边事。且莫将心凑泊。但向自己性海。如实而修。不要三明六通。何以故。此是圣末边事。如今且要识心达本。但得其本。不愁其末。他时后日。自具去在。若未得本。纵饶将情学他亦不得。汝岂不见沩山和尚云。凡圣情尽。体露真常。事理不二。即如如佛。一日因归沩山。省觐灵祐。祐问。子既称善知识争辨得诸方来者。知有不知有。有师承无师承。是义学。是玄学。子试说看。曰慧寂有验处。但见僧来。便竖起拂子问伊。诸方还说这个不说。又曰。这个且置。诸方老宿意作么生。祐叹曰。此是从上宗门中牙爪。刘侍御问。了心之旨。可得闻乎。曰若要了心。无心可了。无了之心。是名真了。陆希声相公欲来见。先作此○相封呈。寂开封。于圆相下面。书云。不思而知。落第二头。思而知之。作第三首。遂封回。声见即入山。寂乃门迎。声才入门。便问。三门俱开。从何入门。曰从信门入。至法堂又问。不出魔界。便入佛界时如何。寂以拂子倒点三下。声便设礼。又问。和尚还持戒否。曰不持戒。曰还坐禅否。曰不坐禅。声良久。寂曰会么。曰不会。曰听老僧一颂。滔滔不持戒。兀兀不坐禅。酽茶两三碗。意在钁头边。寂却问。承闻相公看经得悟。是否。曰弟子因看涅槃经。有云不断烦恼而入涅槃。得个安乐处。寂竖起拂子曰。祇如这个。作么生入。曰入之一字。也不消得。曰入之一字。不为相公。声便起去。有僧参次。问和尚还识字否。曰随分。僧以手画此○相拓呈。寂以衣袖拂之。僧又作此○相拓呈。寂以两手作背抛势。僧以目视之。寂低头。僧绕寂一匝。寂便打。僧遂出去。又寂坐次。见一僧从外来。便问讯了。向东边乂手立。目视寂。寂乃垂下左足。僧却过西边乂手立。寂垂下右足。僧向中间乂手立寂收双足僧礼拜。寂曰老。僧自住。此未曾打着一人。拈拄杖便打。僧便腾空而去。又寂坐次。有僧来作礼。寂不顾。僧乃问寂。识字否。曰随分。僧乃右旋一匝曰。是甚么字。寂于地上书十字酬之。僧又左旋一匝曰。是甚么字。寂改十字作卍字。僧画此○相。以两手拓。如修罗掌日月势。曰是甚么字。寂乃画此[○@卍]相对之。僧乃作娄至德势。寂曰。如是如是。此是诸佛之所护念。汝亦如是。吾亦如是。善自护持。僧礼谢。腾空而去。时有一道者见。经五日后。遂问寂。寂曰。汝还见否。曰某甲见出门腾空而去。曰此是西天罗汉。故来探吾道。曰某虽睹种种三昧。不辨其理。曰吾以义为汝解释。此是八种三昧。是觉海变为义海。体则同然。此义合有因有果。即时异时。总别不离隐身三昧也。又有梵僧。从空而至。寂曰。近离甚处。曰西天。曰几时离彼。曰今早。曰何太迟生。曰游山玩水。曰神通游戏则不无阇黎。佛法须还老僧始得。曰特来东土。礼文殊。却遇小释迦。遂出梵书贝多叶与寂。作礼乘空而去。自此号小释迦。有僧问。禅宗顿悟。毕竟入门的意如何。曰此意极难。若上根上智。一闻千悟。得大总持。此根人极难得。其有根微智劣。所以道。若不安禅静处。到这里。总须茫然。曰除此格外。还别有方便。令学人得入也无。曰别有别无。令汝心不安。汝是甚处人。曰幽州人。曰汝还思彼处否。曰常思。曰彼处楼台林苑。人马骈阗。汝还思思底。还有许多般也无。曰某甲到这里。一切不见有。曰汝解犹在境。信位即是。人位即未是。据汝所解。祇得一玄。得坐披衣。向后自看。僧礼谢而去。

　　(壬午)大慈山寰中禅师入寂(百丈海法嗣)

　　寰中。住大慈。一日有僧辞。中问。甚处去。曰江西去。曰我劳汝一段事。得否。曰和尚有什么事。曰将取老僧去。曰更有过于和尚者。亦不能将得去。中便休。僧后举似良价。价曰。阇黎争合恁么道。曰和尚作么生。曰得。价又问。大慈别有甚言句。曰有时示众曰。说得一丈。不如行取一尺。说得一尺。不如行取一寸。曰我不恁么道。曰和尚作么生。曰说取行不得底。行取说不得底。咸通三年二月十五日。不疾而逝。寿八十三○文喜。至洪州观音院。参慧寂。顿了心契。寂令充典座。文殊现于粥镬上。喜以搅竹篦。便打曰。文殊自文殊。文喜自文喜。殊乃说偈曰。苦瓠连根苦。甜瓜彻蒂甜。修行三大劫。却被老僧嫌。一日有异僧。来求斋食。喜减己分馈之。寂预知。问曰。适来果位人至。汝给食否。曰辍己回施。曰汝大利益○义存。泉州曾氏子。家世奉佛。襁褓中。闻钟鼓声。或见幡花像设。必为动容。出家受戒。久历禅会。到洞山作饭头。淘米次。良价问。淘沙去米。淘米去沙。曰沙米一时去。曰大众吃个甚么。存遂覆却米盆。价曰。据子因缘合在德山。一日辞价。价曰。子甚处去。曰归岭中去。曰当时从甚么路出。曰从飞猿岭出。曰今回向甚么路去。曰从飞猿岭去。曰有一人不从飞猿岭去。子还识么。曰不识。曰为甚么不识。曰他无面目。曰子既不识。争知无面目。存无对。于是谒德山宣鉴。问从上宗乘。学人还有分也无。鉴打一棒曰。道甚么。曰不会。至明日请益。鉴曰。我宗无语句。实无一法与人。存有省○鉴宗。长兴钱氏子。父晟有疾。割股食之。绐曰。他畜之肉。父病因愈。乃求出家。后谒齐安。顿契心要。咸通三年。至径山。见言宇荒凉。僧徒分散。宗意欲追还旧观。遂驻锡焉。

　　(癸未)道膺禅师住云居

　　道膺。自受良价心印。结庵于三峰。经旬不赴堂。价问。子近日何不赴斋。曰每日自有天神送食。曰我将谓汝是个人。犹作这个见解在。汝晚间来。膺晚至。价召膺庵主。膺应诺。价曰。不思善不思恶。是甚么。膺回庵寂然宴坐。天神自此竟寻不见。如是三日乃绝。然犹月一来谒价。价呵其未忘情。于道为杂。遂焚庵去海昏。登欧阜。乃庐山西北崦。冠世绝境就树缚屋而居。号云居。衲子亦追求而集。散处山间树下。久成苫架。说法其下。示众。佛法有什么多事。行得即是。但知心是佛。莫愁佛不解语。欲得如是事。还须如是人。若是如是人。愁个甚么。若云如是事即难。自古先德醇素任真。元来无巧。他根本脚下实有力。即是不思议人。握土成金。若无如是事。饶汝说得。簇花簇锦相似。人总不信受。又曰。暂时不在。如同死人。岂况如今论年论月不在。如人常在愁。什么家事不办。欲知久远事。祇在如今。如今若得。久远亦得。如人千乡万里归家行到即是。是即一切总是。不是即一切总不是。又曰。升天底事。须对众掉却。十成底事。须对众去却掷地作金声。不须回头顾着。自余有什么用处。不见二祖当时诗书博览。三藏圣教。如观掌中。因什么更求达磨安心。将知此门中事。不是等闲。所以道。智人不向言中取。得人岂向说中求。又曰。一切是须向这里及尽。始得无过。若一毫去不尽。即被尘累。岂况更多。差之毫厘。过犯山岳。古人道。学处不玄。尽是流俗。闺合中物舍不得。俱为渗漏。一日令侍者送裤。与一住庵道者。道者曰。自有娘生裤。竟不受。膺再令侍者问。娘未生时。着个甚么。道者无语。后迁化。有舍利。持似膺。膺曰。直饶得八斛四斗。不如下得一转语好○大同。怀宁刘氏子。参无学得悟。一日问学。如何是佛理。曰佛即不理。曰莫落空否。曰真空不空。复示谶偈曰。佛理何曾理。真空又不空。大同居寂住。敷演我师宗。同住投子山。院名寂住。义存到。同指庵前一片石曰。三世诸佛。总在里许。曰须知有不在里许者。同乃归庵中坐。游龙眠。有两路。存问。那个是龙眠路。同以杖指之。存曰。东去西去。曰不快漆桶。存问。一槌便就时如何。曰不是性燥汉。曰不假一槌时如何。曰不快漆桶。存问。此间还有人参也无。同将钁头抛向存面前。存曰。恁么则当处掘去也。曰不快漆桶○存在德山。作饭头。一日饭迟。山擎钵下法堂。存晒饭巾次。见山乃曰。钟未鸣。鼓未响。拓钵向甚处去。山归方丈。存举似全奯。奯曰。大小德山。未会末后句在。山闻令侍者唤。问曰。汝不肯老僧那。奯密启其意。明日升堂。果与寻常不同。奯拊掌大笑曰。且喜堂头老汉。会末后句。他后天下人。不柰伊何。虽然也祇得三年活。

　　(甲申)全奯禅师住鄂州岩头

　　全奯。住岩头。示众。但明取纲宗。本无实法。不见道无实无虚。若向事上觑即疾。若向意根下寻。卒摸索不着。又曰。此是向上人活计。只露目前些子。如同电拂。如击石火。截断两头。灵然自在。若道向上有法有事。真碗鸣声。荼猢汝。系罩汝。古人唤作系驴橛。若将实法与人。土亦消不得。又曰。欲得易会。但知于声色前。不被万境惑乱。自然露裸裸地。自然无事。送向声色前荡荡地。恰似一团火𦦨相似。触着便烧。更有甚么事。不见道。非是尘不侵。自是我无心。又曰。若是有筋骨底。不用多诸处行脚。也须带眼始得。莫被人谩。不见道依法生解。犹落魔界。夫唱教须一一从自己胸襟中。吐得出来。与人为榜样。又曰。是句亦刬。非句亦刬。自然转辘辘地。露裸裸地。饱齁齁地。不解却不解咬。不见道却物为上。逐物为下。又曰。才有所重。便成窠臼。古人唤作贴体衣病。最难治。又曰。无依无欲。便是能仁。古人道。置毒药安乳中。乃至醍醐亦能杀人。这个不是汝习学得底。莫错认门头户口赚汝。腊月三十日。赤哄哄地无益。

　　(乙酉)智广禅师居九座山

　　智广。隐居岩谷。宣宗时。复出南山。咸通六年至九座山。忽逢巨蟒。欲来吞广。广锡先飞。撑拄蟒口。趺坐入定。其中神来谢罪。广不顾。逮出定。蟒化为石矣既而雷雨涌沙。夷成院基。山神移山。八维荫映○慧忠。杨州柳氏子。住龟洋。二十年不出山。咸通六年。一日谓弟子曰。众生不能解脱者。情累尔。悟道易。明道难。问如何得明道去。忠曰。但脱情见。其道自明矣。夫明之为言。信也。如禁蛇人。信其咒力药力。以蛇绾弄。揣怀袖中无难。未知咒药等力者。怖骇弃去。但谛见自心。情见便破。今千疑万虑。不得用者。是未见自心者也。忽索香焚罢。安坐而化。谥归寂。

　　○德山宣鉴禅师示寂(龙潭信法嗣)

　　咸通六年十二月日。宣鉴因示疾。有僧问。还有不病者无。曰有。曰如何是不病者。曰阿爷阿爷。复告众曰。扪空追响。劳汝心神。梦觉觉非。竟有何事。言讫。安坐而化。寿八十六。腊六十五。谥见性禅师。

　　(丙戌)鉴宗禅师入寂(盐官安法嗣径山第二代)

　　鉴宗。住径山。法席之盛。冠于江浙。咸通七年三月五日。集众说法。端坐而化。谥无上○洪諲。乌程吴氏子。少依鉴宗。削发受具戒。初习律乘。弃之游心经论。机辩风生。耆宿下之。归觐宗。宗问。汝于时中。将何以报答四恩。諲茫然无对。废食三日。宗曰。佛祖正法。直截亡诠。汝算海沙。于理何益。但能莫存知见。泯绝外缘。离一切心。即汝真性。諲于言下有省。即呈偈云。这个非他物。元来不昧机。达而全体现。应处不思议。宗曰。汝问取察师兄。察曰。师弟高见。非吾境界。諲乃辞。遍参诸方。初谒云岩。不契。后参灵祐顿释蒙滞。会昌沙汰。众皆悲惋。諲曰。大丈夫遭此厄会。岂非命也。何乃效儿女子态乎大中初。复沙门相。咸通七年。上径山。宗委以住持事。諲辞甚力。宗曰。吴中佛法。藉于子耳。何辞之有。宗入灭。四众请諲。补第三世。法嗣沩山。佛日本空来访。諲问。承闻长老独化一方。何以荐游峰嵿。曰朗月当空挂。冰霜不自寒。曰莫便是长老家风么。曰峭峙万重关。于中含宝月。曰此犹是文言。作么生是长老家风。曰今日赖遇佛日。空却问。隐密全真。时人知有道不得。太省无辜。时人知有道得。于此二途。犹是时人升降处。未审长老亲道自道如何道。曰我家道处无可道。曰如来路上无私曲。便请玄音和一场。曰任汝二轮更互照。碧潭云外不相关。曰为报白头无限客。此回年少莫归乡。曰老少同轮无向背。我家玄路勿参差。曰一言定天下。四句为谁宣。諲因示偈曰。东西不相顾。南北为谁留。汝言有三四。我道一也无。许州金明上座。闻諲说法类石霜。乃曰。我往问之。彼若果合。当为渠作园头。如其不然。我则掀倒禅床。遂问諲曰。一毫穿众穴时如何。曰直须老去。曰老去后如何。曰光靴任汝光靴。结褁任汝结褁。明乃作礼。为之治圃三年○漳州罗汉。参关南常。问如何是大道之源。常打汉一拳。汉遂有省。乃为歌曰。咸通七载初参道。到处逢言不识言。心里疑团若栲栳。三春不乐止林泉。忽遇法王毡上座。便陈疑恳向师前。师从毡上那伽起。袒膊当胸打一拳。骇散疑团獦狚落。举头看见日初圆。从兹蹬蹬以碣碣。直至如今常快活。只闻肚里饱膨脝。更不东西去持钵○石梯。嗣茱萸。一日因侍者请浴。梯曰。既不洗尘。亦不洗体。汝作么生。曰和尚先去。某甲将皂角来。梯呵呵大笑。一日见侍者托钵赴堂。乃唤侍者。侍者应诺。梯曰。甚处去。曰上堂斋去。曰我岂不知汝上堂斋去。曰除此外。别道个甚么。曰我祇问汝本分事。曰和尚若问本分事。某甲实是上堂斋去。曰汝不缪为我侍者○金华俱胝。住庵时。有一尼。名实际。戴笠子到庵直入。更不下笠。持锡绕禅床三匝曰。道得即下笠。如是三问。胝皆无对。尼便去。胝曰。日势稍晚。何不且住。曰道得即住。胝又无对。尼便行。胝叹曰。我虽处丈夫之形。而无丈夫之气。不如弃庵往诸方。参寻知识去。遂打叠行脚。其夜山神告曰。不须离此。来日有肉身菩萨。来为和尚说法。次日天龙到庵。胝迎礼。具陈前事。龙只竖一指示之。胝忽然大悟。后学者参问。胝惟举一指。庵中有一童子。人问。和尚寻常以何法示人。童子亦竖起指。人谓胝曰。和尚童子亦会佛法。凡有问。皆如和尚竖指。一日胝袖刀。问童子曰。闻你会佛法是否。曰是。曰如何是佛。童子竖指。胝以刀断其指。童子叫唤走出。胝召童子。童子回首。胝曰。如何是佛。童子举手。不见指头。豁然大悟。胝将顺世。谓众曰。吾得天龙一指禅。一生用不尽。要会么。竖起指头。便脱去。

　　(丁亥)楚南禅师住千顷

　　楚南。住千顷慈云院。示众。诸子设使解得三世佛教。如瓶注水。及得百千三昧。不如一念修无漏道。免被人天因果系绊。时有僧问。无漏道如何修。曰未有阇黎时体取。曰未有某甲时谁人体。曰体者亦无。又曰。微有念生。便具五阴。三界轮回生死。皆从汝一念生。所以佛教诸菩萨云佛所护念。

　　○临济义玄禅师示寂(黄檗运法嗣临济第一世)

　　义玄。住临济。高提三玄三要。大振黄檗宗风。咸通八年四月十日。将示寂。上堂。吾灭后不得灭却吾正法眼藏。时慧然出曰。争敢灭却和尚正法眼藏。玄曰。已后有人问你。向他道什么。然便喝。玄曰。谁知吾正法眼藏向这瞎驴边灭却。遂说传法偈曰。沿流不止问如何。真照无边说似他。离相离名人不禀。吹毛用了急须磨。颂毕。端坐而逝○义存与全奯。至鳌山镇阻雪。奯每日打睡。存一向坐禅。一日唤曰。师兄师兄。且起来。曰作甚么。曰今生不着便。共文䆳个汉行脚。到处被他带累。今日到此。又祇管打睡。奯喝曰。噇眠去。每日床上坐。恰似七村里土地。他时后日。魔魅人家男女去在。存点胸曰。我这里未稳在。不敢自谩。曰将谓你他日向孤峰嵿上。盘结草庵。播扬大教。犹作这个语话。曰我实未稳在。曰若实如此。据你见处。一一通来。是处与你证明。不是与你刬却。曰我初到盐官见上堂举色空义。得个入处。曰此去三十年。切忌举着。又见洞山过水偈曰。切忌从他觅。迢迢与我疏。渠今正是我。我今不是渠。曰若与么。自救也未彻在。曰后问德山。从上宗乘中事。学人还有分也无。德山打一棒曰。道甚么。我当时如桶底脱相似。奯乃喝曰。不闻道。从门入者。不是家珍。他后若欲播扬大教。一一从自己胸襟中流出将来。与我盖天盖地去。存于言下大悟。便作礼。起连声叫曰。师兄今日始是鳌山成道。今日始是鳌山成道。

　　(戊子)良价禅师传法本寂

　　本寂。自入室洞山。盘桓数载。乃辞去。良价嘱曰。吾在云岩先师处。亲印宝镜三昧。事穷的要。今付于汝。词曰。如是之法。佛祖密付。汝今得之。宜善保护。银碗盛雪。明月藏鹭。类之弗齐。混则知处。意不在言。来机亦赴。动成窠臼。差落顾伫。背触俱非。如大火聚。但形文彩。即属染污。夜半正明。天晓不露。为物作则。用拔诸苦。虽非有为。不是无语。如临宝镜。形影相睹。汝不是渠。渠正是汝。如世婴儿。五相完具。不去不来。不起不住。婆婆和和。有句无句。终不得佛。语未正故。重离六爻。偏正回互。叠而为三。变尽成五。正中来。偏中至。正中偏。偏中正。兼中到。如茎草味。如金刚杵。正中妙挟。敲唱双举。通宗通涂。挟带挟路。错然则吉。不可犯忤。天真而妙。不属迷悟。因缘时节。寂然昭著。细入无间。大绝方所。毫忽之差。不应律吕。今有顿渐。缘立宗趣。宗趣分矣。即是规矩。宗通趣极。真常流注。外寂中摇。系驹伏鼠。先圣悲之。为法檀度。随其颠倒。以缁为素。颠倒想灭。肯心自许。要合古辙。请观前古。佛道垂成。十劫观树。如虎之缺。如马之馵。以有下劣。宝几珍御。以有惊异。狸奴白牯。羿以巧力。射中百步。箭锋相直。巧力何预。木人方歌。石女起舞。非情识到。宁容思虑。臣奉于君。子顺于父。不顺非孝。不奉非辅。潜行密用。如愚若鲁。但能相续。名主中主。价又曰。末法时代。人多干慧。要辨真伪。有三种渗漏。一曰见渗漏。机不离位。堕在毒海。二曰情渗漏滞在向背。见处偏枯。三曰语渗漏。究妙失宗。机昧终始。浊智流转。于此三种。子宜知之。既授宗旨。复问寂曰。子向甚么处去。曰不变异处去。曰不变异处。岂有去耶。曰去亦不变异○居遁。南城郭氏子。初参无学。问如何是祖师西来意。学曰。与我将禅板来。遁遂过禅板。学接得便打。遁曰。打即任打。要且无祖师西来意。又参义玄。问如何是祖师西来意。玄曰。与我将蒲团来。遁遂过蒲团。玄接得便打。遁曰。打即任打。要且无祖师西来意。又参宣鉴。问学人仗镆鎁剑。拟师头时如何。鉴引颈曰㘞。遁曰。师头落也。鉴微笑。后参良价。价问。近离甚处。曰德山。曰德山有何言句。遁举前话。价曰。他道什么。曰他无语。曰莫道无语。且试将德山落底头。呈似老僧看。遁于此有省。遂焚香遥望德山。礼拜忏悔。鉴闻之曰。洞山老汉。不识好恶。这汉死来多少时。救得有什么用处。从他担老僧头。绕天下走。遁乃止洞山。又问。学人自到法席。不蒙示诲一法。意在于何。曰争怪得老僧。一日问。如何是祖师西来意。曰待洞水逆流。即向汝道。遁始悟厥旨。颂曰。学道如钻火。逢烟未可休。直待金星现。归家始到头。又曰。学道先须有悟繇。还如惯斗快龙舟。虽然旧阁闲田地。一度嬴来方始休。

　　(己丑)庆诸禅师复住石霜

　　庆诸。初住石霜。后隐长沙。浏阳人。莫识者。因僧举洞山解制上堂。秋初夏末。兄弟东去西去。直须向万里无寸草处去。诸曰。何不道出门便是草。良价闻之。惊曰。浏阳乃有古佛耶。自是僧众迎诸。再住石霜。

　　○洞山良价禅师示寂(云岩晟法嗣曹洞第一世)

　　咸通十年三月。良价示疾。令沙弥传语道膺。嘱曰。他或问。和尚安乐否。但道。云岩路相次绝也。汝下此语。须远立。恐他打汝。沙弥领旨去传语。声未绝。早被膺打一棒。僧问。和尚违和。还有不病者无。曰有。曰不病者还看和尚否。曰老僧看他有分。曰未审和尚如何看他。曰老僧看时。不见有病。价乃问僧。离此壳漏子。向甚么处。与吾相见。僧无对。因示颂曰。学者恒沙无一悟。过在寻他舌头路。欲得忘形泯踪迹。努力殷勤空里步。遂命剃发澡身披衣。声钟辞众。俨然坐化。时大众号恸。移晷不止。价忽开目曰。出家人。心不附物。是真修行。劳生息死。于悲何有。复令主事僧办愚痴斋。众犹恋慕不已。延七日食具方备。价亦随众斋毕。乃曰。僧家无事。大率临行之际。勿须喧动。遂归丈室。端坐长往。谥悟本禅师。塔曰慧觉○道全。初参良价。问如何是出离之要。曰阇黎足下烟生。全当下契悟。价殁。众请全住持。海众悦服。

　　○本寂禅师开法曹山

　　本寂。辞良价。遂造曹溪礼塔。还止临川。有佳山水。因定居焉。以志慕六祖。乃名山为曹。示众。僧家在此等衣线下。理须会通向上事。莫作等闲。若也承当处分明。即转他诸圣。向自己背后。方得自繇。若也转不得。直饶学得十成。却须向他背后乂手。说什么大话。若转得自己。则一切粗重境来。皆作得主宰。假如泥里倒地。亦作得主宰。如有僧问药山曰。二乘教中。还有祖意也无。曰有。既有。达磨又来作么。曰只为有。所以来。岂非作得主宰。转得归自己乎。如经曰。大通智胜佛。十劫坐道场。佛法不现前。不得成佛道。言劫者滞也。谓之十成。亦曰断渗漏也。只是十道头绝矣。不忘大果。故云守住耽着。名为取次承当。不分贵贱。不见南泉曰。饶汝十成。犹较王老师一线道。也大难事。到此直须子细。始得明白自在。不论天堂地狱饿鬼畜生。但是一切处不移易。元是旧时人。只是不行旧时路。若有欣心。还成滞着。如今人说个净洁处。爱说向去事。此病最难治。若是世间粗重事。却是轻。净洁病为重。只如佛味祖味。尽为滞着。先师曰。拟心是犯戒。若也得味是破斋。且唤作什么作味。只是佛味祖味。才有欣心。便是犯戒。祖师出世。亦只为这个。亦不独为汝。今时莫作等闲。黧奴白牯。修行却快。不是有禅有道。如汝种种驰求觅佛觅祖。乃至菩提涅槃。几时休歇成办乎。皆是生灭心。所以不如黧奴白牯。兀兀无知。不知佛。不知祖。乃至菩提涅槃。及以善恶因果。但饥来吃草。渴来饮水。若能恁么。不愁不成办。僧问五位君臣旨诀。寂曰。正位即空界。本来无物。偏位即色界。有万形象。正中偏者。背理就事。偏中正者。舍事入理。兼带者。冥应众缘。不堕诸有。非染非净。非正非偏。故曰。虚玄大道。无著真宗。从上先德。推此一位。最妙最玄。当详审辨明。君为正位。臣为偏位。臣向君是偏中正。君视臣是正中偏。君臣道合。是兼带语。问如何是君。曰妙德尊寰宇。高明朗太虚。曰如何是臣。曰灵机宏圣道。真知利群生。曰如何是臣向君。曰不堕诸异趣。凝情望圣容。曰如何是君视臣。曰妙容虽不动。光烛本无偏。曰如何是君臣道合。曰混然无内外。和融上下平。又曰。以君臣偏正言者。不欲犯中。故臣称君。不敢斥言。是也。此吾法之宗要。乃作偈曰。学者先须识自宗。莫将真际杂顽空。妙明体尽知伤触。力在逢缘不借中。出语直教烧不着。潜行须与古人同。无身有事超岐路。无事无身落始终。僧问。十二时中。如何保任。曰如过蛊毒之乡水。也不得沾他一滴○义存。与文䆳全奯。自湘入江南。至新吴。山䆳濯足。涧侧见菜叶。喜曰。此山必有道人。可沿流寻之存怒曰。汝智眼太浊。他日如何辨人。彼不惜福如此。住山何为。咸通年中。存回闽。登象骨山雪峰创院。玄侣骈集。僧问。和尚见德山。得个甚么。便休去。曰我空手去。空手归。上堂。诸上座。望州亭。与汝相见了也。乌石岭与汝相见了也。僧堂前与汝相见了也。又云。尽大地撮来。如粟米粒。大抛向面前漆桶。不会。打鼓普请看。

　　(庚寅)善会禅师开法夹山

　　善会。广州廖氏子。自得法船子。遁世幽栖。学者鳞萃。咸通十一年。开席夹山。上堂。有祖以来。时人错会。相承至今。以佛祖言句。为人师范。若或如此。却成狂人无智人去。他祇指示汝无法本是道。道无一法。无佛可成。无道可得。无法可取。无法可舍。所以老僧道。目前无法。意在目前。他不是目前法。若向佛祖边学。此人未具眼在。何故皆属所依。不得自在。本祇为生死。茫茫识性。无自繇分。千里万里。求善知识须具正眼。求脱虚缪之见。定取目前生死。为复实有。为复实无。若有人定得许汝出头上根之人。言下明道。中下根器。波波浪走。何不向生死中定当取。何处更疑佛祖。替汝生死。有智人笑汝。汝若不会。更听一颂。劳持生死法。惟向佛边求。目前迷正理。拨火觅浮沤。僧问。从上立祖意。教意和尚为甚么言无。曰三年不吃饭。目前无饥人。曰既是无饥人。某甲为甚么不悟。曰祇为悟迷却阇黎。复示偈曰。明明无悟法。悟法却迷人。长舒两脚睡。无伪亦无真。僧问。拨尘见佛时如何。曰直须挥剑。若不挥剑。渔父栖巢。

　　(壬辰)慧然禅师开法三圣

　　慧然。得临济正传。后辞遍游。到处丛林。皆以高宾待之。先造雪峰。后至仰山。山问。汝名甚么。曰慧寂。曰慧寂是我名。曰我名慧然。山呵呵大笑。一日有官人参山。山问。官居何位。曰推官。山竖起拂子曰。还推得这个么。官人无对。山令众下语。皆不契。时然病在延寿堂山。令侍者去请下语。曰和尚今日有事问。未审有甚么事。曰再犯不容。山深肯之。一日辞去。山以拄杖拂子付然。然曰。某甲已有师。到德山。才展坐具。山曰。莫展炊巾。这里无残羹馊饭。曰纵有也无著处。山便打。然接住棒。推向禅床上。山大笑。然哭苍天。便下参堂。堂中首座。号踢天泰。问行脚高士。须得本道公验。作么生是本道公验。曰道甚么。泰再问。然打一坐具曰。这漆桶。前后触忤。多少贤良。泰拟人事。然便过第二座人事。后住三圣。上堂。我逢人即出。出则不为人。便下座。存奖闻之曰。我逢人则不出。出则便为人。

　　○义存禅师传法文偃

　　文偃。嘉兴张氏子。生知天纵。落发受具。侍本师数年。探穷律部。以己事未明。往参道明。明才见来。便闭却门。偃乃扣门。明曰谁。曰某甲。曰作甚么。曰己事未明。乞师指示。明开门。一见便闭。偃如是连三日。扣门至第三日。开门。偃乃拶入。明便擒住曰。道道。偃惊。不暇答。明便推出曰。秦时𨍏轹钻。遂掩门。损偃右足。偃从此悟入。明乃指见雪峰。到庄。见一僧问上座。今日上山去那。曰是。曰寄一则因缘。问堂头和尚祗是不得道是别人语。上座到山。见和尚上堂。众才集。便出。握腕立地曰。这老汉项上铁枷。何不脱却。僧一依教。峰见这僧与么道。便下座。拦胸把住曰。速道速道。僧无对。峰拓开曰。不是汝语。曰是某甲语。曰侍者将绳棒来。曰是庄上一浙中。上座教某甲来道。曰大众去庄上。迎取五百人善知识来。偃次日上山。峰才见便曰。因甚得到与么田地。偃乃礼拜。温研积稔。遂传宗印。

　　(甲午)存奖禅师开法兴化

　　存奖。初在临济为侍者。元安来参义玄。玄问。甚处来。曰銮城来。曰有事相借问得么。曰新戒不会。曰打破大唐国。觅个不会底人。也无。参堂去。奖随后请问曰。适来新到是成褫他。不成褫他。曰我谁管你。成褫不成褫。曰和尚祇解将死雀就地弹。不解将一转语盖覆却。曰你又作么生。曰请和尚作新到。玄遂曰。新戒不会。曰却是老僧罪过。曰你语藏锋。奖拟议。玄便打。至晚玄又曰。我今日问新到。是将死雀就地弹。就窠子里打。及至你出得语。又喝起了向青云里打。曰草贼大败。玄便打。后在三圣会里为首座。常曰。我向南方行脚。一遭拄杖头。不曾拨着一个会佛法底人。慧然曰。你具甚么眼。便恁么道。奖便喝。然曰。须是你始得。后大觉闻举。遂曰。作么生得风吹。到大觉门里来。奖后到大觉。为院主。一日觉唤院主。我闻你道向南方行脚。一遭拄杖头。不曾拨着一个会佛法底人。你凭甚么道理。便与么道。奖便喝。觉便打。奖又喝。觉又打。奖再喝。觉亦打。奖曰。某甲于三圣师兄处。学得个宾主句。总被师兄折倒了也。愿与某甲个安乐法门。曰这瞎汉来这里纳败缺。脱下衲衣。痛打一顿。奖于言下。荐得先师。于黄檗处。吃棒底道理。住兴化拈香。此一炷香。本为三圣师兄。三圣于我太孤。本为大觉师兄。大觉于我太赊。不如供养临济先师。示众。我闻前廊下也喝。后架里也喝。诸子汝莫盲喝乱喝。直饶喝得兴化。向虚空里扑下。来一点气也无。待我苏息起来。向汝道未在。何故。我未曾向紫罗帐里撒真珠。兴汝诸人去。在胡喝乱喝作么。一日谓克宾维那曰。汝不久为唱导之师。曰不入这保社。曰会了不入。不会了不入。曰总不与么。奖便打曰。克宾维那。法战不胜。罚钱五贯。设饡饭一堂。次日奖自白椎曰。克宾维那法战不胜。不得吃饭。即便出院。僧问。四面八方来时如何。曰打中间底。僧礼拜。奖曰。昨日赴个村斋中途。遇一阵卒风暴雨。却向古庙里。躲避得过。

　　(乙未)本空参道膺禅师

　　本空。初游天台。尝曰。如有人夺得我机者。即我师矣。寻抵江西。谒道膺。作礼而问曰。二龙争珠。谁是得者。膺曰。卸却业身来。与子相见。曰业身已卸。曰珠在甚么处。空无对。遂投诚入室。时空年始十三○本寂。住曹山。一日有纸衣道者来参。寂问。莫是纸衣道者否。曰不敢。曰如何是纸衣下事。曰一裘才挂体。万法悉皆如。曰如何是纸衣下用。纸衣近前拱立曰。诺。便脱去。寂笑曰。汝祇解与么去。何不解恁么来。纸衣忽开眼问曰。一灵真性。不假胞胎时如何。曰未是妙。曰如何是妙。曰不借借。纸衣退坐。堂中而化。寂示偈曰。觉性圆明无相身。莫将知见妄疏亲。念异便于玄体昧。心差不与道为邻。情分万法沉前境。识鉴多端丧本真。如是句中全晓会。了然无事昔时人。

　　(丙申)师备禅师开法玄沙

　　师备。闽县谢氏子。父以渔为业。因夜泛船堕水。备鼓棹而救。见水中月。乃云。先达有言。一切诸法皆如水月。若父存与其同杀。只益三途之苦。今既不可救。莫若舍缘出家报父恩也。于是断发受具。芒鞋布衲。食才接气。宴坐终日。与义存亲近。存以其苦行。呼为头陀。尝携囊出岭。拟欲遍参。忽到险峻之处。筑着脚指血流痛楚。叹曰。是身非有。痛从何来。是身是苦。毕竟无生。休休。遂不出岭。依存咨决心要。一日存召曰。备头陀何不遍参去。曰达磨不来东土。二祖不往西天。存然之。称曰备头陀再来人也。后忽梦父来谢曰。荷子出家。我得生天。故来报汝。存登象骨山。备入室。又阅楞严。发明心地。自是应机敏捷。与修多罗冥契。诸方玄学。有所未决。必从之请益。一日辞存曰。启和尚人人自繇自在。师备如今下山去。曰是谁与么道。曰是和尚与么道。曰汝作么生。曰不自繇自在。曰知。自是结屋。玄沙众相寻而至。遂成丛林。上堂佛道闲旷无有程涂。无门为解脱之门。无意作道人之意。不在三际。故不可升沉。建立乖真。非属造化。动则起生死之本。静则醉昏沉之乡。动静双泯。即落空亡。动静双收。颟顸佛性。必须对尘对境。如枯木寒灰。临时应用。不失其宜。镜照诸像。不乱光辉。鸟飞空中。不杂空色。所以十方无影像。三界绝行踪。不堕往来机。不住中间意。钟中无鼓响。鼓中无钟声。钟鼓不相交。句句无前后。如壮士展臂。不借他力。师子游行。岂求伴侣。九霄绝翳。何用穿通。一段光明。未曾昏昧。夫佛出世者。元无出入。盖名相无体。道本如如。法尔天真。不同修证。祇要虚闲不昧。作用不涉。尘泥个中。若纤毫不尽。即为魔王眷属。句前句后。是学人难处。所以道一句当机。八万法门永绝生死。直饶得似秋潭月影。静夜钟声。随扣击以无亏。触波澜而不散。犹是生死岸头事。道人行处。如火销冰。终不却成冰。箭既离弦。无返回势。所以牢笼不肯住。呼唤不回头。古圣不安排。至今无处所。若到这里。步步登玄。不属邪正。识不能识。智不能知。动便失宗。觉即迷旨。二乘胆战。十地魂惊。语路处绝。心行处灭。直得释迦掩室于摩竭。净名杜口于毗耶。须菩提唱无说而显道。释梵绝听而雨花。若与么现前。更疑何事。没栖泊处离去来。今限约不得。心思路绝。不因庄严。本来清净。动用语笑。随处明了。更无欠少。古德云。情存圣量。犹落法尘。已见未忘。还成渗漏。不可道持斋持戒。长坐不卧。住意观空。凝神入定。便当去也。有甚么交涉。西天外道。入得八万劫定。劫数满后。不免轮回。盖为道眼不明。生死根源不破。夫出家儿即不然。不可同他外道也。如今甚么处不是汝。甚么处不分明。甚么处不露现。何不与么会去。如实未有发明。切须在急时中。忘餐失𥨊。似救头然。如丧身命。冥心自救。放舍闲缘。歇却心识。方有少许相亲。若不如是。明朝后日。尽被识情带将去。有甚么自繇分。又诸行无常。是生灭法。世间难信之法。具大根器。方能明达。今生若彻。万劫亦然。古德云。直向今生须了却。谁能累劫受余殃。又曰。玄沙游径别。时人切须知。三冬阳气盛。六月降霜时。有语非关舌。无言切要词。会我最后句。出世少人知○志勤。福州人。参懒安。因见桃花悟道。安嘱曰。从缘悟达。永无退失。善自护持。久之归福州。因到玄沙看师备。备曰。那里何似这里。曰也只是桑梓。别无他故。曰在也无。曰常然。曰何不道。曰有甚难。曰便请。曰三十年来寻剑客。几回叶落几抽枝。自从一见桃花后。直至如今更不疑。曰甚生桑梓之能。曰向道固非外物。曰如是。曰不敢。曰谛当甚谛当。敢保老兄未彻在。曰和尚还彻。也未。曰与么始得。曰亘古亘今。曰甚好。备遂作偈曰。三十年来只如常。几回落叶放毫光。自此一出云霄外。体性圆音应法王。住灵云。上堂。诸仁者所有长短。尽至不常。且观四时草木。叶落花开。何况尘劫来。天人七趣。地水火风。成坏轮转。因果将尽。三恶道苦。毛发不曾添减。惟根蒂神识。常存上根者。遇善友伸明。当处解脱。便是道场。中下愚痴不能觉照。沉迷三界。流转生死。释尊为伊天上人间。设教证明。显发智道。汝等还会么。僧问。如何得出离生死。勤曰。青山元不动。浮云任去来。

　　(丁酉)睦州道明禅师入寂(黄檗运法嗣)

　　道明。住睦州。示众。汝等诸人。还得个入头处。也未。若未得个入头处。须觅个入头处。若得个入头处已后。不得孤负老僧。时有僧出礼拜曰。某甲终不敢孤负和尚。曰早是孤负我了也。寻常见衲僧来。即闭门。或见讲僧。乃召曰座主。主应诺。明曰。担板汉。上堂裂开也在我。捏聚也在我。时有僧问。如何是裂开。曰三九二十七菩提涅槃。真如解脱。即心即佛。我且与么道。你又作么生。曰某甲不与么道。曰盏子扑落地。碟子成七片。曰如何是捏聚。明乃敛手而坐。一日升坐曰。首座𠰚曰在。寺主𠰚。曰在。维那𠰚曰在。曰三段不同今当第一。向下文长。付在来日。下座。又示众。大事未明。如丧考妣。大事既明。如丧考妣。是年临终。召门人曰。此处缘息。吾当逝矣。乃跏趺而寂。火焚。舍利如雨。收灵骨建塔。寿九十八。腊七十六○陈操尚书。参道明得悟。一日操问明曰。和尚看甚么经。曰金刚经。曰六朝翻译。此当第几。明举经曰。一切有为法。如梦幻泡影。一日斋僧次。拈起糊饼。问曰。江西湖南。还有这个么。曰尚书适来吃什么。曰敲钟谢响。又一日斋僧次。躬行饼。僧展手接。操乃缩手。僧无语。操曰。果然果然。一日与僚属登楼。望见数僧来。一官人曰。来者总是行脚。禅僧曰不是。曰焉知不是。曰待近来与你勘过。僧至楼前。操蓦召曰上座。僧皆回首。操谓诸官曰。不信道。惟有云门一人。他勘不得。参见睦州来。

　　(戊戌)本空谒善会禅师

　　本空。得法道膺。后四年到夹山。才入门见维那。维那曰。此间不着后生。曰某甲不求挂搭。暂来礼谒和尚。维那白善会。会许相见。空未升阶。会便问。甚处来。曰云居来。曰即今在甚处。曰在夹山顶𩕳上。曰老僧行年在坎。五鬼临身。空拟上阶。会曰。三道宝阶。从何而上。曰三道宝阶。曲为今时。向上一路。请师直指。会便揖。空乃上阶礼拜。会问。阇黎与甚么人同行。曰木上座。曰何不来相看老僧。曰和尚看他有分。曰在甚么处。曰在堂中。会便同空下到堂中。空遂取拄杖。掷在会面前。会曰。莫从天台得否。曰非五岳之所生。曰莫从须弥得否。曰月宫亦不逢。曰恁么则从人得也。曰自己尚是冤家。从人得堪作甚么。曰冷灰里有一粒豆子爆。乃唤维那。令明窗下安排着。空曰。未审明窗还解语。也无。曰待明窗解语。即向汝道。会到来日。上堂。问昨日新到。在甚么处。空乃出应诺。会曰。子未到云居已前。在甚么处。曰天台国清。曰吾闻天台有潺潺之瀑。渌渌之波。谢子远来。此意如何。曰久居岩谷。不挂松罗。曰此犹是春意秋意。又作么生。空乃良久。会曰。看君祇是撑船汉。终归不是弄潮人。来日普请次。维那令空送茶。空曰。某甲为佛法来。不为送茶来。维那曰。奉和尚处分。曰和尚尊命即得。乃将茶去作务处。摇茶瓯作声。会回顾空曰。酽茶三五碗。意在钁头边。曰瓶有倾茶势。篮中几个瓯。曰瓶有倾茶势。篮中无一瓯。便倾茶行之时。大众皆举目。空曰。大众鹤望请师一言。会曰。路逢死蛇莫打杀。无底篮子盛将归。曰手执夜明符。几个知天晓。曰大众有人。也归去来归去来。遂住。普请归院。众皆仰叹。空后住杭州佛日○稽山章。亦道膺嗣。尝在投子。作柴头。一日与大同吃茶次。同曰。森罗万象总在里许。章乃泼却茶。曰森罗万象在甚么处。同曰。可惜一碗茶。章后谒义存。存问。莫是章柴头么。章乃作轮椎势。存深肯之○慧棱。盐官孙氏子。年十二出家受具。历参禅院。初问志勤。如何是佛法大意。曰驴事未去。马事到来。棱不契参义存。举前语。存曰。汝岂不是杭州人。曰某甲岂不知是杭州人。存举似师备。备曰。恐他因缘不在和尚处。教向下来。某向他说。棱到备处。举前话。备曰。你是棱道者。作么生不会。曰不知灵云与么道意作么生。曰只是棱道者不可外觅。曰和尚作么生。与么说。某名不可不识。乞和尚说道理。曰你是两浙人。我是福州人。作么生不会。曰实不会。乞和尚说破。曰我岂不是向你说也。曰某甲特地来。乞和尚说。莫与么相弄。曰你闻鼓声。也无。曰某不可不识鼓声也。曰若闻鼓声即是你。曰不会。曰且吃粥去了便来。棱吃粥了便上。曰乞和尚说破。曰不是吃粥了也。曰乞和尚说破。莫相弄某甲。且辞归去。曰你来时。从那里路来。曰大目路来。曰你去也从大目路去。作么生说相弄。

　　(庚子)子湖利踪禅师入寂(南泉愿法嗣)

　　利踪。住子湖岩。示众。诸法荡荡。何绊何拘。汝等于中自生难易。心源一统。绵亘十方。上上根人。自然明白。历历分明。无有不是。只少个丈夫之志。致见如斯。疲劳欲得。易会么。自古及今。未有一个凡夫。圣人出现汝前。亦无有一善语恶语。到汝分上。为甚么。故为善。善无形。为恶。恶无相。既已无我。把甚么为善恶。立那个是凡圣。汝信否。还保任否。有甚么回避处。恰似日中逃影。还逃得么。广明元年。无疾而逝。初子湖山下有陶家。无子。夫妇日夕焚祷。踪一日过。而问曰。尔何所祈。陶告之故。踪曰。汝施我竹。我施汝子。陶遂施竹。其夕感异梦。随举一男。众因号神力禅师。

　　(辛丑)文喜禅师住仁王

　　文喜。自得法慧寂。依止七年。回浙西。止千顷山。筑室而居。会巢𡨥之乱。避地湖州。住仁王院○善会。住夹山。中和元年十一月七日。将示寂。召主事僧曰。吾与众僧。话道累岁。佛法深旨。各应自知。吾今幻质。时尽即去。汝等善保护。如吾在日。勿得雷同世人。辄生惆怅。言讫奄然而逝。寿七十七。谥曰传明。塔曰永济。

　　韶山普寰。善会法嗣。住后有遵布衲。来访寰。在山下相见。遵问。韶山路向甚么处去。寰乃以手指曰。鸣那青青黯黯处去。遵便近前把住曰。久向韶山。莫便是否。曰是即是。阇黎有甚么事。曰拟伸一问。师还答否。曰看君不是金牙作。争解弯弓射尉迟。曰凤凰直入烟霄去。谁怕林间野雀儿。曰当轩画鼓从君击。试展家风似老僧。曰一句迥超千圣外。松萝不与月轮齐。曰饶君直出威音外。犹较韶山半月程。曰过在甚么处。曰倜傥之辞。时人知有。曰恁么则真玉泥中异。不拨万机尘。曰鲁班门下徒施巧妙。曰学人即恁么。未审师意如何。曰玉女夜抛梭。织锦于西舍。曰莫便是和尚家风。也无。曰耕夫制玉漏。不是行家作。曰此犹是文言。如何是和尚家风。曰横身当宇宙。谁是出头人。遵无语。于是同遵归山。才人事了。寰召遵曰。近前来。乃曰。阇黎有冲天之气。老僧有入地之谋。阇黎横吞巨海。老僧背负须弥。阇黎按剑上来。老僧挜枪相待。向上一路速道。速道曰明镜当台。请师一鉴。曰不鉴。曰为甚么不鉴。曰水浅无鱼。徒劳下钓。遵无对。寰便打○元安。凤翔淡氏子。受具戒。通经论。初参翠微。北至临济。为侍者。济称之曰。此临济门下一只箭。谁敢当锋。安自谓已足。一日济问。从上来一人行棒。一人行喝。阿那个亲曰总不亲。曰亲处作么生。安便喝。济便打。又侍立次。有座主参济。济问。有一人于三乘十二分教明得。有一人不于三乘十二分教明得。且道此二人是同是别。曰明得即同。明不得即别。曰这里是甚么所在。说同说别。乃顾安曰。汝又作么生。安便喝。济送座主。回问安。汝岂不是适来喝老僧者。曰是。济便打。后辞济。问甚处去。曰南方去。济以拄杖画一画曰。过得这个。便去。安乃喝。济便打。安作礼而去。济明日升堂曰。临济门下。有个赤梢鲤鱼。摇头摆尾。向南方去。不知向谁家齑瓮里淹杀。安游历罢。直往夹山嵿上卓庵。经年不访善会。会乃修书。令僧驰往。安接得便坐却。再展手索。僧无对。安便打曰。归去举似和尚。僧回举似会。会曰。这僧若开书。三日内必来。若不开书。斯人救不得也。会却令人伺。安出庵。便与烧却。越三日。安果出庵来。人报庵中火起。安亦不顾直到夹山。不礼拜。乃当面叉手而立。会曰。鸡栖凤巢非。其同类出去。曰自远趋风。请师一接。曰目前无阇黎。此间无老僧。安便喝。会曰。住住且莫。草草匆匆。云月是同。溪山各异。截断天下人舌头。即不无阇黎。争教无舌人。解语安伫思。会便打。安遂繇此服膺。一日问会。佛魔不到处如何体会。曰烛明千里像。闇室老僧迷。问朝阳已升夜月不现时如何。曰龙衔海珠。游鱼不顾。安于言下大悟。会将示灭。垂语曰。石头一枝看看。即灭矣。曰不然。曰何也。曰他家自有青山在。曰苟如是吾宗不坠矣。会殁。众请安。补住夹山。

　　(壬寅)庆诸禅师传法传法普闻

　　普闻。唐僖宗第三子。慕石霜法道。梦𥧌想见。中和元年。僖宗幸蜀。亲王宗室皆逃亡。闻断发逸游。人无知者。造石霜谒庆诸。诸与语叹异曰。汝乘愿力而来。乃生帝王家。脱身从我。火中莲也。一夕入室。恳曰。祖师别传事。肯以相付乎。曰莫谤祖师。曰天下宗旨盛传。岂妄为之耶。曰是实事。曰师意如何。曰待案山点头即向汝道。闻俯而惟曰。大奇汗下。再拜。遂依止石霜。○通玄。郢州程氏子。出家受具。即游洛习毗尼。弃去参宣鉴。鉴时已腊高。门风益峻。会下未有遘之者。独奇玄。然玄不大彻。辞谒良价。价与语喜抚之曰。掌有神珠。白昼示人。人且按剑。况玄夜乎。子可贵也。曰但不识珠耳。傥识亦无昼夜。价称为俊士。价入灭。玄庐塔旁三年。学者依从日盛。玄曰太平时世。饥餐困卧。复有何事。吾本无事。汝与么来相寻。是无事生事。无事生事。道人所忌。何不各自歇去。中和初。辞塔北游。久之南还。寓止豫章。南平钟王执弟子礼。玄厌城居。王为买末山。建精舍。号隆济。以延之。学者云集。示众。佛意祖意。如手展握。先师安立五位。发明云岩宗旨。譬如神医治病。其药只是寻尝用者。语忌十成。不欲断绝。机忌触犯。不欲染污。但学者机思不妙。惟寻九转灵丹。云能起死。是大不然。法华经有化城一品。佛祖密说。熟读分明。大通智胜佛。寿五百四十万亿那繇他劫。其坐道场。破魔军已。垂得阿耨多罗三藐三菩提。而诸佛法不现在前。如是一小劫。乃至十小劫。结跏趺坐。身心不动。而诸佛法。犹不在前。言垂成者。言一小劫十小劫者。是染污。是断绝。又曰。尔时忉利诸天。先为彼佛。于菩提树下。敷师子座。高一繇旬。佛于此座。当得阿耨多罗三藐三菩提。适坐此座时。诸梵天王。雨众天花。面百繇旬。香风时来。吹去萎花。更雨新者。如是不绝。满十小劫。供养于佛。尝击天鼓。其余诸天。作天伎乐。常雨此华。四王诸天。为供养佛。尝击天鼓。其余诸天。作天伎乐。满十小劫。至于灭度。亦复如是。诸比丘大通智胜佛。过十小劫。诸佛之法。乃现在前。成阿耨多罗三藐三菩提。言过十小劫者。偏正回互之旨也。祖师曰。藉教悟宗者。夫岂不然哉。

　　(癸卯)大安禅师入寂(百丈海法嗣)

　　大安。住沩山大化闽城。三十余载。示众。汝诸诸总来。就安求觅甚么。若欲作佛。汝自是佛。担佛傍家走。如渴鹿趁阳𦦨相似。何时得相应去。汝欲作佛。但无许多颠倒攀缘妄想恶觉垢欲不净众生之心。便是初心正觉佛。更向何处。别讨所以。安在沩山。三十来年。吃沩山饭。屙沩山屎。不学沩山禅。祇看一头水牯牛。若落路入草。便把枭孔拽转来。才犯人苗稼。即便鞭挞。调伏既久。可怜生受人言语。如今变作个露地白牛。常在面前。终日露迥迥地。趁亦不去。汝诸人各自有无价大宝。从眼门放光。照见山河大地。耳门放光。领辨一切善恶音响。如是六门昼夜。常放光明。亦名放光三昧。汝自不识取影。在四大身中。内外扶持。不教倾侧。如人负重担。从独木桥上过。亦不教失脚。且道是甚么物任持。便得如是。且无丝发可见。岂不见志公和尚云。内外追寻。觅总无境。上施为浑。大有珍重。中和三年十月日。示寂。谥圆智。塔曰证真○大随法真。遍参知识次。至懒安会下。数载清苦炼行。安深器之。一日问曰。阇黎在老僧。此间不曾问一转语。曰教某甲向某处下口。曰何不道如何是佛。真便作手势。掩安口。安叹曰。子真得其髓。后住大随。诸方畏惮。忽一日上堂。众集定。乃作患风势。告众曰。还有人医得老僧口么。众竞送药。真并不受。经七日。真自掴口令正。复云。如许多时鼓这两片皮。至今无人医得。于是斋前。升座辞众。俨然端坐而寂。住庵时。有僧问。劫火洞然。大千俱坏。未审这个坏不坏。曰坏。曰恁么则随他去也。曰随他去。僧不肯。后参投子大同。举前话。同遂装香遥礼曰。西川古佛出世。谓其僧曰。汝速回去忏悔。僧回大随。真已殁。再至投子。同亦迁化。

　　(丙午)元安禅师住洛浦

　　元安。移居洛浦。上堂。末后一句。始到牢关。把断要津。不通凡圣。寻常向诸人道。任从天下乐欣欣。我独不肯。欲知上流之士。不将佛祖言教。贴在额头上。如龟负图。自取丧身之兆。凤萦金网趋霄汉。以何期直须旨外明宗。莫向言中取。则是以石人机似汝也。解唱巴歌。汝若似石人雪曲也应和。指南一路。智者知疏。

　　(丁未)岩头全奯禅师入寂(德山鉴法嗣)

　　全奯。住岩头。尝谓众曰。老汉去时。大吼一声了去。光启年间。中原盗起。众皆避地。奯独端居宴如也。丁未四月八日。贼大至。责以无供馈。遂剚刃焉。奯神色自若。大叫一声而终。声闻数十里。茶毗获舍利四十九粒。谥清严。塔曰出尘○瑞岩师彦。嗣岩头。闽县许氏子。初参奯。问曰。如何是本常理。曰动也。曰动时如何。曰不是本常理。彦伫思。奯曰。肯即未脱根尘。不肯即永沉生死。彦遂领悟。后居丹丘瑞岩。坐盘石上。终日如愚。每自唤主人公。复应诺。乃曰。惺惺着他。后莫受人瞒。一日忽有三僧。胡形清峭。目若流电。差肩并足。来礼彦。彦问。子从何来。曰天竺来。曰何时发。曰朝行适至。曰得无劳乎。曰为法忘劳。谛视之。三僧足皆不蹈地。彦乃令入堂。上位安置。至明旦忽焉不见。又一日有村媪来礼拜。彦曰。汝莫拜。可急归救取数百物命。媪因归。见其妇方拾田螺还。媪遂亟投水中。又一日数家召斋。一一同时见彦来赴至。示寂阇维。有一巨蛇。从树杪投身火聚。及薪尽火灭。舍利散飞。风动草木。纷纷而坠○罗山道闲。初参庆诸。问曰。起灭不停时如何。曰直须寒灰枯木去。一念万年去。函盖相应去。全清绝点去。闲不契。谒奯。复如前问。奯喝曰。是谁起灭。闲于此有省。一日闲游漳州。见三平碑云。和尚迁化时。众请韩某作丧主。韩将一条手巾。盖一面䤬锣。以一口露刃剑。横放䤬锣上。直到龛前。放下云。还有人道得么。若道得。某即作丧主。若道不得。即不作丧主。道道。众无对。韩便趯却䤬锣。哭云。苍天苍天。先师远矣。闲曰。噫大奇大奇。三平门下六百来人。总被这俗汉吞却也。陈老师当时若在。未放他过。僧问。祇如他与么来作么生。祇对曰。我当时若在。只将三尺布盖却头。横亚一把露刃剑。以手揭起孝幕当门。而坐看韩家个汉。要作丧主也未得。要不作丧主也未得。进之须有礼。退之须有礼。闲后住罗山。临迁化上堂。集众良久。展左手。主事罔测。乃令东边师僧退后。又展右手。又令西边师僧退后。乃曰。欲报佛恩无过。流通大教。归去也。归去也。珍重。言讫。莞尔而寂○庆诸。住石霜。会下一千五百人。时齐己贯休泰布衲等。以诗笔为佛事。惟泰悟心。秀才张拙。尝与三僧道话。一日谓三僧曰。三师中何不选一人为长老。意少诸不善诗笔。泰曰。先辈失言也。堂头和尚肉身菩萨。会下一千五百人。如我辈者七百余人。胜我辈者七百余人。拙愧服。乃同上拜谒。诸问。先辈何姓。曰姓张名拙。曰觅巧了不可得。拙自何来。拙遂有省。献诗曰。光明寂照遍河沙。凡圣含灵共我家。一念不生全体现。六根才动被云遮。断除烦恼重增病。趣向真如亦是邪。随顺众缘无挂碍。涅槃生死是空华。诸肯之。

　　(戊申)石霜庆诸禅师入寂(道吾智法嗣)

　　庆诸。不出霜华二十年。学众多有常坐不卧。屹若株杌。天下谓之枯木众。文德元年二月日。安坐而化。寿八十二。腊五十九　云盖志元。游方时。问道膺曰。志元不柰何时如何。曰祗为阇黎。功力不到。元不礼拜。造石霜亦如前问诸曰。非但阇黎老僧亦不柰何。曰和尚为甚不柰何。曰老僧若柰何。拈过汝不柰何。元便礼拜。一日僧问。诸万户俱闭即不问。万户俱开时如何。曰堂中事作么生。僧无对。经半年。始下一转语曰。无人接得渠。曰道即忒煞道。却祗道得八成。曰和尚又如何。曰无人识得渠。元知乃礼拜。乞为举。诸不肯。元乃抱诸。上方丈曰。和尚若不道。打和尚去。诸曰得在。元频礼拜。诸曰。无人识得渠。元于言下顿省○涌泉景欣。亦石霜嗣。有强德二禅客。于路次见欣骑牛。不识欣。忽曰。蹄角甚分明。争柰骑者不鉴。欣骤牛而去。二人憩于树下煎茶。欣回却下牛。问曰。二禅客近离甚处。曰那边。曰那边事作么生。强提起茶盏。欣曰。此犹是这边事。那边事作么生。强无对。欣曰。莫道骑者不鉴。示众。我四十九年在这里。尚自有时走作。汝等诸人莫开大口。见解人多。行解人万中无一个见解。言语总要知通。若识不尽。敢道轮回去在。为何如此。盖为识漏未尽。汝但尽却。今时始得成立。亦唤作立中功。转功就他去。亦唤作就中功。亲他去我。所以道亲人不得度。渠不度亲人○道䖍。侯官刘氏子。参庆诸。诸一见谓人曰。此道人从上宗门爪牙也。遂命侍香。及诸殁。众请首座补住。䖍白众曰。须明得先师意。乃可耳。座曰。先师有何意。曰先师道。休去歇去。冷湫湫地去。一念万年去。寒灰枯木去。古庙香炉去。一条白练去。其余即不问。如何是一条白练去。曰只是明一色边事。曰果然不会先师意。曰你不肯我。那但装香来。我若会香烟。灭则脱去。若去不得。即不会先师意。遂焚香烟。未断而脱去。䖍拊其背曰。坐脱立亡。则不无先师意。未梦见在○楚南。住千顷。虽应机无倦。而常俨然处定。或逾月。或浃旬。吴越王请下山供养。文德元年五月。辞众奄然而化。后𡨥兵发塔。睹爪发俱长。谢罪而去○普闻。依石霜数年。乃请遍游名山。霜曰。逢干即止。遇陈便住。于是远游。过邵武抵。大干。遥望山巅。郁然深秀。问父老。彼有居者否。曰有一陈嗣者。久隐其中。即拨草至山。嗣一见分座同住。因乞菜种。入山垦种。后谷口之人相谓。前僧入山。经今不出。必为虎噬。往视之。见茅芦一所行者。数人重冈复岭。菜已青矣。嗣叹曰。吾居此。每苦恶兽毒虫之多。公来皆屏迹。道德吾所不及。五种之缘。其属公乎。言讫飘然而逝。闻住数年。缁徒云集。遂成巨刹。一日忽有老人。拜谒闻曰。住在何处。至此欲何求。曰我乃龙也。家于此山。以行雨不职。上天有罚。当死。愿师救护。曰汝得罪上帝。我何能致力。虽然汝可易形而来。俄化小蛇。在座榻旁闻。以锡杖引入净瓶。暮夜风雷挟坐榻。山岳摇震闻燕坐。达旦既澄霁。蛇自瓶出。有顷复为老人形。谢曰。非师法力。则血肉腥秽此地矣。无以报德。山中无水。当以水延师道场。即断地涌泉号为龙湖。洹寒不冰。大旱不竭。灌溉田数百顷。邦人建祠祀焉。每遇闻诞辰。龙必朝谢。有祥云瑞气之应。自是归依益众。院之右十五里。有隋义宁欧阳太守之庙。邦人烹宰享祭无虚日。闻杖䇿至。与神约曰。能食素持不杀戒。乃可为邻。不然道不同。不相为谋。何山不可居乎。是夕父老梦神云。我受禅师戒。不复血食祭我。当如比丘饭足矣。自是显异护持此山。

　　(庚戌)仰山慧寂禅师示寂(沩山祐法嗣沩仰第二世)

　　慧寂。开法自仰山迁观音。接机利物。为禅宗标准。将迁化前数年。有偈曰。年满七十七。老去是今日。日轮正当午。两手攀膝屈。至大顺庚戌时。在韶州东平山。将入灭。有数僧侍立。寂示偈曰。一二二三子。平目复仰视。两口无一舌。此是吾宗旨。言讫。以两手抱膝而逝。年七十七。谥智通。塔号妙光○从谂。住赵州。甘心枯槁。僧堂无前后架。旋营斋食绳床。偶折一脚。但以烧断柴薪。用绳系之。住持垂四十年。未尝赍一封书告檀越。然天下丛林。莫不尊为古佛。庚戌。河北燕王领兵。收镇州到界。有观气象者。奏曰。赵州所居有圣人。战必不胜。二王遂议和。因展筵会。乃问。赵之金地上士何人。或曰。有讲华严大师。节行孤邈。岁大旱。命往台山祈雨。师未回甘泽。如泻。王曰。恐未尽善。或曰。此去一百二十里。赵州观音院。有禅师年腊高邈。道眼明白。曰此足以应兆矣。于是二王命驾往谒。既至。谂端坐不起。燕王问曰。人王尊耶。法王尊耶。曰若在人王。人王中尊。若在法王。法王中尊。二王遂礼拜。谂为说法。来日将回。燕王下先锋。默使闻之。谂安坐不起。凌晨入院。责以傲睨君侯。谂闻遽出迎接先锋。问曰。昨日见二王来不起。今日见某甲来。因何起接。曰待都衙得似大王。老僧亦不起。接先锋乃再拜而去。

　　(辛亥)光涌迁慧寂塔

　　光涌。丰城章氏子。母乳之夕。神光照庭。厩马皆惊。因以光涌名之。父事仰山得度。年十九受具戒。北游谒义玄。玄曰。汝师明眼。乃不事之。远游何为。涌因南归。慧寂问曰。来作么。曰礼觐和尚。曰还见和尚么。曰见。曰和尚何似驴。曰光涌见和尚。亦不似佛。曰若不似佛。似个什么。曰若更有所似。与驴何别。寂大惊曰。凡圣两忘。情尽体露。吾以此语验人。已二十年。无决了者。噫子真利根。当自保任。每指谓人曰。此子肉身佛也。寂殁。涌燃第三指。以报法。又燃第二指。以报亲。辛亥。涌迁寂。灵骨归仰山塔。集云峰下○常通。初参景岑。岑问。何处人。曰邢州人。岑曰。我道汝不从彼来。曰和尚还曾住此否。岑然之。乃容入室。咸通末。开山瑞圣院。光启中。寇起。通领徒至四明。大顺二年。主雪窦僧问。如何是三世诸佛出身处。曰伊不肯知汝有三世。僧良久。通曰。汝荐否。不然者。且向着佛不得处。体取时中。常在识尽。功亡瞥然而起。即是伤他。而况言句乎○道䖍。侍石霜。霜殁。䖍勘首座。于是庐于塔旁。经行末山之下。住崇福。示众。诸兄弟还识得命么。欲知命。流泉是命。湛寂是身。千波竞起。是文殊境界。一亘晴空。是普贤床榻。其次借一句子。是指月于中事是话月从上宗门中事。如节度使。信旗相似。且如诸方先德。未建许多名目。指陈已前诸。兄弟约甚么。体格商量。到这里不假三寸试话会看。不假耳试辨听看。不假眼试辨白看。所以道声前抛不出。句后不藏形。尽乾坤大地都来。是汝当人个体。向甚处安眼耳鼻舌。若向意根下。图度作解。尽未来际。亦未有休歇。分。所以洞山道。拟将心意学玄宗。大似西行脚向东。僧问。人人尽言请益。未审师将何法拯济。曰汝道巨岳还曾乏寸土么。曰恁么则四海参寻。当为何事。曰演若迷头心自狂。曰还有不狂者么。曰有。曰如何是不狂者。曰突晓途中眼不开。僧问。如何是头。曰开眼不觉晓。曰如何是尾。曰不坐万年床。曰有头无尾时如何。曰终是不贵。曰有尾无头时如何。曰虽饱无力曰直得头尾相称时如何。曰儿孙得力。室内不知。乃曰。古人说个头。只令汝知有说个尾。只教汝尽却。今时有如许多不相应底事。所以教汝向这里屏当却消磨却。令汝今日相应去。成办去若是当人体尔。真实恒如。不可更恁么说话也。虽然如是。须是个人始得。且莫异口同音。快须努力。僧问。承古有言。向外绍则臣位。向内绍则王种是否。曰是。曰如何是外绍。曰若不知事极头。祇得了事。唤作外绍。是为臣种。曰如何是内绍。曰知向里许承当担荷。是为内绍。曰如何是王种。曰须见无承当底人。无担荷底人。始得同一色。同一色了。所以借为诞生。是为王种。曰恁么则内绍亦须得转。曰灼然有承当担荷。争得不转。汝道内绍便是人王种。你且道。如今还有绍底道理么。所以古人道。绍是功绍。了非是功。转功位了。始唤作人王种。曰未审外绍还转。也无。曰外绍全未知有。且教渠知有。曰如何是知有。曰天明不觉晓。又僧问。如何是外绍。曰不借别人家里事。曰如何是内绍。曰推爷向里头。曰二语之中。那语最亲。曰臣在门里。王不出门。曰恁么则不出门者不落二边。曰渠也不独坐世界里绍王种名。外绍王种姓。所以道绍是功名臣。是偏中正。绍了转功名君。是正中偏。问诞生还更知闻。也无。曰更知闻阿谁。曰恁么则莫便是否。曰若是为甚么。古人道诞生王有父。曰既有父。为甚么不知闻。曰同时不识祖。问古人道。直得不恁么来者。犹是儿孙意旨如何。曰古人不谩语。曰如何是来底儿孙。曰犹守珍御在。曰如何是父。曰无家可坐。无世可兴。

　　(癸丑)吴越王赐洪諲号法济

　　初吴越王钱镠微时。洪諲住径山。一日谓其徒曰。翼曰有异人至。当厚礼以待之。诘朝镠至。諲门迎。延之丈室。特异于他。堂众俱讶。諲乃密谓镠曰。他日独霸吴越。当须护持佛法。无忘此言。镠恭谢而去。及立军功收杭州。执弟子礼以事諲。勤厚无比。景福二年。镠封吴越王。表赐諲。号法济大师。

　　(乙卯)灌溪志闲禅师入寂(临济玄法嗣临济第二世)

　　志闲。馆陶史氏子。参义玄。玄蓦胸搊住。闲曰。领领玄拓开。曰且放汝一顿。后至末山。尼了然遣侍者。问上座游山来。为佛法来。曰为佛法来。然乃升座。问闲上座今日离何处。曰路口。曰何不盖却。闲无对。始礼拜。问如何是末山。曰不露顶。曰如何是末山主。曰非男女相。闲乃喝曰。何不变去。曰不是神。不是鬼。变个甚么。闲乃伏膺作园头。三年后住灌溪。上堂。我在临济处得半杓。末山处得半杓。共成一杓。吃了直至。如今饱不饥。乾宁二年五月。问侍者曰。坐死者谁。曰僧伽。问立死者谁。曰僧会。闲乃行七步。垂手而逝○洪諲。住径山。乙卯九月日。院前柽树忽萎。厨内饭如金色。諲令鸣钟集众。升座曰。牟尼掩足。迦叶藏峰。彼彼不落。见闻一句。莫教人说。汝须急切。各自知时。法界虽长。世人景促。佛法非远。大道不迷。孝顺住持。如吾在日。久立珍重。遂入灭。

　　(丙辰)九峰通玄禅师入寂(洞山价法嗣曹洞第二世)

　　乾宁三年二月十七日。通玄诫众曰。无虚度光阴。无虚消信施。既已出家。惟道是履。名大丈夫。言讫遂寂。然在定至三月二十日乃化○从谂。坐禅次。赵王来谒。主事报曰。大王来礼拜。谂安坐不起。左右问故。曰你不会老僧这里下等人来出三门。接中等人来下禅床接。上等人来禅床上接。不可唤大王中下等人也。王大喜。坚请入内供养。谂许之。王归后。遣使迎请正位而坐。谂良久。以手斫额曰。阶下立者是何官长。左右曰。是诸院尊宿并大师大德。谂曰。他各是一方化主。若在阶下。老僧亦起。王乃命上殿。斋筵将罢。僧官排定。从上至下。一人一问佛法。谂望见乃问。作什么。曰问佛法。曰这里已坐却老僧那里。问什么法二尊不并化。王乃令止。时王与后俱侍立。后曰。请禅师师为大王摩顶授记。谂以手摩王顶曰。愿大王与老僧齐年。王欲卜时择地。建造禅宫。谂闻之。令人谓王曰。若动着一茎草。老僧却归赵州。有窦行军者。愿舍果园一所。谂乃受之。号为真际禅院。亦名窦家园。入院后。海众云臻○慧棱。往来雪峰玄沙。二十年。坐破七个蒲团。不明此事。一日卷帘。忽大悟。有颂曰。也大差也大差。卷起帘来见天下。有人问我是何宗。拈起拂子劈口打。峰举谓沙曰。此子彻去也。曰未可此是意识著述。更须勘过始得。至晚。众僧上来问讯。峰谓棱曰。备头陀未肯汝在。汝实有正悟。对众举来。棱乃颂曰。万象之中独露身。惟人自肯乃方亲昔时谬向途中觅。今日看来火里冰。峰乃曰。不可更是意识著述。棱问峰曰。从上诸圣传授一路。请师垂示。峰良久。棱设礼而退。峰微笑。棱入方丈。峰曰。是甚么。曰今日天晴好晒麦。自此酬问。未尝爽于玄旨。

　　(戊午)赵州从谂禅师示寂(南泉愿法嗣)

　　从谂。住赵州窦家园。二年戊午十一月。将入灭时。谓弟子曰。吾去世后。焚烧了。不用净淘舍利。宗师弟子不同浮俗。且身是幻。舍利何生。斯不可也。令小师送。拂子一枝与赵王。传语云。此是老僧一生用不尽底。遂于十一月十日。端坐而寂。寿一百二十。谥曰真际神师光祖之塔○元安。住洛浦。戊午八月。诫门人曰出家之法。长物不留。播种之时。切宜减省。缔构之务。悉从废停。流光迅速。大道玄深。苟或因循。曷繇体悟。切须在念。时不待人。虽激励恳切。众以为常。略不相儆。至冬示微疾。亦不倦参请。十二月一日。告众曰。吾旦夕行矣。今有一事。问汝诸人若对得分付钵袋子。乃曰。若道这个是即头上安头。若道不是即斩头求活。第一座曰。青山不举足。日下不挑灯。曰是甚么时节。作这个语话。汝扶吾宗不起。彦从曰。离此二途。请和尚不问。曰未在更道。曰彦从道不尽。曰我不管汝道不尽。曰彦从无侍者。祇对和尚。安便休。至夜令侍者唤从至曰。阇黎今日祇对甚有道理。据汝合体得先师意旨。先师道。目前无法。意在目前不是目前法。非耳目之所到。且道那句是宾。那句是主。若择得出。分付钵袋子。曰彦从不会。曰汝合会。曰彦从实不会。安喝出。乃曰苦苦。至二日午时。别僧举前话问安。安曰。慈舟不棹清波上。剑峡徒劳放木鹅。便迁寂。

　　(己未)无著文喜禅师入寂(仰山寂法嗣沩仰第三世)

　　光化二年。文喜示微疾。十月二十七日。夜子时告众曰。三界心尽。即是涅槃。言讫。跏趺而逝。白光照室。竹树同色。塔于灵隐西坞。寿八十。腊六十。天祐二年。叛兵发塔。肉身不坏。发爪俱长。吴越王重加卦瘗。

　　(辛酉)曹山本寂禅师示寂(洞山价法嗣曹洞第二世)

　　南平钟王。雅重本寂。致礼敦请。寂但书隐山山居颂一首。付使者曰。摧残枯木倚寒林。几度逢春不变心。樵客遇之犹不顾。郢人那得苦追寻。天复辛酉六月日。问知事今日是几何日月。曰六月十五。曰曹山平生行脚到处。只管九十日为一夏。明日辰时吾行脚去。及时焚香宴坐而化○了悟。得法本寂。住荷玉。寂殁乃补住曹山。僧侍立。悟曰。道者可煞热。曰是。曰只如热向甚处回避。曰向镬汤炉炭里回避。曰镬汤炉炭里作么生回避得。曰众苦不能到。悟默识之○从志。号玄明。嗣本寂。住金峰。上堂。事存函盖合。理应箭锋拄。还有人道得么。如有人道得金峰分半院。与他住时。有僧出礼。志曰。相见易得好。共住难为人。

　　(壬戌)云居道膺禅师入寂(洞山价法嗣曹洞第二世)

　　道膺。住云居三十年。道遍天下。众至千五百人。南昌钟王师尊之。愿为世世师。天复元年秋示微疾。十二月日。为大众开最后方便。叙出世始卒之意。众皆怆然。壬戌正月日。问侍者。今日是几。曰初三。曰三十年后。但云祇这是。乃端然告寂。谥弘觉○道简。范阳人。童子剃落。受满分戒。遍游丛席。后谒道膺膺与语连三日。大奇之。诫令刻苦事众。于是简躬操井臼。司樵㸑。遍掌寺务。不妨商略古今。众莫有知者。以腊高为堂中第一座。先是高安洞山。有神灵甚。膺住三峰时。神受服役。既来云居。神亦随至。舍于枯树之下。而树茂号安乐树神。膺将顺寂。主事僧白曰。和尚即不讳。谁可继者。曰堂中简。主事意不在简谓当拣择堪说法者。佥曰。第二座可然。姑请简。意简必辞。简既夙受记莂。即摄众演法。主事大沮。简察知之。一夕遁去。其夕安乐树神号泣。诘旦众追至麦庄。悔过迎归。闻空中连声唱曰。和尚来也。僧问。如何是和尚家风。曰随处得自在。问维摩岂不是金粟如来。曰是。曰为甚么却在释迦会下听法。曰他不争人我。问路逢猛虎时如何。曰千人万人不逢。为甚么阇黎偏逢。问孤峰独宿时如何。曰闲却七间僧堂不宿。阿谁教汝孤峰独宿。问古人云若欲保任此事。直须向高高山嵿立。深深。海底行意旨如何。曰高峰深海。迥绝孤危。似汝闺合中软暖么。简契悟精深。履践明验。而对机应物。度越格量。天下宗师之。寿八十余。无疾而化。

　　(癸亥)义存师备说法王宫

　　天复癸亥。闽王王审知请义存师备入内。问佛祖究竟修何因果乃得成佛。曰须是见性方得成佛。曰争得见性。曰悟即刹那间。不悟尘沙劫。此事未可造次。山僧各有千百人众。并二三十年。密用此事。未有一二人承当。得况大王为俗天子日。为万民判断山河。争构得此真实法门。愿大王且为佛法主宰。救护生灵。王大悦○瑞恭。住天台瑞龙。癸亥十二月日。命声钟。顾左右曰去。遂跏趺而化。寿八十四。腊六十二。

　　佛祖纲目卷第三十三
卍新纂续藏经第 85 册 No. 1594 佛祖纲目


　　佛祖纲目卷第三十四(腾字号)

　　甲子(唐昭宗天祐元年起)乙丑(帝祝元年)丁卯(五代○梁太祖开平元年)辛未(梁改乾化)乙亥(梁改贞明)辛巳(梁改龙德)癸未(后唐庄宗同光元年)丙戌(唐明宗天成元年)庚寅(唐改长兴)甲午(唐废帝清泰元年)丙申(后晋高祖天福元年)丁未(后汉高祖仍称天福)戊申(汉隐帝乾祐元年)辛亥(周太祖广顺元年)甲寅(周世宗显德元年)庚申(宋太祖建隆元年)癸亥(宋太祖乾德元年止)

　　五代　梁(朱)后唐(李)后晋(石)后汉(刘)周(郭)。

　　宋(赵)　北宋。起太祖建隆庚申。止钦宗靖康丙午。九主。共一百六十七年　南宋。起高宗建炎丁未。止末帝祥兴己卯。十主。共一百五十二年。南北宋。共三百十九年　附吴越王(钱)。

　　(甲子)布袋和尚示现明州

　　布袋和尚。未详氏族。自称名契。(此云迹)常以杖荷一布囊并破席。凡供身之具。尽贮囊中。入市见物则乞。或醯醢鱼菹。才接入口。分少许投囊中。时号长汀子布袋和尚。一僧在前行。师拊其背一下。僧回头。师曰。乞我一文钱。曰道得即与你一文。师放下布袋。乂手而立。白鹿和尚问。如何是布袋。师便放下布袋。问如何是布袋下事。师便负之而去。常在街立。有僧问。和尚在这里作么。曰等个人。曰来也。曰汝不是这个人。曰如何是这个人。曰乞我一文钱。师尝有歌曰。只个心心心是佛。十方世界最灵物。纵横妙用可怜生。一切不如心真实。腾腾自在无所为。闲闲究竟出家儿。若睹目前真大道。不见纤毫也大奇。万法何殊心何异。何劳更用寻经义。心王本自绝多知。智者祇明无学地。非圣非凡复若乎。不强分别圣情孤。无价心珠本圆净。凡是异相妄空呼。人能弘道道分明。无量清高称道情。携锡若登故国路。莫愁诸处不闻声。又偈。是非憎爱世偏多。仔细思量柰我何。宽却肚肠须忍辱。豁开心地任从他。若逢知己须依分。纵遇冤家也共和。若能了此心头事。自然证得六波罗。又曰。我有一布袋。虚空无𦊱碍。展开遍十方。入时观自在。我有三宝堂。里空无色相。不高亦不低。无遮亦无障。学者体不如。来者难得样。智慧解安排。千中无一匠。四门四果生。十方尽供养。吾有一躯佛。世人皆不识。不塑亦不装。不雕亦不刻。无一滴灰泥。无一点彩色。人画画不成。贼偷偷不得。体相本自然。清净非拂拭。虽然是一躯。分身千百亿。又曰。一钵千家饭。孤身万里游。青目睹人少。问路白云头。

　　○光涌禅师住石亭

　　光涌。自承慧寂记莂。秘重大法。天祐元年。南昌帅南平王钟傅。遣使迎涌至府。使至不起。州牧县尹至不起。道俗顿集亦不起。乃共诉曰。师不起。贻郡县之咎。涌不得已从之。遂嗣石亭法席。学者归之如云。僧问。文殊是七佛之师。文殊还有师否。曰遇缘即有。曰如何是文殊师。涌竖起拂子。僧曰。莫祇这便是么。涌放下拂子叉手。问如何是妙用一句。曰水到渠成。问真佛在何处。曰言下无相。也不在别处。

　　(乙丑)常通禅师入寂(长沙岑法嗣)

　　常通。住雪窦。郁然盛化。天祐乙丑七月。集众焚香。付嘱讫。合掌而逝。

　　(丙寅)幼璋禅师住瑞龙

　　幼璋。姓夏侯。受白水心印。尝见腾腾和尚。语曰。汝往天台。寻静而栖。遇安而止。又见憨憨和尚。语曰。汝后四十年。有巾子山下菩萨。王于江南。于是吾法乃昌。璋至天台。果住静安乡福唐院。浙东饥疫。璋于温台明三郡。收瘗遗骸数千。时谓悲增大士。乾宁中。雪峰授以㯶榈拂子。天祐三年。钱王建瑞龙寺。请璋住持○闽王王审知问义存师备曰。朕今造寺修福。布施度僧。遏恶行善。此去还得成佛否。曰未得成佛。但是有作之心。皆是轮回。又问。将何为道。作何修行。曰一切业障海。皆从妄想生。若欲忏悔者。端坐念实相。愿大王识取实相。自然成佛。一日又求示心法。答曰。幻化空身。是大王法身。已知见了。总是本源自性天真佛。心心如木石。观心无心。从妄想起。我心自空。即悟实相。百千三昧。俱在大王心。既知本性。一时放下。不得别生丝发许也。又曰。念念常空寂。日用但布施。广作利益。并为助道之门。不拘有无之见。一切自在。问真心本无生灭。今此一身。从何而有。曰此本源真性。自遍周法界。为妄想故。有一点识性。从父母妄缘而生。便即传命。受千般若。身有轮回。佛者觉也。既知觉了。不落恶趣。但频省妄念。归真合道○天祐三年。泉州刺史王延彬。请慧棱住招庆。开堂日。彬朝服趋侍曰。请师说法。曰还闻么。彬设拜。棱曰。虽然如此。恐有人不肯。一日棱谓彬曰。雪峰竖拂子示僧。其僧便出去。若据此僧。合唤转痛与一顿。彬曰。是甚么心行。棱曰。泊合放过。一日彬入招庆佛殿。指钵盂。问殿主曰。这个是甚么钵。曰药师钵。彬曰。只闻有降龙钵。曰待有龙即降。彬曰。忽遇拏云艧浪来时作么生。曰他亦不顾。彬曰。话堕也。一日入招庆煎茶。朗上座与德谦把铫。忽翻茶铫。彬问。茶炉下是什么。朗曰。捧炉神。曰既是捧炉神。为什么翻却茶铫。朗曰。仕官千日。失在一朝。彬拂袖便出。谦曰。朗上座吃招庆饭。却向外边打野榸。朗曰。上座作么生。谦曰。非人得其便。一日谦在招庆。因普请。至彬宅。取木佛。彬问大众曰。忽遇丹霞。又作么生。众无语。谦提起向顶上曰。也要分付着人。一日彬入院。见方丈门闭。问演侍者曰。有人敢道。大师在否。演曰。有人敢道。大师不在否。僧问。如何是正法眼。棱曰。有愿不撒沙○文邃。住钦山。巨良来参。问一镞破三关时如何。曰放出关中主看。曰恁么则知过必改。曰更待何时。曰好只箭放不着所在。便出。邃曰。且来阇黎。良回首。邃下禅床擒住曰。一镞破三关即且置。试为钦山发箭看。良拟议。邃打七棒曰。且听个乱统汉。疑三十年。

　　(丁卯)德谦禅师住明招

　　德谦。受罗山印记。不滞一隅。激扬玄旨。诸老宿皆畏其敏捷。后学鲜敢当其锋者。尝到招庆。指壁画。问僧。那个是甚么神。曰护法善神。曰会昌沙汰时。向甚么处去来。僧无对。乃令僧问演侍者。演曰。汝甚么劫中遭此难来。僧回举似谦。谦曰。直绕演上座。他后聚一千众。有甚么用处。僧礼拜。请别语。谦曰。甚么处去也。次到坦长老处。坦曰。夫参学一人所在亦须到。半人所在亦须到。谦便问。一人所在即不问。作么生是半人所在。坦无对。后令小师问谦。谦曰。汝欲识半人所在么。也祇是弄泥团汉。又到双岩。岩问。经云一切诸佛及诸佛阿耨多罗三藐三菩提法。皆从此经出。且道此经是何人说。谦曰。说与不说。拈向一边。祇如和尚决定。唤甚么作此经。岩无对。谦又曰。一切贤圣皆以无为法。而有差别。则以无为法为极则。凭何而有差别。祇如差别。是过不是过。若是过。一切贤圣悉皆是过。若不是过。决定唤甚么作差别。岩亦无语。谦曰。雪峰道底。自是道声遐播。众请居婺州明招山。开法上堂。全锋敌胜。罕遇知音。同死同生。万中无一。寻言逐句。其数河沙。举古举今。灭胡种族。向上一路。啐啄犹乖。儒士相逢。握鞭回首。沙门所见。诚实苦哉。抛却真金。随队撮土。报诸稚子。莫谩波波。解得他玄。犹兼瓦砾。不如一掷。腾空太虚。祇这灵锋。阿谁敢近。任君来箭。方称丈夫。拟欲吞声。不消一攫。僧问。师子未出窟时如何。曰俊鹞趁不及。曰出窟后如何。曰万里正纷纷。曰欲出未出时如何。曰险。曰向去事如何。曰劄。问如何是透法身外一句子。曰北斗后翻身。问十二时中如何趣向。曰抛向金刚地上着。问文殊与维摩对谈何事。曰葛巾纱帽已拈向这边着也。有僧住庵。一年后。却来礼拜曰。古人道。三日不相见。莫作旧时看。谦拨开胸曰。汝道我有几茎盖胆毛。僧无语。谦乃喝出○道怤。永嘉陈氏子。六岁不茹荤血。出家游方。谒义存。存问。甚处人。曰温州。曰恁么则与一宿觉是乡人也。曰祇如一宿觉是甚处人。曰好吃一顿棒且放过。一日怤问。祇如古德。岂不是以心传心。曰兼不立文字。曰祇如不立文字。师如何传。存良久。怤礼谢。存曰。更问我一转岂不好。曰就和尚请一转问头。曰祇恁么。为别有商量。曰和尚恁么即得。曰于汝作么生。曰孤负杀人。一日普请。存举沩山道见色便见心汝道还有过也无。曰古人为甚么事。曰虽然如此。要共汝商量。曰恁么则不如道怤锄地去。怤再参。存问。甚处来。曰岭外来。曰甚么处逢达磨。曰更在甚么处。曰未信汝在。曰和尚莫粘𧸐好。存便休。住镜清。学者奔凑○行修。泉南陈氏子。号性真。唐景福元年正月六日。母梦吞日。惊窹而生。长耳垂肩。异香满室。七岁不言。或问曰。汝非哑乎。忽应声曰。不遇作家徒。撞破烟楼耳。人益奇之。比长读书。过目成诵。旁及内典。遍阅三藏。忽幡然欲游方外。蹑屐名山。至金陵瓦棺寺。祝发受具。参义存。得受心印。再游天台国清。日憩岩畔。猛兽巨蛇。往来左右。驯扰不去。后梁开平间。至四明。独栖松下。天花纷雨。又趺坐龙尾岩。结茅为盖。百鸟衔花。飞绕经岁。以为常。所坐盘石。当膝处成㘭。

　　(戊辰)雪峰义存禅师示寂(德山鉴法嗣)

　　义存。住雪峰。四十余年。学者常盈千五百众。将示寂。自制塔铭并叙曰。夫从缘有者。始终而成坏。非从缘得者。历劫而常坚。坚之则在。坏之则捐。虽然离散未至。何妨预置者哉。所以叠石结室。剪木成函。搬土积块。为龛诸事已备。头南脚北。横山而卧。惟愿至时。同道者莫违我意。知心者不易我志。深嘱再嘱。幸勉励焉。纵然他日邪造显扬。岂如当今正眼密弘。善思之。审思之。铭曰。兄弟横十字。同心着一仪。土主曰松山。卵塔号难提。更有胡家曲。汝等切须知。我唱泥牛吼。汝和木马嘶。但看五六月。冰片满长街。薪尽火灭后。密室烂如泥。梁开平戊辰三月。示疾。闽王命医诊视。存曰。吾非疾也。竟不服药。遗偈付法。五月二日。朝游蓝田。暮归澡身。中夜入灭。寿八十七。腊五十九。师备为丧主。三朝集众。煎茶次。备于灵前。拈起一只盏云。问大众。先师在日从你道。如今作么生道。若道得。先师无过。道不得。过在先师。还有人道得么。如是三问。众皆无对。备遂扑破盏子归院。后问中塔。作么生会。塔云。先师有甚么过。备便面壁。塔便出去。备复召塔。塔回首。备问。你作么生会。塔便面壁。备休去○太原孚上座。初在扬州光孝寺。讲涅槃经。有禅者阻雪。因往听讲。至三因佛性三德法身。广谈法身妙理。禅者失笑。孚讲罢。请禅者吃茶。白曰。某甲素志狭劣。依文解义。适蒙见笑。且望见教。禅者曰。实笑座主不识法身。曰如此解说何处不是。曰请座主更说一遍。曰法身之理。犹若太虚。竖穷三际。横亘十方。弥纶八极。包括二义。随缘赴感。靡不周遍。曰不道座主说不是。祇是说得法身量边事。实未识法身在。曰既然如是。禅德当为代说。曰座主还信否。曰焉敢不信。曰若如是。座主辍讲旬日。于室内端然静虑。收心摄念。善恶诸缘。一时放却。孚一依所教。从初夜至五更。闻鼓角声。忽然契悟。便去扣门。禅者曰阿谁。曰某甲。禅者咄曰。教汝传持大教代佛说法。夜来为甚么醉酒卧街。曰禅德。自来讲经。将生身父母鼻孔扭捏。从今已去。更不敢如是。禅者曰。且去。来日相见。孚遂罢讲。遍历诸方。尝游浙中。登径山法会。一日于大佛殿前。有僧问。上座曾到五台否。曰曾到。曰还见文殊么。曰见。曰甚么处见。曰径山佛殿前见。僧后举似义存。存曰。何不教伊入岭来。孚闻。乃趣装入岭。初至雪峰。廨院憩息。因分柑子与僧。慧棱问。甚处将来。曰岭外将来。曰远涉不易担负将来。曰柑子柑子。次日上山。存闻。乃集众。孚到法堂上顾视。存便下看知事。明日却上礼拜曰。某甲昨日触忤和尚。曰知是般事便休。存一日见孚。乃指日示之。孚摇手而出。存曰。汝不肯我那。曰和尚摇头。某甲摆尾。甚么处是不肯。曰到处也须讳却。一日众僧晚参。存在中庭卧。孚曰。五州管内。祇有这老和尚较些子。存便起去。存问孚。见说临济有三句是否。曰是。曰作么生是第一句。孚举目视之。曰此犹是第二句。如何是第一句。孚乂手而退。一日师备上问讯。存曰。此间有个老鼠子。今在浴室里。曰待与和尚勘过。言讫。到浴室。遇孚打水。孚曰。已相见了。曰甚么劫中曾相见。曰瞌睡作么。备入方丈。白存曰。已勘破了。曰作么生勘。备举前话。存曰。汝着贼也。后归维扬。陈尚书留供养。一日谓尚书曰。来日讲一遍大涅槃经。报答尚书。尚书来日致斋茶毕。孚升座。良久挥尺一下曰。如是我闻。乃召尚书。尚书应诺。孚曰。一时佛在。便乃脱去○安国弘瑫。初参存。存问。甚处来。曰江西来。曰甚么处见达磨。曰分明向和尚道。曰道甚么。曰甚么处去来。一日存见瑫。忽擒住曰。尽乾坤是个解脱门。把手拽伊不肯入。曰和尚怪弘瑫不得。存拓开曰。虽然如此。争柰背后许多师僧何○师备。初住梅溪。后居玄沙。一时海众。皆望风钦服。学徒千人。应机接物。垂三十年。梁开平二年十一月二十七日。示疾而化。寿七十五。腊四十四。赐号宗一。

　　(己巳)居遁禅师住龙牙

　　居遁。契旨洞山。服勤八载。开平三年。出世龙牙法济禅寺。示众。夫参玄人。须透过佛祖始得。新丰和尚道。佛祖言教如生冤家。始有参学分。若透不得。即被佛祖谩去。僧问。佛祖还有谩人之心也无。曰汝道江湖还有碍人之心也无。江湖虽无碍人之心。为时人过不得。江湖却成碍人去。不得道江湖不碍人。佛祖虽无谩人之心。为时人透不得。佛祖却成谩人去。不得道佛祖不谩人。若透得佛祖过。此人过却佛祖。若也如是。始体得佛祖意。方与向上人同。如未透得。但学佛学祖。则万劫无有出期。曰如何得不被祖佛谩去。曰道者直须自悟始得。

　　○慧棱禅师住长庆

　　慧棱。住招庆。开平三年。闽王王审知移住福州长庆。审知夫人崔氏。自称练师。遣使送衣物至曰。练师令就大师请回信。曰传语练师。领取回信。须臾使却来。棱前唱喏。便回。棱明日入府。练师曰。昨日谢大师回信。曰却请昨日回信看。练师展两手。王问练师。适来呈信。还惬大师意否。曰犹较些子。曰未审大师意旨如何。棱良久。王曰。大师佛法不可思议。上堂。撞着道伴交肩过。一生参学事毕。上堂。我若纯举唱宗乘。须闭却法堂门。所以道尽法无民。僧问。不怕无民。请师尽法。棱曰。还委落处么○慧球。莆田人。玄沙室中参讯居首。因问。如何是第一月。沙曰。用汝个月作么。球从此悟入。沙将示灭。闽帅王公遣子至问疾。仍请密示继踵说法者谁。沙曰。球子得。王默记遗旨。乃问。鼓山卧龙法席。孰当其任。山举城下宿德具道眼者十有二人。皆堪出世。王亦默之。至开堂日。官僚与僧侣。俱会法筵。王忽问众曰。谁是球上座。于是众人指出。王便请球。住安国禅院。(亦曰中塔)上堂。我此间粥饭因缘。为兄弟举唱。终是不常。欲得省要。却是山河大地。与汝发明。其道既常。亦能究竟。若从文殊门入者。一切无为。土木瓦石。助汝发机。若从观音门入者。一切音响。虾蟆蚯蚓。助汝发机。若从普贤门入者。不动步而到。以此三门方便示汝。如将一只折箸。搅大海水。令彼鱼龙知水为命。会么。若无智眼而审谛之。任彼百般巧妙。不为究竟○师䖍。参良价。价问。近离甚处。曰武林。曰武林法道。何似此间。曰胡地冬抽笋。曰别甑炊香饭。供养于此人。䖍拂袖便出。价曰。此子向后。走杀天下人在。一日䖍栽松次。有刘辰翁者。从䖍乞偈。䖍作偈曰。长长三尺余。郁郁覆青草。不知何代人。得见此松老。刘翁得偈呈价。价曰。贺翁之喜。此第三代洞山主人也。住青林。复迁洞山。凡新到先令搬柴三转。然后参堂○匡仁。新淦人。出家后。往东都听习。未几。忽曰。寻行数墨。语不如默舍己求人。假不如真。乃往参灵祐。祐示众。行脚高士。直须向声色里睡眠。声色里坐卧始得。仁出问。如何是不落声色句。祐竖起拂子。仁曰。此是落声色句。祐放拂子。归方丈。仁不契。便辞。智闲曰。某甲与和尚无缘。遂举前话。闲曰。何不道言发非声色前不物。仁喜曰。元来此中有人。某甲向后有住处。却来相见。乃去。祐问闲曰。问声色话底矮阇黎在么。曰去也。曰曾举向子么。闲举前话。祐曰。他道甚么。曰深肯某甲。祐失笑曰。将谓这矮子有长处。元来祇在这里。此子向去。若有个住处。近山无柴烧。近水无水吃。仁造洞山。值良价蚤参。出问。未有之言。请师示诲。曰不诺无人肯。曰还可功也无。曰你即今还功得么。曰功不得。即无讳处。价他日上堂。欲知此事。直须如枯木生花。方与他合。仁问。一切处不乖时如何。曰阇黎此是功勋边事。幸有无功之功。子何不问。曰无功之功。岂不是那边人。曰大有人笑子恁么问。曰恁么则迢然去也。曰迢然。非迢然。非不迢然。曰如何是迢然。曰唤作那边人即不得。曰如何是非迢然。曰无辨处。价即问。空劫无人家。是甚么人住处。曰不识。曰人还有意旨也无。曰和尚何不问他。曰现问次。曰是何意旨。价不对。价殁。仁闻大安示众有句无句如藤倚树。特入岭到彼。值安泥壁。便问。承闻和尚道有句无句如藤倚树。是否。曰是。曰忽遇树倒藤枯。句归何处。安放下泥盘。呵呵大笑。归方丈。仁曰。某甲三千里卖布单。特为此事而来。和尚何得相弄。安唤侍者。取钱二百。与这上座去。遂嘱曰。向后有独眼龙。为子点破在。后闻德谦渺一目出世。径往礼拜。谦问。甚处来。曰闽中来。谦曰。曾到大沩否。曰到。谦曰。有何言句。仁举前话。谦曰。沩山可谓。头正尾正。祇是不遇知音。仁复问。忽遇树倒藤枯句归何处。谦曰。却使沩山笑转新。仁于言下大悟。乃曰。沩山元来。笑里有刀。遥望礼拜悔过。到香严。严记。汝向去。倒屙三十年在。住疏山。果病吐。二十七年而愈。每于食后。抉口曰。三十年倒屙。尚欠三年在。

　　(辛未)智晖禅师住重云

　　智晖。咸秦高氏子。剃发受具。得法本仁。师事十年。还洛。结茅中滩。号温室院。日以施水给药为事。人莫能浅深之。有癞比丘。求晖洗摩。晖为之无难色。俄有神光异香。忽失所在。开平五年。还圭峰。深入岩石。顾见磨衲数珠铜瓶㯶笠。藏石壁间。触之即坏。敛目良久曰。此吾前身道具也。因就建寺。方剃草。有祥云。出众峰间。遂名重云。虎豹引去。又塞龙潭。龙亦移他处。

　　(壬申)如讷禅师住道场

　　如讷。湖州人。得法无学。乾化二年二月。剃草卓庵道场山。乘虎游行。学徒四至。遂成禅苑。

　　(甲戌)投子山大同禅师入寂(翠微学法嗣)

　　大同。住投子。学者云集。乾化四年四月六日。示微疾。大众请医。同曰。四大动作。聚散常程。汝等勿虑。吾自保矣。言讫。跏趺而寂。寿九十六。谥慈济。

　　(乙亥)神晏禅师住鼓山

　　神晏。大梁李氏子。幼恶荤膻。乐闻钟梵。年十二。时有白气数道。腾于所居屋壁。晏题壁曰。白道从兹速改张。休来显现作妖祥。定祛邪行归真见。必得超凡入圣乡。题罢。气即灭。年十六。梦梵僧告曰。出家时至矣。遂披削受具。谓同学曰。古德云。白四羯磨后全体戒定慧。岂准绳而可拘也。于是杖锡。遍扣禅。关参义存。存知其缘熟。忽起搊住曰。是甚么。晏释然了悟。亦忘其了心。惟举手摇曳而已。存曰。子作道理耶。曰何道理之有。存深肯之。后赴闽王请。存门送。回至法堂。乃曰。一只圣箭。直射九重城里去也。孚上座曰。是伊未在。曰渠是彻底人。曰若不信。待某甲去勘过。遂趁。至中路问。师兄向甚处去。曰九重城里去。曰忽遇三军围绕时如何。曰他家自有通霄路。曰恁么则离宫失殿去也。曰何处不称尊。孚拂袖便回。存问如何。曰好只圣箭。中路折却了也。遂举前话。存曰。奴渠语在。曰这老冻脓。犹有乡情在。乙亥住鼓山。有偈曰。直下犹难会。寻言转更赊。若论佛与祖。特地隔天涯。因举问僧汝作么生会。僧无语。退谓侍者曰。某甲不会。请代一转语。曰和尚与么道。犹隔天涯在。僧举似晏。晏唤侍者问。汝为这僧代语是否。曰是。晏便打。趁出院○献蕴。参师䖍。问如何用心。得齐于诸圣。䖍仰面良久曰。会么。曰不会。曰去无子用心处。蕴乃契悟。更不他游。遂作园头。出世黄岳兰若。迁夹山。僧问。月生云际时如何。曰三个孩儿抱华鼓。好大哥。莫来拦我毬门路。凡蕴应机多云好大哥。时称大哥和尚。

　　○慧颙禅师开法南院

　　慧颙。住南院。亦曰宝应。上堂。赤肉团上。壁立千仞。僧问。赤肉团上。壁立千仞。岂不是和尚道。曰是。僧便掀倒禅床。颙曰。这瞎汉乱做。僧拟议。颙便打趁出。问僧。近离甚处。曰襄州。曰来作甚么。曰特来礼拜和尚。曰恰值宝应老不在。僧便喝。颙曰。向汝道不在。又喝作甚么。僧又喝。颙便打。僧礼拜。颙曰。这棒本是汝打我。我且打汝。要此话大行。瞎汉参堂去。又问僧。近离甚处。曰襄州。曰是甚么物恁么来。曰和尚试道看。曰适来礼拜底。曰错。曰礼拜底错个甚么。曰再犯不容。曰三十年弄马骑。今日被驴扑。僧问。从上诸圣向甚处去。曰不入天堂。则入地狱。曰和尚又作么生。曰还知宝应老汉落处么。僧拟议。颙打一拂子曰。你还知吃拂子底么。曰不会。曰正令却是你行。又打一拂子。问古殿重兴时如何。曰明堂瓦插檐。曰与么则庄严毕备也。曰斩草蛇头落。问如何是佛法大意。曰无量大病源。曰请师医。曰世医拱手。问匹马单枪来时如何。曰且待我斫棒。问如何是无相涅槃。曰前三点后三点。曰无相涅槃。请师证照。曰三点前三点后。问凡圣同居时如何。曰两个猫儿一个狞。问如何是无缝塔。曰八花九裂。曰如何是塔中人。曰头不梳。面不洗。问祖意教意。是同是别。曰王尚书李仆射。曰意旨如何。曰牛头南。马头北。问如何是祖师西来意。曰五男二女。问拟伸一问。师意如何。曰是何公案。曰喏。曰放汝三十棒。颙问僧。近离甚处。曰龙兴。曰发足莫过叶县也无。僧便喝。颙曰。好好问你。又恶发作么。曰唤作恶发即不得。颙却喝曰。你既恶发。我也恶发。近前来。我也没量罪过。你也没量罪过。瞎汉参堂去。思明和尚未住西院时。到参礼拜了曰。无可人事。从许州来。收得江西剃刀一柄。献和尚。颙曰。汝从许州来。为甚却收得江西剃刀。明把颙手掏一掏。颙曰。侍者收取。明以衣袖拂一拂。便行。颙曰。阿剌剌。阿剌剌。问僧近离甚处。曰长水。曰东流西流。曰总不恁么。曰作么生。僧珍重。颙便打。僧参。颙举拂子。僧曰。今日败缺。颙放下拂子。僧曰。犹有这个在。颙便打。问龙跃江湖时如何。曰瞥嗔瞥喜。曰倾湫倒岳时如何。曰老鸦没嘴。

　　(丙子)布袋和尚示寂(弥勒化身)

　　贞明二年三月。布袋和尚将示寂。端坐磐石。而说偈曰。弥勒真弥勒。分身千百亿。时时示时人。时人自不识。偈毕。乃安然而化。其后复现他州。亦负布袋。

　　(戊寅)龙湖普闻禅师示寂(石霜诸法嗣)

　　普闻。住龙湖。梁贞明四年。一日集众僧曰。吾将他适。院事付聪教二禅人。乃说偈曰。我逃世难来出家。宗师指示个歇处。住山聚众三十年。对人不欲轻分付。今日分明说似君。我敛目时齐听取。寺众坚请住世。闻曰。汝等岂不知达磨只履西归普化全身脱去之旨耶。何以去来生灭视吾也。既而跨虎。凌晨抵信州应供。供罢。至开元寺。龙湖僧追至。闻祝曰。吾不复归山中。已有聪禅师矣。敕谥圆觉○从展。福州陈氏子。年十五礼义存。为受业师。十八受具游方。后归雪峰。执侍一日。存忽召曰。还会么。展欲近前。存以杖拄之。展当下知归。尝以古今方便询长庆。一日庆谓展曰。宁说阿罗汉有三毒。不可说如来有二种语。不道如来无语。祇是无二种语。曰作么生是如来语。曰聋人争得闻。曰情知和尚向第二头道。曰汝又作么生。曰吃茶去。因举盘山道光境俱亡复是何物。洞山道光境未亡复是何物。展曰。据此二尊宿商量。犹未得剿绝。乃问庆。如今作么生道得剿绝。庆良久。展曰。情知和尚向鬼窟里作活计庆却问。作么生。曰两手扶藜水过膝。雪峰上堂云。诸上座望州亭与汝相见了也。乌石岭与汝相见了也。僧堂前与汝相见了也。展举问鹅湖。僧堂前相见即且置。祇如望州亭乌石岭。甚么处相见。湖骤步归方丈。展低头入僧堂。贞明四年。漳州刺史王公创保福礼苑。请展居之。上堂。尘劫来事。祇在如今。还会么。然佛法付嘱国王大臣郡守。昔同佛会。今方如是。若是福禄荣贵。则且不论。祇如当时受佛付嘱底事。还记得么。若识得。便与千圣齐肩。傥未识得。直须谛信此事。不从人得。自己亦非。言多去道转远。直道言语道断。心行处灭。犹未是在。久立珍重。一日问僧。殿里是甚佛。曰和尚定当看。曰释迦。僧曰。莫瞒人好。曰却是你瞒我。又问僧。名什么。曰咸泽。曰或遇枯涸时如何。曰谁是枯涸者。曰我。曰和尚莫瞒人好。曰却是你瞒我。又问僧。作甚业。吃得恁么大。曰和尚也不少。展作蹲身势。僧曰。和尚莫瞒人好。曰却是你瞒我。又问浴主。浴锅阔多少。曰和尚量看。展作量势。主曰。和尚莫瞒人好。曰却是你瞒我。诸方谓之保福四瞒人。

　　(庚辰)桂琛禅师住地藏

　　桂琛。常州李氏子。为儿童时。日一素食。出言有异。既冠。披削登戒。学毗尼。一日为众宣戒本布萨已。乃曰。持戒但律身而已。非真解脱也。依文作解。岂发圣智乎。于是辞师。访南宗。初谒云居雪峰。不大发明。后参师备。言下大悟。时与慧球齐名。号二大士。琛能秘重大法。痛自韬晦。丛林共指为雪峰法道所寄。漳州牧王公。请住城西石山地藏。后迁止罗汉。破垣败箦。人不堪其忧。非忘身为法者不至。因插田次。见僧。乃问。从甚处来。曰南州。曰彼中佛法如何。曰商量浩浩地。曰争如我这里种田博饭吃。曰争柰三界何。曰唤甚么作三界。上堂。宗门玄妙。为当祇恁么。也更别有奇特。若别有奇特。汝且举将来看。若无不可。将两个字。便当却宗乘也。两个字谓宗乘教乘也。汝才道着宗乘。便是宗乘。道着教乘。便是教乘。禅德。佛法宗乘。元来繇汝口里。安立名字。作取说取。便是也。斯须向这里。说平说实。说圆说常。禅德。汝唤甚么作平实。把甚么作圆常。傍家行脚。理须甄别。莫相埋没。得些子声色名字。贮在心头。道我会解。善能拣辨。且会个甚么。拣个甚么。记持得底是名字。拣辨得底是声色。若不是声色名字。汝又作么生记持拣辨。风吹松树。也是声。虾蟆老鸦叫。也是声。何不那里听取拣择去。若那里有个意度模样祇如老师口里。又有多少意度。与上座莫错。即今声色摐摐地。为当相及不相及。若相及。即汝灵性金刚秘密。应有坏灭去也。何以如此。为声贯破汝耳。色穿破汝眼。因缘即塞却汝。幻妄走杀汝。声色体尔不可容也。若不相及。又甚么处得声色来。会么。相及不相及。试裁辨看。保福僧到。琛问。彼中佛法如何。曰有时示众道。塞却你眼。教你觑不见。塞却你耳。教你听不闻。坐却你意。教你分别不得。琛曰。吾问你。不塞你眼。见个甚么。不塞你耳。闻个甚么。不坐你意。作么生分别。一日琛见僧。举起拂子曰。还会么。曰谢和尚慈悲示学人。琛曰。见我竖拂子。便道示学人。汝每日见山见水。可不示汝。又见僧来。举拂子。其僧赞叹礼拜。琛曰。见我竖拂子。便礼拜赞叹。那里扫地。竖起扫帚。为甚么不赞叹。琛尝作明道偈曰。至道渊旷。勿以言宣。言宣非指。孰云有是。触处皆渠。岂喻真虚。真虚设辩。如镜中现。有无虽彰。在处无伤。无伤无在。何拘何碍。不假功成。将何法尔。法尔不尔。俱为唇齿。若以斯陈。埋没宗旨。宗非意陈。无以见闻。见闻不脱。如水中月。于此不明。翻成剩法。一法有形。翳汝眼睛。眼睛不明。世界峥嵘。我宗奇特。当阳显赫。佛及众生。皆承恩力。不在低头。思量难得。拶破面门。盖覆乾坤。快须荐取。脱却根尘。其如不晓。谩说而今。

　　(辛巳)九峰道䖍禅师入寂(石霜诸法嗣)

　　初怀海。葬马祖舍利于海昏石门庐塔。十余年。及住百丈。不复还石门。道䖍自九峰往游。遂成法席。为泐潭第一世。龙德元年。安坐而化。号圆寂。谥大觉。

　　(壬午)道怤禅师住龙册

　　道怤。住镜清。吴越王钱镠。命居天龙。王一见便叹曰。真道人也。又创龙册寺。请怤居之○无殷。福州吴氏子。剃落受具。游方参道䖍。䖍问。汝远来。何所见。当繇何路出生死。曰重昏廓辟。盲者自盲。䖍笑。以手挥之曰。佛法不如是。殷不怿。请曰。岂无方便。曰汝问我。殷理前语问之。䖍曰。奴见婢殷勤。殷遂契悟。依止十余年。䖍移石门。殷亦从之。䖍殁。游庐陵。止禾山。学者云集。尝垂语云。习学谓之闻。绝学谓之邻。过此二者。是为真过。有僧出问。如何是真过。曰禾山解打鼓。曰如何是真谛。曰禾山解打鼓。曰即心即佛则不问。如何是非心非佛。曰禾山解打鼓。曰如何是向上事。曰禾山解打鼓。诸方谓之禾山四打鼓○慧清。得法于光涌。住芭蕉山。示众。我年二十八。到仰山参见南塔。见上堂曰。汝等诸人。若是个汉。从娘肚里出来。便作师子吼好么。我于言下。歇得身心。便住五载。又拈拄杖示众。你有拄杖子。我与你拄杖子。你无拄杖子。我夺却你拄杖子。靠拄杖子下座○延沼。余杭刘氏子。少魁礨。有英气。于书无所不观。然无经世意。父兄强之仕。一应举至京师。便东归。剃发受具。游讲肆。玩法华玄义。修止观定慧。宿师争下之。弃去。游名山。谒义存。遂依止焉。

　　(癸未)龙牙居遁禅师入寂(洞山价法嗣曹洞第二世)

　　居遁。住龙牙。后唐同光元年八月。示微疾。九月十三日。夜半有大星。殒于方丈前。诘旦趺坐而化。寿八十九。夏六十九。有偈颂。行于世。门人藏屿。赞遁真曰。日出连山。月圆当户。不是无身。不欲全露。

　　(甲申)行修禅师住南山

　　同光二年。行修至西湖南山。喜其后坞。依石为室。禅定其中。尝募人作福。或问。募人作福。未审有何形段。曰能遮百丑。或问。如何有是长耳。修拽耳示之○蚬子。不知何许人。事迹颇异。居无定所。自印心于洞山。混俗闽川。不蓄道具。不循律仪。冬夏惟披一衲。逐日沿江岸。采掇虾蚬。以充其腹。暮即宿东山白马庙纸钱中。居民目为蚬子和尚。休静闻之。欲决其真假。乃往先潜入纸钱庙中。蚬子深夜而归。静蓦把住曰。如何是祖师西来意。蚬子遽答曰。神前酒台盘。静放手曰。不虚与我同根生。静后赴庄宗诏。入长安。蚬子亦先至。每日歌唱自拍。或乃佯狂。泥云去来。俱无踪迹。厥后不知所终○诲机。清河张氏子。初参岩头。问如何是祖师西来意。曰你还解救糍么。曰解。曰且救糍去。后参师彦。问如何是祖师西来意。彦拈起一茎皂角曰。会么。曰不会。彦放下皂角。作洗衣势。机便礼拜曰。信知佛法无别。曰你见甚么道理。曰某甲曾问岩头。头曰。你还解救糍么。救糍也祇是解粘。和尚提起皂角。亦是解粘。所以道无别。彦呵呵大笑。机遂有省。后住黄龙。一日吕岩真人。道经黄龙山。睹紫云成盖。疑有异人。乃入谒。值击鼓升堂。机见意必吕公。欲诱而进。厉声曰。座旁有窃法者。岩毅然出曰。云水道人。曰忽遇云尽水干时如何。岩无对。求代语。岩如前问。机曰。黄龙出现。岩问。一粒粟中藏世界。半升铛内煮山川。且道此意如何。机指曰。这守尸鬼。曰争柰囊有长生不死药。曰饶经八万劫。终是落空亡。岩飞剑胁之。剑不能入。遂再拜求指归。机曰。半升铛内煮山川。即不问。如何是一粒粟中藏世界。岩言下顿契。作偈曰。弃却瓢囊戚碎琴。如今不恋汞中金。自从一见黄龙后。始觉从前错用心。机嘱加护。岩字洞宾。京川人。

　　(乙酉)休静禅师说法王宫(洞山价法嗣曹洞第二世)

　　初休静参良玠。问学人未见理路。未免情识运为。曰汝还见有理路也无。曰见无理路。曰甚处得情识来。曰学人实问。曰恁么直须向万里无寸草处去。曰万里无寸草处。还许休静去也无。曰直须恁么去。静初住福州华严。同光三年。唐庄宗征至辇下。大阐玄风。一日帝入寺烧香。问静曰。这是甚么神。曰护法善神。曰沙汰时什么处去来。曰天垂雨露。不为荣枯。一日帝请入内斋。见大师大德总看经。惟静与徒众不看经。问曰。为甚不看经。曰道泰不传天子令。时清休唱太平歌。曰徒众为甚也不看经。曰师子窟中无异兽。象王行处绝狐踪。曰大师大德为甚总看经。曰水母元无眼。求食须赖鰕。又问。既是后生为甚却称长老。曰三岁国家龙凤子。百年殿下老朝臣。

　　○兴化存奖禅师入寂(临济玄法嗣临济第二世)

　　存奖。住兴化。示众。若是作家战将。便请单刀直入。更莫如何若何。有旻德禅师。出礼拜起。便喝。奖亦喝。德又喝。奖亦喝。德礼拜归众。奖曰。适来若是别人。三十棒一棒也较不得。何故。为他旻德会一喝。不作一喝用。一日见同参来。才上法堂。奖便喝。僧亦喝。奖又喝。僧亦喝。奖近前拈棒。僧又喝。奖曰。你看这瞎汉。犹作主在。僧拟议。奖直打。下法堂。侍者请问。适来那僧有甚触忤和尚。奖曰。他适来也有权也有实。也有照也有用。及乎我将手向伊面前横两横。到这里。却去不得。似这般瞎汉。不打更待何时。僧礼拜。甲申。后唐庄宗。驾自河北。回至行宫。诏请奖至执弟子礼。曰朕收中原。获得一宝。未曾有人酬价。樊曰。略借陛下宝看。上以两手舒幞头脚。奖曰。君王之宝。谁敢酬价。上大悦。赐紫衣师号。奖皆不受。乃赐御马一疋。马忽惊。奖坠伤足。乙酉。奖一日唤院主。与我做个木拐子。主做了将来。奖接得。绕院行。问僧曰。汝等还识老僧么。曰争得不识和尚。曰𨁸脚法师。说得行不得。又至法堂。令维那声钟集众。曰还识老僧么。众无对。奖掷下拐子。端然而逝。谥广济禅师。

　　○慧颙禅师传法延沼

　　延沼。依义存五年。因请益临济两堂首座齐喝。济云宾主历然语。存曰。吾昔与岩头钦山。去见临济。属济已示寂。若要会他宾主话。须参他派下尊宿。沼遂辞行。见师彦。彦尝自唤主人公。沼曰。自拈自弄。有甚么难。到越州谒道怤。怤问。近离甚处。曰浙东。曰还过小江也无。曰大舸独飘空。小江无可济。曰镜水秦山。鸟飞不渡。子莫道听涂言。曰沧溟尚怯艨䑳势。列汉飞帆渡五湖。怤竖拂子曰。争柰这个何。曰这个是甚么。曰果然不识。曰出没卷舒。与师同用。曰杓卜听虚声。熟睡饶讇语。曰泽广藏山。理能伏豹。曰舍罪放愆。速须出去。曰出去即失。便出到法堂。乃曰。夫行脚人。因缘未尽其善。不可便休去。却回曰。某甲适来。辄陈小騃。冒渎尊颜。伏蒙慈悲。未赐罪责。曰适来言从东来。岂不是翠岩来。曰雪窦亲栖宝盖东。曰不逐亡羊狂解息。却来这里念篇章。曰路逢剑客须呈剑。不是诗人莫献诗。曰诗速秘却。略借剑看。曰[旦/(巢-果)]首甑人携剑去。曰不独触风化。亦自显颟顸。曰若不触风化。焉知古佛心。曰如何是古佛心。曰再许𠃔容。师今何有。曰东来衲子。菽麦不分。祇闻不已而已。何得抑己而已。曰巨浪涌千寻。澄波不离水。曰一句截流。万机寝削。沼便礼拜。怤曰。衲子俊哉。到华严为维那。属守廓侍者从南院来。沼心奇之。因结为友。遂默悟三玄旨要。叹曰。临济用处如是耶。廓使更见慧颙。沼乃往参。入门不礼拜。颙曰。入门须辨主。曰端的请师分。颙于左膝拍一拍。沼便喝。又于右膝拍一拍。沼又喝。颙曰。左边一拍且置。右边一拍作么生。曰瞎。颙便拈棒。沼曰。莫盲枷瞎棒。夺打和尚。莫言不道。颙掷下棒曰。今日被黄面浙子钝置一上。曰和尚大似持钵不得。诈道不饥。曰阇黎莫曾到此间么。曰是何言与。曰老僧好好相借问。曰也不得放过。曰且坐吃茶。次日颙问。今夏在什么处。曰在襄州华严。与廓侍者同夏。曰元来亲见作家来。又曰。他向你道什么。曰始终只教某甲一向作主。颙便打推出方丈云。这般纳败阙底汉。有什么用处。沼自此服膺。在会下作园头。一日颙到园。问曰。南方一棒。作么生商量。曰作奇特商量。沼却问。和尚此间作么生商量。颙乃拈起拄杖曰。棒下无生忍。临机不让师。沼于是豁然大悟。一日谓沼曰。汝乘愿力。来荷大法。非偶然也。汝闻临济将终时语否。曰闻之。曰临济云。谁知吾正法眼藏向这瞎驴边灭却。渠平生如师子。见即杀人。及其将死。何故屈膝妥尾如此。曰密付将终。全主即灭。又问。三圣如何亦无语。曰亲承入室之真子。不同门外之游人。颙颔之。又问。汝道四种料简语。料简何法。曰凡语不滞凡情。即堕圣解。学者大病。先圣哀之。为施方便。如楔出楔。曰如何是夺人不夺境。曰新出红罏金弹子。簉破阇黎铁面皮。如何是夺境不夺人。曰刍草乍分头脑裂。乱云初绽影犹存。如何是人境两俱夺。曰蹑足进前须急急。促鞭当鞅草迟迟。如何是人境俱不夺。曰常忆江南三月里。鹧鸪啼处百花香。又问。临济有三句。当日有问。如何是第一句。济曰。三要印开朱点窄。未容拟议主宾分。沼随声便喝。如何是第二句。济曰。妙解岂容无著。问沤和争负截流机。沼曰。未问已前错。如何是第三句。济曰。但看棚头弄傀儡。抽牵全藉里头人。沼曰。明破即不堪。于是颙以为可支临济法道。有防御使问颙。大善知识还具见闻觉知否。颙便掌。使不肯。复以前语问沼。沼曰。荆棘荒棒。弃来久矣。曰妙用又如何。沼曰。王子带刀全意气。贫人擒倒语声𧬜。使深肯之。遂举颙随问便掌语。沼曰。是深相为。使方委悉○守廓侍者。得法存奖。到德山问宣鉴曰。从上诸圣向甚么处去。曰作么作么。曰敕点飞龙马。跛鳖出头来。鉴便休去。来日浴出。廓过茶与鉴。鉴于背上拊一下曰。昨日公案作么生。曰这老汉今日方始瞥地。鉴又休去。廓行脚到襄州华严会下。一日华严上堂。大众今日。若是临济德山。高亭大愚。鸟窠船子儿孙。不用如何若何。便请单刀直入。华严与汝证据。廓出礼拜起。便喝。严亦喝。廓又喝。严亦喝。廓乃曰。大众看这老汉一场败阙。又喝一喝。拍手归众。严下座。归方丈。时延沼作维那。上去问讯。严曰。维那汝来也叵耐。守廓适来。把老僧扭捏一上。待集众打一顿趁出。曰趁他迟了也。自是和尚言过。他是临济下儿孙。本分恁么。严方息怒。沼举似廓。廓曰。你着甚来繇。劝这汉。我未问前。蚤要棒吃。得我话行。如今不打。搭却我这话也。沼曰。虽然如是。已遍天下也。廓到鹿门。一日见鹿门问楚和尚你终日披披搭搭。作甚么。楚曰。和尚见某甲披披搭搭那。鹿门便喝。楚亦喝。两家总休去。廓曰。你看这两个瞎汉。随后便喝。鹿门归方丈。却令侍者请廓上来曰。老僧适来。与楚阇黎。宾主相见。什么败阙。曰转见病深。曰老僧自见兴化来。便会也。曰和尚到兴化时。守廓为侍者。记得与么时语。曰请举看。廓遂举兴化问和尚。甚处来。和尚曰。五台来。兴化曰。还见文殊么。和尚便喝。兴化曰。我问你还见文殊么。又恶发作么。和尚又喝。兴化无语。和尚作礼。兴化至明日。教守廓唤和尚。和尚蚤去也。兴化上堂云。你看这个僧。担条断贯。索向南方去也。已后也道见兴化来。今日公案恰似与么时底。曰兴化当时。为甚无语。曰见和尚不会宾主句。所以无语。及欲唤和尚持论。和尚已去也。鹿门明日特为煎茶。晚参告众曰。夫参学龙象。直须仔细入室决择。不得容易绰得个语。便以为极。则道我灵利。只如山僧。当初见兴化时语。得个动转底。见人道一喝两喝便休语。为佛法也。今日被明眼人觑破。却成一场笑具。图个甚么。只为我慢无明。不能回转亲近上流。赖得明眼道人。不惜身命。对众证据。此恩难报。何故。兴化云。饶你喝得兴化。上三十三天。却扑下来。一点气也无。款款地苏息起来。向你道未在。何故如此。兴化未曾向紫罗帐里撒真珠与你在。胡喝乱喝作么。真为药石之言。道流难信。如今直须明辨取。岂不庆快平生参学事毕。

　　○桂琛禅师传法文益

　　文益。余杭鲁氏子。生而秀发。七岁剃染。弱龄禀具。究毗尼。探儒典。振锡南游。抵福州。参慧棱。不大发明。后同绍修法进三人。自漳州抵湖外。值天雨雪。溪流瀑涨。遂解包。休于城隅古寺。入堂。有老僧拥炉。三人附火次。老僧问益曰。此行何之。益曰。行脚去。曰如何是行脚事。益曰。不知。曰不知最亲切。又同三人举肇论。至天地与我同根处。老僧曰。山河大地与诸上座。是同是别。益曰别。老僧竖两指。益曰同。老僧又竖两指。便起去。益大惊。及周行廊庑。读字额曰。石山地藏。乃知桂琛禅师也。雪霁辞去。琛门送之。问曰。上座寻常说三界惟心万法惟识。乃指庭上片石曰。且道此石在心内。在心外。益曰。在心内。琛笑曰。行脚人着甚来繇。安片石在心头。益窘无以对。遂辞修进二人。即放包依席下求决择。近一月余。日呈见解。说道理。琛语之曰。佛法不恁么。益曰。某甲辞穷理绝也。琛曰。若论佛法。一切现成。益于言下大悟○绍修。初与文益。同参桂琛。所得谓已臻极。暨同辞至建阳。途中益忽问。万象之中独露身。是拨万象。不拨万象。曰不拨。益曰。说甚么拨不拨。修懵然。却回地藏琛问。子去未久。何以却来。曰有事未决。岂惮䟦涉山川。曰汝䟦涉许多山川。也还不恶。修未谕旨乃问。万象之中独露身。意旨如何。曰汝道古人拨万象。不拨万象。曰不拨。曰两个也。修骇然沉思。却问琛。未审古人拨万象不拨万象。曰汝唤甚么作万象。修方省悟○洪进。在地藏时。居第一座。一日琛上堂。二僧出礼拜。琛曰俱错。二僧无语。下堂请益修。修曰。汝自巍巍堂堂。却礼拜拟问他人。岂不是错。进不肯。修乃问。上座又作么生。进曰。汝自迷暗。焉可为人。修愤然上方丈请益。琛指廊下曰。典座入库头去也。修乃省。过一日。进问修。明知生是不生之理。为甚么为生死之所流。修曰。笋毕竟成竹去。如今作篾使还得么。进曰。汝向后自悟去在。修曰。某甲所见只如此。上座意旨如何。进乃指曰。这个是监院房。那个是典座房。修便礼谢。

　　(丁亥)瑞龙幻璋禅师入寂

　　幻璋。住瑞龙。天成二年四月。从钱王尚父乞坟。尚父笑曰。师便尔乎。遣人择地于西关。建塔。塔毕。往辞钱王。嘱以护法恤民。还而坐化。寿八十七。坐七十夏。

　　(戊子)常觉禅师住普净

　　常觉。初访归宗章。闻法省悟。因游上都。于丽景门外。独居二载。间有比邻张生。请觉供养。张有悟入。乃设榻留宿。至夜与妻窃窥。见觉体遍一榻。倍加钦慕曰。弟子夫妇垂老。今愿割前堂。以裨丈室。觉欣然受之。至天成三年。遂成大院。赐额普净。觉以时机浅昧。难任极旨。乃曰。我宁不务开法。繇是每月三八。施浴僧道万计。常谓诸徒曰。但得慧门无壅。则福何滞哉○从展。住保福。学众不下七百。天成三年三月日。示微疾。僧入丈室问讯。展曰。吾与汝相识年深。有何方术相救。曰方术甚有。闻和尚不解忌口。又谓众曰。吾旬日来。气力困劣。别无他。祇是时至也。僧问。时既至矣。师去即是。住即是曰道道。曰恁么则某甲不敢造次。曰失钱遭罪。言讫。跏趺而逝○行崇。嗣法从展。住谷山报恩。谓门弟子曰。吾虽不在。未尝不为诸兄弟。若委悉报恩。常为人处。许汝出意想知解。五阴身田。若委不得。保汝未出得意想知解。所以古人唤作鬼家活计。虾蟆衣下客。欲得速疾相应。即如今立地。便证验取识取。有什么罪过。不然根思迟𢌞。且以日及夜。寻究将去。忽一日觑见。更莫以少为足。更能研穷究竟。乃至淫坊酒肆。若触若净。若好若恶。以汝所见事觑教。尽是此境界。入如入律。若见一法。如毫发许。不见此个事。我说为无明翳障。直须不见有法。是别底法。方得圆备。到这里更能翻掷。自繇开合。不成痕缝。如水入水。如火入火。如风入风。如空入空。若能如是。直下提一口剑。刺断天下人。疑网一如。不作相似。所以古人道。繁兴大用。举必全真。若有个汉。到与么境界。谁敢向前说是说非。何以故。此人是个汉。超诸限量。透出因果一切处。管束此人不得。若能如是即可。若未得如此。且直须好看。莫取次发言吐气。沉坠却汝无量劫。莫到与么时。便道报恩不道○桂琛。住罗汉。或住地藏石山。后唐天成三年。有僧来报。保福和尚已迁化了。琛曰。保福迁化。地藏入塔。其年秋。复至闽城旧止。遍游近城诸刹。乃还。俄示微疾。僧问。和尚尊候较否。琛以杖拄地曰。汝道这个还痛否。曰和尚问阿谁。曰问汝。曰还痛否。曰元来共我作道理。乃沐浴安坐而化。阇维收舍利。建塔。谥曰真应○扣冰澡先。住灵曜。天成三年。闽王延入内堂问法。茶次先提起橐子曰。大王会么。曰不会。曰人王法王各自照了。留十日。以疾辞。至十二月二日。沐浴升堂。告众而逝。荼毗祥曜满山。获五色舍利。谥慈济。

　　(庚寅)文偃禅师住灵树

　　文偃。自传宗印。遍谒诸方。激扬大事。到九江。陈操尚书请斋。才见。便问。儒书中即不问。三乘十二分教。自有座主。作么生是衲僧行脚事。曰尚书曾问几人来。曰即今问上座。曰即今且置。作么生是教意。曰黄卷赤轴。曰这个是语言文字。作么生是教意。曰口欲谈而词丧。心欲缘而虑亡。曰口欲谈而词丧。为对有言。心欲缘而虑亡。为对妄想。作么生是教意。操无语。偃曰。见说尚书看法华经是否。曰是。曰经中道。一切治生产业。皆与实相。不相违背。且道非非想天。有几人退位。操又无语。偃曰。尚书且莫草草。三经五论师僧抛却。特入丛林。十年二十年。尚不柰何。尚书又争得会。操礼拜曰。某甲罪过。长兴元年。到曹溪礼祖塔。灵树敏请为第一座。先是敏不请首座。有劝请者。但曰。我首座已出家。久之又请。曰我首座已行脚悟道。久之又请。曰我首座已度岭矣。忽一日令击钟接首座。众皆出迓。偃果至。敏迎笑曰。奉迟甚久。何来暮。即命之。偃亦不辞而就职。俄广主刘王将兴兵。就敏决可否。敏前知。手封奁子。语侍者曰。王来。出以似之。乃就坐而逝。王至。闻敏已化。大惊。问和尚何时得疾。曰师不曾有疾。适封一奁子。令候王至。王开奁。得一帖子。云人天眼目。堂中首座。王于是请偃。继其法席。

　　(辛卯)延沼禅师住风穴

　　延沼。依止南院六年。辞去。长兴二年。至汝州。见草屋数椽依山。如逃亡人家。问田父此何所。曰古风穴寺。岁饥。众弃之而去。余佛像钟鼓耳。沼曰。我居之可乎。曰可。沼乃留止。日乞村落。夜燃松脂。单丁者七年。

　　(壬辰)长庆慧棱禅师入寂(雪峰存法嗣)

　　慧棱。两处开法。徒众一千五百。化行闽越。二十七载。长兴三年五月日。示寂。寿七十九○泉州招庆道匡。在长庆会下。作桶头。常与众僧语话。一日庆见。乃曰。尔每日口唠唠地作么。曰一日不作。一日不食。曰与么则磨弓错箭去也。曰专待尉迟来。曰尉迟来后如何。曰教他筋骨遍地。眼睛突出。庆便休。住院后。普请担泥次。匡中路按拄杖。问僧曰。上窟泥。下窟泥。曰上窟泥。匡打一棒。又问一僧。僧曰。下窟泥。匡亦打一棒。又问德谦。谦放下泥担。乂手曰。请师鉴。匡便休。

　　(癸巳)福州大章山契如庵主入寂(玄沙备法嗣)

　　契如。参师备悟旨。隐小界山。刳大朽杉。若小庵。第能容身。一日清豁冲照。向如名同访之。值如采粟。豁问。如庵主在何所。曰从甚么处来。曰山下来。曰因甚得到这里。曰这里是什么处所。如乃揖曰。那下吃茶去。二人方省是如。遂诣庵所。颇味高论。不觉及夜。睹豺虎奔至庵前。自然驯绕。豁有诗曰。行不等闲行。谁知去住情。一餐犹未饱。万户勿聊生。非道难应伏。空拳莫与争。龙吟云起处。闲啸两三声。二人寻于大章创庵。请如居之。两处孤坐。垂五十二载而终。

　　(甲午)文偃禅师开法云门

　　文偃。住灵树。未几迁云门光泰寺。示众。莫道今日谩诸人好。抑不得已。向诸人前。作一场狼籍。且问。你诸人。从上来有甚事。欠少甚么。向你诸人道。直下无事。蚤是相埋没了也。更欲踏步向前。寻言逐句。求觅解会。千差万别。广设问难。赢得一场口滑。去道转远。有什么休歇时。此事若在言语上。三乘十二分教。岂是无言语。因甚更道教外别传。若从学解机智得。祇如十地圣人。说法如云如雨。犹被诃责见性如隔罗縠。以此故知。一切有心。天地悬殊。虽然如此。若是得底人。道火何尝烧着口。终日说事。未尝挂着唇齿。未尝道着一字。终日着衣吃饭。未尝触着一粒米。挂一缕丝。虽然如此。犹是门庭之说也。须是实得恁么始得。若约纳僧门下。句里呈机。徒劳伫思。直饶一句下承当得。犹是瞌睡汉。上堂。平地上死人无数。过得荆棘林者是好手。又云。直得乾坤大地。无纤毫过患。犹是转句。不见一色。始是半提。直得如此。更须知有全提时节。示众。光不透脱。有两般病。一切处不明。面前有物是一。又透得一切法空。隐隐地似有个物相似。亦是光不透脱。又法身亦有两般病。得到法身。为法执不忘。己见犹存。坐在法身边是一。直饶透得法身。放过即不可。仔细点捡将来。有甚么气息。亦是病。僧问。十二时中如何得不空过。曰向甚处着此一问。曰不会。请师举。偃作颂曰。举不顾。即差互。拟思量。何劫悟。偃以足跛。尝把拄杖。行见众方普请。举拄杖曰。看看北郁单越人。见汝搬柴不易。在中庭里相扑。供养汝。更为汝念般若经曰。一切智智清净。无二无二分。无别无断故。众环拥之。久不散。乃曰。汝诸人无端走来这里觅什么。老僧只管吃饭屙矢。别解作什么。汝诸方行脚。参禅问道。我且问你。诸方参得底事作么生。试举看。于是不得已。自诵三平偈曰。即此见闻非见闻。回视僧曰。唤什么作见闻。又曰。无余声色可呈君。谓僧曰。有甚么口头声色。又曰。个中若了全无事。谓僧曰。有什么事。又曰。体用何妨分不分。乃曰。语是体。体是语。举拄杖曰。拄杖是体。灯笼是用。是分不分。不见道一切智智清净。至僧堂中。僧争起迎。偃立而语曰。石头道回互不回互。僧便问。作么生是不回互。偃以手指曰。这个是板头。又问。作么生是回互。曰汝唤什么作板头。有讲僧参。经时乃曰。未到云门时。恰似初生月。及乎到后。曲弯弯地。偃得知乃问。是你道否。曰是。曰甚好。吾问汝。作么生是初生月。僧乃斫头。作望月势。偃曰。你如此。已后失却目在。僧经旬日复来。偃又问。你还会也未。曰未会。曰你问我。僧便问。如何是初生月。曰曲弯弯地。僧罔措。后果然失目。僧问灵树。如何是祖师西来意。树默然迁化。后门人立行状碑。欲入此语。问偃曰。先师默然处如何上碑。偃曰。师问杀父杀母。向佛前忏悔。杀佛杀祖。向甚么处忏悔。曰露。问承古有言。了即业障本来空。未了应须偿宿债。未审二祖是了不了。曰确。问一生积恶不知善。一生积善不知恶。此意如何。曰烛。偃问直岁。甚处去来。曰刈茅来。曰刈得几个祖师。曰三百个。曰朝打三千。暮打八百。东家杓柄长。西家杓柄短。又作么生。岁无语。偃便打。问佛法如水中月是否。曰清波无透路。曰和尚从何得。曰再问复何来。曰正与么时如何。曰重叠关山路。问上无攀仰。下绝己躬时如何。曰藏身一句作么生道。僧便礼拜。偃曰。放过一着置将一问来。僧无语。偃曰。这死虾蟆因供养罗汉。问僧今夜供养罗汉。你道罗汉还来也无。僧无对。偃曰。你问我。僧便问。偃曰。换水添香。曰与么即来也。曰有什么馒头䭔子。速下来。问如何是清净法身。曰花药栏。曰便恁么去时如何。曰金毛狮子。问如何是一代时教。曰对一说。问不是目前机。亦非目前事时如何。曰倒一说。问如何是尘尘三昧。曰钵里饭桶里水。问如何是法身。曰六不收。问如何是超佛越祖之谈。曰胡饼。问如何是佛。曰乾矢橛。问如何是诸佛出身处。曰东山水上行。问不起一念。还有过也无。曰须弥山。曰如何是透法身句。曰北斗里藏身。上堂。眼睫横亘十方。眉毛上透乾坤。下透黄泉。须弥塞却汝咽喉。还有人会得么。若有人会。拽取占波。共新罗斗额。上堂。乾坤之内。宇宙之间。中有一宝。秘在形山。拈灯笼向佛殿里。将三门来灯笼上。作么生。自代云。逐物意移。又曰。云起雷兴。上堂。闻声悟道。见色明心。遂举手云。观世音菩萨将钱买胡饼。放下手曰。元来祇是馒头。上堂。函盖乾坤。目机铢两。不涉世缘。作么生承当。众无对。自代曰。一镞破三关。示众。日里来往。日里辨人。忽然中夜。教取个物来。未曾到处。作么生取。代云。瞒却多少人。示众。布幔天网打龙。布丝网捞虾捷蚬。你道螺蚌落在甚么处。代云具眼。示众。拄杖子化为龙。吞却乾坤了也。山河大地甚处得来。示众。十方国土中。惟有一乘法。且道自己在一乘法里一乘法外。代云入。示众。从上祖师三世诸佛说法。山河大地草木。为甚么不省去。代云。新到行人事。示众。既知来处。且道甚么劫中无祖师。代云。某甲今日不着便。示众。古德道药病相治。尽大地是药。那个是你自己。乃曰。遇贱即贵。僧曰。乞师指示。偃拍手一下。拈拄杖曰。接取拄杖。僧接得拗作两橛。偃曰。直饶恁么也好与三十棒。示众。十五日已前不问汝。十五日已后道将一句来。自代云。日日是好日。示众。古佛与露柱相交。是第几机。僧问。意旨如何。曰一条绦三十文买。复代前语云。南山起云。北山下雨。僧又问。一条绦三十文买如何。曰打与。问僧甚么处来。曰礼塔来。曰谑我。曰某甲实礼塔来。曰五戒也不持。问僧看甚么经。曰瑜珈论。曰义堕也。曰甚么处义堕。曰自领出去。僧问。树凋叶落时如何。曰体露金风。垂语云。人人尽有光明在。看时不见暗昏昏。作么生。是诸人光明。自代云。厨库山门。又云。好事不如无。偃初在雪峰。僧问峰。如何是触目不会道。运足焉知路。峰曰。苍天苍天。僧不会。遂问偃。苍天意旨如何。曰三斤麻一疋布。曰不会。曰更奉三尺竹。峰闻喜曰。我常疑个布衲。偃出岭。遍谒诸方。倒洞岩。岩问。作甚么来。曰亲近来。曰乱走作么。曰暂时不在。曰知过即得。曰乱走作么。到疏山仁。仁问。得力处道将一句来。曰请高声问。仁即高声问。偃笑曰。今朝吃粥么。曰吃粥。曰乱叫唤作么。到鹅湖闻。上堂曰。莫道未了底人。长时浮逼逼地。设使了得底。明明得知有去处。尚乃浮逼逼地。偃下问。首座适来。和尚意作么生。曰浮逼逼地。曰首座久在此住。头白齿黄。作这个语话。曰上座又作么生。曰要道即得见即便见。若不见莫乱道。曰祇如道浮逼逼地。又作么生。曰头上着枷脚下着杻。曰与么则无佛法也。曰此是文殊普贤大人境界到乾峰。曰请和尚答话。峰曰。到老僧也未。曰恁么那恁么那。峰曰。将谓猴白更有猴黑。峰上堂。举一不得举二。放过一着。落在第二。偃出众曰。昨日有人从天台来。却往径山去。峰曰。典座来日。不得普请。便下座。峰又上堂。法身有三种病。二种光。须是一一透得。始解归家稳坐。须知更有向上一窍在。偃出问。庵内人为甚么不知庵外事。峰呵呵大笑。偃曰。犹是学人疑处。峰曰。子是甚么心行。曰也要和尚相委。峰曰。直须与么始解稳坐。僧问峰。十方薄伽梵一路涅槃门。未审路头在甚么处。峰以拄杖画云。在这里。僧后请益偃。偃拈起扇子云。扇子𨁝跳。上三十三天。筑着帝释鼻孔。东海鲤鱼打一棒。雨似盆倾。会么○师静。初参师备。遇备示众。汝诸人但能一生如丧考妣。吾保汝究彻去静蹑前语问曰。如教中道。不得以所知心测度如来无上知见。又作么生。备曰。汝道究得彻底所知心。还测度得及否。静从此信入。后居天台。三十余载不下山。博综三学。操行孤立。禅寂之余。常阅龙藏。遐迩钦重。时谓大静上座。尝有人问。弟子每当夜坐。心念纷飞。未明摄伏之方。愿垂示诲。答曰。如或夜间安坐。心念纷飞。却将纷飞之心。以究纷飞之处。究之无处。则纷飞之念何存。反究究心。则能究之心安在。又能照之智。本空所缘之境。亦寂寂而非寂者。盖无能寂之人也。照而非照者。盖无所照之境也。境智俱寂。心虑安然。外不寻枝。内不住定。二涂俱泯。一性怡然。此乃还源之要道也。一日因睹教中幻义。乃述一偈。问诸学流曰。若道法皆如幻有。造诸过恶应无咎。云何所作业不忘。而藉佛慈兴接诱。时有小静上座。答曰。幻人兴幻幻轮围。幻业能招幻所治。不了幻生诸幻若。觉知如幻幻无为。

　　(乙未)文益禅师住崇寿

　　文益。自受心印。至抚州。州牧请住崇寿院。时有子方。自长庆来。问益曰。公久亲长庆。乃嗣地藏。何也。曰以不解长庆万象之中独露身故。方举拂子示之。益曰。拨万象不拨万象。曰不拨。曰独露身聻。曰拨。曰万象之中聻。方于是悟旨。叹曰。我几枉度此生。又有子昭。平昔与益。商确古今。闻嗣地藏。愤愤不平。即领众来责问。益知之乃举众出迎。特加礼待宾主位。各挂拂子。茶次昭忽变色抗声曰。长老开堂的嗣何人。曰地藏。曰太辜负长庆先师。曰某甲不会长庆一转语。曰何不问。曰万象之中独露身意作么生。昭竖起拂子。益曰。此是长庆处学得底。首座分上作么生。昭无语。益曰。只如万象之中独露身。拨万象不拨万象。曰不拨。曰两个参随。皆曰拨。益曰。万象之中独露身聻。昭与众皆懡㦬而退。益曰住住。首座杀父杀母。犹通忏悔。谤大般若。诚难忏悔。昭自此反参益。发明己见。

　　(丁酉)延沼禅师开法风穴

　　延沼。住风穴。单丁者七年。檀信新之。遂成丛林。天福二年。州牧闻其风。请开法嗣南院升座。先师云。欲得亲切。莫将问来问。会么。问在答处。答在问处。虽然如是。有时问不在答处。答不在问处。汝若拟议。老僧在汝脚跟底。大凡参学眼目。直须临机。大用现前。勿自拘于小节。设使言前荐得。犹为滞壳迷封。句下精通。未免触途狂见。应是向来依他作解。明昧两岐。与汝一切扫却。直教个个。如师了儿叱呀地。对众证据。哮吼一声。壁立千仞。谁敢正眼觑着。觑着即瞎却渠眼目。上堂。若立一尘。家国兴盛。野老颦蹙。不立一尘。家国丧亡。野老安帖。于此明得。阇黎无分。全是老僧。于此不明。老僧却是阇黎。阇黎与老僧。亦能悟却天下人。亦能瞎却天下人。欲识阇黎么。右边一拍曰。这里是。欲识老僧么。左边一拍曰。这里是。上堂。祖师心印。状似铁牛之机。去即印住。住即印破。祇如不去不住。印即是。不印即是。还有人道得么。时有卢陂长老。出问学人。有铁牛之机。请师不搭印。沼曰。惯钓鲸鲵澄巨浸。却怜蛙步𩥇泥沙。陂伫思。沼喝曰。长老何不进语。陂拟议。沼便打一拂子曰。还记得话头么。陂拟开口。沼又打一拂子。时有牧主曰。信知佛法与王法一般。沼曰。见甚么道理。主曰。当断不断。反招其乱。沼便下座。上堂。举寒山诗曰。梵志死去来。魂识见阎老。读尽百王书。未免受捶拷。一称南无佛。皆以成佛道。僧问。如何是一称南无佛。曰灯连凤翅当堂照。月映蛾眉䫌面看。僧问。摘叶寻枝即不问。直截根源事若何。曰赴供凌晨去。开塘带雨归。问随缘不变者。忽遇知音时如何。曰披蓑侧立千峰外。引水浇蔬五老前。问九夏赏劳。请师言荐。曰出袖拂开龙洞雨。泛杯波涌钵囊花。问最初自恣。合对何人。曰一把香刍拈未暇。六环金锡响遥空。问如何是清净法身。曰金沙滩头马郎妇。问如何是佛。曰杖林山下竹筋鞭。沼问怀本上座曰。有事借问得么。本曰。不可惜口去也。曰不惜口即道。本拟议。沼便打。又问。第二人莫道得么。曰道甚么。沼又打。又问。第三人。曰三人同行必有我师。作么生是我师。曰见。参礼次沼亦打云。过这边立。复云将。头不猛。误累三军瞎汉参堂去。本至明日。上堂。头亲近云。某甲夜来有什么过。便蒙赐棒。曰你要会么。以手左边一拍曰。这里是祖师意。以手右边一拍曰。这里是教意。还会么。本不肯。便去。后到颖桥安处。举前话。安曰。风穴棒折那。本曰。上座臂腕。终不向外曲。安曰。你会风穴道。这里是祖意教意么。非惟你不会。直饶白兆老口赫赤地。教他举也。举不得防御。使问南院。大善知识还具见闻觉知否。院便掌使。不肯。遂以前语复问沼。沼曰。荆棘荒棒。弃来久矣。曰妙用又如何。沼曰。王子带刀全意气。贫人擒倒语声𧬜。使深肯之。遂举到南院。院随问。便掌语。沼曰。是深相为使方委悉○道怤。住龙册。学侣云臻。天福二年八月日入寂○德韶。龙泉陈氏子。母梦白光触体。觉而娠。年十五有梵僧。拊其背曰。汝当出家。尘中无置汝所也。遂剃染。十八受具。同光中谒大同。不契。参居遁。问雄雄之尊。因甚亲近不得。曰如火与火。曰忽遇水来时如何。曰汝不会我语。又问。天不盖。地不载。此理如何。曰合如是。韶惘然固请为说。曰道者汝向后自会去。韶后于通玄峰。澡浴次。忽省前话。遂具威仪。望龙牙礼拜曰。当时若向我说。今日决定骂也。谒匡仁。问百匝千重是何人境界。曰左搓芒绳缚鬼子。曰不落古今请师说。曰不说。曰为甚不说。曰个中不办有无。曰师今善说。仁骇之辞去。所至少留。见知识五十四人。后至临川。谒文益。益一见深器之。韶以遍涉丛林。但随众而已。无所咨参。一日益上堂。有僧问。十二时中如何得顿息万缘去。益曰。空与汝为缘耶。色与汝为缘耶。言空为缘。则空本无缘。言色为缘。则色心不二。日用果何物为汝缘乎。韶闻悚然异。之又有问者曰。如何是曹源一滴水。益曰。是曹源一滴水。韶于座侧豁然大悟。平生凝滞涣若冰释。感涕沾衣。益曰。汝向后当为国王师。致祖道大光。行矣。无滞于是。韶乃辞法。游天台。观智者遗踪。如故居。眷然有终焉之心○令参。号永明。湖州人。蒙雪峰记别。初住明州翠岩。大张法席。上堂。自一夏以来为兄弟。东语西话。看翠岩眉毛在么。保福曰。作贼人心虚。长庆曰生也。云门曰关。天福二年。龙册寺道怤归寂。吴越王钱元瓘。请参。继其法席○长生山皎然。久依义存。一日与僧斫树次。存曰。斫到心且住。然曰。砍却着。存曰。古人以心传心。汝为甚么道砍却。然乃掷下斧。曰传。存打一拄杖而去。一日普请次。存负一束藤。路逢一僧。便抛下。僧拟取。存便踏倒归。谓然曰。我今日踏这僧快。曰和尚却替这僧入涅槃堂始得。好便休云。一日存问。光境俱亡。复是何物。曰放皎然过有个道处。曰放汝过作么生道。曰皎然亦放和尚过。曰放汝二十棒。然礼拜。

　　(戊戌)石亭光涌禅师入寂(仰山寂法嗣沩仰第三世)

　　光涌。自石亭还仰山。戊戌夏。无疾而化。寿八十九。夏七十○休复悟空。北海王氏子。幼出家。十九纳戒。尝自谓曰。苟尚能诠。则为滞筏。将趣凝寂。复患堕空。既进退莫决。舍二何之。乃参寻宗匠。依地藏桂琛。经年不契。直得成病。入涅槃堂。一夜藏去看。乃问复上座安乐么。复曰某甲为和尚因缘。背藏指灯笼。曰见么。曰见。藏曰。祇这个也不背。复于言下有省。后修山主问讯地藏。乃曰。某甲百劫千生。曾与和尚违背。来此者又值和尚不安。藏遂竖起拄杖曰。祇这个也不背。复忽然契悟。后继法眼。住崇寿。江南国主创清凉道场。延请居之。将入寂。十月朔日。遣僧命法眼至。付嘱讫。又致书辞国主。取三日夜子时入灭。国主令本院至时击钟。及期大众普集。复端坐警众曰。无弃光影。语绝告寂。时国主闻钟。登高台。遥礼。深加哀慕。仍致祭。茶毗收舍利。建塔○志通。凤翔人。因见智者净土仪式。不胜欣忭。自是不向西唾。不背西坐。专心念佛。后见白鹤孔雀成行西下。又见莲花开合。喜曰。白鹤孔雀。净土境也。莲花光相。受生处也。净土现矣。乃礼佛而终。茶毗有五色祥云。环覆火上。舍利鳞砌于身。

　　○文益禅师开法清凉

　　文益。初住崇寿。未几金陵国主。迎居报恩。次迁清凉院。大阐法化。示众。赵州曰。莫费力也大好。言语何不仍旧去。世间法尚有门。佛法岂无门。自是不仍旧。故诸佛诸祖。祇于仍旧中。得如初夜钟。不见有丝毫异。得与么。恰好闻时无一声子闹。何以故。为及时节无心。曰死且不是死。止于一切。祇为不仍旧。忽然非次闻时。诸人尽惊愕道。钟子怪鸣也。宝公曰。暂时自肯。不追寻历劫。何曾异今日。还会么。今日只是尘劫。但着衣吃饭。行住坐卧。晨参暮请。一切仍旧。便为无事人也。又曰。见道为本。明道为功。便能得大智慧力。若未得如此三界可爱底事。直教去尽。才有纤毫。还应未可。只如汝辈。睡时不嗔便喜。此是三界昏乱。习熟境界不惺。惺便昏乱盖缘汝辈杂乱所致。古人谓之夹幻。金即是真。其如矿何。又曰。出家儿但随时及节。便得寒即寒热即热。欲识佛性义。当观时节因缘。古今方便不少。石头初看肇论。至会万物为己者其惟圣人乎。则曰。圣人无己。靡所不己。乃作参同契。首言。竺土大仙心无过此语也。中间亦只是寻常说话。夫欲会万物为自己去。盖尽大地。无一法可见。已而又嘱曰。光阴莫虚度。所以告汝辈。但随时及节便得。若也移时失候。即虚度光阴。于非色中作色解。于非色作色解。即是移时失候。且道色作非色解。还当得否。若与么会。便是没交涉。正是痴狂两头走。有甚么用处。但守分过时好。益尝作三界惟心颂曰。三界唯心。万法唯识。唯识唯心。眼声耳色。色不到耳。声何触眼。眼色耳声。万法成办。万法匪缘。岂观如幻。大地山河。谁坚谁变。又华严六相义颂曰。华严六相义。同中还有异。异若异于同。全非诸佛意。诸佛意总别。何曾有同异。男子身中入定时。女子身中不留意。不留意绝名字。万象明明无理事。

　　(己亥)缘德禅师住圆通(清溪进法嗣)

　　缘德。临安黄氏子。年十七剃发受具。游方参洪进。久之江南。李氏有国日。德混迹南昌上蓝。宋齐丘至游经堂。僧众趋迎。德阅经自若。丘旁立睨之。德不甚顾答。因问上座看甚经。德举示之。丘异焉。请住舍利双岭诸刹。德无所事。去留所至。颓然默坐。而学徒自成规矩。平生着一衲裙。以绳贯其褶处。夜伸裙以当被。后主延德。至金陵。问佛法大意。建寺庐山石耳峰下。延德住持。开基日地中得金像大士。赐名圆通。

　　(庚子)泰钦参文益禅师

　　泰钦。得法文益。然性忽绳墨。不事事。尝自清凉。遣化维扬。过时未归。一众传以为笑。益遣偈呼归。使为众烧浴。一日益问。大众虎项下金铃。何人解得。对者皆不契。钦适自外至。益问之。钦曰。大众何不道。系者解得。于是人人改观。益谓众曰。汝辈这回笑渠不得也○行因。受旨鹿门真。抵庐山佛手岩下。有石窟可三丈余。因宴处其中。尝有异鹿锦囊鸟。驯扰其侧。江南李主三召。不起。坚请就栖贤开堂。不逾月。潜归岩室。一日示微疾。谓旁僧曰。日午。吾去矣。及期下床。行数步。屹然立化。岩上有松一株。同日枯槁○德韶。住天台。尝有偈曰。通玄峰顶。不是人间。心外无法。满目青山。法眼闻之曰。即此一颂。可起吾宗。上堂。眼中无色识。色中无眼识。眼识二俱空。何能令见色。是眼则不能自见其己体。若不能自见。云何见余物。古圣方便皆为说破。若于此明得寂静法。不寂静法也收尽。明得远离法。不远离法亦收尽。未来现在亦无遗余。(一名)法界何有遮障。各自信取。韶以涅槃四种。开示学者。诸方目为韶国师四料拣。云闻闻。(放)闻不闻。(收)不闻闻。(明)不闻不闻。(瞎)僧问。如何是古佛心。韶曰。此问不弱问。那叱太子析肉还母。析骨还父。然后化生莲花之上。为父母说法。未审如何是太子身。韶曰。大家见上座问○竟钦。益州郑氏子。参文偃得悟。即就双峰下。创兴福寺。以居。开堂日。偃躬临证明。僧问。宾头卢应供四天下。还遍也无。曰如月入水。问如何是用而不杂。曰明月堂前垂玉露。水晶殿里撒直珠。偃深喜其类己○奉先深。得法云门同明和尚。在众时闻僧问文益如何是色。益竖起拂子。或曰鸡冠花。或曰贴肉。汗衫二人往问曰。承闻和尚有三种色语是否。曰是。深曰。鹞子过新罗。便归众。时李主在座下。白益曰。寡人来日致茶筵。请二人重新问话。明日备彩一箱剑一口。谓曰。上座若问话得奉赏杂彩一箱。若问不是只赐一剑。益升座。深复出问。今日奉敕问话和尚。还许也无。曰许。曰鹞子过新罗。捧彩便行。大众散去。时泰钦作维那。乃鸣钟。集众僧堂前。勘验二师。众复集。泰问曰。承闻二上座。久在云门。有甚奇特因缘。举一两则来商量看。深曰。古人道。白鹭下田千点雪。黄鹂上树一枝花。维那作么生商量。泰拟议。深打一坐具。便归众○延寿。字冲玄。余杭王氏子。总𧢲即归心佛乘。不茹荤。日惟一食。诵法华经。五行俱下。六旬而异。感群羊跪听。年十六为儒生。时吴越王镇杭州。寿献齐天赋。年二十八。为华亭镇将。屡以库钱。买鱼放生。事发坐死。领赴市曹。王梦老人引鱼虾数万至云。此皆税务官所放者。愿王免其罪。王遂赦之。因放令出家。属令参。永明迁龙册。寿礼为师。执劳供众。衣不缯纩。食不兼味。寻往天台天柱峰。九旬习定。有鸟类尺鷃。巢衣褶中育雏。出定参德韶。发明心要。韶尝语之曰。汝与元帅有缘。他日当大兴佛事○澄远。绵竹上官氏子。与鹅湖镜清同时。先参湖南报慈。后方至文偃会下。作侍者。偃常只唤远侍者。远应诺。偃便曰。是甚么。如此者十八年。远凡下语呈见解。终不相契。一日远忽云。我会也。曰我乃今更不呼汝矣。遂辞去。偃曰。光含万象一句。作么生道。远拟议。偃令更住三年。一日普请锄地次。有僧曰。看俗家失火。远曰。那里火。曰不见那。曰不见。曰瞎汉。是时一众皆言。远上座败阙。独师宽闻。举曰。须是我远兄始得。后归蜀。众请住导江。僧问。美味醍醐。为甚么。变成毒药。远曰。导江纸贵。问一子出家。九族解脱。目连为甚么。母入地狱。曰确。后住青城香林。示众。大凡行脚。参寻知识。要带眼行。须分缁素看。浅深始得。此事必先须立志。释迦老子在因地时。发一言一念。皆是立志。僧问。如何是祖师西来意。曰坐久成劳。曰便回转时如何。曰堕落深坑。问如何是室内一盏灯。曰三人证龟成鳖。问如何是衲衣下事。曰腊月火烧山。

　　(癸卯)志逢参德韶禅师

　　志逢。余杭人。生恶荤血。肤体香洁。出家受具。通贯三学。尝梦升须弥山。睹三佛列坐。初释迦。次弥勒。皆礼其足。惟不识第三尊。但仰视而已。释尊曰。此是补弥勒处师子月佛。逢方作礼。觉后因阅大藏经。乃符所梦。晋天福中。参德韶契悟。一日入普贤殿中宴坐。倏有神人。跪膝于前。逢问为谁。曰护戒神也。曰吾患有宿愆未殄。汝知之乎。曰师有何罪。惟一小过耳。凡折钵水。亦施主物。师每倾弃。非所宜也。言讫而隐。逢自此洗钵水。尽饮之。积久。因致脾疾。十载方愈○文益。住清凉。唐主请入内。观牡丹。乞赋诗。益应声曰。拥毳对芳丛。繇来趣不同。发从今日白。花是去年红。艳冶随朝露。馨香逐晚风。何须待零落。然从始知空。

　　(乙巳)鼓山神宴禅师入寂(雪峰存法嗣)

　　神晏。住鼓山三十余年。学徒云集。天福乙巳入灭。

　　(丁未)明招德谦禅师入寂(罗山闲法嗣)

　　德谦。住明招有颂。示众曰。明招一曲和人稀。此是真宗上妙几。石火瞥然何处去。朝生之子合应知。临迁化。上堂。一百年中祇看今日。今日事作么生。吾住此山四十年。惟用一剑活人眼目。乃拈巾曰。如今有纯陀么。提向诸方。展看作掷势。僧问。纯陀献供。末后殷勤时如何。谦曰。莫相孤负好。问和尚迁化。向什么处去。谦举起一足曰。足下看取。问百年后以何为极。则谦提巾便掷。中夜问侍者。昔日灵山会上。释迦如来展开双足。放百宝光。遂展足曰。吾今放多少。侍者曰。昔日世尊。今宵和尚。谦以手拨眉曰。莫孤负么。乃说偈曰。蓦刀丛里逞全威。汝等诸人善护持。火里铁牛生犊子。临岐谁解凑吾机。偈毕。端坐而逝。

　　(戊申)文偃禅师王宫说法

　　文偃。住云门。法道大行。广主屡请入内。问法。待以师礼。王问。云何是禅。曰大王有问。山僧对。一日王斋。众僧次问偃曰。灵树果子熟也未。曰甚么年得信道生。曰熟也。曰切莫忘却。王大悦。赐号匡真禅师。乾祐元年七月十五。王迎偃至内。问道。九月还山。谓众曰。我离山得六十七日。且问汝六十七日事作么生。众莫能对。偃代曰。何不道和尚京中吃面多○守初。凤翔传氏子。儿时闻钟鼓声。辄不食危坐。终日母屡试之。不喂亦不索。年十六剃染受具。游方参文偃。偃问。近离甚处。曰查渡。问夏在甚处。曰湖南报慈。曰几时离彼。曰八月二十五。曰放汝三顿棒。初罔然。至明日却上问讯。昨日蒙和尚放三顿棒。不知过在甚处。曰饭袋子江西湖南。便恁么去。初于言下大悟。遂曰。他后向无人烟处。不蓄一粒米。不种一茎菜接。待十方往来。尽与伊抽钉拔楔。拈却炙脂帽子。脱却鹘臭布衫。教伊洒洒地。作个无事。衲僧岂不快哉。曰你身如椰子大开。得如许大口。初便礼拜。即日辞去。北抵襄汉。乾祐元年。住洞山。示众。语中有语。名为死句。语中无语。名为活句。作么生是活句。到这里实难得人。只缘未达其源。落在第八魔界中。识得个不名不物。无是无非。头头物物。无不具足。道我得安乐田地。更不求余。凡有扣击。即便敲床竖拂。更不惜便施便设。便行便用。向恶水坑里。弄个无尾猢孙。腊月三十日。鼓也打破。猢孙又走却了。手忙脚乱。一无所成。悔将何及。若是个衲僧。乍可冻杀饿杀。终不着他。鹘臭布衫。又曰。言无展事。语不投机。乘言者丧。滞句者迷。于此四句语中。见得分明。也作个脱洒。衲僧根椽片瓦粥饭因缘。堪与人天为善知识。于此不明。终成莽卤。又曰。举唱宗乘。阐扬大教。须得法眼精明。方能鉴辨。缁素切缘。真妄一源。水乳同器。到此难分。洞山寻常。以心中眼。观身外相。观之又观。乃辨真伪。若不如是。何名善知识。夫善知识者。驱耕夫之牛。夺饥人之食。方名善知识。即今天下那个。是真善知识。诸德参得几个善知识来也。不是等闲。直须参教彻觑。教透千圣。莫能证明。方显大丈夫儿。不见释迦老子明星出时豁然大悟。与大地众生。同时成佛。无前后际。岂不畅哉。虽然如是。若遇明眼衲僧。也好劈脊便棒。僧问。维摩掌擎四世界。未审维摩身存甚处。曰在阇黎后底。曰为甚么在学人后底。曰还我话头来。问如何是佛。曰麻三斤○玄则。初参青峰。问如何是学人自己。峰曰。丙丁童子来求火。后在法眼会中。但随众而已。不曾参请入室。一日文益问曰。则监院何不来入室。曰和尚岂不知某甲于青峰和尚有个入头曰汝试为我举看。曰某甲问青峰如何是佛。峰曰。丙丁童子来求火。益曰。好语。恐汝错会。可更说看。曰丙丁属火。以火求火。如某甲是佛。更去觅佛。益曰。监院果然错会了也。则不愤便起。单渡江去。益曰。此人若回。可救。若不回。救不得也。则到中路。自忖云。他是五百人善知识。岂可赚我耶。遂回再参。益曰。你但问我。我为你答。则便问。如何是佛。益曰。丙丁童子来求火。则于言下大悟。住金陵报恩院。开堂日。李王与益俱在会。僧问。龙吟雾起。虎啸风生。学人知是出世边事。到此为甚么不会。则曰。会取好。僧举头看。则又看。益乃抽身入众。益与李王。当时失色。益归方丈。令侍者唤问话。僧至。益曰。上座适来。问底话。许你具眼。人天众前。何不礼拜。盖覆却。益摵一坐具。其僧三日后吐光而终○颢鉴。众中谓之鉴多口。常缝坐具。行脚初到云门。门曰。云峰和尚道开却门达磨来也。我问。你作么生。曰筑着和尚鼻孔。曰地神恶发。把须弥山。一掴𨁝跳上梵天。拶破帝释鼻孔。你为甚么。向鼻孔里藏身。曰和尚莫瞒人好。曰筑着老僧鼻孔。又作么生。鉴无对。门曰。将知你祇是学语之流。因代曰。逻逻哩。后于言下大悟。出世住巴陵新开院。更不作法嗣。书只将三转语上门。僧问。如何是道。答曰。明眼人落井。问如何是吹毛剑。答曰。珊珊枝枝撑着月。问如何是提婆宗。答曰。银碗里盛雪。门曰。他后老僧忌辰只消。举此三转语。报恩足矣。自后忌辰。只举此三转语。

　　(己酉)云门文偃禅师示寂(雪峰存法嗣云门第一世)

　　文偃。住云门。三十年说法。如云如雨。人莫能测。尝作纲宗偈曰。康氏圆形滞不明。魔深虚丧击寒冰。凤羽展时超碧汉。晋锋八博拟何凭。(一)是机是对对机迷。辟机尘远远尘。栖夕日日中谁有。挂因底底事隔尘迷。(二)丧时光藤林荒。徒人意滞肌尪(三)咄咄咄力口希。禅子讶中眉垂(四)上不见天。下不见地。塞却咽喉。何处出气。笑我者多。哂我者少(五)偃每顾见僧。即曰鉴。僧欲酬之。即曰咦。门弟子录曰。顾鉴咦。德山缘密删去顾字。但以鉴咦二字为颂。谓之抽顾颂。汉乾祐二年四月十日。端坐示寂。谥大慈云匡真弘明大师○朗上座。自幼肄业讲肆闻僧问云门如何是透法身句。曰北斗里藏身。朗莫测微旨。遂造门。门才见。便把住曰。道道。朗拟议。门托开乃示颂曰。云门耸峻白云低。水急游鱼不敢栖。入户已知来见解。何劳再举轹中泥。朗遂大悟○师宽。参云门。一日闻白槌曰。请师宽充典座。宽翻筋斗出众曰。云门禅属我矣。又一日问宽。今日吃得几个胡饼。曰五个。曰露柱吃得几个。曰请和尚茶堂里吃茶。宽一日访白兆。兆曰。老僧有个木鱼颂。曰请举看。曰伏惟烂木一橛。佛与众生不别。若以杖子击着。直得圣凡路绝。宽曰。此颂有成褫无成褫。曰无成褫。宽曰。佛与众生不别聻。侍僧救曰。有成褫。宽曰。直得圣凡路绝聻。当时白兆。一众失色○缘密。受云门心印。后住鼎州德山第九世。号圆明大师。上堂。德山有三句语。示汝诸人。一句函盖乾坤。一句截断众流。一句随波逐浪。作么生辨。若辨得出。有参学分。若辨不出。长安路上辊辊地。又云。但参活句。莫参死句。活句下荐得永劫无滞。一尘一佛国。一叶一释迦。是死句。扬眉瞬目。举指竖拂。是死句。山河大地。更无誵讹。是死句。时有僧问。如何是活句。曰波斯仰面看○白云子祥。得法云门。住后尝问僧曰。不坏假名。而谈实相。汝作么生。会僧指椅子曰。这个是椅子。祥以手拨椅曰。与我将鞋袋来。僧无对。祥呵曰。这虚头汉。门闻之乃曰。须是我祥兄始得。

　　(庚戌)长耳行修禅师示寂(雪峰存法嗣定光佛化身)

　　乾祐三年十一月二日。吴越王钱弘俶。以诞辰饭僧。有永明禅师者。亦异人也。王问明。今有真僧降否。曰长耳和尚。乃定光佛应身也。王趣驾参礼。称修为定光出世。修默然但曰。永明饶舌。少选跏趺而化。其状如生。久之益肤草津泽。爪发复长。月必三净。时有舍利。后值金兵侵境。刃伤之。流血白色。兵惧而退。自是肌理失润。乃以髹涂骸体。法号宗慧大师○慧明。参法眼。得心印。初庵于大梅。有禅者来。参明。问近离甚处。曰成都。曰上座离成都到此山。则成都少上座。此间剩上座。剩则心外有法。少则心法不周。说得道理即住。不会即去。僧无对。迁天台。有明彦上座者。俊辨自负。来谒明。明问曰。从上诸圣及诸先德还有。不悟者无。曰诸圣先德岂有不悟者哉。曰一人发真归源。十方处空悉皆消殒。举手指曰。只今天台山嶷然。如何得消殒去。彦张目直视。遁去。又迁杭州报恩。乾祐三年。吴越王请入府。问法密契其道。

　　(辛亥)道潜禅师王宫说法

　　道潜。河中武氏子。初谒文益。益曰。子于参请外。看甚么经。曰华严经。曰总别同异成坏六相。是何门摄属。曰文在十地品中。据理则世出世间一切法。皆具六相也。曰空还具六相也无。潜无对。益曰。汝问我。潜乃问空还具六相也无。曰空。潜于是开悟。礼谢。益曰。子作么生会。曰空。益然之。异日因士女入院。益问潜曰。律中道隔壁闻钗钏声。即名破戒。见睹金银合杂朱紫骈阗。是破戒。不是破戒。曰好个入路。曰汝向后有五百毳徒。为王侯所重在。潜遂礼辞。至衢州古寺。阅大藏。尝宴坐。见文殊现形。及诣杭礼阿育塔。跪而顶戴。泪下如雨。俄见舍利在悬钟之外。悲喜交集。又尝行三七日。普贤忏。忽见遍吉御象在塔寺三门下。其象鼻直枕行忏所。辛亥。吴越王请入府。授菩萨戒○延沼。避寇郢州。寇平。汝州有宋太师者。施第为宝坊。迎沼居焉。广顺元年。赐寺名广慧。法席冠天下。

　　(壬子)南院慧颙禅师示寂(兴化奖法嗣临济第三世)

　　慧颙。住南院。壬子入灭。初颙上堂。诸方祇具啐啄同时眼。不具啐啄同时用。僧问。如何是啐啄同时用。曰作家不啐啄啐啄同时失。曰此犹未是某甲问处。曰汝问处作么生。曰失。颙便打。僧不肯。后于云门会下。闻二僧举此话。一僧曰。当时南院棒折那。其僧忽契悟。遂奔回省觐。颙已寂。乃谒延沼。沼问。莫是当时问先师啐啄同时话底么。曰是。曰汝当时作么生会。曰某甲当时如在灯影里相似。沼曰汝会也○延寿。自受德韶记莂。因思宿有二愿。进退未决。遂登智者岩。作二纸阄。一曰一心禅定。一曰万善同归净土。信手拈。至七度。皆得万善同归。自是一意净业。周广顺二年。出世住雪窦。学者辐辏。

　　(甲寅)道潜禅师住永明

　　显德元年。吴越王钱弘俶。敕建大伽蓝于南内。曰慧日永明。(即今净慈)请道潜主之。为第一世。

　　(丙辰)重云智晖禅师入寂(白水仁法嗣曹洞第四世)

　　智晖。住重云。余四十年。节度使王彦超微时。尝从晖。游。欲为沙门。晖熟视曰。汝世缘深当。为我家垣墙。超后果镇永兴。申弟子之礼。显德三年夏。晖诣永兴。与超别。嘱以护法。超泣曰。师遂忍弃弟子乎。晖笑曰。借千年亦一别耳。七月二十四日。书偈一首曰。我有一间舍。父母为修盖。往来八十年。近来觉损坏。早拟移别处。事涉有憎爱。待他摧毁时。彼此无妨碍。乃跏趺而化。寿八十四。夏六十四。

　　(戊午)清凉文益禅师示寂(地藏琛法嗣法眼第一世)

　　文益。住清凉。致异域有慕其法者。涉远而至。显德五年七月示微疾。闰月五日。沐浴辞众。跏趺而化。停龛三七日。貌如生。寿七十四。夏五十四。塔全身于丹阳。敕谥大法眼○泰钦。初住洪州双林。文益殁。李主请钦补其处。上堂。山僧本拟居山藏拙。养病过时。柰缘先师有未了底公案。所以出来。为他了却。若有人问。便说似伊。时有僧出问。如何是先师未了底公案。钦便打。曰祖祢不了。殃及儿孙。曰过在甚么处。曰过在我。殃及你。李主从容问曰。先师有甚么不了底公案。曰现分㭊底。主骇之○灵隐清耸。参文益。益指雨谓曰。滴滴落在上座眼里耸。初不喻旨。后因阅华严感悟。承益印可。上堂。十方诸佛。常在汝前。还见么。若言见。将心见。将眼见。所以道一切法不生。一切法不灭。若能如是解。诸佛常现前○百丈道恒。参文益。因请益。外道问佛。不问有言。不问无言。叙语未终。益曰。住住。汝拟向世尊。良久处会耶。恒从此悟入。住百丈。上堂。古人道。十方同聚。会个个。学无为。此是选佛场。心空及第。归作么生。是心空。不是那里。闭目冷坐。是心空。此正是意识想解。要会心空。但自识心。便见心空。所以道。过去已过去。未来更莫算。兀然无事坐。何曾有人唤。设有人唤上座。应他好。不应他好。若应他阿。谁唤上座。若不应他。又不患聋也。三世体空。且不是木头。所以道。心空得见法王。还见法王么也。祇是老病僧。又上堂。众才集。便曰。吃茶去。或时众集。便曰珍重。或时众集便曰歇。后有颂曰。百丈有三诀。吃茶。珍重。歇。直下便承当。敢保君未彻○云居清锡。嗣法眼。有廖天使。入院。见供养法眼真。乃问曰。真前是什么果子。曰假果子。曰既是假果子。何以将供养真。曰也祇要天使识假。

　　(庚申)吉州禾山无殷禅师入寂(九峰䖍法嗣)

　　无殷。住禾山。建隆庚申。示微疾。令侍者开方丈。集大众曰。后来学者。未识禾山。即今识取。于是泊然而化。谥法性。塔曰妙相○延寿。住雪窦。缁白归依甚众。建隆元年。吴越王见灵隐倾废。请寿中兴之。

　　(辛酉)永明道潜禅师入寂(法眼益法嗣法眼第二世)

　　道潜。住永明。建隆二年九月日入灭。入龛时。白光昼发。举众皆见。阇维。舍利不可胜纪。有屠者自惟恶业展转。就火聚泣求。须臾获七颗。

　　○延寿禅师住永明

　　永明虚席。吴越王请延寿住持。众至二千。时号慈氏下生。上堂。僧问。如何是永明妙旨。曰更添香着。曰谢师指示。曰且喜没交涉。僧礼拜。寿曰。听取一偈。欲识永明旨。门前一湖水。日照光明生。风来波浪起。示众。今之学者。多好求解会。此岂究竟解。但为遣情耳。说但为破执。耳情消执尽。则说解何存。真性了然。寂无存泯。所以若言。即与不即。皆落是非。瞥挂有无。即非正念。故三祖大师云。才有是非。纷然失心。时有僧问。既涉有无。俱成邪念。若关能所。悉堕有无。如何是正念而知。答曰。瑞草生嘉运。莲花结早春。二僧来参寿。问参头曾到此间否。曰曾到。又问。第二上座曾到否。曰不曾到。寿曰。一得一失。少选侍僧问。适来二僧未审那个得那个失。曰汝曾识这二僧也无。曰不曾识。曰同坑无异土。尝谓僧曰。此心不纵不横。非他非自。何以知之。若言含一切法。即是横。若言生一切法。即是纵。若言自生则心。岂复生心乎。若言他生。即不得自矧。曰有他乎。若言共生。则自他尚无有。以何为共哉。若言无因而生者。当思有因。尚不许言生。况曰无因哉。又曰。诸佛随缘差别。俯应群机。生善破恶。令入第一义谛。是四种悉檀方便之语。如以空拳示小儿耳。岂有实法哉。僧曰。然则一切法是心否。曰若是即成二。曰然则一切不立俱非耶。曰非亦成二。岂不闻首楞严曰。我真文殊。无是文殊。若有是者。则二文殊。然我今日非无文殊。于中实无是非二相。曰既无二相。宗一可乎。曰是非既乖大旨。一二还背圆宗。曰如何用心。方契此旨。曰境智俱忘。如何说契。曰如是则言思道断。心智路绝。曰此亦强言。随他意转。虽欲隐形。而未忘迹。曰如何得形迹俱忘。曰本无朕迹。云何说忘。曰我知之矣。要当如人饮水。冷暖自知。当大悟时节。神而明之。曰我此门中亦无迷悟。明与不明之理。撒手似君无一物。徒劳辛苦说千般。此事非上根大器。莫能担荷先德。曰尽十方世界觅一人。为伴无有也。又曰。止是一人。承绍祖位。终无第二人。若未亲到。漫疲神思。借曰。玄之又玄。妙之又妙。但是方便门中。旁赞助入之语。于自己分上。亲照之时。反视之。皆为魔说。虚妄浮心。多诸巧见。不能成就圆觉。但以形言迹。文彩生时。皆是执方便门。迷真实道。要须如百尺竿头放身乃可耳。曰愿乞最后一言。曰化人问幻士谷响。答泉声欲达吾宗旨。泥牛水上行。

　　佛祖纲目卷第三十四
卍新纂续藏经第 85 册 No. 1594 佛祖纲目


　　佛祖纲目卷第三十五(致字号)

　　甲子(宋太祖乾德二年起)戊辰(改开宝)丙子(太宗太平兴国元年)甲申(改雍熙)戊子(改端拱)庚寅(改淳化)乙未(改至道)戊戌(真宗咸平元年)甲辰(改元景德)戊申(改大中祥符)丁巳(改天禧)壬戌(改乾兴)癸亥(宋仁宗天圣元年止)

　　壬午。太平兴国七年。宋太宗诏立译法院于东京。如唐故事。以宰辅为译经润文使。

　　(甲子)光祚禅师住智门

　　光祚。浙江人。入蜀参香林澄远。受心印。回住随州智门。上堂。山僧记得。在母胎中。有一则语。今日举似。大众诸人。不得作道理商量。还有人商量得么。若商量不得。三十年后。不得错举○羲寂。字常照。永嘉胡氏子。母初怀妊。不喜荤血。及产有物蒙其首。若紫帽然出家受具。学止观于清竦。尝慨天台教文屡经兵火。传者无凭。乃恳德韶曰。智者之教。年祀𥨊远。率多散落。惟新罗国其本甚备。非和尚慈力。孰能致之。韶闻于吴越王。一日王因览永嘉集。有同除四住此处为齐若伏无明三藏即劣之语。以问韶。韶曰此是教义。可问羲寂。王召寂问之。寂曰。此出智者妙玄中文。因言。唐末教籍流散海外。今不复存。宋乾德二年。王乃遣使。及赍韶书。往高丽国。缮写。备足而还。王为寂建寺螺溪。赐号净光。有兴教明师。年方弱冠。听经会下。常自疑云。饮光持释迦丈六之衣。披弥勒百尺之身。正应其量。为衣解长耶。身解短耶。遂往云居问韶。韶曰。座主却是汝会。明拂袖而退。韶曰。小儿子吾若答汝。不是当有因果。汝若不是。吾当见之。明回螺溪。口即吐血。寂惊曰。此新戒触忤菩萨人来。明举前话。寂曰。汝不会国师意。速去。忏悔。明具威仪诣前。悲泣曰。愿和尚慈悲。许某忏悔。韶曰。如人倒地。因地而起。不曾教汝起倒。明曰。若许忏悔。当终身给侍。韶乃为颂云。佛佛道齐。宛尔高低。释迦弥勒。如印印泥。明自此疾瘳。归谢寂曰。非师指教。几丧此生○庐山莲花峰祥庵主。得旨于奉先深。住庵时。示众云。若是此事。最是急切。须是明取始得。若是明得时中。免被拘系。便得随处安闲。亦不要将心捺伏。须是自然合他古辙去。始得才到学处分剂。便须露布个道理。以为佛法几时得以地休歇去。上座却请。与么相委好。又每拈拄杖曰。古人到这里。为甚么。不肯住。前后二十年。终无一人答。得临示寂。乃自代曰。为他途路不得力。复曰。毕竟如何。又以杖横肩自代曰。楖𣗖横担不顾人。直入千峰万峰去。言毕而逝。

　　(丙寅)惟善禅师住福昌

　　惟善。参师宽得悟。住荆南福昌寺。为人敬严。秘重法道。初住时。屋庐十余间。残僧数辈。善晨香夕灯。升座说法。如临千众。十余年而衲子方集。诸方畏服。

　　(戊辰)志逢禅师住普门

　　志逢。依德韶悟旨。吴越王钱弘俶。命住功臣山。署号普觉。开宝初。王复建普门精舍。请扬宗要○义通。字惟远。姓尹氏。高丽国族。梵相异常。顶有肉髻。眉长五六寸。年二十余。至中国参德韶契悟。及谒羲寂。顿明一心三观之旨。久之忽别同学。束装东归。假道四明。将登海舶。郡守钱惟治固留而止。开宝元年。漕使顾承徽舍宅为传教院。请通居之。复赐寺额为宝云。

　　(庚午)延沼禅师传法省念

　　省念。莱州狄氏子。为人简重。有精识。专修头陀行。才具戒。遍游丛席。常密诵法华经。众因目为念法华。至延沼会中。随众作止。无所参扣。然终疑教外有别传之法。沼每念大仰有谶。临济一宗。至风而止。惧当之。熟视座下。堪任法道。无如念者。一日念侍立次。沼乃垂涕告曰不幸临济之道。至吾将坠于地矣。念曰。观此一众。岂无人耶。沼曰。聪明者多。见性者少。念曰。如某者如何。沼曰。吾虽望子之久。犹恐耽着此经。不能放下。念曰。此亦可事。愿闻其要。沼遂上堂。举世尊以青莲目顾视大众。正当是时。且道说个甚么。若道不说而说。又是埋没先圣。语未卒。念便下去。沼归方丈。侍者曰。念法华因甚不祇对和尚。曰渠会也。次日念与真园头。同上问讯次。沼问真曰。如何是世尊不说说。真曰。鹁鸠树头鸣。沼曰。汝作许多痴福作么。何不体究言句。又问念曰。汝作么生。念曰。动容扬古路。不堕峭然机。沼谓真曰。汝何不看念法华下语。又一日沼升座顾视大众。念便下去。沼归方丈。念蒙印可之后。泯迹韬光。人莫知其所以。一日白兆楚至汝州宣化。沼令念往传语。才相见。提起坐具。便问。展即是。不展即是。楚曰。自家看取。念便喝。楚曰。我曾亲近知识来。未尝辄敢恁么造次。念曰。草贼大败。楚曰。来日若见风穴和尚。待一一举似。念曰。一任一任不得忘却。念乃先回举似沼。沼曰。今日又被你收下一员草贼。念曰。好手不张名。次日楚才到相见。便举前话。沼曰。非但昨日今日知赃捉败。自是念名振诸方(临济辞沩山时仰山侍其旁。沩问仰曰。此人他日法道如何。仰曰。此人他日法道大行。吴越遇风即止。沩又问嗣之者何人。仰曰。有即有。只是年代深远。不欲举似和尚。沩固问之曰。吾亦欲知。仰曰。经不云乎。将此深心奉尘刹。是则名为报佛恩。是知省念乃仰山后身也)。

　　(辛未)德韶国师示寂(法眼益法嗣法眼第二世)

　　德韶。住天台。法道大振。开宝四年。华顶西峰忽摧。声震一境。六月有星殒于峰顶。林木皆白。二十八日。韶忽集众。告别而化。寿八十二。夏六十五○洪寿。初参德韶。一日同韶普请次。闻堕薪有省。作偈曰。扑落非他物。纵横不是尘。山河及大地。全露法王身。韶印可之。后住杭州兴教寺。丞相王随为御史中丞。出镇钱塘。一日往候寿。至湖上。去驺从。独步登𥨊室。寿方负暄。拥毳自若。忽见之。问曰。官人何姓。曰随姓。王即下拜。寿推蒲团。席地与坐。语笑终日而去。门人让曰。彼王臣来。柰何不为礼。此一众所系。非细事也。他日随复来。寺众横撞大钟。万指出迎。而寿前趋立于松下。随望见。遽出舆。握其手曰。何不如前日相见。而遽为此礼数耶。寿顾左右。且行且言曰。中丞即得。柰知事嗔何。随益重之。随字子正。河南人。居尝慕裴休之为人。参省念。得言外之旨。自见洪寿履践益深。竟明大法。临终书偈曰。画堂灯已灭。弹指向谁说。去住本寻常。春风扫残雪○遇安。师事德韶。阅首楞严经。到知见立知即无明本知见无见斯即涅槃。安乃破句读曰。知见立　知即无明本　知见无　见斯即涅槃。于此有省。有人语安曰。破句了也。安曰。此是我悟处。毕生不易时。谓之安楞严。后住温州瑞鹿寺上方。

　　(壬申)道诠禅师住九峰

　　道诠。安福刘氏子。剃染受具。闻长沙慧轮道价。思一见之时。马氏窃据荆楚。诠年二十余。结友冒险造焉。会马氏灭王逵。代领其事。逵见诠辈。疑为谍者。捕缚欲投江中。诠怡然无怖。逵异之。以问轮曰。此道人视死。如见鼻端。何种人乃能尔耶。曰彼盖为法忘躯之人。闻老僧虚名。故来决择耳。逵释之。诠傲然而去。依轮于延寿十年。轮殁。诠还庐山。开宝五年。住九峰。僧问。承闻和尚。亲见延寿来是否。曰山前麦熟也未。问九峰山中还有佛法也无。曰有。曰如何是九峰山中佛法。曰石头大底大。小底小。

　　(癸酉)风穴延沼禅师示寂(南院颙法嗣临济第四世)

　　延沼。住风穴。大唱临济之道。于时莫有善其机者。开宝六年八月旦日。登座说偈曰。道在乘时须济物。远方来慕自腾腾。他年有叟情相似。日日香烟夜夜灯。至十五日。跏趺而化。前一日手书别檀越。寿七十八。夏五十九○真园头。初参延沼。沼尝问曰。会昌沙汰时。护法善神向什么处去。真曰。常在阛阓中。要且无人见。沼曰。你彻也。后住广慧。

　　(甲戌)永安禅师入寂(天台韶法嗣法眼第三世)

　　永安。得法德韶。住杭州报恩。开宝七年。告众言别。时有僧问。昔日如来正法眼。迦叶亲传。未审和尚玄风。百年后如何体会。曰汝甚处见迦叶来。曰恁么则信受奉行。不忘斯旨去也。曰佛法不是这个道理。言讫跏趺而寂。阇维舌根。不坏柔软。如红莲花。

　　○省念禅师开法首山

　　省念。自受风穴大法。学者望风而靡。开法汝州首山。为第一世。入院上堂云。佛法付与国王大臣。有力檀越令其不断绝。灯灯相续。至于今日。大众且道。续个甚么。良久云。须是迦叶师兄始得。僧问。如何是佛。曰新妇骑驴阿家牵。曰未审此语甚么句中收。曰三玄收不得。四句岂能该。曰此意如何。曰天长地久。日月齐明。又僧问。新妇骑驴阿家牵意旨如何。曰百岁翁翁失却父。曰百岁翁翁岂有父耶。曰汝会也。又曰。此是独坐无尊卑。从上无一法与人。夜有僧入室。念曰谁。僧不对。念曰。识得汝也。僧笑。念曰。更莫是别人么。因作偈曰。轻轻踏地恐人知。语笑分明更莫疑。智者只今猛提取。莫待天明失却鸡。

　　(乙亥)永明延寿禅师示生净土(天台韶法嗣法眼第三世)

　　延寿。住永明十五年。弟子一千七百人。尝与众授菩萨戒。施鬼神食。放诸生类。六时散花。日课一百八事。学者咨问。壁立万仞。指心为宗。以悟为则。至暮则往别峰。行道念佛。寒暑不辍。自为难继。不欲强他。然密从之者。尝百数人。宵清月朗空中。时闻螺贝天乐之声。王每叹曰。自古来西方者。未有若是之切至也。特为建香严殿。以成其志。开宝八年二月二十六日。晨兴焚香。告众。趺坐而化。寿七十二。腊四十二。茶毗舍利。周身如鳞。寿以贤首慈恩天台三宗互相冰炭不达大全。馆其徒之精法义者于两阁。博阅群籍。更相质难。寿以心宗之。衡准平之。又集大乘经论六十部西天此土圣贤之言三百家。证成惟心之旨。为书一百卷。目曰宗镜录。又着万善同归集等。并行于世。

　　(丁丑)竟钦禅师入寂(云门偃法嗣云门第二世)

　　竟钦。住双峰。太平兴国二年三月。谓门弟子曰。汝可砌个卵塔。五月二十三日工毕。钦曰。后日子时行矣。及期侍者报三更。钦即索香焚之。合掌而化○缘德。住庐山圆通。宋遣使问罪。江南九江守胡则。据城不降。大将军曹翰部曲。渡江入寺。禅者惊走。德宴坐如平日。翰至。不起。怒呵曰。长老不闻杀人不眨眼将军乎。德熟视曰。汝安知有不惧生死和尚耶。翰因警悚。嘉叹问曰。禅者何为而散。德曰。击鼓自集。翰遣裨将击之。禅无至者。翰曰。不至何也。德曰。公有杀心。故尔。因自起击鼓。禅者乃集。翰再拜。问决胜之䇿。德曰。非禅者所知也。丁丑十月日。德升座曰。脱离世缘。乃在今日。以衲衣并所著木屐。留付山中。使门人累青石为塔。曰他日塔作红色。吾再来也。泊然而化。寿八十。夏六十三。谥曰道济。

　　(戊寅)道齐禅师住云居

　　道齐。南昌金氏子。经行燕坐。以未明己事为忧。持一钵遍历丛林。时泰钦住上蓝。齐往依之。钦使主经藏。一日谓齐曰。有人问我西来意。答他曰。不东不西。藏主作么生会。曰不东不西。曰与么会又争得。曰道齐祇恁么。未审和尚尊意如何。曰他家自有儿孙在。齐于是顿明厥旨。颂曰。接物利生绝妙外。生终是不肖他家。自有儿孙将来用。得恰好出世大愚。后迁云居。谓门弟子曰。达磨言。此方经惟楞伽。可以印心。吾读此经偈曰。诸法无法体。而说惟是心。不见于自心。而起于分别。可谓大慈悲父。如实极谈。我辈自不领受。背负恩德。如恒河沙。或问曰。然则见自心。遂断分别乎。曰非然也。譬如调马。马自见其影而不惊。何以故以自知其影。从自身出。故吾以是知。必断分别。亦舍心相也。祇今目前如实而观。不见纤毫祖师。曰若见现在。过去未来亦应见。若不见过去。未来现在亦不应见。此语分明。人自迷昧○知礼。字约言。四明金氏子。初父母未有嗣。祷于佛。梦神僧携童子遗之曰。此佛子罗睺罗也。遂有娠。出家具戒。学于宝云悟台教。

　　(辛未)自严尊者住黄石岩

　　自严。同安郑氏子。游方谒云豁。依止五年。密受心法。辞豁。渡怀仁江。江有蛟。为行人害。严说偈诫之。蛟辄去。过黄杨峡。渴欲饮。会溪涸。严以杖摘之。而水得。武平黄石岩多蛇虎。严至。蛇虎可使。令邻寺僧死。严不知法。当告官。便自焚之。吏追捕。坐庭中问状。不答。索纸作偈曰。云外野僧死。云外野僧烧。二法无差互。菩提路不遥。字画险劲。如擘窠大篆。吏大怒以为狂。去僧伽黎。曝日中。既释。因布帽其首。衣以白服。

　　(癸未)省念禅师传法善昭

　　善昭。太原俞氏子。器识沉邃。于一切文字。不繇师训。自然通晓。年十四。剃发受具。杖䇿游方。所至少留。不喜观览。或讥其不韵。昭叹曰。是何言之陋哉。从上先德行脚。正以圣心未通。驱驰决择耳。不缘山水也。历参老宿。七十一人。皆妙得其家风。然终疑临济儿孙别有奇处。最后参省念。一日念升座。昭出问曰。百丈卷席意旨如何。曰龙袖拂开全体现。曰师意如何。曰象王行处绝狐踪。于言下大悟。拜而起曰。万古碧潭空界月。再三捞捷始应知。有问者曰。见何道理。便尔自肯。曰正是我放身命处○从显。受心印于法眼。住观音院。癸未九月日。谓檀那袁长史曰。老僧三两日间。归乡去。曰和尚年尊。何更思乡。曰归乡图得好盐吃。袁不测其言。翼日无疾坐逝。

　　(乙酉)志逢禅师入寂(天台韶法嗣法眼第三世)

　　志逢。住五云山华严院。每出携大扇乞钱。买肉饲虎。虎每迎之。载以还山。雍熙二年迁寂。

　　○省念禅师传法元琏

　　元琏。泉州陈氏子。初依真觉。日事炊爨。有间诵经。觉问。念甚么经。曰维摩经。觉曰。经在这里。维摩在甚处。琏茫然无对。因泣曰。大丈夫被人一问。无词可措。岂不愧哉。于是历谒尊宿。五十余员。不契。遂趋首山参省念。念问。近离甚处。曰汉上。念竖起拳曰。汉上还有这个么。曰这个是甚么碗鸣声。念曰瞎。琏曰。恰是拍一拍。便出。他日又问。学人亲到宝山。空手回时如何。曰家家门前火把子。琏当下大悟曰。某甲不疑天下老和尚舌头也。曰汝会处作么生。与我说来看。琏曰。祇是地上水碙砂也。曰汝会也。琏便礼拜○道诠。住九峰。太平兴国九年。移住归宗。雍熙二年十一月日。中夜跏趺。辞众而化。

　　(丙戌)省念禅师传法归省

　　归省。冀州贾氏子。出家受具。游方参省念。念一日举竹篦。问曰。唤作竹篦即触。不唤作竹篦即背。唤作甚么。省掣得掷地上曰。是甚么。念曰瞎。省于言下大悟○晤恩。字修己。常熟路氏子。自幼出家。终日一食。不离衣钵。不蓄财宝。卧必右胁。坐必跏趺。每布萨涕泗不止。遍诲人以西方净业。及一乘圆旨。有疑不逗机者。答曰。与作毒鼓之缘耳。乙酉八月朔。夜睹白光自井出。谓门人曰。吾将逝矣。遂绝粒禁言。一心念佛。梦一沙门执金罏焚香。三绕其室。自言灌顶相迎。梦觉而门人至。犹闻异香。二十五日说止观指归。及观心义毕。端坐而化。人闻管弦铃铎之音。嘹亮空中。渐久渐远。自西而去。茶毗。舍利无算○初荆溪五传至清竦。竦传羲寂志因。自后分为两宗。寂传义通。通传知礼遵式。志因传晤恩。恩传洪敏源清。清传智圆庆昭昭传继齐咸润。各师其说。知礼辟为山外宗云。

　　(丁亥)香林院澄远禅师入寂(云门偃法嗣云门第二世)

　　澄远。住青城香林四十年。雍熙四年二月。将入灭时。远年八十。往辞知府宋珰曰。老僧行脚去。通判曰。这僧风狂。八十岁行脚。到那里去。珰曰。大善知识去住自繇。远归示众。老僧四十年。方打成一片。言讫而逝。云门接人无数。当代道行者。惟香林一派最盛○自严居南安。岩恨所说法听者疑信半。因不语者六年。岩寺当输布。民岁代输之。严不忍折简。置布束中。祈免。吏张晔欧阳程者。相顾怒甚。追至问状。不答。以为妖火。所著帽明鲜。严索纸作偈曰。一切慈忍力。皆吾心所生。王官苦拘束。佛法不流行。自是时亦语○羲寂。演法螺溪。台宗大振。雍熙四年十一月日。𥨊疾。遗诫不许哭泣祭奠。言已即瞑目○行靖。行绍钱塘人。同依延寿出家。居石壁。时德韶法道大振。靖绍往从之。韶观其法器。即使往学三观于螺溪。未几学成。乃复回石壁。前后五十年。未尝出游闾里○愿齐。钱塘人。初传羲寂之道。精研止观。后参德韶。发明玄奥。

　　(戊子)宝云义通法师示生净土(羲寂法嗣天台宗)

　　义通。住宝云。敷扬教观。几二十年。尝呼人为乡人曰。吾以净土为故乡。诸人皆当往生。皆吾乡中人也。升堂受业者。不可胜纪。端拱元年十八日。右胁而化。阇维。舍利盈骨塔。于阿育寺之西北隅。后塔坏徙骨。其骨晶荧有光。舍利五色。滋生骨上。有得之盈匊者○遵式。字知白。宁海叶氏子。母梦吞明珠而生。出家受具。往学于义通。途中梦一老僧曰。我文殊和尚也。及见通。宛如其梦。未几悟台教。通入寂。式反天台。以苦学感疾。用消伏咒法。自誓曰。若四教兴行在我。则其疾有瘳。不尔。毕命于此。满七七日。空中声曰。十方诸佛。增汝福寿。是夕见一巨人。持金刚杵。以拟其口。观音垂手于其口。引出数虫。复注甘露。宿疾顿愈。

　　(己丑)省念禅师传法智嵩

　　智嵩。范阳人。游方参省念。问如何是佛法的的大意。曰楚王城畔。汝水东流。嵩有省。乃作三玄偈曰。要用直须用。心意莫定动。三岁师子吼。十方没狐种。我有真如性。如同幕里隐。打破六门关。显出毗卢印。真骨金刚体可夸。六尘一拂永无遮。廓落世界空为体。体上无为真到家。念闻乃请吃茶。问这三颂是汝作。耶曰是。曰或有人教汝。现三十二相时如何。曰某甲不是野狐精。曰惜取眉毛。曰和尚落了多少。念以竹篦头上打曰。这汉向后乱作去在。嵩辞念。念以拄杖送嵩。嵩接得。有偈曰。和尚拄杖。照破龙象。临济家风。落在我掌。曰莫相带累。嵩打念一坐具。念曰。果然带累。曰今日捉败这老汉。曰又似得便宜。又似落便宜。

　　(庚寅)乌巨仪宴禅师入寂(镜清怤法嗣)

　　仪宴。吴兴许氏子。诞生之夕。异香满室。红光如昼。唐光启中。随父镇信安。强为娶妻不愿。遂游历诸方。机契镜清。归省父母。乃于郭南创别舍。以遂其志。舍旁陈司徒庙。有凛禅师像。宴往瞻礼。失宴所之。后郡守展祀。祠下见宴入定。丛竹间。蚁蠹其衣。败叶没䏶。或云。许镇将之子。自此三昧。或出或入。子湖讷欲勘其浅深。问曰。子所住定。盖小乘定耳。时方啜茶。宴呈起橐曰。是大是小。讷骇然。寻谒唐山德严。严问。汝何姓。曰姓许。曰谁许汝。曰不别。严默识之。遂与剃染。尝令摘桃。浃旬不归。往寻。见宴攀桃倚石泊然在定。严鸣指出之。后游江。即岩睹石龛。谓弟子慧兴曰。予入定。此中汝当垒石塞门。勿以我为念。兴如所戒。明年意宴长往。启龛视之。素发被肩。胸臆尚暖。徐自定起。了无异容。复回乌巨。侍郎慎公镇信安。向宴之道。命义学守荣。诘其定相。宴不与之辩。荣意轻之。时信安人。竞图像尊事。皆获舍利。荣因愧服。礼像谢愆。亦获舍利。叹曰。此后不敢以浅解测度矣。钱忠懿王。感梦。遣使图像。至。适王患目疾。展像作礼。如梦所见。随雨舍利。目疾顿瘳。因锡号开明。太宗加礼相延。不赴。特以肩舆。迎至便殿。咨对。寻即乞归。淳化元年示寂。寿一百十五。腊五十七。阇维。白光烛天。舍利五色○洪諲。襄水扈氏子。游方参省念。言下大悟。隐于衡岳三生藏。尝与数耆宿至。襄沔一僧举论宗乘颇博敏。会野饭山店供办。而僧论说不已。諲曰。三界惟心。万法唯识。唯识唯心。眼声耳色。是甚么人语。曰法眼语。曰其义如何。曰唯心故根境不相到。唯识故声色摐然。曰舌味是根境否。曰是。諲以箸挟。菜置口中。含胡而语曰。何谓相入耶。坐者骇然。僧不能答。諲曰。路途之乐。终未到家。见解入微。不名见道。参须实参。悟须实悟。阎罗大王。不怕多语。僧拱揖而退。

　　○洞山守初禅师入寂(云门偃法嗣云门第二世)

　　守初。住洞山四十年。道遍天下。尝作随牛狗儿颂曰。家有一狗儿。騃小人难见。终日随牛去。未省使人唤。见客不作声。见人偏能善。拟议上门来。早是输他便。好好报禅师。须着精神看。任汝灵利人。不觉为死汉。淳化元年秋七月。无疾而化。寿八十一。夏六十五。

　　(辛卯)自严尊者游盘古山

　　初西竺波利尊者。至南康盘古山。记曰。后当有白衣菩萨。来兴此山。淳化二年。自严果以白衣。来游此山。三年竟成丛林。

　　(壬辰)省念禅师传法蕴聪

　　蕴聪。广州张氏子。初参道恒。因结夏。恒上堂。举中观论正觉无名相随缘即道场。聪问。如何是正觉无名相。恒曰。汝还见露柱么。曰如何是随缘即道场。恒曰。今日结夏。次参省念。问学人亲到宝山。空手回时如何。念曰。家家门前火把子。聪于言下大悟。呈偈曰我今二十七。访道曾寻觅。今朝喜得逢。要且不相识○智嵩。或称唐明传首山心印。至是住并州承天院。郑工部入院见法座。便问。是什么人位次。曰老僧。郑曰。自家争敢。曰工部莫压良为贱。郑曰真个。曰不敢。遂把手入方丈。郑曰。此室常现人。未曾有难得之法。长老还有也无。嵩以袖拂郑面。郑曰。与么则今日得清凉也。嵩曰。且与后人作榜样。

　　(癸巳)清皎禅师入寂(白兆圆嗣圆嗣感潭资资嗣德山鉴)

　　清皎。住四祖山。年七十。时遗偈曰。吾年八十八。满头垂白发。颙颙镇双峰。明明千江月。黄梅扬祖教。白兆承宗诀。日日告儿孙。勿令有断绝。淳化四年八月日入灭。年八十八○癸巳。自严还南安。有沙弥无多闻性。严怜之。作偈使诵曰。大智发于心。于心何处寻。成就一切义。无古亦无今。于是世间章句。吾伊上口。

　　○首山省念禅师示寂(风穴沼法嗣临济第五世)

　　省念。住首山。道被天下。移宝应众。不过四十辈。作纲宗偈曰。咄哉拙郎君。巧妙无人识。打破凤林关。着靴水上立。咄哉巧女儿。撺梭不解织。看他斗鸡人。水牛也不识。背阴山子向阳多。南来北往意如何。若人问我西来意。东海东面有新罗。淳化三年十二月四日。说偈曰。今年六十七。老病随缘且遣日。今年记却来年事。来年记着今朝日。至四年十二月日。示众曰。老僧拟欲归乡。什么人随得去。僧问。未审和尚什么时去。曰待有伴即向汝道。曰无伴底事作么生。曰尽日不逢人。明明不知处。曰忽遇一人。又作么生。曰迷子不归家。失却来时路。曰请师指个归乡路。曰枯木藏龙。不存依倚。曰和尚什么时节却回。曰一去不知音。六国无消息。曰正当归乡底事。又作么生。曰独唱胡家曲。无人和得齐。曰忽遇知音在时如何。曰山上石人齐拍掌。溪边野老笑呵呵。曰归乡回来底事。又作么生。曰八国奉朝衣。四相无迁改。曰未审居何位次。曰文殊不坐金台殿。自有逍遥竹拂枝。说偈曰。诸子谩波波。过却几恒河。观音指弥勒。文殊不柰何。良久曰。白银世界金色身。情与无情共一真。明暗尽时都不照。日轮午后示全身。日午后泊然而化。阇维得五色舍利。塔于首山。

　　(甲午)善昭禅师开法汾州

　　善昭。传首山大法。辞游湘衡。长沙太守以四名刹请昭择居。昭笑一夕遁去。北抵襄沔。时洞山谷隐皆虚席。昌言敦请。昭辞曰。我长行粥饭僧。传佛心宗。非细职也。前后八请。坚卧不答。省念示寂。西湖道俗千余人。协心削牍遣沙门契聪。迎请住持汾州太平寺太子院。昭闭关高枕。聪排闼而入。让之曰。佛法大事。静退小节。风穴惧应谶。忧宗旨坠灭。幸而有先师。先师弃世。汝有力。荷担如来大法者。今何时而欲安眠哉。昭矍起握聪手曰。非公不闻此语促办严。吾行矣。既至。宴坐一榻。足不越阃者三十年。天下道俗。仰慕不敢名。同曰汾州。示众曰。先圣云。一句语须具三玄。一玄中须具三要。阿那个是三玄三要底句。快会取好。各自思量。还得稳当也未。古德已前行脚。闻一个因缘。未明中间直下。饮食无味。唾卧不安。火急决择。岂将为小事。所以大觉老人。为一大事因缘。出现于世。想计他从上来行脚。不为游山玩水。看州府奢华片衣口食。皆为圣心未通。所以驱驰行脚。决择深奥。传唱敷扬。博问先知。亲近高德。盖为续佛心灯。绍隆佛祖。兴崇圣种。接引后几。自利利他。不忘先迹。如今还有商量者么。有即出来。大家商量。僧问。如何是接初机底句。答曰。汝是行脚僧。又问。如何是辨衲僧底句。答曰。西方日出卯。又问。如何是正令行底句。答曰。千里持来呈旧面。又问。如何是立乾坤底句。答曰。北俱卢州长粳米食者。无嗔亦无喜。昭曰。只将此四转语。验天下衲僧。才见汝出来。验得了也。僧问。如何是学人着力处。答曰。嘉州打大像。问如何是学人转身处。答曰。陕府灌铁牛。问如何是学人亲切处。答曰。西河弄师子。昭曰。若人会此三句。已辨三玄。更有三要语在。切在荐取。不是等闲。与大众颂出曰。三玄三要事难分。得意忘言道易亲。一句明明该万象。重阳九日菊花新。还会么恁。么会得不是性燥。衲僧作么生会好。又举三玄语曰。汝还会三玄底时节么。直须会取古人意旨。然后自心明去。更得通变自在。受用无穷。唤作自受用身佛。不从他教便识。得自家活计。所以南泉曰。王老师十八上解作活计。僧便问。古人十八上解作活计。未审作个什么活计。答曰。两只水牯牛。双角无栏棬。复云。若要于此明得去。直须得三玄旨趣。始得受用无碍。自家庆快。以畅平生。大丈夫汉莫教自辜。触事不通。彼无利济。与汝一切颂出曰。第一玄。法界广无边。森罗及万象。总在镜中圆。第二玄。释尊问阿难。多闻随事答。应器量方圆。第三玄。直出古皇前。四句百非外。闾氏问丰干。昭乃曰。这是三玄底颂。作么生。是三玄底旨趣。直教决择分明。莫只与么望空里妄解道。我曾亲近和尚来。与我说了脱空。漫语诳吓他人。吃铁棒有日。莫言不道。又因采菊谓众曰。金花布地。玉蕊承天。杲日当空。乾坤朗耀。云腾致雨。露结为霜。不伤物义。道将一句。来还有道。得底么。若道不得。眼中有屑。直须出却始得。所以风穴云。若立一尘。家国兴盛。野老颦蹙。不立一尘。家国丧亡。野老安贴。于此明去。阇黎无分。全是老僧。于此不明。老僧即是阇黎。阇黎与老僧。亦能悟却天下人。亦能瞎却天下人。要知老僧与阇黎么。拊其膝曰。这里是阇黎。这里是老僧。且问。诸上座。老僧与阇黎。是同是别。若道是同去。上座自上座。老僧自老僧。若道是别去。又道老僧即是阇黎。若能于此明得去。一句中有三玄三要。宾主历然。平生事办。参学事毕。所以永嘉曰。粉骨碎身。未足酬一句。了然超百亿。又曰。临济两堂首座一日相见。齐下喝。僧问。临济还有宾主也无。答曰。宾主历然。昭作偈曰。两堂首座总作家。其中道理有分拏。宾主历然明似镜。宗师为点眼中花。

　　(乙未)上方遇安禅师入寂(天台韶法嗣法眼第三世)

　　遇安。住温州瑞鹿。至道元年春。将迁寂。弟子蕴仁侍立。安说偈示曰。不是岭头携得事。岂从鸡足付将来。自古圣贤皆若此。非吾今日为君裁。嘱已。遂澡身易衣。安坐令舁棺至室。良久。自入棺。经三日。门人启棺。睹安右胁而卧。四众哀恸。安再起。升堂说法。呵责垂诫。此度再启吾棺者。非吾之子。言讫。复入棺长往○本先。永嘉郑氏子。儿稚不甘处俗。年二十五。出家受具。参德韶。导以风幡话。言下便悟。服勤十年。乙未。住温州瑞鹿。足不历城邑。手不度财帛。不设卧具。不衣茧丝。卯斋。终日宴坐。申旦诲诱门弟子。逾三十年。其志弥厉。谓众曰。吾初见天台。言下便荐。然千日之内。四威仪之中。似物碍膺。如仇同处。一日忽然猛省。譬如洗面。摸着鼻孔。作偈曰。非风幡动仁心动。自古相传直至今。今后水云人欲晓。祖师真是好知音。又曰。若是见色便见心。人来问着方难答。若求道理说多般。孤负平生三事衲。又曰。旷大劫来祇如是。如是同天亦同地。同地同天作么形。作么形兮无不是。

　　(丙申)郑工部谒善昭禅师

　　善昭。住汾阳。郑工部到。茶话次。郑示偈曰。黄纸休遮眼。青云自有阴。莫将闲学解。埋没祖师心。复云。只将此偈。验天下长老。曰与么则汾阳也在里头。曰担枷过状。曰更不再勘。曰两重公案。曰知即得。郑良久。昭嘘一声。郑曰。文宝文宝。曰在甚所在。曰不容某甲出气争得嗔。他道淹滞长老在此。曰是何言欤。曰实。曰也不得放过。曰请师一偈。曰不闲纸墨。随示偈曰。荒草寻幽径。岩松迥布阴。几多玄学客。失却本来心○智嵩。住并汾。郑工部到。郑曰。汾阳昭禅师。爱看读某甲。留一偈曰。黄纸休遮眼。青云目有阴。莫将闲学解。埋没祖师心。曰工部惯得其便。曰这贼。曰更不再勘。郑问。百尺竿头独打毬。万丈悬崖丝系腰时如何。曰幽州着脚。广南厮扑。郑无语。嵩曰。勘破这胡汉。曰二十年江南界里。这回却见禅师曰瞎老婆吹火。

　　(丁酉)云居道齐禅师入寂(法灯钦法嗣法眼第三世)

　　道齐。住云居二十年。至道三年九月示疾。八日申时。令击鼓集众。众集。齐乃笑。叙出家本末。揖谢辅佐丛席者。且曰。老僧以风火相逼。特与诸人相见。且向甚么处见。向四大五阴处见耶。六入十二处见耶。是种种处不可见。则只今相问者是谁。若真见得。可谓后学有赖。良久曰。吾化后。当以院事累契环。乃化○澄湜。建宁人。嗣百丈道恒。住栖贤。僧问。毗目仙人执善财手。见微尘诸佛。祇如未执手时。见个甚么。湜曰。如今又见个甚么。湜性高简。律身精严。动不违法度。暮年三终藏经。以坐阅为未敬。则立诵行披之。

　　(庚子)警玄禅师住大阳

　　警玄。江夏张氏一。幼出家。听圆觉经。问讲者。何名圆觉。曰圆以圆融有漏为义。觉以觉尽无余为义。玄笑曰。空诸有无。何名圆觉。讲者叹曰。是儿齿少。识卓如此。我所有何足以益之。政如以秽食置宝器。其可哉。游方。谒梁山缘观。问如何是无相道场。观指壁间观音像曰。此是吴处士画。玄拟进语。观急索曰。这个是有相底。那个是无相底。玄遂有省。便礼拜。观曰。何不道取一句子。曰道即不辞。恐上纸墨。观笑曰。此语上碑去在。玄献偈曰。我昔初机学道迷。万水千山觅见知。明今辩古终难会。直说无心转更疑。蒙师点出秦时镜。照见父母未生时。如今觉了何所得。夜放乌鸡带雪飞。观以为可兴洞上之宗观殁。辞塔出山。至大阳。坚禅师欣然让法席。示众。古德道。牵牛向溪东放。不免纳官家徭税。牵牛向溪西放。不免纳官家徭税。不如随分纳些些。渠总不妨。免致劳扰。作么生是随分纳些些底道理。但截断两头。有无诸法。凡圣情尽。体露真常。事理不二。即如如佛。若能如此者。法法无依。平等大道。万有不系。随处转辘辘地。更有何事○咸平三年。蕴聪谒警玄。玄问。近离甚处。曰襄州。曰作么生。是不隔底句。曰和尚住持不易。曰且坐吃茶。侍者问。适来新到祗对。和尚为什么。便教坐吃茶。曰我献他新罗附子。他酬我舶上茴香。你去问他有语在。侍者请聪吃茶。问适来祗对和尚住持不易。意旨如何。曰真鍮不博金。

　　(辛丑)蕴聪禅师住谷隐

　　蕴聪。住谷隐。上堂。十五日已前诸佛生。十五日已后诸佛灭。十五日已前诸佛生。你不得离我这里。若离我这里。我有钩钩你。十五日已后诸佛灭。你不得住我这里。若住我这里。我有锥锥你。且道。正当十五日。用钩即是。用锥即是。有偈曰。正当十五日。钩锥一时息。更拟问如何。回头日又出。聪住石门。时太守以私意笞辱之。既归。众僧迎于道左。首座曰。太守无辜。屈辱和尚。聪以手指地曰。平地起骨堆。随指涌一土堆。守闻令人削去。复涌如初。守后全家殁于襄州。

　　(壬寅)遵式法师归天台

　　遵式。住四明十二年。壬寅。归天台。即西隅建精舍。率众修念佛三昧○朱炎。为节度判官。久读海眼。未知趣入。一日问讲僧义江曰。此身死后。此心何在。江曰。此身未死。此心何在。炎契旨。述偈曰。四大不须先后觉。六根还向用时空。难将语默呈师也。只在寻常语默中。江曰。更须吐却。

　　(甲辰)元琏禅师住广慧

　　元琏。得法首山。出世住汝州广慧。示众。我在先师会中。见举竹篦子问省驴汉省从此悟入。我道悟即悟。要且未尽先师意旨。这个说话。须是到此田地。方相委悉。情见未忘者。岂免疑谤。又见智门纲宗歌曰。胡蜂不恋旧时窠。猛将那肯家中死。曰祚兄消许多气力作么。我寻常说禅。如手中扇子。举起便有风。不举一点也无。既称宗师。却以实法与人。好将一把火照看。与么开口。面皮厚多少。岩头云。若以实法与人。土也消不得。又云。佛法本来无事。从上诸圣尽是捏怪。强生节目。压良为贱。埋没儿孙。更有云门赵州德山临济。死不惺惺。一生受屈。老僧这里不然。便是释迦老子出来。也贬向他方世界。教伊绝迹去。何故如此。免虑丧我儿孙。老僧与么道。你诸人若于这里会得。岂不庆快。教你脱却毛衫。做个洒洒地衲僧去。更若不会。来年更有新条在。恼乱春风卒未休○杨亿。字大年。建宁人。幼举神童。及壮负才名。而未知有佛。一日过同僚。见读金刚经。笑且罪之。彼读自若。亿疑之曰。是岂出孔孟之右乎。何佞甚。因阅数叶。茫然始少敬信。后会翰林李维勉令参问。及繇秘书监。出守汝州。首谒元琏。问布鼓当轩击。谁是知音者。曰来风深辨。曰恁么则禅客相逢。祇弹指也。曰君子可八。亿应喏喏。琏曰。草贼大败。夜话次。琏曰。秘监曾与甚人道话来。曰某曾问云门谅监寺。两个大虫相咬时如何。谅曰。一合相。某曰。我祇管看。未审恁么道还得么。曰我这里则不然。曰请和尚别一转语。琏以手作拽鼻孔势曰。这畜生更𨁝跳在。亿于言下。脱然无疑。又半载大悟。作偈曰。八角磨盘空里走。金毛狮子变作狗。拟欲将身北斗藏。应须合掌南辰后。尝问琏曰。承和尚有言。一切罪业皆因财宝所生。劝人疏于财利。况南阎浮提众生。以财为命。邦国以财聚人。教中有财法二施。何得劝人疏财乎。曰幡竿尖上铁笼头。曰海坛马子似驴大。曰楚鸡不是丹山凤。曰佛灭二千岁。比丘少惭愧。后寄书李维。叙其师承本末词曰。病夫夙以顽憃。获受奖顾。预闻南宗之旨。久陪上国之游。动静咨询。周旋䇿发。俾其刳心之有诣。墙面之无惭者。诚出席间床下矣。矧又故安公大师。每垂诱导。又得云门谅公大士见顾蓬蒿。谅之旨趣。正与安公同辙。并自庐山归宗云居而来。皆是法眼流裔。去年假守兹郡。适会广慧禅伯实嗣首山念。念嗣风穴。风穴嗣南院。南院嗣兴化。兴化嗣临济。临济嗣黄檗。黄檗嗣百丈海。海嗣马祖。马祖嗣让和尚。即曹溪之长嫡也。斋中务简。退食多暇。或坐邀而至。或命驾从之。请叩无方。蒙滞俱释。半岁之后。旷然弗疑。如忘忽记。如睡忽觉。平昔碍膺之物。嚗然自落。积劫未明之事。廓尔现前。固亦决择之洞分。应接之无蹇矣。重念先德。率多参寻。如雪峰九度上洞山。三度上投子。遂嗣德山。临济得法大愚。终承黄檗。云岩蒙道吾训诱。乃为药山之子。丹霞蒙马祖印可。而作石头之裔。在古多有。于理无嫌。病夫今继绍之缘。实属于广慧。而提激之自。良出于鳌峰也。欣幸欣幸○吴僧道源。集西天佛祖以至东土宗师机缘。为景德传灯录三十卷。进呈。真宗览之嘉赏。敕翰林学士杨亿等。刊正撰序。颁入大藏。天下流行。

　　(丙午)清剖参警玄禅师

　　清剖。得法警玄。在大阳作园头。一日种瓜次。玄问。甜瓜何时得熟。曰即今熟烂了也。曰拣甜底摘来。曰与甚么人吃。曰不入园者。曰未审不入园者。还吃也无。曰汝还识伊么。曰虽然不识。不得不与。玄笑而去。有僧问剖。娑竭出海乾坤震。觌面相呈事若何。曰金翅鸟王当宇宙。个中谁是出头人。曰忽遇出头时。又作么生。曰似鹘捉鸠。君不信。髑髅前验始知真。曰恁么则叉手当胸。退身三步也。曰须弥座下乌龟子。莫待重遭点额回○罗浮山显如。初参玄。玄问。汝是甚处人。曰益州。曰此去几里。曰五千里。曰你与么来。还曾踏着么。曰不曾踏着。曰汝解腾空那。曰不解腾空。曰争得到这里。曰步步不迷方。通身无辨处。曰汝得超方三昧耶。曰圣心不可得。三昧岂彰名。曰如是如是。汝应信此。即本体全彰。理事不二。善自护持。

　　(戊辛)本先禅师入寂(天台韶法嗣法眼第三世)

　　本先。住瑞鹿。衲子辐辏。大中祥符元年二月。谓门弟子如昼曰。可为我造个石龛。中秋望日。吾将顺化。昼禀命。至八月望日毕工。远近道俗奔趋瞻仰。是日参问如常。至午时安坐方丈。手结宝印。谓昼曰。古人云。骑虎头。撩虎尾。中央事作么生。昼答曰。也祇是如昼。先曰。汝问我。昼乃问。骑虎头。撩虎尾。中央事作么生。先曰。我也弄不出。言讫。奄然开一目。微视而寂。

　　(己酉)晓聪禅师住洞山

　　晓聪。曲江杜氏子。少出家。头骨峣然。一帔阅寒暑。周游荆楚。饫厌保社。与众作息。无有识之者。在云居时。作灯头。见僧说泗州僧伽近日在杨州出现。有禅者设问曰。既是泗州僧伽。为甚么却向扬州出现。聪婆娑从旁来。众戏使对。聪曰。君子爱财。取之有道。众目笑之。后僧举似莲花峰祥庵主。祥大惊曰。云门儿孙犹在。中夜敷坐具。望云居拜之。聪遂知名丛林。至洞山依道诠。己酉。诠移栖贤。以聪继其席。果嗣文殊应天真。示众。一大藏教是个之字。祖师西来是右字。作么生是正义。良久曰。天晴盖却屋。趁闲打却禾。输纳王租了。鼓腹自高歌。聪凡见僧来有所问。辄嗔目视之曰。我击虎术。汝不会去○洪諲。隐居衡岳三生。凡二十年。有湘阴豪贵。来游福严。见諲气貌闲靖。一钵挂壁。余无长物。倾爱之。遂拜跪请曰。师宁甘长客于人。亦欲住山乎。神鼎乃我家植福之地。久乏宗匠。愿师俱往。諲笑曰诺。乃以己马䭾諲还。諲至神鼎。设鱼鼓粥饭如诸方。一年成丛席。十年有众三十辈○归省。住叶县。上堂。夫行脚禅流。参学须具参学眼。见地须得见地句。方有相亲分始得。不被诸境惑。亦不落于恶道。毕竟如何委悉。有时句到意不到。妄缘前尘分别影事。有时意到句不到。如盲摸象。各说异端。有时意句俱到。打破虚空界。光明照十方。有时意句俱不到。无目之人纵横走。忽然不觉落深坑。有僧请益柏树子话。曰我不辞与汝说。还信么。曰和尚重言。争敢不信。曰汝还闻檐头水滴声么。僧豁然。不觉失声云。㖿。省曰。你见个甚么道理。僧便以颂对曰。檐头水滴。分明历历。打破乾坤。当下心息。省乃欣然。省住持严冷枯淡。法远义怀往参。时方寒雪。省呵骂驱逐。至以水泼。他僧皆怒而去。惟远怀整湿衣安坐。省曰。你更不去。我打你。远曰。某二人数千里来参和尚。岂以一杓水泼便去。即打杀也不去。省乃令挂搭。续命远充典座。众苦枯淡。远乘省出。窃取油面。为众僧造五味粥。省知算所值。罚远估衣钵还讫。打趁出。因寄居廊房。省出见。复索租钱。远持钵于市。化钱还之。省乃曰。远真有意参禅。乃呼之归○遇贤。苏州林氏子。母梦吞大珠而孕。生多异祥。容貌伟怪。口容双拳。七岁常沈大渊。而衣不润。年三十剃染圆具。往参彦球。发明心印。回居明觉院。惟事饮酒。醉则成歌。警世导俗。因号酒仙。歌曰。缘水红桃花。前街后巷走。百余遭。张三也识我。李四也识我。不识我。两个拳头那个大。两个之中一个大。曾把虚空一[翟*支]破。摩娑令教却恁么。拈取须弥枕头卧。杨子江头浪最深。行人到此尽沉吟。他时若到无波处。还似有波时用心。金斝又闻泛。玉山还报颓。莫教更漏促。趁取月明回。一六二六其事已足。一九二九我要吃酒。长伸两脚眠一窹。起来天地还依旧。门前绿树无啼鸟。庭下苍苔有落花。聊与东风论个事。十分春色属谁家。贵买朱砂画月。算来枉用工夫。醉卧绿杨阴下。起来强说真如。泥人再三叮嘱。莫教失却衣珠。秋至山寒水冷。春来柳绿桃红。一点动随万变。江村烟雨蒙蒙。有不有空不空。笊篱捞取西北风。生在阎浮世界。人情几多爱恶。祇要吃些酒子。所以倒街卧路。死后却产娑婆。不愿超生净土。何以故。西方净土且无酒酤。祥符二年上元日。凌晨索浴罢。就室握拳。以右举左。张其口而化。

　　(庚戌)许式居士参晓聪禅师

　　比部郎中许式。出守南昌。过莲华峰。闻祥公曰。聪道者在江西。试寻访之。此僧人天眼目也。遂往参聪。言下了悟。时聪尝自植松。而诵金刚经不辍。式赠诗曰。语言浑不滞。高蹑祖师踪。夜坐连云石。春栽带雨松。鉴分金殿烛。山答月楼钟。有问西来意。虚堂对远峰。一日式与泐潭澄上蓝溥坐次。澄曰。闻郎中道夜坐连云石。春栽带雨松。当时答洞山甚么话。曰今日放衙早。曰闻答泗州大圣在扬州出现底是否。曰别点茶来。曰名不虚传。曰和尚早晚回山。曰今日被上蓝觑破。溥便喝。澄曰。须是你始得。式曰。不柰船何。打破戽斗。一日入上蓝僧堂。问首座年多少。曰六十八。曰僧腊多少。曰四十七夏。曰圣僧得几夏。曰与虚空齐受戒。式拍板头曰。下官吃饭。不似首座吃盐多○楚圆。全州李氏子。少为书生。年二十二得度。其母有贤行。使之游方。圆连眉秀目。颀然丰硕。然忽绳墨。所至为老宿所呵。以为少丛林。圆柴崖而笑曰。龙象蹴踏。非驴所堪。尝橐骨箱。以竹杖荷之。游湘沔间。与守芝谷泉。俱结伴入洛。闻善昭道望。为天下第一。决志亲依。时朝廷方问罪河东。潞泽皆屯重兵。多劝其无行。圆不顾。易衣类厮养。窜名火队中露眠草宿。竟造汾阳。昭壮之○守芝。太原王氏子。少弃家。试法华得度。讲金刚经。名满三河。时善昭出世汾水。芝往参。投诚入室。特受印可○谷泉。泉南人。少聪敏。性耐垢污大言不逊。为沙门拨置戒律。任心而行。眼盖衲子。所至丛林辄删去。泉不以介意。参昭。昭奇之。密受记莂。

　　(辛亥)昙颖参蕴聪禅师

　　昙颖。钱塘丘氏子。年十三。为大僧。于书无所不观。十八九游京师。初谒警玄。问洞上特设偏正君臣。意明何事。曰父母未生时事。问如何体会。曰夜半正明。天晓不露。颖惘然弃去。谒蕴聪。理大阳之语曰。师意如何。曰大阳不道不是。但口门窄。满口说未尽。老僧即不与么。曰如何是父母未生事。曰粪墼子。问如何是夜半正明天晓不露。曰牡丹丛下睡猫儿。颖愈疑骇。日扣之。竟无得益。自奋曰。吾要以死究之。不解。终不出山。聪一日见普请。问曰。今日运薪乎。曰然。曰云门尝问。人搬柴。柴搬人。如何会。颖不能对。聪因植杖石坐。笑曰。此事如人学书。点画可效者工。否者拙。何故如此。未忘法耳。如有法执。故自为断续。当笔忘手。手忘心。乃可也。颖于是默契其旨。良久曰。石头云。执事元是迷。契理亦非悟。既曰契理。何谓非悟。曰汝以此句为药语为病语。曰是药语。聪呵曰。汝乃以病为药。又可哉。曰事如函得盖。理如箭直锋妙宁有加者。而犹以为病。兹寔未谕。曰借其妙至。是亦止明理事而已。祖师意旨智识所不能到。矧事理能尽乎。故世尊曰。理障碍正知见。事障能续生死。颖恍如梦觉。曰如何受用。曰语不离窠臼。安能出盖缠。颖叹曰。才涉唇吻。便落意思。皆是死门。终非活路。即日辞去○晓舜。宜春胡氏子。少年粗猛。忽悟浮幻。投师出家。在洞山晓聪会下。时聪使至武昌行乞。首谒刘居士家。士高行。为时所敬。意所与夺。莫不从之。舜年少。不知其饱参。颇易之。士曰。老汉有一问。上人语相契。即开疏。如不契。即请还新丰。问古镜未磨时如何。曰黑如漆。曰磨后如何。曰照天照地。士笑曰。道人不自洞山来耶。拂袖入宅。舜默惭驰归。举似聪。聪为代语。问古镜未磨时如何。曰此去汉阳不远。问磨后如何。曰黄鹤楼前鹦鹉洲。舜于言下大悟○都尉李遵勖。谒蕴聪。问出家事。聪举崔赵公问径山钦。弟子出家得否。钦曰。出家是大丈夫事。非将相之所能为。以此公案答之。勖于言下大悟。作偈曰。学道须是铁汉。着手心头便判。寻自和曰。学道须是铁汉。着手心头便判。直趣无上菩提。一切是非莫管。一日与坚上座送别。勖问。近离上党。得届中都。方接尘谈。遽回虎锡。指云屏之翠峤。访雪岭之清流。未审此处彼处的的事作么生。坚曰。利剑拂开天地静。霜刀才举斗牛寒。勖曰。恰值今日耳聩。坚曰。一箭落双雕。勖曰。上座为甚么。着草鞋睡。坚以衣袖一拂。勖低头曰。今日可谓降伏也。坚曰。普化出僧堂○许式。漕西蜀。道经汝阳。谒元琏。琏适接见于佛前。式曰。先拜佛。先拜长老。曰虾蟆吞大虫。曰恁么则总不拜去也。曰运使话堕。曰许长老具一只眼。琏以衣袖便拂式曰。今日看破。便礼拜○楚圆。参善昭。经二年。未许入室。圆诣昭。昭揣其志。必骂诟使令者。或毁诋诸方。及有所训。皆流俗鄙事。一夕诉曰。自至法席。已再夏。不蒙指示。但增世俗尘劳。念岁月飘忽。己事不明。失出家之利。语未卒。昭熟视骂曰。是恶知识。敢裨贩我。怒举杖逐之。圆拟伸救。昭掩其口。圆大悟曰。乃知临济道出常情。

　　(癸丑)五祖师戒禅师勘验齐岳

　　师戒。住五祖山。喜勘验衲子。时齐岳重显号为饱参。且有机辨。两人结伴游淮。至东山下。显未欲前。令岳先往。岳包腰。径入方丈。时戒归自外见之。呼曰。上人名甚么。曰齐岳。戒曰。何似泰山。岳无语。戒即打赶出。翼日复谒。戒曰。汝作什么。岳回首。以手画圆相示之。戒曰。是什么。岳曰。老老大大胡饼也不识。戒曰。趁炉灶热。更搭一个。岳拟议。戒曳拄杖趁出门。及数日后。岳又诣。乃提起坐具曰。展则大千沙界。不展则毫发不存。为复展即是。不展即是。戒下禅床把住曰。既是熟人。何须如此。岳又无语。戒又打出。

　　○重显参光祚禅师

　　重显。遂宁府李氏子。落发受具。后出蜀。浮沉荆渚间。横经讲席。究理穷玄。诘问锋驰。机辩无敌。历年尝典客大阳。与客论赵州宗旨。客曰。法眼禅师。昔邂逅觉铁觜于金陵。问赵州柏树子因缘记得否。觉曰。先师无此语。莫谤先师好。法眼拊手曰。真自师子窟中来。觉言无此语。而法眼肯之。其旨安在。显曰。宗门抑扬。那有规辙乎。时有苦行。名韩大伯者。貌寒。𥨊侍其旁。辄匿笑而去。客退。显数曰。我偶客语。汝笑何事。曰笑知客智眼未正。择法不明。显曰。岂有说乎。对以偈曰。一兔横身当古路。苍鹰才见便生擒。后来猎犬无灵性。空向枯桩旧处寻。显阴异之。结以为友。北游至复州北塔。参光祚。即伸问曰。不起一念云何有过。祚召显近前。显才近前。祚以拂子蓦口打。显拟开口。祚又打。显豁然开悟。留止五年。尽得其道。

　　(甲寅)李端愿居士参昙颖禅师

　　李端愿。儿时在馆舍。尝阅禅书。长虽婚宦。然笃志祖道。遂于后圃筑室。类兰若。邀昙颖居其中。朝夕咨参。至忘𥨊食。颖一日视愿曰。非示现力。岂致尔耶。柰无个所入何。愿乃问。天堂地狱。毕竟是有是无。颖曰。诸佛向无中说有。眼见空华。太尉就有里觅无。手[搘-日+且]水月。堪笑眼前见牢狱不避。心外见天堂欲生。殊不知欣怖在心。善恶成境。太尉但了自心。自然无惑。愿曰。心如何了。颖曰。善恶都莫思量。愿曰。不思量后。心归何所。颖曰。且请太尉归宅。愿又问。人死心归何所。颖曰。未知生。焉知死。愿曰。生则端愿已知。颖曰。生从何来。愿拟议。颖揕其胸曰。祇在这里。思量个什么。愿曰会也。颖曰。作么生会。愿曰。只知贪程。不觉蹉路。颖拓开曰。百年一梦今朝方省。愿说偈曰。三十八岁。懵然无知。及其有知。何异无知。滔滔汴水。隐隐隋堤。师其归矣。箭浪东驰。颖寓愿园时。夏竦王曙欧阳修。与愿兄端悫。咸扣玄关。时录其语。目之曰登门集。

　　(己卯)南安自严禅师入寂(西峰豁法嗣云门第四世)

　　自严。平生示人多以偈。率题赠以之中四字于其后。乙卯正月六日。集众曰。汝等当知。妙性廓然。本无生灭。示有去来。更疑何事。吾此日生。今正是时。遂右胁卧而化。寿八十二。夏六十五○有基。钱塘王氏子。母梦梵僧授以舍利吞之。遂有娠。出家受具。学于宝云。住太平兴国寺。每白黑月。集众诵戒。劝道俗念佛。祥符八年六月。示疾。弟子请曰。和尚西归。宁无留训。基乃广谈圆旨。众忽见西方现光。空中奏乐。基曰。阿弥陀佛。与二大士俱至。即右胁西向而化。人梦阿弥陀佛授记。为超世如来。

　　(丙辰)守芝禅师住大愚

　　守芝。自受汾阳心印。辞游南方。住高安大愚。僧问。昔日灵山分半座。二师相见事如何。芝曰。记得么。僧良久。芝打禅床一下曰。多年忘却也。乃曰。且住且住。若向言中取则。句里明机。也似迷头认影。若也举唱宗乘。大是一场𥧌语。虽然官不容针。私通车马。放一线道。有个葛藤处。遂敲禅床一下曰。三世诸佛。尽皆头痛。且道大众还有免得底么。若一人免得。无有是处。若免不得。海印发光。芝乃竖起拂子曰。这个是印。那个是光。这个是光。那个是印。掣电之机。徒劳伫思。会么。老僧说梦。且道梦见个甚么。南柯十更。若不会。听取一颂。北斗挂须弥。杖头挑日月。林泉有商量。夏末秋风切。珍重。示众。三世诸佛不知有。狸奴白牯却知有。乃拈起拂子云。狸奴白牯。总在这里放光动地。何为如此。两段不同。示众。擎起香合云。明头合。暗头合。若道得天下横行。道不得且合却。上堂。大洋海底排班立。从头第二𩯭毛班。为甚么不道第一鬓毛班。要会么。金蕊银丝成玉露。高僧不坐凤凰台。僧问。如何是佛。芝曰。锯解秤锤。

　　(丁巳)德聪禅师入寂

　　德聪。姓仰氏。参请诸方。密契心印。太平兴国三年。结庐于松江余山。二虎为卫。名大青小青。有禅者造谒。见挂一书于梁间。问之曰。此佛经也。问尝读否。曰如人看家书。既知之矣。何再读为。尝曰。古人贵行。吾何言哉。自是问都不答。超果庆依尊者。自杭奉观音像来。聪预知。谓寺僧曰。三日内当有主公至。及期果然。天禧元年七月。趺坐而化。阅月貌如生。建塔于东峰之麓。山民有卜葬于侧者。其家夜闻虎啸。亟徙去○天禧元年。知礼结同志。修法华忏。三载期满。将焚身供经。秘书监杨亿。致书劝请住世。礼复书略曰。经论既以净土之教。为胜方便。验知是如来善巧权用也。但权名不局。实理亦通。体外之权须破。体内方便须修。盖心性遍周法界无外。岂应极乐不预惟心弥陀。以无缘之慈。取极乐之土。释迦以乐说之辨。示往生之门。观经云。凡夫心想羸劣。未得天眼。不能远观。诸佛如来有异方便。令其得见。此之权巧方便。既约圆论。即与法华微妙方便。无二无别。某虽钝根。滥沾圆教。不离当念。顾达彼方。庶即下凡。便阶不退。又欣厌取舍。善能起过。亦能立功。众生旷劫。住此娑婆。贪于粗弊色声。著于下劣依正。既无厌离之念。但增系缚之缘。纵有薰修。鲜克攸遂。以此土法门多障故。是故诸佛愍此众生。以愿行功。取清净土。令其欣慕。作受生因。以苦切言。说垢秽相。令其厌恶。成出离心。若非此心。不成始行。故非厌离。舍此无繇。不起欣求。生彼无分。盖受生之法。以爱为缘。始自初心。终至等觉变易未尽。欣厌叵忘。况始行耶。今之众园。尚须求预。彼之宝刹。宁不愿生。但知净土惟心。秽邦即性。即厌无厌。即欣无欣。是则正助合修。解行兼运。顺佛至教。非己繇情。故以毕命自要。庶凭最后之强缘。以作往生之定业。亿又贻书郡守及遵式。力为劝止。于是焚身之志遂沮○曾会。字宗元。官翰林学士。幼与重显同舍。及冠异途。天禧间。会守池州。一日与显会于景德寺。会将中庸大学。参以楞严。符宗门语句。质显。显曰。这个尚不与教乘合。况中庸大学耶。学士要直捷理会此事。乃弹指一下曰。但恁么荐取。会于言下领旨○楚圆。既传汾阳心印。服役七年。乃与守芝慧觉等数人辞昭。相让不肯为参头。昭曰。此行不可以戒腊推。听吾一颂。天无头。吉州城畔展戈矛。将军疋马林下过。圆州城里闹啾啾。圆遂出班曰。楚圆何人。敢当此记莂。遂领众拜辞。昭曰。别无送路。与子一枝拄杖一条手巾。曰手巾和尚受用。拄杖即不消得。曰汝但将去。有用处在。圆便收。昭曰。又道不用。圆便喝。昭曰。已后不让临济。圆曰。正令已行。昭来日送出三门。乃问。汝出山逢尉迟时如何。圆曰。一刀两段。昭曰。彼现那叱。又作么生。圆便拽拄杖。昭喝曰。这回全体分付○圆至并州。谒智嵩。嵩谓圆曰。杨大年内翰。知见高。入道稳实。子不可不见。圆乃往见亿。亿问曰。对面不相识。千里却同风。圆曰。近奉山门请。亿曰。真个脱空。圆曰。前月离唐明。亿曰。适来悔相问。圆曰作家。亿便喝。圆曰恰是。亿复喝。圆以手划一划。亿吐舌曰。真是龙象。圆曰。是何言欤。亿顾客司。令别点茶来。曰元来是家里人。圆曰。也不消得。茶罢又问。如何是圆上座为人句。圆曰切。亿曰。与么则长裙新妇拖泥走。圆曰。谁得似内翰。亿曰。作家作家。圆曰。放内翰二十拄杖。亿拊膝曰。这里是什么处所。圆拍掌曰。也不得放过。亿大笑。又问。记得唐明当时悟底因缘么。圆曰唐明问首山。如何是佛法的的大意。山曰。楚王城畔。汝水东流。亿曰。祇如此语意旨如何。圆曰。水上挂灯毬。亿曰。与么则孤负古人去也。圆曰。内翰疑则别参。亿曰。三脚虾蟆跳上天。圆曰。一任𨁝跳。亿乃大笑。馆于斋中。日夕质疑智证。因闻前言往行。恨见之晚。朝中见驸马都尉李遵勖曰。近得一道人。真西河师子。勖曰。我以拘文。不能就谒柰何。亿归语圆曰。李公佛法中人。闻道风远至。有愿见之心。政以法不得与侍从过从。圆于是黎明谒勖。勖阅谒。使童子问曰。道得即与上座相见。圆曰。今日特来相看。又令童子曰。碑文刊白字。当道种青松。圆曰。不因今日节。余日定难逢。童子又出曰。都尉言。与么则与上座相见也。圆曰。脚头脚底。勖乃出坐定。问曰。我闻西河有金毛师子是否。圆曰。什么处得此消息。勖便喝。圆曰。野犴鸣。勖又喝。圆曰恰是。勖大笑。既辞去。勖问。如何是上座临行一句。圆曰。好消息。勖曰。何异诸方。圆曰。都尉又作么生。曰放上座二十棒。圆曰。专为流通。勖又喝。圆曰瞎。勖曰好去。圆曰诺诺。自是往来杨李之门。以法为友。

　　(戊午)洪諲禅师说法智度

　　洪諲。住神鼎。甘枯淡无比。有一朽木床。夜则諲坐其上。三十辈环听其诲。諲举洞山颂曰。贪嗔痴太无知。赖我今朝识得伊。行便打坐便捶。分付心王仔细推。无量劫来不解脱。问汝三人知不知。古人与么道。神鼎则不然。贪嗔痴实无知。十二时中任从伊。行即往坐即随。分付心王无可为。无量劫来元解脱。何须更问知不知。僧问。鸟窠侍者。欲往诸方。学习佛法去。鸟窠但吹布毛。便悟去如何。諲曰。此事即知。此人久积净业。旷劫修行。方能了解。乃拈布毛举似。复吹之曰。会么。不得孤负老僧。良久曰。我在首山。与汾阳师兄。曾如此说。汾阳作偈曰。侍者初心慕胜缘。辞师拟去学参禅。鸟窠知是根机熟。吹毛当下得心安。看他吐露。终是作家。智度寺沙门本延谒諲。夜语。还谓郡将曰。諲公所谓本色老宿。惜陆沉山中。郡以礼请开法。諲辞不得。乃升座说法。道俗欢呼。得未曾有。于是諲名声普闻○契嵩。少时游神鼎。諲坐堂上受其展。指庭下两小瓮曰。汝来乃其时。寺今年始有酱食矣。明日将粥。一力挟筐取物。投僧钵中。嵩睨上下。有即咀嚼者。有置之自若者。嵩袖出以观。皆碎饼饵。问诸耆老曰。此寺自来不煮粥。脱有檀越请应供。堂头次第拨僧赴之。嘱令携干残者归纳库。下碎焙之。均而分俵以当面。堂头言。汝来适丁其时。良然。嵩大惊○楚圆。与杨亿李遵勖。为法喜游。久之辞还河东。亿曰。有一语寄唐明。圆曰。明月照见夜行人。亿曰。却不相当。圆曰。更深犹自可。午后更愁人。亿曰。开宝寺前金刚。近日因什么汗出。圆曰知。亿曰。上座临行。岂无为人句。圆曰。重叠关山路。亿曰。与么则随上座去也。圆嘘一声。亿曰。真师子儿。大师子吼。圆曰。放去又收来。亿曰。适来失脚踏倒。又得家童扶起。圆曰。有甚了期。亿大笑。圆还唐明。遵勖遣两僧讯圆。圆于书尾画双足。写来僧名。以寄之。勖作偈曰。黑毫千里余。金椁示双趺。人天浑莫测。珍重赤须胡。圆以母老南归。至筠州。谒晓聪。聪令首众。先是善昭谓圆曰。我遍参云门儿孙。特以未见聪为恨。故圆依止三年○遵式。居天竺。丞相王钦若抚杭。因以式道行闻于朝。赐号慈云。

　　(己未)重显禅师出世翠峰

　　重显。自得法智门。乃复遍参。洞山晓聪。每新到参。便问。沩山水牯牛。意作么生。对者多不契聪旨。显到。亦如前问。显曰。作后人标榜。聪拟道。显以坐具拂一下。便行。聪曰。且来上座。显曰。未参堂。到大龙为知客。一日问曰。语者默者不是。非语非默更非。总是总不是。拈却大用现前。时人知有。未审大龙如何。龙曰。子有如是见解。显曰。这老汉瓦解冰消。龙曰。放你三十棒。显礼拜归众。龙却唤适来问话底僧来。显便出。龙曰。老僧因甚么瓦解冰消。显曰。转见败阙。龙作色曰。叵耐叵耐。显休去。后举似南岳雅。雅曰。大龙何不与本分草料。显曰。和尚更须行脚。问罗汉林曰。法尔不尔。如何指南。林曰。只为法尔不尔。显曰。大众记取某甲话头。拂衣归众。林下堂。却令侍者请显至方丈。问上座适来不肯老僧那。显曰。和尚当代宗匠。焉敢不肯。林曰。你为甚拂衣归众。显曰。还许某甲说道理也无。林曰。你说看。显拍一拍下去。初学士曾会。与显厚善。相值淮上。问显何之。显曰。将游钱塘绝西兴登天台雁荡。会曰。灵隐天下胜处。珊禅师吾故人。以书荐显。显至灵隐。三年陆沉众中。俄会奉使浙西。访显于灵隐。无识之者。时堂中僧千余。使吏捡床历物色。乃至。会问向所附书。显袖纳之曰。公意勤。然行脚人于世无求。敢希荐达哉。会大笑。珊奇之。吴江翠峰虚席。举显出世。烧香法嗣北塔。(即智门)开法日顾视大众曰。若论本分相见。不必高升此座。乃以手指曰。诸人随山僧手看。无量佛土一时现前。各各仔细观瞻。其或涯际未知。不免拖泥带水。于是登座。又环顾大众曰。人天普集。合发明何事。岂可互分宾主。驰骋问答。便当宗乘去。广大门风。威德自在。辉腾今古。把定乾坤。千圣只言自知。五乘莫能建立。所以声前悟旨。犹迷顾鉴之端。言下知归。尚昧识情之表。诸人要识真实相为么。但以上无攀仰。下绝己躬。自然常光现前。个个壁立千仞。还辨明得也无。未辨辨取。未明明取既辨明得。便能截生死流。踞佛祖位。妙圆超悟。正在兹时。堪报不报之恩。以助无为之化。显尝参大龙。有大龙小师曰。何不与先师烧香。显曰。昔僧问先师。如何是坚固法身。先师曰。山花开似锦。涧水湛如蓝。我颂此因缘。报他恩了也。又尝参大愚守芝。与文悦游最久。悦知显不嗣芝。特过勘显。一日与游山次。蓦曰。入荒田不拣。信手拈来草。触目未尝无。临机何不道。显拈起一茎禾示之。悦不肯曰。梦也未梦见。显曰。你不肯。即休○义怀。永嘉乐清陈氏子世以渔为业。母梦星陨于屋。乃孕。及产尤多吉祥。儿时坐船尾。父得鱼。付怀贯之。怀不忍。乃私投江中。父怒笞怀。怀恬然如故。长游京师。剃染。异僧言法华。于市井中。拊怀背曰。云门临济去。怀遂谒金銮善叶县省。皆不契。东游至翠峰。谒重显。显曰。汝名甚么。曰义怀。显曰。何不名怀义。曰当时致得。显曰。谁为汝立名。曰受戒来十年矣。显曰。汝行脚费却多少草鞋。曰和尚莫瞒人好。显曰。我也没量罪过。汝也没量罪过。你作么生。怀无语。显打曰。脱空谩语汉出去。入室次。显曰。恁么也不得。不恁么也不得。恁么不恁么总不得。怀拟议。显又打出。如是者数四。寻为水头。因汲水折担。忽然大悟。作投机偈曰。一二三四五六七。万仞峰头独足立。骊龙颔下夺明珠。一言勘破维摩诘。显闻。拊几称善○兴阳清剖。卧疾次。大阳警玄问。是身如泡幻。泡幻中成办。若无个泡幻。大事无繇办。若要大事办。识取个泡幻。作么生。剖曰犹是这边事。玄曰。那边事作么生。剖曰。匝地红轮秀。海底不栽花。玄笑曰。乃尔惺惺耶。剖喝曰。将谓我忘却。竟尔趋寂。

　　(辛酉)省常法师往生净土

　　省常。字造微。钱塘颜氏子。出家受具。淳化中。住南昭。庆慕庐山之风。乃刺血书华严经净行品。易莲社。以净行士大夫预会者。皆称净行社弟子。丞相王旦。为之首。一时公卿牧伯。百二十人。比丘干人。天禧四年正月日。端坐念佛。有顷厉声唱曰。佛来也。泊然而化。众见地皆金色。移时方没○楚圆。辞晓聪。游仰山。杨亿以书抵宜春太守黄宗旦。旦遂请圆。出世南原。

　　(壬戌)警玄禅师传法法远

　　法远。郑圃田王氏子。年十九游并州。见智嵩求出世法。嵩曰。汝当剃落堕三宝数。乃可。远曰。法有僧俗乎。嵩曰。与其为俗。曷若为僧。僧则能续佛寿命故也。于是断发受具。一日见僧入室请问赵州柏子因缘。嵩诘其僧。远旁有省发。后谒善昭归省。皆受记莂。天禧中。谒大阳警玄。机语相契。玄叹曰。吾老矣。洞上一宗。遂竟无人耶。以平生所著直裰皮履示之。远曰。当为持此衣履求人付之如何。玄曰。他日果得人。出吾偈为证。偈曰。杨广山前草。凭君待价焞。异苗翻茂处。深密固灵根。其尾云。得法者潜众十年。方可阐扬。

　　(癸亥)重显禅师开法雪窦

　　重显。住翠峰。天圣初。曾会守四明。迎显补雪窦。显既至。会曰。会近与清长老。商量赵州勘婆子话。未审端的有勘破处也无。显曰。清长老道个甚么。会曰。又与么去也。显曰。清长老且放过一着。学士还知天下衲僧出这婆子圈䙡不得么。会曰。这里别有个道处。赵州若不勘破婆子。一生取屈。显曰。勘破了也。会大笑。显住雪窦。宗风大振。天下龙蟠凤逸衲子。争集座下。号云门中兴。僧问。远离翠峰祖席。已临云窦道场。未审是一是二。显曰。马无千里谩追风。曰恁么则云散家家月。显曰。龙头蛇尾汉。上堂。田地稳密底。佛祖不敢近。为甚么抬脚不起。神通游戏底。鬼神不能测。为甚么下脚不得。直饶十字纵横。朝打三千。暮打八百。又云。槌击妙喜世界。百杂碎底人。为甚么处处解持钵。又云。知时频到香积国底人。为甚么拄杖头上失却眼。又云。一花开天下春。古佛为甚么不着便。你若透得救。取天下老宿。忽若有个衲僧出来。云和尚且自救也。许伊是金毛师子。又云。一尘一佛国。一叶一释迦。德山何以卓牌于闹市。又云。入林不动草。入水不动波。投子因甚么。脚下五色索。透关底。试辨看。上堂。僧问。如何是时节因缘。显曰。瞌睡汉。僧便喝。显曰。诈惺惺。复云。譬若世界坏时。大水竞作。其间无量众生或没未没。互相悲号。仰望苍苍。皆云相救。时四禅天人一见。高声便喝。咄哉众生。我预曾报汝。令频频上来。汝却不听。如今有什么救处。乃拍手云。归堂。又云。一问一答。总未有事在。直饶乾坤大地。草木丛林。尽为衲僧。异口同声。各置百千问难。也不消长老弹指一下。乃并高低普应。前后无差。又云。十方无壁落。四面亦无门。古人向甚么处见客。若道得接手句。许汝天上天下。问新到甚处人。僧提起坐具。显曰。虾跳不出斗。僧曰𨁝跳。显便打。僧曰。更𨁝跳。显又打。僧便走。显唤回。僧作礼曰。触忤和尚。显曰。我要这话行。你又走作甚么。僧曰。已遍天下了也。显复打五棒。僧曰。有诸方在。显曰。你只管吃棒。显又唤第二底近前来。问甚处人。僧曰。鼎州人。显曰败也。僧曰。青天白日。显曰。两重公案。僧曰恰是。显以拄杖指曰。你拟𨁝跳。僧拟议。显亦打五棒。参头曰。这僧吃棒。与某甲不同。显一时唤近前。僧珍重便走。显随后与一拄杖。宝华侍者来看显。显问。宝华多少众。者云。不劳和尚如此。显云。我好好问尔。𨁝跳作甚么。者云。也不得放过。显云。真师子儿。吃茶了。显把住云。适来得恁么无礼。者拟议。被显一掌。云归去分明。举似宝华。问聪道者。久参事作么生道。聪曰。青天白日。显曰。乱走作么。聪便喝。显曰吃棒。聪拟举手。显打一坐具曰。你看这瞎汉乱。与首座写真。显曰。既是首座。为甚么却有两个。曰争之不足。显曰。你问我。我与你道。座拟问。显曰。雪窦门下。一日与数僧游山次。见牯牛举头。显问。牯牛举头作甚么。僧曰。怕和尚穿却。显不肯。自云。看入草底。宗首座到。方拟人事。显约住曰。既知信之韬略。便须拱手归降。宗曰。今日败阙。显曰。剑刃未施。贼身已露。宗曰。气急杀人。显曰。败将不斩。宗曰是。显曰。礼拜着。宗曰。三十年后有人举在。显曰。已放你过。显一日经行植杖。众衲环之。忽问曰。有问云门。树凋叶落时如何。曰体露金风。云门答这僧耶。为解说耶。有宗上座曰。待老汉有悟处即说。显熟视。惊曰。非韩大伯乎。宗曰。老汉瞥地也。于是令挝鼓众集。显曰。大众。今日雪窦宗上座。乃是昔年大阳韩大伯。具大知见。晦迹韬光。欲得发扬宗风。幸愿特升此座。宗遂升座。僧问。宝剑未出匣时如何。曰神光射斗牛。又问。出匣后如何。曰千兵易得。一将难求。僧退。宗曰。宝剑未出匣。神光射斗牛。千兵虽易得。一将实难求。便下座。一众大惊。

　　佛祖纲目卷第三十五
卍新纂续藏经第 85 册 No. 1594 佛祖纲目


　　佛祖纲目卷第三十六(雨字号)

　　甲子(宋仁宗天圣二年起)壬申(改明道)甲戌(改景祐)戊寅(改宝元)庚辰(改康定)辛巳(改庆历)己丑(改皇祐)甲午(改至和)丙申(改嘉祐)甲辰(英宗治平元年)戊申(神宗熙宁元年)戊午(改元丰)癸亥(元丰六年止)

　　(甲子)楚圆谒洪諲禅师

　　楚圆。住南原三年。弃去谒洪諲。諲首山高弟。衲子非人类精奇。无敢登其门者。住山三十年。门弟子。气吞诸方。圆发长不剪。弊衣楚音。通谒称法侄。一众大笑。諲遣童子问。长老谁之嗣。圆仰视屋曰亲见汾阳来。諲杖而出。顾见颀然问曰。汾州有西河狮子是否。圆指其后绝叫曰。屋倒矣。童子返走。諲回顾相矍铄。圆地坐。脱只履而视之。諲老忘所问。又失圆所在。圆徐起整衣。且行且语曰。见面不如闻名。遂去。諲遣人追之。不可。叹曰。汾州乃有此儿耶○宗道者。得法重显。超放自如。往来舒蕲间。性嗜酒。无日不醉。村民爱敬之。每饷以醇醪。一日方入浴。有送榼者至。乃裸而出接。酒竟去。尝散衣下山。有逆而问者。曰如何是道者家风。宗曰。袈裟褁草鞋。曰意旨如何。宗曰。赤脚下桐城○陈瓘。字莹中。号了翁。南剑人。性闲雅。与物无竞。初尚杂华。颇有所诣。及会明智。叩天台宗旨。忽有契悟。其谪居海上。未尝有不满意。惟克念西归。后谒惟清。执见闻以求解会。清曰。执解为宗。何日偶谐。瓘乃开悟。寄清偈曰。书堂兀兀万几休。日暖风柔草木幽。谁识二千年底事。如今只在眼睛头。

　　○汾州善昭禅师示寂(首山念法嗣临济第六世)

　　善昭。住汾阳。俨临人天。足不越阃者三十年。天圣二年。龙德府尹李侯。因与昭有旧。专使请主承天。使者三至。不赴。受罚。复至曰。必欲得师俱往。不然有死而已。昭笑曰。老病业已不出山。借往当先后之。何必俱耶。使者曰。师诺则先后惟所择。昭乃令设馔俶装。告众曰。老僧去也。谁人随得。一僧出曰。某甲随得。曰汝日行几里。曰五十里。曰汝随我不得。又一僧曰。某甲日行七十里。曰汝亦随我不得。侍者曰。某甲随得。但和尚到处即到。曰汝乃随得老僧。复顾使者曰。吾先行矣。停箸而化。侍者即立化于侧。寿七十八。

　　(乙丑)楚圆禅师开法道吾

　　定林沙门本延。有道行。雅为士大夫所信敬。洪諲见延。称楚圆知见。可兴临济。会道吾虚席。延白郡守。请圆主之。示众。先宝应曰。第一句荐得。堪与祖佛为师。第二句荐得。堪与人天为师。第三句荐得。自救不了。道吾则不然。第一句荐得。和泥合水。第二句荐得。无绳自缚。第三句荐得。四棱着地。所以道。起也海晏河清。行人避路。住也乾坤失色。日月无光。汝辈向什么处出气。良久曰。道吾为汝出气。乃嘘一声。卓拄杖而起。又曰。道吾打鼓。四大部洲同参。拄杖横也。挑挂乾坤大地。钵盂覆也。盖却恒沙世界。且问。汝辈向何处。安身立命。若也知之。北俱卢州。吃粥吃饭。若也不知。长连床上。吃粥吃饭。大道谷泉南归。放浪湘中。闻圆住道吾。往省觐。圆曰。白云横谷口。道人何处来。泉左右顾曰。夜来何处火。烧出古人坟。圆呵曰。未在更道。泉乃作虎声。圆以坐具摵之。泉接住推圆。置禅床上。圆亦作虎声。泉大笑曰。我见七十余员善知识。今日始遇作家。山有湫毒龙所蛰。堕叶触波必雷雨。连日过者不敢喘。一日泉与圆暮归。时秋暑。捉圆衣曰。可同浴。圆掣肘径去。于是泉解衣跃入。霹雳随至。腥风吹雨。林木振摇。圆蹲草中。意泉死矣。须臾晴霁。忽引颈出波间曰。㘞。

　　(丙寅)慧觉禅师住琅玡

　　慧觉。西洛人。弱冠扶父衡阳太守榇。归洛过澧阳药山古刹。宛若旧居。遂出家剃染。游方参问。得法汾阳。应缘滁水。住琅玡山。上堂。见闻觉知。俱为生死之因。见闻觉知。正是解脱之本。譬如狮子返踯。南北东西且无定止。汝等诸人。若也不会。且莫辜负释迦老子。吽吽。上堂。汝等诸人。在我这里过夏。与你点出五般病。一不得向万里无寸草处去。二不得孤峰独宿。三不得张弓架箭。四不得物外安身。五不得滞于生杀。何故。一处有滞。自救难为。五处若通。方名导师。汝等诸人。若到诸方。遇明眼作者。与我通个消息。贵得祖风不坠。若是常徒。即便𥨊息。何故。裸形国里夸服饰。想君太煞不知时。上堂。山僧因看华严金师子章第九繇心回转善成门。又释曰。如一尺之镜纳重重之影象。若然者。道有也得。道无也得。道非亦得。道是亦得。虽然如是。更须知有拄杖头上一窍。若也不会。拄杖子。穿灯笼。入佛殿。撞着释迦。磕倒弥勒。露柱拊掌呵呵大笑。你且道笑个甚么。卓拄杖下座。上堂。拈拄杖曰。盘山道。向上一路滑。南院道。壁立千仞险。临济道。石火电光钝。琅玡有定乾坤底句。各各高着眼。高着眼。卓拄杖下座。觉与雪窦。同时唱道。时谓二甘露门。

　　(丁卯)义怀禅师开法铁佛

　　义怀。辞重显久无耗。有僧自淮上来。谓显曰。怀出世铁佛矣。显使诵提唱之语曰。譬如雁过长空。影沉寒水。雁无遗踪之意。水无留影之心。若能如是。方解向异类中行。不用续凫截鹤。夷岳盈壑。放行也百丑千拙。收来也栾栾拳拳。用之则敢与八大龙王斗富。不用都来不直半文钱。显大称赏。以为类己。先使慰抚之。怀乃敢通门人之礼。上堂。髑髅常干世界。鼻孔摩触家风。芭蕉闻雷开。葵花随日转。诸仁者。芭蕉闻雷开。还有耳么。葵花随日转。还有眼么。若也会得。西天即是此土。若也不会。七九六十三。收。示众。古人云。五蕴山头一段空。同门出入不相逢。无量劫来赁屋住。到头不识主人翁。有老宿拈云。既不识他。当初问甚么人赁。恁么拈。也太远在。何故。须知死人路上。有活人出身处。活人路上。死人无数。那个是活人路上死人无数。那个是死人路上活人出身处。若捡点得分明。拈却炙脂帽子。脱却鹘突布衫。举金刚经云。若见诸相非相。即见如来。法眼云。若见诸相非相。即不见如来。怀曰。若见诸相非相。眼在甚么处。此语有两负门。室中问僧。无手人。能行拳。无舌人。解言语。忽然无手人打无舌人。无舌人道个甚么。

　　○大阳警玄禅师入寂(梁山观法嗣曹洞第六世)

　　警玄。住大阳。足不越限胁不至席者五十年。天圣丙寅七月日。升座辞众。又三日。以偈寄侍郎王曙曰。吾年八十五。修因至于此。问我归何处。顶相终难睹。停笔而化○平侍者。预大阳之室有年。虽尽得其旨。惟以生灭为己任。挤陷同列。忌出其右者。慧觉法远居众时汾阳令探大阳宗旨。延叹曰。兴洞上一宗。非远即觉也。二师曰。有平侍者在。延以手指胸云。平此处不佳。又捏拇指乂中示之云。平向去当死于此。暨延迁寂。遗嘱瘗全身。十年无难。当为大阳山打供。平后住山忽云。先师灵塔。风水不利。取而焚之。遂发塔。颜貌如生。薪尽俨然。众皆惊异。平乃钁破其脑。益以油薪。俄成灰烬。事闻于官。坐平不孝还俗。自称黄秀才。谒慧觉。觉曰。昔日平侍者。今朝黄秀才。我在大阳时。见你做处。遂不纳。又谒法远。远亦不顾。后于三乂路口。遭大虫食之。果中丫乂之记○晁迥。字明远。历事三朝。谥文元。弱冠时。遇高士刘惟一。访以生灭之事。一曰。人常不死。迥骇之。一曰。形死性不灭。迥始悟。自是留意禅观。尝曰。予观宝积中。末后云。若彼比丘。于一切法。但取一行。极随顺者。所谓无生。是为禅行。予详此语。若有酌然明禅理。而学佛者。止用此一科足矣。丁卯元日。撰法藏碎金录十卷成。谢政后。独处道院。不治他务。戒家人。无辄有请。子擢进士。易章服诣谢。迥亦不顾。尝有诗云。炼矿成金得宝珍。炼情成性得天真。相逢此理交谈者。千百人中无一人。

　　○守芝禅师开法翠岩

　　守芝。住大愚。郡守请居西山翠岩。芝讥呵学者寡闻。得少为足。曰。汾阳有十智同真法门。锻佛祖钳锤。今时禅者。姿质不妙。莫有成器者。僧问如何是十智同真。芝曰。先师言。夫说法者。须具十智同真。若不具十智同真。邪正不辨。缁素不分。不能与人为眼目。决断是非。如鸟飞空而折翼。如箭射的而断弦。弦断故射的不中。翼折故空不可飞。弦壮翼牢。空的俱彻。作么生是十智同真。如今一切点出。一同一质。二同大事。三总同参。四同真志。五同遍普。六同具足。七同得失。八同生杀。九同音吼。十同得入。先师又曰。与什么人同得入。与谁同音吼。作么生是同生杀。什么物同得失。阿那个同具足。是什么同遍普。何人同真志。孰能总同参。那个同大事。何物同一质。有点得出底么。点得出者。不吝慈悲。点不出者。未有参学眼在。切须辨取。要识是非。面目见在。芝曰。先师曰。要识是非面目见在。也大省力。后生晚学刺头。向言句里。贪着义味。如驴䑛尿处。棒打不回。盖为不广求知识。遍历门风。多是得一言半句。便点头咽唾。道已了辨。上座大有未稳当处在。先师有十五家宗风歌。号曰广智其词曰。大道不说有高低。真空那肯涉离微。大海吞流同增减。妙峰高耸总擎持。万派千溪皆渤澥。七金五岳尽须弥。玉毫金色传灯后。二三四七普闻知。信衣息广开机。诸方老宿任施为。识心是本从头说。迷心逐物却生疑。芝曰。此叙宗旨也。或直指。或巧施。解道前纲出后机。旨趣分明明似镜。盲无慧目不能窥。明眼士。见精微。不言胜负坠愚痴。物物会同流智水。门风逐便示宗枝。即心佛。非心佛。历世明明无别物。即此真心是我心。我心犹是机权出。芝曰。此叙马祖宗派也。或五位。或三路。设施随根巧回互。不触当今是本宗。展手通玄无佛祖。芝曰。此叙洞上宗派也。或君臣。或父子。量器方圆无彼此。士庶公侯一道平。愚智贤豪明渐次。芝曰。此叙石霜宗派也。有时敲。有时唱。随根问答谈谛当。应接何曾失礼仪。浅解之流却生谤。或双明。或单说。只要当锋利禅悦。开权不为斗聪明。舒光只要辨贤哲。有圆相。有默论。千里持来目视瞬。万般巧妙一圆空。烁迦罗眼通的信。芝曰。此叙沩仰宗派也。或全提。或全用。万象森罗实不共。青山不碍白云飞。隐隐当台透金凤。芝曰。此叙石头药山宗派也。象骨镜。地藏月。玄沙崇寿照无阙。因公致问指归源。旨趣来人明皎洁。芝曰。此叙雪峰地藏宗派也。或称提。或拈掇。本色衲僧长击发。句里明人事最精。好手还同楔出楔。或抬荐。或垂手。切要心空易开口。不识先人出大悲。管烛之徒照街走。芝曰。此叙云门宗派也。德山棒。临济喝。独出乾坤解横抹。从头谁管乱区分。多口阿师不能说。临机纵。临机夺。迅速机锋如电掣。乾坤只在掌中持。竹木精灵脑劈裂。或宾主。或料拣。大展禅宗辨正眼。三玄三要用当机。四句百非一齐铲。劝同袍。莫强会。少俊依前成窒碍。不知宗脉莫漫汗。永劫长沉生死海。难逢难遇又难闻。猛烈身心快通泰。芝曰。此叙德山临济宗派也。

　　○守芝禅师传法文悦

　　文悦。南昌徐氏子。短小粹美。有精识。初出家。杖䇿游江淮。常默坐下板。念耆宿语疑之曰。吾闻临济在黄檗三年。黄檗不识也。陈尊宿者教之。令问大意。三问而三被打。未闻谆谆授之也。至大愚而悟。则为江西宗。耆宿教我。意非徒然。我所欲闻者异耳。遂至大愚参守芝。见屋老僧残荒凉如传舍。芝自提笠。日走市井。暮归闭关高枕。悦无留意。欲装包发去。芝忽升座曰。大家相聚吃茎齑。若唤作一茎齑。入地狱如箭射。下座。无他语。悦大骇。夜造丈室。芝曰。来何所求。曰求佛心法。芝曰。法轮未转。食轮先转。后生趁有色力。何不为众乞饭去。我忍饥不暇。暇为汝说法乎。悦不敢违即请行。及还自冯川。芝移住翠岩。悦又往从之。夜诣丈室。芝曰。又欲求佛心法乎。汝不念乍住屋壁疏漏又寒雪。我日夜望汝来。为众营炭。我忍寒不能。能为汝说法乎。悦又不敢违。入城营炭还。时维那缺。悦夜造丈室。芝曰。佛法不怕烂却。堂司一职。今以烦汝。悦不得语而出。明日鸣楗椎坚请。悦有难色。拜起欲弃去业已勤劳久。因中止。然恨芝不去心。地坐后架。架下束破桶盆。自架而堕。忽开悟。顿见芝从前用处。走搭伽黎上𥨊堂。芝迎笑曰。维那且喜大事了毕。悟再拜汗下。不及吐一词而出。服勤八年而芝殁。

　　(戊辰)法智知礼法师入寂(天台宗)

　　天圣六年正月日。知礼召大众说法。骤称阿弥陀佛号数百声。奄然坐逝。露龛二七日。颜貌如生。爪发俱长。茶毗舌根不坏。若莲华然。舍利五色。莫知其数。

　　(己巳)自宝谒晓聪禅师

　　自宝。寿州人。生娼室。无姓氏。出家修头陀行。粝食垢衣。行脚时尝旅宿。为娼女所窘。遂让榻与之睡。宝坐达旦。明发。娼女索宿钱。宝与之。出门自烧被褥而去。娼女以实告其母。谓宝真佛子。请归致斋以忏。后参师戒。发明心地。至洞山。谒晓聪。时方植松。聪问。上岭一句。作么生道。宝曰。气急杀人。聪拄钁呵曰。从何得此。随语生解。阿师见问上岭。便言气急杀人。佛法却成流布。宝请代语。聪曰。何不道气喘杀人。宝复问。岭在此。金刚在什么处。聪指曰。此一株松。是老僧亲栽。

　　(庚午)子璇参慧觉禅师

　　子璇。秀州人。从敏法师。学楞严经。至动静二相了然不生。谓敏曰。敲空击木。尚落筌蹄。举目扬眉。已成拟议。去此二途。方契斯旨。敏骇之。参慧觉。值升座遂问。清净本然。云何忽生山河大地。觉厉声曰。清净本然。云何忽生山河大地。璇豁然契悟。拟留嗣之。觉曰。汝宗不振久矣。宜励志扶持。以报佛恩。后住长水○晓聪。住洞山。六月日示微疾。持不食七日。集道俗曰。法席当令自宝住持。因与门人。叙透法身话。说偈曰。参禅学道莫忙忙。问透法身北斗藏。予今老倒尪羸甚。见人无力得商量。惟有锄头知我道。种松时复上金刚。言毕而化。茶毗得五色舍利。塔于西阿○自宝。常在五祖主事。一日师戒病。令行者往库司。取生姜煎药。宝叱之。行者白戒。戒令将钱回买。宝方取姜付之。晓聪殁。遗言令宝继其席。郡守亦以书嘱戒。俾举所知。戒曰。卖生姜汉住得。遂出世洞山。宝尝作达磨赞叙曰。师真徒邈。三界无著。拟欲安排。知君大错。虚劳指点。何处扪摸。要识师真。乾坤廓落。赞曰。师相兮世所希。师眉兮阵云垂。师眼兮电光辉。师鼻兮耸须弥。师口门无齿兮。过在阿谁。更住少林兮。懡㦬却西归。遇衲僧兮。好与一顿椎。虽然如是兮。不会莫针锥。慧觉见此赞。乃述颂曰。师眼兮深。师鼻兮大。师耳兮穿。师舌兮快。师身兮黑。师心兮戴。手携只履返流沙。熊耳石塔今犹在。只将此颂。验尽天下衲僧○倚遇。漳州林氏子。初谒法远。远谓人曰。此后学行脚样子也。继谒谷泉。问庵主在么。曰谁。曰行脚僧。曰作甚么。曰礼拜庵主。曰恰值庵主不在。曰你聻。曰向道不在。说甚你我。拽棒趁出。次日再来。泉又趁出。一日又来问。庵主在么。曰谁。曰行脚僧。揭帘便入。泉拦胸扭住曰。我这里狼虎纵横。尿床鬼子。三回两度来。讨甚么。曰人言庵主亲见汾阳。泉解衣抖擞曰。你道我见汾阳。有多少奇特。遇即礼拜曰。如何是庵中主。曰入门须辩取。曰莫祇这便是么。曰赚却多少人。曰前言何在。曰听事不真。唤钟作瓮。曰万法泯时全体现。君臣合处正中邪去也。曰驴汉不会便去。乱统作么。曰审如庵主语客来将何祗待。曰云门糊饼赵州茶。曰谢师供养。曰我这里火种也未有。早言谢谢什么。遇乃去。谒北禅智贤。贤问近离甚处。曰禅严。曰思大鼻孔长多少。曰与和尚当时见底一般。曰且道老僧见时长多少。曰和尚大似不曾到福严。贤笑曰。学语之流。又问来时马大师健否。曰健。曰向汝道什么。曰教和尚莫乱统。曰念汝新到不欲打汝。曰倚遇亦放和尚过。茶罢。贤问乡里甚处。曰漳州。曰三平在彼作甚么。曰说禅说道。曰年多少。曰与露柱齐年。曰有露柱且从。无露柱年多少。曰无露柱一年也不少。曰夜半放乌鸡。遇因倒心师事之。

　　(壬申)楚圆禅师住石霜

　　明道元年。楚圆。自道吾迁住石霜○赞元。字万宗。义乌人。傅大士远孙。出家受具。游方至石霜。谒楚圆。圆一见曰。好好着槽厂。元遂作驴鸣。圆曰。真法器耳。俾为侍者助舂破薪。泯泯混众十年○遵式。住慈云。有一贵官。注楞严经。求印可。式乃烹烈焰。谓曰。今先申三问。若答之契理。当为流通。如其不合。请付此火。真精妙。元性净明心。不知如何注释。三四四三宛转十二。流变三叠一十百千。为是何义。二十五圣所证圆通。既云实无优劣。文殊何得独取观音。其人罔措。遂焚之。壬申十月日。炷香礼佛。愿诸佛证明。往生安养。又祝观世音曰。我观观世音。前际不来。后际不去。十方诸佛。同住实际。愿住此实际。受我一炷之香。遂坐脱。人见大星陨于灵鹫峰。越七日入龛。形貌如生。

　　(癸酉)楚圆禅师传法方会

　　方会。宜春冷氏子。少警敏。不事笔砚。及出家。阅经典。辄自神会。折节扣参老宿。时楚圆。自南原迁道吾石霜。会皆佐之总院事。依之虽久。然未有省发。每以此事咨参。圆曰。库司事繁且去。他日会又请问。圆曰。监寺异日儿孙遍天下在。何用忙为。一日圆适出。雨忽作。会侦之小径。一见搊。住曰这老汉。今日须与我说。不说打你去。曰监寺知是般事便休。语未竟。会大悟。即拜于泥涂。问曰。狭路相逢时如何。曰你且躲避。我要去那里去。会归来日具威仪诣方丈礼谢。圆呵曰。未在圆。饭罢。恒山行。禅者问道。多失所在。会阚其出未远。即挝鼓集众。圆怒数曰。少丛林暮而升座。何从得此规绳乎。曰汾阳乃晚参也。一日圆上堂。会出问。幽鸟语喃喃。辞云入乱峰时如何。曰我行荒草里。汝又入深村。曰官不容针。更借一问。圆便喝。会曰好喝。圆又喝。会亦喝。圆连喝两喝。会礼拜。圆曰。此事是个人。方能担荷。会拂袖便行。一日圆问。马祖见让师。便悟去。且道迷却在甚么处。曰要悟即易。要迷即难○可真。自负亲见慈明。天下无可意者。至金銮。同善侍者坐夏。善与语。知其未彻。一日同山行。举论锋发。善拈一片瓦。置石上曰。若向这里下得一转语。许你亲见老师。真左右视拟对。善叱曰。伫思停机。情识未透。何曾梦见。真大愧。还石霜。圆见来叱曰。本色行脚人。必知时节。有甚急事。夏未了蚤至此。真泣曰。被善兄毒心。终碍塞人。故来见和尚。圆遽问。如何是佛法大意。曰无云生岭上。有月落波心。圆诟曰。头白齿豁。犹作这个见解。如何脱离生死。真悚然求指示。圆曰。汝问我。真理前语问圆。圆震声喝曰。无云生岭上。有月落波心。真于言下大悟○道吾悟真。亦圆嗣。一日提螺蛳一篮。绕院行云。卖螺蛳。令众下语。皆不契。有一老宿。揭帘见以目顾真。放身便卧。真放篮子便行○善暹。临江人。出家游方。依缘远。一日远升堂。顾视大众曰。师子频呻。象王回顾。暹忽有省。入室陈解。远曰。子作么生会。暹顾曰。后园驴吃草。远然之。自此机辩迅捷。禅林目曰海上横行暹道者。又参重显。显爱其俊逸。留座下数年。欲举住明州金鹅。暹闻之。书偈于壁而去。出世开先。嗣缘远。一住十八年。

　　(甲戌)谷泉禅师住保真

　　谷泉。登衡岳顶。住懒瓒岩。移芭蕉。又移保真。乃衡湘至险绝处。一夕地坐祝融峰。有大蟒盘绕。泉解衣带缚其腰。中夜不见。明日遍山寻之。衣带缠枯松上。尝以杖荷大酒瓢。往来山中。人问瓢中何物。曰大道浆也○守芝。住大愚翠岩两山。众未尝登三十辈。屋老以木拄将倾处。过者疑将压焉。提笠日走城郭村落。寺如传舍。粥饭亦有不继。尝作洞山麻三斤偈曰。横眸读梵字。弹舌念真言。吹火长尖嘴。柴生满灶烟。又示众。沙里无油事可哀。翠岩嚼饭喂婴孩。他时好恶知端的。始觉从前满面灰。景祐初入寂。

　　(乙亥)五祖师戒禅师入寂(双泉宽法嗣云门第三世)

　　洞山自宝。为人精严。护持戒法。然性好名。事边幅。初得法于师戒。戒暮年弃众造焉。宝以其行藏落人疑似。弗为礼。戒遂至大愚。未几倚拄杖于僧堂前。谈笑而化。五祖遣人来取骨石。归塔焉。

　　(丙子)楚圆禅师住福严

　　南岳福严虚席。郡守延楚圆住持○慧南。玉山章氏子。幼不茹荤。不游戏。弃家受具。坐必跏趺。行必直视。依泐潭澄。令分座接物。名振诸方。文悦见之叹曰。南有道之器也。惜未授本色钳锤耳。会同游西山。夜话云门法道。悦曰。澄公虽是云门之后。法道异矣。南问所以异。曰云门如九转丹砂。点铁成金。澄公如药汞银徒可玩。入锻则流去。南怒以枕投之。明日悦谢过。又曰。云门气宇如王。甘死语下乎。澄公有法授人。死语也。死语其能活人乎。即背去。南挽之曰。若如是则谁可汝意。曰石霜圆。手段出诸方。子宜见之。不可后也。南默计曰。悦师翠岩。使我见石霜。见之有得。于悦何有哉。遂造石霜。中途闻圆不事事。慢侮少丛林。乃登衡岳。谒福严贤。贤命掌记。俄贤卒。郡守以圆补之。南心喜。且欲观其人。圆既至。贬剥诸方。件件数为邪解。泐潭密付旨诀。皆在所斥中。南为气索。念悦平日之语。翻然改曰。大丈夫心膂之间。其可自为疑碍乎。遂造其室。圆曰。书记已领徒游方。借有疑。可坐而商略。南固辞。哀恳愈切。圆曰。书记学云门禅。必善其旨。如曰放洞山三顿棒。是有吃棒分。无吃棒分。曰有吃棒分。圆色庄曰。闻三顿棒声。便是吃棒。则从朝至暮。鹊噪鸦鸣。皆应吃棒。圆即端坐受南炷香作礼。圆复问。脱如汝会云门意旨。则赵州道台山婆子。我为汝勘破了也。且那里是他勘破婆子处。南汗下不能答趋出。次日又诣。圆诟骂不已。南曰。骂岂慈悲法施耶。圆笑曰。你作骂会那。南于言下大悟。失声曰。泐潭果是死语。献偈曰。杰出丛林是赵州。老婆勘破没来繇。而今四海明如镜。行人莫与路为仇。圆以手指没字。南为易有字。圆颔之。遂留月余辞去。谓圆曰。大事毕竟如何。圆呵曰。着衣吃饭。不是毕竟。屙屎送尿。不是毕竟○元琏。住广慧。景祐三年正月日。示四圆相。自书虎狗鼠牛字于中。揭方丈门。九月日迁寂○承古。西川人。少为书生。博学有声。出家从警玄游。又谒南岳雅。雅许入室。游庐山。居宏觉塔院。号古塔主。初说法芝山。嗣云门。范仲淹守饶。景祐四年。迎古住荐福○范仲淹。字希文。吴郡人。仁宗朝。累官枢密参知政事。为宋朝人物第一。守吴日。慧觉来谒。留数日。淹于言下知归。赠觉偈曰。连朝共话释疑团。岂谓浮生半日闲。直欲与师闲到老。尽收识性到玄关。

　　(戊寅)楚圆禅师至京师

　　楚圆。自福严。移住兴化。示众。以拄杖击禅床一下云。大众还会么。不见道。一击忘所知。更不假修治。诸方达道者。咸言上上机。香严恁么悟去。分明悟得如来禅。祖师禅犹未梦见在。且道祖师禅。有甚长处。若向言中取则。误赚后人。直饶棒下承当。孤负先圣。万法本闲。惟人自闹。所以山僧居福严。只见福严境界。晏起早眠。有时云生碧嶂。有时月落寒潭。音声鸟飞鸣般若台前。娑罗花香散祝融峰畔把瘦筇坐盘陀石。与五湖衲子。时谈玄微。灰头土面。住兴化。只见兴化家风。迎来送去。门连城市。车马骈填。渔唱潇湘。猿啼岳麓。丝竹歌谣。时时入耳。复与四海高人。日谈禅道。岁月都忘。且道。居深山。住城郭。还有优劣也无。试道看。良久云。是处是慈氏。无门无善财。宝元戊寅。李遵勖遣使邀圆曰。海内法友。惟师与杨大年耳。大年弃我而先。仆年来顿觉衰落。忍死以一见公。仍以书抵潭帅敦遣之。圆恻然。与侍者舟而东下。道过琅琅。慧觉出迎。大喜曰。天赐我也。圆为逗留。夜语及并汾旧游。觉曰。近有一老衲至。问其离何所。曰扬州。问船来陆来。曰船来。问船在何处。曰岸下。问不涉程途一句如何道。其僧恚曰。杜撰长老。如麻似粟。遣人追不及。云是举道者。顷在汾州时。举陆沉众中。不及识之。圆笑曰。举见处才能自了。而汝堕负。何以为人。觉屏息汗下。圆为作牧童歌曰。牧牛童实快活。洗足披蓑。双角撮。横眠牛上向天歌。人问如何牛未渴。回面看平田阔。四方放去休拦遏。八面无拘任意游。要收只在索头拨。小牛儿顺摩捋。角力未充难提掇。且从放在小平坡。虑上高峰四蹄脱。日已高休吃草。捏定鼻头无少老。一时牵向圈中眠。和泥看伊东西倒。笑呵呵好不好。又将横笛顺风吹。震动五湖三海岛。倒骑牛脱布袄。知音休向途中讨。若问牧童何处居。鞭指东西无一宝。觉默得其游戏三昧。圆至京师。与勖会月余。而勖果殁。临终时。勖膈胃燥热。有尼道坚。谓曰。众生见劫尽。大火所烧时。都尉切宜照管主人公。勖曰。大师与我煎一服药来。坚无语。勖曰。这师姑。药也不会煎得。乃画一圆相。又作偈献圆曰。世界无依。山河匪碍。大海微尘。须弥纳芥。拈起幞头。解下腰带。若觅死生。问取皮袋。圆曰。如何是本来佛性。勖曰。今日热如昨日。随声便问圆。临行一句作么生。圆曰。本来无挂碍。随处任方圆。勖曰。晚来困倦。更不答话。圆曰。无佛处作佛。勖于是泊然而逝。圆南归中途。谓侍者曰。我忽得风痹疾。视之口吻已喎斜。侍者顿足曰。当柰何。平生呵佛骂祖。今乃尔。圆曰。无忧为汝正之。以手拨置如故。曰今而后不钝置汝。

　　(庚辰)慈明楚圆禅师示寂(汾阳昭法嗣临济第七世)

　　楚圆。归兴化。正月五日。沐浴辞众。跏趺而逝。圆平生以事事无碍行。心凡圣不能测。室中宴坐。横刀水盆之上。旁置草鞋使。参扣者下语。无有契其机者。又作示徒偈曰。黑黑黑。道道道。明明明。得得得。又冬日。榜僧堂。作此字。[(○*○*○)/＝/─]二二三<PIC>X85071001.gif</PIC>[(┐@三)*(田/?)][水-?+(曲-曰+口)]。其下注云。若人识得。不离四威仪中。有首座者。见之谓曰。和尚今日放参。圆闻而笑之○方会。从楚圆游最久。及辞还九峰。圆亦化去。忽宜春移檄。命居杨岐。受请日拈法衣。示众云。会么。若也不会。今日无端走入水牯牛队里去也。还知么。筠阳九岫萍实杨岐。遂升座。时有僧出。会曰。渔翁未掷钓。跃鳞冲浪来。僧便喝。会曰。不信道。僧拊掌归众。会曰。消得龙王多少风。问师唱谁家曲。宗风嗣阿谁。会曰。有马骑马。无马步行。曰少年长老。足有机筹。会曰。念汝年老。放汝三十棒。问如何是佛。会曰。三脚驴子弄蹄行。曰莫祇这便是么。会曰。湖南长老。乃曰。更有问话者么。试出来相见。杨岐今日。性命在汝诸人手里。一任横拖倒拽。为甚么如此。大丈夫儿。须是当众决择。莫背地里。似水底按葫芦相似。当众引验。莫便面赤。有么有么。出来决择看。如无。杨岐今日失利。便下座。时九峰勤。把住曰。今日喜得个同参。会曰。作么生是同参底事。曰九峰牵犁。杨岐拽耙。会曰。正恁么时。杨岐在前。九峰在前。勤拟议。会拓开曰。将谓同参。元来不是。慈明忌辰设斋。众才集会。于真前。以两手捏拳。安头上。以坐具画一画。打一圆相。便烧香。退身三步。作女人拜。首座曰。休捏怪。会曰。首座作么生。曰和尚休捏怪。会曰。兔子涂赤奶。第二座近前。打一圆相。便烧香。亦退身三步。作女人拜。会近前作听势。座拟议。会打一掌曰。这漆桶也乱做。提刑杨畋山下过。会出接。畋乃问。和尚法嗣何人。曰慈明大师。曰见个甚么道理。便法嗣他。曰共钵盂吃饭。曰与么则不见也。会捺膝曰。甚么处是不见。畋大笑。会曰。须是提刑始得。又曰。请入院烧香。畋曰。却待回来。会乃献茶信。畋曰。这个却不消得。有甚干爆爆底禅。希见示些子。会指茶信曰。这个尚自不要。岂况干爆爆底禅。畋拟议。会呈颂曰。示作王臣。佛祖罔措。为指迷源。杀人无数。畋曰。和尚为甚么。就身打劫。会曰。元来是我家里人。畋大笑。会曰。山僧罪过○张方平。字安道。宋城人。庆历中。为滁州守。游琅玡抵藏院。偶见楞伽经。取视之。忽感悟前身事。入手恍然如获旧物。读至世间离生灭犹如虚空华。遂明己见。偈曰。一念在生灭。千机缚有无。神锋轻举处。透出走盘珠。暮年。以此经授苏轼。辅钱三十万。使印施流通。王安石。尝问平曰。去孔子百年。而有孟轲。此后逮孔孟者为谁。何吾道之寥寥乎。平曰。有人。第恐过之耳。曰谁。曰南岳让。嵩山圭。马祖石头。丹霞无业。若此类。儒门淡薄。收拾不住。尽归释氏矣。安石深肯之。

　　(壬午)思广禅师传法承皓

　　承皓。眉州王氏子。出家游方。参北塔思广。发明心要。得游戏自在三昧。尝制赤犊鼻裈。书历代祖师名字曰。惟有文殊普贤犹较些子。故丛林目为皓布裈。

　　(癸未)慧南禅师开法同安

　　慧南。受楚圆大法。癸未开法于同安。上堂。智海无性。因觉妄以成凡。觉妄元虚。即凡心而见佛。便尔休去。将谓同安无折合。随汝颠倒所欲。南斗七。北斗八○尹洙。字师鲁。官起居舍人。得法于法眼禅师。临终日。先以手书别范仲淹。适朱从事炎至。洙谓炎曰。吾素学佛于禅师法眼者。乃今资此也。及仲淹驰至。恸哭之。洙张目曰。已与公别。何用复来。且死生常理。希文岂不晓乎。言讫端坐而逝。

　　(乙酉)荐福承古禅师入寂

　　承古。住荐福。乙酉冬十一月。辞众偈曰。天地本同根。鸟飞空有迹。雪伴老僧行。须弥撼金锡。乙酉冬至日。灵光一点赤。珍重会中人。般若波罗蜜。偈毕而逝。

　　(丙戌)方会禅师开法云盖

　　方会。住杨岐。庆历六年。迁云盖。室中问僧。栗棘蓬。你作么生吞。金刚圈。你作么生透。一日访比部孙居士。值视断次。孙曰。某为王事所牵。何繇免离。会指曰。委悉得么。曰望师点破。会曰。此是比部弘愿深广。利济群生。曰未审如何。会示偈曰。应现宰官身。广弘悲愿深。为人重指处。棒下血淋淋。孙有省。遂嗣会○守端。衡阳葛氏子。幼工翰墨。不喜处俗。出家剃染。年二十余。游湘中。时方会迁居云盖。一见端便心奇之。每与语必终夕。一日会忽问曰。上人落发师为谁。曰茶陵郁和尚。曰吾闻其过溪遭攧有省。作偈甚奇。能记之否。端即诵曰。我有明珠一颗。久被尘劳关锁。今朝尘尽光生。照破山河万朵。会大笑起去。端愕视左右。通夕不𥧌。明日求入室。咨询其事。时方岁旦。会曰。汝见昨日作野狐者乎。曰见。曰汝一筹不及渠。端又大骇曰。意旨如何。曰渠爱人笑。汝怕人笑。端因大悟于言下。巾侍久之○衡州茶陵郁山主。本州人。自少落发。惟以供应为事。院居禅刹往来之冲。每有化主至。郁必供养之。一日因杨岐化主至。郁问禅宗之旨。化主为举。和尚每问衲子。僧问法灯。百尺竿头。如何进步。灯曰恶。郁从此参究。未尝离念。偶一日赴外请。骑蹇驴过溪桥。驴踏桥穿陷足。郁坠驴。不觉口中曰恶。忽然契悟。有颂云云。走谒方会。会即印可。端后出世九江。承天赞郁像曰。水月以喻兮。古来已多。我今不然兮。所陈伊何。百尺竿头曾进步。溪桥一踏没山河。顾不游方兮。何游之有。玄沙保寿兮。师其与偶。应峰之东兮。洙川之口。三十三秋兮。大师子吼。舒兮卷兮已而矣。依前空泻洙川水。九江相去几千里。父有重牙子无齿。谩劳提耳一炉香。微尘旋逐松风起。

　　(丁亥)义怀禅师传法法秀

　　法秀。秦州辛氏子。母梦老僧托宿而娠。先是麦积山老僧。日诵法华。与应干寺鲁和尚善。尝欲从鲁游方。鲁老之。乃谓鲁曰。他日当寻我竹铺坡前铁疆岭下。俄有儿生其所。鲁闻往视之。儿为一笑。三藏愿从鲁归。遂承鲁姓。十九为大僧。讲大经。声着京洛。倚圭峰钞。以诠量众义。然恨圭峰学禅。乃罢讲。南游至无为军铁佛。谒义怀。怀貌寒危坐。涕垂沾衣。秀初易之。怀收涕问。座主讲何经。曰华严。曰华严以何为宗。曰法界为宗。曰法界以何为宗。曰以心为宗。曰心以何为宗。秀不能对。怀曰。毫𨤲有差。天地悬隔。汝当自看。必有发明。秀乃悚然敬服。愿留受法。后闻僧举白兆参报慈。问情未生时如何。慈曰隔。乃大悟○道隆。少时师事石门彻。亲受洞山旨诀。后谒元琏。琏方剃发。使隆擎凳子来。琏曰。道者我有凳子诗。听取。诗曰。放下便安稳。隆于言下大悟。乃嗣琏。游京师。客景德寺。日纵观都市。归尝二鼓。一夕还不得入。卧寺门下。仁宗梦至寺门。见龙蟠于地惊觉。中夜遣中使物色。得隆夜卧状。大喜。因召对问宗旨。上大悦。馆于大相国寺。以偈句相酬唱。络绎于道。或留宿禁中。礼遇特厚。

　　(己丑)惟正禅师入寂(净土素法嗣法眼第四世)

　　惟正。华亭黄氏子。幼从钱塘本如𨽻业。郡人欲启帑。以度牒施正。叹曰。古之度人。以清机密旨。今反是。去古远矣。吾堕三宝数。当有其时。遂跪谢不受。如问故。正曰。彼非知我者。特以师之言。施百千于一童子。保其终身。能施物。不责报乎。如来世尊。大愿度生。则有慈荫。今妙法莲华经是也。当折节诵持。恩并归一。于义为安。如益奇之。年十八为大僧。独拥毳袍且弊。复有愿。轮岁时用度。俾继院务。正复谢曰。闻托钵乞食。未闻安坐以享。闻历谒诸祖。未闻废学自任。况我齿茂气完。正在筋力为礼。非从事屋庐之秋也。遂游方。受心法于惟素。素董功臣山净土院。正辅相之。久而继席。内翰叶清臣。迎正论道。一日语正曰。明日有客集。愿师来洒以甘露。正诺之。明日遣邀。正以一偈授曰。昨日曾将今日期。出门倚杖又思维。为僧只合居岩谷。国土筵中甚不宜。竟不往。尝跨一黄犊出入。军持巾钵。悉挂角上。故俗呼为正黄牛。侍郎蒋堂。出守杭州。与正为方外交。正每往谒。至郡庭下犊。谈笑终日而去。正律身精严。冬不拥炉。以芦花作毬。纳足其中。客至共之。夏秋好玩月。吟笑达旦。率以为常。或问。师以禅师名。乃不谈禅何也。曰徒费言语。吾懒宁假曲折。但日夜烦万象。为敷演耳。言语有间。而此法无尽。所谓造物无尽藏也。皇祐元年孟夏日。语众曰。夫动以对静。未始有极。吾一动。历年六十有四。今静矣。然动静本何有哉。于是泊然而逝。汴京自周朝毁寺。宋太祖建隆间。复兴两街。止是义学而已。士大夫聪明超轶者。皆厌闻名相。而达磨一宗。尚未大行。翰林杨亿晁迥。首发明之。皇祐元年。内侍李𠃔宁。奏施汴宅一区创兴禅席。帝赐额曰。十方净因禅院○居讷。字中敏。梓州蹇氏子。生而英特。读书过目成诵。得度受具。后以讲学冠两川。会有禅者。自南方还。称祖道被天下。马大师。什邡人。应般若多罗谶。蜀之豪俊。以经论闻者。如亮公。而亮弃徒。隐西山。如鉴公。而鉴焚疏钞。称滴水莫敌巨海。讷怃然良久曰。汝知其说乎。曰我不能知也。子欲知之。何惜一往。讷于是出蜀。放浪荆楚。屡阅寒暑。迄无所得。后参延庆荣。始契悟。荣嗣智门祚。为云门宗。讷既受法。出世庐山归宗。迁圆通。仁宗闻其名。皇祐初。诏住十方净因禅院。讷称目疾。不能奉诏。有旨令举自代。讷举怀琏住持。琏字器之。漳州陈氏子。诞生之夕。梦僧伽降室。因小字泗州。长为沙门。笃志禅学。𥨊食无废。一日洗面。泼水于地。微有省发。即慕参寻。往谒石门怀澄。投机印可。留十余年。尝燕坐室中。见金蛇从地而出。须臾隐去。游圆通。讷命掌记○夏竦。字子乔。德安人。皇祐中。参知政事。自契机谷隐。日与老衲游。偶上蓝溥至。竦问。百骸溃散时。那个是长老自家的。溥曰。前月二十离蕲阳。竦休去。溥却问。百骸溃散时。那个是相公自家底。竦便喝。溥曰。喝则不无。毕竟那个是相公自家的。竦对以偈曰。休认风前第一机。太虚何处着思维。山僧若要通消息。万里无云月上时。溥曰。也是弄精魂。

　　○杨岐方会禅师入寂(石霜圆法嗣临济第八世)

　　皇祐元年。方会示寂。塔于云盖。以临济正脉。付守端。仁勇。四明竺氏子。幼为大僧。通天台教。更衣谒重显。显意其可任大法。诮之曰。央庠座主。勇愤诽下山。望雪窦拜曰。我此生行脚参禅。道不过雪窦。誓不归乡。即往泐潭。逾纪疑情未泮。闻方会移云盖。能钤键学者。直造其室。一语未及。顿明心印。会示寂。从同参守端游。研极玄奥。后出世。两住保宁。

　　(壬寅)怀琏禅师开法净因

　　怀琏。至京。仁宗召对化成殿。问佛法大意。奏对称旨。赐号大觉。斋毕传宣效南方禅林仪范。开堂演法○赞元。侍楚圆于石霜日久。圆殁。葬骨石。元种植八年。出世住蒋山。丞相王安石。时丁母忧。读经山中。与元游如昆弟。问祖师意旨。元不答。石益扣之。元曰。公有般若之障三。有近道之资一。更一两生来。或得纯熟。石曰。愿闻其说。元曰。公受气刚大。世缘深。以刚大气。遭深世缘。必以身任天下之重。怀经济之志。用舍不能。必则心未平。以未平之心。持经世之志。何时能一念万年哉。又多怒而学问尚理。于道为所知愚。此其三也。特视名利如脱发。甘淡薄如头陀。此为近道。且当以教乘。滋茂之可也。石再拜受教○了元。字觉老。饶州林氏子。生时祥光烛天。二岁能诵论语诸家诗。五岁诵三千首。闾里称曰神童。长读楞严经爱之。尽捐旧学。白父母求出家。遂剃染受具。游庐山。谒善暹。暹大称赏。又谒居讷。讷惊其翰墨曰。骨格已似雪窦。后来之俊也。遂命掌记○常总。剑州施氏子。母梦男子。颀然色知金。握白芙蓉三柄授之。但一柄得。余委地。觉而娠。后诞三子。伯仲皆不育。总其季也。出家受具。初依智材。既闻慧南之风。遂辞材至归宗。委心事焉○道隆。举怀琏自代。愿归庐山养痾。䟽奏不许。有旨。于护国寺北。建精舍以居。号华严禅院。

　　(辛卯)慧南禅师得游戏三昧

　　慧南。住归宗。寺火一夕而烬。大众哗动山谷。南安坐如平时。僧洪准。欲掖而走。南叱之。准曰。和尚纵厌世间。慈明法道。何所赖耶。因徐整衣起。火已及坐榻矣。入狱。郡吏发其私忿。考掠百至。绝口不言。惟不食而已。两月后得释。须发不剪。皮骨仅存。可真迎于中涂。见之泣下曰。师兄何至是也。南叱曰。这俗汉。真不觉下拜。他日谓门弟子曰。我在狱。证法华经菩萨游戏三昧。经曰。菩萨游戏神通。净佛国土。心不好乐。呵小乘也。以其不能成就众生耳。弟子请闻其说。南曰。凡狱吏之治有罪者。察见其情伪。必痛加捶楚。欺诈之实尽则自释。虽有酷刑。不能申也。罪至于死。亦所甘心者。智迄情枯故也。今禅学者。驰求之狂。欺诈之病。不以知见之慧锻之。何繇而释。故其平生。止以三种语。验天下衲子○洪准。桂林人。从慧南游有年。天资纯至。未尝忤物。闻人之善。如出诸口。喜气津津。生眉宇间。闻人之恶。必合掌扣空。若追悔者。暮年不领院事。寓迹寒溪。寿已逾八十。临终时。门弟子皆赴供。惟一仆夫在。准携磬坐土地祠前。诵孔雀经一遍。安坐而逝。三日不倾。观者如堵。准忽开目而笑。使坐于地。有顷门弟子还。准呼立其右。良久寂然。视之去矣。神色不变。道俗塑像龛之○道臻。字伯祥。福州戴氏子。父梦伟然黄冠裳者。导从至舍。母遂妊。又梦庞眉碧眼一僧至。即诞臻。幼不茹荤。十四岁出家。十九为大僧。阅大小经论。置不读曰。此方便说耳。即持一钵。走江淮遍参。得旨诀于法远。游丹阳。寓止因圣。一日行江上。顾舟默计曰。当随所往。信吾缘也。问舟师曰。载我船尾可乎。舟师笑曰。师欲何之。我入汴船也。臻曰。吾欲行游京师。因载之而北。谒怀琏。琏使首众僧于座下○本如。号神照。四明人。初依知礼。请益经王义。礼曰。为我作知事三年。却向汝道。事竣复以为请。礼震声一喝。随呼云本如。如豁然有悟。呈颂曰。处处逢归路。头头复故乡。本来成现事。何必待思量。礼曰。向来若为汝说。岂有今日。后住东山承天寺。尝于寺西南隅。见一虎睡。如以杖击曰。此非汝睡处。虎俯首而去遂于虎卧处结庵。结社念佛。遂成巨刹。仁宗赐名白莲。皇祐三年五月日。升座说法。与众诀别。其夕法堂藏阁方丈栋梁皆折。钟鼓击之无声。江上渔人。见云端有僧向西而去。诘旦右胁安庠而逝○倚遇。游西山。眷双岭深邃。栖息三年。始应法昌之请。法昌在分宁北。千峰万壑。古屋数间。遇至。止刀耕火种。殊安乐之衲子。不堪其枯淡。多弃去。坐此成单丁。

　　○守端禅师开法江州承天寺

　　守端。寓归宗。居讷。举住江州承天寺。名声籍甚。

　　○雪窦重显禅师入寂(智门祚法嗣云门第五世)

　　重显。住明州雪窦。宗风大振。皇祐四年六月日。游山四顾周览。谓侍者曰。何日复来于此。侍者哀乞遗偈。显曰。平生惟患语之多矣。翼日出杖。屦衣盂散及徒众。乃曰。七月七日。复相见耳。至期盥沐摄衣。北首而逝。赐号明觉。显尝悲学者寻流失源。作为道日损偈曰。三分光阴二早过。灵台一点不揩磨。区区逐日贪生去。唤不回头争柰何。又名实无当偈曰。玉转珠回佛祖言。精通犹是污心田。老卢只解长舂米。何得风流万古传。又迷悟相反颂曰。霏霏梅雨洒高层。五月山房冷似冰。莫道乾坤乖大信。未明心地是炎蒸。又道贵如愚颂曰。雨过寒云晓半开。数峰如画碧崔巍。空生不解岩中坐。惹得天花动地来。又大功不宰颂曰。牛头峰顶锁重云。独坐寥寥寄此身。百鸟不来春又过。不知谁是到庵人。又晦迹自怡颂曰。图画当年爱洞庭。波心七十二峰青。如今高卧思前事。添得卢公倚石屏。又与时寡合颂曰。居士门高谒未期。闲隈岩石且相宜。太湖三万六千顷。月在波心说向谁。又革辙二门颂曰。劫火曾洞然。木人泪先落。可怜傅大士。处处失楼阁(一)德云闲古椎。几下妙峰顶。唤他痴圣人。担雪共填井。(二)祖佛未生前。已振涂毒鼓。如今谁乐闻。请试分回互。三宛转复宛转。真金休百炼。丧却毗耶离。无人解看箭(四)○云峰元益首座。得法于雪窦。李林宗。问益曰。意欲出尘今未出。请师今日决疑情。益曰。作么生是出尘。宗惘然。益曰。还会么。宗忽省悟。有颂云。心镜从来莹。洪河本自深。祇因师问后。沙石化为金。益曰。正趣地狱。宗曰。人我无相。胡为地狱。益曰。汝今何在。宗曰。现对答。益曰。祇此是黄金。

　　(癸巳)守端禅师住圆通

　　居讷。既举守端住承天。又让居圆通。自处东堂。端时年二十八。自以前辈让善丛林。责己甚重。故敬严临众。以公灭私。于是宗风大振○郭祥正。字功甫。别号净空。母梦李白而生。皇祐四年。守端寓圆通书堂。时正任星子县主簿。往叩心法。迨端住承天迁圆通。正复尉于德化。往来尤密○宗本。无锡管氏子。年十九。师事苏州承天道升。弊衣垢面。亲操井臼。夜则入室参承。升曰。头陀荷众良苦。亦疲劳乎。曰若舍一法。不名满足菩提。寔欲此身身证。其敢言劳。升奇之。十年剃发受具。又三年辞升。游方遍参。谒池州义怀。怀举天亲从弥勒内宫而下。无著问曰。人间四百年。彼天为一昼夜。弥勒于一时中。成就五百亿天子。证无生法忍。未审说甚么法。天亲曰。祇说这个法。因问本曰。如何是这个法。又怀尝修净土。室中垂示曰。若言舍秽取净。厌此欣彼。则是取舍之情。众生妄想。若言无净土。又违佛语。修净土者。当云何修。乃自答曰。生则决定生。去则实不去。本参久之。始得开悟。众皆莫知。尝为侍者。喜𥨊。鼻息𪖙𪖙。或以告怀。怀曰。此子吾家精进幢也。汝辈他日当依赖之。无多谈。众乃惊。

　　(甲午)慧南禅师住积翠

　　慧南。住黄檗。结庵溪上。名曰积翠○法远。初住舒州太平兴国。次住姑苏天平。至和元年。住浮山。一日与待制王质论道。远画一圆相。问质曰。一不得匹马单枪。二不得衣锦还乡。鹊不得喜。鸦不得殃。速道。质罔措。远曰。勘破了也○守端。住圆通。提唱临济宗风。未几。居讷厌闲寂。郡守至。自陈客情。太守恻然目端。端笑唯唯而已。明日升座曰。法眼禅师偈曰。难难难是遣情难。情尽圆明一颗寒。方便遣情犹不是。更除方便太无端。大众且道。情作么生遣。喝一喝下座。负包去。一众大惊。挽之不可。遂渡江。夏于五祖闲房。舒州小刹。号法华。舒守。闻端高风。移文请居之○行伟。大名于氏子。十九游京师。谒大乘师方益。执役扫除。破薪佐炊者十三年。乃剃发受具。辞益游方。入洛受贤首宗于大三藏。成名。继其席。常千人。未几南游。见同学法亮。高其衣裙。布缠两胫。呼俱行者。聚观太息。亮笑叙寒温而已。伟问曰。汝今称禅者。禅宗奥义。语我来。亮曰。待我死后为汝敷说。伟曰狂耶。亮曰。我狂已息。汝今方炽。即趋去。伟请其属曰。亮闻见淹博。知法解义倍我。今甘尔禅家。必有长处。乃独行。谒慧南。

　　(乙未)守端禅师开法白云

　　守端。在法华。衲子至。无所容。士大夫贤之。迁居白云海会。示众。明明知道。只是这个。为甚么透不过。只为见人开口时。便唤作言句。见人闭口时。便唤作良久默然。又道。动展施为开言吐气。尽十方世界内。无不是自己。所以堕在涂中。隐隐犹怀旧日嫌。岂不闻云门道。闻声悟道。见色明心。遂举手云。观世音菩萨。将钱来买胡饼。放下手云。元来却是馒头。又不见山僧在法华时。尝示众云。无业禅师道。一毫头圣凡情念未尽。未免入驴胎马腹里去。大众。直饶一毫头圣凡情念顿尽。亦未免入驴胎马腹里去。瞎汉但恁么看取。参。又示众。若端的得一回汗出来。也向一茎草上。便现琼楼玉殿。若未端的得一回汗出。纵有玉殿琼楼。却被一茎草盖却。且道。作么生得汗出去。良久云。自有一双穷相手。不曾容易舞三台。有僧问。智不到处。切忌道着。道着时如何。曰风吹日炙。曰恁么则无处容身去也。曰碓捣磨磨。曰官不容针。私通车马。曰可贵可贱。僧弹指一下。端曰。恰是。僧吐舌。端曰。家贫犹自可。路贫愁杀人。僧呵呵大笑。端曰。放过一着○怀琏。住净因。与仁宗。偈颂往来。更相唱和。至和二年三月。乞老山居。上不𠃔。遣使宣谕曰。山即如如体也。将安归乎。帝初阅投子语录。僧问。如何是露地白牛。投子云。叱叱。自此有契。乃制释典颂十四首。今以一赐琏曰。若问主人公。真寂合太空。三头并六臂。腊月正春风。琏和曰。若问主人公。澄澄类碧空。雷云时鼓动。天地尽和风。帝喜。宣赐龙脑钵盂。琏谢恩罢乃曰。佛法以坏色衣。以瓦钵食。此钵非法。遂焚之。中使回奏。帝深叹讶○洪英。邵武陈氏子。幼警敏。读书五行俱下。父母钟爱之。使为书生。英不食自誓。恳求出家。及受具。即行访道。初依曹山雅。久之辞去。登云居眷。岩壑胜绝。遂掩室。不与人交。下视四海。莫有可其意者。将老于此山。偶夜读华严十明论。至为真智慧无体性。不能自知无性故。为无性之性。不能自知无性故。名曰。无明。华严第六地曰。不了第一义故。号曰无明。将知真智慧本无性故。不能自了。若遇了缘而了。则无明灭矣。是谓成佛要门。愿以此法。绍隆佛种。然今诸方。谁可语此。久之夜经行。闻二僧举慧南佛手驴脚因缘。异之。就问。南公今何寓。曰在黄檗。黎明。径造黄檗。南与语达旦。曰荷担大法。尽在尔躬厚自爱○潘兴嗣。字延之。南昌人。初调德化县尉。同郡许瑊。始拜江州守。嗣往见之。瑊不为礼。遂怀刺归。竟不之官。问道于慧南。获其印可。尝曰。我清世之逸民。故自号清逸居士。隐居豫章东湖上。琴书自娱一日同参清源来访。见其拂琴次。源曰。老老大大犹弄个线索在。嗣曰。也要弹教响。源曰。不少。嗣曰。知心能几人○源。豫章邓氏子。字潜庵。亦南法嗣。

　　(丙申)慧南禅师传法行伟

　　行伟。参慧南。依止二年。每造室。南必敛目。良久乃语。伟曰。和尚见行伟。必合眼何耶。曰麻谷见良遂来。荷锄锄草。良遂有悟处。我见汝来。但闲闭目。汝虽无悟。然且有疑。尚亦可在。伟滋不晓。时泐潭月。与南同坐夏积翠。月以经论有声。伟常侍坐。听其谈论。因读小释迦传曰。韦尚书问仰山寂公。禅师寻常如何接人。寂曰。僧来必问来为何事。曰来亲觐。又曰。还见老僧否。曰见。又问老僧何似驴。僧未有酬者。韦曰。若言见。争柰驴。若言不见。今礼觐谁。以此故难答。寂曰。无人如尚书辨析者耳。月称善。伟亦以为然。南独曰。沩仰宗枝不到今者。病在此耳。伟日夜究思。不悟其意。将治行而西。卜庵嵩少之下。为粥饭僧。夜与一僧。同侍座。僧问。法华经言。得解一切众生语言陀罗尼。何等语是陀罗尼。南顾香炉。僧即引手。候火有无。无火。又就添以炷香。仍依位而立。南笑曰。是此陀罗尼。伟惊喜。进曰。如何解。南令僧且去。僧揭帘趋出。南曰。若不解。争能与么。伟方有省○慧南。住黄檗。学徒奔凑。虽饱参宿扣者。至则怃然自失。就弟子之列。潘兴嗣。尝问其故。南曰。父严则子孝。今日之训。后日之范也。譬诸地。尔隆者下之。洼者平之。彼将登于千仞之上。吾亦与之俱。困而极于九渊之下。吾亦与之俱。伎之穷。则妄尽而自释也。又曰。姁之妪之。春夏之所以生育也。霜之雪之秋冬之。所以成熟也。吾欲无言得乎。又南室中。尝问僧曰。人人尽有生缘。上座生缘在何处。我手何似佛手。我脚何似驴脚。三十余年示此三问。学者莫测。脱有酬者。南无可否。敛目危坐。兴嗣又问故。南曰。已过关者。掉臂径去。安知有关吏。从关吏问可否。此未透关者也。自颂曰。生缘有语人皆识。水母何曾离得虾。但见日头东畔上。谁能更吃赵州茶。我手佛手兼举。禅人直下荐取。不动干戈道出。当处超佛越祖。我脚驴脚并行。步步蹋着无生。直待云开日现。方知此道纵横。总颂。生缘断处伸驴脚。驴脚伸时佛手开。为报五湖参学者。三关一一透将来○慧圆。嗣雪窦。后依善暹。会洞山虚席。暹举。应筠人之请。时南住黄檗。因出邑相见。南默无所言。但焚香相向危坐而已。自申时至三鼓。圆即起曰。夜深妨和尚偃息。趋出。明日各还山。南问永首座。汝在庐山。识今洞山老否。曰不识。止闻其名。久之进曰。和尚此回见之如何人。南曰。奇人。永退问侍者。汝随和尚见洞山。夜语及何事。侍者以实告。永曰。疑杀天下人○嘉祐中。男子冷清妖言诛。谷泉坐清曾经繇庵中决杖。配郴州牢城。盛暑负土经通衢。弛担而坐。观者如堵。说偈曰。今朝六月六。谷泉受罪足。不是上天堂。便是入地狱。言讫微笑。泊然如蝉蜕。异香郁然。阇维舍利不可胜数。郴人塔之。至今祠焉。

　　(丁酉)洪英谒可真禅师

　　洪英。谒可真。方入室。真曰。女子出定意旨如何。英引手掐真膝而去。真笑曰。卖匙箸客未在。真知其脱略窠臼。大称赏之○法秀。出世淮四面山。杖笠之外。包具而已。衲子追逐。秀哀祖道不振。以身任之。

　　(己亥)庆闲参慧南禅师

　　庆闲。福州卓氏子。母梦胡僧。授以明珠。而孕。及生。白光照室。幼不近酒胾。出家远游。所至自处。罕与人接。有即之者。一举手而去。父事慧南。南甚重之○江州承天虚席。居讷以了元当其选。郡将见而少之。讷曰。元齿少而德壮。虽万耆衲。不可折也。于是以元住承天○言法华者。莫知其所从来。初见之景德寺。久留讲肆。一日读云门录。忽契悟。未几。宿命遂通。相传言诵法华经。故以为名。时独语笑。多行市里。或举手画空。伫立良久。从屠沽游。饮啖无所择。道俗共目为狂。僧有问。师凡耶圣耶。言举手曰。我不在此住。丞相吕夷简。一日预化䟽。请法华斋。明日果到。坐于堂上。简拜。问佛法大意。曰本来无一物。一味总成真。又问未来臧否。言索笔。大书亳州二字。后简罢相。知亳州。始悟前谶。集仙王质问。如何是祖师西来意。曰青山影里泼蓝起。宝塔高吟撼晓风。曰请法华烧香。曰未从斋戒觅。不向佛边求。助教徐岳。问祖师西来意。曰街头东畔底。曰不会。曰三般人不会。仁宗国嗣未立。夜焚香默祷。翼日具斋。䖍请法华大士。清旦帝道衣凝立以待。俄侍卫驰奏。言法华。直趋𥨊殿。禁兵呵止不得。帝笑曰。朕请之来耳。有顷至。竟升御榻。跏趺而坐。受供讫将去。帝以储嗣为问。索笔大书十三十三数行。掷笔去。至英宗即位。乃濮安懿王。第十三子也。庆历戊子十一月日将化。谓人曰。吾从无量劫来。成就逝多国土。分身扬化。今南归矣。言毕右胁而逝。

　　(庚子)达观昙颖禅师入寂(谷隐聪法嗣临济第七世)

　　昙颖。住金山。嘉祐四年除夕。遣侍者。驰书别扬州刁景纯曰。明旦当行。不暇相见。厚自爱。景纯开书大惊曰。当柰何。复书诀别而已。中夜报扬州驰书。船将及岸。颖欣然。遣挝鼓升座。叙出世本末。谢裨赞丛林者。勤修勿怠。下座曰。吾化后。当以贤监寺次补。读景纯书毕。大众拥步。上方丈。颖跏趺。挥令各远立。良久乃化○洪英。游西山。与潘兴嗣。同宿双岭。嗣曰。龙潭见天皇时节。冥合孔子。英惊问故。曰。孔子曰。二三子。以我为隐乎。吾无隐乎尔。我无行而不与二三子者。是丘也。师以为何如。英笑曰。楚人以山鸡为凤。世传以为笑。不意居士此语相类。汝擎茶来。我为汝接。汝行益来。我为汝受。汝问讯我起手。若言是说。说个甚么。若言不说。龙潭何以便悟。此所谓无法可说。是名说法。以世尊之辩。亦不能加此两句耳。学者但求解会。譬如以五色图画虚空。鸟窠无佛法可传授。不可默坐。闲拈布毛吹之。侍者便悟。学者乃曰。拈起布毛。全体发露。似此见解。未出教乘。其可称祖师门下客哉。九峰被人问。深山里还有佛法也无。不得已。曰有。及被穷诘。无可有。乃曰。石头大者大。小者小。学者卜度曰。刹说众生说。三世炽然说。审如是。教乘自足。何必更问祖师西来意旨耶。要得脱体明去。譬如眼病人。求医治之。医者但能去翳膜。不曾以光明与之。嗣推床惊曰。吾忧积翠法道未有继者。今知尽在。子躬厚自爱。双岭顺问庵中老师。好问学者。并却咽喉。唇吻道取一句。首座曾道得么。英干笑。已而有偈曰。阿家尝醋三尺喙。新妇洗面摸着鼻。道吾答话得腰裈。玄沙开书是白纸。顺屈服。以为名下无虚士。

　　(辛丑)契嵩禅师进传法正宗记

　　契嵩。字仲灵。自号潜子。生藤州。镡津李氏。十三得度。十四受具。十九游方。时宁风乡。有异女子姚道姑。年百余岁。面如处子。精严住山。嵩造焉。姑留之信宿。中夜闻池中有如戛铜器声。嵩问姑。姑曰。噫此龙吟也。闻者瑞征。子后当有大名于世行矣。无滞。于是遂下江湘。陟冲岳。谒神鼎諲。不契。至袁筠。受记莂于晓聪。游匡山。开先主者。命掌书记。嵩笑曰。我岂为汝一杯姜杏汤耶。去之。居杭之西湖三十年。闭关不妄交。夜则顶戴观音像。诵其号。必满数万声乃𥨊。自是世间经书章句。不学而能作。原教论十余篇。以抗宗韩排佛之说。撰传法正宗记。定祖图。以摩诃迦叶。独得大法眼藏。为初祖。推至达磨。为二十八祖。密相付嘱。不立文字。谓之教外别传。书成。赍往京师。并上仁宗。万言书其略曰。儒者以文排佛。而曰。尊一王之道。慕三代之政。是安知佛之道与王道合也。夫王道者。皇极也。皇极者。中道之谓也。而佛之道。亦曰中道。中正不偏。大略与儒同。及其推物理。而穷神极妙。则与世相万矣。二帝三皇。庸知非佛者之变耶。佛者非二帝三皇之本耶。陛下举皇极。以临天下。任贤才庸。政事号令赏罚。不失其信。制度文物。不失其宜。则佛氏之道。在陛下之治体矣。经曰。治世语言。资生业等。皆顺正法。此之谓也。此推圣人之远体。不止论其近迹耳。然远体者。人多不见。近迹者。僧多束执。幸陛下发其远体。使儒者知之。谕其近迹。使僧者通之。夫迹属教。体属道。非道则教无本。非教则道不显。论者不探其所以为教之深远者。第见其徒不事。事不躬衣食。以为诡异徒。恶黑黧为患。而不见脉患之深也。黑黧不过变其皮肤。若脉患至深。则绝人性命也。圣人导之割情爱。委身世欲。其全性命之至本。以治生死之大病。所谓治其出世者也。佛法大要。在人正其心。心果正。则其为道也至。为德也盛。此乃陛下。自知而自得。然必陈之云云者。盖欲诏以示学者使其知佛之法有益于帝王之道德如此也。又佛者神灵睿智。古云。大不测人也。所得之道。妙乎天地鬼神。而天地鬼神嘉之。河海方波涛汹涌。其舟欲没。及投以佛经。则波清水平。民得无害。雨旸不时。以其法祷之天地。而雨旸时。若与陛下。禋天地。祀社稷。祷百神。而与民为福者。何以异乎祭法。曰法施于民。则祀之。能御大灾。捍大患。则祀之。今佛法。上则密资天子之道德。次则与天下助教化。其次则省刑罚。又其次则与天下。致福却祸。以先王之法裁之。可斥乎。可事乎。又儒经佛经。意似者数端。含而蕴之。若待佛教发明。而意密且远。后儒注解。牵于训诂。不能远见圣人奥旨。岂非传所谓夫子之文章可得而闻也。夫子之言。性与天道。不可得而闻也。云云。凡数万言。书上知开封。府王素奏闻。帝览其书。嘉叹久之。敕送宰相。韩琦等。躬自详阅○重元。青州孙氏子。出家受具。游方。参义怀悟旨。怀尝曰。此吾家千里驹也。后住魏府天钵寺。示众。佛法在日用处。在行住坐卧处。吃粥吃饭处。语言相问处。所作所为。举心动念。又却不是也。又曰。时当缺减人寿。少有登六七十者。汝辈入我法中。整顿手脚。未稳早是。三四十年须臾。衰病至衰病至。则老至老至。则死至前去。几何尚复恣意。何不初中后。夜纯静去。文彦博。以使相镇北京。一日元来谒别。博曰。师老矣。复何往。曰入灭去。博笑谓其戏语。躬自送之归。与子弟言。其道韵深稳。谈笑有味。非常僧也。使人候之。果已坐脱。大惊叹异。时方盛暑。香风袭人。久之阇维。烟色白莹。舍利无数。博亲往临视。执上所赐白琉璃瓶。置坐前。祝曰。佛法果灵。愿舍利填吾瓶。言卒烟自空而降。布入瓶中。烟灭舍利如所愿。博自是竭诚内典。恨知之暮○文彦博。字宽夫。历仕四朝。出入将相。五十余年。封潞国公。守洛阳日。尝致斋。往龙安寺。瞻礼圣像。忽见像坏堕地。略不加敬。但瞻视而出。旁有僧曰。何不作礼。博曰。像既坏。吾将何礼。僧曰。譬如官路土人掘以为像。智者知路土。凡人谓像生。后来官欲行。还将像填路。像本不生灭。路亦无新故。博闻之有省。繇是慕道益力。专念阿弥陀佛。辰香夜坐。未尝少懈。每发愿曰。愿我常精进。勤修一切善。愿我了心宗。广度诸含识。乃与净严。集十万人。为净土会。临终安然。念佛而化。寿九十二○欧阳修。字永叔。官至。参知政事。居洛时游嵩山。却仆吏放意。而往至一寺。傍有老僧。阅经自若。修问。诵何经。曰法华。曰古之高僧。临死生之际。类皆谈笑脱去。今何寂寥无有。老僧笑曰。古人念念定。临终安得乱。今人念念乱。临终安得定。修大叹服。后以观文殿学士太子少师致仕。居颖州。因颖守道修颙禅师德业备。馔延颙。遽问曰。浮图之教何为者。颙乃款论。指妙挥微。修竦然曰。吾初不知佛书。其妙至此。易箦时。召子弟。切诫之曰。吾生平以文章名。当世力诋浮图。今此衰残。忽闻奥义。方将研究。命也柰何。汝等勉旃。无蹈后悔。修乃捐酒肉。彻声色。灰心默坐。令老兵近寺。借华严。读至八卷。安坐而薨。

　　(壬寅)宋仁宗赐传法正宗记等书入藏

　　契嵩所进。传法正宗记等书。宰相韩琦而下。相与观叹。探经考证。既无讹谬。嘉祐七年三月日。赐书入藏。复下诏褒宠。赐紫方袍。号明教禅师。嵩再拜辞让。不许。韩琦富弼等而下。皆延见而尊礼之。欧阳修不喜佛教。及见其文。谓琦曰。不意僧中有此郎耶。与语终日。大见称赏。留居闵贤寺。不受。再请东还。律学者。僧疾造论。非之。嵩益著书。援引左证。禅门增气○守芝化后。文悦东游三吴。所至丛林改观。雪窦尤敬畏之。每集众茶。必横设特榻。以示礼异。出世南昌翠岩。未几住法轮。给舂监刈。皆自董之。见挟幞负包而至者。则喜见。荷担者。蹙頞曰。未也。更三十年。跨马行脚也。俄迁云峰。嘉祐七年七月八日。升座辞众。说偈曰。住世六十六年。为僧五十九夏。禅流若问旨归。鼻孔大头向下。遂泊然而化。阇维得五色舍利塔焉○祖心。南雄邬氏子。年十九目盲。父母许以出家。遂复明。试经得度。弃去入丛林。参文悦三年。难其孤硬。告悦将去。悦曰。必往依黄檗南公。心至黄檗四年。不大发明。又辞。再上云峰。会悦谢世。就止石霜。无所参决。因阅传灯。至僧问多福如何是多福一丛竹。福曰。一茎两茎斜。僧曰不会。福曰。三茎四茎曲。心于此顿悟。彻见二师用处。径回黄檗。方展坐具。南笑曰。子已入吾室矣。心踊跃曰。大事本来如是。和尚何得教人。看话下语。百计搜寻。南曰。若不令汝如此寻究。到无用心处。自见自肯。即吾埋没汝也。心从容游泳。时时往决云门语句。南曰。知是般事。便休汝用。许多工夫作么。曰不然。但有纤疑在。不到无学。安能七纵八横。天回地转哉。南肯之○慧南。过法昌。值倚遇栽松次。南曰。小院子。栽许多松作么。曰临济道底。曰栽得多少。曰但见猿啼鹤宿。耸汉侵云。南指石曰。这里何不栽。曰功不浪施。曰也知无下手处。遇指石上松。曰此从何处得来。南大笑曰。苍天苍天。作偈曰。头戴华巾离少室。手携席帽出长安。鹫峰峰下重相见。鼻孔元来总一般。又画此<PIC>X85071701.gif</PIC>相示遇。遇曰。葫芦棚上挂冬瓜。麦浪堆中钓得虾。谁在画楼沽酒处。相要来吃赵州茶。又画此<PIC>X85071801.gif</PIC>粗答之。南又偈曰。铁牛对对黄金角。木马双双白玉蹄。为爱雪山香草细。夜深乘月过前溪。又画此[○@─]相示遇。遇和曰。玉麟带月离霄汉。金凤衔花下彩楼。野老不嫌公子醉。相将携手御街游。复画此○相答之○慧南。过双岭。庆闲往谒。南问。甚处来。曰百丈。曰几时离彼。曰正月十三日。脚跟好痛与三十棒。曰非但三十棒。南喝曰。许多时行脚。无点气息。曰百千诸佛。亦乃如是。曰汝与么来。何曾有纤毫。到诸佛境界。曰诸佛未必到庆闲境界。南随问。如何是汝生缘处。曰早晨吃白粥。如今又觉饥。曰我手何似佛手。曰月下弄琵琶。曰我脚何似驴脚。曰鹭鸶立雪非同色。南咨嗟而视曰。汝剃除须发。当为何事。曰只要无事。曰。既无事。何须剃发。曰若不剃发。争知无事。曰与么则数声清磬。是非外一个闲人天地间也。曰是何言欤。曰灵利衲子。曰也不消得。南便喝。闲拍一拍。南又喝。闲便出。复侍次。南曰。此间有辩上座者。汝着精彩。曰他有什么长处。曰。他拊汝背一下又如何。曰作什么。曰他展两手。曰甚处学这虚头来。南大笑。闲却展两手。南喝。闲便出。斋后又侍立。南问。𢤱𢤱松松。两人共一碗。作么生会。曰百杂碎。曰尽大地。是个须弥山。提来掌中。汝又作么生会。曰两重公案。曰这里从汝胡言汉语若到同安如何过得。(英邵武在同安作首座闲欲往见之)曰。渠也须到这个田地始得。曰忽被渠指火炉。曰这个是黑漆火炉。那个是黑漆香卓。甚处是不到处。曰庆闲面前。且从恁么说话。若自别人。笑和尚去。南拍一拍。闲便喝。明日同看僧堂。南曰。好僧堂。闲曰。极好工夫。曰好在甚处。曰一梁拄一柱。曰此未是好处。曰和尚又作么生。南以手指曰。这柱得与么圆。那枋得与么匾。曰人天大善知识。须是和尚。始得便出。南出堂外曰。适来与么是肯你。不肯你。曰若与么何曾得安乐处。闲上方丈。问讯南曰。据汝知见。祇得上梢。不得下梢。曰某甲上梢亦得。下梢亦得。曰如何是上梢。曰风过树头摇。曰如何是下梢。曰刀斫斧凿。曰老僧即不然。曰如何是上梢。曰头鬅松耳卓朔。曰如何是下梢。曰紧峭草鞋。曰谢师答话。南便喝。明日侍立。南问。得坐披衣。向后如何施设。曰遇方即方。遇圆即圆。曰汝与么说话。犹带唇齿在。曰庆闲即与么。和尚作么生。曰近前来为汝说。闲拊掌曰。三十年用底。今朝捉败。南大笑曰。一等是精灵。闲拂袖而去。

　　(癸卯)元净法师住天竺

　　元净。字无象。於潜徐氏子。出家就学于慈云。闻讲止观方便五缘。忽然契悟。弘天台教。号称第一。嘉祐末年。翰林沈遘抚杭。谓上天竺。本观音道场。以音声。为佛事者。非禅那。居请净。以教易之○道圆。南雄州人。游方依慧南。一日燕坐下坂。闻两僧举百丈野狐因缘。一僧曰。只如不昧因果也。未脱得野狐身。一僧曰。便是不落因果。何曾堕野狐身。圆悚然异其语。急行上庵。头过涧。忽大悟。见南叙其事。未终涕泪交颐。南令就侍者榻熟𥧌。忽起作偈曰。因果不落不昧。僧俗本无忌讳。丈夫气宇昂藏。争受囊藏被盖。一条楖𣗖任纵横。野狐跳入金毛队。南大笑。

　　(甲辰)法远禅师退居会圣岩

　　法远。住浮山。既老。退休于会圣岩。因阅班固九流。遂拟之作九带。叙佛祖教义。博采先德机语。参同印证。一曰。佛正法眼带。二曰。佛法藏带。三曰。理贯带。四曰。事贯带。五曰。理事纵横带。六曰。屈曲带。七曰。妙叶兼带。八曰。金针双锁带。九曰。平怀常实带。学者既已传诵。远曰。若据圆极法门。本具十数。今此九带。已为诸人说了。更有一带。还见得么。若也见得。亲切分明。却请出来。说看说得。分明许汝。通九带圆明。道眼若见不亲切。说不相应。惟依吾语。而为己解。则名谤法。大众到此如何。众无语。远叱之去。初学士欧阳修。闻远奇逸。造其室。与客棋。远坐其旁。修遽收局请远。因棋说法。乃鸣鼓升座曰。若论此事。如两家着棋。相似何谓也。敌手知音。当机不让。若是缀五饶三。又通一路。始得有一般底。只解闭门。作活不会。夺角冲关。硬节与虎口齐。彰局破后。徒劳逴斡。所以道。肥边易得。瘦肚难求。思行则往往失粘。心粗而时时头撞。休夸国手。谩说神仙。赢局输筹。即不问。且道黑白未分时。一着落在什么处。良久曰。从来十九路。迷悟几多人。修嘉叹久之。远少时。尝与达观颖辈游蜀。几遭横逆。远以智脱之。众号远录公○义怀。自铁佛。至天衣。五迁法席。皆荒凉处。怀至必幻出楼观。四事成就。甲辰退居吴江圣寿。晚来以疾。居池州杉山庵。门弟子智才。住杭州佛日迎。归侍奉。才如苏城未还。怀促其归。及踵门。怀曰。时至吾行矣。才曰。师有何语示徒。乃说偈曰。红日照扶桑。寒云封华岳。三更过铁围。拶折骊龙角。才问。卵塔已成。如何是毕竟事。怀举拳示之。遂就𥨊。推枕而寂○初义怀退居圣寿。漕使李复圭过。怀夜语曰。瑞光法席虚。愿得有道衲子主之。怀指本曰。无逾此道人。既至瑞光。开堂日。集众击鼓。鼓旋于地。圆转震响。众惊却。有僧出曰。此和尚法雷震地之祥也。言毕失僧所在○可真住山。好问僧鲁祖。常见僧来参。何故便面壁去。未有契其机者。自作偈曰。坐断千山与万山。劝人除却是非难。池阳近日无消息。果中当年不目观。有黄国博。问百丈华。既是百丈。为甚却短小。华曰。今日好天晴。黄不契。请真代语。真曰。但问将来。黄再问。真曰。须弥南畔。把手同行。黄伫思。问意旨如何。曰蚊子咬铁牛。黄又伫思曰不会。请和尚为某甲说。曰你离却妻子来。老僧为你说。曰祇如和尚。还行得么。曰上蓝寺里送客。一日行百千遭。真将化。示疾甚苦。席藁于地。转侧不少休。喆侍者垂泣曰。平生诃佛骂祖。今何为乃尔。真熟视呵曰。汝亦作此见解耶。即起趺坐。呼侍者。烧香烟起。入寂。

　　(乙巳)守端禅师传法法演

　　法演。绵州邓氏子。年三十五。祝发受具。在受业寺。逐字礼莲经。一夕遇屎。字欲唱礼。遽疑乃白诸老宿曰。如何屎字。亦称法宝。老宿曰。据汝所问。正是宗门中根器也。又一日。往成都。习百法惟识论。因闻菩萨入见道时智与理冥。境与神会。不分能证所证。西天外道。尝难比丘曰。既不分能证所证。却以何为证。无能对者。外道贬之。令不鸣钟鼓。反披袈裟。玄契至彼。救此义曰。如人饮水。冷暖自知。乃通其难。演曰。冷暖则可知矣。如何是自知底事。遂质本讲。本讲曰。汝欲明此。当往南方。扣传佛心宗者。演遂南游。抵兴元。经时逗留。随房僧赴请。本师闻之。寄信至演。演开缄。只见两行字云。汝既出得醋瓮。又却淹在酱缸里。演即往浙西。参宗本。举古今因缘。会尽惟不会。僧问兴化。四方八面来时如何。化云。打中间底。僧作礼。化云。我昨日赴个村。斋中途遇一阵卒风暴雨。却向古庙里避得过。请益本。本曰。此是临济下因缘。须是问他家儿孙始得。演遂谒法远。请益前话。远曰。我有个譬喻。你一似三家村里。卖柴汉子把个匾。担向十字街头立。地问人中书堂。今日商量甚事。演默计曰。若如此大故未在。远知。演根器异。一日语曰。吾老矣。恐虚度子光阴。可往依白云。此老虽后生。吾未识面。但见其颂。临济三顿棒话。有过人处。必能了子大事。演潜然礼辞。至白云。守端曰。川藞苴汝来耶。遂举。僧问南泉摩尼珠话。请问。端叱之。又端示。以世尊有密语迦叶不覆藏因缘。久之未契。一日自廊。趋上法堂。疑情顿息。献投机偈曰。山前一片闲田地。叉手叮咛问祖翁。几度卖来还自买。为怜松竹引清风。端特印可曰。栗棘蓬禅属子矣○祖心。既受心印。复往谒可真。真与语。大奇之。依止二年而真殁。乃还黄檗。南使分座接纳○黄檗积翠永庵主。尝问僧审奇。汝久不见何所为。奇曰。见伟藏主。有个安乐处。永曰。试举似我。奇因叙其所得。永曰。汝是伟未是。奇莫测归。以语伟。伟大笑曰。汝非永不非也。奇走精翠。质之于南。南亦大笑。永闻之。作偈曰。明暗相参杀活机。大人境界普贤知。同条生不同条死。笑杀庵中老古锥。

　　(乙巳)惟胜禅师住黄檗

　　惟胜。潼川罗氏子。居讲肆时。偶以扇勒窗棂。有声忽忆教中道。十方俱击鼓。十处一时闻。因有省入进白本讲。本讲令参方。胜乃迳往黄檗。参慧南。证悟心地。至是南。有退居之意。瑞州太守。委南遴选黄檗主人。南乃集众垂语曰。钟楼上念赞。床脚下种菜。若人道得。便令住持。胜出众答曰。猛虎当路坐。南大悦。遂自退居积翠。令胜住黄檗○修颙。赵城梁氏子。幼不拜神祠。不受书训。尝曰。当为人天师。安慕此耶。遂游方。造瑞光。参宗本。因举。无著问天亲。弥勒说什么。云只说这个法。忽有省。晨夕参叩。一日登厕捺倒。打破水瓶。遂悟作颂曰。这一交。这一交。万两黄金也。合消头上笠。腰下包清风。明月杖头挑。本印可之。出世资寿。历迁大刹。又迁投子丛林。号曰颙华严○克文。阌乡郑氏子。生而杰异。既长喜观书。不繇师训。自然通晓。事后母至孝。母嚣数困辱之。父不忍。使游学。至北塔。闻思广说法。感泣裂缝。掖而师之。广笑曰。君妙年书生。政当唾手取高第荣亲。乃欲委迹寂寞。岂计之未熟耶。曰。心空及第。岂止荣亲。又将济之。委迹寂寞。非所同也。广奇之。服勤五年。剃染受具。游京师讲席。因经行龙门殿。庑间见塑比丘像。瞑目如在定。翻然自失。谓其伴曰。我所负如吴道。子画人物。虽曰妙尽。然终非活者。吾将南游到云居。谒晓舜。机不契。到德山。夜参有六祖。不及云门之语失笑。黎明发去。闻文悦之风兼程。而往至湘乡。悦已入寂。叹曰。既无其人。吾何适而不可。山川虽佳。未暇游也。坐夏大沩。夜闻僧诵云门语。僧问。佛法如水中月是否。门云。清波无透路。豁然有省。遂造黄檗。适惟胜。为首座。慧南举。钟楼上念赞。床脚下种菜话。令众下语。胜曰。猛虎当路坐。南喜之。遂退院。令胜住黄檗。文三到。庵语不契。乃曰。此老只是个修行。僧不会。我说话。遂往香城。见顺。顺语话。好葛藤。诸方号。为顺婆。婆问。文近离甚处。曰黄檗。曰庵头老子安乐否。曰安乐。曰甚处人氏。曰关西。曰说话不似关西人。曰幼曾游学。曰甚处为僧。曰从北塔广和尚落发。又问。新黄檗如何。曰甚好。曰渠只下得一转语好。遂住黄檗。佛法未梦见在。文因此大悟。顿见南用处。遂作数颂寄南。南大称赏。因回参礼。南问。甚处来。曰翠岩。曰恰值老僧不在。曰未审向什么处去。曰天台普请。南岳游山。曰若然则学人得自在去也。曰脚下鞋何处得来。曰庐山七百钱唱得。曰何曾自在。文指鞋曰。何曾不自在。南异之。

　　(丙午)慧南禅师住黄龙

　　慧南。自积翠迁住黄龙。法席之盛。追[媲-囟+(色-巴+囚)]马祖百丈○慧元。潮阳倪氏子。幼凝然。群儿戏于前。袖手趺坐。父母商曰。儿材地如此。宁堪世用意。事佛僧乃可。元闻即拜辞出家。初至京。法师圆明。见而异之曰。上人齿少。自何至此。所求何事。曰慧元南海来。无他求。惟求佛法。明笑曰。王城利声捷径。酒色樊笼。横目争夺。日有万绪。昔大通智胜佛。十劫坐道场。佛法犹不现前。此中宁有佛法乎。佛法俱在南方也。元乃自洛。游襄汉。历参诸善知识。俱不契。丙午春。至黄龙。时慧南。来自积翠。龙象蚁集。元每坐下板。辄自引手。反覆视曰。宁有道理。而云似佛手。知吾家揭阳。而乃复问。生缘何处乎。久而顿释其疑。一日为达。上座咨问入室。南曰。既是达了。为甚么更来。元曰。事不厌细。南曰。你便打赶出去。不是做得老僧侍者。元曰。不得一句。南遂行入方丈。元曰。大小黄檗。龙头蛇尾。南笑而已○克文。辞慧南。寓止翠岩。南住黄龙。文复往焉。一日南谓文曰。适令侍者。卷帘问渠。卷起帘时如何。曰照见天下。放下帘时如何。曰水泄不通。不卷不放时如何。侍者无语。汝作么生。文曰。和尚替侍者。下涅槃堂始得。南喝曰。关西人果无头脑。乃顾旁僧。文指之曰。只这僧也。未梦见。南大笑。又一日侍南。南举。白云端。颂临济三顿棒云。一拳拳倒黄鹤楼。一脚踢翻鹦鹉洲。有意气时添意气。不风流处也风流。大称赏之。文曰。某甲见处。与端兄一般。南曰。汝作么生会。文拟开口。南喝曰。端会汝不会。时庆闲方掌。客问南曰。文首座。何如在黄檗时。南曰。渠在黄檗时。如人暴富。用钱如粪土。今如数世富人。一钱不虚用。

　　(丁未)夏倚居士参祖心禅师

　　祖心。寓漳江转运。判官夏倚。雅意禅学。见杨杰叹曰。吾至江西。恨未识南公。杰曰。有心上座。在漳州。公能自屈。不待见南也。倚见心剧谈。神思倾豁。至论肇论。会万物为自己者。及情与无情。共一体。时有狗。卧香卓下。心以压尺击狗。又击香卓曰。狗有情即去。香卓无情自住。如何得成一体。倚不能对。心曰。才涉思维。便成剩法。何曾会万物。为自己哉○法演。既受守端心印。端令掌磨事。一日端至。语演曰。有数禅客。自庐山来。诘之皆有悟入处。教伊说。亦说得有来。繇举因缘。问伊。亦明得。教伊下语。亦下得。祇是未在。演于是大疑。私自计曰。既悟了。说亦说得。明亦明得。如何却未在。遂参究累日。忽然大悟。从前宝惜。一时放下。走见端。端为手舞足蹈。演亦一笑而已。演后曰。吾因兹出一身白汗。端一日。示众曰。古人道。如镜铸像。像成后镜在。甚么处。众下语不契。举问演。演近前问讯曰。也不较多。端笑曰。须是道者始得。乃命分座。

　　(戊申)德普参慧南禅师

　　德普。绵州蒲氏子。得度受具。解惟识起信论。两川无敢诘难。号为义虎。时惟胜。还自江西。吕大防。出镇成都执弟子礼。日夕造室。普窃听其议。一不能晓。归卧看屋梁曰。胜昔尝业讲有声。吕公世称贤者。相与敬信如此。吾乃不信可乎。乃出蜀。至荆州金銮。夜与一衲俱。普问。经论何负禅宗。而长老多讥诃之耶。曰以其是识情义理。思想边量非能发。圣得道脱。有得道发。圣者皆藉之。以为缘耳。倘不因自悟。惟经论是仗。则能读能知能见解者。皆证圣成道去矣。惟以死语。是所知障故。祖师西来也。如经言。一切众生。本来成佛。汝信之乎。曰世尊之语。岂敢不信。曰既信矣。远来何为。曰闻禅宗。有别传法。故来耳。衲笑曰。是则未信。非能信也。今积翠南禅师。出世久。子见之。不宜后。普即日遂行。熙宁元年。至黄龙问。阿难问迦叶。世尊付金襕。外传何法。迦叶呼阿难。难应诺。迦叶曰。倒却门前刹竿着。意旨如何。南曰。上人出蜀。曾到玉泉否。曰曾到。又问。曾挂搭否。曰一夕便发。南曰。智者道场。关将军打。供与结缘。几时何妨。普默然良久。理前问。南俯首。普趋出。大惊曰。两川义虎。不消此老一唾。

　　(己酉)黄龙慧南禅师示寂(慈明圆法嗣临济第八世)

　　慧南。住黄龙。熙宁二年三月。四祖演通法嗣。书南上堂。山僧才轻德薄。岂堪人师。盖不昧本心。不欺诸圣。未免生死。今免生死。未出轮𢌞。今出轮𢌞。未得解脱。今得解脱。未得自在。今得自在。所以大觉世尊。于然灯佛所。无一法可得。六祖夜半。于黄梅又传个甚么。乃说偈曰。得不得。传不传。归根得旨复何言。忆得首山曾漏泄。新妇骑驴阿家牵。翼日午时。趺坐示寂。阇维得五色舍利。塔于前山○慧南入灭。众请祖心。补住黄龙。心欲举圆玑代之。玑掉头径去。心遂继其席○慧元。住吴江寿圣寺。遣僧投黄龙嗣法。书南视其款识曰。吾偶忘此僧。谓专使曰。书未欲开。可令亲来见老僧。专使反命。元即腰包而来。次南昌。闻南已化去。因留叹息。适祖心出城相会。与语奇之曰。恨老师不及见耳○熙宁二年。行伟居仰山。未期年。法席冠江淮。平昔同参。知名者皆集。伟莅事。有法度。尝遣化十二辈。以其名。付维那使。明日俱来。受曲折。及会茶。辄失一人。伟问为谁。曰永泰。伟方经营中。首座曰。泰游山去。请以他僧备员。伟然之。俄有告者曰。泰实在。首座匿之。以欺众耳。伟色庄。使搜得之。泰自陈怯弱。惧失所受事。首座实不知也。伟令击钟集众曰。首座已分座授道。又老师所赏。识昧心罔众。他人犹不可。乃甘自破坏乎。遂与泰俱出院。诸方服其公○庆闲。依慧南。南化后。庐陵守张鉴。请居隆庆院。未期年。钟陵守王韶。请居龙泉。不逾年。以病求去。庐陵道俗。闻其弃龙泉。舟载而归。居隆庆西堂。事之益笃。

　　(庚戌)承皓禅师分座谷隐

　　承皓。至襄阳。分座谷隐。有蜀僧。依皓皓怜其年少有志。稍为诱掖。僧亦效皓。制犊鼻浣而曝之。皓见曰。我裈何故在此。曰某甲裈也。曰具何道理敢尔。僧礼拜曰。每蒙许与切所欣慕。曰此岂戏论。半年当呕血死。其僧果呕血死○洪英。住石门。作偈寄同参曰。万鍜罏中铁蒺藜。直须高价莫饶伊。横来竖去呵呵笑。一任傍人鼓是非。熙宁三年六月。知事纷争止之。不可。英谓众曰。领众不肃正。坐无德。吾有愧于黄龙。呼维那。鸣钟升座众集。叙行脚始末曰。吾灭后火化。以骨石藏普通。塔明生死。不离清众也。言卒而逝。

　　(辛亥)居讷禅师入寂(延庆荣法嗣云门第五世)

　　居讷。初住圆通。二十年。移住四祖开元两刹。所至丛林。号称第一。既老休。居于宝积岩。讷临众简严。不妄言笑。尝习定初。乂手自如。中夜渐升至膺。侍者每视。以候鸡鸣。其精进如此。熙宁四年三月。无疾而化○守端。住白云郭。祥正自当途往谒。端问曰。牛醇乎。曰醇矣。端遽厉声叱之。正不觉。拱而立。端曰。醇乎醇乎。南泉大沩。无异此也。于是鸣鼓升座曰。牛来山中。水足草足。牛出山去。东触西触。夜来枕上。作得个山颂。谢功甫大儒。庐山二十年之旧。今日远访白云之勤。当须举与大众请。已后分明。举似诸方。此颂岂惟谢功甫大儒。直要与天下有鼻孔。衲僧脱却。着肉汗衫。莫言不道。乃曰。上大人。丘乙己。化三千七十士。尔小生八九子。佳作仁可知礼也。正切疑。后闻小儿诵之。忽有省。以书报端。端答偈曰。藏身不用缩头。敛迹何须收脚。金乌半夜撩天。玉兔赶他不着○赵抃。字悦道。自号知非子。至和中。为侍御。居尝以一琴一鹤自随。昼之所为。夜必焚香告天。与天钵寺重元。为方外交。会法泉。居衢之南禅抃。日参扣泉。未尝容措一词。后牧青州。政事之余。多宴坐。忽大雷震。即契悟。作喝曰。默坐公堂虚隐几。心源不动湛如水。一声霹雳顶门开。唤起从前自家底。举头苍苍喜复喜。刹利尘尘无不是。中下之人不得闻。妙用神通而已矣。泉闻笑曰。赵悦道撞彩耳。抃尝答富弼书略曰。抃伏思。西方圣人。教外别传之法。不为中下根机之所设也。上智则顿悟而入。一得永得。愚者则迷而不复。千差万别。惟佛与祖。以心传心。其利生接物。而不得已者。遂有棒喝拳指扬眉瞬目拈椎竖拂语言文字种种方便。去圣逾远。诸方学徒。忘本逐末。弃源随波。滔滔皆是。斯所谓可怜悯者矣。抃不佞。去年秋初。在青州。因有所感。既已稍知本性。无欠无余。古人谓。安乐法门。信不诬也。比蒙太傅侍中。俾求禅录。抃素出恩纪。闻之喜快。不觉手舞。而足蹈之也。伏惟。执事富贵。如是之极。道德如是之盛。福寿康宁。如是之备。退休闲逸。如是之高。其所未甚留意者。如来一大事因缘而已。今兹又复。于真性有所悟入。抃敢为贺于门下也。

　　(壬子)白云守端禅师示寂(杨岐会法嗣临济第九世)

　　熙宁五年。守端示寂。寿四十八。以大法授法演。

　　○克文禅师开法圣寿

　　熙宁五年。克文。至高安。太守钱弋来访。谈久。弋如厕。文令侍者引从西边去。弋遽曰。既是东司。为甚么向西去。文曰。多少人向东边讨。文报谒弋。有獒逸出。文少避乃进。弋戏曰。禅者教诲龙虎。反畏狗乎。文应声曰。易伏隈岩虎。难降护宅龙。弋大喜。遂遣使。请文居圣寿寺。文方饭于州民家。使至。遁去。系同席数十人。有见于新丰山寺者。因叩首泣下曰。师不往。吾党受苦矣。文曰。以我故累君辈如此。因受之。遂阐法焉。示众。此个事。论实不论虚。参须实参。悟须实悟。若纤毫不尽。总落魔界。古人道。平地上死人无数。过得荆棘林是好手。如今人。多是得个身心寂灭。前后际断。一念万年去。休去歇去。似古庙里香炉去。冷湫湫地去。便为究竟。殊不知。却被此胜妙境界障蔽。自己正知见不能现前。神通光明不得发露。或有执个一切平常心是道。以为极则。天是天。地是地。山是山。水是水。僧是僧。俗是俗。大尽三十日。小尽二十九。此依草附木。不知不觉。一向迷将去。凡百施为。须要平常一路子。以为稳当。究将去。合将去。更不敢别移一步。怕堕坑落堑。长时一似双盲底人行路。一条拄杖子。寸步抛不得。紧把着凭将去。步步依倚。一日若道眼豁开。顿觉前非。抛却杖子。撒开两手。十方荡荡。七纵八横。东西南北。无可不可。岂可一向依他门户。傍他行脚。有甚快活自己。毕竟如何。云门大师道。而今天下老和尚。多是师承学解。露布葛藤。印板上打来。模子里脱出。当人若是明去。何不一切临时。又临济大师云。我这里是活祖师西来意。把来便用。立处皆真。他不说古又如何。今又如何。这语得。那语不得。那里是虚。这里是实。你与我拈出丝毫许实底道理来看。此盖当人眼不开。自无见处。一向承虚接响。百般忌讳。自缠自缚。直饶与么说。当下忽然见得倜傥分明去。也是棺木里瞪眼。又示众。洞山门下。无佛法与人。祇有一口剑。凡是来者。一一斩断。使伊性命不依见闻俱泯。却向父母未生前。与伊相见。见伊拟近前。便与斩断。然则刚刀虽利。不斩无罪之人。莫有无罪底么。也好与三十拄杖。又示众。天地与我同根。万物与我一体。脚头脚尾。横三竖四。北俱卢洲火发。烧着帝释眉毛。东海龙王。忍痛不禁。轰一个霹雳。直得倾湫倒岳。云暗长空。十字街头廖胡子。醉中惊觉起来。拊手呵呵大笑云。筠阳城中。近来少贼。乃拈拄杖云。贼贼。

　　○明教契嵩禅师入寂(洞山聪法嗣云门第五世)

　　契嵩。自京师还。益著书。学士蔡襄。延住佛日寺。数年退老于灵隐之北永安兰若。清旦诵金刚般若经不辍。斋罢读书。宾客至。清谈不及世事。熙宁五年六月日。晨兴写偈曰。后夜月初明。吾今独自行。不学大梅老。贪闻鼯鼠声。至中夜而化。茶毗不坏者五。顶耳舌童真。及常所持数珠。顶骨出舍利。红白晶洁。状如大菽。寿六十六。夏五十三。有文集百余卷。行于世。

　　(癸丑)海月慧辩法师入寂

　　慧辩。字讷翁。华亭富氏子。居杭州天竺讲席。苏轼时为通守。尝为方外游。讲授二十五年。往来尝千人。无何归隐草堂。熙宁六年冬旦。起盥濯。别众而化○义青。青社李氏子。出家得度。其师使习百法论。未几叹曰。三祇涂远。自困何益。乃入洛。听华严经五年。反观文字。一切如肉受串。处处同其义味。尝讲至诸林菩萨偈曰。即心自性。忽猛省曰。法离文字。宁可讲乎。即弃去游方。至浮山。时法远。退居会圣岩。梦得俊鹰畜之。觉而青至。速以为吉征。礼延之。令看外道问佛不问有言不问无言因缘。经三载。远问曰。汝记得话头么。试举看。青拟对。远以手掩其口。青了然开悟。遂礼拜。远曰。汝妙悟玄机耶。曰设有也须吐却。时孜侍者在旁。曰青华严。今日如病得汗。青回顾曰。合取狗口。自此复经三年。远出洞下宗旨示之。青悉妙契。遂付大阳衣履曰。代吾续洞上宗风。善自护持○杜衍。与张方平。皆致政。居睢阳。衍每笑平佞佛。对宾客。必嘲之。平但笑而已。有朱承事者。以医学。游二老之门。谓平曰。杜公天下伟人。惜未知此事。公何不劝发之。平曰。君与此老。缘熟胜我。我止能助之耳。一日衍召朱。切脉甚急。朱谓使曰。汝先往白相公。但云看楞严未了。使者驰白。衍默然。久之乃至。衍曰。老夫以君疏通解事。不意近亦例阘茸。如所谓楞严。何等语乃尔耽着。圣人微言。无出孔孟。舍此取彼。是大惑也。朱曰。相公未读此经。何以知不及孔孟。以某观之。似过之也。袖中出其首卷曰。相公试阅之。衍取默看。不觉终轴。忽起大惊曰。世间何从有此书耶。遣使尽持其余来。遍读之。捉朱手曰。君真我知识。安道知之。不以告我何哉。即命驾见平。平曰。譬如人失物忽已寻得。但当喜其得。不必悔其晚也。仆非不相告。以公与朱君缘熟遣之耳。虽佛祖化人。亦必藉同事也。衍大悦。衍字世昌。庆历中。号清白宰相封祁国公。

　　(乙卯)净端禅师住湖州西余

　　净端。吴兴丘氏子。出家受具。习天台教。听楞严经。至七征八还。以颂自跪曰。七处征心征不遂。蒙憧阿难不瞥地。直教征得见无心。也是泥里浇土块。八还之教传来久。自古宗风各分剖。假饶还到不还时。也是鰕跳不出斗。遂作偈。别本讲曰。弯弯曲曲似门钩。一番拈起一番愁。不如做个禅和子。参到无心却便休。参齐岳。于室中默契。即出庭下。翻身自掷。岳印可之。后见弄师子。益有警悟。遂合彩为师子皮披之。因号端师子。住西余。西余去湖州密迩。每雪朝。着彩衣入城。小儿争哗逐之。从人乞钱。得即以施贫者。尝诵法华经。又好歌渔父词。有狂僧。号回头。以左道惑众。与润守吕公。方食肉。端径趋至指曰。正当与么时。如何是佛。回头窘无以对。端捶其头。推倒而去又有妖人。号不托。掘秀州城外地。有佛像。建塔其上。倾城敬信。端见搊住问曰。如何是佛。不托拟议端趯之而去○张伯端。字平叔。天台人。尝入成都。遇真人。授金丹药物火候之诀。乙卯述悟真篇。又遍参禅门有省。读祖英集。顿明心地。乃曰。丹是色身至宝。炼成变化无穷。更能性上悟真宗。决了无生妙用。后趺坐而逝。火化得舍利千百粒。既而又有人见之者。

　　(丁巳)僧印禅师入寂(承天简法嗣)

　　僧印。住瑞安。熙宁十年九月。沐浴更衣。留偈曰。倚空灵剑冷光浮。佛祖魔军一刃收。带月吼风归宝匣。铁牛惊散曲江头。言讫趺坐而逝。茶毗获舍利五色。

　　(戊午)吴恂居士参祖心禅师

　　吴恂。字德夫。元丰元年。任豫章法曹。时郡帅王韶。迎祖心入城。恂亦往参。心曰。公平生学解记忆多闻。即不问。父母未生前道将一句来。恂无对。遂日夕提撕此语。忽自知有。机未发。偶阅邓隐峰传。见其倒卓化去衣亦顺身不褪。忽疑曰。彼化之异故莫测。而衣亦顺之何也。以问心。心曰。公今侍立。是顺耶。是逆耶。曰是顺。曰还疑否。曰不疑。曰自既不疑。何疑于彼。恂言下开解。呈三偈曰。中无门户四无旁。学者徒劳捉影忙。珍重故园千古月。夜来依旧不曾藏。庐峰居士旧门人。描得师真的的亲。大地撮来成个眼。翻腾别是一般新。咄这多知俗汉。咬尽古今公案。忽于狼籍堆头。拾得𧏙螂粪弹。明明不直分文。万两黄金不换。等闲拈出示人。祇为走盘难看。咦。心亦送二偈曰。水中得火世还稀。看着令人特地疑。自古不存师弟子。如今却许老胡知。海门山险绝行踪。踏断牢关信已通。自有太平基业在。不论南北与西东○悟新。曲江黄氏子。生有紫肉幕。左肩右袒。如僧伽黎状。魁岸黑面如梵僧。及壮落发。以气节盖众。好面折人。初谒法秀。秀问。上座甚处人。曰广南韶州。曰曾到云门否。曰曾到。曰曾到灵树否。曰曾到。曰如何是灵树枝条。曰长底自长。短底自短。曰广南蛮莫乱统。曰向北驴只恁么。拂袖而出。乃之黄龙。谒祖心。心竖拳问曰。唤作拳头则触。不唤作拳头则背。汝唤作甚么。新罔措。经二年方领解。然尚谈辩无所抵牾。心患之。偶与语。至其锐。心遽曰。住住。说食岂能饱人。新窘无以对。从容白曰。悟新到此。弓折箭尽。望和尚慈悲。指个安乐处。心曰。一尘飞而翳天。一芥堕而覆地。安乐处。政忌上座许多骨董。直须死却无量劫来偷心乃可耳。新趋出。一日默坐下板。闻知事捶行者。而迅雷忽震。却大悟。趋见心。忘纳其屦。因自誉曰。天下人。总是参得底。新是悟得底。心笑曰。选佛得甲科。何可当也。因号死心叟。榜其居曰死心室○法秀。初住淮西四面。及迁栖贤蒋山长芦。元丰间。枢密蒋颖叔。与秀为方外友。叔撰华严经解三十篇。颇负其知见。漕淮上至长芦访秀。因题方丈壁曰。余凡三日。遂成华严解。我于佛法。有大因缘。异日当以此地。比觉城东际。惟具佛眼者。当知之。秀曰。公何言之易耶。夫华严者。圆顿上乘。乃现量所证。今言比觉城东际。则是比量。非圆顿宗。又云。异日且一真法界。无有古今。故云十世古今。始终不移于当念。若言异日。今日岂可非是乎。又云。具佛眼者方知。经云。平等真法界。无佛无众生。凡圣情尽。彼我皆忘。岂有愚智之异。若待佛眼。则天眼人眼。岂可不知哉。叔悔谢○赞元。住蒋山。熙宁初。王安石拜相。贵震天下。无月无耗。元未尝发。石弟安上。问佛法大意。元曰。佛祖无所异于人。所以异者。能自护心念耳。岑楼之木必有本。本于毫末。滔天之水必有源。源于滥觞。清净心中。无故动念。危乎岌哉。甚于岑楼。浩然横肆。甚于滔天。其可动耶。佛祖更相付授。必叮咛曰。善自护持。曰佛法止此乎。曰至美不华。至言不烦。夫华与烦。去道远甚。而流俗以之申。公论治世之法。犹谓为治者不在多言。顾力行何如耳。况出世间法乎。元丰元年。石罢政府。舟至石头。士大夫车骑填山谷。入寺已二鼓。元出迎。一揖而退。石坐东偏。从官宾客满座。石环视。问元所在。侍者曰。已𥨊久矣。

　　(己未)承皓禅师开法大阳

　　元丰二年四月。张商英。奉使荆西南路。闻谷隐首座承皓之名。致而见之。问曰。师法嗣何人。曰复州北塔。曰北塔有何言句。曰只为伊不肯与人说破。英称善。遂请皓。住大阳山○赵抃。致仕归衢州。筑居名曰高斋。有偈曰。腰佩黄金已退藏。个中消息也寻常。时人要识高斋老。只是柯村赵四郎。复曰。切忌错认。又志其寿茔曰。吾政已致。寿七十二。百岁之后。归此山地。彼真法身。不即不离。充满大千。普现悲智。不可得藏。不可得置。寿茔之说。如是如是。元丰七年秋八月。忽一日遍辞亲友。其子玑问以后事。抃厉声叱之。少顷语如平时。趺坐而化。寿七十七。谥清献○元净。住上天竺。台教大兴。时秀州有狂人。号回头。左道惑众。宣言当建窣堵波。为吴人福田。施者云委。然惮净不敢入杭境。先以钱十万。诣上天竺饭僧。且遣使通问曰。今以修造钱若干。愿供一堂。净答书曰。承以营建净檀。为饭僧之用。窃闻教有明文。不许互用。圣者既遗明诲。不知白佛当以何辞。伫辞报章。即令撰䟽文也。回头大惊。惭见其徒。然净之门人。劝且礼之。净厉语曰。出家儿须具眼始得。彼诚圣者。吾敢不恭。如其诞妄。知而同之。是失正念。吾闻圣者具他心通。今夕当与尔曹虔请。明日就此山。与十方诸佛同斋。即如法跪。读䟽文焚之。明日率众出迎。回头竟不至。

　　(庚申)承皓禅师住玉泉

　　承皓。住大阳数月。迁住玉泉景德禅院。皓机锋孤峭。学者不能凑泊。时阙首座。维那曰。某人某人。曾于某处立僧。为禅众所归。宜依诸方例请充。皓叱曰。杜杜。又曰。孟八郎孟八郎。一日皓从厨前过。见造晚面。问曰。有客过耶。曰众僧造药石。皓呼知事。称之曰。吾昔参禅。为人汲水舂米。今现成米面蒸炊。造作与供。诸佛菩萨罗汉无异。饱吃了。并不留心参学。百般想念。五味馨香。假作驴肠膳。生羊骨鳖臛。喂饲八万尸虫。开眼随境摄。合眼随梦转。不知主禄判官。掠剩大王。随从汝抄劄。消凿禄料簿。教汝受苦有日在。于是徒众。不堪寂寥。谮之县令曰。长老不能安众。惟上来下去。点简零碎。县令召皓责曰。大善知识。不在方丈内端坐。两廊下山门来去。得许多。皓曰。大通智胜佛。十劫坐道场。佛法不现前。不得成佛道。长官以坐是佛耶。坐杀佛去也。长官茫然。益敬礼之○祖心。住黄龙。十有二年。五求解去。元丰三年。谢事居西园。以晦名其堂。且曰。吾所辞者世务耳。今欲专行佛法事也。乃榜其门曰。告诸禅学。要穷此道。切须自看。无人替代。时中或是看得因缘。自有欢喜入处。却来入室吐露。待为品评是非深浅。如未发明。但且歇去。道自现前。苦苦驰求。转增迷闷。此是离言之道。要在自肯。不繇他悟。如此发明。方明了达无量劫来生死根本。若见得离言之道。即见一切声色言语是非。更无别法。若不见离言之道。便将类会目前差别因缘。以为所得。只恐误认门庭。目前光影。自不觉知。翻成剩法。到头只是自谩。枉费心力。宜乎昼夜克己精诚。行住观察。微细审思。别无用心。久远自然有个入路。非是朝夕学成事业。若也不能如是参详。不如看经持课。度此残生。亦自胜如乱生谤法。若送老之时。敢保成个无事人。更无他累。其余入室。今去朔望两度。却请访及。谢景温守潭州。虚大沩以致心。三辞不往。景温。请其故。心曰。马祖百丈已前。无住持事。道人相寻于空闲寂寞之濵而已。其后虽有住持。王臣尊礼。为天人师。今则不然。挂名官府。如有户籍之民。直遣伍伯追呼之耳。此岂可复为也。景温乃不敢以院事屈。愿一见心。心至长沙。景温愿受法训。心为举。其纲曰。三乘十二分教。还同说食示人。食味既因他说。其食要在自己亲尝。既自亲尝。便能了知其味。是甘是辛。是䶢是淡。达磨西来。直指人心见性成佛。亦复如是。真性既因文字而显。要在自己亲见。若能亲见。便能了知目前是真是妄。是生是死。既能了知真妄生死。返观一切语言文字。皆是表显之说。都无实义。如今不了。病在甚处。病在见闻知觉。为不如实知真际所诣。认此见闻觉知。为自所见。殊不知。此见闻觉知。皆因前尘而有分别。若无前尘境界。即此见闻觉知。还同龟毛兔角。并无所归。景温闻所未闻○常总。初谒慧南于归宗。无所得而去。归宗火。南迁石门南塔。迁黄檗积翠。又迁黄龙。总皆在焉。二十年间。凡七往返。密受法旨。决志大掖临济之宗。出世住泐潭。元丰三年。诏革东林律居。为禅席。学士王韶。出守南昌。欲延祖心主之。心举总自代。总知宵遁。韶檄诸郡。所在访求。得之新涂穷谷中。遂应命。天下衲子。望风而集。其徒相语曰。远公有谶记。吾灭七百年后。有肉身大士。革吾道场。今符其语矣○行伟。住仰山。夏夜坐深林。袒以饲蚊蚋。会肠毒作。十日不愈。以刀绝之尺许。血流不止。门人泣曰。师独柰何不少忍。曰。为其障我行道。蒲伏床上。无所利于物。得死不愈于生乎。元丰三年十一月日。说偈而化。阇维得五色舍利。骨石栓索勾连。塔于寺东○应干。萍乡彭氏子。遍历诸方。晚至泐潭。参常总。久之未蒙印可。总示以鸟窠吹布毛因缘。殊不解。一日豁然悟旨。乃成颂曰。潦倒忘机是鸟窠。西湖湖上控烟罗。布毛取出无多子。铁眼铜睛不柰何。总印可之。自此推为上首。元丰三年。总住东林。遂以干继法席○开先广鉴行瑛。桂州毛氏子。初谒庆闲。稍悟玄旨。次参常总。顿息所疑。出世开先。几二十年。初苦痰癖。屡求去而不可。卧病坊者三年。一旦起。将梵刹鼎新之。迄九年而成○苏辙。字子由。号颖濵。与兄苏轼齐名。尝以偈献了元曰。粗沙供佛佛欣受。怪石供僧僧不嫌。空手远来还要否。更无一物可增添。元曰。空手持来放下难。三贤十圣聚头看。此般供养能歆享。木马泥牛亦喜欢。元丰三年。辙谪高安。会黄檗全。全熟视曰。君静而慧。苟留心宗门。何患不成此道。辙因参全。无契。适省聪来居寿圣。辙以此事往问。聪不答。辙又叩之。聪曰。圆照未尝以道语人。吾今亦无以语子。辙于是得言外之旨。继参洪州顺。顺示以搐鼻因缘。辙言下大悟。呈偈曰。中年闻道觉前非。邂逅相逢老顺师。搐鼻径参真面目。掉头不受别钳锤。枯藤破衲公何事。白酒青盐我是谁。惭愧东轩残月上。一杯甘露滑如饴。

　　(辛酉)庆闲禅师入寂(黄龙南法嗣临济第九世)

　　庆闲。居隆庆西堂。元丰四年三月七日。告众将入灭。说偈曰。露质浮世。奄忽入灭。五十三岁。六七八月。南岳天台。松风涧雪。珍重知音。红炉优钵。说偈毕。乃入浴。浴出裸坐。方以巾搭膝而化。神色不变。为着衣。手足和柔。发剃复出。画工就写其真。首忽自举。次日仍平视。大守来观。愿留全身。僧利俨曰。遗言令化阇维。薪尽火灭。跏趺不散。以油沃薪。益之乃化。是日云起风作。飞瓦折木。烟气所至。东西南北四十里。凡草木沙砾之间。皆得舍利。如金色。计其所获几数斛。苏辙欲为作记。而疑其事。方卧痁。梦有诃者曰。闲师事。何疑哉。疑即病矣。辙梦中作铭。有云。稽首三界尊。闲师不止此。悯世狭劣故。聊示其小者○绍铣。泉州人。得法智贤。住兴化。铣有度量。牧千众。如数一二三四。长沙初未知饭僧供佛之利。铣作大会。谓之结缘斋。其后效而作者。月月有之。荆湖之民。莫不向慕。波及蛮俗。丞相章惇。奉使荆湖。开梅山。与铣偕往。蛮父老。闻铣名。人人合爪。听其约束。梅山平。铣有力焉。湘南八州。岁度僧数百。当慧南盛化时。荆湖衲子。奔趋江南。恒百里无托宿。且多为盗劫。铣半五十为馆。请僧主之。以接纳俾得宿食而去。晚得痹疾。左手不仁。然犹领住持事。日同僧众会粥食。铣以精进为佛事。公卿礼敬。以为古佛。元丰四年九月日迁寂。阇维收舍利。两目睛不坏。肠二亦不坏。益以油火焚之。如铁带曲折。色鲜明。因并塔焉○义青。自白云海会。移住投子山。学徒益进。潜通暗证者甚众。果符异苗翻茂之谶。初开山大同师。有记曰。吾塔若红。是吾再来。邦人偶修其塔。作玛瑙色。未几而青领院事○慕喆。临川闻氏子。可真游方时。喆能识之。真好暴所。长以盖人。号真点胸。喆与之周旋二十年。无失礼。真谓人曰。三十年后。喆其大作佛事。真殁。塔于西山。心丧三年。乃去游湘中。一钵云行鸟飞。去留为丛林重轻。谢景温。守潭州。迎住岳麓。俄迁大沩。众二千指。无所约束。人人自律。惟粥罢受门弟子问道。谓之入室。诸方才月一再。而喆讲之无虚日。放参罢。喆自役作。使令者在侧。如路人。晨香夕灯。十有四年。夜礼拜。持茅视殿庑灯火。倦则以帔蒙首。假寐三圣堂○学士徐禧。布衣时。倚遇特先识之。遇将化前一日。作偈别禧曰。今年七十七。出行须择日。昨夜问龟哥。报道明朝吉。禧大惊。呼惟清俱往。遇方坐寝室。以院务付监寺曰。吾住此山三十年。以护惜常住故。每自莅之。今行矣。汝辈着精彩。言毕举杖子曰。且道这个。分付阿谁。禧与清皆屏息。遂掷于地。投床枕臂而化。

　　(壬戌)宗本禅师住穹窿福臻

　　宗本。主瑞光。杭守恳请住净慈。一住九载。元丰五年。待制曾孝序载归。以慰苏人之思。住穹窿山。其住净慈时。民张氏有女子死。母梦罪报为蛇。觉得蛇棺下持诣。本为说法。令置故处。俄黑蝉翔棺上。而蛇亡。母祝曰。果我女入我笼。更持汝诣净慈。果入。本复为说法。梦女曰二报幸解脱矣○普孜。建阳谢氏子。幼习儒业。举进士有声。后看佛经。至识自心源。夙根启发。遂出家得度。具戒游方。参浮山法远。入室扣请。心融神会。舒人请居甘露太平二刹。道誉大播。孜后退居净因。元丰五年。都人请居东京华严寺○怀志。金华吴氏子。出家预讲肆。十二年。尝欲会通诸宗异义。为书传世。以正一代时教之本意。有禅者曰。杜顺乃贤首宗祖师也。而谈法身则曰。怀州牛吃禾。益州马腹胀。此偈合归天台何义耶。志不能对。即行至洞山。参克文。问古人一喝。不作一喝用。意旨如何。文叱之。志趋出。文笑呵曰。浙子斋后游山好。志领悟。久之辞去。文曰。子禅虽逸格。惜缘不胜耳。志识其意。拜赐而行。庵于衡岳。二十余年。士大夫。造其居。不甚顾答。人问故曰。彼富贵人。辩博多闻。我粥饭僧。口吻迟钝。无可说。自然憨痴去。偈曰。万机俱罢付痴憨。踪迹时容野鹿参。不脱麻衣拳作枕。几生梦在绿罗庵。问师住山。有何旨趣。志曰。山中住。独掩柴门无别趣。三块柴头品字煨。不用援毫文彩露○道楷。沂州崔氏子。自少辟谷学道。后游京师。得度具戒。谒义青于海会。问佛祖言句。如家常茶饭。离此之外。别有为人言句也无。青曰。汝道寰中天子敕。还假禹汤尧舜也无。楷拟酬语。青以拂子摵之曰。汝发意来。早有二十棒也。于是楷遂悟旨。再拜即出。青呼曰且来。楷亦不顾。青曰。汝到不疑之地耶。楷以手掩耳。后掌众食。青问。厨务勾当良苦。曰不敢曰汝炊饭耶。煮粥耶。曰人工淗米着火。行者煮粥炊饭。曰汝作什么。曰和尚慈悲。放他闲去。又从青游园。青与拄杖曰。理合与么。曰与和尚提鞋挈杖。不为分外。曰有同行在。曰那一人不受教。青遂休去。至晚青曰。早来说话未尽。曰更请举看。曰卯生日。戌生月。楷即点灯来。青曰。上来下去。总不空然。曰在左右理合如此。曰奴儿婢子。谁家屋里无。曰和尚尊年。缺他不可。曰与么殷勤。曰报恩有分。元丰五年。出世沂州仙洞。迁招提龙门郢州大阳随州大洪。

　　(癸亥)投子义青禅师入寂(大阳玄法嗣曹洞第七世)

　　义青。住投子。元丰六年四月。示微疾。乃以书辞郡守诸官。及在家诸檀越。五月日。升堂别众罢。写偈曰。两处住持。无可助道。珍重诸人。不须寻讨。遂投笔而化。阇维收舍利灵骨。塔三峰庵○初从悦。首众道吾。领数纳。谒守智。智与语。未数句。尽知所蕴。乃笑曰。观首座气质不凡。柰何出言吐气。如醉人耶。悦面热汗下曰。愿和尚慈悲。智复与语锥劄之。悦茫然。遂求入室。智曰。老僧无福。道不取信于人。脱受首座礼拜。异日定取谤于某。乃问悦曰。曾见法昌遇和尚否。曰曾看他语录。自了可也。不愿见之。曰曾见洞山文和尚否。曰关西子。没头脑。拖一条布裙。作尿臭气。有甚长处。曰你但向尿臭气处参取。悦乃谒克文。深领奥旨。

　　佛祖纲目卷第三十六
卍新纂续藏经第 85 册 No. 1594 佛祖纲目


　　佛祖纲目卷第三十七之上(露字号)

　　甲子(宋神宗元丰七年起)丙寅(哲宗元祐元年)甲戌(改绍圣)戊寅(改元符)辛巳(徽宗建中靖国元年)壬午(改崇宁)丁亥(改大观)辛卯(改政和)癸巳(徽宗政和三年止)

　　(甲子)宗本禅师住慧林

　　元丰七年。宋神宗。诏宗本。住慧林禅院。召对赐坐。喻以方兴禅宗宜善开导之旨。既退。上谓左右曰。真福慧僧也○汴京法云寺新成。诏法秀开山。赐号圆通。时李伯时麟工画马。秀呵曰。汝士太夫以画名。矧又画马。期人夸以为妙妙。入马腹中。亦足惧。麟自是绝笔。秀劝画观音像。以赎其过。黄庭坚。作艳语。人争传之。秀亦呵曰。翰墨之妙。甘施于此乎。坚笑曰。又当置我于马腹中耶。秀曰。汝以艳语。动天下人。淫心不止。马腹恐生泥犁耳。坚遂拜领○元祐。上饶王氏子。依慧南悟旨。南殁。游湘。庐马祖故基。衲子追随。潭守谢景温。欲禅道林律居。延祐为第一世。道林像设之多。冠湘西。祐夷廓之。为虚堂禅室。以会四方学者。役夫不敢坏像设。祐自锄弃诸江曰。昔本不成。今安得坏。吾法尚无凡情。存圣解乎○法安。临川许氏子。受义怀旨诀。归临川。住黄山如意院。败屋破垣。无以蔽风雨。十年大厦如化成。弃去住武宁延恩寺。草屋数楹。败床不箦。安殊乐之。令尹紏豪右谋为一新。安笑曰。檀法本以度人。今非其发心而强之。是名作业。不名佛事也。安与法秀昆弟。秀尝以书招安。安读之笑曰。吾始以秀有精彩。今而后知其痴也。夫出家儿。冢间树下。办那事。如救头然。今无故。于八达衢头。架大屋。养数百闲汉。此真开眼尿床。吾何复对语哉。然吾宗自此益微矣。元丰甲子七月。命弟子。取方丈文书。聚焚之。以院事付一僧。八月示寂○富弼。字彦国。河南人。镇亳州。时闻修颙法席之盛。往质所疑。值颙登座。以目左右顾视大众。已微有得。因执弟子礼。请为入室。颙见即曰。相公已入来。富弼犹在外。弼闻汗流浃背。不觉豁然。及晚年居洛。遂请颙住招提。既至。迎居后苑。晨夕参叩。弼每有谈论。颙辄以为非。一日谓弼曰。待得山僧竖点头。即是也。自是弼。凡有所言。颙辄摇首。忽一日中夜。弼大省彻。遽往叩门。颙已闭关而𥨊。闻其声。即呼曰。相公且喜大事了毕。夜深更不启关。晨朝相见。至晓往见之。颙遥见已点头矣。弼喜甚。时宗本。方奉诏住慧林。弼以诗寄谢曰。因见颙师悟入深。夤缘传得老师心。东南谩说江山远。目对灵光与妙音。别后答颙书曰。示谕。此事问佛必有夙因。非今生能办。诚是如此。然弼遭遇和尚。即无始以来忘失事。一旦认得。此后定须㧞出生死海。不是寻常恩知。虽尽力道断。道不出也。和尚得弼。百千其数。何益于事。不过人道。华严会下。出得个老病俗汉。济得和尚甚事。所云淘汰甚多。此事诚然。每念古尊宿。始初在本师处。动是三二十年。少者亦是十数年。日夕侍奉。闻道闻法。方得透顶透底。却思弼两次蒙和尚垂顾。共得两个月请益。更作聪明过人。能下得多少工夫。若非和尚巧设方便着力摘发。何繇见个涯岸。虽竭踵顶。难于报称○苏轼。游庐山。宿东林。与常总论无情话有省。黎明献偈曰。溪声便是广长舌。山色岂非清净身。夜来八万四千偈。他日如何举似人。总肯之○邵雍。字尧夫。范阳人。居洛四十年。安贫乐道。冬不炉。夏不扇。夜不就席者数年。有学佛吟曰。饱食丰衣不易过。日长时节柰愁何。求名壮岁投宣圣。怕死老年亲释迦。妄欲断缘缘愈重。徼求去病病还多。长江一片平如练。幸自无风又起波○范镇。字景仁。华阳人。累官翰林学士。或问镇。何以不信佛。曰尔必待我合掌膜拜。然后为信耶。黄庭坚。一日过镇。终日相对。正身端坐。未尝回顾。亦无倦色。镇曰。吾二十年来。胸中未尝起一思虑。二三年来。不甚观书。若无宾客。终日独坐。夜分方睡。虽儿曹欢呼咫尺。皆不闻。坚曰。公却是学佛作家○司马光。初不喜禅。自富韩问法于大本后。忽有所契。后因范镇。论空相。以诗戏曰。不须天女散。已解动禅心。又曰。贱子悟已久。景仁今复迷。又曰。到岸何须筏。挥锄不用金。浮云任来往。明月在天心○荆王夫人王氏。专修净业。一妾懈慢。夫人深责之。遂悔悟精进。忽无疾而逝。致梦他妾云。蒙夫人诲。已生安养。俄而夫人亦梦。与妾同游宝池。见一花天衣飘扬。题曰杨杰。一华朝服而坐。题曰马玕。复见金台光明晃耀。妾指曰。此夫人生处也。既觉弥加精进。年八十一。诞晨秉烛燃香。望观音阁而立。左右方具仪献寿。已立化矣。

　　○清远参法演禅师

　　清远。临邛李氏子。初读法华。至是法非思量分别之所能解。质其讲师。师不能答。远叹曰。义学名相。非所以了生死大事。遂南游遍参。至太平。见法演。旋丐于庐州。偶雨仆地。烦懑间。闻二人交相恶骂。谏者曰。你犹自烦恼在。远于言下有省。及归凡有所问。演即曰。我不如你。你自会得好。或曰。我不曾。我不如你。远愈疑。遂问演曰。座下谁得和尚说话。曰礼上座却会。远乃咨决于元礼。礼以手引远耳。绕围炉数匝。且行且语曰。你自会得好。曰有冀开发。乃尔相戏耶。曰你他后悟去。方知今日曲折。时远年十七○了元。自归宗。迁金山。示众。昔云门说法如云雨。绝不喜人记录其语。见必骂逐曰。汝口不用。反记吾语。异时裨贩我去。今室中对机录。皆香林明教。以纸为衣。随闻即书。后世学者。渔猎文字语言。正如吹网欲满。非愚即狂。时江浙丛林。以文字为禅。谓之请益。故元以是讽之○周敦颐。字茂叔。春陵人。因游庐山。乐其幽胜。遂筑室焉。初谒祖心。叩以教外别传之旨。心曰。只消向你自家屋里打点。孔子谓。朝闻道夕死可矣。毕竟以何为道夕死可耶。颜子不改其乐。所乐何事。但于此究竟。久久自然有个契合处。又谒常总。论性。语及理法界事法界。至理事交彻。冷然独会。后着太极图。语语出自东林口诀。时了元。寓鸾溪。颐复往谒。相与讲道。问曰。天命之谓性。率性之谓道。禅门何谓无心是道。曰疑则别参。曰参则不无。毕竟何以为道。曰满目青山一任看。颐豁然有省。一日忽见窗前草生。乃曰。与自家意思一般。以偈呈曰。昔本不迷今不悟。心融境会豁幽潜。草深窗外松当道。尽日令人看不厌。遂请元。作青松社主。以[媲-囟+(色-巴+囚)]白莲故事。颐后倡明道学。学者称为濂溪先生。尝自言曰。吾此妙心。实启迪于黄龙。发明于佛印。然易理廓达。自非东林开遮拂拭。无繇表里洞然○杨时。字中立。号龟山先生。将乐人从二程游。尝曰。微生高乞醯与人。孔子以为不直。维摩经云。直心是道场。儒佛至此。实无二理。与常总友善。谓总曰。禅学虽高。却于儒道。未有所得。总曰。儒道要紧处。也记得些子。且道。君子无入而不自得。得个甚么。时默然。尝有诗曰。盈科日进几时休。到海方能止众流。只恐达多狂未歇。坐驰还爱镜中头。

　　(乙丑)克文禅师住报宁

　　克文。住洞山。谢事。东游三吴。至金陵。时丞相王安石。居定林。闻文至。倒屣出迎。恨相识之晚。问诸经皆首标时处。圆觉独不然何也。曰顿乘所演。直示众生。日用现前。不属今古。只今僧老与相公。同入大光明藏。游戏三昧。互为宾主。非关时处。又问。经曰一切众生。皆证圆觉。而圭峰以证为具如何。曰圆觉如可改。维摩亦可改也。维摩岂不曰。亦不灭受而取证。夫不灭受蕴而取证。与皆证圆觉之意同。盖众生现行无明。即是如来根本大智。圭峰之言非是。安石大悦。因舍宅为寺。延文开山。是谓报宁。特请于朝。赐号真净。住未几。士大夫。经游无虚日。文不堪劳。遂还高安。庵于九峰之下。名曰投老。学者自远而至○文准。兴元梁氏子。八岁出家。陕西经略范公。欲携与俱西。准曰。登山求玉。入海求珠。人各其志。本行学道。世好非素心。范奇其语。因度为僧。初谒梁山乘。乘曰。驱乌未受戒。敢学佛乘乎。准曰。坛场是戒耶。三羯磨梵行阿阇黎是戒耶。乘大惊。准曰。虽然敢不受教。遂受具戒。遍游讲肆。倡诸部纲目。即弃去曰。吾不求甚解。法师昙演抚之曰。汝法船也。南方有亚圣大士。若沩山真如九峰真净者。宜往求之。准遂诣沩山。不契。造九峰。参克文。文问。近离甚处。曰大仰。曰夏在甚处。曰大沩。曰甚处人。曰兴元府。文展手曰。我手何似佛手。准罔措。文曰。适来祗对一一灵明。一一天真。及乎道个我手何似佛手。便成窒碍。且道。病在甚处。曰不会。曰一切现成。更教谁会。准服膺。就弟子之列○太尉吕惠卿。尝法华严法界观。暇日游五台。忽云雾四合。暴风雷雨。声震林壑。卿震骇。移时稍霁。见一衣蒲童子。被发而来。手执梵筴。问曰。官人何求至此。曰愿见大士。曰欲见何为。曰尝览华严大教。旨深意广。欲望大士发启妙解。庶几笺释流行。使大心者。即得开悟。曰诸佛妙意。简易明白。先德注意可解。如十地一品。释文不过数纸。今时枝蔓注近百卷。而圣意逾远。真所谓破碎大道也。曰童子貌若此。而敢呵前辈乎。童子笑曰。官人谬矣。此间一草一木。无非文殊境界。在汝日用触事不迷。此真文殊耳。卿乃下拜才起。童子现大士形。跨狮子。隐隐云中而散。

　　(丙寅)宗本禅师还吴

　　元祐元年。宗本。以老求归。既出都城。王公贵人送者。车骑相属。本诲曰。岁月不可把玩。老病不与人期。惟勤修勿怠。是真相为。闻者莫不感动○黄庭坚。参祖心。乞指径捷处。心曰。只如仲尼道。二三子以我为隐乎。吾无隐乎尔。太史居常如何理论。坚开口。便道不是不是。坚迷闷不已。一日侍心山行。时岩桂盛开。心曰。闻木稚花香么。曰闻。曰吾无隐乎尔。坚欣然领解。即拜曰。和尚得恁么老婆心切。心笑曰。只要公到家耳。坚字鲁直。号山谷○赞元。住蒋山。元祐元年。忽曰。吾欲还东吴。促办严俄化○纯白。梓州支氏子。父谦。闻法于松山道者。以死生为戏。白衣梵行。缁俗无出其右。白少闻父诲。有如夙习。一日跃过溪。忽有省。不觉失笑。遂落发受具。遍历成都讲肆。通性相宗。去之南游。参黄檗惟胜。亲近岁余。未始一顾。白事益勤。胜一日忽抬眸视之。白喝曰。这老汉。把不定作么。胜大笑。乃为印证心地。元丰末。胜归蜀。白负巾钵以从。会成都府帅。奏改昭觉为十方。胜遂举白开山。白示众曰。不超性海。是理事缚。不透声轮。是语言缚。于是净侣靡然向风。讲席一空○善周。参谓芳。得受旨诀。出世住临江。上堂。辽天鹘。万里云。只一突。是什么。喝一喝。元祐丙寅十二月日。沐浴净发。说偈曰。山僧住瑞筠。未尝形言句。七十三年来。七十三年去。言毕趺坐而逝○圣泉绍灯。古田陈氏子。生时异香满室。紫帽覆首。幼不茹荤。得度受具。后游方。参谓芳。一见悟旨。遂还乡里。忽一日。索浴更衣。升座说偈曰。吾年五十三。去住本无贪。临行事若何。不用口喃喃。俨然入寂。两日后。闻钟声。忽然复醒。自后四大轻安。身常频出舍利。大旱请灯祈雨。凡有所祷辄应。迁住圣泉。法道大振○开元法明。得法报本有兰。后归故里。事落魄。多嗜酒。呼卢每大醉。唱柳词。数阕日。以为常。召斋则拒。召饮则从。如是者十余年。咸呼曰醉和尚。一日谓寺众曰。吾明旦当行。汝等无他往。众窃笑之。翼晨摄衣就座。大呼曰。吾去矣。听言一偈。众闻奔视。明乃歌曰。平生醉里颠蹶。醉里却有分别。今宵酒醒。何处杨柳岸。晓风残月。言讫寂然长往。

　　(丁卯)从悦禅师住兜率院

　　从悦。受克文旨诀。后寓鹿苑。有清素侍者。闽人。久参楚圆。年八十。遁迹鹿苑。悦与邻寓。因食蜜渍荔枝。偶素过门。悦呼曰。此老人乡果也。可同食之。曰自先师亡后。不得此食久矣。曰先师为谁。曰慈明。某忝执事。十三年耳。悦乃疑骇曰。十三年堪忍执事之役。非得其道而何。遂馈以余果。稍稍亲之。素曰。子见何人。曰洞山文。曰文见何人。曰黄龙南。曰南匾头见先师。不久法道大振如此。悦益疑骇。遂袖香诣素作礼。素避曰。吾以福薄。先师授记。不许为人。悦益恭。素乃曰。怜子之诚。违先师之记。子平生所得。试语我。悦具通所见。素曰。只可入佛。不可入魔。曰何谓也。素曰。岂不见古人道。末后一句。始到牢关。悦拟对。又遽问曰无为如何说。悦又拟对。素忽高笑。悦恍然有得。素乃印可。仍戒曰。文示子者。皆正知见。然子离文太蚤。不能尽其妙。吾今为子点破。使子受用得大自在。他日切勿嗣吾。丁卯悦住龙安兜率院。

　　(戊辰)法演禅师开法白云

　　戊辰。法演。将迁白云海会。清远。适自淝川持钵回。慨然曰。吾事始济。复参随。往一荒县。安能究决己事耶。遂作偈告辞。演送以偈曰。睆伯台前送别时。桃花如锦柳如眉。明年此日凭阑看。依旧青青一两枝。演迁海会。示众。须将生死二字贴在额头上。讨取个分晓。如只随群作队。打哄过日。他时阎老子。打算饭钱。莫道我不曾说与你来。若是做工夫。须要时时简点。刻刻提撕。那里是得力处。那里是不得力处。那里是打失处。那里是不打失处。有一等。才上蒲团。便打瞌睡。及至醒来。胡思乱想。才下蒲团。便说杂话。如此办道。直至弥勒下生。也未得入手。须是猛着精彩。提个话头。昼参夜参。与他厮捱。不可坐在无事甲里。又不可蒲团上死坐。若杂念转斗转多。轻轻放下。下地走一遭。再上蒲团。开两眼。捏两拳。竖起脊梁。依前提起话头。便觉清凉。如一锅沸汤。搀一杓冷水相似。如此做工夫。定有到家时节。上堂。汝等诸人。见老和尚鼓动唇吻。竖起拂子。便作胜解。及乎山禽聚集。牛动尾巴。却将作等闲。殊不知。檐声不断前旬雨。电影还连后夜雷。上堂。山僧昨日入城。见一棚傀儡。不免近前看。或见端严奇特。或见丑陋不堪。动转行坐。青黄赤白。一一见了。仔细看时。元来青布幔里有人。山僧忍俊不禁。乃问长史高姓。他道。老和尚看便了问甚么姓。大众。山僧被他一问。直得无言可对。无理可伸。还有人。为山僧道得么。昨日那里落节。今日这里拔本。谢监收上堂。人之性命事。第一须是○。欲得成此○。先须防于○。若是真○人。○○谢街坊上堂。街坊昨日。将一把沙。到方丈前。一见老僧。劈面便撒。赖遇老僧先见。衫袖一遮。并不妨事。今朝举似大众。不敢隐藏。何故。赏伊大胆。下得这个手脚。忽有人。问白云。为什么只恁休去。不见道老不以筋力为能。然虽如是。宾主历然。端和尚忌辰上堂。去年正当恁么时。多前年三件事。今年正当恁么时。多去年七件事。这十件事。数不过者甚多。何也。去却七三存一事。是去年说是今日。急如箭。黑似漆。无言童子口吧吧。无足仙人劈胸趯。乃云交。下座。上堂。说佛说法。拈槌竖拂。白云万里。德山入门便棒。临济入门便喝。白云万里。然后恁么也不得。不恁么也不得。恁么不恁么总不得。也则白云万里。或有个汉出来道。长老。你恁么道。也则白云万里。这个说话。唤作矮子看戏。随人上下。三十年后一场好笑。且道。笑个甚么。笑白云万里。示众。举德山答僧。我宗无语句。雪峰闻之有省。后峰云。我当时空手去。空手归因缘。演云。白云今日说向透未过者。有个人。从东京来。问伊甚处来。他却道。苏州来。问伊苏州事如何。伊道。一切寻常。虽然如是。谩白云不过。何故。祇为语音各别。毕竟如何。苏州菱邵白藕。示众。吾本来兹土。传法救迷情。一花开五叶。结果自然成。达磨大师。信脚来信口道。后代儿孙。多成计较。要会开花结果处么。郑州梨青州枣。万物无过出处好。示众。真如凡圣皆是梦言。佛及众生并为增语。或有人出来道。盘山老聻。但向伊道。不因紫陌花开早。争得黄莺下柳条。若更问五祖老聻。自云。诺惺惺着。又云。悟了同未悟。归家寻旧路。一字是一字。一句是一句。自小不脱空。两岁学移步。湛水生莲花。一年生一度。又云。贱卖担板汉。贴秤麻三斤。百千年滞货。何处着浑身。垂语云。譬如水牯牛过窗棂。头角四蹄都过了。因甚尾巴过不得。演一日。持锡绕廊曰。莫有属牛人问命么。众皆无语。乃自曰。孙膑今日开铺。更无一人垂顾。可怜三尺龙须。唤作寻常露布。室中常问僧。倩女离魂。那个是真底。又常展手问僧曰。如何唤作手○圆玑。福州林氏子。师慧南。密受记莂。荷担丛林。不知寒暑。垦田莳松。守一职十年不易。南称为本色出家儿。及迁黄龙。携玑与俱。南殁。建塔毕辞去。龟峰大沩争致不赴。祖心欲以继黄龙法席。玑掉头径去。人问故曰。先师诫我。未登五十。不可为人。客归宗时。年四十八。了元劝应谢景温之请。住洪州翠岩。

　　(己巳)宗显参纯白禅师

　　宗显。成都人。少为进士有声。尝昼掬溪水为戏。至夜思之。遂见冷然盈室。欲汲之不可。而尘境自空。曰吾世网裂矣。往依纯白得度受具。后随众咨参。白一日问显曰。高高峰顶立。深深海底行。汝作么生会。显于言下顿悟。曰钉杀脚跟也。白拈起拂子曰。这个又作么生。显一笑而出○元祐。住道林六年。弃游庐山。徐王奏赐紫方袍。祐作偈辞之。人问故。祐曰。人主之施。非敢辞。以近名。但以法未等耳。昔惠满不受宿请曰。天下无僧。乃受汝供。满何人哉。王安上。尝问法于祐。延住云居。祐曰。为携此骨。归葬峰顶耳。登舆而去○系南。汀州张氏子。参元祐于道林。获印可。祐迁罗汉。南掌堂司。祐移云居。以南继席。有居士张戒者。参南。一日南问曰。如何。曰不会。南复诘之不已。戒忽领旨。献投机颂。有身眠大海须弥枕。石笋抽条也大奇之句。寻辞别。南示偈曰。汝到庐山山到汝。更谁别我庐山去。出门问取岭头风。大道腾腾无本据○善本。颖人。汉董仲舒之后。博学清修。无仕宦意。至京师。为大僧。随喜华严。夜梦童子。如世所画善财。合掌导而南。觉曰。诸佛菩萨。加被我矣。其欲我南询诸友乎。遂游方至苏州。谒宗本。本坐定。特顾之。善本默契宗旨。出世双林。己巳移住钱塘净慈。时号大小本○宗赜。襄阳人。弃儒从释。志节高迈。学问渊博。参真州长芦夫。夫殁。赜补其处。元祐四年。结莲华胜会。率大海众。各念阿弥陀佛。百声千声。乃至万声。回向同缘。愿生彼国。一夕梦一男子。乌巾白衣。可三十许。风貌清美。举措闲雅。揖谓𧷤曰。欲入公弥陀会。告书一名。𧷤乃取胜会录秉笔。问曰。公何名。曰普慧。𧷤书已。白衣者又曰。家兄亦告上名。𧷤问曰。令兄何名。曰普贤。言讫不见○慧元。住承天。元祐四年。持钵至湖。湖人曰。师到处为家。何苦独爱姑苏乎。固留不使还。乃住报本。

　　(庚午)克文禅师住归宗

　　克文。居高安六年。移住归宗。显谟朱世英。问佛法大意。文答曰。辱书以佛法为问。佛法至妙无二。但未至于妙。则互有长短。苟至于妙。则悟心之人。如实知自心。究竟本来成佛。如实自在。如实安乐。如实解脱。如实清净。而日用惟用自心。自心变化。把得便用。莫问是非。拟心思量。已不是也。不拟心。一一天真。一一明妙。一一如莲花不着水。所以迷自心故作众生。悟自心故成佛。而众生即佛。佛即众生。繇迷悟故。有彼此也。如今学者。多不信自心。不悟自心。不得自心明妙受用。不得自心安乐解脱。心外妄有禅道。妄立奇特。妄生取舍。纵修行。落外道二乘禅寂断见境界○法秀。主法云。元祐五年八月示疾。诏翰林医官视之。医请候脉。秀仰视曰。汝何为者也。吾有疾当死耳。求治之。是以生为可恋也。平生生死梦三者。无所拣择。去之。呼侍者。更衣安坐。说偈曰。来时无佛去时空。南北东西事一同。六处住持无所补。秀良久。监寺进曰。和尚何不道末后句。秀曰。珍重珍重。言讫而逝○治平二年。怀琏上疏乞归。元祐五年。无疾而化。寿八十一。

　　(辛未)禾山德普禅师入寂(黄龙南法嗣临济第九世)

　　德普。住禾山。十有二年。元祐五年十二月二十五日。谓众曰。诸方尊宿死。丛林必祭。吾以为徒虚设。吾若死。汝曹当先祭。乃令从今办祭。众以其老。又好戏语。乃曰。和尚几时迁化。曰汝辈祭绝即行。于是帏𥨊堂。坐普其中。置祭读文。跪揖上食。普饫餐自如。自门弟子下及庄力。日次为之。至六年元日祭绝。曰明日雪晴乃行。至时晴忽雪。雪止。普安坐。焚香而化○元祐六年。张商英。漕江西。谒常总。总印可之。且曰。吾有得法弟子。住玉溪。乃慈古镜也。可与语。英按部分宁。诸禅迓之。首致敬于慈。最后问兜率从悦曰。闻师聪敏善文章。悦笑曰。运使失却一只眼也。从悦临济九世孙。若以聪敏。对运使论文章。政如运使对从悦论禅也。英默识之。问玉溪去此多少。曰三十里。问兜率。曰五里。乃过兜率。先是。悦梦手搏日轮。觉语首座曰。日轮运转之象。张运使。且过此。吾当深锥痛劄之。座曰。士大夫。恶拂己者。或起别衅。悦曰。正使烦恼。只退得我院也。遂与语次。英亟称总公。悦未肯其说。语至更深。论及宗门事。悦起焚香。请十方诸佛作证曰。东林既印可运使。运使于佛祖言教。有少疑否。曰有。曰疑何等语。曰疑香严独脚颂。德山托钵话。曰既于此有疑。其余则是心思意解。何尝至大安乐境界。且如岩头言末后句。是有耶。是无耶。曰有。悦大笑。归方丈。闭却门。英一夜睡不稳。至五更下床。触翻溺器。忽大悟。扣方丈门曰。已捉得贼了也。曰赃物在甚处。英无语。悦曰。都运且去。来日相见。翼旦遂献颂曰。鼓寂钟沉托钵回。岩头一拶语如雷。果然只得三年活。莫是遭他受记来。悦乃谓曰。参禅只为命根不断。依语生解。如是之说。公已深悟。然至极微细处。使人不觉不知。堕在区宇。乃作颂证曰。等闲行处。步步皆如。虽居声色。宁滞有无。一心靡异。万法非殊。休分体用。莫择精粗。临机不碍。应物无拘。是非情尽。凡圣皆除。谁得谁失。何亲何疏。拈头作尾。指实为虚。翻身魔界。转脚邪涂。了无逆顺。不犯工夫。因邀悦。至建昌。有十颂。叙其事○常总。住东林。众盈七百。每燕坐。众见方丈后有白光天香郁然。元祐六年九月日。浴罢安坐而寂○慧元。住报本。胁不至席三十年。元祐六年十一月日。升座说偈曰。五十五年梦幻身。东西南北孰为亲。白云散尽千山外。万里秋空片月新。言讫而逝○元净。住上天竺。凡一十七年。元丰间。辞而复往。又三年。平生精修净业。尝与僧熙仲同食。仲视净眉得有光如萤。揽之得舍利。又于卧起处。得舍利。元祐六年九月。将示寂。入方圆庵宴坐。止言语。绝饮食。谓参寥道潜曰。吾净业将成。若七日无障。吾愿遂矣。七日出偈示众。吉祥而逝。净初生时。左肩肉起。如袈裟绦。八十一日乃灭。及示寂。寿果八十一○从悦。住龙安兜率。室中尝设三语。以验学者。拨草瞻风。只图见性。即今上人性在甚么处。识得自性。方脱生死。眼光落地时作么生脱。脱得生死。便知去处。四大分离。向甚么处去。张商英。以颂答三问。一阴森夏木杜䳌鸣。日破浮云宇宙清。莫对曾参问曾晢。从来孝子讳爷名。(二)人间鬼使符来取。天上花冠色正萎。好个转身时节子。莫教阎老等闲知。(三)鼓合东村李大妻。西风旷野泪沾衣。碧芦红蓼江南岸。却作张三坐钓矶。元祐六年冬。悦浴讫。集众说偈曰。四十有八。圣凡尽杀。不是英雄。龙安路滑。奄然而化○守智。住云盖十年。日荷锄。理蔬圃。疾禅林便软暖。道心淡薄。来参者。掉头不纳。元祐六年。退居西堂。湘中衲子闻其接纳。堂室为满○承皓。应机答话。隐显不测。一日苏轼。微服求见。皓问尊官高姓。曰姓秤。乃秤天下长老底秤。皓喝一声问曰。且道这一喝重多少。轼无对。一日举傅大士空手把锄头颂。又举洞山五台山顶云蒸饭颂云。此二颂。只颂得法身边事。不颂得法身向上事。乃自颂曰。昨夜雨霶烹。打倒蒲萄棚。知事普请。行者人力。拄底拄。撑底撑。撑撑拄拄到天明。依旧可怜生。玉泉寺宇广大弊漏。前后主者。以营葺为艰。皓曰。吾与山有缘。与僧无缘。修今世寺。待后世僧耳。悉坏而鼎新之。皓住山。无笔砚文字。箱箧无兼衣囊钱。元祐六年。遣人至江西口。白张商英曰。老病且死。得百丈肃。为代可矣。英以喻肃。肃不愿往。十二月日。将示寂时。门人围绕请偈。皓笑曰。吾年八十一。老死舁尸出。儿郎齐着力。一年三百六十日。言毕而逝。

　　(壬申)善本禅师住法云

　　善本。住净慈。是年哲宗。诏住上都法云。赐号大通○戒禅师。得旨慧林冲。初出世杭州西湖。迁扬州石塔。轼知扬州。与戒往来甚密。一日戒。遣侍者至府。求解院务。轼问。长老欲何往。曰欲归西湖耳。轼遂率僚佐。同至石塔。令击鼓集众。袖中出疏。使晁无咎读之曰。大士何曾说法。谁作金毛之声。众生各自开堂。何关石塔之事。去无作相。住亦随缘。惟戒公长老。开不二门。施无尽藏。念西湖之久别。亦是偶然。为东坡而少留。无不可者。一时稽首。重听白槌。渡口船回。依旧云山之色。秋来雨过。一新钟鼓之音。戒乃重住石。

　　(癸酉)可久法师往生净土

　　可久。常诵法华。修净土。元祐八年。年八十一坐化。越三日。还谓人曰。吾见净土境。与经符契。莲花台上。皆标合生者名。言讫复化去○道臻。居都城西隅。衲子四十余辈。颓然不出户。三十九年如一日。元祐八年八月日。将入灭。谓弟子曰。吾更三日行矣。及期沐浴更衣。说偈而化。寿八十○克勤。彭州骆氏子。儿时日记千言。偶游寺中。见佛书三复。怅然如获旧物。曰予殆过去沙门也。即去家祝发。授楞严。俄得病濒死。叹曰。诸佛涅槃正路。不在文句中。吾欲以声求色见。宜其无以死也。遂弃去。徒步出蜀。谒玉泉皓金銮信大沩喆黄龙心。佥指为法器。最后见法演。演尝曰。诸方参得底禅。如琉璃瓶子相似。爱护不舍。第一莫教老僧见。将铁锤一击定碎也。勤便尽心参演。演问有句无句。如藤倚树。汝作么生会。勤便喝。或下语尽其机用。演皆不诺。演曰。须是情识净尽。计较都忘处会。勤便于无计较处。胡言汉语。总不契演意。勤谓强移换人。出不逊语。忿然而去。演曰。待你着一顿热病打时。方思量我在。到金山。染伤寒困极。以平日见处试之。无得力者。追绎演言。乃自誓曰。我病稍间。即归五祖。时慧勤在定慧。亦患伤寒危甚。勤病痊。欲拉勤同赴。勤尚固执。勤乃亟归祖山。演一见喜曰。汝复来耶。即令参堂。便入侍者寮。

　　(甲戌)法演禅师传法克勤

　　克勤一日问法演曰。二祖云。觅心了不可得。毕竟如何。曰汝须自参。始得这些好处。别人为汝着力不得。后半月。会陈提刑。诣演问道。演曰。提刑少年曾读小艳诗否。有两句颇相近。频呼小玉元无事。只要檀郎认得声。提刑应诺诺。演曰。且仔细。勤适自外归。侍立次。问曰。闻和尚举小艳诗。提刑会否。曰他只认得声。曰祇要檀郎认得声。他既认得声。为甚却不是。曰如何是祖师西来意。庭前柏树子聻。勤忽契悟。遽出见鸡飞上阑干。鼓翅而鸣。复自谓曰。此岂不是声。遂袖香入室。通所得。呈偈曰。金鸭香销锦绣帏。笙歌丛里醉扶归。少年一段风流事。只许佳人独自知。演曰。佛祖大事。非小根劣品所能造诣。吾助汝喜。演乃遍谓山中耆旧曰。我侍者。参得禅也。自此所至。推为上首○慧勤。舒州汪氏子。丱岁得度。每以惟此一事实。余二则非真。味之有省。乃遍参名宿。往来法演之门有年。恚演不为印据。与克勤相继而去。及勤还侍演得彻证。而勤忽至。意欲他往。勤勉令挂搭。且曰。某与兄相别月余。比旧相见时如何。曰我所疑者此也。遂参堂。一日闻演举。僧问赵州。如何是和尚家风。州曰。老僧耳聋。高声问将来。僧再问。州曰。你问我家风。我却识汝家风了也。勤即大豁所疑。曰乞和尚指示极则。演曰。森罗及万象。一法之所印。勤展拜。演令掌翰墨○法泉。随州时氏子。幼岁出家。群书博览。过目成诵。丛林号为泉万卷。得法于晓舜。出世屡迁大刹。后住蒋山。绍圣元年。苏轼安置惠州。舟次金陵。阻风江浒。迎泉至。问曰。如何是智海之灯。泉以偈对曰。指出明明是甚么。举头鹞子穿云过。从来这碗最希奇。解问灯人能几个。又曰。脚下曹溪去路通。登堂无复问幡风。好将钟阜临岐句。说似当年踏碓翁○慕喆。住大沩。绍圣元年。诏住东京智海。喆至。解包日。倾都来观。至谓一佛出世。院窄而僧日增。无以容。至相枕地卧。有请限之者。喆曰。僧佛祖所自出。厌僧是厌佛祖也。安得此不祥之言哉。室中尝问学者。赵州洗钵盂话。上人如何会。僧拟对。喆即以手托之曰。歇去○黄庭坚。谒云岩悟。新随众入室。新见张目问曰。新长老死。学士死。烧作两堆灰。向甚处相见。坚无语。新约出曰。晦堂处参得底。使未着在。后左官黔南。于无思念中。顿明。新所问。报以书曰。往日尝蒙苦口提撕。长如醉梦。依稀在光影中。盖疑情不尽。命根不断。故望崖而退耳。谪官在黔南中。昼卧觉来。忽然廓尔。寻思平生。被天下老和尚谩了多少。惟有死心道人不肯。乃是第一相为也。惟清寄以偈曰。昔日对面隔千里。如今万里弥相亲。寂寥滋味同斋粥。快活谈谐契主宾。室内许谁参化女。眼中休去觅瞳人。东西南北难藏处。金色头陀笑转新。坚和曰。石工来斫鼻端尘。无手人来斧始亲。白牯狸奴心即佛。龙睛虎眼主中宾。自携瓶去沽村酒。却着衫来作主人。万里相看常对面。死心寮里有清新。坚尝以书。勉胡少汲曰。公道学颇得力耶。治病之方。当深求禅悦。照破生死之根。则忧畏淫怒无处安脚。病既无根。枝叶安能为害。投子聪老。海会演老。皆出世宗师。道行不愧古人。皆可亲近殊胜。从文章之士。学妄言绮语。增长无明种子也○普聪。得法宗本。住投子。时年八十余。有监寺者。一夕为盗所杀。副寺白聪。聪曰。我已知其人矣。副寺闻官。而吏至。聪如前语。吏诘之。聪曰。杀监寺者老僧也。吏即以聪系狱。聪无异词。偶杨杰为宪按部。至州境。夜梦神人云。此州有肉身菩萨。枉坐缧绁中。杰访问聪事。遂释之。后十年。有行者。患迦摩罗疾。而自首云。昔日杀监寺者我也○元静。玉山赵氏子。十岁病甚。感异梦。舍令出家。通经得度。南游参永安恩。于临济三顿棒话发明。次依诸名宿。无有当意者。闻法演机峻欲抑之。遂谒演。演曰。我此间。不比诸方。凡于室中。不要汝进前退后。竖指擎拳。绕禅床。作女人拜。提起坐具。千般伎俩。祇要你言下谛当。便是汝见处。静茫然退参。历三载。一日入室罢。演曰。子所下语。已得十分。试更与我说看。静即剖陈。演曰。说亦说得十分。更与我断看。静又随问而判。演曰。好即好。祇是未得老僧说话在。斋后可来祖爷塔所。与汝一一按过始得。及至彼。演便以即心即佛非心非佛睦州担板汉南泉斩猫赵州狗子等语。编辟之。所对了无凝滞。至子湖狗话。演遽转面曰。不是。曰不是却如何。曰此不是。则和前面皆不是。曰望和尚慈悲指示。曰看他道。子湖有一狗。上取人头。中取人腰。下取人脚。入门者好看。才见僧入门。便道看狗。向子湖道看狗处下一转语。教子湖结舌。老僧钤口。便是了当处。次日入室。静密启其说。演笑曰。不道你不是。千了百当底人。此语祇似先师下底语。曰某何人。得似端和尚。曰不然。老僧虽承嗣他。谓他语拙。盖祇用远录公手段接人故也。如老僧。共远录公。便与百丈黄檗南泉赵州辈。把手共行。才见语拙。即不堪。静以为不然。乃曳杖渡江。适大水泛涨。因留四祖。侪辈挽归。又二年。演方许可。尝商略古今。执静手曰。得汝说须吾举。得汝举须吾说。今而后。佛祖秘要。诸方关键。无逃子掌握矣。遂创南堂。居之○景福顺。西蜀人。得法慧南。然缘薄。所居皆远方小刹。学者过其门。莫能识。顺亦超然自乐。视世境如飞埃过日。寿八十余。坐脱于香城山。

　　(乙亥)宗显参法演禅师

　　宗显。受法于纯白。晚见法演。问未知关棙子。难过赵州桥即不问。如何是关棙子。演曰。汝且在门外立。显进步一踏而退。演曰。许多时茶饭。元来也有人知滋味。明日入室。演曰。你便是昨日问话底僧否。我固知你见处。只是未过得白云关在。显珍重便出。时克勤为侍者。显以白云关意扣之。勤曰。你但直下会取。显笑曰。我不是不会。只是未谙。待见这老汉。共伊理会一上。明日演往舒城。显与勤继往。适会于兴化。演问显曰。记得曾在那里相见来。显曰。全火祗候。演顾勤曰。这汉饶舌。自是机缘相契。后辞西归。以颂送曰。离乡四十余年。一时忘却蜀语。禅人回到成都。切须记取鲁语。时白尚无恙。显再侍之。名声蔼着○清远。到归宗。参克文不契。乃坐夏蒋山。邂逅惟清。谓曰。比见都下一尊宿语句。似有缘。清曰。演公天下第一宗师。何故舍而事远游耶。所谓有缘者。盖知解之师。与公初心相应耳。远然之。逾年还海会。演令看杀父杀母佛前忏悔。杀佛杀祖向甚处忏悔。云门云露。这公案。后命典谒。适寒夜孤坐。拨炉见火一豆许。恍然自喜曰。深深拨有些子。平生事只如此。遽起阅几上传灯录。至破灶堕因缘。忽大悟。作偈曰。刁刁林鸟啼。披衣终夜坐。拨火悟平生。穷神归破堕。事皎人自迷。曲淡谁能和。念之永不忘。门开少人过。克勤因诣其寮。举青林搬柴话验之。且谓古今无人出得。你如何会。曰也有甚难。曰只如他道。铁轮天子寰中旨。意作么生。曰。我道。帝释宫中放赦书。勤退语人曰。且喜远兄。便有活人句也○元祐。住云居。疾诸方死必塔者曰。山川有限。僧死无穷。他日塔将无所容。乃于宏觉塔东。作卵塔曰。凡住持者。非生身不坏。火浴雨舍利者。皆以骨肉。填于此。西又作卵塔曰。凡僧化。皆以骨石。填于此。谓之三塔。绍圣二年七月日。夜集众曰。三处住持。不传一法。火风聚散。物理常情。吾灭后。不得随世俗厚葬。当禀我佛西天竺法。火化归塔。遂说偈曰。今年六十六。三处因缘足。夜半火烧山。跳入火中浴。言毕入寂。时方盛暑。颜貌如生。阇维得五色舍利。有光吞饮映夺○永丰慧日庵主。得法于祐。或处岩谷。或居廛市。令乡民称丘师伯。凡有所问。以莫晓答之。忽语邑人曰。吾明日行脚去。汝等可来相送。于是赆路毕集。日笑不已。众问故。即书偈曰。丘师伯莫晓。寂寂明皎皎。日午打三更。谁人打得了。投笔而逝○慧勤。同克勤语话次。举东寺问仰山。汝是甚处人。曰广南人。寺曰。我闻广南有镇海明珠。曾收得否。曰收得。寺曰。珠作何色。曰白月即现。黑月即隐。寺曰。何不呈似老僧。仰山叉手近前云。慧寂昨到沩山。被索此珠。直得无言可对。无理可伸。勤顾勤曰。既云收得。逮索此珠。又云无言可对。无理可伸。是如何。勤无语。忽一日谓勤曰。仰山见东寺因缘。我有语也。东寺只索一颗珠。仰山倾出一栲栳。勤深肯之。乃曰。老兄更宜亲近老和尚去。勤一日造方丈。未及语。被演诟骂。懡㦬而退。归寮闭门打睡。恨演不已。勤密知。即往叩门。勤曰。谁。曰我。勤即开门。勤曰。你见老和尚何如。曰我本不去。被你赚累。我遭这老汉诟骂。勤呵呵大笑曰。你记得前日下底语么。曰是甚么语。曰你又道东寺祇索一颗。仰山倾出一栲栳。勤当下释然。两人遂同上方丈。演才见。遽曰。勤兄且喜大事了毕○慕喆。住智海禅院。绍圣二年十月日。无疾说偈曰。昨夜三更。风雷忽作。云散长空。前溪月落。良久别众趋寂。阇维得舍利斗许。大如豆。目睛齿爪不坏○省聪。绵州王氏子。幼出家。试经得度。南游参宗本。久而不悟。本曰。吾昔梦汝甚异。汝不勉则死。聪茫然不知。所谓常念南岳思大。口吞三世诸佛话。不去于心。一日为僧伽作礼。忽洒然而悟。即上方丈见本。具陈所得。本曰。汝得之矣。吾昔梦汝吞一世界一剃刀。今汝所悟云然。知汝自今。始真出家也。即为升座证据。久之出世真如开善圣寿三刹。后退圣寿。安居十年。弊衣粝食。与住山时如一日。元丰中。苏辙谪官高安。与聪游欢相得。元祐末。辙再谪高安。聪往见曰。老僧此梦。与公游于山中。知公当复来。此去来皆宿缘。无足怪者。绍圣乙亥。高安人。竞来谒聪。请住逍遥寺○苏轼。在惠州。了元致书云。子瞻中大科。登金门。上玉堂。远放寂寞之濵。权臣忌子瞻为宰相耳。人生一世。间如白驹之过隙。三二十年。功名富贵。转盻成空。何不一笔勾断。寻取自家本来面目。子瞻胸中有万卷书。下笔无一点尘。到这地位。不知性命所在。一生聪明。要做甚么。三世佛。则是一个有血性的汉子。子瞻若能脚下承当。把三二十年。富贵功名。贱如泥土。努力向前。珍重。

　　(丙子)克文禅师住石门

　　绍圣三年。克文。移居石门。衲子扣问。必瞑目危坐。见来学。则往治蔬圃。时文准参随。已十余年。谓同行曰。老汉无意法道乎。一日准举杖决渠。水溅衣。忽大悟。走叙其事。文诟曰。此乃敢尔䖃苴耶○佛照杲。初谒圆玑。玑举。僧问投子。大死底人却活时如何。投子曰。不许夜行。投明须到。意作么生。杲曰。恩大难酬。玑大称赏之。后数日。举杲立僧秉拂。机思迟钝。开堂大笑。杲有惭色。次日特为大众茶。安茶具在案上。偶打翻茶具。瓢子落地跳数跳。悟得答话。机锋迅捷。复至克文处。因看祖师偈云。心同虚空界。示等虚空法。证得虚空时。无是无非法。豁然大悟○法泉。住蒋山。晚年诏住智海。上堂。问众。赴智海。留蒋山。如何即是。众莫知对。便归方丈。索笔书偈曰。非佛非心徒拟议。得皮得髓莫商量。临行珍重诸禅侣。门外青山正夕阳。掷笔跏趺而逝。使回奏。敕谥佛慧○慧洪。瑞州彭氏子。字觉范。少出家。日记数千言。十九试经得度。游方谒归宗克文。及随文迁石门。掌记室。文患其深闻之弊。每举玄沙未彻语。发其疑。凡有所对。文曰。你又说道理耶。一日有客问文。洪上人参禅如何。曰也有到处。也有不到处。客退。洪不自安。即诣文求决所疑。文举风穴颂曰。五白猫儿爪距狞。养来堂上绝虫行。分明上树安身法。切忌遗言许外甥。且作么生是安身法。洪便喝。文曰。这一喝。也有到处。也有不到处。洪忽有省。及游东吴。寓杭州净慈。以颂发明风穴意。寄呈文曰。五白猫儿无缝罅。等闲抛出令人怕。翻身跳掷百千般。冷地看他成话𣠽。如今也解弄些些。从渠欢喜从渠骂。却笑树头老舅翁。只能上树不能下。又作玄沙未彻偈曰。灵云一见不再见。红白枝枝不着花。叵耐钓鱼船上客。却来平地捷鱼虾。文见乃为助喜。洪自后阅汾阳语录。至三玄颂。荐有所证。又尝庵于高安九峰之下。因僧问临济宾主话。洪方欲酬其问。顿见三玄三要之旨。

　　(丁丑)报恩禅师论三教大要

　　报恩。黎阳刘氏子。未冠。举方略。擢上第。后厌尘境。请于朝。乞谢簪绂为僧。上从其请。遂游心祖道。至投子。参义青。未久即悟心要。青曰。汝再来人也。宜自护持。后住随州大洪山。与张商英友善。英尝以书。问三教大要。恩答曰。西域外道宗多涂。要其会归。不出有无四见而已。谓有见。无见。亦有亦无见。非有非无见也。盖不即一心为道。则道非我有。故名外道。不即诸法是心。则法随见异。故名邪见。如谓之有。有则有无。如谓之无。无则无有。有无则有见竞生。无有则无见斯起。若亦有亦无见。非有非无见。亦犹是也。夫不能离诸见。则无以明自心。无以明自心。则不能知正道矣。故经云。言词所说法。小智妄分别。不能了自心。云何知正道。又曰。有见即为垢。此则未为见。远离于诸见。如是乃见佛。以此论之。邪正异涂。正繇见悟殊致故也。故清凉。以庄老计道法自然。能生万物。易谓太极生两仪。一阴一阳之谓道。以自然太极为因。一阴一阳为道。能生万物。则是邪因。计为虚无。则是无因。尝试论之。夫三界惟心。万缘一致。心生故法生。心灭故法灭。推而广之。弥纶万有而非有。统而会之。究竟寂灭而非无。非无亦非非无。非有亦非非有。四执既亡。百非斯遣。则自然因缘。皆为戏论。虚无真实。俱是假名矣。至若谓太极阴阳能生万物。常无常有。斯为众妙之门。阴阳不测。是谓无方之神。虽圣人设教。示悟多方。然既异一心。宁非四见。何以明之。盖虚无为道。道则是无。若自然若太极。若一阴一阳为道。道则是有。常无常有。则是亦有亦无。阴阳不测。则是非有非无。先儒或谓妙万物谓之神。则非物。非物则亦是无。故西天诸大论师。皆以心外有法为外道。万法惟心为正宗。盖以心为宗。则诸见自亡。言虽或异。未足以为异也。心外有法。则诸见竞生。言虽或同。未足以为同也。虽然儒道圣人。固非不知之。乃存而不论耳。良以未即明指一心。为万法之宗。虽或言之。犹不论也。如西天外道。皆大权菩萨。示化之所施。为横生诸见。曲尽异端。以明佛法是为正道。此其所以为圣人之道顺逆皆宗。非思议之所能知矣。故古人有言。缘昔真宗未至。孔子且以系心。今知理有所归。不应犹执权教。然知权之为权。未必知权也。知权之为实。斯知权矣。是亦周孔老庄。设教立言之本意。一大事因缘之所成始所成终也。然则三教一心。同涂异辙。究竟道宗。本无言说。非维摩大士。孰能知此意也○签判刘经臣。字兴朝。初于佛法未之信。会常总启迪之。因醉心祖道。既谒慧林冲。于僧问雪窦。如何是诸佛本源。窦曰千峰寒色。语下有省。岁余官雒幕。谒韶山杲。将去任辞杲。杲曰。公如此用心。何愁不悟。尔后或有非常境界。无量欢喜。宜急收拾。收拾得。即成法器。收拾不得。或致失心。未几复谒本逸。请问因缘。逸曰。古人道。平常心是道。你十二时中。放光动地。不觉自知。向外驰求。转疏转远。臣益疑不解。一夕入室。逸举波罗提尊者对香至王见性是佛之语问。臣不能对。疑甚。归𥨊。至五鼓觉。方追念间。见种种异相。表里通彻。六根震动。天地回旋。如云开月现。喜不自胜。因忆韶山所嘱。遂抑之。及明以所得告逸。逸为证据。且曰。更须用得始得。曰莫要履践否。逸厉声曰。这个是甚么事。却说履践。臣默契。乃作发明心地颂六首。及着明道谕儒篇。以警世曰。明道在乎见性。余之所悟者。见性而已。孟子曰。口之于味也。目之于色也。耳之于声也。鼻之于臭也。四肢之于安逸也。性也。杨子曰。视听言貌思。性所有也。有见于此。则能明乎道矣。当知道不远人。人之于道。犹鱼之于水。未尝须臾离也。惟其迷己逐物故终身繇之而不知。佛曰大觉。儒曰先觉。盖觉此耳。昔人有言曰。今古应无坠。分明在目前。又曰。大道只在目前。要且目前难睹。欲识大道真体。不离声色言语。又曰。夜夜抱佛眠。朝朝还共起。起倒镇相随。语默同居止。欲识佛去处。只这语声是。此佛者之语道为最亲者。立则见其参于前也。在舆则见其倚于衡也。瞻之在前也。忽焉在后也。取之左右逢其原也。此儒者之语道最迩者。柰何此道惟可心传。不立文字。故世尊拈花。而妙心传于迦叶。达磨面壁。而宗旨付于神光。六叶既敷。千花竞秀。分宗列派。各有门庭。故或瞬目扬眉。擎拳举指。或行棒行喝。竖拂拈槌。或持又张弓。辊毬舞笏。或拽石搬土。打鼓吹毛。或一默一言。一嘘一笑。乃至种种方便。皆是亲切为人。然只为太亲故。人多罔措。瞥然见者。不隔丝毫。其或沉吟。迢迢万里。欲明道者。宜无忽焉。祖祖相传。至今不绝。真得吾。儒所谓愤而不发。开而弗违者矣。余之有得。实在此门。反思吾儒。自有此道。良哉孔子之言。默而识之。一以贯之。故目击而道存。指掌而意喻。凡若此者。皆合宗门之妙旨。得教外之真机。然而孔子之道。传之子思。子思传之孟子。孟子既没。不得其传。而所以传于世者。特文字耳。故余之学。必求自得而后已。幸余一夕开悟。凡目之所见。耳之所闻。心之所思。口之所谈。手足之所运动。无非妙者。得之既久。日益见前。每以与人。人不能受。然后知妙道。果不可以文字传也。呜呼是道也。有其人则传。无其人则绝。余既得之矣。谁其似之乎。终余之身。而有其人耶。无其人耶。所不可得而知也。故为记颂歌语。而又着此篇。以谕吾徒云○悟新。住翠岩。法堂后有齐安王祠。乡人祈禳无虚日。新令知事毁之。惧不敢。乃躬自拆祠。建丈室。设榻燕𥨊。俄有巨蟒。盘卧侧。叱去复来。夜以为常。一夕梦神告曰。弟子为师所叱。不遑安处。欲之广南。假庄夫六十人。新梦中诺之。未几庄夫疫死者。如其数。尝问学者曰。且道。果有鬼神么。道有。又不打杀死心。道无。庄夫为什么却死。答者皆不契。适元首座至。答云。甜瓜彻蒂甜。苦瓠连根苦。新大喜之。

　　(戊寅)佛印了元禅师入寂(开先暹法嗣云门第五世)

　　了元。住云居。李麟为元写照。元令作笑容。自赞曰。李公天上石麒麟。传得云居道者真。不为拈花明大事。等闲开口笑何人。泥牛谩向风前嗅。枯木无端云里春。对现堂堂俱不识。太平时代自繇身。戊寅正月四日。与客语。轩渠一笑而化。有吴人郑夷甫。少年登进士。术者推其寿。止三十五。心甚忧之。既闻元谈笑间化去。曰吾不得寿。得如元公。复何憾哉。乃与禅者游。读楞严经岁余。忽有所悟。曰生死之理。我知之矣。遂释然。既而预知死日。至期沐浴更衣。亲督人洒扫园亭。又焚香择时。指画间。屹然立化。手犹作指画状○文准。与良雅。为法门昆仲。因雅述禅本草。乃制炮炙论。禅本草曰。禅味甘性凉。安心脏。祛邪气。辟壅滞。通血脉。清神益志。驻颜色。除热恼。去秽恶。善解诸毒。能调众病。药生人间。但有大小皮肉骨髓精粗之异。获其精者为良。故凡圣尊卑。悉能疗之。余者多于丛林中。吟风咏月。世有徒辈。多采声㲉。为药食者。误人性命。幽通密显。非证者莫识。不假修炼。炮制一服。脱其苦恼。如缚发解。其功若神。令人长寿。故佛祖以此药。疗一切众生病。号大医王。若世明灯。破诸执闇。所虑迷乱幽蔽不信。病在膏肓。妄染神鬼。流浪生死者。不可救焉。伤哉。准炮炙论曰。人欲延年长生绝诸病者。先熟览禅本草。若不观禅本草。则不知药之温良。不辨药之真假。而又不谙何州何县所出者最良。既不能穷其本末。岂悟药之体性耶。近世有一种不读禅本草者。却将杜漏蓝。作绵州附子。往往见面孔相似。便以为是。苦哉苦哉。不惟自误。兼误他人。故使后之学医者。一人传虚。万人传实。扰扰逐其末。而不知安乐返本之源。日月浸久。横病生焉。渐攻四肢。而害圆明常乐之体。自旦及暮。不能安席。遂至膏肓。枉丧身命者多矣。良繇初学粗心。师授莽卤。不观禅本草之过也。若克依此书。明药之体性。又须解如法炮制。盖炮制之法。先须选其精纯者。以法流水净洗。去人我叶。除无明根。秉八还刀。向三平等砧碎剉。用性空真火微焙之。入四无量臼。举八金刚杵。杵八万四千下。以大悲千手眼筛。筛之。然后成尘尘三昧。炼十波罗密为圆。不拘时候。煎一念相应汤。下前三三圆。后三三圆。除八风二见。外别无所忌。此药功验。不可尽言。服者方知。此药深远之力。非世间方书所载。俟后之学医上流。试取禅本草观之。然后依此炮制。合而服之。其功力盖不浅也○开圣觉。久参长芦应夫。有所得。遍游丛林。至法演会下。演问。释迦弥勒。犹是他奴。他是阿谁。曰胡张三黑李四。演深喜之。以语克勤。勤曰。恐未实。更须搜看。演后复问。犹是他奴。他是阿谁。曰胡张三黑李四。曰不是不是。曰昨日是。今日因甚不是。曰昨日是。今日不是。觉始大悟。后出世开圣。开堂嗣长芦。于烧香时。忽有物捣其胸。因成疮而卒。

　　(己卯)慧勤禅师住舒州太平

　　元符二年。惟清赴黄龙。太平虚席。清遂荐慧勤于舒守。乃命补处。法演付法衣。勤捧示众曰。昔释迦文佛。以丈六金襕袈裟。披千尺弥勒佛身。佛身不长。袈裟不短。会么。即此样无他样。自是一众悚服。及礼辞次。演曰。大凡应世。略为子陈其四端。虽世俗常谈。在力行何如耳。一势不可使尽。二福不可受尽。三规矩不可行尽。四好语不可说尽。何故。好语说尽。人必易之。规矩行尽。人心烦之。福若受尽。缘必孤。势若使尽。祸必至。勤再拜。服膺而退。辞惟清。清曰。住持当以拄杖包笠。悬挂方丈屋壁间。去住如衲子之轻。则善矣。

　　○惟清禅师住黄龙

　　惟清。字觉天。自号灵源叟。生洪州。武宁陈氏。方垂髫日。诵书数千言。有异比丘见之。引手熟视。惊曰。菰蒲有此儿耶。告其父母。令出家。年十七。为大僧。初谒延恩法安。愿留就学安曰。子他日。洗光佛日。照耀末运。苦海法船也。我寻常沟渎耳。黄龙心禅师。是汝之师。行矣。无自滞。清至黄龙。泯泯与众作息问答茫然。不知端倪。夜誓诸佛前曰。傥有省发。愿尽形寿。以法为檀。世世力弘大法。初阅玄沙语。倦而倚壁。起经行。步促遗履。俯取之。乃大悟。以所悟。告祖心。心曰。从缘入者。永无退失。然新得法空者。多喜悦。致散乱。令就侍者房熟𥧌。心钟爱。至忘其为师。议论商略如交友。诸方号清侍者。如赵州文远。南院守廓。出世住舒州太平。学者争趋。规矩不严而自肃。江淮丛林。号称第一。元符二年。祖心春秋高。江西转运使王桓。迎清归黄龙。欲以继心法席。清亦不辞而往○善本。住东京法云八年。后归杭州象坞寺。专修净业。

　　○圆照宗本禅师往生净土(天依怀法嗣云门第六世)

　　宗本。老居灵岩。闭门颓然。而学者贲相望于道。雪窦宗风。至本大盛。平居密修净业。慧才师神游净土。见一花殊丽。问之曰。上品之生。以待本禅师。又资福曦公。至慧林。礼足施金而去。人问故。曰吾定中见金莲花。人言以俟本公。又莲花无数。云以待受度者。或问本。师传直指。何得莲境标名。曰虽在宗门。亦以净土兼修耳。元符二年十二月。将入灭。沐浴而卧。弟子环请曰。和尚道遍天下。今日不可无偈。幸强起安坐。本熟视曰。痴子。我寻常尚懒作偈。今日特地图个甚么。寻常要卧便卧。不可今日特地坐也。索笔大书五字曰。后事付守荣。掷笔憨卧。若熟睡。撼之已去矣。

　　(庚辰)表自参克勤禅师

　　表自。初参法演。欠未有省。时克勤为座元。演令亲炙。勤见谓曰。与公同参。不须来探水也。曰己事未明。敢望慈悲。曰但有疑处。试语我。自举德山小参不答话。问话者三十棒。曰礼拜着。我作得你师。举话尚不会。自作礼竟。勤令再举前话。自曰。德山小参不答话。勤掩其口曰。但恁么看。自出曰。屈屈。岂有公案。只教人看一句底道理。有僧谓曰。兄不可如此说。首座须有方便。因静坐体究及旬。顿释所疑。诣勤礼谢。勤曰。兄始知吾不汝欺。又诣方丈。演迎笑。及迁勤监总院务。举自为座元。私告演曰。渠只得一橛。大法未明在。须更锻炼。必为法器。无何。演宣言。请自立僧。实欲激其远到。自闻之。深有所待。一日上堂。以目顾自曰。莫妄想。便下座。自气不平。趋琅玡。久之勤往抚存。遂大彻。乃同归五祖。命立僧○守珣。安吉州施氏子。参慧勤。随众咨请。邈无所入。乃封其衾曰。此生若不彻。誓不展此。于是四十九昼夜。只靠露柱立地。如丧考妣。一日勤上堂曰。森罗及万象。一法之所印。珣闻顿悟。往见勤。勤曰。可惜一颗明珠。被这风颠汉拾得。乃曰。灵云道。自从一见桃花后。直至如今更不疑。如何是他不疑处。曰莫道灵云不疑。只今觅个疑处。了不可得。曰。玄沙道。谛当甚谛当。敢保老兄未彻在。那里是他未彻处。曰深知和尚老婆心切。勤肯之。珣礼拜起。呈偈曰。终日看天不举头。桃花烂熳始抬眸。饶君更有遮天网。透得牢关即便休。勤嘱令护持。是夕谓众曰。这回珣上座。稳睡去也。克勤疑其未然。乃曰。我须勘过始得。遂令人召眴。与游山。到一水潭。忽推珣入水。遽问曰。牛头未见四祖时如何。曰潭深鱼聚。曰见后如何。曰树高招风。曰见与未见时如何。曰伸脚在缩脚里。勤大称赏之。

　　○晦堂祖心禅师入寂(黄龙南法嗣临济第九世)

　　祖心。谢事闲居。学者益亲。尝答侍郎韩宗古问曰。承谕。昔时开悟。旷然无疑。但无始来习气。未能顿尽。然心外无剩法者。不知烦恼习气是何物。而欲尽之。若起此心。翻成认贼为子也。从上以来。但有言说。乃至随病说药。纵有烦恼习气。但以如来知见治之。皆是善权方便诱引之说。若是定有习气可治。却是心外有法。而可尽之。譬如灵龟曳尾于涂。拂迹迹生。可谓将心用心。转见病深。苟能明心。心外无法。法外无心。心法既无。更欲教谁顿尽耶。元符三年十一月入寂。黄庭坚。主后事。茶毗。邻峰秉炬火不续。坚乃顾悟新曰。此老师。有待于吾兄也。新以丧拒。坚固强之。新乃执炬曰。不是余殃累及我。弥天罪过不容诛。而今两脚捎空去不作牛兮定作驴。以火炬打一圆相曰。只向这里雪屈。掷炬应手而爇。赐号宝觉。

　　(辛巳)有严法师往生净土

　　有严。住赤城。学天台教。晚年结茆樝木之下。号曰樝庵。平生笃修净业。建中靖国元年。夏四月将终。见宝池大莲花天乐四列。后七日。跏趺而化。塌上有光如月。三夕方隐○苏轼。在儋州。四年庚辰。复朝奉郎。辛巳北归。至真州。瘴毒作。中止常州。遂请老。以本官致仕。初轼南迁。画弥陀像一轴。行且佩带曰。此轼生西方公据也。至是疾革。径山惟琳来候。轼耳聋。琳大声呼曰。端明勿忘西方。曰西方不无。但个里着力不得。语毕而逝。尝题自己照容曰。心似已灰之木。身如不系之舟。问汝平生功业。黄州惠州琼州○米芾。字元章。晚年学禅有得。知淮阳军。未卒前一月。作亲朋别书。尽焚其所好书画奇物。造香楠棺。即其中坐卧饮食。前七日不茹荤。更衣沐浴。焚香清坐而已。及期遍邀郡僚。举拂示众曰。众香国中来。众香国中去。掷拂合掌而逝○惟清。住黄龙。祖心殁。清即移。疾居昭默堂。颓然宴坐一室。人莫能亲疏之。然见者。皆各得其欢心。至授法钳锤锻炼。则毫无缝罅。不许学者传录其语。或得其片言只句。如获拱璧。尝语慧洪曰。今之学者。未脱生死。病在什么处。在偷心未死耳。然非其罪。为师者之罪也。如汉高帝。绐韩信而杀之。信虽死。其心果死乎。今之宗师。为人多类此。古之学者。言下脱生死。效在什么处。在偷心已死。然非学者自能尔。实为师者。钳锤妙密也。如梁武帝。御大殿见侯景。不动声气。而侯景汗下。不敢仰视。退谓人曰。萧公天威逼人。吾不可以再见也。景未尝死。而其心已枯竭无余矣。古之宗师。为人多类此。今诸方所说。非不美丽。要之如赵昌。画花逼真。世传为宝。非真花也。

　　(壬午)真净克文禅师入寂(黄龙南法嗣临济第九世)

　　克文。退居云庵。崇宁元年十月日。中夜沐浴更衣趺坐。众请说法。文笑曰。今年七十八。四大将离别。火风既分散。临行休更说。遗戒。皆宗门大事。言毕而寂。茶毗。五色成焰。白光上腾。烟所及俱成舍利。道俗得之。分建塔焉。文真诚慈爱。出于天性。见人无亲疏。温颜软语。礼敬如一。主持丛林。法度甚严。犯令者罚无赦。至入室投机。则如铜崖铁壁。不可攀缘。性尤喜施。随有随与。杖笠之外。不置一钱。行道说法。五十余年。布衣坏衲。翛然自守。民信其化。家家绘像。饮食必祠。文尝作法界三观六颂曰。色空无碍。如意自在。万像森罗。影现中外。出没去来。此土他界。心印廓然。融通广大。(一)理事无碍。如意自在。倒把须弥。卓向纤芥。清净法身。圆满土块。一点镜灯。十方海会。(二)事事无碍。如意自在。不动道场。十方世界。东涌西没。千差万怪。火里蝍蟟。吞却螃蟹。(三)事事无碍。如意自在。手把猪头。口诵净戒。趁出淫坊。未还酒债。十字街头。解开布袋。(四)事事无碍。如意自在。拈起一毛。重重法界。一念遍入。无边刹海。只在目前。或显或晦。(五)事事不知。色空谁会。理事既休。铁船下海。石火电光。咄哉不快。横按镆鎁。魔军胆碎。

　　(癸未)圆玑禅师住保宁

　　圆玑。住圆通。崇宁二年。朱彦复守金陵。会保宁虚席。移玑自近。睢阳许觊参玑。玑曰。莫将闲事挂心头。曰如何是闲事。曰参禅学道是。觊自是开悟。良久曰。大道甚坦夷。何用许多言句葛藤乎。玑呼侍者。理前语问之。侍者瞠而却。玑谓觊曰。言句葛藤。又不可废也。玑疾学者味著文字。作偈曰。不学文章不读书。颓然终日自如愚。虽然百事不通晓。是马何曾唤作驴○怀志。居龙安最乐堂。崇宁元年六月晦日。问侍者。日蚤暮。曰已夕矣。笑曰。梦境相逢。我睡已觉。汝但莫负丛林。即是报佛恩德。言毕而寂○胡安国。字康侯。崇安人。幼时便有出尘之趣。久参上封秀。得言外之旨。崇宁中。过药山。有禅人。举南泉斩猫话。问安国。安国以偈答曰。手握乾坤杀活机。纵横施设在临时。玉堂兔马非龙象。大用堂堂总不知。又寄上封有曰。祝融峰似杜城天。万古江山在目前。须信死心元不死。夜来秋月又同圆○净端。住吴山。自号安闲和尚。芒鞋筇杖。遇溪山胜处。披蓑戴笠。行歌渔父。凡所至兴尽欲返。虽积金留之不驻。名公巨卿。舟至吴兴。必首问端起居状。尝自为二陶器曰。死则以此埋之。忽病牙。久不愈。癸未十二月日。谓众曰。明日迁化去。众以为戏语。请说偈。端索笔大书曰。端师子。太慵懒。未死牙齿先坏烂。二时伴众赴堂。粥饭都赶不办。如今得死。是便宜长眠。百事皆不管。第一不着看官。第二不着吃粥饭。歌渔父数声。一笑整衣趺坐而化。寿七十四。即以陶器。瘗于归云庵下。尝语弟子。六十年后。开视吾冢。至七世孙。因堪舆请更宅兆。遂鸠工劚土。砖隙不动。陶器俨然。发视其中。了无一物。

　　(甲申)五祖法演禅师示寂(白云端法嗣临济第十世)

　　法演出世。四十余年。晚住太平。移东山。崇宁三年六月二十五日。辞众曰。赵州和尚。有末后句。你作么生会。试出来道看。若会得去。不妨自在快活。如或未然。这好事作么说。良久曰。说即说了也。只是诸人不知。要会么。富嫌千口少。贫恨一身多。珍重。时山门有土木之役。躬往督之。诫曰。汝等好作息。吾不复来矣。归方丈。净发澡浴。旦日吉祥而逝。年八十余。先是五祖遗记曰。吾灭后可留真身。吾手启而举。吾再出矣。演住山时。塑手泥涞中裂。相去容七。众咸异之。演尝拜塔。以手指云。当时与么全身去。今日重来记得无。复云。以何为验。以此为验。遂作礼。及将亡之夕。山摧石陨。四十里内。岩谷震吼。阇维舍利如雨。塔于东山之南○法演将化。遗言郡守。命表自继席。时衲子四至。应对不暇。自出榜云。东山有三句。若人道得即挂搭。衲子皆披靡。一日有僧。携坐具径造方丈。谓自曰。某甲道不得。只是要挂搭。自大喜。呼维那明窗下安排○元礼。闽人。初参法演于太平。凡入室。演必谓曰。衲僧家明取缁素好。礼疑之不已。一日演升堂。举首山新妇骑驴阿家牵语。乃曰。诸人要会么。莫问新妇阿家。免烦路上波叱。遇饭即饭。遇茶即茶。同门出入。宿世冤家。礼于言下豁如。曰今日缁素明矣。演迁五祖。命礼分座。演殁即他往。崇宁间。再到五祖。僧问。五祖迁化。向甚么处去。曰有眼无耳朵。六月火边坐。曰意旨如何。曰家贫犹自可。路贫愁杀人○宗杲。宁国奚氏子。母梦一僧。黑颊隆鼻。神人卫之。造卧室。问所居。曰岳北。觉而有娠。生时白光透屋。举邑称异。年十三。入乡挍。叹曰。读世间书。曷若究出世法。崇宁三年。年十六。礼慧齐为师。先是院塑释迦佛像。有异人曰。今日立像。后当出一导师。大兴宗教。照明浊世。去此一纪方生。若像有难。是人始至。是年果有盗。穴像腹取其藏。而杲适至。因名宗杲○崇宁三年。诏道楷。住净因。示众。出家者为厌尘劳。求脱生死。休心息念。断绝攀缘。遇声遇色。如石上栽花。见利见名。如眼中着屑。无始以来。此等不是不曾经历。何须苦苦贪恋。如今不歇。更待何时。能尽今时。更有何事。若得心中无事。佛祖犹是冤家。一切世事。自然冷淡。方始那边相应。你不见。隐山至死。不肯见人。赵州至死。不肯告人。匾担拾橡𣗖为食。大梅以荷叶为衣。纸衣道者祇披纸。玄泰上座祇着布。石霜置枯木堂。与人坐卧。祇要死了你心。投子使人办米同煮共餐。要得省取你事。且从上诸圣。有如此榜样。若无长处。如何甘得。诸仁者。若也于斯体究。的不亏人。若也不肯承当。向后深恐费力。楷尝往谒杨杰。杰曰。与师相别几年。曰七年。曰学道来参禅来。曰不打这鼓笛。曰恁么则空游山水。百无所能也。曰别来未久。善能高鉴。杰大笑。

　　(乙酉)克勤禅师开法昭觉

　　克勤。还蜀。开法于成都昭觉。示众云。只这个。便承当得去。如天普盖。似地普擎。更不欠一毫头。亦无第二见。设使尽无边香水海。尘尘刹刹。一时穿却鼻孔。也更不落别处。傥或思量拟议。即没交涉。所以道。一念不生。前后际断。即名为佛。若也涉思量。作计较。分能所。作知解。则千里万里。祖师门下。直教见须实见。悟须实悟。证须实证。诸人各各有一灵妙性。确实而论。才被拶着。便脚忙手乱。作么生见得亲信得彻。桶底子脱去。只为从无始劫来。妄想浓厚。在诸尘境界中。元不曾踏着本地风光。明见本来面目。若是真实人。直下承当。了知生本不生。知死本不死。向不生不死处。千圣着眼觑不见。千手大悲提不起。而今兄弟。若能返照。更无第二人。示众。通身是眼见不到。通身是耳闻不及。通身是口说不着。通身是心鉴不出。通身即且置。或若无眼。作么生见。无耳作么生闻。无口作么生说。无心作么生鉴。若向这里。拨得一线路。便与古佛同参。且道。参甚么人。又云。休歇到一念不生处。即是透脱。不堕情尘。不居意想。迥然超绝。则遍界不藏。物物头头。浑成大用。一一皆从自己胸襟流出。古人谓之运出。自己家财。一得永得。受用岂有穷极。又云。此一件事。直饶三世诸佛出兴。以无量知见。方便接引。亦只有限。历代祖师。天下老和尚。设千百问答提持。亦只有限。不如向自己脚跟下究取。威音王已前。空劫那畔。自己家珍。随处受用。也须是大丈夫汉意气。方有如是作略。示众。世尊三昧。迦叶不知。迦叶三昧。阿难不知。阿难三昧。商郡和修不知。商那和修三昧。优波鞠多不知。既是各各不知。何故却相传授。到这里。不妨誵讹处直是誵讹。绵密处直是绵密。又云。但逢缘遇境。莫不管带。何止此生而已。穷未来际。证无量圣身也。未是他泊头处。但一味退步。莫作限量。僧问。古人道。楖𣗖横担不顾人。直入千峰万峰去。未审那里是他住处。曰腾蛇缠足。路布绕身。曰朝看云片片。暮听水潺潺。曰却须截断始得。曰此回不是梦。真个到庐山。曰高着眼。僧问。譬如掷剑挥空。有一人。剑亦无。空亦不挥时如何。曰大众见你败阙。曰学人只管推出。和尚何不放行。曰莫谤崇宁好。曰为甚么不肯承当。曰藏身露影。曰今日捉败。曰果然。僧问。如何是初日分。以恒河沙等身布施。曰大海若不纳。百川应倒流。如何是中日分。以恒河沙等身布施。曰现成公案。如何是后日分。亦以恒河沙等身布施。曰尽未来际一时收。勤一日到首座寮。因说密印长老。四年前见他恁么地。乃至来金山升座。也只恁么地。打一个回合了。又打一个回合。只管无收杀。如何为得人。恰如载一车宝剑相似。将一柄出了。又将一柄出。只要搬尽。若是本分手段。拈得一柄。便杀人去。那里只管将出来弄。时有僧曰。某甲前日。因看他小参语录。便知此人平日。做得细腻工夫。所以对众。只管要吐尽一段了。又一段不肯休。曰事不如此。如龙得半盏水。便能兴云起雾降注大雨。那里只管大海里辊。谓我有许多水也。又如会相杀人。持一条枪。才见贼马。便知那个定是我底。近前一枪杀了贼。跳上马背。便杀人去。须是恁么始得○安民。生嘉定府朱氏。谒昭觉克勤。闻勤举国师三唤侍者因缘。赵州拈云。如人暗中书字。字虽不成。文彩已彰。那里是文彩已彰处。民心疑。告香入室。勤问。座主讲何经。曰楞严。曰楞严七处征心。八还辨见。毕竟心在甚处。民多呈解。勤不肯。民复请益。勤令一切处。作文彩已彰会。偶僧请益十玄谈。方举。问君心印作何颜。勤厉声曰。文彩已彰。民闻有省。遂求印证。勤示以本色钳锤。民罔措。

　　(丙戌)清远禅师住龙门

　　清远。自传心印。隐居四面。后开法崇宁万寿寺。崇宁五年。补舒州龙门。道望尤振。示众。千说万说。不若亲面一见。纵不说。亦自分明。王子宝刀喻。众盲摸象喻。禅学中。隔江招手事。望州亭相见事。迥绝无人处。深山岩崖处事。此皆亲面而见之。不在说也。示众。以迷心故。山林中来。见善知识。将谓别有一道。可令人安乐。不知返究向来迷处工夫最第一。示众。我且问你。适来因甚么问讯圣僧。且问讯时。还印证你么。还肯诺你么。若道印证。你他是土圣僧。岂解印证你。若道肯诺你。岂解肯诺你。既不解印证肯诺。问讯作么。不见长沙。一日回头见圣僧。忽然知归。便云。回头忽见本来身。本身非见亦非真。若将本体同真体。历劫迢迢受苦辛。诸人还会此个道理么。珍重。上堂。大众或有人唤上座。上座便应。设使不应。心中也须领览今时学人便道应底是也。领览底是也。若如此会。便是入地狱汉子。是即且置。且道面前是阿谁唤你。是有人唤耶。是无人唤耶。还裁断得么。若是有人唤。山精鬼魅唤你时。天魔外道唤你时。如何辨白。若道无人唤。你又不聋不騃。如何得无人唤。这个是十二时中。生死路头事。诸人明得么。有人唤生迷乱。无人唤遭系绊。若能行生死断。万两金终不换。下座。又尝作示道三偈。一曰随流。千圣灵踪百草头。卓然放去号随流。从教万古无人识。笑杀沩山水牯牛。二曰合轹。水中月是天边月。南北东西更无别。新罗打铁火星飞。烧着指头名合辙。三曰双唱。坐断千差古路头。解开空岸济人舟。明明一句该群像。善唱无声作么求。又三自省。一曰。是身寿命。如驹过隙。何暇闲情。妄为杂事。既降释种。须绍门风。谛审先宗。是何标格。二曰。道业未办。去圣时遥。善友师教。诚不可舍。自生勉励。念报佛恩。惟己自知。大心莫退。三曰。报缘虚幻。岂可强为。人世几何。随家丰俭。苦乐逆顺。道在其中。动静寒温。自愧自悔○法忠。鄞县姚姓子。母梦异僧求寓而娠。既诞紫带绕身。幼喜习静。十九试经得度。究台教。悟一心三观之旨。一日为禅者折困。遂遍参名宿。闻清远在龙门。于是兼程至彼。虽造次不忘提撕。适纵步水磨所。见牌额云。法轮常转。不觉豁然有省。遂抚掌。说偈曰。转大法轮。目前包褁。更问如何。水推石磨。因写之。作一圆相于后。诣方丈呈远。远曰。其中事作磨生。曰涧下水常流。远曰。毕竟如何。曰水推石磨。远曰。归堂歇去。切不得举着。后五日来。却向汝道一句子。曰这一句子。也不消得。远为解颐。忠遂作礼○高庵善悟。洋州李氏子。年十一得度。闻冲禅师举武帝问达磨因缘。如获旧物。遽曰。我既廓然。何圣之有。冲异其语。勉之南询。授记于清远。一日有僧。被蛇伤足。远问曰。既是龙门。为甚么却被蛇咬。悟即应曰。果然现大人相。远益器之。后传此语。到克勤。勤曰。龙门有此僧耶。东山法道未寂寥。尔后悟住云居。有僧自圆。绵州雍氏子。出关历扣诸大尊宿。始诣龙门。一日于廊庑间。睹绘胡人有省。夜白悟。悟举法眼偈曰。头戴貂鼠帽。腰悬羊角锥。语不令人会。须得人译之。复筴火示曰。我为汝译了也。于是大法明了。呈偈曰。外国言音不可穷。起云亭下一时通。口门广大无边际。吞尽杨岐栗棘蓬。悟遣依远。远曰。吾道东矣。

　　(丁亥)悟新禅师住黄龙

　　大观元年九月。悟新。住黄龙。示众。你诸人。要参禅么。须是放下着。放下个甚么。放下个四大五蕴。放下无量劫来。许多业识。向自己脚跟下。推穷看是。甚么道理。推来推去。忽然心华发明。照十方刹。可谓得之。于心应之。于手便能。变大地作黄金。搅长河为酥酪。岂不畅快。平生莫只管册子上。念言念语。讨禅讨道。禅道不在册子上。摐饶念得。一大藏教。诸子百家也。只是闲言语。临死之时。总用不着。新室中问僧。月晦之阴。以五色彩。著于瞑中。令百人千万人。夜视其色。宁有辨其青黄赤白者。么僧无语。新代曰。个个是盲人○智才。舒州施氏子。得法于慧勤。后谒悟新。新曰。会得最初句。便会末后句。会得末后句。便会最初句。最初末后。拈放一边。百丈野狐话。作么生会。曰入户已知来。见解何劳再举。轹中泥。曰新长老死。在上座手里也。曰语言虽有异。至理且无差。曰如何是无差底事。曰不扣黄龙角焉。知颔下珠。新便打○智通。乃龙图范珣之女。幼聪慧。长归丞相苏颂之孙悌。未几厌世相。还家求祝发。父难之。遂清修。因看法界观有省。乃连作二偈。见意曰。浩浩尘中体一如。纵横交互印毗卢。全波是水波非水。全水成波水自殊。物我元无异森罗。镜像同明明。超主伴了了。彻真空一体。含多法交参。帝网中重重。无尽处动静。悉圆。通后父母俱亡。兄涓领分宁尉。通偕行。往谒悟新。新见知其所得。便问。常啼菩萨。卖却心肝。教谁学般若。通曰。你若无心我也休。又问。一雨所滋。根苗有异。无阴阳地上。生个甚么。通曰。一华五叶。复问。十二时中。向甚么处。安身立命。曰和尚惜取眉毛好。新打曰。这妇女乱作次第。通礼拜。新然之。通既于言下领旨。寻以偈赞曰。韶阳死心。灵源甚深。耳中见色。眼里闻声。凡明圣昧。后富前贫。利生济物。点铁成金。丹青徒状。非古非今。新曰。死心非真。向甚么处赞。若赞死心。死心无状。若赞虚空。虚空无迹。无状无迹。下得个甚么语。若下得语。亲见死心。通曰。死心非真。真非死心。虚空无状。妙有无形。绝后再苏。亲见死心。新大笑。惟清遂以空室。道人号之。自尔丛林知名○大观元年冬。道楷。移住天宁。尝作五偈。述其门风。一曰。妙唱不干舌。偈曰。刹刹尘尘处处谭。不劳弹指善财参。空生也解通消息。花雨岩前鸟不衔。二曰。死蛇惊出草。偈曰。日炙风吹草里埋。触他毒气又还乖。闇地若教开死口。长安依旧绝人来。三曰。解针枯骨吟。偈曰。死中活得是非常。密用他家别有长。半夜髑髅吟一曲。冰河红𦦨却清凉。四曰。铁锯和三台。偈曰。不是宫商调。谁人和一场。伯牙何所措。此曲旧来长。五曰。古今无间。偈曰。一法元无万法空。个中那许悟圆通。将谓少林消息断。桃花依旧笑春风。楷住天宁未几。开封尹李孝寿。奏楷道行。敕赐紫及定照师号。楷上表辞。上不𠃔。令孝寿往谕。旌善之意。楷确然不回。上怒收付有司。有司怜其无罪曰。长老枯瘁有疾乎。言有疾。即于法免刑。楷曰。已悉厚意。乃不敢。妄言实无疾也。吏太息。于是恬然受刑。着缝掖。编管缁州○阐提惟照。简州人。姓李。幼超迈而恶俗。一日授书。至性相近也。习相远也。遽曰。凡圣本一体。以习故差别。我知之矣。即剃染登具。本师令听起信。照辄归卧曰。既称正信大乘。岂言说所能了。乃游方。谒道楷。尝夜坐阁道。时风雪震。薄闻警道者传呼过之。随有所得。辞去。楷婴难照。自三吴。欲趋沂水。仆夫迷道。照举杖击之。忽大悟。叹曰。是地非鳌山也耶。比至沂。楷望而喜曰。绍隆吾宗。必子数辈矣。因留躬耕。湖上累年。智证成就。出领招提。历迁名刹后入寂。茶毗得舍利。如珠琲。舌齿不坏○齐琏。潼川牟氏子。落发受具。游成都。依讲席居顷之。慨然太息曰。吾弃家为大事。兹纸上语尔。譬如画日月。岂有光明耶。弃之南游。历参名宿。有自大阳来者。举道楷示众语。琏心悦服。遂往谒。初见恍如旧识。一日闻板声。豁然大悟。趋告楷。楷印可之。楷尝语人曰。琏首座。牛行虎视。机锋横出。异日弘吾道决矣。出世住崇宁。历迁名刹。最后成都。大智住大随。时其徒。有妄诉于州者。琏怡然就逮有司考竟其事将加捶楚。忽时天大晦冥。群乌飞噪集杖端。有自投于地者。州将骇异。琏遂得释。绍兴乙丑。书偈而寂。火浴得舍利百余粒。皆具五色○太傅高世则。字仲贻。号无功。初参楷。求指心要。楷令去其所重。扣己而参。一日忽造微密。呈偈曰。悬崖撒手任纵横。大地虚空自坦平。照壑辉岩不借月。庵头别有一帘明。

　　(戊子)文准师开法云岩

　　文准。受心印回泐潭。大观二年。云岩虚席。郡牧嘱悟新。举所知。新曰。准山主住得。新未尝识渠。见有洗钵颂甚好。曰之乎者也。衲僧鼻孔。大头向下。若也不会。问取东村王大姐。郡牧奇之。因请主云岩○葛繁。澄江人。少登科第。凡公署私居。必营净室。设佛像。所行善事。俱回向西方。尝入室礼诵。舍利从空而下。平时以净业。普劝道俗。多服其化。有僧定中。神游净土。见繁在焉。后无疾。面西端坐。而化。

　　(己丑)宗杲参文准禅师

　　宗杲。至宝峰。侍文准。准曰。我这里禅。你一时理会。得教你说也。说得教你。做拈古颂。古小参。普说你也。做得。只有一件不是。你还知么。曰不知。曰㘞只欠这一解在不得。这一解在方丈。与你说时便有禅。才出方丈。便无了。惺惺思量。时便有禅。才睡着。便无了。若如此。如何敌得生死。杲曰。正是某甲疑处○法忠。自受佛眼心印。寻辞。渡九江。露眠草宿。蛇虎为邻。于山舒水缓处。会意则居。海昏道傍。有枯树。内空且洁。忠兀坐其中。逾旬远近传。观者甚众。因留偈而去。悟新。住黄龙。学者奔凑。至无所容。因于季春。预结夏。以限来者。忠直前抗论。投偈曰。莫怪狂僧骂死心。死心结夏破丛林。丛林明眼如相委。此话须教播古今。又尝迫暮。持白木剑。造室问曰。闻老和尚。不惧生死。是否。新拟对。忠即挥剑。新引颈而笑。忠掷剑于地。作舞而出○天游。依文准于泐潭。一日准。普说曰。诸人苦苦。就准上座觅佛法。遂拊膝曰。会么。雪上加霜。又拊膝曰。若也不会。岂不见乾峰。示众曰。举一不得举二。放过一着。落在第二。游闻脱然契悟○善本。临众三十年。未尝笑。及闲居。抵掌笑语。问其故。曰不庄敬。何以率众。昔为丛林。故强行之。非性寔然也。所至见佛菩萨行立之像。不敢坐伊蒲塞。馔以鱼胾。名者不食。大观三年十二月。屈三指。谓左右曰。止有三日届期。趺坐西向。念佛而化。有异禽。鸣于庭○道楷责。缁州。己丑冬。放令自便庵。于芙蓉湖中。数百人环绕坐卧。楷虑祸。乃日各食粥一㮎。不堪者。稍稍去。留者犹百人。

　　(庚寅)佛心才参惟清禅师

　　佛心才。初依海印隆见老宿看经。至一毛头师子百亿毛头一时现。才指问曰。不毛头师子作么生。得百亿毛头一时现。宿曰。汝乍入丛林。岂可便理会许事。才疑之。遂发心。颔净头职。一夕汛扫次。隆适夜参至。则遇结座。掷拄杖曰。了即毛端吞巨海。始知大地一微尘。才豁然有省。及出闽。参惟清。凡入室出必挥泪。自讼曰。此事我见。得甚分明。祇是临机。吐不出。若为柰何。清知其诚。笃告以须是大彻。方得自在也。未几因观邻案。僧读曹洞广录。至药山采薪归。有僧问。甚处来。山曰。讨柴来。僧指腰下刀曰。鸣剥剥。是个甚么。山拔刀。作斫势。才忽欣然。掴邻案僧一掌。揭帘趋出。冲口说偈曰。彻彻大海干。枯虚空迸裂。四方八面绝遮拦。万象森罗齐漏泄。后住潭州。上封○法轮应端。亦清嗣。端以妙入诸经自负。清尝痛劄之。端乃援马祖百丈机语。及华严宗旨为表。清笑曰。马祖百丈。固错矣。而华严宗旨。与个事喜没交涉。端愤然。欲他往。因请辞。及揭帘。忽大悟。汗流浃背。清见曰。是子识好恶矣。马祖百丈。文殊普贤。几被汝带累○明辩安。吉州俞氏子。游方。至西京少林。闻僧举清远以古诗发明罽宾王斩师子尊者话。曰杨子江头杨柳春。杨花愁杀渡江人。一声残笛离亭晚。君向潇湘我向秦。默有所契。即趋龙门。坐夏居无何。远举前话问之。辩拟对远。以手托开。辩趋出。豁然大彻。复回吐露。远拽杖逐之。一日远问。从上祖师方册因缘。许你会得。忽举拳。曰这个因何唤作拳。辩拟对。远筑其口曰。不得作道理。于是顿去知见。遂还苕溪○慧洪。作观音大士画像赞并序曰。大观四年春二月戊子之夕。病比丘慧洪。累然卧缧绁之中。梦至一处庭宇阒。然有僧导入密室。举烛照壁间。有钟山宝公菩萨像。意欣然。欲得之。而像辄自堕其手。复展视之。则化而为十二面观音慈严之像。心大惊异。遂觉。三月甲辰。南州德逢上人。以书来讯。且曰。吾以衣钵。遣僧诣连水。画观世音像。至其庄严。妙天下之手。慧洪追忆前事。问其遣像之日。乃其得梦之夕。因自感叹。菩萨以大悲。等慈哀怜。照临如是。昭著其何恩何德。能报之也。惟以笔舌言词。喻海之深。夸日之明耳。谨稽首。为之赞曰。稽首净圣甘露门。无量圣身遍沙界。应诸众生心所求。譬如春色花万卉。西方肃杀忧愁地。故住宝陀洛伽山。此方教体在音闻。故称名者得解脱。一切众生杀心盛。痴暗不见不发心。故现鹰巢蚌蛤中。亦作画师画其像。菩萨岂有种种心。皆其悲愿力如是。何人毫端寄逸想。幻出百福庄严身。屹然欲动千光集。譬如将回紫金山。湛然欲瞬众好生。譬如欲折青莲华。蛮奴水王来献诚。想见细雨天花落。众生五浊热恼中。色欲爱见所熏煮。忽然睹此宝月相。一切毛孔皆清凉。成此不思议功德。皆因上人心所献。愿我蚤熏知见香。愿我恒被慈忍服。愿魔障山速崩裂。愿大智慧常现前。心精遗闻证圆通。自然净极光通达。我当定如观世音。一切众生愿如我。

　　(辛卯)悟新禅师谒守智

　　悟新。谢事黄龙。谒云盖守智。时日已夕。侍僧通谒。智曳履且行。且语曰。将烛来看其面目。何似生而能致名喧宇宙。新亦绝叫。把近前来。我要照是真师。叔是假师。叔智即当胸。殴一拳。新曰。却是真个。遂作礼。宾主相得欢甚○空室道人智通。居金陵。尝设浴保宁。揭榜于门曰。一物也无洗。个甚么。纤尘若有起。自何来道。取一句子玄。乃可大家。入浴古灵。只解揩背。开士何曾明心欲证。离垢地时须是。通身汗出。尽道水能洗垢焉。知水亦是尘。直饶水垢顿除。到此亦须洗却。通后为尼。名惟久。挂锡姑苏西竺。书偈。趺坐而化。

　　(壬辰)慧洪禅师阅偈有省

　　慧洪。谪海外。壬辰三月。馆于琼州开元寺。海上无经籍。壁间有毗舍浮佛偈曰。假借四大。以为身心。本无生因。境有前境。若无心。亦无罪福。如幻起亦灭。洪因日夕研味。顿入无生○克勤。出峡南游。时张商英。罢相寓荆南。以道学自居。少见推许。勤舣舟谒之。剧谈华严旨要曰。华严现量境界。事理全真。初无假法。所以即一而万。了万为一。一复一。万复万。浩然莫穷。心佛众生。三无差别。卷舒自在。无碍圆融。此虽极。则终是无风匝匝之波。英不觉促榻。勤遂问曰。到此与祖师西来意。为同为别。曰同。曰且得没交涉。英有愠色。勤曰。不见云门道。山河大地。无丝毫过患。犹是转句。直得不见一色。始是半提。更须知有向上。全提时节。彼德山临济。岂非全提乎。英乃首肯。翼日复举。事法界。理法界。至理事无碍法界。勤又问。此可说禅乎。曰正好说禅也。勤笑曰。不然。正是法界量里在。盖法界量未灭。若到事事无碍法界。法界量灭。始好说禅。如何是佛干屎橛。如何是佛麻三斤。故真净偈云。事事无碍。如意自在。手把猫头。口诵净戒。趁出淫坊。未还酒债。十字街头。解开布袋。英叹曰。美哉之论。岂易闻乎。遂以师礼待。勤留居碧岩。勤居夹山。安民侍行夜参。次勤举。僧问。岩头古帆。未挂时如何头。曰后园驴吃草。民未领。遂求决。勤曰。你问我民举前话。勤曰。庭前柏树子。民遂大彻。谓勤曰。古人道。如一滴投于巨壑。殊不知。大海投于一滴。勤笑曰。柰这汉何。

　　(癸巳)克勤禅师传法绍隆

　　绍隆。初谒长芦。信有传。克勤语至者。隆读之。叹曰。想酢生液。虽未浇肠沃胃要。且使人庆快第恨。未聆謦欬耳。遂依文准。准曰。如何是行脚事。隆露胸曰。和尚验看。准即打。隆约住。曰且莫盲枷瞎棒。准大笑。复谒悟新。新曰。是什么。曰行脚僧。曰是何村僧行甚驴脚马脚。曰广南蛮道。什么何不。高声道。新喜曰。却有衲僧气息。隆乃喝。新甚器之。叹曰。再来人也。次谒克勤。一日入室。勤问见见之时。见非是见。见犹离见。见不能。及举拳曰。还见么。曰见。曰头上安头。隆闻。脱然契证。勤叱曰。见个甚么。曰竹密不妨流水过。勤肯之。

　　佛祖纲目卷第三十七之上

　　佛祖纲目卷第三十七之下(露字号)

　　甲午(宋徽宗政和四年起)戊戌(改重和)己亥(改宣和)丙午(钦宗靖国元年)丁未(高宗建炎元年)辛亥(改绍兴)辛酉(金号皇统)癸亥(高宗绍兴十三年止)

　　(甲午)守智禅师住开福

　　守智。退居西堂。政和甲午。年已九十。潭帅遣长沙令佐。诣山请。供智以老辞。令佐曰。太守以职事。不得入山。遣属吏来迎。不往贻山门之咎。智乃至。入开福斋。罢鸣鼓。智问故。曰请师住持。智心知堕计。乃受之○宗坦。潞州人。晚年专求净土。甲午四月日。梦佛谓曰。汝说法止六日。当生净土。觉而白众。至五月四日。示众。因缘聚散。固当有时。净土胜缘。惟凭时刻。愿众念佛。助我往生。言已坐脱。满空雷鸣。白云覆地。三日方歇。所持玛瑙数珠。盘于指上。众取之。竟不能得。

　　○黄龙悟新禅师入寂(晦堂心法嗣临济第十世)

　　悟新。复领黄龙。学者云委。属疾退居。晦堂有乞末后句者。新示偈曰。末后一句子。直须心路绝。六根门既空。万法无生灭。于此彻其源。不须求解脱。生平爱骂人。只为长快活。政和四年十二月十三日。晚小参。说偈曰。说时七颠八倒。默时落二落三。为报五湖禅客。心王自在休参。十五日泊然坐逝。茶毗舍利五色。后有过其区者。获之尤甚。

　　(乙未)慧勤禅师住蒋山

　　慧勤。住智海。经五年。迁蒋山○政和五年三月日。守智。升座。说偈曰。未出世头如马杓。出世后口如驴嘴。百年终须自坏。一任天下卜度。归方丈安坐。良久乃化○安民。受法克勤。往谒慧勤。勤问。佛果有不曾乱为人说。底句曾与你说么。曰合取狗口。勤厉声曰。不是这个道理。曰无人夺你茶盐袋。叫唤作么。曰佛果若不为你说。我为你说。曰和尚疑。时退院。别参去。勤呵呵大笑。后开法保宁。迁华藏。归里后入寂。阇维舍利。颇膡细穴。地尺许皆得之。尤光明莹洁。心舌亦不坏○文准。平生律身。以约虽领徒。弘法不异。在众时。晨兴后架。只取小杓汤洗面。复用濯足。放参罢。方丈行者人力。便如路人扫地。煎茶皆躬亲为之。政和五年夏卧病。进药者令忌毒物。准不从。有问故。准曰。病有自性乎。曰无。曰既无自性。以空纳空。吾未尝颠倒。首座问。和尚尊候如何。曰跛驴上壁。曰和尚也好吃一服药。曰朽木搭桥。曰也知和尚。不解忌口。曰你作么生。座拟进语。曰你也好吃一服药疾亟。宗杲问曰。倘和尚不起。教杲依谁。可了此大事。曰有个勤巴子。我虽不识渠。然汝必依之。可了汝事。七月日。更衣说偈而化。茶毗舍利晶。圆光洁睛。齿数珠不坏○禧誧。蔡州宋氏子。嗣道楷。住西京天宁。政和五年九月日。忽召主事。令以楮囊分。而为四众僧童行。常住津。送各一既而复。曰丹霞有个公案。从来推倒扶起。今朝普示诸人。且道。是个甚底。顾视左右曰。会么。曰不会。曰伟哉大丈夫。不会末后句。遂就𥨊。右胁而化○文准。既化。政和六年。宗杲往荆南。谒张商英。求准塔铭。英问。远来当为何事。曰泐潭准和尚示寂。茶毗眼睛牙齿数珠不坏。舍利无数。山中耆旧。皆欲相公大手笔作塔铭激励后学。曰有一问。问公。若道。得只做。道不得。归山参禅去。遂问。准老眼睛不坏是否。曰是。曰我不问这个眼睛。曰问什么眼睛。曰金刚眼睛。曰若是金刚眼睛在相公笔头上。曰若如此老夫。为他点出光明。令他照天照地。去也遂着之。

　　(丙申)慧洪禅师作二大士像赞

　　慧洪。至高安龚德庄。出画轴。有二比丘像。皆梵帔相好。上有化佛。下布雨花。熟视之。有光影灭没如日。在苍苍冲冲间。洪大惊自失。庄曰。始僧繇画。于汉州德阳善寂寺之东壁。自是有光。世传神异。唐麟德中。有僧摸之。亦有光以授资州牧王纪。纪奉之舟行。风涛覆他舟。而纪舟进止自若。夜泊津次舟。人聚语。嗟异。有商妇孕。逾两年不乳。从纪求摹像祷之。一昔而乳。垂拱三年。则天迎置内道场。光尤猖狂。中宗嘉叹。此为我家瑞。唐祚其昌乎。今朝治平丁未。嘉禾陈舜俞令举。为湖州获之。作赞藏为家宝。政和六年春。献于京师。有诏。摸传禁中。而光尤益奇变。京师争售之。画工致富者比屋。然传以为地藏观音之像。当有据耶。洪曰。是观世音。得大势之像也。受记经曰。过去金光师子游戏佛。时有国王威德。从禅定起。见二童子。生莲华中。一名宝意。二名宝上。说偈发愿。而释迦如来前身。威德王也。观世音。得大势。宝意宝上也。于未来世。成等正觉。则观世音。号普光功德宝如来。得大势。号善住功德宝王如来。皆以次补无量寿。故作云间跏趺之像。僧繇殆非画师也。庄抚手笑曰。当为我赞之。洪遂赞曰。人趣可学道。乃为淫事苦。生那落迦中。方无淫欲乐。众生如𤛆牛。爱此贪欲尾。异哉两童子。藕花中化生。对天龙鬼神。作大师子吼。我若从今始。起于贪欲心。是则为欺诳。十方一切佛。以是因缘故。证色身三昧。我亦于今日。复作师子吼。若从今日始。不断贪欲心。是则为灭绝。十方三世佛。愿如二大士。持心等虚无。太虚有殒坏。众生界有尽。我此愿不尽。稽首平等慈。广大同体悲。于刹刹尘尘。证我作是说○元照。字湛然。余杭唐氏子。少学毗尼。后讲天台教观。四主郡席。晚住灵芝。笃意净业。念佛不辍。尝言化当世。莫若讲说。垂将来。莫若著书。撰十六观小弥陀义疏。自号安忍子。政和六年秋。忽命弟子。讽十六观经及普贤行愿品。趺坐而化。西湖渔人。皆闻空中天乐声。建塔灵芝。谥大智○慧亨。住武林延寿寺。依灵芝。习律专修净业六十年。每对人。必以念佛为劝。有江自任者。忽梦宝座。从空而下云。亨律师。当升此坐。适社友孙居士。预启别亨即在家。作印而化。亨往炷香。归而谓其徒曰。孙君已去。吾亦行矣。乃集众念佛佛。为说偈。端坐而化。号清照律师○思敏。依灵芝。增受戒法。专心念佛二十年。后有疾。请众讽观经。半月越三日。见化佛满空。临终念佛。声出户外。酷暑留龛。七日不变。香满室中○胡闉官宣义。平日虽信佛乘。未谙净土。年八十四。疾革。其子迎清照。乞垂诲示。照谓闉曰。公知安身立命处否。曰心净则佛土净。曰公自度平昔时中。有杂念染污否。曰既处世间。宁无杂念。曰如是则安得心净土净。曰一称佛名。云何能灭八十亿劫生死重罪。曰阿弥陀佛。以弘誓愿。尘劫修行。威德广大。光明神力。不可思议。是以一称其名。灭无量罪。犹如赫日消于霜雪。复何疑哉。闉遂省悟。即日延僧念佛。次日照复至。闉曰。师来何暮。二大士降临已久。照于是率众。厉声念佛。闉乃合掌而逝。

　　(丁酉)法海立禅师入寂

　　政和七年二月。徽宗诏。改天下天宁观。为神霄宫。所在无观者。以寺充处州。法海立升座。谓众曰。都缘未彻。所以说是说非。盖为不真。便乃分彼分此。我身尚且不有。身外何足道哉。正眼观来。一场笑具。今则圣君垂旨。更僧寺作神霄。佛头添个。冠儿算来。有何不可。山僧今日。不免横担拄杖。高挂钵囊。向无缝塔中。安身立命。于无根树下。笑月吟风。一任乘云仙客来。此咒水书符。叩牙作法。他年成道。白日上升。堪报不报之恩。以助无为之化。只恐不是玉是。玉也大奇然。虽如是。且道。山僧转身一句。作么生道。还委悉么。掷下拂子竟。尔趋寂奏闻。诏仍改寺额。曰真身○怀深。寿春夏氏子。生而祥光现室。文殊坚。遥见疑火。诘旦知深始生。往访之。深见坚辄笑。母许出家。依长芦信。信举。良遂见麻谷因缘。问曰。如何是良遂知处。深即洞明。出住资福。屦满户外。一日慧勤行化。至茶退。深引巡寮。至千人街坊。勤曰。既是千人街坊。为甚么。只有一人。曰多虚不如少实。曰恁么那。深赧然。值朝廷以资福为神霄宫。因弃往蒋山请益。勤曰。资福知是般事便休。曰深实未稳。在望(和尚)不外。勤举。倩女离魂话。反覆穷之。大豁疑碍。呈偈曰。祇是旧时行履处。等闲举着便誵讹。夜来一阵狂风起。吹落桃花知几多。勤拊几曰。这底岂不是活祖师意○士圭。成都史氏子。号竹庵。与伯父持一居士。俱喜楞严经。圭曰。若离前尘。有分别性。正是生死根本。伯父骇曰。佛说妄耶。曰佛固不妄。且约只今居士对面征诘之心。果安在。伯父叹曰。佛说解第一空。名师子吼。汝行矣。无滞此。遂南游。登龙门。即以平时所得。白清远。远曰。汝解心已极。但欠着力开眼耳。遂俾职堂司。一日侍立。次问远曰。绝对待时如何。曰如汝僧堂中白椎相似。圭罔措。远至晚抵堂司。圭理前话。远曰。闲言语。圭于言下大悟。政和末。住和州天宁○惟清。闲居照默堂。十五年。天下学者。望风而至。政和七年九月十八日。食罢掩房。遣呼以栖。首座至叙说诀别。乃起浴更衣。以手指顶。侍者为净发。讫安坐而寂。前十日。自作无生常住真归告铭曰。贤劫第四尊。释迦文佛。直下第四十八世孙惟清。虽从本觉应缘出生。而了缘即空。初无自性。氏族亲里。莫得而详。但以正因一念。为所宗。承是厕释迦之远孙。其号灵源叟。据自了因。所了妙性。无名字中。示称谓耳。亦临济无位真人。傅大士之心王类矣。亦正法眼藏。涅槃妙心。惟证乃知。余莫能测者欤。所以六祖问让和尚什么处来。曰嵩山来。祖曰。什么物恁么来。曰说似一物即不中。祖曰。还假修证否。曰修证即不无。污染即不得。祖曰。即此不污染。是诸佛之护念。汝既如是。吾亦如是。兹盖独标清净法身。以遵教外别传之宗。而拣云报化。非真佛。亦非说法者。然非无报化大功大用。谓若解通报化。而不顿见法身。则滞污染缘。乖护念旨理。必警省耳。夫少室道行。光腾后裔。则有云门偃旧。雄音绝唱于国中。临济玄振。大用大机。于天下皆得正传。世咸宗奉。惟清望临济九世祖也。今宗教衰丧。其未尽绝灭者。惟二家。微派班班有焉。然名多愧实。顾适当危寄。而朝露身缘。势迫晞坠。因力病。释俗从真。叙如上事。以授二三子。吾委息后。当用依禀。观究即不违先圣法门。而目见深益。慎勿随末法所尚。乞空文于有位。求为志铭。张饰说以浼。吾至嘱至嘱。因目所叙。曰无生常住真归告。且系之以铭。铭曰。无涯湛海。瞥起一沤。亘乎百年。曷浮曷休。广漠清汉。歘生片云。有无起灭。隐显何分。了兹二者。即见实相。十世古今。始终现量。吾铭此旨。昭示汝曹。泥多佛大。水长船高。清又遗诫。藏骨石于海。会示生死。不与众隔也。门弟子不敢违。朝廷赐号佛寿○政和七年九月日。慧勤示众。祖师心印状。示铁牛之机去。即印住。住即印。破直饶。不去不住亦未是。衲僧行履处。作么生是。衲僧行履处。待十月前后。为诸人注破。至十月八日。沐浴更衣。端坐手写数书。别故旧。停笔而化。阇维收。灵骨舍利。塔于本山○克勤。自夹山受请。复徙道林。丁酉诏。住蒋山○金陵俞道婆。初市油糍为业。尝参琅玡起。起以临济无位真人话示之。一日闻丐者唱莲花落云。不因柳毅传书信。何缘得到洞庭湖。忽有省。不觉大笑。抛弃油糍。与市儿竞拾。其夫诟曰。你颠耶。婆抚掌。曰非汝境界。往见起。起望之。知其造诣。问那个是无位真人。婆应声曰。有一无位真人。六臂三头努力嗔。一擘华山分两路。万年流水不知春。自是见僧。便曰。儿儿才拟议。便掩却门。守珣往勘之。婆遽呼曰儿儿。珣曰娘娘。爷在甚处。婆转身拜露柱。珣蹋倒曰。将谓有多少奇特。便出。婆蹶起曰。儿儿来。我惜你则个。珣竟不顾。又仲安首座。亦往见之。婆问甚处来。曰。德山来。曰德山泰乃。婆儿子。曰婆是甚人儿子。曰老婆被上座一问。直得立地放尿。婆尝颂婆子偷赵州笋因缘曰。虎穴魔宫到者稀。老婆失脚又怀疑。赵州吃掌无人会。直至如今成是非。又颂。马祖不安因缘。日面月面。虚空闪电。虽然截断天下。衲子舌头分明。只道得一半○克勤。到蒋山开堂。婆于众中跃出。以身一拶。便归众。勤曰。见怪不怪。其怪自坏。勤次日。至其家。婆不出。厉声曰。这般黄口小儿也。道出来开堂说法。勤曰。婆子少卖弄。我识得你了也。婆遂大笑。出相见○景元。号元布袋。参克勤于蒋山。因僧读死心语云。既迷须得个悟。既悟须识悟中迷。迷中悟。迷悟两忘。却从无迷悟处。建立一切法。元闻而疑。即趋佛殿。手托门扉。豁然大彻。继而执侍。勤目为聱头。元侍者。自题肖像付曰。生平只说聱头禅。撞着赘头如铁壁。脱却罗笼截却跟。大地撮来黑黍黑。晚年转复没刁刀。奋金刚椎碎窠窟。他时要识圆悟面。一为渠侬并拈出○祖觉。嘉州杨氏子。幼聪慧。书史过目成诵。著书排释。恶境忽现。悔过出家。未几疽发膝上。五年医莫愈。因书华严合论。毕夜感异梦。遂悟华严宗旨。尝讲于千部堂。适元静至。谓觉曰。观公讲说。独步西南。惜未解离文字相耳。傥能问道外方。即今之周金刚也。觉欣然罢讲。出峡谒张商英。英曰。若向上一着。非蒋山老。孰能指南。遂遣书为觉介绍。依克勤。一日入室。勤举。罗山道有言时踞虎头收虎尾。第一句下。明宗旨。无言时觌露机锋。如同电。拂作么生会。觉无对。夙夜参究。忽然有省。呈偈曰。家住孤云顶。长年半掩门。自嗟身已老。活计付儿孙。勤见而大笑。次日入室。勤问。昨日公案作么生。觉拟对。勤便喝曰。佛法不是这个道理○法泰。汉州李氏子。克勤住蒋山。泰为座元有。僧仲安。来谒勤。因扣泰。遂领旨。及泰住德山。遣安至蒋山。通嗣书。勤在法堂上。安棒书趋前。勤曰。千里驰达。不辱宗风。公案现成。如何通信。曰觌面相呈。更无回互。曰此是德山底。那个是专使底。曰岂有第二人。曰背后底聻。安便度书。勤曰。作家禅客。天然犹在。曰分付与蒋山。乃下通首座。大众书首座曰。玄沙白纸。此自何来。安呈起书曰。见么座遂引手接。安复执却。曰久默斯要。不务速说。今日拜呈。幸希一鉴。座便喝。安曰。作家首座。座又喝。安打一书座拟议。安曰。未明三八九。不免自沉吟。又以书打一下曰。接勤与清远立法堂盻其作略。勤厉声曰。打我首座死也。远曰。官马厮踢。有甚凭据。安曰。说甚官马厮踢。正是龙象蹴蹋也。勤曰。唤来唤来。安复至法堂上。勤曰。我五百众中首座。你为甚打他。安曰。和尚也。吃一顿始得。勤顾远吐舌。远曰。未在乃问。安曰。只如空手把锄头步行。骑水牛人从桥上过桥。流水不流。意作么生。安低躬曰。所供并是诣实。远大笑曰。元来是家里人。安又至五祖表自处。通法眷书。自曰。书里说甚么。曰文彩已彰。曰毕竟说甚么。曰当阳挥宝剑。曰近前来这里。不识数字。曰莫诈败。自顾侍者曰。这是那里僧。曰多少人疑着。侍者曰。曾在和尚会下去。曰怪得恁么滑头。曰曾被和尚钝置来。自遂将书。于炉上薰曰。南无三满多没䭾喃。安近前弹指而已。安再至蒋山坐夏。勤使分座秋辞归。勤曰。子何所需。曰短歌须要数十丈长句。只消三两言。勤遂送以颂曰。使乎不辱命。临机贵专对。安禅捋虎须着。着超方外。不惟明窗下。安排掇向禅床拶险崖。拈槌竖拂奋雄辩。金声玉振犹奔雷。九旬落落提纲宗。衲子济济长趋风。解黏去缚手段辣。驱耕夺食尤雍容。夏满思山要归去。了却武陵一段事。勃窣理窟乃胸中。行行不患无知己。临行索我送行篇。栗棘蓬里金刚圈。短歌须要数十丈。长句只消三两言。金毛狮子解翻身。个是丛林杰出人。不日孤峰大哮吼。五叶一华天地春。安后出世。鼎州灵岩嗣泰○初端裕。历参名宿。晚谒克勤。勤问。谁知正法眼藏。向这瞎驴边灭却。即今是灭不灭。曰请和尚合取口好。曰。此犹未出常情。裕拟对。勤击之。裕顿去所滞。勤印以偈曰。二三四七初无间。显大威光示的传。把断关津勿轻放。草深谁顾法堂前。遂命分座训徒。

　　(戊戌)芙蓉道楷禅师入寂(投子青法嗣曹洞第八世)

　　道楷庵芙蓉。政和八年五月十四日。索笔书偈曰。吾年七十六。世缘今已足。生不爱天堂。死不怕地狱。撒手横身三界外。腾腾任运何拘束。移时乃逝○世奇。成都人。初造龙门。一日燕坐。瞌睡。群蛙忽鸣。误听为净发版响。亟趋往。或曰。蛙鸣非版也。奇恍然诣方丈剖露。远曰。岂不见罗睺罗。奇遽止之曰。和尚不必举待某甲自看。未几有省。乃占偈曰。梦中闻版响。觉后虾蟆啼。虾蟆与版响。山岳一时齐。繇是益加参。究洞臻玄奥。远命分座。奇固辞曰。此非细事也。如金针刺眼。毫发若差。睛则破矣。愿生生居学地。而自煆炼。远因以偈美之曰。有道只因频退步。谦和元自惯回光。不知已自青云上。犹更将身入众藏。暮年学者力请。因说偈曰。诸法空故我心空。我心空故诸法同。诸法我心无别体。只在而今一念中。且道那一念众罔措。奇喝一喝而逝○抚州白杨法顺。绵州文氏子。依法远。闻远举傅大士心王铭。言下有省。后观宝藏。迅转顿明大法。呈偈曰。顶有异峰云冉冉。源无别派水泠泠。游山未到山穷处。终被青山碍眼睛。远肯之。久病示众云。久病未尝推。木枕人来多。是问如何。山僧据问。随缘对窗外。黄鹂口更多。众中作者。试为山僧。指出病源。七尺之躯。甚处受病。众下语皆不契。自抚掌一下。作呕吐声。又云。好个木枕子遂逝。阇维收舍利。目睛齿舌数珠。塔于寺西○云居法如。丹丘胡氏子。祝发登具。遍参宗匠。晚至龙门。以平日所证白远。远曰。此皆学解。非究竟事。欲了生死。当求妙悟。如骇然谛信。一日命主香。积以道业。未办固辞。远曰。姑就职其中。大有人为。汝说法未几。晨兴开厨门。望见圣僧。契所未契。即白远。远曰。这里还见圣僧么。如诣前问。讯乂手而立。远曰。向汝道。大有人为汝说法○圆玑。得法慧南。住保宁。戊戌九月日。说偈而逝。寿八十三。夏六十三。阇维不坏者二。而糁以(五色)舍利。

　　(己亥)汝州天宁明禅师入寂

　　初道士林灵素。以妖术。谒蔡京。京引见帝。帝信之。赐素金门羽客。自号教主道君皇。帝诏改天下大寺。为神霄。玉清万寿宫。改佛号大觉金仙。余为仙人大士。僧称德士。行称德童。法师永道等。相向泣曰。佛法至此。幸生犹死。亟诣政府陈状。翼日伏宣德门极。陈其不可。帝大怒。收道付开封狱。当黥舂陵。春陵守。一夕梦。黥佛械。立廷下。旦告僚属。僚属具对同梦。顷之道至。貌克肖。一府大惊。遂免其役。汝州天宁明禅师者。改德士。日登座。谢恩毕乃曰。木简信手。拈来坐具。乘时放下。云散水流去。寂然天地空。敛目而逝。又平江府。明因昙玩。因改德士。入头陁。岩食松自全。后依克勤。因举桴鼓。顿明大法。住院后。凡有所问法。皆对曰。莫理会。故人亦称。为莫理会长老○继成。宜春刘氏子。号蹒庵。得法于普融平。宣和元年。住净因。

　　(庚子)宗杲谒张商英

　　宗杲。自观音。往龙安兜率。宣和二年春。至荆渚。谒张商英。馆于西斋。为法喜游。一日英谓杲曰。余顷在江宁戒坛院寓居。再阅雪窦拈古至百丈再参马祖因缘。雪窦云。大冶精金。应无变色。投卷曰。审如是岂得有临济今日耶。遂有颂曰。马师一喝大雄峰。深入髑髅三日聋。黄檗闻之惊吐舌。江西从此立宗风。因举似平禅师。平后致书。来求颂本。又成颂曰。吐舌耳聋师已晓。捶胸只得哭苍天。盘山会里翻筋斗。到此方知普化颠。今又数年。诸方少有知余者。公自江西法窟来。必辨优劣。曰居士见处与真净。死心符合。近世得此机用。独二老矣。曰何谓也。杲乃举其颂云。客情步步随人转。有大威光不能现。突然一喝双耳聋。那叱眼开黄檗面。复举。死心拈云。云岩敢问雪窦。既是大冶精金。应无变色为甚却三日。耳聋诸人要知么。从前汗马无人识。只要重论盖代功。英跃然抚几曰。不因公语。争见死心。真净用处。若非二老。难显雪窦马师。乃述偈曰。马师喝下立宗风。嗟我三人见处同海上六鳌吞饵去。栖芦谁更问渔翁。既而请别。英嘱曰。子必见圆悟。吾助子往。杲于是至京师○宣和元年清远自舒州龙门。以病辞。归蒋山之东堂。宣和二年。书云前。一日饭食讫。趺坐谓其徒曰。诸方老宿。临终必留偈辞世。世可辞耶。且将安往。乃合掌。怡然趋寂。门人函骨。归龙门。塔于灵光台侧○法常。首众报恩室中。惟一矮榻。余无长物。庚子九月。语寺僧曰。一月后不复留此。十月二十一。夕将晓。书渔父词。于室门就榻。收足而逝。词曰。此事楞严曾露布。梅花雪月交光处。一笑寥寥空。万古风瓯语。迥然银汉横天宇。蝶梦南华方栩栩。斑斑谁夸丰干虎。而今忘却来时路。江山暮天涯。目送飞鸿去○庚子冬。净因继成。同克勤法真怀深。并十大法师。禅讲千僧。赴太尉陈良弼府斋。有贤首宗善华严者。对众问曰。吾佛设教。自小乘至圆顿。扫除空有。独证真常。然后万德庄严。方名为佛。尝闻禅宗一喝。能转凡成圣。与诸经论。似相违背。今一喝若能入吾宗。五教是为正说。若不能入。是为邪说。诸禅目成。成曰。如法师所问。不足劳三大禅师之酬。只净因小长老。可以使法师无惑也。成召善。善应诺。成曰。法师所谓。佛法小乘教者。乃有义也。大乘始教者。乃空义也。大乘终教者。乃不有不空义也。大乘顿教者。乃即有即空义也。一乘圆教者。乃不有而有。不空而空义也。如我一喝。非惟能入五教。至世间工巧伎艺。诸子百家。悉皆能入。成震声喝一喝问善曰。还闻么。曰闻。曰汝既闻。则此一喝。是有能入小乘教。须臾又问善曰。还闻么。曰不闻。曰汝既不闻。则适来一喝。是无能入始教。遂顾善曰。我初一喝。汝既道有喝。久声销。汝复道无。道无则原初实有。道有则于今实无。不有不无。能入终教。我有一喝之时。有非是有。因无故有。无一喝之时。无非是无。因有故无。即有即无。能入顿教。须知我此一喝。不作一喝用有无。不及情解俱忘。道有之时。纤尘不立。道无之时。横遍虚空。即此一喝。入百千万亿喝。百千万亿喝。入此一喝。能入圆教。善乃起再拜。成复曰。非惟一喝为然。乃至一语一默。一动一静。从古至今。十方虚空。万象森罗。六趣四生。三世诸佛。一切圣贤。八万四千法门。百千三昧。无量妙义。契理契机。与天地万物一体。谓之法身。三界惟心。万法惟识。四时八节。阴阳一致。谓之法性。是故华严云。法性遍在一切处。有相无相。一声一色。全在一尘中含四义。事理无边。周遍无余。参而不杂。混而不一。于此一喝中。皆悉具足。犹是建化门庭。随机方便。谓之小歇场。未至宝所。殊不知。祖师门下。以心传心。以法印法。不立文字。见性成佛。百千圣不传底。向上一路在。曰如何是向上一路。曰汝且向下会取。曰如何是宝所。曰非汝境界。曰望禅师慈悲。曰任从沧海变。终不为君通○法忠。至衡岳。见怪石。如卧牛。遂结茅其傍。榜曰。牧庵湘潭。大旱忠跃入龙渊。呼曰业畜。当雨一尺。雨随至○子淳。剑州贾氏子。得法道楷。庚子住大洪。

　　(辛丑)德止禅师住圆通

　　德止。历阳金紫徐闳中之季子。双瞳绀碧。神光射人。十岁未知书。多喜睡。其父目为懵。然子暨成童。强记过人。为文多奇语。弱冠梦异僧。授四句偈。已而有以南安岩主像遗之者。即傍所载聪明偈。自是持念不忘。后五年。随金紫将漕西洛。一夕忽大悟。连作数偈。一曰。不因言句不因人。不因物色不因声。夜半吹灯方就枕。忽然这里已天明。每啸歌自若。众莫测之。乃力求出家。父弗许。欲以官授止。止曰。某方将脱世网。不着三界。岂复刺头于利名中耶。请移授从兄珏。遂祝发。受具印证于惟照。名振京师。宣和三年。春徽宗。赐号真际。俾住江州圆通。学徒奔凑。后迁化时。茶毗烟气所及。悉成舍利。

　　○怀深慈受禅师住慧林

　　宣和辛丑三月。诏怀深。住汴京慧林禅院。上堂。古者道。忍忍三世如来从此尽。饶饶万祸千殃从此消。默默无上菩提从此得。乃曰。会得此三种语了。好个不快活汉。山僧祇是。得人一牛。还人一马。泼水相唾。插嘴厮骂。卓拄杖曰。平出平出。上堂。云自河山起。风从湛涧生。好个入头处。官路少人行。上堂。不是境亦非心。唤作佛时也。陆沉个中。本自无阶级。切忌无阶级处。寻总不寻过。犹深打破。云门饭袋子。方知赤土是黄金。咄僧问。知有道。不得时如何。曰哑子吃蜜曰。道得。不知有时如何。曰鹦鹉唤人。僧礼拜。深叱曰。这传语汉。问甚么人。不被无常吞。曰祇恐他无下口处。曰恁么则一念通。玄箭三尸鬼失奸也。曰汝有一念定。被他吞了。曰无一念时如何。曰捉着阇黎。深谓修行捷径。无越净邦。遂建道场。劝众念佛。颂曰。万人同志念弥陀。众力相成愿力多。一朵莲花亲见佛。方知净土胜娑婆。(其一)树林水鸟各宣扬。宝网金台尽道场。会得钟鸣并鼓响。弥陀触处放毫光。(其二)𩯭发看看染雪霜。心猿意马尚颠狂。一朝掩目归空去。始信泥犁岁月长。(其三)业报差殊事不同。劳生无地出樊笼。欲知自性弥陀佛。在汝朝昏一念中。(其四)不是山僧说是非。修行魔事要君知。直须紧峭草鞋底。透过娑婆五欲池。(其五)○天衣如哲。长芦信嗣。自退席。平江万寿。饮啖无择。人多侮之。有以瑞岩唤主人公话问者。答偈曰。瑞岩常唤主人公。突出须弥最上峰。大地掀翻无觅处。笙歌一曲画楼中。一日曰。吾行矣。令拂拭所乘笋舆。乃告众曰。道在用处。用在死处。时人祇管贪欢乐。不肯学无为叙平。昔参问勉众进修已。忽竖起拳曰。诸人且道。这个落在甚处。众无对。哲挥案一下曰。一齐分付与秋风。遂入舆。端坐而化○祖觉。参克勤于蒋山。勤未许可觉。复留五年。愈更迷闷。后于庐山。阅法远。削执论云。若道悟有疏亲。岂有旃檀林中却生臭草。须知宗师着着。不曾虚发。遂豁然契悟。作偈寄勤曰。出门依旧入蓬蒿。天网恢恢不可逃。谁信业缘无避处。归来不怕语声高。勤大喜。持以示众曰。觉华严彻矣○佛照杲。出世时。常谓人曰。和尚绍圣三年十一月二十一日。悟得方寸禅。又言。和尚熙宁三年。丈帐在凤翔府。供申当年。䧟了华山一十八州。你辈茄子瓠子。那里得知。诏住法云。辛丑退居。景德铁罗汉院殿中。有木罗汉数尊。京师苦寒。杲取而烧之。拥罏达旦。次日淘灰中。得舍利无数。又住归宗。时专精行道。未尝少懈。深夜修敬罢。坐于僧堂。地罏中。忽见二僧入堂。一人庞眉雪顶。一人少年。皆丰姿颀然。杲心喜自谓曰。我座下。有如此僧。须臾二人出堂。杲袭其后。见入佛殿中。杲亦随入。灯影荧煌。罏中尚有火。杲炷香礼佛。二僧复出。亦袭其后。至佛殿前。偶失二僧所在。自念忘却香匣。在殿内回身取。时见殿门扄钥。遂唤直殿行者守舜开门。舜取钥匙开门。见炉中香烟未散。香匣在宝阶上。杲不谕其故○西蜀銮法师。佛照杲法嗣。杲住法云。谢事居景德。銮问杲曰。禅家言多不根何也。杲曰。汝习何经论。銮曰。诸经粗知。颇通百法。杲曰。只如昨日雨今日晴。是甚么法中收。銮懵然。杲举痒和子。击曰。莫道禅家所言不根好。銮愤曰。昨日雨今日晴。毕竟是甚么法中收。杲曰。第二十四时分。不相应法中收。銮恍然有省。即礼谢。后归蜀。居讲会。以直道示徒。不泥名相。

　　(壬寅)克勤禅师命绍隆分座

　　克勤。既传心印于绍隆。寻俾掌藏教。然隆道貌。如甚懦者。或问勤曰。隆藏主。柔易若此。何能为哉。勤曰。瞌睡虎耳。宣和四年。举隆分座训徒○张商英。自受大法。后着发愿文云。思此世界。五浊乱心。无正观力。无了因力。自性惟心。不能悟达。谨遵释迦世尊金口之教。专念阿弥陀佛。求彼世尊愿力摄受。待报满时。往生极乐。如顺水乘舟。不劳自力而至矣。宣和四年十一月黎明。作偈曰。幻质朝章八十一。沤生沤灭无人识。撞破虚空归去来。铁牛入海无消息。言讫取枕。掷门窗上。声如雷震。众视之。已逝矣。

　　(癸卯)守卓禅师入寂(灵源清法嗣临济十一世)

　　守卓。受法于惟清。住东京天宁。宣和五年十二月二十七日。奄然而寂。阇维日。徽宗遣中使。赐香。持金盘求舍利。爇香罢。盘中铿然。视之。五色者数颗。大如豆使者持还。上见大悦○草堂善清。初参祖心。心示以风幡话。子作么生会。清曰。迥无入处。乞师方便。心曰。子见猫儿捕鼠乎。目睛不瞬。四足踞地。诸根顺向。首尾一直。拟无不中。子诚能如是。心无异缘。六根自静。默然而究。万无失一也。清从是屏去。闲缘岁余。忽然契悟。以偈告心曰。随随随昔昔昔。随随随后无人识。夜来明月上高峰。元来祇是这个贼。心颔之。复告之曰。子入处真实得坐。披衣向后。自看自然。七通八达去。清复依止七年。

　　(甲辰)克勤禅师示绍隆法语

　　宣和六年。克勤移住汴京天宁。示绍隆法语。有曰。有祖以来。惟务单传。直指。不喜带水。拖泥打露。布列窠窟钝置人。盖释迦老子。三百余会。对机设教。立世垂范。大段周遮。是故最后。径截省要。接最上机。虽自迦叶二十八世。少示机关。多显理致。至于付受之际。靡不直面提持。如倒刹竿。碗水投针。示圆光相。执赤幡。把明镜。说如铁橛。子传法偈。达磨破六宗与外道。立义天下。太平翻转。我天尔狗皆神机迅捷。非拟议思惟所测。暨到梁游魏。尤复显言教外别行。单传心印。六代传衣。所指显著。逮曹溪大鉴。详示说通。宗通历涉既久。具正眼大解脱。宗师变革。通涂俾不滞名相。不堕理性。言说放出。活卓卓地。脱洒自繇。妙机遂见。行棒行喝。以言遣言。以机夺机。以毒攻毒。以用破用。所以流传。七百来年。枝分派别。各擅家风。浩浩轰轰。莫知纪极。然鞠其归着。无出直指人心。心地既明。无丝毫隔碍。脱去胜负。彼我是非。知见解会透。到大休大。歇安稳之场。岂有二致哉。所谓百川异流。同归于海。要须是个向上根器具。高识远见。有绍隆佛祖志气。然后能深入阃奥。彻底信得及。直下把得住。始可印证。堪为种草。舍此切宜宝秘。慎词勿作容易放行也。隆公知藏。湖湘投机。还往北山。十余年。真探赜。精通本色。衲子遂举。分席训徒。已三载。予被睿旨。移都下天宁。欲得法语。以表道契。因为出此数段。

　　(乙巳)克勤禅师传法宗杲

　　宗杲。至京。馆于太宰府第。后庵中。甲辰九月。克勤有天宁之命。杲自庆曰。此老实天赐我也。遂预往天宁以待。乃自惟曰。当以九夏为期。其禅若不异。诸方妄以余为是。我则造无禅论去也。枉费精神。蹉跎岁月。不若弘一经一论。把本修行。庶他生后世。不失为佛法中人。遂赎清凉疏钞一部。赍之天宁。及勤至开法。杲日夕参扣。勤令看僧。问云门如何是诸佛出身处。门云。东山水上行语。杲凡呈四十九转语。勤皆不肯。一日升座。举云门语云。天宁即不然。若有人问。如何是诸佛出身处。但向他道。薰风自南来。殿阁生微凉。杲闻豁然。去却碍膺之物。遂白勤。勤曰。也不易你到这个田地。可惜死了。不能得活。不疑言句。是为大病。不见道悬崖撒手。自肯承当绝后。再苏欺君不得。须知。有这个道理。乃令杲居择木堂。为不𨤲务。侍者每举。有句无句。如藤倚树问之。杲才开口便道。不是。经半载忽问勤曰。闻和尚当时。曾问五祖这话。不知五祖道甚么。曰我问有句无句。如藤倚树。意旨如何。祖曰。描也描不成。画也画不就。又问。树倒藤枯时如何。祖曰。相随来也。杲乃抗声曰。我会也。勤遂举数誵讹因缘诘之。杲酬对无滞。勤曰。今日方知。吾不汝欺。遂着临济正宗记。付之曰。临济正宗自马师。黄檗阐大机大用。脱罗笼出窠臼。虎骤龙驰星飞电激。卷舒擒纵。皆据本分。绵绵的的。到兴化风穴。唱愈高。机愈峻。西河弄师子。霜华奋金刚王。非深入阃奥。亲受印记。皆莫知端倪。徒自名邈。只益戏论。大抵负冲天。气宇格外提持。不战屈人兵。杀人不眨眼。尚未仿佛其趋向。况移星换斗。转天轮。回地轴耶。是故示三玄三要。四料简。四主宾。金刚王宝剑。踞地师子。一喝不作一喝。用探竿影草一喝。分宾主照用一时。行许多落索多少学家抟量注解。殊不知。我王库内。无如是刀。弄将出来看底。只眨得眼。须是他上流契证验认。正按旁提。须还本分种草。岂假梯媒。只如宝寿开堂。三圣推出一僧。寿便打。圣云。你恁么为人。非独瞎却。这僧眼瞎却。镇州一城人眼去在。寿掷下拄杖。便归方丈。兴化见同参来便喝。僧亦喝。化又喝。僧复喝。化云。你看这瞎汉。僧拟议。直打出法堂。侍者问。有何相触误。化云。是他也有权也有实。我将手向伊面前。横两遭却。不会似此。瞎汉不打。更待何时。看他本色。宗风迥然。殊绝不贵。作略只钦他眼。正要扶荷。正宗提持。宗眼须是。透顶透底。彻骨彻髓。不涉廉纤。迥然独脱。然后的的相承。可以起此大法幢。然此大法炬继。他马祖百丈首山。杨岐不为霟窃尔○知和昆山。张氏子。儿时尝习坐垂堂。堂倾。父母意其必死。和瞑目自若。因使出家。年满得度。谒泐潭干。干问作甚么。和拟对。干便打。复喝曰。你唤甚么作禅。和蓦领旨即曰。禅无后无先。波澄大海。月印青天。问如何是道。曰道红尘浩浩。不用安排。本无欠少。干然之。栖雪窦之中峰。栖云两庵。逾二十年。住二灵。三十年。间居无长物。惟二虎侍其右。宣和七年四月日。趺坐而逝○普交。亦干嗣。因为檀越。修忏摩。有问曰。公所忏罪。为自忏耶为他忏耶。若自忏罪。罪性何来。若忏他罪。他罪非汝乌能忏之交。不能对。遂改服游方。造泐潭。足才踵门。干即呵之。交拟问。干曳杖逐之。一日忽呼。交至丈室曰。我有古人公案。要与你商量。交拟进语。干遂喝。交豁然领悟。乃大笑。干下禅床。执交手曰。汝会佛法耶。交便喝。复托开。干大笑○道旻。世称古佛。兴化蔡氏子。母梦吞摩尼珠有娠。生五岁。足不履。口不言。母抱游寺。见佛像。遽履地。合爪称南无佛。人大异之。出家遍参。后至泐潭。干器之。旻陈列参所得。不蒙印可。干举世尊拈花迦叶微笑语。以问。复不契。后侍乾行。干以拄杖。架肩长嘘曰会么。旻拟对。干便打。有顷。复拈草示曰。是甚么。旻亦拟对。干遂喝。于是顿明大法。作拈花势乃曰。这回瞒旻上座不得也。干挽曰。更道更道。曰。南山起云。北山下雨。即礼拜。乾首肯○绍兴。慈氏。瑞仙。习毗尼。因睹戒性如虚空。持者为迷倒。乃谓戒者束身之法也。何自缚乎。又阅诸法不自生。亦不从他生。不共不无因。是故说无生。疑曰。又不自他不共不无因生。毕竟从何而生。即省曰。因缘所生。空假三观。抑扬性海。心佛众生。名异体同。十境十乘。转识成智。不思议境。智照方明。非言诠所及。弃谒诸方。后至投子广鉴瑛。问乡里甚处。曰两浙东越。曰东越事作么生。曰秦望峰高。鉴湖水阔。曰秦望峰与你自己是同是别。曰西天梵语。此土唐言。曰此犹是丛林祇对毕竟是同是别。仙便喝。瑛便打。仙曰。恩大难酬。便礼拜○江公望。字民表。钓台人。家居蔬食清修。述念佛方便文。以劝道俗。又尝书于家塾曰。利根之人。念念不生。心心无所。六根杳寂。诸识销落。法法全真。门门绝待。瞥尔遂成。真如实观。初机后学。一心摄念如来。即使营办家事。种种作务。亦自不相妨碍。若能都摄六根。净念相继。不过旬日。便成三昧。是故上根大器。一念直超。平展之流。善观方便。望有子早亡。托梦云。大人修道。功业已成。冥府有金字额。题云。严州府江公望身居。言责志慕苦空。躬事熏修。心无爱染。动静不违佛法。语嘿时契宗风。名已脱乎阎浮身。必归于净土。宣和末。知广德军。一旦无疾。面西端坐而化○王古。字敏仲。官侍郎。尝参尊宿。深契禅宗。又悟净土法门。着决疑集三本。平生精勤念佛。数珠未尝去手。有僧神游净土。见古与葛繁在焉。

　　(丙午)李弥逊参克勤禅师

　　侍郎李弥逊。少时读书。五行俱下。年二十八。为中书舍人。尝入克勤室。一日早朝。回至天津桥。马跃忽有省。通身流汗。直造天宁。适勤出门。遥见便唤曰。居士且喜。大事了毕。逊厉声曰。和尚眼花作甚么。勤便喝。逊亦喝。自是机锋迅捷。当机不让。后迁吏部。乞祠禄。归闽连江。筑庵自娱。忽一日示微恙。索汤沐浴毕。遂趺坐作偈曰。谩说从来。牧护今日。分明呈露。虚空拶倒。须弥说甚。向上一路。掷笔而逝○枢密徐俯。字师川。每侍其父龙图。徐禧与法昌。遇灵源清。语论终日。俯闻之。藐如。及遇归寂。在谈笑间。俯乃笃信此道。后父殁。延清说法。清登座曰。龙图平日。读万卷书。如水传器。且道寻常着在甚么处。而今舍识之后。这着万卷书的。又向甚么处着。俯闻洒然。遂曰。吾无憾矣。清下座问曰。适来见个甚么。便恁么道。曰若有所见。则钝置和尚也。曰甚么则老僧不如。曰和尚是何心行。清大笑。靖康初。与朝士同志者。挂钵于天宁。择木堂力参勤。一日同勤至书记寮。见勤顶相。俯指曰。这老汉。脚跟未点地在。勤曰。瓮里何曾走却鳖。俯曰。且喜老汉脚跟点地。勤曰。莫谤他好○临安府中。天竺中仁。谛穷经论。于宗门未契。勤居天宁。凌晨谒之。勤方为众入室。仁见敬服。奋然造前。勤曰。依经解义。三世佛冤。离经一字。便同魔说。速道速道。仁拟对。勤劈口击之。因坠一齿。即大悟○宗杲。居天宁记室。靖康元年。勤举分座。杲乃炷香誓曰。宁以此身。代众生受地狱苦。终不以佛法当人情。于是丛林。浩然归重。

　　(丁未)道川参继成禅师

　　道川昆山。狄氏子。初为县之弓给。闻东斋谦首座为道俗演法。往从之。习坐不倦。一日因不职遭笞。忽于杖下大悟。遂辞职依谦。谦为改名道川。且曰。汝旧呼狄三。今名道川。川即三耳。汝能竖起脊梁。了办个事其道。如川之增。若放倒则。依旧狄三也。川铭于心。建炎元年。圆顶游方。至天封。谒继成。与语锋投。成称善。归憩东斋。学者请益金刚经。因章为之颂。行于世○正觉。隰州李氏子。母梦五台一僧解环与环其右臂。乃孕。遂斋戒。及生光出于屋。右臂特起。若环状。七岁。日诵书数千言。得度受具游方。与其祖诀曰。若不发明大事。誓不归矣。至汝州谒成。枯木一日。闻僧诵莲经。至父母所生眼悉见三千界。瞥然有省。即诣丈室。陈所悟。成指台上香合曰。里面是甚么物。曰是甚么心行。曰汝悟处又作么生。觉以手画一圆相呈之。复抛向后。成曰。弄泥团汉有甚么限。曰错。曰别见人始得。觉应诺。诺即造谒子淳。淳问如何是空劫以前自己。曰井底虾蟆吞却月。三更不借夜明帘。曰未在更道。觉拟议。淳打一拂子曰。又道不借。觉言下释然。遂作礼。淳曰。何不道取一句。曰某甲今日。失钱遭罪。曰未暇打得。你在且去。尝与僧征诘公案。不觉大笑。淳责曰。汝笑这声。失了多少。好事不见道。暂时不在。如同死人。觉再拜伏膺。俄掌记室。迁首座。出世泗州普照。建炎初。住舒州太平○景深。台州王氏子。出家谒净慈象。一日闻。象曰。思而知。虑而解。皆鬼家活计。兴不自遏。遂往宝峰。参惟照。照曰。直须断起灭念。向空劫已前。扫除玄路。不涉正偏尽却。今时全身。放下放尽。还放方有自繇分。深闻顿领厥旨。照击鼓。告众曰。深得阐提大死之道。后学宜依之。因号大死翁。建炎改元。开法智通○妙普。汉州人。参悟新获证。结茅华亭。青龙野吹铁笛自娱。警众偈曰。学道犹如守禁城。昼防六贼夜惺惺。中军主将能行令。不动干戈致太平。十二时中莫住工。穷来穷去到无穷。直须洞彻无穷底。踏倒须弥第一峰。山居偈曰。心法双忘犹隔妄。色空不二尚余尘。百鸟不来春又过。不知谁是住庵人。建炎初。徐明叛。道经乌镇。贼欲斩普。普曰。大丈夫。要头便斫取。奚以怒为。我死必矣。能一祭我乎。贼奉肉食。普曰。孰为文。贼笑。普索笔书曰。呜呼惟灵。劳我以生。役我以寿。乏我以贫。困我以命。赖有出尘之道。悟我之性。与其妙心。上同诸佛之真化。下合凡夫之无明。纤尘不动。本自圆成。妙矣哉。日月未足以为明。乾坤未足以为大。磊磊落落。无挂无碍。和光混俗。逍遥自在。逢人则喜。见佛则拜。可惜少年。即风流太。光彩坦然。归去付春风。体似虚空终不坏。尚飨文毕。举箸饱餐。餐罢笑曰。我是快活烈汉。便请一刀两段。乃大呼斩斩。贼大骇罗拜。卫普而出。乌镇悉免焚掠。

　　(戊申)克勤禅师住云居

　　丙午克勤。住金山。一十八人。悉皆解脱。因改名其堂。曰大彻。戊申。诏住云居。赐号圆悟○正觉。自太平。迁住江州圆通能仁。谢事游云居。谒克勤。会长芦虚席。大众坚请。勤勉其行。入寺未几。遭大寇。李在抄掠。寺众奔散。觉独安坐。以善语化之。在等畏服。一方咸赖以安○郡王赵令衿。字表之。号超然居士。任南康时。多与禅衲。游公堂间。为维摩丈室。适克勤。居瓯阜衿。欣然往参。勤不少假。衿固请。勤曰。此事要得相应。直须是死一回始得。衿默契。自疏略曰。家贫遭劫。谁知尽底。不存空室。无人几度。贼来亦打。勤见嘱。令加护○袁觉。本名圆觉。郡守填牒。误作袁。以觉族姓袁。戏谓曰。一字名可乎。曰一字已多。守异之。觉遍历诸方。后依法泰。陈所见。泰曰。汝忒煞远在。每举法华开示悟入四字。令下语曰。直待我竖。点头方是也。一日偶不职。被斥。制中无依。寓一俗士家。因诵法华。至亦复不知何者是舍何者为火。乃豁然制罢归省。泰见首肯之。时克勤在云居。觉往通所悟。勤呵云。本是净地。屙屎作么。觉顿释所疑○建安二年五月。慧洪。入灭于同安。寿五十八。所著有智证传。僧宝传。林间录。文字禅。楞严疏钞等书○昙华。黄梅江氏子。生而奇杰。骨目耸秀。年十七。出家受具。十九杖锡参访。遍历丛林。所至与诸老宿激扬。无不投契。然华根器远大。不肯得少。为足要求。向上钳锤。透顶透底。诸佛列祖。罗笼不住一着。以满初愿。乃上云居。礼克勤。勤一见拊劳。痛与提䇿。以为法故。服劳难事趋走。惟恐居后。

　　(己酉)正觉禅师住天童

　　建炎三年。正觉。渡浙江。至明州。礼补陀道。繇天童。大众密白郡帅坚请住持。虏人犯境。僧徒解散。智独迟。其来虏。至登岭以望。若有所见。遂敛兵而退○建炎三年闰八月。克勤退云居。示宗杲法语云。古德住山。率刀耕火种。不蓄长物。潇然布衲。粗衣粝食。将大有为也。慕义学道。兄弟相从。一切以宽量大度。包纳之。不暴怒。不峻阻。慈悲喜舍。以身帅之。盖庵居五七间。不比丛林宽广。咳唾动静。无不与耳目相接。若一一责之以礼。则久久生怨。蓦地颜色相。及便见参商。即搅道义。不见药山数十年。牛栏庵只七八人。其后皆为大法器。风穴和尚。单丁久之。只二三相从。后来麟象骈集。答问汪洋。谓之众吼。沩山十年。煮橡栗吃。晚年大安来者。着五百众大梅。入深山幽谷。初不与世。接因盐官。僧采拄杖。乃逢之。问酬径截。后半千人。今既不得已。作避世隐遁。正欲韬晦。俟时清平。然后行己之愿。岂可以小不忍。而乱大谋哉。一切但低细和合。先防自犯。三业提向上。那一着子教兄弟。自有趋向。自然忘倦。向前去也。谚云。相见易得好。共住难为人。要须廓落宽容。半见半不见。且图长久。断与常流异矣。教中道。如为一人。众多亦然。三家村里。数间茅屋。立成个本分规绳。不严不缓。凡百折衷。他日便更多多益办也。古人佩韦佩弦。各攻其偏。惟务中道而行。况辩智过人。不能照此细务。但患逞俊。太过一色。便自性久之。便不好耳。此去有人议论。应当回转着。亦令赞叹。非常人所可及。乃善。更有一个紧要最后句。不免略说之。佛法无多子。久长难得人○道心。初开法天宁。又住大别。文殊己酉四月。示众举。临济入灭。嘱三圣因缘。曰正法眼藏瞎驴灭。临济何曾有是说。今古时人皆妄传。不信但看后三月。至闰八月贼钟相叛。其徒欲拉之。南奔者。心曰。学道所以了。生死何避之。有贼至。心曰。速见杀以快汝心。贼即举。槊残之血皆白乳。贼骇引席。覆之而去○潜庵清源。得法于慧南。执侍最久。名著丛林。尝颂三关话曰。拈一放一。乌光黑漆。打破画饼。青天白日欲识鹫峰峰上机。摩诃般若波罗蜜。年逾八十。丧明学者。有欲板其语。要流通。源设拒曰。若吾语深契佛祖。从今百日间。目复有明。则副汝请。如期果愈。缁素赞喜曰。得非般若之验欤。建炎己酉冬迁寂。寿九十六。

　　(庚戌)慧兰禅师入寂(大沩喆法嗣临济第十世)

　　慧兰。不知何许人。慕喆法嗣。住和州光孝。尝以触衣。书七佛名。丛林称为兰布裈。建炎末。逆虏犯淮。执兰见酋长。酋长曰。闻吾名否。曰我所闻者。惟大宋天子之名。酋长怒。令左右以锤击之。锤至辄断坏。酋长惊异。延致麾下。敬事经旬。兰索薪自焚。无敢供者。乃亲自拾薪成龛。怡然端坐。烟焰一起。流光四腾。虏咸跪伏。多灼肤者。火绝。得五色舍利并灵骨。北归○待制潘良贵。字义荣。久参守珣不契。一日谓珣曰。某祇欲知死去时如何。珣曰。好个封皮。且留着使用。而今不了不当。便去忽被他。换却封皮。卒无整理处。贵又以斩猫话请益。珣曰。你只管理会。别人家猫儿。不知走却。自家狗子。贵于言下。如醉得醒。珣复曰。不易公进此一步。更须知有向上事始得。如今士大夫。说禅说道。只依着义理。便快活大率。似将钱买油。糍吃了便不饥。其余便道。是瞒他。亦可笑也。贵唯唯。

　　(辛亥)士圭禅师住雁荡能仁

　　绍兴间士圭。奉诏开法。雁荡能仁。时清了居江心。闻圭至。恐缘法未熟。特过江迎归方丈。大展九拜。以诱温人。繇是翕然归敬○道元。初谒道心。因看廓然无圣之语。忽尔失笑曰。达磨元在这里。心誉之。往参慧勤清远。皆蒙赏识。次谒克勤于金山。勤不肯。再依勤于云居。虽有信入。终以碍膺之物。未去为疑。会勤问僧。生死到来时如何。僧曰。香台子笑和尚。次问元。汝作么生。曰草贼大败。勤曰。有人问你时如何。元拟答。勤凭陵。曰草贼大败。元即彻证。勤以拳击之。元拊掌大笑。勤曰。汝见甚么便如此。曰毒拳未报。永劫不忘。勤归昭觉。命首众○法英。住大梅。宣和初。敕天下僧尼。为德士。英肆笔。解老子。诣进徽宗。称善。明年秋。诏复天下僧尼。英独无改志。绍兴初。晨起戴桦皮冠。披鹤氅。执象简。穿朱履。使击鼓集众。升座。召大众曰。兰芳春谷菊秋篱。物物荣枯各有时。昔毁僧尼专奉道。复平道佞复僧尼。且道。僧尼形相作么生。复取冠示众曰。吾顶从来似月圆。虽冠其发不成仙。今朝抛下无遮障。放出神光照碧天。掷之于地。随易僧服。提鹤氅曰。如来昔日贸皮衣。数载惭将鹤氅披。还我丈夫调御服。须知此物不相宜。掷之。举象简曰。为嫌禅板太无端。岂料遭他象简瞒。今日因何忽放下。普天致仕老仙官。掷之。提朱履曰。达磨携将一只归。儿孙从此赤脚走。借他朱履代麻鞋。休道时难事掣肘。化鹏未遇不如鹍。画虎不成反类狗。掷之。横拄杖曰。今朝拄杖化为龙。分破华山千万重。复倚肩曰。珍重佛心真圣主。好将尧德振吾宗。掷下拄杖。敛目而逝○道祖。初见克勤。于即心即佛语下发明。久之分座。一日为众入室。祖忽问。生死到来如何回避。僧无对。祖掷下拂子。奄然而逝。众皆惊愕。勤至召曰。祖首座。祖张目视之。勤曰。抖擞精神透关去。祖点头。竟趋寂。

　　(壬午)绍隆禅师开法虎丘

　　初绍隆。辞克勤。归和州。住城西开圣寺。建炎之扰。乃结庐铜峰之下。郡守李光。延居彰教。次徙虎丘。道大显著。因追释白云端和尚立祖堂故事。乃曰。为人之后。不能躬行遗训。于义安乎。遂图其像。以奉安之。上堂。凡有展托尽落。今时不展不托。堕坑落堑。直饶风吹不入。水洒不着。检点将来。自救不了。岂不见道。直似寒潭月影。静夜钟声。随扣击以无𧇊。触波澜而不散。犹是生死岸头事。拈拄杖。划一划云。划断古人。多年葛藤。点头石不觉。拊掌大笑。且道笑个甚么。脑后见腮。莫与往来。上堂。目前无法。万象森然。意在目前。突出难辨。不是目前法。触处逢渠。非耳目之所到。不离见闻觉知。虽然如是。也须踏着他向上关棙子始得。所以道罗笼不肯住。呼唤不回头。佛祖不安排。至今无处所。如是则不劳敛念。楼阁门开。寸步不移。百城俱到。蓦拈拄杖。划一划云。路逢死蛇莫打杀。无底篮子盛将归。上堂。百鸟不来春又喧。凭栏溢目水连天。无心还似今宵月。照见三千与大千。僧问。生佛未兴时。一着落在甚么处。曰吾常于此切。曰官不容针。更借一问时如何。曰踞虎头收虎尾。曰中间事作么生。曰草绳自缚汉。曰毗婆尸佛。早留心。直至如今不得妙。曰几行岩下路。少见白头人。问九旬禁足意旨如何。曰理长即就。曰祇如大根。不具底人。还禁得也无。曰穿过鼻孔。曰学人今日。小出大遇。曰降将不斩。曰恁么则和尚放某甲逐便也。曰停囚长智○怀深。住慧林。劝众念佛。翕然向化。绍兴二年入寂。

　　(甲寅)宗杲禅师说法广因

　　绍兴四年三月。宗杲入闽。馆于长乐广因寺。有尼妙道。号定光。在雪峰。诸处参禅。闻杲在广因。遂破夏来求挂搭。时仅七十僧。一日两遍入室。因为光藏主举话。次道。在外听得。有欢喜处。即入吐露云。适闻和尚举。不是心。不是佛。不是物。已理会得。杲曰。不是心。不是佛。不是物。你如何会。曰妙道只恁么会。杲曰。㘞多了个。只恁么会。道遂豁然○弥光。字晦庵。闽之李氏子。儿时寡言笑。闻梵呗则喜。十五落发。犹喜阅群书。一日叹曰。既剃发染衣。当期悟彻。岂醉于俗典耶。遂出岭参学。丛林中。号为光状元。初参克勤。次谒黄檗祥高庵悟佛心才。会宗杲。寓广因。往从之。杲问。汝在佛心处。所得试语我来。光举佛心拈普化公案曰。佛心即不然。总不恁么。来时如何。劈脊便打。从教遍界分身。曰汝意如何。曰某不肯。后头下个注脚。曰此正是以病为法。光毅然无信可意。杲曰。汝但揣摩看。光竟以为不然。经旬忽忆海印信。拈曰。雷声浩大。雨点全无。恍然无滞。趋告杲。杲以举道者见琅玡及玄沙未彻语。诘之。光对已。杲曰。虽进得一步。只是不着。所在如人。斫树根下。一刀则命根断矣。汝向枝上。斫其能断命根乎。今诸方浩浩谈禅者。见处总如此。何益于事。杨岐正传。三四人而已。光愠而去。翼日杲问。汝还疑否。曰无可疑者。曰祇如古人。相见未开口时。已知虚实。或闻其语。便识浅深。此理如何。光悚然。杲令究有句无句。一日问杲。某到这里。不能得彻。病在甚处。曰汝病最僻。世医拱手何也。别人死了。不能活汝。今活了未曾死。要到大安乐地。须是死一回始得。光因益疑。后入室。杲问。吃粥了也。洗钵盂了也。去却药忌。道将一句来。曰裂破。杲振威喝曰。你又说禅也。光即大悟。杲挝鼓告众曰。龟毛拈得笑咍咍。一击万重关锁开。庆快平生在今日。孰云千里赚吾来。光呈颂曰。一拶当机怒雷吼。惊起须弥藏北斗。洪波浩渺浪滔天。拈得鼻孔失却口○宗杲。馆广因。林适可司理。创庵海上。洋屿迎杲。遂徙居焉。昙懿。与遵璞曾偕参克勤。自谓不疑。懿出世祥云。璞佐之。法席颇盛。杲知其所见未稳。恐误众。致书令来。懿犹豫。杲小参。痛斥其非。榜告四众。懿乃破夏来见。杲鞫其所证曰。汝恁么见解。敢承嗣圆悟老人耶。懿归遂退院。偕璞同依法席。一日杲问璞。三圣兴化。出不出。为人不为人话。你道这两个老汉。还有出身处也无。璞于杲膝上。打一拳。杲曰。你这一拳。为兴化出气。为三圣出气。速道速道。璞拟议。杲劈脊一棒。且曰。第一不得忘了这一棒。又一日。听别僧入室。杲问僧。德山见僧入门便棒。临济见僧入门便喝。雪峰见僧入门便道是甚么。睦州见僧入门便道。现成公案。放汝三十棒。这四个老汉。还有为人处也无。曰有。曰劄。僧拟议。杲便喝出。璞闻忽有省。懿一日入室。杲问。我要个不会禅的做国师。懿曰。我做得国师去也。杲喝出久之。杲曰。香严悟处。不在击竹边。俱胝悟处。不在指头上。懿亦有省。后懿。住玉泉○鼎需。福州林氏子。号懒庵。幼举进士。有声。年二十五。因读遗教经。忽曰。几为儒冠误。欲出家。母以亲迎在期难之。需曰。夭桃红杏。一时分付。春风翠竹黄花。此去永为道伴。竟依保寿为僧。一锡湖湘。遍参名宿。归里结庵羌峰绝顶。不下山者三年。佛心才挽出首众。尝问学者即心即佛因缘。时宗杲。居洋屿。弥光与需友善。致书云。庵主手段。与诸方别。可来少款。需不答。光以计邀至会。杲方为众入室。需随众在列。杲问即心即佛话。作么生会。需下语。杲诟曰。你见解如此。敢妄为人师耶。鸣鼓普说。讦其平生。珍重得力处。悉排为邪解。需自惟缪戾。涕泪文颐。默计曰。我之所得。既非则西来不传之旨。果何如哉。遂归心弟子之列。一日杲问。内不放出。外不放入。正恁么时如何。需拟开口。杲拈竹篦。劈脊连打三下。需忽大悟。不觉叫曰。和尚已多了也。杲又打一下。需礼拜。杲笑曰。今日方知。我不汝欺也。遂印以偈曰。顶门竖亚摩醯。眼肘后斜悬夺命。符瞎却眼卸却符。赵州东壁挂葫芦○祖元。福建林氏子。参宗杲于洋屿。元风骨清臞。危坐终日。杲目为元枯木。尝以三世诸佛不知有话。征诘三四。一日夜坐。睹僧剔灯。始豁然有省。呈偈曰。剔起灯来是火。历劫无明照破。归堂撞见圣僧。几乎当面蹉过。不蹉过是甚么。十五年前奇特。依前只是这个。杲证以偈曰。万仞悬崖忽放身。起来依旧却惺惺。饥餐渴饮浑无事。那论昔人非昔人○宗杲。居洋屿。参随。才五十三人。未五十日。得法者十三辈。时宗徒拨置妙悟。使学者困于寂默。杲著论力排其邪。闽士郑昂。字尚明。聪明该洽。粗见尊宿。所至谈禅自若。一日持香入室。声色俱厉曰。昂欲与和尚理会一件事。只如默然无言。是法门中。第一等休歇处。和尚何得肆意诋诃。曰曾读庄子么。曰读。曰庄子云。言而足。终日言而尽道。言而不足。终日言而尽物。道物之极。言默不足以载。非言非默。义有所极。孔子曰。参乎吾道。一以贯之。曾子曰。唯这个道理。便是曾子言而足。孔子言而足。其徒不会。问曰。何谓也。曾子却向第二头。答他话。谓夫子之道。不可无言。所以云。夫子之道。忠恕而已矣。要之道与物。至极处。不在言语上。不在默然处。言也载不得。默也载不得。公之所说。尚不契庄子意。何况要契释迦达磨意耶。且看肇法师。把那无言说处。说出来与人云。释迦掩室。于摩竭。净名杜口。于毗耶。须菩提唱无说。以显道。释梵绝听。而雨花。斯皆理为神御。故口以之而默。岂曰无辨。辨所不能言也。这个是理。与神忽然相撞着。不觉到说不得处。虽然不语。其声如雷。这里世间。聪明辨才。用一点不得。到恁么田地。方始是放身舍命处。这般境界。须是自证自悟始得。所以经云。如来宫殿无有边。自然觉者处其中。此是从上诸圣大解脱法门。只为众生根性狭劣。不到得三教圣人境界。所以分彼分此。殊不知境界如此广大。却向黑山下鬼窟里。默然坐地。故先圣诃为解脱深坑。是可怖畏之处。以神通道眼观之。则是刀山剑树。镬汤炉灰里。坐地一般座主家。尚不滞默然处。况祖师门下客乎。昂不觉作礼。杲乃问。今年几岁。曰六十四。曰六十四年前。从甚么处来。昂无语。杲以竹篦劈脊打出。次日又入室。杲曰。六十四年前不可。元在福州郑家。只今听。法说法一段。历历孤明的。未生以前。毕竟在恁么处曰不知。曰你若不知。便是生大。今生且限百岁。百岁后。四大五蕴。一时解散。有眼不见物。有耳不闻声。有个肉团心。分别不行。有个身。火烧刀斫。不觉痛到这里。历历孤明的。却向恁么处去。曰不知。曰你既不知。便是死大。故曰。无常迅速。生死事大。我更问。你生平做许多之乎者也。腊月三十日。将那一句。敌他生死。须是知得。生来死去。处分晓始得。若不知。即是愚人。昂乃心服。晨夕参求○佛灯守珣。初出世禾山。最后迁天宁。示众。先师祇年五十九。吾年五十六矣。来日无多。甲寅解制。退天宁。谓鄣绩曰。十月八日。是佛鉴忌。则吾时至矣。乞还鄣南。十月四日绩。遣弟僧。道如讯之。珣曰。汝来正其时也。先一日不着。便后一日蹉过了。吾虽与佛鉴同条生。不与同条死。明早可为我寻一只小船。子来如曰。要长者。要高者。曰高五尺许。越三日鸡鸣。端坐如平时。侍者请遗偈。曰不曾作得。言讫而逝。

　　(乙卯)居静禅师住东岩

　　居静。成都杨氏子。出家依元静。静举。香严枯木里龙吟话。往返酬诘。居静言下大悟。一日元曰。莫守寒岩。异草青坐。却白云宗不妙。汝作么生。居曰。直须挥剑若不挥剑。渔父栖巢。元矍然曰。这小厮儿。居珍重便行。出住东岩。示众。参学至要。不出先南堂。道。最初句及末后句透得。过者一生事毕。倘或未然。更与你分作十门。各各印证。自心还得稳当也未。一须信有教外别传。二须知有教外别传。三须会无情说法。与有情说法无二。四须见性如观掌中物。了了分明。一一田地稳密。五须具择法眼。六须行鸟道玄路。七须文武兼济。八须摧邪显正。九须大机大用。十须向异类中行。凡欲绍隆佛祖。须尽此纲要。方坐得这曲录床子。受得天下人礼拜。敢与佛祖为师。若不到恁么田地。只一向虚头。他时异日。阎老子未放。你在间有学者。各门颂出呈居。居示颂曰。十门纲要掌中施。机会来时自有为。作者不须排位次。大都首末是根基○清素。参法演。一日闻举首山西来意话。倏然契悟。述偈曰。颠倒颠颠倒颠。新妇骑驴阿家牵便。恁么太无端回头。不觉布衫穿演见。乃问百丈野狐话。又作么生曰。来说是非者。便是是非人。演大悦。乙卯四月日。得微疾。书偈曰。木人备舟。铁人备马。丙丁童子。稳稳登。喝散白云归去也。竟尔趋寂○元静。住大随。有一老宿。垂语云。十字街头。起一间茅厮。祇是不许人。屙僧举似静。静曰。是你先屙了。更教甚么人。屙老宿。遥望大随。焚香拜谢。乙卯秋七月。山中大雨雪。有异象。静曰。吾期至矣。遂别郡守。越三日。示少恙。于天彭夜。谓侍僧曰。天晓无月时如何。僧无对。静曰。倒教我。与汝下火始得。翼日还堋口廨院。留遗诫。蜕然示寂。弟子奉全身归。烟雾四合。猿鸟悲鸣。茶毗异香遍野。舌本如故。舍利五色者。不可计○石头自回。世为石工。虽不识字。志慕空宗。从人口授法华。能诵之。弃家投静。供洒扫令取崖石。手不释锤凿。诵经不辍。静见语曰。今日硿磕。明日硿磕。生死到来。如何折合。回愕然。因设礼。求究竟法。静令且罢诵经。看赵州勘婆因缘。回念念不去心。久之。因凿石。石稍坚。尽力一锤。瞥见火光。忽然省彻。走至方丈。礼拜呈偈曰。用尽工夫。浑无巴鼻。火光迸散。元在这里。静欣然曰。子彻也。复献赵州勘婆颂曰。三军不动旗闪烁。老婆正是魔王脚。赵州无柄铁扫帚。扫荡烟尘空索索。静可之。授以僧服○梁山师远。嗣静。号廓然。合川曾氏子。有十牛图并颂。行世○尚书莫将。字少虚。分宁人。官西蜀时。谒静咨决心要。静使其向好处提撕。适如厕闻秽气。急以手掩鼻。遂有省。呈偈曰。从来姿韵爱风流。几笑时人向外求。万别千差无觅处。得来元在鼻尖头。静曰。一法才通法法周。纵横妙用更何求。青蛇出匣魔军伏。碧眼胡僧笑点头○学士王箫。字观复。留昭觉日。闻开静板声有省。问静曰。某有个见处。才被人问。却开口不得。未审过在甚处。曰过在有个见处。静却问。朝旆几时到任。曰去年八月四日。曰自按察几时离衙。曰前月二十日。为甚么道开口不得。箫乃契悟。

　　○圆悟克勤禅师示寂(五祖演法嗣临济十一世)

　　克勤回蜀。复住(成都)昭觉。绍兴五年八月日。示微恙。趺坐书偈遗众。投笔而逝。阇维舌齿不坏。五色舍利无数。塔昭觉寺之侧。谥真觉大师○慧远。眉山彭氏子。参克勤。闻举庞居士不与万法为侣因缘。远忽顿悟。仆于众。众掖之。远曰。吾梦觉矣。至夜小参。远出问。净裸裸空无一物。赤骨力贫无一钱。户破家亡。乞师赈济。曰七珍八宝一时拏。曰祸不入谨家之门。曰机不离位。堕在毒海。远随声便喝。勤以拄杖击禅床云。吃得棒也未。远又喝。勤连喝两喝。远便礼拜。自此机锋峻发。勤顺寂。远出世。屡住名刹。

　　(丙辰)空首座寓古田秀峰

　　空首座参宗杲。杲问香严上树话。对曰。好对春风唱鹧鸪。曰是树上语。是树下语。空罔然。寻之疏山。因看前话有所证。自谓顿见妙喜用处。遂归闽。寓古田秀峰○绍隆。住虎丘。昔之同参。一时毕集。隆每登座。必从容示露。一味平等。随根所应。无不各惬其意。一住三年。丙辰五月日。感微疾。索笔大书伽陀曰。无法可说。是名说法。所以佛法。无有剩语。珍重。掷笔坐逝。

　　(丁巳)宗杲禅师开法径山

　　张浚在蜀时。克勤亲以宗杲相嘱。谓真得法髓。及浚造朝。遂以径山延之。杲辞再三。不得已。翻然而起。抵三衢。与赵令衿。会于官驿。衿与杲向同法席。每以宦游出世为戒。至是衿辟南外宗正司。杲赴径山。杲述偈曰。超然妙喜两同参。蓦地相逢各负惭。我去住山君跃马。前三三与后三三。到临安开堂。举王常侍。一日访临济。同到僧堂内。常侍曰。这一堂僧。还看经否。临济曰。不看经。常侍曰。学禅否。临济曰。不学禅。常侍曰。经又不看。禅又不学。毕竟作甚么。临济曰。总教伊成佛作祖去。常侍曰。金屑虽贵。落眼成翳。又作么生。临济曰。我将谓你是个俗汉。杲乃云。临济老汉。握一柄金刚王宝剑。气冲宇宙。天下横行。等闲被这官人轻轻一拶。便见冰消瓦解。且道。这官人有甚长处。听取一颂。世出世间希有事。显发须凭过量人。只将补衮调羹手。拨转如来正法轮。入院上堂。山僧未离泉州时。已与诸人相见了也。临安府。亦与诸人相见了也。及乎来到山中。击动法鼓。坐立俨然。眼眼相觑。为甚么却不相识。只为分明极。翻令所得迟。上堂。昔日杨岐老祖翁。牵犁拽耙逞神通。儿孙带水拖泥甚。熨斗煎茶铫不同。上堂。水底泥牛嚼生铁。憍梵钵提咬着舌。海神怒把珊瑚鞭。须弥山王痛不彻。拍禅床下座。上堂。拈拄杖卓一下。召大众云。还闻么。复举起云。观世音菩萨来也。在径山拄杖头上。口喃喃地道。诸行无常。是生灭法。生灭既灭。寂灭现前。拈须弥卢于掌上。向针眼里打秋千。直饶便恁么见得彻去。犹较拄杖子十万八千。且道。径山拄杖子。有甚么奇特。直下云。不直半文钱。上堂。廓然无圣。不用踌躇。盖色骑声。全承渠力。诸佛以此度生。衲僧以此为命。露裸裸。赤洒洒。没可把。行但行。坐但坐。饥来吃饭。寒来向火。直饶恁么。未称衲僧。不见白云。师翁有言。有时碓觜生花有时佛面百丑。李公醉倒街头。自是张公吃酒。灯笼皱断眉头。露柱呵呵拍手。且道。露柱拍手。成得个甚么边事。参。上堂。举云门道。释迦老子。与天帝释。在中庭里。相争佛法甚闹。乃云。这老汉。好与三十拄杖。且道。过在甚么处。诬人之罪。以罪加之。上堂。举僧问临济。如何是三眼国土。济云。我共汝入净妙国土中。着清净衣。说法身佛。又入无差别国土中。着无差别衣。说报身佛。又入解脱国土中。着光明衣。说化身佛。杲顾视大众云。还见临济老汉么。若也未见。径山为你指出法身报身化身。咄哉魍魉妖精。三眼国中逢着。笑杀无位真人。上堂。举兴化谓克宾维那曰。汝不久。为唱导之师。宾云。不入这保社。化云。汝会了不入。不会不入。宾云。总不恁么。化便打云。克宾维那。法战不胜。罚钱五贯。设饡饭一堂。来日化自白槌云。克宾维那。法战不胜。罚钱五贯。设饡饭一堂。仍须出院。云居舜云。大冶精金。应无变色。其柰兴化令行太严。不是克宾维那。也大难承当。总似而今泛泛之徒。翻转面皮多少时也。杲云。云居恁么道。未免拗曲作直。径山即不然。要作临济烜赫儿孙。直须翻转面皮始得。上堂。举三圣云。我逢人即出。出则不为人。卓一下云。贼身已露。放过不可。兴化闻云。我逢人即不出。出则便为人。又卓一下云。已露贼身。不可放过。大凡宗师决断是非。要得开人眼目。不可一向盲枷瞎棒。且道。这两个老汉。有甚么过。掷下云。龙蛇易辩。衲子难谩。上堂。有句无句。如藤倚树。碧眼胡儿。不知落处。且道。落在甚么处。蓦拈拄杖。召大众曰。看看。直下来也。急着眼觑掷下拄杖。上堂。举念法华。与真园头。侍立风穴次。穴问真云。作么生是世尊不说说。迦叶不闻闻。真云。鹁鸠树头啼。意在麻畬里。穴云。你作许多痴福。作甚么。何不体究言句。穴问念云。你作么生。念云。动容扬古路。不堕峭然机。穴云。你何不看念法华下语。杲云。山僧当时。若见这老汉恁么道。深掘一坑。一时埋却。更牵牛从上踏过。却须放出。真公出一头始得。山僧恁么道。且不是抑强扶弱。亦不是杜撰差排。你若识得鹁鸠树头鸣意在麻畬里。便识得动容扬古路。不堕峭然机。这两转语。毕竟是一耶。是二耶。若道是一。为甚么风穴只肯念法华。不肯真园头。若道是二。争柰落霞与孤鹜齐飞。秋水共长天一色。参。上堂。僧问。一百二十日。夏已满出门。或有人问。如何是径山道底。且作么生。答他曰。径山曾道甚么来。曰争柰唤作竹篦则触。不唤作竹篦则背。曰你作么生会。僧喝一喝云。三十年后。大有人笑在。曰何必三十年后。即今大有人笑你。乃云。寻常向你诸人道。唤作竹篦则触。不唤作竹篦则背。不得向举起处承当。不得向意根下卜度。不得下语。不得良久。或有人问。毕竟如何。向他道。也无毕竟。也无如何。正当恁么时。四楞塌地。掇在诸人面前。眼辨手亲底。一逴逴得。便能罗笼三界。提拔四生。其或未然。自是你诸人。根性迟钝。且莫错怪径山好。上堂。举僧问六祖。黄梅意旨。甚么人得。祖云。会佛法人得。僧云。和尚还得否。祖云。我不得。僧云。和尚为甚么不得。祖云。我不会佛法。乃召大众云。还见祖师么。若也不见。径山为你指出蕉芭。蕉芭有叶无丫。忽然一阵狂风起。恰似东京大相国寺里三十六院东廊下北角头破袈裟。毕竟如何。归堂吃茶　岁节秉拂。举僧问镜清。新年头还有佛法也无。清云有僧云。如何是新年头佛法。清云。元正启祚。万物咸新。僧云。谢师答话。清云。山僧今日失利。又僧问明教。新年头还有佛法也无。教云无。僧云。年年是好年。日日是好日。为甚么却无。教云。张公吃酒李公醉。僧云。老老大大。龙头蛇尾。教云。山僧今日失利。杲乃云。二尊宿。一人向高高峰顶立。不露顶。一人向深深海底行。不湿脚。是则也是。未免有些誵讹。今夜或有人问杲上座。新年头还有佛法也无。只向他道。今日一队奴仆。在茶堂里。村歌社舞。弄些神鬼。直得点胸尊者恶发。把钵盂峰一掷。掷过恒河沙世界之外。惊得憍陈如。怕怖慞惶。倒骑露柱。跳入担板禅和鼻孔里。撞倒舒州天柱峰。安乐山神忍俊不禁。出来拦胸搊住云。尊者你既称阿罗汉。出三界二十五有尘劳。超分段生死。因甚么有许多无明。被这一问。不胜懡㦬。却回佛殿里第三位打坐。依旧点胸点肋道。天上天下。惟我独尊。自云住住。杲上座。他问新年头佛法。为甚么一向虚空里打筋斗。说脱空谩人。良久云。杲上座今夜失利。秉拂。举三圣道。我逢人即出。出则不为人。兴化道。我逢人即不出。出则便为人。真净和尚云。这两个老古锥。窃得临济些子活计。各自分疆列界。气冲宇宙。使明眼人只得好笑。杲乃云。真净老人。大似欺诬亡没。杲上座即不然。豁开三要三玄路。坐断须弥第一峰。且道在三圣分上耶。在兴化分上耶。具眼者辩取○智鹏。初持钵。至焦山。时成枯木与照阐提。俱嗣道楷。先后得法。未尝相识。成问鹏曰。宝峰有何言句。鹏举照自题肖像曰。两洗淡红桃萼嫩。风摇浅碧柳丝轻。白云影里怪石露。绿水光中枯木春。咦。你是何人。成曰。今日方知。此老亲见先师来。鹏遂请益。成曰。岂不见。法眼拈夹山境话曰。我二十年。祇作境会。鹏乃契悟。乃曰。元来恁么地。曰汝作么生会。曰春生夏长。秋收冬藏。曰直须保任。鹏应诺。后出世衡州花药。丁巳。迁婺州天宁○冯楫。号济川。遂宁人。自壮岁遍参。后依清远。一日同远。经行法堂。偶童子趋庭吟曰。万象之中独露身。远拊楫背曰。好聻。楫于是契入。丁巳。除给事。谒宗杲。特丐祠坐夏径山。榜其室曰不动轩。一日杲升座。举药山参石头马祖得悟因缘。杲拈罢。楫随至方丈曰。适来和尚所举因缘。某理会得了。曰你如何会。曰恁么也不得。苏嚧娑婆诃。不恁么也不得。㗭哩娑婆诃。恁么不恁么总不得。苏嚧悉哩娑婆诃。杲印以偈曰。梵语唐言。打成一块。咄哉俗人。得此三昧○开封白云寺僧有文通慧者。其师尝令掌盥盆。一日偶有市鲜者。濯于盆。文怒击之遽陨因潜奔华州总持寺。久之为长老。一日忽谓其徒曰。二十年前。一段公案。今日当了。众问故。曰日午当自知。遂趺坐以待时。张浚统兵至中。有一卒。持弓矢。至法堂。瞪目视文。将射之。文笑曰。老僧相待久矣。卒曰。素未识面。今见而恚心不可遏。即欲相戕。何耶。文语以昔故。卒说偈曰。冤冤相报何时了。劫劫相缠岂偶然。不若与师俱解释。如今立地往西天。视之已立化矣。文即索笔书偈曰。三十三年飘荡。做了几番模样。谁知今日相逢。却是在前变障。书毕泊然而化○妙总。丞相苏颂之孙女。年十五。忽自念曰。吾身生从何来。死复何去。良久脱然有得。长适毗陵许氏。厌世浮荣。一意禅寂。遍参名宿。正信已具。偶夫许寿源官嘉兴。宗杲至郡。源具斋以迎。总出礼拜。无一言。杲退谓冯楫曰。许司理阁中。曾见神见鬼。但未遇本色钳锤。如万斛舟置之。绝潢断港。莫能转动。曰何言之易耶。曰他若回头。定须别也。次日道俗。请杲说法。总与会。杲痛诋诸方异见邪解。听者骇顾。总独喜见眉睫。下座。总请道号。杲以无著号之。示偈曰。尽道山僧爱骂人。未曾骂着一个汉。只有无著骂不动。恰似秦时𨍏轹钻。既骂不动。为什么似𨍏轹钻。具眼者辨。明年随众坐夏径山。一日杲上堂。举药山参石头马祖因缘。总豁然顿彻。杲下座。楫便随至方丈。自陈悟处。杲举似总。总曰。妙总曾见郭象注庄子。识者以为庄子注郭象。杲见其语异。因举岩头婆子话问之。总答偈曰。一叶扁舟泛渺茫。呈桡舞棹别宫商。云山水月俱抛却。赢得庄周蝶梦长。杲欲激其远到。但默而不顾。一日正危坐间。忽然大悟。洞见杲平日委曲相为处。不觉抚掌厉声曰。这老贼。这老贼。遂呈颂云。蓦然筑着鼻头。伎俩冰消瓦解。达磨何必西来。二祖枉施三拜。更问如何若何。一队草贼大败。杲亦印以偈曰。汝既悟活祖师意。一刀两段直下了。临机一一任天真。世出世间无剩少。我作此偈为证明。四圣六凡尽惊扰。休惊扰。碧眼胡儿犹未晓。一日杲总入室。杲问古人不出方丈。为甚么却去庄上吃油糍。曰和尚放妙总过。妙总方敢通个消息。曰我放你过。你试道看。曰妙总亦放和尚过。曰争柰油糍何。总喝一喝而出。于是名闻诸方。时道颜首众。与一千七百衲子。咸以偈饯其归。且贺法门之得人。冯楫犹未之信。舟过无锡。问曰。婆生七子。六个不遇知音。祇这一个。也不消得。便弃水中。径山老师称。道人理会得。如何理会。曰。已上供通并是诣实。楫大惊○思净。钱塘喻氏子。出家早讲法华。后专念佛。暇则画阿弥陀像。人呼为喻弥陀。画必于净室寂想。见弥陀光明。乃下笔。或问净。能画弥陀。何不参禅。曰平生只解念弥陀。不解参禅可柰何。但得五湖风月在。太平何用动干戈。儿时游西湖多宝山。辄作念曰。异日当镌此石为佛。后果为弥勒像。侍郎薜公问。弥勒见在天宫说法。凿石奚为。答曰。咄哉顽石头。全凭巧匠修。只今弥勒佛。莫待下生求。绍兴七年冬。端坐七日。一心念佛。漠然化去。

　　(戊午)道谦参宗杲禅师

　　道谦。建宁人。初依克勤。既从宗杲。及杲领径山。令谦往长沙。通紫岩居士书。谦自谓。我参禅二十年。无入头处。更作此行。复废岁月。意欲无往。友人宗元叱曰。不可在路便参禅不得也。去。吾与汝俱往。谦不得已而行。在路泣语元曰。我参禅。殊无得力处。今又途路奔波。如何得相应去。曰你但将诸方参得底悟得底。圆悟妙喜为你说得底。都不要理会。途中可替底事。我尽替你。只有五件事。替不得。你须自家支当。曰五件何事。曰着衣。吃饭。屙矢。放尿。驼个死尸路上行。谦言下领旨。及通书归。杲于半山亭望见。便曰。这汉和骨头。都换了也。谦闻曰。老汉验人处。应不让释迦○宗元。号竹原。建宁连氏子。久依杲。分座西禅。丞相张浚。帅三山。以数院迎之。不就。归旧里结茅。号众妙园○智才。住山。以清苦莅众。衲子敬畏。戊午八月望。俄集众书偈曰。戊午中秋之日出家。住持事毕。临行自己尚无。有甚虚空可觅。其垂训如常。二十三日。再集众示问曰。涅槃生死。尽是空华。佛及众生。并为增语。汝等诸人。合作么生。众皆下语不契。才喝曰。苦苦。复曰。白云涌地。明月当天。言讫辗然而逝。

　　(己未)法忠禅师住胜业

　　法忠。结茅衡岳。栖迟二十余年。或数日不食。或连宵不卧。发长不剪。衣敝不易。故禅会呼为忠道者。常跨虎出游。儒释望尘而拜。枢密柳仲古镇长沙。以胜业延忠。檄诸禅劝请。忠闻而宵遁。追踪至定明兰若。挝鼓致忠于座。缁素罗拜。忠慨然说偈曰。咄哉黄面老。将法付王臣。林下无心。客官差逼杀人。昔闻其言。今见其事。下座曳杖趋胜业。领住持事。

　　(庚申)荐福悟本访道谦

　　悟本。自云门。参侍宗杲。至泉南小溪。英俊毕集。本独不受印可。私谓弃己。遂欲发去。杲知语之曰。汝但专意参究。如有所得。不待开口。吾已识也。既而有闻本入室。谓之曰。本侍者参禅许多年。逐日只道得不会。本诟曰。这小鬼。你未生时。我已三度。霍山庙里退牙了。繇兹益锐志。参狗子无佛性话。一夕将三鼓。倚殿柱昏𥧌间。不觉无字出口吻间。忽尔顿悟。后三日。杲归自郡城。本趋丈室。足才越阃。未及吐词。杲遽曰。本胡子。这回方是彻头。寻首众于径山。逮散席。访道谦于建阳庵。谦举保宁颂五通仙人因缘曰。无量劫来曾未悟。如何不动到其中。莫言佛法无多子。最苦瞿昙那一通。我爱他道。如何不动到其中。既是不动。如何到。看他古人得了。等闲拈出来。自然抓着人痒处。曰因甚却道最苦瞿昙那一通。曰你未生时。吾已三度。霍山庙里。退牙了也。于是相顾大笑○令人本明。号明室。自机契克勤。遍参名宿。皆蒙印可。庚申二月望。亲书三偈。寄草堂清。微露谢世之意。旬末别亲里而终。偈曰。不识烦恼是菩提。若随烦恼是愚痴。起灭之时须要会。鹞过新罗人不知。不识烦恼是菩提。净华生淤泥。人来问我若何。为吃粥吃饭了洗钵盂。莫管他莫管他。终日痴憨弄海沙。要识本来真面目。便是祖师一木叉。道不得也又下死。道得底也又下死。毕竟如何。不许夜行。投明须到○成都范县君。嫠居岁久。常坐不卧。闻克勤住昭觉。往礼拜。请示入道因缘。勤令看不是心不是佛不是物是个甚么。久无所契。泣告曰。和尚有何方便。令某易会。曰有个方便。不是心。不是佛。不是物。范于此有省。曰元来恁么地近那○觉庵道人。祖氏。建宁游察院之侄女。幼志不出适。留心祖道。于克勤示众语下。了然明白。勤曰。更须飏却所见。始得自繇。祖答偈曰。露柱抽横骨。虚空弄爪牙。直饶玄会得。犹是眼中沙○仙州山吴十三。每以己事。扣诸禅。及道谦归。结茅于其左。遂往给侍。庚申三月日。适然启悟。呈偈曰。元来无缝罅。触着便光辉。既是千金宝。何须弹雀儿。谦曰。碎地折时真庆快。死生凡圣尽平沉。仙州山下呵呵笑。不负相期宿昔心○张九成。字子韶。号无垢。其先开封人。徙居钱塘。幼时。父积书坐旁。命客就试。成置卷敛衽曰。精粗本末。初无二致。勿谓纸上语不足多。下学上达。某敢以圣贤为法。诸老惊叹曰。真奇童子也。十四。游郡庠。闭阁终日。不越户限。比舍生穴隙视之。则敛膝危坐。对置大编。若与神明伍。乃相惊服。游京师。从杨时学。然心慕杨文公吕微仲诸名儒所造精妙。皆从禅学中来。于是往谒宝印楚明。请问入道之要。明曰。此事惟念念不舍。久久纯熟。时节一到。自然证入。复举赵州柏树子话令提撕。久之无省。辞谒善权清。成问。此事人人有分。个个圆成是否。曰然。成曰。为甚么某无个入处。清出袖中数珠示曰。此是谁底。成俯仰无对。清复袖曰。是汝底。则拈取去。才涉思惟。即不是汝底。成悚然。一夕如厕。忽闻蛙鸣。豁然契悟。不觉自举云。如何是祖师西来意。庭前柏树子。大笑汗下被体。遂述偈曰。春天月下一声蛙。撞破乾坤共一家。正恁么时谁会得。岭头脚痛有玄沙。癸丑魁多士。宗杲说法径山。成阅其语要。叹曰。是知宗门有人。恨不一见。久之会杲说法于天竺。成三往不值。暨杲报谒。成但寒暄而已。庚申造径山。一日与冯楫。议及格物。杲曰。公祇知有格物。不知有物格。成茫然。杲大笑。成曰。师能开谕乎。曰不见小说载。唐人有与安禄山谋叛者。其人先为阆守。有画像在焉。明皇幸蜀。见之怒。令侍臣以剑击其首。时阆守在陕西。首忽堕地。成于是顿领征旨。题济川不动轩壁曰。子韶格物。昙晦物格。欲识一贯。两个五百。杲肯之。一日问曰。前辈既得了。何故复理会临济四料拣。曰公之所见。只可入佛。不可入魔。岂可不从料拣中去耶。成遂举。克符问临济。至人境两俱夺。不觉欣然。杲曰。余则不然。曰师意如何。曰打破蔡州城。杀却吴元济。成于言下。得大自在。尝曰。成每闻径山老人所举因缘。如千门万户不消一蹋而开。或与联舆接席。登高山之上。或缓步徐行。入深水之中。非出常情之流。莫知吾二人落处。成了末后大事。实在老人处。此瓣香不敢孤负他也○道琼。上饶人。得法于泐潭祥公。绍兴庚申冬。信守以超化。革律为禅。迎为第一祖。琼语专使曰。吾初无意人间。欲为山子。正为宗派耳。然恐多不能往受请。已取所藏泐潭绘像与木庵二字。仍书偈。嘱清泉亨老。寄得法弟子慧山曰。口嘴不中祥老子。爱向丛林鼓是非。分付雪峰山首座。为吾痛骂莫饶伊。顾专使曰。为我传语侍郎。行计迫甚。不及修答。声绝而化。

　　(辛酉)赵令衿居士谒宗杲禅师

　　庚申冬。赵令衿。谒宗杲。杲闻令击鼓入室。衿欣然袖香趋之。杲曰。赵州洗钵盂话。居士如何会。衿曰。讨甚么碗。拂袖便出。杲起搊住曰。古人向这里悟去。你为甚不悟。衿拟对。杲𢮁之曰。讨甚么碗。衿曰。还这老汉始得○张九成。丁父艰。谓径山老人。道眼明彻。超然生死之表。而一众千七百人。皆不为名闻。精心学道。宜饭此处。以少慰先考之心。乃于四月百日之期。登山修崇。杲升座。因说圆悟。谓张昭远为铁刬禅。山僧却以无垢禅。为神臂弓。遂说偈曰。神臂弓一发。透过千重甲。仔细拈来看。当甚臭皮袜。又有神臂弓一发。千重关锁一时开。吹毛剑一挥。万劫疑情悉皆破之语。秦桧疑其议己。令言官论列言。顷者妄议除三大帅事。九成实为首。径山僧宗杲和之。遂敕九成。居家持服。服满别听指挥。宗杲追牒。责衡州。

　　(壬戌)性空妙普庵主入寂(黄龙新法嗣临济十一世)

　　妙普。住青龙。庚申冬。造大盆穴而塞之。修书寄雪窦持曰。吾将水葬矣。持答曰。性空老人何快活。只有三衣并一钵。丛林端的死心儿。见胆开谈心豁豁。有时吹笛当言说。一声吹落西江月。桃华庵中快活时。往往观者舞不彻。甚道理能欢悦。摇手向人应道别。堪笑无人知此意。尽道秤锤硬似铁。难谩惟有当行家。为报临机莫漏泄。壬戌持至。见其尚存。作偈嘲曰。咄哉老性空。刚要喂鱼鳖。去不索性去。只管向人说。普笑曰。待兄来证明耳。令遍告四众。众集。普为说法要。仍说偈曰。坐脱立亡。不若水葬。一省柴烧。二省开圹。撒手便行。不妨快畅。谁是知音。船子和尚。高风难继百千年。一曲渔歌少人唱。遂盘坐盆中。顺流而下。众皆随至海濵。普取塞戽水而回。众拥观。水无所入。复乘流而往。喝曰。船子当年返故乡。没踪迹处妙难量。真风遍寄知音者。铁笛横吹作散场。其笛声呜咽。顷于苍茫间。见以笛掷空而没。众号慕。图像事之。后三日。于沙上趺坐。颜色如生。道俗争往迎归。留五日。阇维。舍利大如菽者莫计。双鹤盘旋空中。火尽而去。寿七十七。持复悼以偈曰。僧不僧俗不俗。曾得死心亲付嘱。平生知命只逍遥。行道苦无清净福。东西南北放痴憨。七十七年捏怪足。漆桶里着到。波里涛洗浴。个中谁会无生曲。随流去又流归。莫是庵前恋筇竹。阿呵呵老大哥。快活谁人柰汝何。

　　(癸亥)法忠禅师传法印肃

　　印肃。宜春余氏子。号普庵。生时。邻人夜望其室。祥光烛天。远近相愕。已而莲生道周。或见阡陌。众益异之。六岁梦一僧。点其胸曰。汝他日当自省。既窹白母。母视其点红莹大。似世之樱珠。遂许出家。绍兴四年。投寿隆院。事贤和尚。贤授以法华经。肃曰。诸佛元旨。贵悟于心。数墨循行。何益于道。贤甚器之。癸亥闻法忠道望。因辞贤游湘。问万法归一。一归何处。忠竖拂示之。肃便有省○金大觉寺法庆。初住泗州普照。后迁嵩少。破汴被虏。北方牧牛。次居东京。因侍者读洞山录。作愚痴斋。侍者曰。古人甚奇。庆曰。吾化后汝可唤之。若能回来。是有道力也。皇统三年。作颂曰。今年五月初五。四大将离本主。白骨当风扬却。占免檀那地土。衣物尽付侍者斋僧。始闻初夜钟声。坐逝。侍者曰。昔约令唤。遂唤三声。庆应曰作么。曰和尚何裸跣而去。曰来时何有。侍者欲强穿衣。庆曰。休留与后人。曰正恁么时如何。曰也只恁么。复书一偈曰。七十三年如掣电。临行为君通一线。铁牛𨁝跳过新罗。撞破虚空七八片。俨然而化。寿七十三。

　　佛祖纲目卷第三十七之下
卍新纂续藏经第 85 册 No. 1594 佛祖纲目


　　佛祖纲目卷第三十八(结字号)

　　甲子(宋高宗绍兴十四年起金皇统四年)己巳(金改天德)癸酉(金改贞元)丙子(金改正隆)辛巳(金大定元年)癸未(孝宗隆兴元年)乙酉(改乾道)甲午(改淳熙)庚戌(光宗绍熙元年金明昌元年)乙卯(改庆元)丁巳(金改承安)辛酉(宁宗嘉泰元年)癸亥(宋宁宗嘉泰三年止)

　　(甲子)清了禅师住补陀

　　清了。左绵雍氏子。襁褓入寺见佛。喜动眉睫。年十八得度。习经论领大意。出蜀参丹霞子淳。淳问。如何是空劫以前自己。了拟对。淳曰。你闹在。且去。一日登钵盂峰。豁然契悟。归白淳。淳掌曰。将谓你知有。了便礼拜。淳翼日上堂。日照孤峰翠。月临溪水寒。祖师玄妙诀。莫向寸心安。便下座。了直前曰。和尚今日瞒某甲不得也。淳曰。你试举我今日底看。了良久。淳曰。将谓你瞥地。了拂袖便出。出世住长芦。未几。卓庵补陀。

　　(乙丑)道行禅师住乌巨(佛眼远法嗣临济十二世)

　　道行。号雪堂。处州叶氏子。得度游方。参清远。闻举玄沙筑着脚指话。遂大悟。普照有一老僧。每日诵大悲咒三百遍。诸经咒亦然。至夜。又礼佛三百拜。行见其波波劫劫不闲。一日谓之曰。何不一切放下。答曰。才放下便闲过。行曰。你若放下却不闲过。因语众曰。此皆信力未充。所以寻常向兄弟道。不要上他机境。如何谓之机境。佛谓之机境。法谓之机境。而况文章一切杂事乎。若守闲闲地。自然虚而灵。寂而妙。如水上葫芦子。荡荡地无拘无绊。拶着便动。捺着便转。真得大自在也。绍兴乙丑。住衢州乌巨。尝与净无染书曰。比见禅人传录公拈古。于中。僧问赵州。如何是佛。殿里底。拈云。须知一个髑髅里内。有撑天拄地人。窃疑传录之误。决不是公语也。何故。盖杨岐子孙。终不肯认个鉴觉。若认鉴觉。阴界尚出不得。何有宗门奇特事耶。因此亦尝颂之。颂曰。不立孤危机未峻。赵州老子玉无瑕。当头指出殿里底。刬尽茫茫三界华。一日侍郎曾开。待制程智道。举东坡呈照觉偈。问行曰。此老见处何如。行曰。可惜双脚踏在烂泥里。开曰。师能为料理否。行即对曰。溪声广长舌。山色清净身。八万四千偈。明明举似人。二公相顾叹服。行后示寂。以后事委弟子。教授汪乔年示偈曰。识则识自本心。见则见自本性。识得本心本性。正是宗门大病。注曰。烂泥里有刺。莫道不疑好。黎明沐浴更衣。跏趺而逝。阇维。五色舍利。烟所至处累然。齿舌不坏○守仁。号且庵。上虞人。参道行。一日闻行普说曰。今之兄弟做工夫。正如习射。先安其足。后习其法。后虽无心。以久习故。箭发皆中。喝一喝云。只今箭发也。看看。仁不觉倒身。作避箭势。忽然省悟。后住长芦。学士吕正己。尝问仁曰。衣里藏珠。是甚么人。仁起抖擞曰。一物也无。正己唯唯。仁赠偈曰。君今亲切到长芦。抖擞衣衫一物无。此去逢人如有问。但言风急浪花粗。正己亦献偈曰。针芥相投宿有缘。千年孤立雪庭寒。禅人若问前程事。万里长安到不难○东明迁。得法于慕喆。晚居沩山真如庵。一日阅楞严经。至如我按指海印发光。有僧侍傍。指以问曰。此处佛意如何。曰释迦老子。好与三十棒。僧曰。何故。曰用按指作甚么。僧又曰。汝暂举心。尘劳先起。又作么生。曰亦是海印发光。僧当下欣然曰。许多时蹉过。今日方得受用也○明辩。佛眼法嗣。住安吉州道场。家风严冷。初机多惮之。室中尝垂问学者曰。猫儿为甚么爱捉老鼠。又曰。板鸣因甚么犬吠。又曰。蚯蚓为甚么化为百合。作达磨赞曰。升元阁前懡㦬。洛阳峰畔乖张。皮髓传成话𣠽。只履无处埋藏。不是一番寒彻骨。争得梅花扑鼻香。道行一见。大称赏曰。先师犹有此人在。只消此赞。可以坐断天下人舌头。自是衲子奔凑。一日葛待制胜仲。携客造辩室。坐论天地一指万物一马。滚滚不已。辩若不闻。仲疑而问曰。师谓何如。辩笑而不答。良久。厉声唤待制。仲仓皇应诺。辩曰。天地一指万物一马。仲欣然曰。须是和尚始得。辩临终登座。拈拄杖。于左边卓一下曰。三十二相无此相。于右边卓一下曰。八十种好无此好。僧繇一笔画成。志公露出草藁。又卓一下。顾大众曰。莫懊恼。直下承当休更讨。下座归方丈。俨然趺坐而逝。火后收灵骨舍利。塔于仙人山○朱熹。字元晦。号晦庵。婺源人。少年不乐读时文。因听一尊宿谈禅。直指本心。遂悟昭昭灵灵一着。年十八。从刘子翚游。翚意其留心举业。搜之筴中。惟大慧语录一帙而已。尝致书道谦曰。向蒙妙喜开示。从前记持文字。心识计较。不得置丝毫许在胸中。但以狗子话。时时提撕。愿投一语。警所不逮。谦答曰。某二十年。不能到无疑之地。后忽知非勇猛直前。便是一刀两段。把这一念。提撕狗子话头。不要商量。不要穿凿。不要去知见。不要强承当。熹于言下有省。有久雨斋居诵经诗曰。端居独无事。聊披释氏书。暂息尘累牵。超然与道居。门掩竹林幽。禽鸣山雨余。了此无为法。身心同晏如。尝曰。看来佛氏之学。与吾儒甚相似。如云有物先天地。无形本寂寥。能为万象主。不逐四时凋。扑落非他物。纵横不是尘。山河及大地。全露法王身。看他是甚么样见识。今区区小儒。怎生出得他手。宜其为他麾下也。又曰。今人多言。为事所夺。有妨讲学。此是不能使船。嫌曲溪耳。遇富贵。就富贵上做工夫。遇贫贱。就贫贱上做工大。语有之。假使铁轮顶上旋。定慧圆明终不失。世间万事颠倒迷妄。耽嗜恋着。无一不是戏剧。真不堪着眼也。瑞岩和尚。每日间常自问主人翁惺惺否。自答曰惺惺。今时学者。却不如此。然熹恨释氏末流。辄昌言排之。晚年目盲。叹曰。六祖真圣人也○刘子翚。字彦冲。号屏山。参宗杲。杲示法语曰。这个道理。只为太近。远不出自家眼睛里。开眼处便刺着。合眼处亦不欠少。开口处便道着。合口处亦自现成。拟欲起心动念□当渠。早已蹉过十万八千了也。翚作十论。或问朱熹。屏山十论之作。全以死生为言。似以此为大事。熹曰。他本是释学。只是翻腾出来。说许多话耳。后翚得微疾。即谒家庙。与亲朋诀。论修身出世之要。居两日而殁○王十朋。字龟龄。乐清人。绍兴中魁多士。幼尝梦游天台石桥。看一石碑。有神僧数百出迎。指朋示众曰。彼前身。严首座也。曾写此碑。后亲到石桥。与梦中所见之境无异。一日问道行曰。先佛说法。观根发言。依言立义。禅门乃拨去文字。谓至道不可以理求。真理不可以识解。既拨去文字。复刊藏教流通何耶。行曰。经是佛语。以心为宗。心若不明。惟认佛语。欲以理求识解。譬如说食。终不能饱。

　　(丙寅)净昙禅师入寂(保宁玑法嗣临济第十世)

　　净昙。号无竭。得法圆玑。出世住育王。绍兴丙寅夏。辞众檀。归付院事。四众拥视。昙挥扇久之。书偈曰。这汉从来没缝罅。五十六年成话𣠽。今朝死去见阎王。剑树刀山得人怕。打一圆相曰。嗄。一任诸方钻龟打瓦。收足而化。阇维。舍利如霰而下○泉州尊胜有朋。尝疏楞严维摩等经。学者宗之。每疑祖师直指之道。故多与禅衲游。一日谒开元琦。迹未及阃。心忽领悟。琦出。遂问座主来作甚么。曰不敢贵耳贱目。曰老老大大。何必如是。曰自是者不长。曰朝看华严。夜读般若。则不问。如何是当今一句。曰日轮正当午。曰闲言语。更道来。曰平生仗忠信。今日任风波。然虽如是。祇如和尚恁么道。有甚交涉。须要新戒草鞋穿。曰这里且放你过。忽遇达磨问。你作么生道。朋便喝。琦曰。这座主。今日见老僧。气冲牛斗。曰再犯不容。琦拊掌大笑○蕴能。初参大沩瑃。瑃问。上座桑梓何处。曰西川。曰我闻西川有普贤菩萨示现。是否。曰今日得瞻慈相。曰白象何在。曰爪牙已具。曰还会转身么。能提坐具绕禅床一匝。瑃曰。不是这个道理。能趋出。一日瑃为众入室。问僧。黄巢过后。还有人收得剑么。僧竖起拳。瑃曰。菜刀子。曰争柰受用不尽。瑃喝出。次问能。黄巢过后。还有人收得剑么。能亦竖起拳。瑃曰。也只是菜刀子。曰杀得人即休。遂近前拦胸筑之。瑃曰。三十年弄马骑。今日被驴子扑○宗印。亦瑃嗣。住山后。一日普说罢。召众曰。诸子未要散去。更听一颂。乃曰。四十九年。一场热哄。八十七春。老汉独弄。谁少谁多。一般作梦。师去来兮。梅梢雪重。言讫下座。倚杖而逝。

　　(己巳)祖元禅师住能仁

　　祖元。初住连江福严庵。绍兴己巳春。移住雁山能仁。上堂。雁山枯木实头禅。不在尖新语句边。背手忽然摸得着。长鲸吞月浪滔天○法忠。以荷负宗教为己任。然亦不吝去留。故自胜业至大沩。迁五刹。复住黄龙。绍兴己巳。太尉邢孝扬。施金为造寿塔于芗原洞。才毕工。方丈后。白光上腾。群鹊飞鸣。忠顾之笑曰。吾将行矣。索笔书偈云。六十六年。游梦幻中。浩歌归去。撒手长空。书毕。复谓众曰。后事可依灵源遗范。言讫瞑目而寂○正贤。潼川陈氏子。习经论。过目成诵。义亦顿晓。时称为经藏子。出蜀历参尊宿。后扣清远。一日入室。远举殷勤抱得旃檀树语。声未绝。贤顿悟。远曰。经藏子。逗漏了也。自是与贤。商确渊奥。因手书真牧二字授之。己巳。住南康归宗○道震。初从子淳游。得洞上宗旨。呈偈曰。白云深覆古寒岩。异草灵花彩凤衔。夜半天明日当午。骑牛背面着靴衫。淳深器之。然震自以为碍。弃依善清。一见契合。日阅藏经。一夕闻晚参鼓。罢出经堂。举头见月。遂大悟。亟趋方丈。清望见。即为印可。寻出世。三迁至百丈。道大显著。绍兴己巳。有律师妄踞黄龙。禅衲散去。主事者走钱塘。求承宣。王继先。书达洪帅坚。命震住持。既而主事请致书谢继先。震让曰。若王公为佛法故。何谢之有。况吾与之。素昧平生。主事恧缩而退○李邴。字汉老。任城人。官翰林学士。后拜参知政事。醉心祖道有年。闻宗杲力排默照为邪禅。心疑且怒。过杲观听。值杲方示众。举赵州柏树子话。垂语曰。庭前柏树子。今日重新举。打破赵州关。特地寻言语。敢问大众。既是打破赵州关。为什么特地寻言语。良久曰。当初只道茅长短。烧了方知地不平。邴忽领悟。谓杲曰。无老师后语。几合蹉过。别后以书咨决。杲答书略曰。示谕。自到城中。着衣吃饭。抱子弄孙。色色仍旧。既无拘滞之情。亦不作奇特之想。宿习旧障。亦稍轻微。三复斯语。欢喜踊跃。此乃学佛之验也。傥非过量大人。于一笑中百了千当。则不能知吾家。果有不传之妙。若不尔者。疑怒二字法门。尽未来际。终不能坏。使太虚空。为云门口。草木瓦石。皆发光明。助说道理。亦不柰何。方信此段因缘。不可传不可学。须是自证自悟。自肯自休。方始彻头。公今一笑。顿亡所得。夫复何言。后邴病将革。以偈寄弥光曰。曩岁曾经度厄津。深将法力荷云门。如今稍觉神明复。拟欲酬师不报恩。光答曰。胡床稳坐已通津。何处还寻不二门。八苦起时全体现。不知谁解报深恩。邴得报。阅罢而逝○吴伟明。字元昭。邵武人。久参真歇。得自用三昧。为极致。尝䟦所施华严梵行品。自言。于梵行品。有悟入处。宗杲见之。笑曰。此人只悟得个无梵行而已。已被邪师印破面门了也。云门若见。须尽力救他。明遂至长乐。随众入室。杲曰。公所悟者。永嘉所谓豁达空拨因果。莽莽荡荡招殃祸耳。又为引梵行品中错证据处曰。若依此引证。谓无梵行是真梵行。则是谤大般若。入地狱如箭射。明闻之心疑。当晚入室。杲问狗子无佛性话。明才拟答。杲便打。遂留咨参。一日杲曰。不须呈伎俩。直须啐地折嚗地断。方敌得生死。若只呈伎俩。有甚了期。即辞去。道次延平。忽然契悟。连书数颂寄杲。皆室中所问者。有曰。不是心不是佛不是物。通身一串金锁骨。赵州亲见老南泉。解道镇州出萝卜。杲证以偈曰。通身一串金锁骨。堪与人天为轨则。要识临济小厮儿。便是当年白拈贼。弥光问杲。据颂了得生死否。曰了得了不得。问取元昭处。及光往访。和偈曰。通身一串金锁骨。正眼观来犹剩物。纵使当机觌面提。敢保居士犹未彻。复送书杲曰。学士相见。尽如和尚所说。杲曰。大众且道。说个甚么。咦。疑杀天下人○刘子羽。字彦修。出知永嘉。问道于杲。杲曰。僧问赵州。狗子还有佛性也无。州云无。但恁么看。羽后乃于柏树上发明。有颂曰。赵州柏树太无端。境上追寻也大难。处处绿杨堪系马。家家门首透长安。

　　(庚午)佛智端𥙿禅师入寂(圆悟勤法嗣临济十二世)

　　端𥙿。住育王。绍兴庚午十月初示微疾。至十八日。首座请遗训。𥙿曰。尽此心意。以道相资。语绝而逝。火后。目睛舌齿不坏。舍利无算。黄冠罗肇常。平日问道。适外归。独无所获。翘诚哀请。方与客食。咀嚼有物。吐哺则舍利也。大如菽。色若琥珀。好事者持去。遂再拜于阇维所。闻香奁有声。亟开。所获如前。而差红润○成都范县君。嫠居岁久。常坐而不卧。闻克勤住昭觉。往礼拜。请示入道因缘。勤令看不是心不是佛不是物是个甚么。久无所契。县君泣告曰。和尚有何方便。令某易会。勤曰。却有个方便。不是心不是佛不是物。县君于此有省。乃曰。元来得恁么近那。

　　(辛未)曾开居士参慧远禅师

　　绍兴辛未。曾开参慧远。问如何是善知识。曰灯笼露柱。猫儿狗子。曰为甚赞即欢喜。毁即烦恼。曰侍郎曾见善知识否。曰三十年参问。何言不见。曰向欢喜处见。烦恼处见。开拟议。远震声便喝。开拟对。远曰。开口底不是公。开罔然。远召曰。侍郎向甚处去也。开猛省点头。说偈曰。咄哉瞎驴。丛林妖孽。震地一声。天机漏泄。有人更问意如何。拈起拂子劈口截。远曰。也祇得一橛○知府葛郯。字谦问。号信斋。少擢上第。耽心禅悦。初谒无庵全。究即心即佛话。久无契入。请曰。师有何方便。使某得入。曰居士太无厌生。适慧远来居剑池。郯举全语。请为众普说。远曰。即心即佛眉拖地。非心非佛双眼横。蝴蝶梦中家万里。子规枝上月三更。留旬日而返。一日全举不是心不是佛不是物。郯豁然有省。说偈曰。非心非佛亦非物。五凤楼前山突兀。艳阳影里倒翻身。野狐跳入金毛窟。全肯之。即遣书呈远。远报曰。此事。非纸墨可既。居士能过我。当有所闻也。遂复谒远。远迎之曰。居士见处。止可入佛境界。入魔境界。犹未得在。郯礼拜。远正容曰。何不道金毛跳入野狐窟。郯乃顿领。尝问诸禅曰。夫妇二人相打。通儿子作证。且道。证父即是。证母即是。淳熙八年感疾。一夕忽索笔书偈曰。大洋海里打鼓。须弥山上闻钟。业镜忽然扑破。翻身透出虚空。召僚属。示之曰。生之与死。如昼与夜。无足怪者。若以道论。安得生死。若作生死会。则去道远矣。语毕。端坐而化。

　　(壬申)景深禅师入寂(宝峰照法嗣曹洞第十世)

　　景深。住智通。绍兴初。归宝藏岩。以事民其衣。壬申二月示微恙。乃曰。世缘尽矣。三月十三。为众小参。仍说偈曰。不用剃头。何须澡浴。一堆红𦦨。千足万足。虽然如是。且道。向上还有事也无。遂敛目而逝。

　　(癸酉)印肃禅师住慈化

　　绍兴癸酉。印肃。住慈化。尝言。舍家出家。当为何事。披缁削发。本属何因。若不报国资家。虚负皇恩。若不导化檀那。枉作释子。楮衣粝食。胁不沾席者。十有二年。一日诵华严论。至达本情亡知心体合。豁然大悟。遍体汗流。曰我今亲契华严境界矣。遂示众。李公长者。于华严大经之首。痛下一槌。击碎三千大千世界。如汤沃雪。不留毫发许。于后进者。作得滞碍。普庵老人一见。不觉吞却五千四十八卷。化成一气。充塞虚空。方信释迦老子出气不得之句。然后破一微尘。出此华严经。遍含法界。无理不收。无法不贯。便见摩耶夫人是我身。弥勒楼台是我体。善财童子。是甚茄子。文殊普贤。与我同参。不动道场。遍周法界。悲涕欢喜。踊跃无量。大似死中得活。如梦忽醒。良久云。不可说不可说又不可说。始信金刚经云。信心清净。即生实相。实相既生。妄想相灭。全体法身。遍一切处。方得大用现前。即说偈曰。捏不成团拨不开。何须南岳又天台。六根门首无人用。惹得胡僧特地来。一日。举似心斋圆通二子云。达本情亡。知心体合。汝作么生会。二人相顾笑云。未达。明日各呈颂。肃题云。据宗眼看来。句到意未到。其体未合。其情未亡。乘便强占二词调曰。解佩令明眼人觑着。三十拄杖不饶。为什么如此。不合雪上加霜。其一云。先天先地。何名何样。阿曼陀。无物比况。触目菩提。自是人不肯承当。且轮回。滞名著相。圆融法界。无思无想。庐陵米不用商量。血脉才通。便知道。击木无声。打虚空尽成金响。其二云。柏庭立雪。一场败阙。了无为当下休歇。百匝千围。但只这孤圆心月。不揩磨镇常皎洁。无余无欠。无听无说。韶阳老祇得一橛。十圣三贤闻举着。魂消胆裂。惟普庵迥然寂灭○冯楫。禅学精深。晚年专修净业。率道俗作系念会。后知邛州。所至宴晦无倦。有偈曰。公事之余喜坐禅。少曾将胁到床眠。虽然现出宰官相。长老之名四海传。绍兴癸酉秋。预报亲知。期以十月三日报终。至日。令后厅置高座。见客如平时。辰巳间。降阶望阙肃拜。请漕使摄邛事。着僧衣履踞高座。嘱官吏道俗各宜向道。扶持教门。建立法幢。漕使请曰。安抚去住自繇如此。何不留一颂。以表罕闻。楫张目索笔。书曰。初三十一。中九下七。老人言尽。龟哥眼赤。书毕。拈拄杖。按膝而化。楫以建炎后。名刹教藏多残毁。捐俸印施。凡一百二十八藏。有偈曰。我赋耽痴癖。视财等空虚。不作子孙计。不为声色娱。所得月俸给。惟将赎梵书。庶使披阅者。咸得入无余。古佛为半偈。尚乃舍全躯。是以不惜财。开示诸迷途。借问惜财者。终日较锱铢。无常忽到日。宁免生死无。

　　(甲戌)宗杲禅师寄颂昙华

　　初昙华。参克勤。勤入蜀。指见绍隆。未半载间。通彻大法。出世妙严。历迁名刹。两住归宗。宗杲在梅杨。见华垂示语。极口称叹。以偈寄曰。坐断金轮第一峰。千妖百怪尽潜踪。年来又得真消息。报道杨岐正脉通○晓莹。字仲温。得法宗杲。归憩罗湖。杜门谢客。因追忆畴昔丛林闻见。或得于尊宿提唱。或得于断碑残碣。岁月浸久。虑其湮坠。遂会萃成编。命曰罗湖野录。

　　(丙子)宗杲禅师住阿育

　　宗杲。在衡阳。士大夫。数通书问道。当轴者滋不悦。绍兴庚午。迁梅杨。六年间。远近摄化。乙亥冬。蒙恩自便。丙子春。离梅杨。至赣州。张九成。自南安放还守永嘉。杲维舟俟之。既见。剧谈宗旨。未尝一言及往事。时成有甥于宪者。侍舅归新淦。成令拜杲。宪曰。素不拜僧。曰汝试扣之。宪遂举中庸天命之谓性。率性之谓道。修道之谓教以问。杲曰。凡人既不知本命元辰下落处。又要牵好人入火坑。如何于圣贤打头一着不凿破。曰师能为凿破否。曰天命之谓性。便是清净法身。率性之谓道。便是圆满报身。修道之谓教。便是千百亿化身。成顾宪曰。子拜何辞。丞相张浚。居长沙。其母秦国夫人计氏。名法真。卧疾将亟。曰妙喜老师。今不复见也。老婆有私恩未报。浚凡三走价之宜春趣。杲及至。已捐馆矣。浚曰。先妣。愿供养和尚一年。为报德之私。遂馆光孝寺之东堂。初法真。少寡居。屏去纷华。蔬食礼诵。杲遣道谦过浚。真问。径山和尚。寻常如何为人。谦因举杲教人看狗子无佛性。及竹篦子话。且令暂辍礼诵。专意看话。得透话头。则礼诵皆妙用。真遂谛信。一日忽洞然。因自述悟缘。及数偈呈杲。有曰。日逐看经文。如逢旧识人。勿言频有碍。一举一回新。杲见而肯之○道颜。号卍庵。久参克勤。微有省发。洎勤还蜀。嘱令依杲。仍以书教曰。颜川彩绘已毕。但欠点眼耳。他日嗣其后。未可量也。杲居云门及洋屿。颜皆在焉。朝夕质疑。方大悟。丙子。杲过九江。守请住圆通。三辞不获。因举颜补其处。诏杲住阿育王山。十一月。杲至明州。开堂说法。褁粮问道者。万二千指。百废具举。冠于今昔○张栻。字敬夫。浚之子。尝问道颜曰。见即便见。拟思即差。又作么生。颜曰。还问不知有。栻曰。知有时如何。颜曰。闻声见色只如常。栻豁然有省。乃留偈曰。闻声见色只如常。熟察精粗理自彰。脱似虚空藏碧落。曾无少剩一毫芒。颜肯之。后栻方疾革。定叟求教。栻曰。蝉蜕人欲之私。春融天理之妙。语讫而逝。学者称为南轩先生。

　　(丁丑)天童正觉禅师入寂(丹霞淳法嗣曹洞第十世)

　　正觉。住天童。前后三十年。洞上一宗大著。丁丑九月。谒郡僚及檀度。次谒越帅赵令詪。与之言别。十月七日还山。翼日辰巳间。沐浴更衣。端坐告众。顾侍僧索笔。作书遗育王宗杲。请主后事。仍书偈曰。梦幻空华。六十七年。白鸟烟没。秋水连天。掷笔而逝。龛留七日。颜貌如生。诏谥宏智。塔曰妙光○净慈慧晖。初叩真歇。微有所证。后谒正觉。觉举当明中有暗。不以暗相遇。当暗中有明。不以明相睹。问之。语不契。初夜定回。往圣僧前烧香。而觉适至。晖见之。顿明前话。次日入室。觉举堪嗟去日颜如玉。却叹回时𩯭似霜诘之。晖曰。其入离其出微。自尔无滞。觉许为室中真子。

　　(戊寅)宗杲禅师开法径山

　　绍兴戊寅。宗杲。主径山。天下宿衲。复集如初。时杲年七十。虽老。接引后进不少倦。室中尝举竹篦问僧曰。唤作竹篦则触。不唤作竹篦则背。不得下语。不得无语。不得于意根下卜度。不得飏在无事甲里。不得于举起处承当。不得良久。不得作女人拜绕禅床。不得拂袖便行。一切总不得。速道速道。僧拟进语。杲便打趁出。有僧夺却竹篦。杲曰。夺却竹篦。我且许你夺却。我唤作拳头则触。不唤作拳头则背。你又如何夺。更饶你道。请和尚放下着。我且放下着。我唤作露柱则触。不唤作露柱则背。你又如何夺。我唤作山河大地则触。不唤作山河大地则背。你又如何夺。时有舟峰长老云。和尚竹篦子话。如籍没却人家财产了。更要人纳物事。杲曰。你譬得极妙。我真要你纳物事。你无所从出。便须讨死路去。或投河。或赴火。𢬵得方始死得。死了却缓缓地。再活起来。唤你作菩萨则欢喜。唤你作贼汉则恶发。依前只是旧时人。所以道。悬崖撒手。自肯承当。绝后再苏。欺君不得。到这里。始契得竹篦子话。近礼侍者。默究竹篦话。无所入。求指示。杲曰。你是福州人。我说个喻向你。如将名品荔枝。和皮壳剥了。送在你口里。只是不解吞。礼不觉失笑曰。和尚吞却即祸事。后又问。前日吞底荔枝。只是你不知滋味。曰若知滋味。转见祸事。杲肯之○了明。秀州陆氏子。身长八尺。腹大十围。所至人必聚观。初宗杲谪衡州。州县防送甚严。或以为祸在不测。明为荷枷以行。间关辛苦。未曾少怠。既至贬所。衲子追随。问道者。率不下二三百人。杲以斋粥不给。且虑祸。尝勉之令去。明辄不肯。以身任斋粥。每肩栲栳行乞。至晚。即数十人为之荷。米面薪蔬。食用之属。成列以归。衲子虽多。无不具足。如是者十七年如一日。杲复僧。及住育王。明尝在麾下。杲室中。不许衲子下喝。明每入室。必振声一喝而退。杲一日榜方丈前云。下喝者。罚一贯钱。明见之。乃密具千钱于袖中。至室中。先顿于地。高声一喝便出。如是者数矣。杲无如之何。再榜曰。下喝者。罚当日堂供一中。明见之。即骤步往库司。语曰。和尚要十两金。主事者不疑。即与之。乃遣行者随往方丈。明袖之以入。复顿于地。高声一喝而退。杲大骇。入室罢。徐问知其然。为之一笑。每语明曰。你这肥汉。如是会禅。驴年也未梦见在。然念其勤劬之久。举令出住舒州投子。迁住长芦。衲子辐凑。丛林改观。杲住径山。明来供施。及饭大众。洎归长芦。杲送以偈曰。人言棒头出孝子。我道怜儿不觉丑。长芦长老恁么来。妙喜空费一张口。从教四海妄流传。野犴能作狮子吼。孰云无物赠君行。喝下铁围山倒走○德光。新喻彭氏子。母梦异僧入室。惊窹有娠。既生。乃祖曰。吾家世积德。乃生此儿。必光吾门。因名德光。相者曰。是子。伏犀贯顶。出家必作法门梁栋。年二十一。闻人诵金刚经。忽然通解。白母曰。适闻诵经。身心欢喜。世间万事。真如梦幻。力恳出家。族不能夺。遂散家赀。苐存度牒僧具。余悉以予其族。剃染游方。初参吉禅师。吉问。不是心不是佛不是物。是甚么。光罔措。遂致疑。通夕不𥧌。次日。诣方丈请益。既不是心。又不是佛。又不是物。毕竟是甚么。望和尚慈悲指示。吉震威一喝曰。这沙弥。要更我与你下注脚在。拈棒劈脊打出。光于是有省。自是遍参五十余员善知识。终不自肯。适宗杲领育王。四海英才鳞集。光亦与焉。杲举唤作竹篦则触。不唤作竹篦则背。不得向举起处承当。不得向意根下卜度。速道速道。光曰。杜撰长老。如麻似粟。杲曰。你是第几个。光曰。今日捉败这老贼。次年。佛涅槃日。因顶谒次。自念佛常住法身。何有生灭。头未至地。忽然契悟。遽告杲。杲曰。你这回彻也。杲再主径山。拉以偕往阅夏。暂至蒋山。省昙华。华称赏不已。移书与侍郎李浩曰。光兄。一自径山老叔印可。如虎插翅。留月余而归。杲说偈以顶相付光曰。有德必有光。其光无间隔。名实要相称。非青黄赤白○宗杲住径山。谒张九成于庆善院。成问曰。某每于梦中。必诵语孟。何也。杲举圆觉经曰。繇寂静故。十方世界诸如来心。于中显现。如镜中像。成曰。非老师莫闻此论也。成后设心六度。不为子孙计。因取华严善知识日供。其二回食以饭缁流。又尝供十六大天。而诸位茶杯。悉变为乳。作偈颂曰。稽首十方佛法僧。稽首一切护法天。我今供养三宝天。如海一滴牛一毛。有何妙术能感格。试借意识为汝说。我心与佛天无异。一尘才起大地隔。傥或尘销觉圆净。是故佛天来降临。我欲供佛佛即现。我欲供天天亦现。佛子若或生狐疑。试问此乳何处来。狐疑即尘尘即疑。终与佛天不相似。我今为汝扫狐疑。如汤沃雪火消冰。汝今微有疑与惑。鹞子便到新罗国。又颂黄龙三关曰。我手何似佛手。天下衲僧无口。纵饶撩起便行。也是鬼窟里走。(讳不得)我脚何似驴脚。又被黐胶粘着。翻身直上兜率天。已是遭他老鼠药。(吐不出)人人有个生缘处。铁围山下几千年。三灾直到四禅天。这驴犹自在旁边。(煞得工夫)成。生平一皮履。阙裂亦不易。衣服饮食。粗恶尤甚。或问。性耶。抑爱惜不妄用耶。曰汝且道。我用心每日在甚处。若一一从头至足理会。此形骸。却费了多少工夫。我不被他使。且要我使他。世人役役为此身所扰。自早至夜。应副他不暇。特可为发一笑耳。

　　(己卯)黄彦节居士。参宗杲禅师

　　黄彦节。字节夫。号妙德。参宗杲。于一喝下。疑情顿歇。杲以衣付之。尝举首山竹篦话。至叶县省近前夺得拗折掷向阶下曰是甚么。山曰瞎。节曰。妙德到这里百色无能。但记得曾作蜡梅绝句。曰拟嚼枝头蜡。惊香却肖兰。前村深雪里。莫作岭梅看○金国教亨。任城王氏子。先是。汴京慈济寺。有僧名福安。山居任城有年。一日斋于芒山村。倚树而化。见梦于女弟冯曰。我生于西陈村王光道家。冯语其母。及其子梦皆同。诘旦。至光道家。亨母刘氏。亦梦安来求寄宿。是日亨果生。拳右拇指。同业闻之。往问。安公无恙。亨孰视良久。伸指而笑。尝独卧空室。诵摩诃般若波罗蜜。其母惊顾襁褓。声犹嗫嚅。自幼不茹荤。惟见僧行造门。辄喜从之。相者曰。此儿。必领僧万指。十五游方。参郑州宝公。久无所入。一日往睢阳宿赵渡。忽马上忆击板因缘。有省。疑情不散。将抵河津。同行惊曰。师兄。此河津也。亨下马。悲喜交集。归举似宝。宝曰。此僵卧人似欲转动耳。曾看日面佛公案否。亨笑曰。儿时已念得。曰我只教人参诸方掉下底禅。但再参去。一日因云堂静坐。忽闻板声。霍然亲证。呈颂曰。日面月面。星飞电转。若更迟疑。面门着箭。咄。宝遂印可曰。吾谩汝不得也。出世五坐道场。后住中都潭柘。归隐缺门。复住济州普照。方丈后丛树蓊郁中。有一株高丈余。群鸦以次来巢。上下十二级。如浮图状。众贺曰。和尚佛法。将大振乎。不数日。奉旨主庆寿。三年退居缺门。河南知府。请居少林。徜徉嵩少者数年。忽杜门谢客。己卯秋七月日。谓众曰。汝辈各宜着力。索笔书颂毕。寂然而逝。茶毗。焰如莲花开合。牙齿目睛不灰。舍利无算。亨自儿时。额有圆珠。至是爆然飞去。

　　(辛巳)龙舒居士王日休述净土文

　　王日休。字虚中。号龙舒。为国学进士。端静简洁。博通群书。训传六经诸子数十万言。一旦捐之曰。是皆业习。非究竟法。吾其为西方之归。自是一意念佛。年六十。布衣蔬茹。重趼千里。以是教人。风雨寒暑弗皇恤。闲居日课千拜。夜分乃𥨊。面目奕奕有光。见者知为有道之士。绍兴辛巳。述净土文十卷。刊行于世。刊时舍利流出于板○印肃。住南泉。有蜀僧道存。曾谒疏山得悟。特往愍道者处印证。遍历诸方求友。罕有其人。辛巳冬月。冒雪到南泉。肃一见喜曰。此吾不请友也。遂相征诘。棒喝交驰。心心密契。存曰。师再来人也。大兴吾道。非师其谁。因指雪书一颂而别。肃亦随后一句加三句。遂成八颂。存曰。庭前雪子落纷纷。总是吾家入道门。行人到此宜回首。免使从前业浪奔。三世诸佛同此路。百千方便一乾坤。净人若信平常事。自有山翁样子存。肃曰。庭前雪子落纷纷。妙触宣明应普门。不是药山无用处。权令庞老警儿孙。总是吾家入道门。无说说中闻不闻。步步透关田地稳。须弥𨁝跳撞昆仑。行人到此宜回首。此物元来处处有。除非自己肯承当。方信境缘无好丑。免使从前业浪奔。直入圆音普眼门。宾主历然谁委悉。不是通方莫与论。三世诸佛同此路。天无门兮地无户。森罗万象一光吞。历劫不曾少盐醋。百千方便一乾坤。得者还须皂白分。珠体未明成五色。举头鹞子过罗村。净人若信平常事。穿过髑髅连孔鼻。多中一了一中多。城东老母难回避。自有山翁样子存。家传祖代没分文。南北东西无别有。光明遍照独为尊。

　　(壬午)孝宗赐宗杲法号

　　幸巳。宗杲。退居明月堂。壬午。孝宗即帝位。诏问佛法大意。赐号大慧禅师○妙总。受大慧心印。名闻诸方。绍兴壬午。有以礼部僧牒无著师号为施者。总说偈受之。遂祝发披缁。

　　(癸未)应庵昙华禅师入寂(虎丘隆法嗣临济十三世)

　　昙华。晚住天童。远近奔凑。时宗杲主径山。叔侄相望。往来憧憧。必至二大士之门。隆兴元年六月日。临终。或以辞世偈为请。华曰。吾尝笑诸方所为。而自为之耶。区处院事。纤悉不遗。奄然趺坐而化。华于普说小参问答勘辨之属。皆从容暇豫。曲尽善巧。而室中机辨。操纵杀活。尤号明妙。饱参宿学。一近槌拂。亦汗下心死。尝领徒典刹者。但晦匿名迹。以得寓巾钵为幸。至于行业高洁。每当住持。虽料理建置小物细故。动为无穷计。而纤毫不可意。即飘然径去。莫能回夺。尝自言。衲僧家。着草鞋住院。何至如蚖蛇恋窟。勉励徒众。不许放逸。事事必身率之。其将示寂也。犹挂牌入室至夜分。他日多类此○密庵咸杰。福州郑氏子。母梦庐山老僧入舍而生。自幼颖悟。出家行脚。遍参知识。后谒昙华于衢之明果。华孤硬难入。屡遭诃责。一日华问。如何是正法眼。杰遽答曰。破沙盆。华颔之。未几。辞回省亲。华送以偈曰。大彻投机句。当阳廓顶门。相从今四载。征诘洞无痕。虽未付钵袋。气宇吞乾坤。却把正法眼。唤作破沙盆。此行将省觐。切忌便跺跟。吾有末后句。待归要汝遵。后出世乌巨。迁祥符蒋山华藏。又诏住径山灵隐。晚居太白○南书记。福州人。久依昙华。于赵州狗子无佛性话。豁然契悟。有偈曰。狗子无佛性。罗睺星入命。不是打杀人。被人打杀定。华见。喜其脱略○侍郎李浩。字德远。号正信居士。幼阅楞严经。如游旧国。志而不忘。持橐昙华说法于明果。浩投诚入室。华揕其胸曰。侍郎死后。向甚么处去。浩骇然汗下。华喝出。浩退参。不旬日竟跻堂奥。以偈寄同参严康朝曰。门有孙膑铺。家存甘贽妻。夜眠还朝起。谁悟复谁迷。华见之称善。有鬻胭脂者。亦久参华。颇自负。浩赠以偈曰。不涂红粉自风流。往往禅徒到此休。透过古今圈䙡后。却来这里吃拳头。

　　○大慧宗杲禅师示寂(圆悟勤法嗣临济十二世)

　　宗杲住径山。隆兴元年七月日示微恙。大众力请末后垂训。杲嘱曰。老僧来日无多。汝等侍吾之久。宜各随所缘。以佛法为念。莫负初志。实吾所愿。其语恳切。众皆悲感。十四日夜。有大星陨于𥨊室之后。流光有声。杲闻。微笑曰。吾将行矣。八月二日凌震。法鼓震裂。九日学徒环拥。杲以手摇曳曰。吾翼日始行。至五鼓。亲书遗奏。及丞相张浚等书。以外护吾宗为嘱。仍示参徒曰。丛林自有常典。切不可过仪。小师不得披麻恸哭。恐混世俗。又口授诸嗣法云。吾自夏及秋。不美饮食。虽无甚疾苦。而幻体日见羸劣。盖世缘止于此也。汝既应缘一方。宜坚持愿力。以报佛祖恩。是吾之望。临行以数语为别。各宜委悉。及了贤等请偈。杲厉声曰。无偈便死不得也。众复哀恳。乃不得已书偈。付了贤。呈大众云。生也只恁么。死也只恁么。有偈与无偈。是甚么热大。投笔就𥨊。吉祥而逝。寿七十五。夏五十八。塔全身于明月堂之侧。龙神戴白。鸟兽哀号。孝宗制赞曰。生灭不灭。常住不住。圆觉空明。随物现处。诏以明月堂为妙喜庵。赐谥普觉。塔名宝光。所赐御书。建阁以藏。全录八十卷。诏入大藏流行○蒋山善直。初参杲于回雁峰。一日杲问。上座甚处人。曰安州人。曰我闻你安州人会厮扑。是否。直便作相扑势。杲曰。湖南人吃鱼。因甚湖北人着鲠。直打筋斗而出。杲曰。谁知冷灰里。有粒豆爆○了明。住长芦。及宗杲化。孝宗诏明补其处。一日阳和王。梦一异僧。长大皤腹。缓行而言。欲化苏州一庄。觉而异之未言也。翼日。明忽杖履徒步而至。门者呵。不止。以白王。王出见之。遥望明。与梦中无异。遽呼其眷属。出观之。并炷香作礼。茶罢。首言。愿大王。施苏州一庄。以为径山供佛斋僧无穷之福。王未有可否。因令办斋。斋毕便出。更无他语。时内外哄传施庄一事。达于帝听。会王入朝。帝曰。闻卿舍苏州庄与径山。朕当为蠲赋税。王谢恩归。次日。以书至径山。请明入城。而明二日前先已坐化矣。自是。王宴居窹𥧌之际。或少倦交睫。即见明在前。语曰。六度之大。施度为先。善始善终。斯为究竟。王即以庄𨽻本山。其疏略曰。特来谒郡王。故意丁宁说。冷处着把火。大家相暖热。两堂坐禅僧。真个修行彻。心源湛如水。脊梁硬似铁。等心供养渠。因果岂虚设。福慧自庄严。共出轮回劫。又偈曰。做事须还烈汉。拈起笔来便判。若要功果完成。切莫前思后算。

　　(甲申)印肃禅师隐居南山

　　印肃。住慈化。远近奔趋。络绎于道。有人赴总管府。首肃为妖者。府守李姓。善雷术。遂乘便道抵院。谓肃曰。借汝坛场。施吾法事。意欲驱雷以灭肃。行之三日不应。守抱惭辞去。肃曰。将天鼓相送。遂以拄杖。向空指画。雷声大震。电雹交作。守乃投诚忏悔。自后朝谒益众。人事旁午。隆兴二年秋。肃恐魔恼。乃以院事。付其徒圆通任之。潜往南山。入定历岁余。人无知者○祖琇。号石室。撰隆兴佛运通论。甲申论成。行于世。

　　(乙酉)印肃禅师还慈化

　　印肃。隐居南岩。楚人丁骥刘汝明。因夜立望。见南岩上毫光烛天。曰此必师所居也。于是次日相与披荆棘扪藤萝。讨路至肃处。但见龙吟虎啸。向震崖谷。二人及从者。皆惊怖。肃叱。畜生且化身来。休惊檀越。俄有二童侍侧。二人固请还寺教化众生。肃遂还慈化。

　　(丙戌)道昌禅师住净慈

　　道昌。住灵隐。丙戌净慈虚席。孝宗诏昌主之。

　　(丁亥)德光禅师住天宁

　　德光。自受心印。名称奕奕。乾道三年。李浩分符天台。与光论道相契。遂延住鸿福。及迁天宁。衲子云集。

　　(己丑)普庵印肃禅师示寂(牧庵忠法嗣临济十二世)

　　印肃。住慈化。随宜说法。至于广津梁。崇塔庙。伐怪木。毁淫祠。鬼神莫测其变化。或问。修何行业而得此。肃当空画曰。还会么。曰不会。曰止止不须说。又尝自赞曰。苍天苍天。悟无生法。谈不说禅。开两片皮。括地该天。如何是佛。十万八千。乾道五年七月日。书偈于方丈西壁云。乍雨乍晴宝象明。东西南北乱云深。失珠无限人遭劫。幻应权机为汝清。书毕。跏趺而逝。

　　(庚寅)尼无著妙总禅师入寂(大慧杲法嗣临济十三世)

　　隆兴改元。舍人张安国守吴门。适资寿虚席。迎请妙总住持。总受请。大唱妙喜宗风。乾道六年七月十四日。集众说偈毕。撼之则已去矣。葬全身于无锡军将山之东。后迁平江虎丘○钟离松。绍兴中进士。乾道庚寅。奉祠吴门。立宝积精舍。画九品莲台图。同会者百人。记曰。光阴电掣。因果影随。勿肆情而造愆。勿倚壮而废日。瞻兹简易法门。能即回光返照。则不离当处。超脱苦轮○喻良能。义乌人。官太常寺丞。所著有诸经讲义。香山等集。尝赋莲社诗云。远公结社事清修。永睿宗雷并俊游。千古空余旧名字。白莲零落不胜秋。前身我是比丘身。处处名山有宿因。何日尘缘都扫尽。重为香火社中人。

　　(辛卯)慧远禅师说法王宫

　　慧远。住灵隐。辛卯正月二十日。孝宗召对于宣德殿赐坐。问如何免得生死。曰不悟大乘道。终不能免。曰如何得悟。曰本有之性。以岁月磨之。无不悟者。曰悟后如何。曰悟了。始知陛下所问。与臣所奏。悉皆不是。曰一切处不是如何。曰脱体现前。了无毫发可见之相。上大悦。远复曰。古德道。无所是是菩提。曰即心即佛如何。曰目前无法。陛下唤什么作心。曰如何是心。远正身叉手而立曰。只这是。上又问德山临济机缘。远一一陈之。复曰。悟后。千句万句。乃至一大藏教。只是一句。曰是那一句。曰好语不出门。曰不与万法为侣可参乎。曰老庞致此一问。惊天动地。驱山塞海。超古今脱是非。离言说绝依倚。如陛下至尊至贵。大道本然。曰得道者谁。曰觉道之人。随其器量浅深。验在意表。得底人。他亦自知时节。学佛者众。机缘亦广。恐劳圣听。不敢具奏。遂谢恩下殿○可观。字宜翁。华亭戚氏子。出家受具。依车溪讲席。一日闻举般若寂寥。言下大悟曰。如服一杯降气汤。又见慧觉。读指要。至若不谓实铁床非苦变易非迁。叹曰。世间文字语言。皆糠秕耳。出世主嘉禾寿圣。迁当湖德藏。又迁祥符。两载。以疾复反当湖。一室萧然。人不堪之。观曰。松风山月。此我无尽衣钵也。乾道七年秋。丞相魏杞。出镇姑苏。请住北禅天台寺。入院指法座曰。胸中一寸灰已冷。头上千茎雪未消。老步只宜平地去。不知何事又登高。杞击节不已○魏杞。字南夫。寿春人。累官参知政事。笃信佛法。每发愿祈来世为僧。一日命丹青写为僧相。揭之高堂。请德光禅师作赞。光赞曰。身从果位中来。位冠百僚之上。只因熟处难忘。故现比丘真相。后杞将卒。命诸子曰。吾已去。当为我削发着袈裟。以僧相殓之。诸子遵命。以三衣一钵投棺中。

　　(癸巳)龙舒居士王日休往生净土

　　乾道癸巳正月十日。王日休。往访赵省干。借净室云。道业办去时好。乃书日课念佛积计九百十二万五百于壁。又遍嘱诸人。勉进道业。有此后不复再见之语。夜来读书罢。如常礼念。至三鼓。忽厉声称阿弥陀佛号数声云。佛来迎我。言讫。屹然立化。邦人有梦二青衣引休向西行者。自是家家供事云。

　　(丙申)佛海慧远禅师入寂(佛果勤法嗣临济十二世)

　　慧远。住灵隐。乙未秋。示众曰。淳熙二年闰季秋九月旦。闹处莫出头。冷地着眼看。明暗不相干。彼此分一半。一种作贵人。教谁卖柴炭。向你道。不可毁不可赞。体若虚空没崖岸。相唤相呼归去来。上元定是正月半。都下喧传而疑之。丙申。忽示微疾。果以上元挥偈。安坐而化。偈曰。拗折秤锤。掀翻露布。突出机先。鸦飞不渡。留七日。颜色如生。诏德光。补住灵隐○东山全庵齐己。邛州谢氏子。法嗣慧远。莲社道友请上堂。云。渐渐鸡皮鹤发。父少而子老。看看行步龙钟。疑杀木上座。直饶金玉满堂。照顾白拈贼。岂免衰残老病。正好着精彩。任汝千般快乐。渠侬合自繇。无常终是到来。归堂吃茶去。惟有径路修行。依旧打之绕。但念阿弥陀佛。念得不济事。复曰。恶。这条活路。已被善导和尚直截指出了也。是你诸人。朝夕在径路中往来。因甚么当面蹉过阿弥陀佛。这里荐得。便可除迷倒障。拔犹豫箭。截疑惑网。断痴爱河。伐心稠林。浣心垢浊。正心謟曲。绝心生死。然后转入那边。抬起脚。向佛祖履践不到处进一步。开却口。向佛祖言诠不到处说一句。唤回善导和尚。别求径路修行。其或准前舍父逃走。流落他乡。撞东磕西。苦哉阿弥陀佛○觉阿。日本国滕氏子。得度受具。习大小乘有声。属商者自中都回。极言禅宗之盛。阿即奋然。航海而来。袖香至灵隐。拜慧远。远问其来。阿辄书而对。复书曰。我国无禅宗。惟讲五宗经论。国主无姓氏。号金轮王。以嘉应改元。舍位出家。名行真。年四十四。王子七岁。令受位。今已五载。某等仰服禅师之名。特诣丈室礼拜。愿传心印。以度迷津。且如心佛及众生是三无差别。离相离言。假言显之。禅师如何开示。远曰。众生虚妄见。见佛见世界。阿书曰。无明因何而有。远便打。明年秋。辞游金陵。抵长芦江岸。闻鼓声忽大悟。旋灵隐。述五偈辞远曰。航海来探教外传。要离知见脱蹄筌。诸方参遍草鞋破。水在澄潭月在天。扫尽葛藤与知见。信手拈来全体现。脑后圆光彻太虚。千机万机一时转。妙处如何说向人。倒地便起自分明。蓦然踏着故田地。倒褁幞头孤路行。求真灭妄元非妙。即妄明真都是错。堪笑灵山老古锥。当阳抛下破木杓。竖拳下喝少卖弄。说是说非入泥水。截断千差休指注。一声归笛啰啰哩。远称善。归住睿山。通嗣法书○行机。号简堂。台州杨氏子。年二十五。弃妻孥出家。晚参景元。密有契证。出应莞山。刀耕火种单丁者十七年。尝有偈云。地炉无火客囊空。雪似杨花落岁穷。拾得断麻穿坏衲。不知身在寂寥中。每谓人曰。某犹未稳在。一日看斫树倒地。忽大悟。平昔碍膺之物。泮然冰释。未几。住江州圆通。升座云。圆通不开生药铺。单单只卖死猫头。不知那个无思算。吃着通身冷汗流。淳熙丙申冬。归住平田○淳熙三年冬。孝宗召德光。入对选德殿。问佛法大意。留禁中观堂五宿。赐号佛照。问释迦入山修道六年而成。所成何事。光曰。将谓陛下忘却。

　　(丁酉)松窗居士钱端礼入寂

　　钱端礼。字处和。号松窗。从景元。发明己事。丁酉秋。示微恙。修书召行机。及国清瑞岩主僧。有诀别之语。机与二僧诣榻次。礼起趺坐。言笑移时。即书曰。浮世虚幻。本无去来。四大五蕴。必归终尽。虽佛祖具大威德。亦不能免这一着子。天下老和尚。一切善知识。还有跳得过者无。盖为地水火风因缘和合。暂时凑泊。不可错认为己有。大丈夫磊磊落落。当用处把定立处皆真。顺风使帆。上下水皆可。因斋庆赞去留自在。此是上来诸圣。开大解脱一路涅槃门。本来清净空寂境界。无为之大道也。今吾如是。岂不快哉。尘劳外缘。一时扫尽。荷诸山垂顾。咸愿证明。伏惟珍重。置笔。顾机曰。某坐去好。卧去好。机曰。相公去便了。理会甚坐与卧耶。礼笑曰。法兄当为祖道自爱。遂敛目而逝。

　　(庚子)德光禅师住阿育

　　德光。住灵隐。淳熙七年。迁住阿育○楚明。嘉州李氏子。初谒克勤。勤问。从上诸圣。以何接人。明竖起拳。勤曰。此是老僧用底。作么生是从上诸圣用底。明以拳便打。勤亦举拳。相交笑而出。复谒宗杲。杲问。甚处来。曰西川。杲曰。未出剑门。与汝三十棒了也。曰不合起动和尚。杲深肯之。会勤归蜀。明依安民而大悟。出世住雪窦。淳熙七年。孝宗召明入对。问曰。三教圣人。本同此理。曰譬如虚空东西南北。初无二也。曰但圣人所立门户异耳。故孔子以中庸设教曰。非中庸。何以安立世间。法华云。治世语言资生业等。皆与实相不相违背。华严云。不坏世间相。而治出世间法。曰今时士大夫学孔子者多。只工文字语言。不见夫子之道。不识夫子之心。惟释氏不以文字教人。直指心源。顿令悟入。不乱于死生之际。此为殊胜。曰非独后世学者。不见夫子之心。当时颜子。号为具体。尽平生力量。只道得个瞻之在前忽焉在后。如有所立卓尔。竟捉摸未着。而圣人分明八字打开。向诸弟子曰。二三子以我为隐乎。吾无隐乎尔。以此观之。当时弟子。尚不识夫子心。况今人乎。张商英曰。吾学佛。然后能知儒。此言实为至言。曰朕意亦谓如此。上又曰。老庄何如人。曰只是佛法中小乘声闻以下人。盖小乘。厌身如桎梏。弃智如杂毒。化火焚身。入无为界。正如庄子。形固可使如槁木。心固可使如死灰。老子曰。吾有大患。为吾有身。大乘人则不然。度众生尽。方证菩提。正如伊尹所谓予天民之先觉者也。予将以斯道觉斯民也。有一夫不被其泽。若己推而内之沟中也。上大悦。赐号宝印。即日诏住径山○上尝制原道论曰。朕观韩愈原道。因言佛老之相混。三教之相绌。未有能辨之者。且文繁而理迂。揆圣人之用心。则未昭然矣。何则释氏专穷性命。弃外形骸。不着名相。而于世事自不相关。又何与礼乐仁义。然尚立戒曰。不杀。不淫。不盗。不饮酒。不妄语。夫不杀。仁也。不淫。礼也。不盗。义也。不饮酒。智也。不妄语。信也。如此于仲尼何远乎。夫子从容中道圣人也。所为孰非仁义。又乌得而名焉。譬如天地运行。阴阳循环之无端。岂有意春夏秋冬之别哉。此圣人强名之耳。亦犹礼乐仁义之别。以设教治世。不得不然也。因其强名。揆而求之。则道也。道也者。仁义礼乐之宗也。仁义礼乐。固道之用也。彼杨雄谓。老氏槌仁义灭礼乐。今迹老子之书。其所宝者三。曰慈。曰俭。曰不敢为天下先。孔子曰。温良恭俭让。又惟仁为大。老子之所为慈。岂非仁之大者耶。曰不敢为天下先。岂非逊之大者耶。至其会道。则互相遍举。所举者。清净宁一。而于孔圣果背驰乎。盖三教末流。昧者执之。自为异耳。夫佛老绝念无为。修心身而已矣。孔子教以治天下者。特所施不同耳。譬犹耒耜而织。机杼而耕。后世徒。纷纷而惑。固失其理。或曰。当如之何去其惑哉。曰以佛修心。以老治身。以儒治世。斯可也。惟圣人为能同之。不可不论也。

　　(壬寅)可观法师入寂(天台宗)

　　可观。住延庆。复归当湖竹庵。壬寅。无疾而逝。茶毗。烟所到处皆舍利。寿九十一。腊七十八。嗣法弟子宗印(即北峰)。盐官陈氏子。年十五。具戒参学。得竹庵之道。隐雷峰毛氏庵。住华亭普光。秀州德藏。复迁华亭超果。苏之北禅。移天竺灵山。嘉定六年行化。十二月日至松江。谓其徒曰。吾化缘毕此。右胁而逝。

　　(癸卯)楚明禅师序圆觉经注

　　孝宗。注圆觉经。癸卯二月。遣中使赍赐径山楚明。作序刊行。明进颂曰。古佛与今佛。同一广长舌。于无途辙中。为物启途辙拨开千嶂云。放出一轮月。普令大地人。言下悉照彻。觉亦无可圆。幻亦无可灭。只此无亦无。红炉一点雪。稽首佛与佛。字字无异说。上览之大喜○尤袤。字延之。梁溪人。举进士。闻释氏出世法。见归宗禅师。欲谋隐计。朱熹寄诗。有逃禅公勿遽且毕区中缘之句。出守台州。上临轩遣曰。南台有何胜概。曰太平洪福。国清万年。曰闻石桥应真是五百强汉。时忽出现。卿以何法处之。袤执拳曰。臣有金刚王宝剑在。上喜。书遂初老人赐之○赵沨。字文孺。自号黄山。东平人。举进士。性冲澹。学道有所得。仙和尚坐脱。沨题曰。识得从来觉性圆。西归只履更翛然。永嘉稳步曹溪路。临济饱参黄檗禅。桶底脱时无一物。机轮转处有三玄。火中留得一茎草。依旧光明烁大千。

　　(戊申)楚明禅师退居别峰

　　楚明。住径山。淳熙戊申。请老赐退居庵。名曰别峰○智䇿。号涂毒。天台陈氏子。幼落发。谒国清寂室光。洒然有省。次谒大圆。圆问。甚处来。曰天台来。曰见智者大师么。曰即今亦不少。曰因甚在汝脚跟下。曰当面蹉过。曰上人不耘而秀。不扶而直。一日辞去。圆送之门。拊䇿背曰。宝所在近。此城非实。䇿颔之。往豫章谒天游。道经云居。风雪寒。路坐阅四十二日。午初版声铿然。豁尔大悟。及造门。游独指䇿曰。甚处见神见鬼来。曰云居闻版声来。曰是甚么。曰打破虚空。全无靶鞆。曰向上事未在。曰东家暗坐。西家厮骂。曰崭然超出佛祖。他日起家一麟足矣。戊申。诏住径山。

　　(庚戌)宝印楚明禅师入寂(华藏民法嗣临济十三世)

　　楚明。退居别峰。十一月。到寺见智䇿。与之诀别。䇿问行日。明曰。水到渠成。归别峰。索纸书十二月初七夜鸡鸣时九字。如期而化。敕谥慈辩。塔曰智光。

　　(壬子)涂毒智䇿禅师入寂(湛堂准法嗣临济十一世)

　　智䇿。住径山。壬子七月日将入寂。升座别众。嘱门人以文祭。䇿危坐倾听。至尚飨。为之一笑。越两日。沐浴更衣。集众说偈曰。四大既分飞。烟云任意归。秋天霜夜月。万里转光辉。俄倾泊然而逝。

　　(癸丑)德光禅师住径山

　　德光。住阿育。绍熙四年正月日。诏迁径山。光力辞。上曰。朝夕相见耳。再对便殿。进宗门直指。

　　(乙卯)德光禅师还阿育

　　德光。住径山。庆元元年春。再三恳请。还阿育王山。诏从之○左丞范冲。字致虚。繇翰苑守豫章。过圆通旻。问曰。冲行将老矣。堕在金紫行中。去此事稍远。旻呼内翰。冲应诺。旻曰。何远之有。冲跃然曰。乞师再垂指示。旻曰。此去洪都有四程。冲伫思。旻曰。见即便见。拟思即差。冲豁然有省○枢密吴居厚。拥节归钟陵。谒旻曰。某日赴省试。过赵州关。因问前住讷老。透关底事如何。讷曰。且去做官。今不觉五十余年。旻曰。曾明得么。曰八次经过。常存此念。然未甚脱洒在。旻度扇与之曰。请使扇。厚即挥扇。旻曰。有甚不脱洒处。厚忽有省。曰便请末后句。旻挥扇两下。厚曰。亲切亲切。旻曰。吉獠舌头三千里○谏议彭汝霖。手写观音经。施旻。旻拈起曰。这个是观音经。那个是谏议经。曰此是某亲写。旻曰。写底是字。那个是经。霖笑曰。却了不得也。旻曰。即现宰官身。而为说法。曰人人有分。旻曰。莫谤经好。曰如何即是。旻举经示之。霖拊掌大笑曰。嗄。旻曰。又道了不得。霖礼拜○中丞卢航。与旻拥炉次。航问。诸家因缘。不劳拈出。直截一句。请师指示。旻厉声揖曰。看火。航急拨衣忽大悟。谢曰。灼然佛法无多子。旻喝曰。放下着。抗应诺诺○左司都贶。问旻曰。是法。非思量分别之所能解。如何凑泊。曰全身入火聚。曰毕竟如何会。曰蓦直去。贶沉吟。旻曰。可更吃茶么。曰不必。曰何不恁么会。贶契旨曰。元来大近。旻曰。十万八千。贶占偈曰。不可思议。是大火聚。便恁么去。不离当处。旻曰。咦。犹有这个在。贶曰。乞师再垂指示。旻曰。便恁么去。铛是铁铸。贶顿首谢○学士叶适。字正则。号水心。尝以佛书条项太多。相反处亦不少。往问石岩琏。琏曰。佛以戒定慧为宗。心境不感诸缘。水流花开。鸢飞鱼跃。皆吾性真。要在千差一照。事理浑融。日久月深。真空妙智。自印本心矣。若能收视返听。心外原无别佛。不必问条项多言相反也。适自是知归○智廉。居上虞化度寺。初遍参宗门。晚节一意西方。庆元乙卯秋八月。别众曰。我梦中见阿弥陀佛。大众国绕说法。佛云。诸善人等。当须专心净业。来生我国。我见胜相。往生必矣。乃书偈曰。雁过长空。影沉寒水。无灭无生。莲花国里。书毕。回身向西。结印而逝。

　　(丁巳)崇岳禅师住灵隐

　　崇岳号松源。龙泉吴氏子。年二十三弃家。参宗杲于径山。杲升座。称昙华为人径捷。岳闻之。不待旦而行。既至入室。终夜自举狗子无佛性话。豁然有得。即以扣华。华举世尊有密语。迦叶不覆藏。岳曰。钝置和尚。华厉声一喝。自是朝参夕扣。华大喜。说偈劝使祝发。既受具。乃遍历江浙老宿。入闽见安永。一日辞永。永举有句无句如藤倚树。岳曰。裂破。永曰。琅玡道。好一堆烂柴聻。岳曰。矢上加尖。如是应酬数反。永曰。吾兄下语。老僧不能过。其如未在。他日拂柄在手。为人不得。验人不得。岳曰。为人者。使博地凡夫。一超入圣域。固难矣。验人者。打向面前过。不待开口。已知渠骨髓。何难之有。永曰。明明向汝道。开口不在舌头上。后当自知。岳遂别去。后之衢州。见咸杰。随问即答。杰微笑曰。黄杨禅尔。一日杰入室。问旁僧。不是心不是佛不是物。岳侍侧。豁然大悟。乃曰。今日方会木庵道开口不在舌头上。自是机锋不可触。出世平江澄照。嗣密庵。屡迁名刹。庆元三年。灵隐虚席。孝宗诏岳补处○安永。号木庵。闽县吴氏子。参鼎需。一日入室。需曰。不问有言。不问无言。世尊良久。不得向世尊良久处会。随后便喝。永倏然契悟。作礼曰。不因今日问。争丧目前机。需许之。后住福州鼓山○元聪。福州朱氏子。晦庵会中得心要。众推为高弟。庆元三年。自雪峰被旨。迁住径山○师范。字无准。梓潼人。姓雍氏。九岁出家。经书过目成诵。绍熙甲寅冬。受具戒。乙卯。出游至成都坐夏。有老尧首座者。瞎堂高弟。范请益坐禅之法。尧曰。禅是何物。坐底是谁。范受其语。昼夜体究。一日如厕。提前语有省。丙辰。辞去。谒德光于育王。光问。何处人。曰剑州人。曰带得剑来么。范随声便喝。光笑曰。这乌头子也乱做。因范贫甚无资剃发。故人以乌头子目之。未几。谒松源于灵隐。肯堂于净慈。后谒祖先于平江。西华秀峰。有纯颠者。入室次。横讥不让。先打至法堂。且欲逐出。范解之曰。禅和家争禅亦常事。何至如此。先曰。岂不闻道。我肚饥。闻板声要吃饭去聻。范闻其语。不觉白汗浃背。逮先居灵隐第一座。复往从之。因侍先游石笋庵。庵之道者。请益曰。胡孙子捉不住。乞师方便。先曰。用捉他作什么。如风吹水自然成纹。范在侍旁。平生碍膺之物顿释。住后上堂云。名不得。状不得。取不得。舍不得。只么得。且道。得个甚么。三人证龟成鳖○祖先。号破庵。广安人。姓王氏。密庵杰法嗣。学士张镃。舍宅建寺曰慧云。请先开山。上堂云。不是心不是佛不是物。忍俊不禁。为诸人作个撇脱。拄杖卓一下云。流水暗消溪畔石。劝人除却是非难○肯堂。名彦冲。於潜盛氏子。道颜法嗣○张镃。尝闻钟声悟道。偈曰。钟一击耳根塞。赤肉团边去个贼。有人问我解何宗。舜若多神面门黑○陆游。字务观。官待制。封渭南伯。自号放翁。参崇岳。问曰。心传之学。可得闻乎。岳曰。既是心传。岂从闻得。游领解。呈偈曰。几度驱车入帝京。逢僧一例眼双青。今朝始觉禅家别。说有谈空要眼听。

　　(戊午)笑翁妙堪参净全禅师

　　妙堪。慈溪毛氏子。出家受具。初参崇岳。次谒净全。言下领旨。全越州翁氏子。字无用。大慧杲法嗣。

　　(庚申)崇岳禅师退居东庵

　　崇岳。住灵隐六年。法道盛行。庆元六年。上章乞老。帝许之。退居东庵。

　　(壬戌)松源崇岳禅师入寂(密庵杰法嗣临济十五世)

　　崇岳。退居东庵。俄属微疾。倡道犹不少废。嘉泰二年八月日。忽亲作书。别诸公卿。且垂二则语。以验学者。曰。有力量人。因甚抬脚不起。开口不在舌头上。及移书嗣法弟子光睦善开。嘱以大法。因书偈曰。来无所来。去无所去。瞥转玄关。佛祖罔措。跏趺而逝。

　　(癸亥)佛照德光禅师入寂(大慧杲法嗣临济十三世)

　　德光。住育王。谓产薄不足赡众。遂以所赐。及王臣长者所施之资置田。岁增谷五千。创数椽以自处。号曰东庵。掩关自娱。接人不倦。时许衲子入室。嘉泰三年三月。告众曰。吾世缘将尽。至十五。问左右曰。今日月半也。左右曰然。又二日。索纸作遗书。与平昔所厚者。二十日早。集众叙别。皆法门旨要。无半语及他事。索浴更衣。大书曰。八十三年。弥天罪过。末后殷勤。尽情说破。趺坐而逝。塔全身于庵后。敕谥普慧宗觉。塔曰圆鉴○周必大。字子充。庐陵人。拜右相。封益公。撰光塔铭曰。我闻万生各具佛性。人有未见。见或未尽。伟哉光公。宿习戒定。顿入悟门。遂传心印。福慧两足。行解兼进。巍巍孝宗。见圣繇圣。与师晤言。谓发深省。晚归东庵。不倦接引。八十三年。报缘已竟。勿云镜明。昔现今隐。一物本无。何用照映。勿用谷虚。有叩随应。十方皆空。何论销殒。摘叶拈花。系风捕影。持问塔中。解颜微哂。又曰。法不孤起。道不虚行。续佛慧命。必有其人。其人谓谁。佛照禅师是也。

　　佛祖纲目卷第三十八
卍新纂续藏经第 85 册 No. 1594 佛祖纲目


　　佛祖纲目卷第三十九(为字号)

　　甲子(宋宁宗嘉泰四年起○金泰和四年)乙丑(宋改开禧)戊辰(宋改嘉定)己巳(金大安元年)癸酉(金贞祐元年)丁丑(金改兴定)癸未(金改元光)乙酉(宋理宗宝庆元年金正大元年)戊子(宋改绍定)癸巳(金改天兴)甲午(宋改端平)丁酉(宋改嘉禧)辛丑(宋改淳祐)癸丑(宋改宝祐)己未(宋改开庆)庚申(宋改景定元世祖中统元年)癸亥(宋理宗景定四年元世祖中统四年止)

　　(乙丑)佛光道悟禅师入寂(白云海法嗣)

　　金道悟。兰州寇氏子。年十六。自愿出家。父母不听。乃不食数日。遂许祝发。后二年。自临洮归。宿于弯子店。夜梦梵僧唤觉。适闻马嘶。豁然大悟。归家喜不自胜。吟唱云。见也罗。见也罗。遍虚空。只一个。告其母曰。我拾得一物。母于橐中寻索不见。问是何物。曰我是无始以来。不见了底物。其母不省。他日欲游诸方。乡人送者求颂。有水流须到海。鹤出白云头之句。至熊耳。果遇白云海。先是。人问海。何不择法嗣。海亦作颂。有芝兰秀发独出西秦之语。比悟至。夜闻空中人言。来日接相公。黎明。海呼僧。行令持香花。接我关西弟子。寺乃唐郭子仪建。今渠自来住持也。既至。一言相契。径付衣盂。寺前。尝有剽而杀人者。来告急。悟呼众。擒之曰。即汝是贼。寻得其巢穴。贼众请命。悟与要言而释之。数十年路不拾遗。人以此益信是汾阳王云。悟自后化行远迩。甲辰。海迁寂。悟出世郑州普照。复迁三乡竹阁庵。时著白衣跨牛。横笛于洛川。人莫之测。尝谓人曰。道我是凡。向圣位里去。道我是圣。向凡位里去。道我不是圣不是凡。才向毗卢顶上。有些行履处。泰和五年。结夏临洮大势寺。开圆觉经升座。偶曰。此席。止讲得一半去在。至五月日晚参。翼日早。盥嗽毕。呼侍者。我病也。寻药去。侍者足未及门。悟已卧逝。方丈上。有五色云如宝盖。中有红光如日者三。

　　(庚午)可宣禅师住径山

　　可宣。蜀嘉定许氏子。出家受具。参安民悟旨诀。嘉定庚午。诏住径山。远近辐辏。宣悲夫重趼而来者。穷其日力食息无所。又于双溪之上。筑室百间。为接待庵。济其所不及。宋宁宗。尝锡化城二大字。赐号佛日。

　　(辛未)钱象祖居士。往生净土(此庵元法嗣临济十□世)

　　钱象祖。字公相。号止庵。钱塘人。参护国景元。元曰。欲究此事。须得心法两忘乃可。法执未忘。契理亦非悟也。曰才涉唇吻。便落意思如何。曰本自无疮。勿伤之也。祖涣然有得。守金陵日。专修净土。创止庵高僧寮为延僧谈道之所。嘉定元年。拜左丞相。辞归。益进净业。四年二月示微疾。书偈曰。菡萏香从佛国来。琉璃地上绝纤埃。我心清净超于彼。今日遥知一朵开。后三日。僧有问疾者。祖曰。我不贪生。不怖死。不生天。不为人。惟求生净土耳。言讫。跏趺而逝○昝定国。号省斋。为州学谕。专心念佛。读净土诸经。每月三八。集僧俗讽经念佛。嘉定四年。梦青衣童告曰。佛令召君。三日当生彼国。至日沐浴更衣。念佛坐化○真德秀。字景元。累官参知政事。世称西山先生。深于禅学。尝云。予读楞严经。观世音。以闻思修。为圆通第一。其曰。初于闻中。入流亡所。所入既寂。动静二相。了然不生。如是渐增。闻所闻尽。尽闻不住。觉所觉空。空觉极圆。空所空灭。生灭既灭。寂灭现前。若能如是圆拔一根。则诸根皆脱。于一弹指顷。遍历三空。即与诸佛无异矣○陈贵谦。官枢密使。答真德秀问禅书。略曰。承问话头合看与否。以某观之。初无定说。若能一念无生。全体是佛。何处别有话头。祇因背觉合尘。念念生灭。佛祖方便。令咬嚼无义味语。然须彻见自己本地风光。方为究竟。此虽人人本有。但妄想所覆。若不痛加煅炼。终不明净○饶节。字德操。临川人。以文章著称。往来襄邓间。尝令其仆守舍。一日见仆归。占对异常。怪问之。仆曰。守舍无所用心。开邻寺长老有道价。特往请一转语。忽尔开悟。身心泰然。无他也。节叹曰。汝能是。我乃不能何哉。径往白崖问道。与其仆祝发为僧。节法名如璧。仆名如琳。节自号倚松道人。尝劝吕紫薇。专意学道。诗云。向来相许济时功。大似频伽饷远空。我已定交木上座。君犹求旧管城公。文章不疗百年老。世事能排两颊红。好贷夜牕三十刻。胡床趺坐究幡风○刘昉。字中明。初为丞相府史积劳。出为左殿直。已而叹曰。为吏良苦。吾将清吾中扃。脱屣尘垢之外。遂往(音村)州。栖止东山僧坊。沙门道觉诧曰。吾然膏油于如来前。三十年矣。胜利当无涯。曰异乎吾所闻。修行之子。以身为檠。以戒为膏油。以心为然器。照一切无明。古所称然灯佛也。居百日别去。后于南康伽蓝尸解。有里人至东都。见昉葛裘卖药于市。问曰。先生尸解。何至此耶。曰无则入有。解乃归真。吾家常事耳。子何讶焉○陆沅。号省庵。任福建提举。居尝持法华经。晨起。即澡浴焚香。目不他瞬。首倡偈曰。盥手清晨贝叶开。不求诸佛不禳灾。世缘断处从他断。劫火光中舞一回。然后开卷。又尝阅大藏。参究少林心宗○修撰刘克庄。字潜夫。号后村。有十释咏。其达磨咏曰。直以心为佛。西来说最高。始知周孔外。别自有英豪○李纯甫。字之纯。别号屏山。承安中进士。性嗜酒。中岁始学佛。遍观佛书。能悉其精奥。尝赋杂诗云。颠倒三生梦。飞沉万劫心。乾坤头至踵。混沌古犹今。黑白无真色。宫商岂至音。维摩懒开口。枝上一蝉吟。空译流沙语。难参少室禅。泥牛耕海底。玉犬吠云边。仰峤圆茶梦。曹山放酒颠。书生眼如月。休被衲僧穿。所著有鸣道集说。凡二百十七篇。

　　(丁丑)藏叟善珍禅师入寂(妙峰善法嗣临济十五世)

　　善珍。字藏叟。泉州吕氏子。落发受具。谒妙峰善于灵隐。入室悟旨。出世里之光孝。历迁名刹。后住径山。嘉定丁丑五月日入寂。寿八十三。夏六十。

　　(己卯)印简侍中观沼禅师

　　印简。字海云。宁远宋姓子。生而神悟。七岁。父授以孝经开宗明义章。简曰。开者何宗明者何义。父惊异。于是。礼中观沼为师。年十一纳具戒。十二沼乃听参问。诲之曰。汝向后把文字语言。一一扫除。惟身心若枯木死灰。今时及尽功用纯熟。悟解真实。大死一场。休有余气。到那时节。瞥然自肯。方与吾相见。简受教习定。一日扶沼行。沼曰。法灯禅师道。看他家事忙。且道。承谁力。汝作么生会。简将沼手一掣。沼曰。这野狐精。简曰。喏喏。沼曰。更须别参。年十三。元兵破宁远。见简俾敛髻。简曰。若从国仪。则失僧相也。蒙旨如故。年十八。元兵再下。四众逃散。简侍沼如故。沼曰。吾迫桑榆。汝方富有春秋。何当玉石俱焚。宜自逃遁。简泣曰。因果无差。死生有命。安可离师苟免乎。沼察其诚。阴嘱曰。子向去朔漠。有大因缘。吾与子俱北渡矣。城降。元帅史天泽。载于黄犊车。经年至赤城。

　　(庚辰)中和璋禅师传法印简

　　庚辰五月日。中观沼将迁寂。书偈曰。七十三年如掣电。临行为君通一线。泥牛飞过海东来。天上人间寻不见。客曰。师几时行。曰三日后。至六月初一。果无疾而逝。阇维。收顶骨舍利供养。沼既殁。印简乞食看塔。一夜闻空中召简名。简瞥然有省。乃迁入三峰道院。复闻人告曰大事将成。行矣毋滞于此。黎明䇿杖之燕。过松铺值雨。宿于岩下。因击火大悟。自扪面曰。今日始知眉横鼻直。信道天下老和尚不𥧌语。明日至景州。见本无玄。玄问。从何所来。曰云收幽谷。曰何处去。曰月照长松。玄点首曰。孟八郎。便恁么去也。简诺诺趋出。过泃州。遇宿儒张子真。问。上人何不安住。简曰。河里无鱼市上取。初沼临终。简问。某甲当依何人。了此大事。沼嘱曰。贺八十去。迨入燕。至大庆寿寺。乃省前谶。于是。径谒中和璋。璋先一夕。梦异僧䇿杖。径趋方丈。踞师子座。天明。谓知客曰。今日但有旦过。当令来见老僧。及晚简至。璋笑曰。此衲子。乃夜来所梦者。曰简不来而来。作么生相见。曰参须实参。悟须实悟。莫打野榸。曰某甲因击火迸散。乃知眉横鼻直。曰吾此处别。曰如何表信。曰牙是一口骨。耳是两边皮。曰将谓别有。曰错。简喝曰。草贼大败。璋休去。次日。璋举临济两堂首座齐下喝。僧问还有宾主也无。济曰。宾主历然。汝作么生会。曰打破秦时镜。磨尖上古锥。龙飞霄汉外。何劳更下槌。曰汝只得其机。不得其用。简便掀禅床。璋曰。路途之乐。终未到家。简与一掌曰。精灵千载野狐魅。看破如今不直钱。璋打一拂子曰。汝只得其用。不得其体。简进前曰。青山耸寒色。月照一溪云。曰汝只得其体。不得其智。曰流水自西东。落花无向背。曰汝虽善语言三昧。要且没交涉。简竖起拳。复拍一拍。当时丈室震动。璋曰。如是如是。简拂袖便出。明日命掌记。复以向上钳锤勘验。应答皆契。一日谓曰。汝今已到大安乐地。宜善护持。吾有如来正法眼藏。祖师涅槃妙心。密付于汝。毋令湮没。简掩耳而出。即授以颂曰。天地同根无异殊。家山何处不逢渠。吾今付与空王印。万法光辉总一如。

　　(癸未)万松行秀禅师。评唱天童颂古

　　元移剌楚材晋卿。初参圣安澄。屡将古尊宿语缘中所得者叩之。澄间有许可者。及晋卿罢官。功名之心。束之高阁。求祖道愈亟。遂再访澄。澄多翻案。不然所见。晋卿甚惑。澄从容谓曰。昔公。位居要地。又儒者多不谛信佛书。惟搜摘语缘。以资谈柄。故予不敢苦加钳锤耳。今揣君之心。果为本分事以问予。予岂得犹袭前愆。不为苦口乎。予老矣。素不通儒。不能教君。有万松老人者。儒释兼备。宗说精通。君可见之。于是。晋卿谒松。杜绝人迹。屏斥家务。废𥨊忘餐者几三年。松始为印可。以湛然居士从源目之。自后。晋卿扈从元帝至西域。因贻书松。请评唱天童颂古百篇。开发后学间关。七年癸未始成。松名行秀。雪岩法瑞嗣。曹洞宗。

　　(庚寅)师范禅师住径山

　　师范。自得法祖先。后历主名刹。绍定庚寅。诏住径山。住二十年。号法席全盛○至温。字其玉。号全一。邢州郝氏子。幼聪敏。异常儿。六岁祝发。年十五参万松。博记多闻。论辨无碍。松命为侍者。凡松偈颂法语。一闻辄了。遂得法焉。常以侍者代应对。机锋不可犯。太保刘秉忠。长温一岁。少时相得欢甚。忠厌世故思学道。温劝之为僧。后忠为元世祖知遇。荐温可大用。得召见与语。大悦。将授以官。弗受曰。天下佛法流通。臣僧之愿。富贵非所望也。宪宗。命印简主释教。诏天下作资戒会。温持旨宣布中外。而辅成之○刘秉忠。字仲诲。瑞州人。曾大父任邢州节度副使。遂为邢人。风骨秀异。志气凌爽不羁。家贫。为节度府令史。以养其亲。一日因案牍事。有不惬意。投笔叹曰。吾家奕世衣冠。今乃汩没为刀笔吏乎。丈夫不得志于世。当求出世间事耳。即弃去。隐于武安山岩谷间。草衣木食。以求其志。天宁寺虚照。招致为僧。命掌书记。后游云中住南堂。值印简被召。过云中。要忠与俱。既至。谒世祖於潜底。应对称旨。世祖。神武英断。每临战阵。前无坚敌。忠尝赞之。以天地好生为德。佛氏慈悲济物为心。方便救护。所全活者。不可胜计。

　　(辛卯)印简禅师。说法大庆寿

　　印简。住大庆寿寺。一日于廊下逢数僧。简问第一僧曰。那里去。曰赏花去。简便打。问第二僧。那里去。曰礼佛去。简亦打。问第三僧。那里去。曰那里去。简亦打。问第四僧。那里去。僧无语。简亦打。问第五僧。那里去。曰觅和尚去。曰觅他作么。曰待打与一顿。曰将什么来打。曰不将棒来打。简连打四下曰。这掠虚汉。众皆走。简召曰。诸上座。众回首。简曰。是什么。

　　(乙未)妙峰善禅师。传法宗鍪

　　宗鍪。庐陵王氏子。自号友云。从幼喜学禅坐。世纲不能羁。年十二出家。十九剃发受具。二十二参方。闻妙峰善。阐化灵隐。往依之。善峻拒。以验其志。久乃得参堂。勇愤自誓。越三白如一日。端平乙未佛涅槃日。善上堂。拈拄杖云。释迦老子来也。诸人还见么。微妙净法身。具相三十二。放下拄杖云。见你诸人不会。入涅槃去也。鍪于言下大悟○印简住庆寿。孔子之后袭封衍圣公元措者。渡河谒简。请复曲阜庙祀。简为言于忽都护曰。孔子善稽古典。以大中至正之道。三纲五常之礼。性命祸福之原。君臣父子夫妇之伦。治国齐家平天下。正心诚意之本教人。自孔子至此。袭封五十一代。继承祀事。未尝有缺。忽都护。遂命复袭封爵。简复以颜孟相传孔子之道。及习周孔儒业者。令其子孙不绝。亦皆获免差役○余居士。古杭人。号放牛居士。宋淳祐间。参无门开道者。豁然大悟。尝曰。大聪明人。才闻此事。便以心意识领解。所以认影为真。到腊月三十日眼光欲落时。向阎老子道。待我澄心摄念。却与你去。断不可也。须是急参急悟。又曰。佛法如海。皆从细流而入。如人破竹。才透一节。其余皆迎刃而解。不劳余力。予自小便有此志。参访江湖名人。与诸方禅者。打一世口鼓。自谓。佛法止如此。便都放倒了。后参见无门开公佛眼禅师。凡开口。便被他劈面门截住。连道不是不是。退而思之。许多年下功夫。岂无欢喜处也。曾零零碎碎悟来。终不服无门道不是不是。及见臭庵。遂扣之。吾师。得无门甚么见解。敢对人天。颠倒是非。曰我在无门座下。无法可得。无道可传。只得两个字。予问。两字如何说。曰不是不是。予因此而知无门老人为人处。一点恶水。不曾轻洒着人。予虽不敏。被臭庵连状领过。抱屈不少。因述是非关曰。直指人心。见性成佛。回光返照。迥绝遮拦。才拟思量。白云万里。逢人品藻。遇物雌黄。重古轻今。贵耳贱目。任伊卜度沉吟。未梦见是非关在。作么生透且看。又曰。安吉州沈道婆问。有因果否。予曰有。问参学人实有悟处。师家故言不是。有因果否。曰佛法不顺人情。岂无因果。百丈错答一转语。五百生堕野狐身。佛说一切法。为度一切心。我无一切心。何用一切法。曰是非关有几句。曰有四句。曰四句样么生举。曰第一句。有是有非则不可。第二句。无是无非又不可。第三句。是是非非也不可。第四句。非是是非亦不可。若得离此四句。始见本地风光。曰我离得否。予曰。你离不得。曰人人有分。我何离不得。曰嫁鸡逐鸡飞。嫁狗随狗走。曰如何是本地风光。曰月子湾湾照几。州几人欢乐几人愁。曰不问这个风光。曰问那个本地风光。曰无男女相底。曰既无男女相底。问甚是非关。曰别有向上事也无。曰有。曰如何是向上事。曰马蝗丁住鹭鸶脚。你上天时我上天。

　　(庚子)道冲禅师住天童

　　道冲。号痴绝。武信荀氏子。少长从进士业。弃受释氏学。游成都。习经论。以名相厌人。复弃去。绍熙壬子。出峡回翔荆楚间。时崇岳。住饶之荐福。径造其庐。以岁饥不受。会曹源生出世妙果。冲才入门。闻语有省。参堂俾侍香。朝从夕游。老拳痛棒不少贷。平生知见。至是多无影响。曹源徙龟峰。冲复侍行。久之。以偈辞游浙。有曰。尚余穷相一双手。要向诸方痒处爬。至杭时。岳主灵隐。门严户峻。八阅月不获入室。或以失士告。岳曰。我已八字打开挂搭。他自是他。当面蹉过了。冲闻其语。彻见曹源嘻笑怒骂。皆为人善巧方便。出世嘉禾光孝。迁蒋山。迁雪峰。嘉熙庚子。诏住天童。育王虚席。冲又摄住持事。往来说法两山间。

　　(壬寅)护必烈参印简禅师

　　己亥冬。复起印简主庆寿。壬寅。护必烈。迎赴帐下。问佛法大意。简初示人天因果。次以种种法要。开其心地。王生信心。求受菩提心戒。复问佛法中有安天下之法否。曰包含法界。子育四生。其事大备。于佛法境中。此四大洲。如大地中一微尘许。况一四海乎。若论社稷。在生民之休戚。休戚安危。在乎政。政不离心。我释迦氏。安天下之法。在王法正论品。理固昭然。非难非易。惟恐王不能尽行也。王大悦。奉以师礼。临别王问。佛法此去。如何受持。曰信心难生今已生。善心难发今已发。务要护持。专一不忘。元受菩提心戒。不见三宝有过。恒念百姓不安。善抚绥明赏罚。执政无私。任贤纳谏。一切时中。常行方便。皆佛法也。简既辞。有一恶少年。肆言谤讪。以佛法不足信。王欲正其罪。专使白简。简回启曰。明镜当台。妍丑自现。神锋在掌。赏罚无私。若以正念现前。邪见外魔。杀之可矣。然王者当以仁恕存心乃可。王益敬焉。

　　(癸卯)宗鍪禅师结庵佛顶

　　宗鍪。自投机妙峰。后辞归。峰嘱曰。深山里结个茅庵去。淳祐癸卯。登东山佛顶峰。扪萝披榛。得修山主古寺基。扫虎狼狐兔之迹。以居焉。木食涧饭。夙夜危坐。或雪寒无宿火。啖昌歜数寸度日。口占偈曰。山僧有分住烟萝。无米无钱莫管他。水似琉璃山似玉。眼前尽有许来多。继是稍疏泉垦荒以自给。舂炊樵给皆躬为之。久之。学众日集。不数年矗然一丛席。因袭旧名。榜曰龙济清凉寺云。峰寄法衣。并自题肖像。以付鍪曰。妙峰孤顶草离离。横按竹篦三尺铁。只许佛顶龙济知。父子不传真秘诀。鍪尝书门。以俟来参。曰除却眼耳鼻舌身意。那个是你自己。若也道得。许你亲见龙济来。其或未然。且居门外○郑清之。字德源。四登相位。端平间。召用正人。多清之之力。尝作劝修净土文。谓今之学佛者。不过禅教律。究竟圆顿莫如禅。非利根上器。神领意解者。则未免堕顽空之失。研究三乘莫如教。非得鱼忘筌。因指见月者。未免钻故纸之病。护善遮恶莫如律。非身心清净。表里一如者。则未免自缠缚之苦。总而观之。论其所入。则禅教律。要其所归。则戒定慧。不繇禅教律。而得戒定慧者。其惟净土一门乎。方念佛时。口诵心维。诸恶莫作。岂非戒。系念净境。幻尘俱灭。岂非定。念实无念。心花湛然。岂非慧。人能屏除万虑。一意西方。则不施棒喝。而悟圆顿机。不阅大藏经。而得正法眼。不持四威仪中。而得大自在。不垢不净。无尘无脱。当是时也。孰为戒定慧。孰为禅教律。我心佛心。一无差别。此修净土之极致也○吴潜。字毅夫。号履斋。理宗朝拜相。尝谓僧曰。昔文殊告世尊曰。我初入不思议三昧。系心一缘。所谓系心一缘。如日观月观。眉间毫相。与鼻准白之类。事虽浅近。理实幽微。如赵州云。老僧十二时。惟粥饭二时。是杂用心。沩山问懒安云。汝十二时。当作何务。安云。牧牛。沩云。作么生牧。安云。一回入草去。蓦鼻拽将来。此皆系心一缘也。自后尊宿。又生巧妙方便。令学者看话头。如狗子佛性。麻三斤。干屎橛。青州布衫。庭前柏树之类。都是理路不通处。教人取次看一则。看来看去。疑来疑去。十二时中常不放舍。忽然鼻孔喷地一下。即是当人安身立命处。此皆系心一缘之证据也。潜于法门。得大自在。临终预知时至。语人曰。吾将逝矣。夜必雷雨。已而果然。作诗端坐而逝。

　　(戊申)笑翁妙堪禅师入寂(无用全法嗣)

　　妙堪。住育王。淳祐八年三月入寂。寿七十二。初道冲住天童。淳祐甲辰。有旨移住灵隐。居亡何。伐鼓辞众。归隐金陵。育王虚席。朝论以大觉故家。不轻𢌿付。特召冲于隐所。三返。卒不奉诏。

　　(己酉)无准师范禅师入寂(破庵先法嗣临济十六世)

　　师范。住径山。理宗尝召见。仍宣诣慈明殿升座。上垂帘而听。以所说法要。示参政陈贵谊。谊奏云。简明直截。有补圣治。乃赐佛鉴禅师号。先是。范去寺四十里。筑室数百楹。接待云水。赐额万年正续。又西数百武。结庵一区。为归藏所。淳祐戊申秋。筑室明月池上。榜曰退耕。乞老于朝。而旧疾适作。己酉三月旦日。升堂示众曰。山僧既老且病。无力得与诸人东语西话。今日勉强出来。从前所说不到底。尽情向诸人面前。抖擞去也。遂起身抖衣云。是多少。十五日。集两班画后事。亲书遗表。及遗书十数。言笑谐谑如平时。医者诊视次。范谓曰。你未识这一脉在。十八日黎明。索笔书偈曰。来时空索索。去也赤条条。更要问端的。天台有石桥。移顷而逝。葬全身于正续之侧。塔曰圆照。

　　○道冲禅师住径山

　　道冲。隐居金陵。淳祐己酉。京兆尹赵公。请冲开山于吴之法华。冲将领事。而敕牒住径山之命继至。冲谓。不赴法华则不信。重违君命则不恭。失恭与信。何以为后学法。乃幡然而起。留法华。逾月即登径山。

　　(庚戌)痴绝道冲禅师入寂(曹源生法嗣临济十□世)

　　庚戌三月。道冲。手书龛纪并遗书。且曰。无准忌。在三月十八日。吾以十五日行。不能办香修供矣。说偈书赞。嬉笑言论如平时。侍僧以遗偈请。麾斥不顾。已而笑谓侍者曰。末后一句。无可商量。只要个人直下承当。即命笔书辞众。十四日上堂。语至夜分。起坐移顷而逝。寿八十二。腊六十一。茶毗。舍利五色者无数。

　　(癸丑)祖钦禅师住龙兴

　　祖钦。住潭州龙兴。自叙。五岁出家。见本师与宾客交谈。便知有此事。十六为僧。十八行脚。锐志要出来究明此事。在双林铁橛远会下。从朝至暮。不出户庭。纵入众寮。至后架袖手当胸。徐来徐往。更不左右顾。目前所视。不过三尺。初看狗子无佛性话。忽于念头起处。打一个返观这一念。当下冰冷。直是澄澄湛湛。不动不摇坐一日。如弹指顷。都不闻钟鼓之声。十九在灵隐挂搭。见妙峰善。善死。石田继席。颖东叟在客司。我在知客司。见处州来书记。说道。钦兄。你这工夫。是死水不济事。动静二相。打作两橛。参禅须是起疑情。大疑大悟。小疑小悟。不疑不悟。须是疑公案始得。他自不庵会下来。不庵。是松源之子。说话终是端正。我当下便改话头。提个干屎橛。一味东疑西疑。前面生涯都打失。从朝至暮。昏散交攻。顷刻净洁。也不能得。闻天目和尚。久侍松源。是松源的子。遂移单。过净慈挂搭。时与七个兄弟。结甲坐禅。两年不展被。胁不沾席。外有修上座。漳州人。每日在蒲团。如个铁橛子相似。地上行时。挺起脊梁。垂两臂。开两眼。亦如个铁橛子。我要与亲近说话。东来西去。西来东去。如是二年。更不可得。一日忽自思量。我办道又不得入手。身上衣裳又破碎。皮肉又消烁。不觉泪流。痛自鞭䇿曰。从古至今。悟道无数。岂我独无夙种乎。且请假归乡。自此一放都放了。两月后再来。参假。又从头整顿。一日在廊庑中经行。忽遇修。远望之。觉怡怡然自得。遂近前问曰。去年要与你说话。你只管避我如何。修曰。真正办道人。无剪爪之工。更与你说话在。他遂问我做处如何。与他从头说一遍。且曰。即今昏散打并不去。修曰。有甚么难。自是你不猛烈。须是高着蒲团。竖起脊梁。教他节节相拄。尽三百六十骨节。八万四千毛窍。并作一个无字。与么提起。更讨甚么昏散来。我便依他做工夫。不觉昏散两忘。身心一片。如银山铁壁。三昼夜不交睫。至第三日午后。在三门下。如坐而行。忽又遇修。问你在此作甚么。曰办道。修曰。你唤甚么作道。遂不能对。转加迷闷。即欲归堂坐禅。又见首座谓曰。你但大开了眼看。是甚么道理。我被提这一句。即便抽身归堂。才上蒲团。面前豁然一开。如地陷一般。呈似人不得。非世间一切相可喻。不胜欢喜。便下单寻修。修在经案上。才见我来。便合掌道。且喜且喜。遂握手。到门前柳堤上行一转。俯仰天地间。森罗万象。眼见耳闻。向来所厌所弃之物。与无明烦恼。昏沉散乱。元来都是自己妙明真性中流出。半月余动相不生。可惜不遇大手眼尊宿。与我打并。不合向这里坐住。谓之见地不脱。碍正知见。每于中夜睡着。泯无梦想时。打作两橛。古人有窹𥧌一如之语。又却透不得。眼若不睡。诸梦自除。心若不异。万法一如之说。又都错会了。公案有义路者。则理会得。无意味难于下口者。又却都会不得。虽在无准先师会下许多年。每遇入室升座。无一语打着心下事。经教语录上。亦无一句可解此病。如是碍。在胸中者又十年。一日在天目山佛殿前行。忽然抬眸。见一株古柏。触着向来所得。境界和底。一时飏下。碍膺之物。扑然而散。如闇室中出在白日。自此不疑生。不疑死。不疑佛。不疑祖。方始得见径山老人立地处。正好三十拄杖。何故。若是大力量大根器底人。那里有许多曲折。德山见龙潭。于吹灭纸烛处。便道。穷诸玄辨。若一毫置于太虚。竭世枢机。似一滴投于巨壑。自此拈一条白棒。掀天掀地。那里有近傍处水潦和尚。被马祖一踏。便道。百千法门。无量妙义。尽向一毛头上。识得根源。高亭见德山。招手便乃横趋。你辈后生晚进。若欲咨参个事。步趋个事。须是有这个标格。具这个气概始得。若是我说底。都不得记一个元字脚。记着则误你平生。钦又尝拈临济三顿棒公案。至捋虎须后。乃云。临济被黄檗打三顿拄杖。尽大地风飒飒地。暨乎末后。向大愚肋下筑三拳。间不容发。所谓以器传器。以金博金。且道。与二祖立雪齐腰。末后礼达磨三拜。是同是别。若向这里定当得出。许你会一句中具三玄。一玄中具三要。至于有时夺人不夺境。有时夺境不夺人。有时人境两俱夺。有时人境俱不夺。当甚碗脱丘。后来白云和尚颂云。一拳拳倒黄鹤楼。一趯趯翻鹦鹉洲。有意气时添意气。不风流处也风流。且道。这一颂。落在黄檗边临济边。汝等诸人。于此缁素得出。许你明大法。其或未然。山僧也有一颂。东君有令不虚行。三顿乌滕太险生。龙得水时增意气。虎逢山色长威狞。

　　(丁巳)海云印简禅师入寂(中和璋法嗣临济十六世)

　　印简。住庆寿。丁巳闰四月日。说偈毕。谓众曰。汝等少喧。吾欲偃息。侍僧急呼主事人至。简吉祥泊然而逝。茶毗。获舍利无算。谥佛日圆明大师。

　　(戊午)原妙立限学禅

　　原妙。号高峰。吴江徐氏子。母梦僧乘舟投宿而孕。才离襁褓。喜趺坐。遇僧入门。辄爱恋欲从之游。年十五出家。剃染受具。习天台教。二十更衣入净慈。立三年死限学禅。一日父兄寻访。巍然不顾○元癹思八。土波国人。秘密伽陀一二千言。过目成诵。遍咨名宿。尽通三藏。元世祖龙潜时。癹思八。知真命有归。驰驿径诣王府。世祖特加尊礼。戊午。释道订正化胡经。宪宗。诏癹思八。剖析是非。道不能答。自弃其学。上大悦(至元十八年。奉旨焚烧道藏伪经。除道德经外。尽行烧毁。命大都报恩禅寺林泉从伦长老下火。伦举火云。忆昔当年明帝时。曾凭烈焰辨妍𡟎。大元天子续洪范。显正摧邪谁不知。嗟乎道教阴蠹佛书。自古至今。造讹捏伪。盗窃释经言句。图谋贝叶题名。谤毁如来。赃诬先圣。丑辞恶语。何可言哉。无蒂狂谈。实难遍举。始自张陵杜撰。不遵老氏玄言。谬作醮书。兼集灵宝。诈道从空而得。妄言太上亲传。用三张鬼法。以诳惑愚夫。设五运神符。而魔奸匹妇。以此观之。葛孝先徒搜要妙。陶洪景谩述浮辞。杜光庭白拈巧偷。劫贼无异。陆修静外好里弱。说客何殊。若非吃苦不甘。争肯说长道短。鲍静被诛犹可。王浮招报非轻。傅奕姜斌不堪齿录。张生焦辈何足言论。寇谦之口舌澜翻。损他利己。林灵素机谋謟诈。败国亡家。毁人祖兮定遭一时之辱。灭贤良兮必招三世之殃。因果无差。报应有准。呜呼。悲法琳不遇而遭贬。嗟道世虽再而难为。致令释子伤心。幸得皇天开眼。恭惟。我大元世主皇帝陛下。辟邪归正。去伪存真。恐众生永堕迷津。令万姓咸登觉路。雪冤已竟。感谢皇恩粉骨碎身。莫能酬报。遂以火炬。打一圆相云。诸仁者。只如三洞灵文。还能证此火光三昧也无。若也于斯会得。家有北斗经枉教人口不安宁。其或未然。从此灰飞烟灭后。任伊到处觅天尊急着眼看)。

　　(己未)原妙参断桥妙伦禅师(伦嗣师范。临济十七世)

　　己未。原妙请益断桥妙伦。伦令参生从何来死从何去话。于是。胁不至席。口体俱忘。或如厕。惟中单而出。或发函。忘扃鐍而去。时同参僧显。慨然曰。吾已事弗克办。曷若辅之有成。朝夕护侍惟谨。

　　(庚申)原妙。参祖钦禅师

　　祖钦。寓北涧塔。原妙特往参叩。妙方问讯插香。钦便打出闭却门。一再往。始得亲近。乃问已前做处。妙一一供吐。钦当下悉与剿除。令看无字。自此日日参叩。钦忽问。阿谁与你拖个死尸来。声未绝。即打。如是者不知其几。妙扣愈䖍。

　　(辛酉)祖钦禅师传法原妙

　　祖钦迁处州南明。辛酉二月。原妙从径山归堂。梦中忽忆断桥所举万法归一一归何处话。疑情顿发。三昼夜目不交睫。至第六日。随众诣三塔讽经。抬头忽睹五祖演和尚真。赞末两句云。百年三万六千朝。反覆元来是这汉。蓦然打破拖死尸之疑。解夏至南明。钦问。阿谁。与你拖个死尸到这里。妙便喝。钦拈棒妙把住云。今日打原妙不得。曰为甚打不得。妙拂袖便出。翼日钦问。万法归一一归何处。曰狗䑛热油铛。曰你那里学这虚头来。曰正要和尚疑着。钦休去。

　　(癸亥)偃溪广闻禅师入寂(浙翁琰法嗣)

　　广闻。字偃溪。侯官林氏子。得度受具。游方历访尊宿。后参天童浙翁琰。针芥难投。自知未及。再参于双径。琰笑迎曰。汝来耶。一夕坐檐间。闻更三转入室。曳履而蹶。如梦忽醒。翼朝造室。琰举赵州洗钵盂话。闻将启吻。琰遽止之。平生疑情。当下冰释。绍定戊子。出世小净慈。历迁名刹。所至革弊支倾。广容徒众。景定四年六月日入寂○浙翁琰。台州周氏子。幼岐嶷。颖悟迈伦。径山石桥散席。诏琰补其处。作维摩赞偈曰。毗耶示疾放憨痴。添得时人满肚疑。不是文殊亲勘破。这些毛病有谁知。又尝书惩私篇。略曰。此书。真阎老子殿前一本赦书也。今之诸方道眼。不知若何。果能受持此书。则他日大有得力处。浙翁。每以此举示于人。璨隐山亦云。常住金谷。除供众外。几如鸩毒。住持人。与司其出入者。才沾着则通身溃烂。律部载之详矣。古人。将钱就库下。回生姜煎药。盖可见。今之踞方丈者。非但刮众人钵盂中物。以恣口腹。且将以追陪自己。非泛人情。又其甚则剜去搜买珍奇。广作人情。冀迁大刹。只恐他日铁面阎老子。与你计算○原肇。通州潘氏子。生而有异。剃染受具。参浙翁琰。琰问。何处人。曰淮人。曰泗洲大圣。为什么在扬州出现。曰今日又在杭州撞着。曰且得没交涉。肇徐曰。自远趋风。琰以肇警敏。欲大激发。未容其参堂。才见便云。下一转语来。肇拟开口。琰即喝。肇以颂呈。末句云。空教回首望长安。琰曰。这里是什杖所在。曰谢和尚挂搭始就入室之列。已而命掌记。琰殁。肇出世光孝。历迁名刹。以至径山。岁歉僧残。未几。楼阁矗霄。云衲踵至。

　　○栯堂禅师山居诗(略举十首)

　　千丈岩前倚杖藜。有为须极到无为。言如悖出青天滓。行不中修白璧玼。马喻岂能穷万物。羊亡徒自泣多岐。霞西道者眉如雪。月上敲门送紫芝○人间红日易西斜。万巧施为总莫夸。剖出无瑕方是玉。画成有足即非蛇。拳伸夜雨青林蕨。心吐春风碧树花。世念一毫融不尽。功名捷径在烟霞○白云影里呵呵笑。地老天荒更不疑。樵径有霜寻药冷。石窗无月了经迟。青羝夜雪怜苏武。黄犬西风叹李斯。千古青编在天下。流芳遗臭更繇谁○念念心心不得住。胡为自抱百年忧。虚空有体须亲证。定慧无门莫妄修。睡起碧天三丈日。诗成青树一声鸠。双林大士分明说。会取桥流水不流○与境不干诸境尽。更将何事入思量。观河不改初年见。种菊惟期晚节香。烟暖鹿眠三径草。夜寒雁叫一天霜。凭谁说与贪痴客。荒陇枯骸晒夕阳○心心心已歇驰求。纸帐卷云眠石楼。生死百年花上露。悟迷一旦镜中头。人言见道方修道。我笑骑牛又觅牛。举足便超千圣去。百川昨夜转西流○太古淳风久未回。滔滔末劫转堪哀。素丝受色离蚕口。明月蒙尘出蚌胎。无病空花宁翳眼。有疑弓影自沉杯。何人死得偷心尽。来共锄云共种梅○无为毕竟无为也。毕竟无为那处安。玉轴晓开先佛偈。翠微晴扫古仙坛。从他铸印复销印。任尔弹冠与挂冠。直入千峰万峰去。人间谩说路行难○我自将心与我安。从他迷悟不相干。养来木马追风急。放去泥牛饮海干。念起万途皆有碍。理穷千圣透应难。红炉𦦨上看飞雪。刹刹尘尘海岳寒○拟将黄叶止儿啼。搔首碧天红日低。谗舌不磨铦似剑。利心非酒醉如泥。堪嗟西社无人结。却笑南华有物齐。门外桃花锦千树。分明画出武陵溪。

　　佛祖纲目卷第三十九
卍新纂续藏经第 85 册 No. 1594 佛祖纲目


　　佛祖纲目卷第四十(霜字号)

　　甲子(宋理宗景定五年元世祖至元元年起)乙丑(宋度宗咸熙元年)乙亥(宋恭宗德祐元年)丙子(宋端宗景炎元年)戊寅(宋帝昺祥兴元年)庚辰(元世祖至元十七年)乙未(成宗元贞元年)丁酉(改大德)戊申(武宗至大元年)壬子(仁宗皇庆元年)甲寅(改延祐)辛酉(英宗至治元年)癸亥(元英宗至治三年止)

　　(甲子)如珏禅师住径山

　　如珏。婺州人。参痴钝。尝呈偈曰。钟山白刃赤身挨。几度曾经被活埋。一自人亡家破后。了知无位可安排。景定甲子。诏住径山。

　　(丁卯)至温禅师入寂(万松法嗣曹洞宗)

　　初刘秉忠。以沙门野服。从世祖于藩邸。密谋帷幄。定计社稷。荐至温于世祖。世祖登极。忠位太保参预中书省事。赐第奉先坊。锡温号。曰佛国普安大禅师。总摄各路僧尼。忠斋居蔬食。终日澹然。温亦锐意卫教。凡僧之田庐。见侵于豪富及他教者。皆力归之。每岁官赐金帛。修寺之外。世味泊如。宪宗末年。纳印辞职。至元丁卯五月示疾。西向右胁而逝。异香三日。茶毗。心舌牙不坏。众庶掊其地深数尺。犹得舍利云。

　　(己巳)祖钦禅师住仰山(无准范法嗣临济十七世)

　　祖钦。住仰山。示众。佛法下衰。无甚此时。全仗后生晚进。发大勇猛。负大志愿。赤手扶持。只肩担荷。莫孤负佛祖建立垂慈法乳之恩。莫孤负国王外护匡扶水土之恩。莫孤负父母师长养育剃度之恩。莫孤负自己出家行脚之志。虚消信施。虚度光阴。时不待人。转眼便是来生。此身不向今生度。更向何生度。此身莫待临渴掘井。腊月三十日到来。眼光欲落未落。贪生怖死。手脚忙乱。一似落汤螃蟹。到那时。纵欲回光返照办此道。以破生死。迟了也。何不趁如今身。强力健打教彻去。佛法二字。难遭难遇。打个翻身堕异类中去。便不闻佛法了也。须是发大勇猛。一往直前。提起金刚宝剑。向他佛祖头上坐。佛祖头上卧始得。

　　(庚午)原妙通嗣书

　　原妙。在龙须。一日因同宿枕子堕地。忽然大悟。遂通祖钦嗣法书曰。昔年败阙。亲曾剖露师前。今日重疑。不免从头拈出。某十五出家。二十更衣入净慈。立三年死限学禅。遂请益断桥和尚。令参生从何来死从何去。意分两路。心不归一。看看担阁。一年有余。每日只如个迷路人相似。那时因被三年限逼。正在烦恼中。忽见台州净兄。说雪岩和尚。常问你做工夫。何不去一转。于是。欣然怀香。诣北涧塔请益。方问讯插香。被一顿痛棒打出即闭却门。一路垂泪。回至僧堂。次日粥罢复上。始得亲近。即问已前做处。某一一供吐。当下便蒙剿除日前所积之病。却令看个无字。从头开发做工夫一遍。又令每日上来一转。如人行路日日要见工程。因见说得有序。后竟不问做处。一入门便问。阿谁与你拖这死尸来。声未绝。便以痛拳打出。每日但只恁么问。恁么打。正被逼拶。有些涯际。值老和尚赴南明请。临行嘱云。我去入院了。却令人来取你。后竟绝消息即与常州泽兄。结伴同往。至俗亲处。整顿行装。不期俗亲念某等年幼不曾涉途。行李度牒。总被收却。只得挑包上径山。二月半归堂。忽于次月十六夜梦中。忽忆万法归一一归何处话。自此疑情顿发。直得东西不辨。南北不分。至第六日。随众阁上讽经。抬头忽睹五祖演和尚真。赞末两句云。百年三万六千朝。反覆元来是这汉。日前拖死尸句子。蓦然打破。直得魂飞胆丧。绝后再苏。何啻放下百二十斤担子。乃是辛酉三月二十二。少林忌日也。其年恰二十四岁。满三年限。便欲造南明求决。那堪逼夏。诸乡人亦不容。直至解夏。方到南明。纳一场败阙。室中虽则累蒙煅炼。明得公案。亦不受人瞒。及乎开口。心下又觉得浑了。于日用中。尚不得自繇。如欠人债相似。正欲在彼终身侍奉。不料同行泽兄。有他山之行。遽违座下。至乙丑年。老和尚在道场挂牌。时又得依附随侍。赴天宁中间。因被诘问日间浩浩作得主么。答云作得主。又问睡梦中。作得主么。答云作得主。又问正睡着时。无梦无想。无见无闻。主在甚么处。到这里直得无言可对。无理可伸。和尚嘱云。从今不要你学佛学法。穷古穷今。只饥来吃饭。困来打眠。才眠觉来。抖擞精神。我这一觉主人公。毕竟在甚么处。安身立命。虽信得及。柰资质迟钝。转见难明。遂坐龙须。自誓。𢬵一生做个痴呆汉。定要见这一着子明白。经及五年。一日睡觉。正疑此事。忽同宿道友。推枕子堕地作声。蓦然打破疑团。如在网罗中跳出。追忆日前所疑。佛祖誵讹公案。古今差别因缘。恰如泗州见大圣。远客还故乡元来只是旧时人。不改旧时行履处。自此安邦定国天下太平。一念无为。十方坐断。如上所供。并是诣实。伏望尊慈。特垂详览。

　　(癸酉)持定参祖钦禅师

　　持定。泰和王氏子。幼绝荤茹。清苦刚立。有尘外志。而世缘夺之。年三十一剪发。闻别传之旨。参祖钦。钦示众。兄弟家做工夫。若也七日夜。一念无间。眼不交眨。无个入处。斫取老僧头。做舀屎杓。定默有所契。钦令为众持净。癸酉六月日。众患痢。委身事之。未几。定亦有疾。疾革。医谓不可。乃取一触桶。就屏处危坐其上。浆饮禁绝。单持正念。目不交睫者七日。第七日夜将半。忽觉山河大地。草木丛林。遍界如雪。于明月下。堂堂一身。乾坤包不得久之。如闻击木声。惊醒。遍体汗流疾亦愈踊跃自庆。旦诣方丈。举似钦。钦举公案诘之。酬答无滞。示偈曰。昭昭灵灵是什么。眨得眼来已蹉过。厕边筹子放光明。直下元来只是我。

　　(甲戌)原妙禅师开法双髻峰

　　原妙。隐龙须九载。缚柴为龛。风穿日炙。冬夏一衲。不扇不炉。日捣松和糜。延息而已。尝积雪没龛旬余。路梗绝烟火。咸谓死矣。雪霁。宴坐如初。有僧名若琼。焚祠牒从妙于龙须。忽染病。妙曰。病中绝缘。正好做工夫。汝臭皮袋。悉委之于我。但和病捱去。决不相赚。琼病亟索浴。俯见汤影即有省。喜笑如脱沉痾。信宿书曰。三十六年颠倒。今日一场好笑。娘生鼻孔豁开。放出无毛铁鹞。妙问。如何是娘生鼻孔。琼竖起笔。妙曰。又唤甚么。作无毛铁鹞。琼掷笔而逝甲戌。妙迁武康双髻峰○智愚。四明人。屡住名刹。甲戌。迁径山。示众。己眼未明底。因甚将虚空作布裤着。画地为牢。因甚透这个不过。入海算沙底。因甚向针锋头上翘足。

　　(丁丑)虚舟普度禅师住径山

　　普度。字虚舟。江都人。史姓。出家遍参。至饶州荐福。谒无得。得迁福严华藏。度亦与之俱。一日。得问。不与万法为侣者是甚么人。曰金香炉下铁昆仑。曰将谓这矮子。有长处见解只如此。度曲躬作礼曰。谢和尚证明。出世金陵半山。屡迁名刹。至元丁丑。被命径山。

　　(庚辰)虚舟普度禅师入寂(无得法嗣临济宗)

　　普度。住径山。值火余。志图兴复将有绪。俄示微恙。索笔大书曰。八十二年。驾无底船。踏翻归去明月一天。至元庚辰四月日入灭○妙高。字云峰。长溪人。家世业儒。母梦池上婴儿。合爪坐莲花。心手捧得之。觉而生高。因名梦池。自幼嗜书。力学尤耽释典。固请学出世法。父母以梦故不忍夺。出家受具。首参道冲。冲曰。此儿语。纚纚有序。吾宗瑚琏也。又参师范。范尤器重。拟充侍职。高叹曰。怀安败名。吾不遍参诸方不止也。遂之育王。见广闻。入室掌藏钥。一日闻。举譬如牛过窗棂头角四蹄都过了因甚尾巴过不得。高划然有省。答曰。鲸吞海水尽。露出珊瑚枝。闻曰。也只道得一半。后出世南兴大芦。屡迁至蒋山。历十有三载乙亥。寺被兵革。军士有迫高求金者。以刃拟高。高延颈曰。欲杀即杀。吾头非汝砺刃石。辞色雍容。了无怖畏。军士感动。掷刃而去。庚辰。诏住径山　初元世祖即帝位。尊癹思八为国师。至元庚午。升号帝师大宝法王。更赐玉印。统领诸国释教。为皇太子。说器世界等彰所知论。力辞西归。十七年十一月日入寂。

　　(辛巳)原妙禅师入死关

　　原妙。住双髻。丙子。学徒避兵四去。妙独掩关危坐。及按堵。启户视之。则那伽如故。于是。户屦弥伙。应接不暇。乃以拄杖横肩。顾左右云。大众会么。楖𣗖横肩不顾人。直入千峰万峰去。己卯春。腰包宵遁。直造天目。西峰有狮子岩。㧞地千仞。崖石林立。妙乐之。有终焉之意。未几。慕膻之蚁复集。辛巳。复造岩西石洞。营小室如舟。扁曰死关。上溜下淖。风雨飘摇。绝给侍。屏服用。不澡身。不剃发。截瓮为铛。并日一食晏如也。洞非梯莫登。撤梯断缘。虽弟子罕得瞻视。设三关语。以验学者云。大彻底人。本脱生死。因甚命根不断。佛祖公案。只是一个道理因甚有明与不明。大修行人。当遵佛行。因甚不守毗尼。傥下语不契。遂闭门弗接。

　　(癸未)祖钦禅师传法持定

　　至元戊寅。祖钦。命持定为僧。付衣偈曰。无相福田衣。我今付与汝。悟明心地后。如龙吐甘雨。自是随大僧归堂。胁不沾席者又六年。一日闻钦上堂。举亡僧死了烧了向甚么处去。自代云。山河及大地。全露法王身。言下疑情荡尽。身如涌高丈许。众退。即诣方丈曰。适来和尚举扬般若。惊得法堂前石狮子。笑舞不已。钦曰。试道看。曰劫外春回万物枯。山河大地一尘无。法身超出如何举。笑倒西天碧眼胡。钦。敲面前卓子曰。山河大地一尘无。这个是什么。定作掀倒势。钦笑曰。一彩两赛。及入室问曰。亲切处道将一句来。曰不道。曰为什么不道。定拈起手中香合子曰。这个得来。不直半文钱钦曰。多口汉。钦巡堂次。定以楮被褁身而睡。钦召至方丈。厉声曰。我巡堂。汝打睡。若道得即放过。汝若道不得。趁汝下山。定随口答曰。铁牛无力懒耕田。带索和犁就雪眠。大地白银都盖覆。德山无处下金鞭。钦曰。好个铁牛也。因以为号。

　　(丙戌)原妙禅师传法了义

　　了义。德清汤氏子。自幼不茹荤血。六岁始能言。但从其母诵法华经。于人世事。懵无所知。姿貌巍然。志若有所待。年十七。有禅者过之。诵原妙上堂语曰。欲穷千里目。更上一层楼。义忽言曰。此大善知识。必能为人㧞钉去橛。尔能与我往见之乎。母大惊异。乃为具衣装。与之行。见妙于死关为童。妙曰。汝所持何多为。曰。以待寒暑。曰学佛者不如是。义即刻尽散诸人。乃令提万法归一话。因名之曰从一。他日。妙为僧举牛过窗棂话。义闻之。忽然生疑。参究不倦。一日告妙曰。上极天宫。下穷水际。尽大地一琉璃瓶。曰莫作圣解。他日过钵盂塘。见松上雪坠。有省。即呈颂曰。不问南北与东西。大地山河一片雪。声未绝。妙痛棒之。不觉陨身崖下。悬崖壁立。人意其必死。同学明通。扪萝接磴以救之。则义已出半山。无所苦也。乃曰。我往江西。见钦公去也。通曰。汝孤负老汉棒矣。力挽之还。义即还山之西禅庵。自誓曰。我若七日不证。则决去矣。遂端直坚壁。忘废𥨊食。夜则攀树。露立达旦。未至所期。豁然大悟。驰至死关呼曰。老和尚。今日谩我不得也。因呈颂曰。大地山河一片雪。太阳一照便无踪。自此不疑诸佛祖。更无南北与西东。妙上堂。我二十余年。布个缦天网子。打凤罗龙。不曾遇着。得一鰕一蟹。今日不期有个蟭螟虫。撞入网中。固是不堪上眼。三十年后。向孤峰绝项。扬声大叫。且道。叫个什么。举拂子云。大地山河一片雪。义便夺拂子。为众举扬。呵厉同学。辞不少逊。复曰。尽大地有一人发真归元。从一皆知之。妙叹其俊快。一日有僧参妙。妙令见义。义曰。蓦直去。久参者愧之。几有命若悬丝之虑。遂归德清。其母。为卖簪珥。与义同入武康上柏山。结茅以居。人皆莫测。五载还山。妙曰。大有人道你拖泥带水。曰两眼对两眼。遂剃落。改其名曰了义。亡何。分座说法。孤峭严峻。机锋不可触。十方丛林。闻义首座之名。莫不惊叹。

　　(丁亥)友云宗鍪禅师入寂(妙峰善法嗣临济十五世)

　　宗鍪。住佛顶峰。至元丁亥七月。忽示疾。二十七日。集众嘱后事。复弹指一声云。只此是别众语也。侍僧请留颂。不答至夜。漏将二鼓。遽索笔书云。一灯在望。更无言说。大地平沉。虚空迸裂。遂泊然而寂。寿八十○原妙入死关。祖钦寄竹篦尘拂。及绿水青山同一受记法语。丁亥冬。众请开堂。遂就石室内。拈香说法。示众。参禅须具三要。第一要。有大信根。明知此事。如靠一座须弥山。第二要。有大愤志。如遇杀父冤仇。便欲一刀两段。第三要。有大疑情。如暗地做了一件极事。正在欲露未露之时。十二时中。具此三要管取。克日成功○明本。号中峰。钱塘孙氏子。母梦无门开道者。持灯笼至其家。翼日遂生本。本神仪挺异。具大人相。才离襁褓。便跏趺坐。能言。便歌赞梵呗。凡嬉戏必为佛事。年十五。决志出家。礼佛然指。誓持五戒。日课法华圆觉金刚诸经。昼夜弥励。困则首触柱。以自警期必得。乃已阅传灯。至庵摩罗女问文殊生不生公案。有疑。遂志在参决。往天目参原妙。妙孤峭严冷。未尝一启齿而笑。独见本欢然。欲为祝发。本以父命未许。妙曰。可举阇夜多尊者出家因缘喻汝父。勿自沉溺。未几。诵金刚经。至荷担如来处。恍若开解。本自谓。识量依通非悟也。丁亥。年二十五。遂剃染。给侍死关。

　　(戊子)妙高禅师阐明禅宗

　　妙高。住径山。至元戊子春。有谮毁禅宗者。高闻之叹曰。此宗门大事。吾当忍死争之。遂趋京。敕集诸徒廷辨。上问。禅以何为宗。高曰。禅也者。净智妙圆。体本空寂。非见闻觉知之所可知。非思量分别之所能解。上问。禅之宗裔。可历说欤。高曰。禅之宗裔。始于释迦世尊。在灵山会上。拈起一枝花。普示大众。惟迦叶微笑。世尊云。吾有正法眼藏。涅槃妙心。分付迦叶。繇是。历代祖师授受。而至菩提达磨。达磨望此震旦国。有大乘根器。航海而来。不立文字。直指人心。见性成佛。是为禅宗也。复详东土六代。五宗渊源。上嘉叹。乃宣高进榻前。同百法论师仙林。赐坐。使各持论。林曰。始从鹿野苑。终至䟦提河。于是二中间。未尝谈一字。既不谈一字。五千余卷自何而来。高曰。一代时教。如标月指。了知所标。毕竟非月。林曰。如何是禅。高以手打一圆相。林曰。何得动手动脚。高曰。只这一圈。尚透不过。说甚千经万论。林无语。于是。禅宗按堵如初○持定。得法祖钦。戊子。游方至衡阳酃县。过桃源山。爱其幽深。乃有栖遁意。山旧多顽悍之徒。负险而聚。及遭兵变。遗骸枕藉。蛇虎鬼魅。纵横出没。行者畏避。定束茅为庐。与二三禅侣居之。雨雾晦冥之夕。鬼兽围绕嗥呼。定举迷悟因缘谕之。群怪遂息。酃人素昧禅学。丞相伯颜等。相率入山问道。从而贵豪屈膝。四方禅笠踵至。檀信施地建寺。榜曰灵云。大唱云岩之道。

　　(己丑)原妙禅师传法明本

　　明本。侍原妙。戊子受具。己丑观流泉有省。即诣妙求证。妙打趁出。既而民问讹传官选童男女。本因问曰。忽有人来问和尚。讨童男女时如何。妙曰。我但度竹篦子与他。本即言下洞然。彻法源底。陆沉众中。人无知者。于是。妙书真赞付曰。我相不思议。佛祖莫能视。独许不肖儿。见得半边鼻。且俾参徒。诣本请益○瞿霆发。号鹤沙。松江人。参原妙。妙握竹篦问曰。相公为游山来。为佛法来。曰为佛法来。妙乃掷下竹篦曰。会么。曰不会。妙曰。不入虎穴。争得虎子。发。施庄田二百七十顷。以赡海众。妙曰。多易必多难。吾力弗克胜。坚拒之。发乃议建禅刹。扁曰大觉正等禅寺。

　　(乙未)高峰原妙禅师示寂(雪岩钦法嗣临济十八世)

　　原妙。患胃疾数年。乙未十一月。大觉寺祖雍。师子院院主明初。来省妙。竟以后事付嘱。十二月一日黎明。辞众曰。西峰三十年。妄谈般若。罪犯弥天。末后有一句子。不敢累及平人。自领去也。大众还有知落处者么。良久云。毫𨤲有差。天地悬隔。复说偈曰。来不入死关。去不出死关。铁蛇钻入海。撞倒须弥山。泊然而寂。启龛七日。端然如生。塔全身于死关。妙为人。至慈勤恳诲人。善语和易。或继以泣。及至室中行祖令。鞭䇿龙象。尽情勘核。丝粟无贷。尝戒学者。今人负一知半解。不能了彻。参徒一诘茫然。莫辨邪正。句来句去。如手搏儿。盖得处卤莽故也。直须大彻亲见亲证。明得差别智。方解勘辨杀活。其机用险峻。不可凑泊。如此。尤矜细行崇戒律。虽创两刹。目未尝睹。信士全从进。得所剪发。朝夕供礼。舍利累累如贯珠。天下识与不识。皆赞叹曰。高峰古佛。

　　(庚子)明本禅师结庵平江

　　原妙示寂。以大觉属明本。本力辞。推祖雍主之。本往来三吴间。挟袱舒州。游庐阜还。建康己亥冬。憩阊门西麓。见松桧蔚然成林。问名于居人。则曰此雁荡也。本喜曰。永嘉有雁荡山。乃应真诺矩罗。示现之所。名与之同。其般若之当兴耶。遂缚草庵三间以居。扁曰栖云庵。自是问道者。联翩而来。庚子。创精舍一区。名其庵曰幻住。且曰。大觉世尊。弃王位卧深雪。夜睹明星。与无边有情。同时涉入如幻三昧。嗟乎。众生迨今。沉酣情妄。而不自知。我曹出家。虽依此如幻三昧而住。亦有未悟者。于是。所至结庵。一名幻住○云南沙门玄鉴。素明教观。每曰。吾闻大唐有禅宗。使审是耶。吾将从其学。如或未当。将易其宗旨。俾趋教观。繇是。与其徒来谒明本。言下忽大悟。后方圆归倡道。而殁于中吴。鉴之徒。画本像归。四众迎像入城。异光从像烛天。万目仰观。翘勤倾信。自是兴立禅宗。奉本为第一祖○行端。字元叟。临海何氏子。幼不茹荤。超然有出尘之志。得度受具。参藏叟善珍。珍问。甚么人。曰台州。珍便喝。端展坐具。珍又喝。端收坐具。珍曰。放汝三十棒参堂去。端于言下豁然。一日珍曰。我泉南无僧。端曰。和尚聻。珍便棒。端接住曰。莫道无僧好。珍颔之。即延入侍司。珍入寂。端谒祖钦。钦问。何处来。曰两浙。曰。因甚语音不同。曰合取臭口。曰獭径桥高。集云峰峻。未识书记在。端拍手曰。鸭吞螺蛳。眼睛突出。钦笑顾谓侍者。点好茶来。端曰。也不消得钦逝。端还浙右。庚子。出世湖州资福。

　　(辛丑)及庵禅师传法清珙

　　清珙。字石屋。常熟温氏子。祝发受具。后游方参原妙。妙问。汝为何来。曰欲求大法。曰大法岂易求。须然指香可也。曰珙今日亲见和尚大法。岂有隐乎。妙器之。服勤三年。忽辞他往。妙曰。温有瞎驴。淮有及庵。宜往见之。至建阳。见及庵。庵问。何来。曰天目。曰有何指示。曰万法归一。曰此是死句。什么害热病底。教汝与么。珙拜求指的。庵曰。有佛处不得住。无佛处急走过。意旨如何。珙答不契。庵曰。这个亦是死句。珙不觉汗下。后入室。两理前语诘之。珙曰。上马见路。庵呵曰。在此六年。犹作这个见解。珙发愤弃去。途中忽举首见风亭。豁然有省。回语庵曰。珙今日会得活句了也。曰作么生会。曰清明时节雨初晴。黄莺枝上分明语。庵颔之。久乃辞去。庵送之门。嘱曰。已后与汝同龛。

　　(壬寅)元长参明本禅师

　　元长。字无明。一号千岩。萧山董氏子。七岁。诸书经目辄成诵。出入蹈矩循矱有若成人。其父喜曰。是子。当以文行亢吾宗乎。年十七。从诸父昙芳游。涉猎九流百氏之言。已而曰。此非出世法也。复从授经师。学法华经。至药王品。即问曰。药王既然。二臂曷为复现本身耶。师异之。剃发受具。走武林习律。律师问曰。八法往来。片无乖角。何谓也。曰何不问第九法乎。律师曰。问律而答以禅。真大乘法器也。会行丞相府饭僧。长随众入。时。明本亦在座。遥见谓曰。汝日用何如。曰惟念佛耳。曰佛今何在。长方拟议。本厉声叱之。长遂胡跪作礼。求示法要。本授以狗子无佛性话。

　　(癸卯)持定禅师入寂(雪岩钦法嗣临济十八世)

　　持定住桃源。壬寅冬。手书长偈示众。其末曰。尘世非久。日销月磨。桃源一脉。三十年后流出。一枝无孔笛。吹起太平歌。癸卯正月日。恬然坐逝。

　　(庚戌)清珙禅师卓庵霞雾

　　清珙既受旨诀。登霞雾山卓庵。名曰天湖。道洽缁素。户屦骈臻伏腊。所须不求自至。凡樵蔬之役。皆躬自为之。禅暇喜作山居吟。珙于此山。有终焉之志。

　　(癸丑)明本禅师传法元长

　　元长。自明本开示后。继往缚茅灵隐山中。雪庭传召掌内记。俄弃归法门随顺世缘。殆将十载。一旦忽喟然曰。生平气志。充塞乾坤。乃今作瓮里醯鸡耶。复造灵隐。跏趺危坐。胁不沾席者三年。因往望亭。闻鹊声有省。丞见本。具陈悟因。本复斥之。长愤然来归。夜将寂。忽鼠翻食猫之器。堕地有声。恍然开悟。觉身跃起数丈。如蝉蜕污浊之中。浮游玄间。上天下地。一时清朗。披衣待旦。复往质于本。本问曰。赵州何故云无。曰鼠食猫饭。曰未也。曰饭器破矣。曰破后云何。曰筑碎方甓。本乃微笑。嘱曰。汝宜善自护持。栖遁岩穴。时节若至。其理自彰。长遂隐居天龙之东庵。

　　(甲寅)祖灯禅师。住上云峰

　　祖灯。字无尽。四明王氏子。父好谦。尝写华严经。五色舍利。见于笔端。灯方年幼。叹曰。般若之验。一至于斯耶。年十四出家。得度受具。后参日溪泳泳。命司藏钥。一日泳升座。灯出问曰。生死事大。无常迅速。乞师指示。泳曰。十二时中。密密参究。忽然触着。却来再问。灯抗声曰。无常迅速。生死事大。语未终。泳便喝。灯遽礼拜。泳曰。见何道理。便尔作礼。灯曰。开口即错。泳颔之。灯服勤数载。复历参名德。其所印。盖不异泳云。灯既得道。思韬晦而护持之。遂卓锡天台上云峰。上云峰光景胜绝。五季时。东瓯大士永安。来居之。疏释经论。多至百余卷。归依者日众。因辟地为巨刹。钱忠懿王。赐额曰证道。三百年间。洊罹焚毁。惟存断础于斜照荒烟中。灯伤之。周览故址。叹曰。大士韶国师之法嗣也。吾可不遵行遗辙乎。延祐甲寅。缚草为庵庐。宴坐其间。虎狼蛇豕。不能加害○大同。字一云。号别峰。上虞王氏子。生时。父见庞眉僧振锡而行。问僧。来自何所。曰昆仑山。竟排闼而入。父急追之。寂然无有。暨闻儿啼声。笑曰。儿岂向来浮屠也。得度受具。会春谷遇。讲经。景德。同往依之。遇升宝林。召同谓曰。子学精且博矣。恐滞于心胸。以成粗执。曷从事思惟。修以刬涤之乎。同即出钱塘。参元熙。旧所记忆者。一切弃绝。惟存孤明。耿耿自照。如是者阅六暑寒。俄参明本。同将久留。本曰。贤首之宗。日远而日微矣。子之器量。足以张大之。母久淹乎此也。为赞清凉像而遣之。同喜曰。吾今始知万法皆本一心。不识孰为禅那。而孰为教众。内外自此空矣。亟还宝林见遇。且告之故。遇曰。可矣。遂命分讲杂华玄门。延祐初。出世萧山净土寺○昙噩。字无梦。慈溪王氏子。家世宦族。母命从乡挍。师游洎。长穷览儒籍。彻其义髓。已而心有所感。弹指叹曰。攻书修辞。此世间相尔。曷若求出世间法乎。乃白其母出家。凡释氏契经。与台衡贤首慈恩诸文。昼夜摩研。不知有饥渴寒暑。已而复叹曰。教相如海。苟执着不回。是觅绳自缠尔。曷若求明本心乎。于是。笃意禅观。久之。雪庭传。住灵隐。噩往侍左右。传殁。行端来补其处。端风规严峻。非宿学莫敢闯其门。噩直前咨叩。了无畏惧。机锋交触。情想路绝。内外如一靡间。毫忽一转至六七。语愈朗烈。端欣然颔之。延祐初。径山虚谷陵。请掌书记○赵孟俯。字子昂。号松雪。宋宗室。年十二。即好写金刚经。与僧语亲若眷属。每受明本书。必焚香望拜。提举江浙儒学。时叩本心要。本为说防情复性之旨。后入翰林。遣问般若大意。本有净土偈一百八首。俯作一百八赞。手书授之○冯子振。号海粟。尝访道明本。本复书曰。今古利达之士。靡不知三界是大梦宅。苟不曾一回亲切警悟。则与此所知之心。俱落梦𥧌。故曰所知障也。惟阁下。于吾道。信根未尝不深。独未见其于信处。能脱略所知。不世间浮光幻影。能几何时。向者鄙偈中。有披衣终日坐茅堂之句。曾蒙阁下许。我践之今日。所谓贫人索旧债也。○胡长孺。字汲仲。天台人。特立独行。留心内典。尝着大同论曰。孟子没一千四百年。而周子出。周子之传。出于北固寿涯禅师。程子朱子。皆得之周子。朱子后。得张钦夫。讲究此道。方觉脱然。元来此事。与禅学十分相似。学不知禅。禅不知学。互相排击。都不曾劄着病处。真可笑也○郑所南。一名思肖。连江人。应宋博学宏词科。隐居吴下。坐必南向。岁时伏腊。辄望南野哭。再拜乃返。誓不与朝客交游。与明本善。一日会于孝子梅应发家。两人指对无语。本曰。所南何不说法。肖曰。两眼对两眼。无法可说。弃所居弗居。寓城南万寿觉报二寺。有田尽舍诸刹○孟珙。字璞玉。号无庵。归安人。理宗朝。为制置。卒谥忠襄。好周易。而尤深于佛学。进则料敌设奇。轮刀上阵。退则扫地焚香。隐几危坐。远货色绝滋味。自赞云。老拙爱游戏。忙里放痴憨。正当恁么时。无处见无庵。临终偈曰。有生必有灭。无庵无可说。踢倒玉昆仑。夜半红日出。

　　(戊午)日本印原参明本禅师

　　印原。字古先。日本国人。剃发受具。遍历诸师户庭。咸无证入。慨然叹曰。中夏乃佛法渊薮。盍往求之乎。于是。奋然南游。初参华顶峰先睹。睹曰。汝之缘。不在于斯。中峰本公。以高峰上足。现说法杭之天目山。炉韛正赤。远近学徒。无不受其煅炼。此真汝导师也。汝宜急行。原即蓬蔂而出。往见本。本一见。遽命给侍左右。原屡呈见解。本呵之曰。根尘不断。如缠缚何。原退涕泪悲泣。至于饮食皆废。本怜其诚恳。乃谓之曰。此心包罗万象。迷则生死。悟则涅槃。生死之迷。固是未易驱斥。涅槃之悟。犹是入眼金尘。当知般若如大火聚。近之则焦首烂额。惟存不退转一念。生与同生。死与同死。自然与道相符。脱使未悟之际。千释迦万弥勒。倾出四海大水。入汝耳根。总是虚妄尘劳。皆非究竟事也。原闻之。不觉通身汗下。无昼无夜。未尝暂舍。积之之久。一旦忽有所省。现前境界。一白无际。急趋丈室。告本曰。原。以撞入银山铁壁去也。曰既入银山铁壁。来此何为。原超然领解。便辞去。本嘱曰。善自护持。原复遍谒诸方。咸以丛林师子儿称之。

　　(己未)晦机元熙禅师入寂(物初观法嗣临济十六世)

　　元熙。字晦机。豫章唐氏子。世为儒家。熙与兄元龄。俱后进士业。龄既登第。熙年十九。出家游方。其母怜之。私具白金为装。熙谓财足丧志。即善辞母。不持一钱以行。闻物初观。阐化玉几。往依之。十年无知者。偶与书记清默语。默大惊。以告观。观诘之信然。留侍左右。朝夕咨问。尽发其秘。字之曰晦机。为偈以嘱焉。杨琏真伽。总统释教。因招熙。与俱朝京师。熙辞曰。我有老母。兵后孔亡不可知。遂归江西。则元龄固以临江通判。从文天祥起兵死。独母在堂。熙奉之。以孝闻。丙申。出世百丈。迁净慈。七载迁径山。阅三月杖䇿归南屏。江西学者。相率迎归仰山。己未闰八月。将示寂。手书谢所与往来者。作偈示众。掷笔化去。寿八十二。

　　(庚申)永宁禅师住广德实相寺

　　永宁。字一源。通州人。谷姓朱。世为宦族。年六岁入乡挍。经籍即能暗记。且了其大意。然非性所乐。闻人举佛号。遽注耳耸听。九岁。恳求离俗。父母弗之许。辄连日不火食。乃使出家于利和。利和。州之望刹。宋有肇禅师。说法度人。前一夕。寺众同梦迎肇。次日而宁至。剃染受具。蓬蔂出游浙河西。见诸大老。下语无所契。入。穹窿山。谒克翁绍。俾掌藏。久之。至毗陵。约明极㫤于焦子山。精修禅定。稍涉昏睡。则戴沙运甓。悬版坐空。如是者五年。㫤曰。藏主见解且至。宜往参人。遂至太湖。参无用宽。宽门庭严峻。宁方入户。厉声叱出。宁作礼于门外。合爪而立。久之。乃许入见。问。何处人。曰通州。曰淮海近日盈虚若何。曰沃日滔天。不孔涓滴。曰不着㷮道。曰请和尚道。宽便喝。宁退就禅室。彻夜不𥧌。一日闻宽举云门一念不起语。声未绝。而有省。急趋入堂。宽便打。然知宁顿悟。令造偈拈赵州。宁立成曰。赵州狗子无佛性。万象森罗齐乞命。无底篮儿盛死蛇。多添少减无余剩。宽嗒然一笑。复举证道偈问曰。掣电飞来。全身不顾。拟议之间。圣凡无路。速道速道。宁曰。火迸星飞。有何拟议。敌面当机。不是不是。宽振威一喝。宁曰。喝作么。曰东瓜山前吞匾担。捉住清风剥了皮。宁不觉通身汗下。亟五体投地曰。今日方知和尚用处。曰闭着口。自是侍香三年。且以断崖所赞己像。亲署一花书。授曰。汝缘在浙。逢龙即住。遇池便居。宁遂还浙。庚申。至广德。缚茆于大洞中。洞左有实相寺。马祖弟子澄公道场。宁为起废重新之。

　　(壬戌)明本禅师命惟则分座

　　惟则。号天如。吉安谭姓子。密传明本心印。至治壬戌。本命则分座说法。众骇且疑。及则提唱。龙象詟服○行端。自中天竺。迁住灵隐。壬戌。诏主径山。

　　(癸亥)永宁禅师住龙池

　　至治癸亥。宜兴龙池。请永宁建立禅居。宁以名符悬记。欣然赴之。作室数十间。命之曰禹门兴化庵。

　　○中峰明本禅师入寂(高峰妙法嗣临济十九世)

　　明本。住天目。癸亥春。自叙其出家始末曰。六旬幻迹。盖已有去世意。又曰。幻庵。向秋决作离散计。朝死夕化骨。便送归三塔。若停龛祭奠。讽经入祠。做忌一切佛事。不许狥世礼也。复条示师子寺。惟以放下节俭。克究初心。慎守开山明训。令法久住之意。至八月。遗诫门人。其略曰。佛法。无汝会处。生死。无汝脱去。汝唤甚么作佛法。任以百千聪明。一一把他三乘十二分教。千七百则陈烂葛藤。百氏诸子从头注解。得盛水不漏。总是门外打之绕。说时似悟。对境还迷。此事。向道。无汝会处。汝转要会。转不相应。莫见与么说。便拟别生知解。直饶向千人万人拶不入处。别有生机。总不出个要会底妄念。惟具大信根。叩己躬下。真参实悟。乃能荷负。若作荷负想。依旧没交涉。当知众生结习浓厚。无汝柰何处。汝若无力处。众只全身放下。向半间草屋。冷淡枯寂。丐食鹑衣。且图自度。亦免犯人苗稼作无惭人。越十日。示疾。有来省者。谓曰。幻住庵。上漏旁穿。篱坍壁倒。不可久住也。语笑如平时。或强之服药。本曰。青天白日。曲狥人情耶。挥去。十三日。手书写偈。遗别外护。及法属故旧。十四。蚤作辞众曰。我有一句。分付大众。更问如何。无本可据。置笔安坐而逝。停龛三日。身体温软。颜貌不少变。塔全身于望江石。寿六十一。本所至悉成宝坊。而一衲一单。未尝寓目。游淮。坂井汲艰远。终身不复颒浴。闻说人过。俯首不答。凡传记语涉诋毁。掩卷不顾。上自王公大人。下逮屠贩厮养暴悍之徒。一以真慈相与。随宜说法。未尝异视海内。识与不识。皆尊之曰大和尚。

　　佛祖纲目卷第四十
卍新纂续藏经第 85 册 No. 1594 佛祖纲目


　　佛祖纲目卷第四十一(金字号)

　　甲子(元泰定元年起)戊辰(改致和又天历)庚午(文宗至顺元年)癸酉(顺帝元统元年)乙亥(重纪至元元年)辛巳(改至正)戊申(皇明　高祖皇帝洪武元年)癸亥(皇明洪武十六年止)

　　(甲子)行端禅师传法梵琦

　　梵琦。字楚石。小字昙曜。象山朱氏子。父杲有隐德。母张。事佛惟谨。梦日堕怀而生琦。襁褓中。有神僧摩顶。谓其父曰。此佛日也。他日必当振佛法。照曜昏衢。父因字以昙曜。四岁。祖母口授论语。辄能成诵。或问书中所好者何语。即应曰。君子喻于义。七岁能书大字。诗书过目不忘。远近称为奇童。九岁。弃俗剃染。十六受具。二十。本师命琦为侍者。寻典藏钥。一日阅楞严。至缘见因明暗成无见不明自发则诸暗相永不能昏。恍然有省。自是阅内外典籍。宛如宿习。然于佛祖向上一着。终有滞碍。游方至径山。参行端。问。如何是言发非声。色前不物。端遽曰。言发非声。色前不物。速道速道。琦拟进语。端震威一喝。琦乃错愕而退。群疑塞胸。如填巨石。会元英宗。诏善书者。赴京金书大藏经。琦在选中。辞端至燕。泰定元年春正月十一日五更睡起。闻彩楼上鼓鸣。豁然大悟。汗下如雨。拊几笑曰。径山鼻孔。今日入吾手矣。因述偈曰。崇天门外鼓腾腾。蓦劄虚空就地崩。拾得红炉一片雪。却是黄河六月冰。是岁东归。再参端于径山。端迎笑曰。且喜汝大事了毕。复云。妙喜大法。尽在于汝。

　　(乙丑)水盛禅师隐居南巢

　　水盛。字竺源。饶州范氏子。生时祥光照室。及成童。以嬉戏为佛事。年十七。依罗山僧常。常使从儒者学。盛每习禅定。且针指出血。书金刚经。常呵之。盛曰。学儒可敌生死耶。曰汝黄口小儿。姑注意于儒。他时入道未晚也。盛弗答。已而参月庭忠于蒋山。时孤舟济为第一座。以皖山诲蒙山者诲之。盛抚几曰。吾已见二老矣。乃端坐一室。举四肢百骸。及山河大地。咸摄入一念。后三四日。见色闻声。渐撼摇不动。盛自信法决可证。因取所携书帙火焚之。且发愿曰。吾此生。不能作佛。当入无间狱也。旁观者吐舌。俄过匡庐。止东林。复奋曰。今夕必就蒲茵上死尔。即正襟趺坐。加精进力。夜参半至极切孤危之际。捐命一跃。不觉如出荆棘丛中。所履之地。忽尔平沉。返观自身。澄澄湛湛。惟有一念不忘在。盛犹以堕于断灭。益进修弗懈。洎归罗山。方全体顿现。参以诸祖契证。坦然明白。自谓开悟。及掌藏钥于东林。偶阅妙喜明心见性。非桑门事之语。又复致疑不能释。或诮曰。法离唇吻。道绝言诠。子何太滞也。于是。胸中荡焉若洗然。不敢谓已至。越五载。重谒济。济曰。蒙山尝言。栽松道者。不具二缘而生。达磨葬熊耳。后只履西归。果神通耶。抑法如是也。曰。此形神俱妙而已。曰不然。子他日当自知之。盛复往无为。参无能教。举济话。教曰。为汝弗解故也。盛忽大悟。尽脱去玄妙知解。历观从前所见。如通宵一梦。梦时非无。及至觉后。绝无所得矣。教抚其背曰。尔后当大弘吾宗。盛辞归浮梁。荐福海印。请盛分座说法。久之。隐居南巢。巢民柳氏。割山地建兰若以献。地当五峰之下。旧有龙潭五所。闻盛至。悉乘风雷徙去○崇𥙿。字约之。毗陵陈氏子。母梦庞眉异僧。乘肩舆直叩𥨊门。呼曰。吾将假馆于斯。遂有娠。𥙿既生。资识超群童上。十六。解通儒家言。然体素尪弱。十日九疾。每都佛菩萨像。辄胡跪瞻礼。依恋不忍舍。父母以其应梦。命从寿昌院晓为沙弥。院有大梨木。三十年不发花。及𥙿来。花开满枝。结实大如斝。晓知为祥征。度为大僧。俄登双径谒行端。阅二年未有所证入。复走天目见了义。又三年。复走中天竺参大欣。一造户庭。如胶漆相入。即决以超脱生死大事。欣为举临济无位真人话。且诘之曰。尔还知否。𥙿不觉下拜。欣曰。尔何所见。而作礼耶。曰拜者非是他人。曰从门入者。岂家珍耶。曰和尚慎毋欺人也。欣首肯者久之。

　　(丙寅)了义禅师开法师子正宗禅寺

　　高峰示寂。了义深自韬晦。或游禅林。颓然居下坂。孤峭严峻。不假借人辞色。或触其机锋。发言如奔雷。诸方宿衲。莫不惊叹。居不择地。随寓而休。而律范大闲。凛如冰雪。所至四众归重。师子正宗禅寺。累请住持。义若不闻。亦未尝受请立僧。至治三年。明本殁。泰定三年。义方勉。狥众请。学徒奔凑。示众曰。若要超凡入圣。永脱尘劳。直须去皮换骨。绝后再苏。如寒灰发焰。枯木重荣。岂可作容易想。我在先师会下多年。每被大棒。打彻骨髓。无一念远离心。直至今日。触着痛处。不觉泪流。岂似汝等咬着些子苦味。便掉头不顾。殊不知苦味能除百病。大凡工夫。若到省力时。如顺水流舟。只要稍公牢牢把柁。才有丝毫异念生。管取丧自失命。若到纯一处。不可起一念精进心。不可起一念懈怠心。不可起一念求悟心。不可起一念得失心。才有念生。即被一切邪魔入你心腑。使你颠狂胡说乱道。永作魔家眷属。佛也难救。你戒之戒之○怀信。字孚中。奉化姜氏子。母梦大星坠室中。有光如火。亟取吞之。遂有孕。及诞。状貌异凡子。性凝庄。不安举动。惟见沙门至。必跃然亲近。年十五离俗。已而祝发受具。习三观十乘之旨。叹曰。教相繁多。浩如烟海。苟欲穷之。是诚算沙徒自困耳。即弃去。渡浙西。遍叩名丛林勿契。不胜愤悱。华藏竺西坦。迁主天童。信随质所疑。坦一见。知为法器。厉色待之。不与交一语。信群疑愈炽。一日上堂。举兴化打克宾公案。问信。信拟曰。俊哉师子儿也。自是依止不忍去。就维那之职。坦殁。云外岫。来继其席。命信司藏钥。泰定丙寅。出世明州观音寺。䇿励徒众。视分阴若尺璧。惟恐其失之○无愠。字恕中。别号空室道人。临海陈氏子。七岁入乡校。凡所读书。不烦再授。年未冠。白父母愿归沙门。遂往径山。依行端。剃染受具。继见一元灵。扣击法门细大事。已而复还径山。端命居择木寮。声誉日着。

　　(丁卯)元长禅师开法伏龙山

　　元长。隐居天龙。中天竺大欣。力荐起之。江浙行省丞相。亦遣使迫长出世。皆不听。泰定四年。诸名山争相劝请长度。不为时所容。乃杖锡至乌伤伏龙山。卓锡岩际。誓曰。山若有水吾将止焉。俄山泉溢出。作白乳色。长遂依大树以居。初。山有禅寺号圣寿。其废已久。当长入山时。乡民咸梦有异僧来。遂相率以访。见长宴坐不动。争持食饮以献。邑大姓。为构精庐。寻建大伽蓝。内而齐鲁燕赵秦陇闽蜀。外而日本三韩八番罗甸交趾琉球。莫不奔走膜拜。咨决心要。尝作警世偈曰。百年只是暂时间。莫把光阴当等闲。努力修行成佛易。今生蹉过出头难。无常忽到教谁替。有债元来用自还。若要不经阎老案。直须参透祖师关。

　　(戊辰)慧照禅师出世乐清明庆

　　慧照。字大干。永嘉麻氏子。童年。便欲入道。闻人诵习契经。合爪谛听。年十五。剃染受具。誓究大不思议事。首谒晦机熙。不契。一日阅真净语。至头陀石掷笔峰处。默识悬解。流汗浃背。往谒东屿海。海曰。东奔西走。将欲何为。曰特来参礼尔。曰天无四壁。地绝八荒。汝于何地措足耶。照抵掌于几而退。海知其夙有所悟。寻复召至。反覆勘辩。始印可之。遂留执侍左右。然照以为心法既通。不阅修多罗藏。无以阐扬正教。耸人天之听。乃主藏室于万寿寺。及海迁净慈。举照分座。戊辰。出世乐清明庆。示众。佛法欲得现前。莫存知解。缚禅看教。未免皆为境碍。何如一物不立。而起居自在乎。所以德山之棒。临济之喝。亦有甚不得已耳。

　　(己巳)水盛禅师住西湖妙果

　　水盛。隐居南巢。天历二年。起住西湖妙果。示众。凡剃发染衣。当洞明诸佛心宗。行解相应。以正悟之镜。灵灵自照。岁久月深。具大无畏。如透水月华。万浪千波触之不散。方不被生死阴魔所惑○怀信。住明州观音。天历己巳。迁补怛洛迦山。自持一钵。丐食吴楚间。姑苏产奇石。信购善工。造多宝佛塔十三层。载归东海。俾信心者礼焉○大欣住天竺。元文宗以潜邸之旧。建龙翔集庆寺。己巳。召欣授大中大夫。开山住持。

　　(庚午)宋濂居士参元长禅师

　　宋濂。字景濂。号无相居士。金华人。生时。母梦异僧手写华严经。来谓母曰。吾乃永明延寿。愿假一室。以终此卷。觉已濂即生。因名曰寿。后更名濂。六岁。日记二千余言。九岁能诗。入青萝。尽阅郑氏所著书数万卷。闻伏龙元长。吐言如奔雷。欲屈之。特往谒。相与诘难。数千言。不契而退。复上长书。长答曰。前日承一宿山中。今日有书来报。无明读一过。不觉失笑。笑个什么。笑景濂坐井观天。又如贫儿拾得锡。说与人要做银子卖。只是自不识货。教别人不识货则不可。何以故。景濂每尝在尘劳声色境界中。辊得烂骨地。熟了思量。计较文字语言。弄聪明业识多了。乍闻吾辈说一个放下。可以做寂静工夫。透脱生死。得此事入手。暂时起一念厌离心。退步静坐回头。乃见无思量无语言处。便错认作法身。喻如玲珑八面窗。喻如须弥山言说不得。这个只是暂时岐路。如何便骂得佛。赞得祖。赞得无明耶。赞骂憎爱心不除。但增长我见。我见未忘。目前只见别人过失。不知自家过失。要成办透脱生死大事。难矣。景濂果欲办这件事。只向无思量无言语处。仔细推穷。不用说向人。蓦忽命根断。偷心绝。绝后更苏。欺君不得。却来求印可亦不迟。濂得书。越二年。又往见长。长曰。闻君阅尽一大藏教。有诸。曰然。曰君耳阅乎。抑目观也。曰亦目观耳。曰使目之能观者。君谓谁耶。濂扬眉向之。于是相视一笑○慧昙。字觉原。天台杨氏子。母梦明月自天而堕取吞之。遂有娠。及生。容貌嶷如。长不与群童狎。每入塔庙。辄对法王瞻礼。父母察其志。俾出家受具。已而学律习教。忽抛髀叹曰。毗尼之严。科目之烦。固我佛祖方便示人。若欲截断众流。一超直入。非禅波罗蜜。曷能致之。时。大欣住中天竺。昙往谒。备陈求道之切。欣斥曰。从外入者。即非家珍。道在自己。奚向人求耶。昙退。凝神独坐一室。久未有所入。欣一日举百丈野狐话。昙大悟曰。佛法落我手矣。只为分明极。翻令所得迟。欣曰。见何道理。敢尔大言耶。昙展两手曰。不直一文钱。欣颔之。乃命侍香。龙翔。时掌藏钥。庚午。欣如燕都。见文宗于奎章阁。同行者。皆股栗不能前。昙独神气恬然。欣叹曰。真吾家师子儿也。及归。适寺新铸铜钟成。欣曰。非福慧双全者。莫先鸣钟。即令昙击之。

　　(辛未)世愚禅师住乌石

　　世愚。号杰峰。西安余氏子。母梦观世音送青衣童子。觉而生愚。自幼好礼佛塔。出家受具。昼夜奉香灯惟谨。用针出指端。血书金刚经。忽抵几叹曰。纵能尽书一大藏教。亦属有为。绝如梦幻。不可控搏。盍学无为以明心宗乎。于是。出谒古崖纯石门刚。涕泪悲泣。祈以求端用力之要。二师欣然语之。愚佩受其言。兀坐如枯株。复叹曰。年日以增。而学日以退。岂非闻见未充。无以启发知解乎。渡江而西。见诸善知识。下语不契。遂止南屏。三年不逾户限。闻止岩成倡道大慈。亟往谒焉。成曰。不是心不是佛不是物。是何物。愚闻而愈疑。仍还南屏。诸缘尽舍。惟一念历然。一日坐至夜分。闻邻僧咏证道歌云。不除妄想不求真。豁然如释重负。喜曰。佛法元在目前。祇为太近故。人自远之耳。即操觚成偈。有夜半忽然忘月指。虚空迸出日轮红之句。走见成。备陈悟繇。成喝曰。何处见神见鬼。曰今日捉了贼也。曰赃在何处。愚便喝。成曰。开口合口。都不是向上。举将一句来。曰遍界明明不覆藏。成竖起竹篦。愚便掀倒禅床。成曰。你欲来捋虎须耶。愚作礼。成连打三下。嘱曰。善自护持。遂执侍三年。又还南屏。寻入大慈为首座。至顺辛未。还西安。时。乌石山有福慧古刹。愚独结庐以居。蛇虎纵横。了无怖意。影不出山者。一十六载○清珙。卓庵霞雾山。自谓终隐计。至顺辛未。当湖新创福源寺。广教。闻珙名。敦请为第二代住持。珙坚卧不起。或劝之曰。夫沙门者。当以弘法为重任。闲居独善。何足言哉。于是。幡然而起。

　　(壬申)绍大禅师出世乌龙山

　　绍大。吴氏子。世居桐江。故因以为号。自幼不乐处尘埃中。稍长。祝发受具。私自计曰。化龙之鱼。肯于蹄涔求生乎。即日杖䇿上双径。谒大辨陵。陵一见。便大喜。授以单传心印。相与诘难者久之。大退复自计曰。如来大法。天地所不能覆载。其止如斯而已乎。遽辞去。遍参诸尊宿。诸尊宿告之者。不异径山。时大复慨然曰。吾今而后知法之无异味也。乃归见陵。陵俾给侍左右。大益奋励。胁不沾席者数载。遂得自在无畏法。未几。掌藏钥于净慈。寻以心法既明。而世出世智。不可不竟。手翻贝叶。寒暑俱忘。每夜敷席于地。映像前长明灯读之。三阅大藏教。又旁及儒家言。及老氏诸书。至顺壬申。出世严州乌龙山景德禅寺。

　　(癸酉)可传参元长禅师

　　可传。旧名孛罗帖木儿。后改今名。字无授。高昌人。生有异征。年十五剃染。杖锡南游。遍参闽浙诸尊宿。得法于元长。长示偈曰。祖道昭昭在目前。丝毫已隔路三千。自家桶底一翻脱。肯信西来别有传。

　　(甲戌)断崖了义禅师入寂(高峰妙法嗣临济十九世)

　　了义。住正宗禅寺。元统元年岁除日。忽谓从者曰。有一件事天来大。你还委悉么。良久云。明朝是年朝。至正月六日。诣法云塔西。指空地曰。更好立个无缝塔。其晚。与禅者谈笑至夜分。乃曰。老僧明日天台去也。禅者曰。某甲随师去。义曰。你走马也。趁我不及。翼午。跏趺而化。寿七十二。腊四十九。藏全身于师子岩之后。送者数千人。初明本示寂。会葬斋次。义笑谓众曰。后十二年。更为老僧一会。至是果十二年○永宁。住龙池。庚午。出世李山禅寺。甫三年。退归龙池。甲戌。总管府。请主常之天宁万寿。宁漠若无闻。或激曰。大法火冷灰寒。师乃欲自暇自逸耶。宁为之蹶然而起。

　　○无见先睹禅师入寂(断桥伦法嗣临济十八世)

　　先睹。字无见。仙居叶氏子。住华顶峰四十年。闻其风者。不远数千里参问。元统二年五月望日。遗书谢朋旧。作偈趺坐入灭。火焚。舍利成五采。白乳如注。

　　(乙亥)梵琦禅师主杭州报国

　　初梵琦。出世海盐福臻。戊辰。迁本县天宁。乙亥。主杭州报国。示众曰。既称长老。出世为人。喻如金錍刮眼膜。非是小事。若伤锋犯手。未免破睛。危乎险哉。间不容发。岂可恣蒙袋。掉三寸舌。脱空谩人。你看他夹山。初住京口寺。已有发明。到垂手处。不无渗漏。后往华亭。见船子始大彻。所以道。参禅须是悟始得。悟了须是见人始得。若不见人。只成得个杜撰禅和。说拍盲禅。到处教坏人家男女去也。第一本领要端正。履践要明白。院子大小。正当置之度外。临济下风穴首山。又何尝聚三百五百众来。至今道行天下。所谓山不在高。有仙则名也。又曰。如今兄弟。吃着佛祖饭。不去理会本分事。争持文言俗句。高声大语。略无忌惮。全不识羞。有般底不去蒲团上。究明父母未生前本来面目。冷地里学客春。指望求福。忏除业障。与道太远在。又曰。凝心敛念。摄事归空。念想才生。即便遏捺。如此见解。即是落空亡底外道。魂不散底死人。又有的忘认。能嗔能喜。能见能闻。认得明白了。便是一生参学事毕。且问你。无常到时。烧作一堆灰。这能嗔能喜。能见能闻的。什么处去也。恁么参的。是药汞银禅。此银非真。一煆便流。因问你寻常参个什么。答云。有教我参万法归一一归何处。又教我只如此会。今日方知不是。就和尚请个话头。我道。古人公案。有什么不是。汝眼本正因师故邪。累请不已。向道。去参狗子无佛性话忽然打破漆桶。却来山僧手里吃棒。

　　(丙子)元长禅师传法德然

　　德然。字唯庵。松江人。初参清珙。中谒元长。遂传其道。长示法语曰。德然上人。你参我老。石屋和尚指示道。但于十二时中。放下全身。坐断主人公。不起第二念。可谓的的从祖佛相传。不可传不可授不可说底意旨矣。只如你全身放得下么。一个臭皮袋子。饥时要粥饭吃。不吃则肚饥过不得。如何全身放下。一法如是。万法亦然。自己如是。众人亦然。佛祖圣贤如是。凡夫亦然。一切众生亦然。正放下时。身在甚么处。放不下时。你又在甚么处。放得下不曾放下。放不下何用放下。人境俱空。凡圣俱泯。又何处现释迦老子。与石屋和尚。又向何处。参父母未生前面目。又向何处。求无明法语。又向何处。入弥勒楼阁。会得赤肉团上有个无位真人。能分许多位次。眼须观色。不为色所迷。耳须听声。不为声所惑。世间色见声求。是行邪道。若行见闻觉知。是则见闻觉知。非求法也。求底是心。见闻觉知是心。佛是不是心不是佛。不是物。一拳打碎虚空骨。森罗万象眼睛开。鼻孔何妨高突兀。

　　(丁丑)大欣禅师传法怀渭

　　怀渭。字清远。号竹庵。南阳魏氏子。生时。有灵芝产于庭槐。占者云。是子。将以文显乎。已而果英发。诵书攻文。不待师授。知解日胜。时渭舅氏大欣。住持龙翔集庆。闻之喜曰。此吾宗千里驹也。亟挽致座下。集庆为东南都会。四方名缙绅。无不翕聚与欣游。渭因得与闻。反覆参求。其学于是大进。形诸篇翰。精明自然。老于文学者。争歆慕曰。此文中虎也。渭恚曰。公等谓吾专攻是业耶。佛法与世法。不相违背。故以余力及之。将光润其宗教尔。苟用此相夸岂知我哉。一日欣警励诸徒。众未有对。渭直前肆言。欣振威叱之。渭气不少沮。如是诘难。至于再三。欣笑曰。汝可入吾室矣。

　　(己卯)昙噩禅师住瑞龙

　　至元乙卯。昙噩出世庆元保圣。迁国清。己卯。瑞龙院。欲易住持为禅刹。请噩开山。噩每戒诸徒曰。吾与尔俦。研究空宗。当外形骸忘𥨊食。以消累劫宿习。然后心地光明耳。自是。日惟一食。终夜凝坐。以达于旦。

　　(庚辰)可授禅师出世大雄山

　　可授。字无旨。号休庵。临海李氏子。自幼处童子中。屹然如稚松超乎蒿葭。年十二出家。十九得度受具。已而叹曰。所贵为比丘者。务欲究明心宗尔。苟缠蔽文字相中。何时能脱离耶。遍参诸尊宿。不契。久之。参普觉明于灵隐。明。松源五叶孙。其门庭严峻。未易叩击。授直入无畏。问答之顷。疑情尽释。明欣然印可之。寻还石门。至元六年。出世大雄山安圣寺。一香供明云。

　　(辛巳)绍大禅师主金华广福

　　绍大。住乌龙山。至正元年。迁主金华山广福禅寺。四方学子。翕集座下。一时法会。号为极盛。

　　○元叟行端禅师入寂(藏叟珍法嗣临济十六世)

　　行端。住径山。至正元年八月四日。端坐而逝。年八十八。窆全身于寂照塔院。端平顶古貌。眼光烁人。颔下数髯。磔立凛然。如雪后孤松。坐则挺峙。行不旋顾。英风逼人。宾友相从。未尝与谈人间细故。舍大法不发一言。自为僧至化灭。无一夕脱衣而𥨊。其从南屏归化城受经。夏夕启窗而卧。忽一梵僧飞锡而来。与谈般若枢要。亹亹不绝。未几。腾空而去。及将示灭。所剪爪发。留瘗化城庵。逮启视之。舍利累累然生矣。

　　(壬午)惟则禅师住菩提正宗寺

　　明本示寂。诸名山。屡请惟则主席。则坚却不赴。隐居华亭城北。距城二里许。至元辛巳。客吴门幻住。至正壬午。门人相与。筑室于姑苏城中师子林。号菩提正宗寺。奉则居焉。示众曰。山僧从幼。闻有宗门下事。也学坐禅。惜乎不遇恶辣钳锤。未免也被一知半解所障。又被一种速求开悟底心。梗碍胸次。自不知是病。及到天目。依附幻住老和尚。每每见他道老幻一生参禅。不曾开悟。心中窃有所疑。后来方知老和尚具大人相。不险不怪。不矜不夸。他平生不肯自说悟。繇得处而又严约参徒。潜行密用者。意。在使今时未得谓得。未证谓证。妄称知识诳呼闾阎之徒。知所羞愧。知所畏惧。此政是切救今时堕邪之病。以为后学掠虚之戒者也。宗师为人处。局面时时新至。此老又是一番变局。岂常情所能测哉。山僧虽是依附多年。要且一法无所得。非但一法无所得。更且和我从前所学所解底。一时打失了。以是之故。自知恩大难酬。因而索性放下。山边水边。做一个萎萎随随。无出豁汉。但是此老平生。讳忌底约束底。不敢轻易动着。如是者二十三年矣。今此现前一会禅德。但当信取自家有个活脱无依底。活泼泼地。无所滞碍。虽无形状无处所。而能通贯十方。遍入诸法。一切神通三昧。变现自在。不少一丝毫。六道神光。昼夜未尝间歇。不用安排。不用拣择。直下体取。便是一念相应。便是要得一念相应。但放下世间出世间事。休歇世间出世间心。不得嫌事碍心。不得将心避事。你但一切时一切处。于心无心。于事无事。自然左右逢原。所以道。直下便是天宽地平。要用便用。一切现成。岂不省力。岂不庆快平生○松隐。名茂。子实庵。奉化郑氏子。幼常中夜趺坐。母恶之。推其使仆。辄达旦不瞑。年十六。剃染受具。主僧使司米盐细务。茂叹曰。离家为求道耳。苟羁绁于此。何异狗苟蝇营者耶。乃潜行至江西。见南涧泉。泉命入室。一夕闻岩泉冷冷。微有觉触。遽往白泉。泉曰。此间。不足发子大机大用。古林茂。乃横川嫡嗣。子当往依之。茂即发。谒古林。林曰。尔来欲何为。茂曰。生死事大。特来求出离耳。林曰。子明知四大五蕴。是生死本。何缘入此革囊耶。茂拟对。林以杖击之。茂遂悟。自是机辨峻绝至正壬午。出世明州瑞云山○智及。字以中。吴县人。俗姓顾。初生时。灵梦发祥。祝发受具。往听贤首家讲法界观。未及终章。管尔而笑曰。一真法界。圆同太虚。但涉言辞。即成剩法。纵获天雨宝华。于我奚益哉。遂走建业。见大欣。欣以文章道德。倾动一世。见及文彩彰露。文相延誉。及有同袍。诃曰。子才俊爽若此。不思负荷正法。甘作诗骚奴仆乎。无尽灯偈所谓黄叶飘飘者。不知作何见解。及舌噤不能答。即归海云。胸中如碍巨石。目不交睫者逾月。忽见秋叶吹坠于庭。豁然有省。于是。登双径谒行端。自列其所证。甚悉。端勘辩之。及随机参会。不间一发。未几。命侍左右。俄迁藏室。及取教典。益温绎之。宗通说贯若决江河。壬午。出世昌国隆教○辅良。字用贞。号介庵。范文正公十世孙。诞钟粹气。聪悟夙发。见佛书辄跃然朗诵。若所素习。有相士。谓父母曰。是儿。骨骼清耸紧峭。恐非世间法可缚。若使学佛。必能弘大宗乘矣。里多阿兰若。良日与群童。遨游其间。徘徊爱慕。终日不忍去。父察其志。与相者言合。乃曰。昔范蜀公。好与名僧交。尝勉圆悟勤公。参叩道要。卒为天下禅宗。吾能惜尔。而不使遂其志乎。遂俾剃落受具。即慨然曰。学佛将以明心。心非师无以示肯綮。终日墙面可乎。去习天台教。白云寺杓公。诲之曰。教乘固当学。若沉溺不返。如入海算沙。徒自困耳。何不更衣以事禅寂乎。笑隐欣公。见主龙翔。其道大被东南。盍往依焉。良即往参欣。问答之际。棒喝交驰。一刹那间。凡情顿丧。久之。遂契心法。至正壬午。出世嘉兴圣寿。

　　(癸未)永宁禅师退归龙池

　　永宁住天宁。癸未。退归龙池○慧日。号东溟。天台贾氏子。出家依子庭训。习天台教观。训叹曰。投丸下峻坂。不足逾其迅疾也。北峰之道。其藉以大昌乎。日一旦假𥧌。有上下两天竺之梦。未几。出世吴山。迁住下天竺。至正三年。又迁上天竺。

　　(甲申)智度禅师还福林

　　智度。号白云。处州吴氏子。年十五。慨然有出尘之趣。欲就浮屠学。父母不许。度不火食者累日。乃使出家。剃发受具。深习禅定。每趺坐达旦不𥧌。如是者四三春秋。已而叹曰。六合之大如此。颓然滞一室可乎。遂出游七闽。遍历诸山。不契。复还郡之白云山。筑福林院。以为憩息之所。日取楞严圆觉二经䟽钞。而熟读之。已复叹曰。拘泥文字中。如油入面。了无出期。德山所谓穷诸玄辨。若一毫置于太虚者。信不诬也。盍去之乎。又出游浙西。见灵石芝。上天目。参断崖义。时无见先睹。说法华顶峰。度复往拜之。问西来密意未审何如。睹曰。待娑罗峰点头。却与汝言。度以手摇曳欲答。睹遽喝。度曰。娑罗峰顶。白浪滔天。花开芒种后。叶落立秋前。睹曰。我家无残羹剩饭也。度曰。此非残羹剩饭而何。睹颔之。服勤数载。将辞还。睹嘱曰。昔南岳十五岁出家。受大鉴记莂。后得马祖授以心法。针芥相投。岂在多言耶。勿掉三寸舌诳人。须真正见解著于行履。方为报佛深恩耳。度佩服弗敢忘。至正四年。还福林。与毒种昙成山钦。互相䇿励。如恐失之○大欣住龙翔。凡十有四年。至正四年五月日迁寂。

　　(乙酉)怀信禅师主天童

　　怀信住补陀。壬午。升主中天竺。乙酉。迁天童。

　　(丙戌)世愚禅师主石溪

　　世愚。住乌石。声名籍甚。至正六年。迁主广德石溪兴龙禅寺。向化之盛。不下乌石时。

　　(丁亥)竺源水盛禅师入寂(无能教法嗣临济十□世)

　　水盛。住西湖妙果。未几。返南巢故隐。向慕者愈众。至正丁亥夏四月日。黎明召四众戒饬之。且云。世尊有言。我今背痛。将入涅槃。吾其时矣。侍僧捧纸求偈。盛诃曰。何以偈为。强之。乃引纸膝上书已。端坐而逝。初盛。预建葬塔于诸峰之下。是夜有光。如匹练自天际下烛。交相通贯。未几。散布五峰之顶。复合于塔中。弥三夕乃止。居民凡数十里聚观骇异之○祖铭。字古鼎。四明应氏子。幼不茹荤。稍长。通左氏书。尤嗜释典。剃染受具。出游诸方。莫有契者。时行端在灵隐。铭往从焉。一日入室。叩黄龙见慈明因缘。端诘曰。只如赵州云。台山婆子。被我勘破。慈明笑曰。是骂耶。你且道。二老汉用处。是同是别。曰一对无孔铁锤。曰黄龙直下悟去。又且如何。曰也是病眼见空花。曰不是不是。铭拟进语。端便喝。铭当下廓然。出世隆教。迁宝陀。迁中天竺。至正七年。迁径山。上堂。举大愚芝示众。大家相聚吃茎齑。若唤作一茎齑。入地狱如箭。乃云。宗师为人如蛊毒家。置毒饮食之中。饮人未尝不欲断其命根。虽然。是冤对者。能有几人○可授。初住大雄山。迁隆恩。又迁白岩。丁亥。迁主龙华。一座十三春秋。凡四坐道场。皆不出乎台境。诸方争欲聘致。授皆不从。作休庵于西坞。日修念佛三昧法门。且曰。此正禅定之功也。恶可强分同异哉○元长。住伏龙。宋濂。每寄书论道。至正七年。长复答书曰。士林中来者。无不盛谈左右。乃间气所生。文章学问绝出。为浙东群儒之冠。且尤深于内典。欣羡无已。承叙自幼读佛书。领其要旨。出入有无空假中。中至于中且不有。有无何在。三复斯言。此今之士夫。执有执无。离边离中。分彼此儒释之异。如左右。儒释一贯者。能有几人。人言为不虚矣。张无尽云。余因学佛。然后知儒。古德云。居无为界中。而不断灭有为之法。居有为界中。而不分别无为之相。暗合道妙。不易不易。审如是。则有为底便是无为底。左右已百了千当。何处更有身心之虑未祛。事物之来未息。又何处更有真实工夫可做而后出离有为。了生死大事耶。左右与山野。交二十年。会或剧谈。别或寄语。未有如此书之至诚也。人天之际唯诚。朋友之道亦诚而已。只如左右。未动念未操觚拂纸。未陈一言。及写在纸上了。是有为。是无为。是生是死。是生死法。是出生死法。这些子。直是誵讹。故孔子谓子路曰。未知生焉知死。孔子底说话。莫道子路不知落处。尽大地人。都不知落处。岂不见。黄山谷访死心。死心云。闻公会禅。诸方皆印可。是否。答云。不敢。死心云。我有一问问公。公试答看。彼此烧作一堆灰。在甚处相见。山谷茫然。后参晦堂。示吾无隐乎尔一言。闻桂花香。打破漆桶。鼻孔撩天。大丈夫欲成办个事。自有个般时节。山谷虽是一块精金。须入死心晦堂作家炉鞴。恶辣钳锤始得。这一队汉。若到无明门下。更须一一勘过。何也。不是弄潮人。休入洪波里。山野如是杜撰。左右以为如何。

　　(戊子)宝金禅师至燕京

　　宝金。号璧峰。姓石氏。生于乾州永寿县之名胄。父通甫。人号为长者。母张。亦嗜善弗倦。有桑门。持钵乞食。以观音像授张。且嘱曰。汝谨事之。当生智慧之男。未几生金。白光照室。幼恒多疾。缠绵衾枕间。父母疑之曰。此儿感祥征而生。其宜归之释氏乎。六岁出家。剃落受具。遍诣讲肆。穷性相之学。已而抚髀叹曰。三藏之文。皆标月之指尔。昔者祖师说法。天花缤纷。金莲涌现。尚未能出离生死。况区区者耶。即更衣入禅林。时如海真。树正法幢于晋云山中。亟往见之。真示以道要。金大起疑情。二三年间。𥨊食为废。偶携筐随真。撷蔬于园。忽凝坐不动。历三时方窹。真曰。尔入定耶。金曰。然。曰汝何所见。金曰。有所悟尔。曰汝苐言之。金举筐示真。真非之。金置筐于地。拱手而立。真又非之。金厉声一喝。真奋前揕其胸。使速言。金筑真胸仆之。真犹未之许。笑曰。尘劳暂息。定力未能深也。必使心路绝祖关透。然后大法可明耳。金闻之。愈精进不懈。遂出参诸方。憩蛾眉山。誓不复粒食。日采松柏啖之。胁不沾席者又三年。一念不生。前后际断。照体独立。物我皆如。自是入定。或累日不起。尝趺坐大树下。溪水横逸。人意。金已溺死。越七日水退。竞往视之。金燕坐如平时。惟衣湿耳。一日听伐木声。通身汗下如雨。叹曰。妙喜大悟十有八。小悟无算。岂欺我哉。未生前事。吾今日方知其真耳。急往求证于真。反覆相辨诘甚力。至于拽倾禅榻而出。真曰。是则是矣。翼日重勘之。至期。真于地上。画一圆相。金以袖拂去。真复画一圆相。金于中增一画。又拂去之。真再画如前。金又增一画。成十字。又拂去之。真视之不语。复画如前。金于十字加四隅。成卍文。又拂去之。真乃总画三十圆相。金一一具答。真曰。汝今方知佛法宏胜如此也。百余年间。参学有悟者。世岂无之。能明大机用者。宁复几人。无用和尚有云。座下当出三虎一彪。一彪者。岂非尔耶。尔宜往朔方。其道当大行也。无用。盖真之师云。先是。金在定中。见一山甚秀丽。重楼杰阁。金碧绚烂。诸佛五十二菩萨。行道其中。有招金谓曰。此五台山秘魔岩也。尔前身修道其中。灵骨犹在。何乃忘之。既窹。遂游五台。道逢蓬首女子。身被五彩弊衣。赤足徐行。一黑獒随其后。金问何之。曰入山中尔。曰将何为。曰一切不为。良久乃没。叩之同行者皆不见。或谓文殊化身云。金乃就山建灵鹫庵。四方闻之。不远千里。日负糇粮来献。金悉储之。以食游学之僧。多至千余人。至正戊子冬。元顺帝召至燕都。慰劳甚至。天竺僧指空。久留燕。相传能前知。号为三百岁。金往与叩击。空瞪视不答。及出。空叹曰。此真有道者也。冬夕大雪。有红光。自金室中起。上接霄汉。帝惊叹。

　　(己丑)世愚禅师还乌石山

　　世愚。住广德凡三年。乌石之众。念愚久去。乡里力迎其还。愚尝示五台善讲主曰。假饶文殊放金色光。与汝摩顶。师子被你骑来。观音现千手眼。鹦哥被你捉得。皆是逐色随声。于你自己。有何利益。要明己躬大事。透脱生死牢关。先须截断一切圣凡虚妄见解。十二时中。𢌞光返照。但看不是心不是物不是佛是个甚么。切莫向外边寻讨。设有一毫佛法神通圣解。如粟米粒大。皆为自欺。总是谤佛谤法。直须参到脱体无依。纤毫不立处。着得只眼。便见青州布衫。镇州萝卜。皆是自家所用之物。更不必别求神通圣解也○怀信。住天童。己丑冬十月。迁住金陵龙翔。或谓。龙翔初政。稍示威严。以惩骄慢之习。信笑而不答。

　　(庚寅)守贵禅师住天龙

　　守贵。字无用。号水庵。浦江甄氏子。其家业耕樵。每使之行馌田间。贵志弗乐。乃同乡童子。从师传读书。年十八剃染。二十游方。至龙华。参元长。长授以向上一着。贵冥参默究。恍若有契。邻院天龙。有大道平者。挽长主之。丁卯春正月。笑隐。言长行业于行宣政院。将俾出世住大禅坊。长竟遁逃。不见使者。夜渡涛江。走伏龙山。贵与之俱。山有废刹。曰圣寿。长为一新之。命贵领其徒。贵尝往参断崖义。梁山宽。反覆叩答。不异见长时。乃太息曰。千江虽殊。而明月则一。吾今而后无疑矣。戊子夏。退居嘉兴建庵为佚老计。庚寅秋七月十日。梦大道平来。别曰。吾已弃人间世矣。贵大惊。急拏舟往视之。平果已告寂。自是复住天龙○守贵。住天龙。通嗣书于元长。长答书略曰。无用。既为一方主人。便与前来独居时不同。何以故。古之参禅办道之士。或独居。或处众。单单以生死两个事为急务。如救头然。打破漆桶之后。日夕磨砺身心。一如荡然。无纤毫过患。久久不可掩其光明。自然败露。不得已被人掇在座子上坐地。以其得处稳密。用处谛当。一动一静。一语一默。皆可与人作个样子。故有住持之说。夫住持者。住于不可住之地。持其不可持之法。利济一切。传之无穷。岂小根劣器之所能。真世出世间大力量大丈夫大善知识。所以有眼者见。有耳者闻。犹国之有君。家之有父。君圣而臣贤。父慈而子孝。众人以一人为之主。一人以众人为之宾。宾主历然。风行草偃。不言而治。盖本于斯。况顶𩕳具大眼目。辨龙蛇。别虎兕。启大罏鞴。运大钳锤。镕凡圣。烹佛祖。向千个万个中。点一个出来。作灵山正传。为少林种草。如灯照灯。如水与水。故有法嗣之说。岂有今之纷纷者。以势利相倾。人我相胜。诈伪相欺。狼戾相夺。甚至词讼相加。毒害相杀。往往白衣面前。摇尾乞怜。铁面活阎罗王手中乞命。如斯之辈。似粟如麻。作地狱业。名地狱查。唤作住持得么。唤作法嗣得么。苦哉屈哉。百丈临济一宗。扫地尽矣。

　　(辛卯)明德禅师住松江东禅

　　明德。号孤峰。明州朱氏子。父与补陀僧玠公交。玠闻鸡声入道。凡说法。必鼓翅为鸡号。玠亡已久。母梦玠来托宿。觉而有娠。历十四月而生。童幼不好嬉弄。每结跏端坐不动。藏主慧明。诃曰。童子不知诵诗读书。痴坐将焉求。德曰。欲学坐禅求作佛尔。明奇之。挟至鄞县金鹅院。俾给洒扫之役。时年十二。越五载得度受具。慨然有求道之志。杖锡而出。首谒竺西坦于天童。坦曰。汝从何方来。曰金鹅来。曰金鹅山高多少。曰不见其顶。坦斥之。德益自䇿励。以必证为期。坦一日升座。举世尊拈花公案。德于众中闻之。忽若有解。遽造偈呈坦。坦颔之。德犹弗自是也。复如净慈。见晦机熙。熙见德至。问曰。什么人恁么来。德曰。胡张三黑李四。又问。从朝至暮。着衣吃饭。还认自己否。德又曰。胡张三黑李四。熙拈棒欲打。德拂袖竟出。抵双林。见明极俊。会日本迎俊为国师。德送至海濵。而竺田霖。亦自雪窦至。见德气貌不凡。延归山中。居第一座。霖上堂。举隐山泥牛入海公案。谆谆诱掖。德不觉庆快。群疑顿释。因以偈呈霖。霖叹曰。人天眼目。俨然犹在。自是。邀仲方伦。结庵桃花坞。相与激扬。暇则翻阅华严。足不逾户限。名称日闻。行宣政院。请住松江东禅寺○明叟昌。至伏龙参元长。长悯其求道恳切。示偈曰。峰顶高寒雪未开。上人忍冻为何来。齐腰不用庭前立。待得天晴暖自回。昌遵行。忽然有省。长印可之。

　　(壬辰)兰室馨禅师住清隐

　　兰室馨。得法元长。至正壬辰。与同袍古道猷。游方至金华清隐。初城西三里所。有郡人刘主簿峤。隐居于此。峤。字子渊。事亲极孝。家虽贫。力学聚徒以养。非道义锱铢不取。风节行义。为邦人所称。后一百七十年。而馨猷至。遂于此地建立丛林。即名之曰清隐○德然。尝谒清珙。珙告之曰。子去我。而求憩息之所。其必松江之华亭乎。华亭民富而趋善。富则乐于施与。趋善则可化以吾佛之道。其必有以处子矣。书松隐二字。授之以行。至华亭郭汇之阳。忽忆悬记。遂结茅而居其中。创建功成。取石屋所书。名之曰松隐○清珙。隐居天湖。至正壬辰七月日。示微疾。越二日。中夜与众诀。其徒请曰。和尚后事如何。遂索笔书偈曰。青山不着臭尸骸。死了何须掘土埋。顾我也无三昧火。光前绝后一堆柴。掷笔而逝。茶毗。舍利五色。璨然不知其数。寿八十一。腊五十四○时蔚。字万峰。乐清金氏子。母梦沙门入其𥨊。觉而生。适有光烛室。母惧欲弗举。其姑育之。襁褓中。见僧辄笑。作合掌态。出家受具。参止岩成。成曰。因甚参禅人不悟真性。逐日区区。打哄过了。或三五成群。说长老如何。或三五成群。说丛林好丑。一向不在己躬下做工夫。若要了悟上乘。切要真参实学。就示以南泉三不是公案令参。蔚乃别入明州达蓬山。究竟成语。至忘𥨊食。一日寺主举似沩山踢倒净瓶话。触发疑情。不觉㘞地一声。即说偈曰。颠颠倒倒老南泉。累我工夫却半年。当下若能亲荐得。如何不进劈胸拳。遂往华顶。访无见睹。睹问。从何处来。曰杭州来。曰曾见何人。曰止岩和尚。曰有何指示。曰南泉三不是。曰我这里南泉三不是即不问。如何是万法归一。曰从生至死皆无一。曰如何是一归何处。蔚近前叉手曰。不审。又问如何是道。曰道无可道。曰不道有不道个甚么。曰正要和尚疑着。曰疑着即错。曰不疑亦错。睹便喝。蔚亦喝。睹又喝。蔚亦喝。拂袖而行。睹曰。你虽悟得真性。年纪小在。未可印证。你且居山十年二十年。我自令人来取你。时年二十六。复返达蓬。独处者十年。忽闻止岩圆寂。遂往扫塔。偶宿灵隐。一僧举元长颂。有两轮日月如梳过。一合乾坤似磨忙。寄语诸方参学者。莫教蹉过好时光之句。蔚闻。便同本僧。直造伏龙见长。长问。将甚么与老僧相见。蔚竖拳头曰。这里与和尚相见。曰死了烧了。向何处安身立命。曰沤生沤灭水还在。风息波平月映潭。曰莫要请益受戒么。蔚即掩耳而出。一日佛诞。长上堂。今日有三种好事。一者世尊降诞。二者天道晴明。三者有人施主设斋。若向此三种好事上。识得老僧舌头落处。日消万两黄金。蔚从西过东。一手指天一手指地曰。天中天天中天。释迦弥勒谁后先。长曰。大师子吼过了也。还有小师子么。又一日上堂。举无风荷叶动。必定有鱼行。蔚出众。震声一喝。拂袖而行。长示偈曰。郁郁黄花满目秋。白云端坐碧峰头。无宾主句轻拈出。一喝千江水逆流。未几。蔚还达蓬。复移嵩山阅九载。长手书招致分座。寻返嵩山。壬辰。卓锡苏州邓蔚山。创建道场。号曰圣恩。参学者云集。上堂。大丈夫汉。向威音王以前空劫那畔。担负得行。何处有许多周折。岂不见。临济在黄檗会下。问佛法的的大意。三度问话。三遭痛棒。后至大愚。被他一拶。豁然大悟。便道。黄檗元来佛法无多子。大愚云。你适问有过无过。便道佛法无多子。毕竟有多少。速道。济于大愚肋下。𡎺三拳。到这里。一点子也瞒他不得。自后显大机发大用。开凿人天眼目。发揭佛祖宗猷。机锋如石火电光相似。实难近傍。凡见学人入门便喝。大众。如临济会下。两堂首座。齐下一喝。且道。那喝是主。那喝是宾。这里见得彻去。便见临济老人立地处。便见自己及大地众生立地处。怀藏智鉴。鉴在机先。显发大用。用超格外。以至东家杓柄长。西家杓柄短。无不知之。如今丛林参学高士。至死不明此事。病在何为。堪嗟。学人妄自执法为病。以病攻病。致使佛性愈求愈远。转急转迟。伶俐汉𢌞光返照。直下知非。药病两忘。眼睛突出。烁破山河大地。耀开百亿须弥。全卷全舒。全杀全活。捉败德山门户。看破临济家风。是则是。要见德山即易。要见嵩山即难。何故。须知死句中有活句。活句中有死句。死句中有死句。活句中有活句。会么。善财到此无行路。有在渠侬弹指间。

　　(癸巳)自缘禅师结庵古寺

　　自缘。号会堂。临海陈氏子。母感奇梦而生缘。气骨不凡。翛然有出尘之趣。每入寺。见像变梵筴。必胡跪合爪。父谓母曰。是子。如青莲花水不能沾。岂俗能淹耶。乃命出家。剃发受具。趺坐一室。日以缚禅为事。已而还台。参日溪泳。泳一见辄喜。命侍左右。泳迁净慈。缘从其行。咨决心要。豁然契悟。久之。复还台省父。道经宁海。日已暮。悲风号林莽间。缘皇皇急走。夜行三里许。乃逢逆旅主人。破屋一间。不能蔽风雨。缘竟夕不𥧌。明发。指天自誓曰。所不能建庵庐以延旦过者。有如日。里中有妙相古寺。两庑萧然。缘往还视。喜曰。是足以遂吾志矣。白于主僧。假其西偏。粪除芜秽。具床几设衾褥。罔不整洁。县东桃源桥上。故有圆通阁。缘迁至其处。建华严阁桥之南。复筑弥陀阁。像净土十六观相。令览者睹相兴行。启发极乐正因。

　　(甲午)辅良禅师住天童

　　辅良。出世嘉兴圣寿。凡十三年。至正甲午。迁天童。

　　(乙未)慧照禅师住宝陀

　　至正乙未。慧照。迁住宝陀。先是。寺以构讼而废。照谓。讼兴在辨难太迫。一处之以宽慈。绝无与较。且曰。我佛得无诤三昧。所以超出群品。我为佛子。可不遵其教耶。众服其化○普仁。字德隐。兰溪赵氏子。祝发受具。有慨然求道之志。危坐达旦。期息妄缘。了然义。以大辨之子。丕振临济宗风。仁往造焉。入室问答。机锋奋触。电掣霆奔。义命侍香。久之。出游闽浙江湘。凡名刹所在。必求诸尊宿。以证其所悟。无不改容礼之。双径南楚说。请升座说法。说化古鼎。来补其处。益推敬仁。且谓相见之晚。仁犹不敢自足。亟走四明。见月江印。云外岫。相与辨诘无虚日。征以宗门机缘。大而沙界。小而毫芒。无不收摄。乙未。出世金华净土寺。

　　(丙申)慧照禅师住阿育

　　慧照。住宝陀。一日僧梦一神人。衣冠甚伟。飞空而来。僧作礼问之。神曰。我从阿育王山来。欲请大千师赴供耳。未几。行宣政院。署照住是山。照悯大法陵夷。孳孳诱掖。不遗余力。尝垂三关语。以验来学。一曰。山中猛虎。以肉为命。何故不食其子。二曰。虚空无向背。何缘有南北东西。三曰。饮乳等四大海水。积骨如毗富罗山。何者是汝最初父母。时未有契其机者○慧昙。初出世牛头山。迁广慧。又迁保宁。丙申。　王师定建业。昙谒　上于辕门。　上见昙气貌异常。叹曰。此福德僧也。命主蒋山太平兴国禅寺。时当俭岁。昙化食以给其众。无阙乏者。山下田人。多欲𨽻军籍。昙惧寺田芜废。请于　上而归之。山之林木。为樵者所剪伐。昙又陈奏。　上封一剑授昙曰。敢有伐木者斩。至今盖郁然云○元净。字天镜。号朴隐会稽倪氏子。容貌魁伟。襟怀煦然如春。世间机阱押阖之术。不识为何物。祝发受具。嶷然有远志。从天岸讲天台止观。复往双径。参行端。净入门。端厉声一喝。净若闻雷霆声。黏缚尽脱。遽稽首作礼。端曰。汝果何所见耶。复问答四三转。皆惬端意。端顾左右曰。是般若位中人也。遂命归侍司。寻掌书记。时年二十七。丙申。出世会稽长庆。升天衣万寿。四方问道者。闻风来归。

　　(丁酉)力金禅师住瑞光

　　力金。号白庵。吴郡姚氏子。母梦一庞眉僧。直趋房闼。麾斥弗退。因惊呼而觉。遂怀妊。既生。芬香满庭。年临五六。方颡圆额。白晢如玉琢。见者无不怜爱。七岁读书。过目成诵。或见佛像。辄五体投地。一日请于母曰。儿患世相起灭不常。将求出世间法可乎。母曰。出家甚苦。尔年幼。岂能堪乎。曰儿心自乐之。想无苦也。累请不已。遂令出家。祝发受具。精研教乘。忽喟然叹曰。名相之学。略谙之矣。盍弃诸缘而往跻觉路乎。遂更衣入虎林。谒古鼎铭于双径。铭示以德山见龙潭语。金奋迅踊跃。直触其机。从而有契。铭俾掌记室。未几。分座说法。至正丁酉。出世苏州瑞光寺。

　　○千岩元长禅师入寂(中峰本法嗣临济二十世)

　　至正丁酉六月日。元长示微疾。索浴更衣。会众书偈云。平生饶舌。今日败阙。一句轰天。正法眼灭。遂投笔而逝○良亮。遍参诸方。久未能证入。往参元长。长见亮诚悫。可与进修。时加警䇿之。已而命司藏钥。使日阅三藏玄文。久之。升居第一座。尝示偈曰。无明佛法无多子。一味砒霜药杀人。待汝棺材瞠得眼。却教剑刃上翻身。一日谓亮曰。如如真性。迥出根尘。祥光发现。照烛乾坤。非有绝念之深功。不能超出生死。而入常寂之场。子盍缚茅于重山密林。而究明之乎。亮跃然。即日下山。丁酉春。行至龙游县。北有山曰宝盖。遂驻锡焉。三四年便成伽蓝。名曰实际禅居○善继。字绝宗。诸暨楼氏子。母梦神人授白芙蕖而生。始能言。见母举佛号。合爪和之。稍长。读春秋。喟然叹曰。春秋乃世间法。欲求出世间。非释氏将畴依。此身不实。有如芭蕉。纵因书而致高官峻爵。宁得几何时耶。遂祝发受具。习天台教观。复往天竺。从湛堂澄。澄曰。法轮之转。他日将有望于斯子乎。出世三主伽蓝。俄谢事东归。严修净业。丁酉七月日。集众曰。佛祖弘化。贵乎时节因缘。缘与时违。化焉托乎。吾将归矣。遂索笔书偈而化。茶毗。齿舌不坏。舍利累累然满地○怀信。住龙翔。当　大明兵下金陵。僧徒俱散去。信独结跏宴坐。执兵者满前。无不掷杖而拜。　上尝幸寺。听信说法。嘉信纯悫。特改龙翔。为大天界寺。寺之逋粮。在民间者。遣官为征之。丁酉八月日。晨兴索兰汤。沐浴更衣趺坐。谓左右曰。吾将归矣。汝等当以荷法自期。励精进行可也。言毕而瞑。侍者撼且呼。求偈不已。信握笔书曰。平生为人戾气。七十八年漏泄。今朝撒手便行。万里晴空片雪。书毕复瞑。茶毗。舍利如菽如麻。五色灿烂。虽烟所及处。亦累累然生。贮以宝瓶。光发瓶外。信生平进修极勤。自壮至耄。默诵法华经一部。无一日阙。屡感莲花香满院。芬郁异常。将终前一日。　上统兵驻江阴。当昼而𥨊。梦信服褐色禅袍来见。　上问曰。师何为乎来也。对曰。将西归。故告别耳。　上还闻信迁化衣。与梦中正同大悦。　诏。出内府币帛。助其丧事。举龛之夕。　上亲致奠。送出都门外。

　　(戊戌)古鼎祖铭禅师往生净土(元叟端法嗣临济十七世)

　　祖铭。住径山。元日祝厘。江浙省垣。现白光三道。丞相康里。见之加敬。又康里。奉铭所赞观音像于紫薇阁。是夕。瑞光煜然。延至郡城云居。时诣铭叩宗门玄旨。一日看经次。问长老何不看经。铭曰。寻行数墨。为看经耶。里无语。铭翻经曰。老僧看经去也。里以手掩经曰。请为说破。铭曰。伊尹周公。是阿谁做。至正戊戌。将迁寂。致书嘱里外护。正月日。语门人曰。观世音莲台至矣。遂索笔书偈曰。生死纯真。太虚纯满。七十九年。摇蓝绳断。掷笔而逝○辅良。主天童。阅四春秋。移中天竺。时海内大乱。兵燹相仍。南北两山诸刹。皆化于烈焰。灵隐古称绝胜觉场。凉烟白草。凄迷于夕照之间。过者为之慨叹。丞相康里。选良居之。既至。葺茅为庐。以栖四方学者。虽当凋零之秋。开示徒众。语尤激切。尝曰。达磨一宗。陵夷殆尽。汝等用力。如救头然可也。然百千法门。无量妙义。于一毫端。可以周知。如知之。变大地为黄金。受之当无所让。否则贻素餐之愧。岁月流电。向上之事。汝等急自进修。参学之士。多有因其言而悟入者○绍大。住金华山。凡十有八年。戊戌。移住义乌云黄山宝林禅寺○杨𠃔真。字无识。金华人。县东五十五里许。有一土阜。延袤数里余。曰罗汉山。先是宋元丰间。里之善士郑克𠃔。与其弟克明。于其地冶铁。铸阿罗汉像五百十八尊。山因是得名。二百余年后。𠃔真居于山侧。与其室人王氏本净。同往伏龙山。谒兰室馨。受大乘三聚净戒。以缚禅为事。一夕梦有异僧。若来自西域者。告曰。汝宜于罗汉山。建永宁庵。以修学禅定。觉而异之。乃即其地构佛庐。真手植青松。蔚乎成林。而门楼亦具。

　　(己亥)必才法师往生净土

　　必才。字大用。临海屈氏子。年十二。习天台教观。祝发受具。游虎林。谒湛堂澄。时玉冈润。来居第一座。才执经入室。足不逾户限者十年。润叹曰。是子。非灵山会上业已习之。乌能致此哉。出世海盐当湖。至正癸未。升演福。己亥三月日。召弟子曰。我生缘将尽。即焚香向西而坐。厉声称西方佛号。昼夜六时。声无暂辍。翼日又曰。尔等勿谓修持无验。吾净土缘稔。三昧现前。吾其行矣。即具浴更衣。遗书以别相知者。复作辞世偈一首。及舁龛就火。五色神光自龛中发。火已。舌如红莲。齿牙如珂贝。舍利如菽者满地。万众竞取。灰烬一时俱尽。后至者。穴地尺余。亦得之○梵琦。主嘉兴本觉。丁酉。迁本郡天宁。己亥。筑室海盐天宁西偏。以居。自号西斋老人。一意净业。尝见大莲花充满世界。弥陀在中。众圣围绕。作怀净土诗。劝同袍之士。及同社之人。凡有心者。悉令念佛○𠃔若。字季蘅。姓相里氏。出家受具。从佛海澄。与天岸济。我庵无。玉庭罕。皆有重望。人称为佛海会中四天王。住天竺。退居云门。会天下大乱。干戈纷扰。若与之遇。胁以白刃。若不为屈。因遇害。白乳溢出。兵退。阇维。获舍利无算。

　　(庚子)崇𥙿禅师住圆通

　　崇𥙿。受大欣心印。留侍左右十余年。中丞张起岩。问欣曰。选佛场中。僧伽如此众多。其有弗悖般若者乎。曰。戒律精严。言行不相背驰。惟崇𥙿一人。自受度以来。胁不沾席者三十载矣。岩深加奖叹。未几。出世太平光孝。一日令圬人塓壁。壁中隆然。如有物函。抉之获悉达多太子像。乃佛牙所刻成。𥙿召工。傅以黄金。金迸裂。舍利从中涌出。雕小香殿。奉之。遐迩施者。日新月盛。寻迁九江圆通。宋初有神僧缘德。将示寂。累青石为塔。语其徒曰。此塔若红。即吾再来。暨圆机旻。来镇法席。塔果红色。旻临终复悬记。有三百年后大兴佛事之谶。𥙿入院时。众僧梦旻至。其塔烨然有光者弥月。识者谓。自旻至𥙿。正逾三百之数○善学。号古庭。生马氏。出家受具。投华严诸师。而穷其说。久未有所入。时宝觉简。讲经曹溪。学从之。简谓门人曰。学上人。可谓名实相副矣。尔曹。能如其贤。吾宗庶几复振乎。自是名称勃然。出世昆山荐福。越二年弃去。还东林。专修白业。谓同志曰。吾观慈云净土忏仪。明白简要。五悔诸文。皆出华严。吾欲藉是生安养耳。

　　(辛丑)竺远正源禅师入寂(卢谷陵法嗣临济□□世)

　　正源。字竺远。欧阳修之后裔。居南康。母梦梵僧入室而生。受具行脚。见虚谷陵。陵以龙潭灭纸炬语问之。源曰。焦石可破层冰。曰破后如何。曰探索乃知。曰所知者何事。源拟对。陵举杖击之。悚然默喻。出世住观音兴圣道场灵隐径山五巨刹。尝劝人念佛曰。石巩张弓。三平驾箭。远公径捷劝修。行一句弥陀无别念。至正辛丑。预告日期。六月日。书偈而化。塔全身于径山。弟子分瘗爪发。舍利丛丛然生○守贵。住天龙。辛丑八月日。作偈一首。寄别丞相达识帖穆尔。明日趣浴。索笔书颂曰。一蜗臭壳。内外秽恶。撒手便行。虚空振铎。天龙一指今犹昨。掷笔而化。贵平生。戒行甚峻。尝落一齿。其左右椟藏之。中生舍利。五色烨然。日见增长○智及。自隆教转普慈。又迁净慈。辛丑秋。迁径山。风动四方。考德者愈。

　　(癸卯)永宁禅师住慈慧

　　庚子。永宁。领善权。募万人。为万善同归会。二昼夜。及瘗兵后枯骨。至无万数。壬寅。复退归龙池。癸卯。广德大旱。宁。为结坛诵咒。梵呗未终。大雨如泻。众于是强宁。住麻蕻山慈慧禅庵。

　　(甲辰)松隐茂禅师入寂

　　茂。住清凉十五年。退隐东堂。影不出山。甲辰八月日。示微疾。左右请偈。茂指心曰。我此中廓然。也何偈之为。明日召诸比丘言别。即端坐凭几。握右手为拳。以额枕之而逝。经七日。容颜明润。扪其顶犹温。火化获舍利。如珠玑者颇众。寿八十五。腊七十○初智度。隐楞伽。甲辰。移住龙泉普慈。

　　(乙巳)明德禅师住净慈

　　明德。住松江东禅。再迁集庆保宁。一住十五夏。三迁湖之道场。乙巳。丞相康里。请居净慈。

　　(丁未)𠃔清禅师建法海精舍

　　𠃔清。字有源。金华王氏子。出家参元长。胁不沾席者十年。一旦入室。机锋相撑触。莫穷涯际。长欣然颔之。乃嘱其出游闽浙淮间。以求印可。清见诸师了不异。长时退隐故山。文彩自露。寻出世子湖。迁玉山。丁未。飞锡兰溪龙岩。乐其风气袭藏。乃叹曰。如此灵壤。可不开般若之场乎。遂即南洲。建法海精舍○怀渭。得法大欣。欣濒没。呼渭曰。吾据师位者。四十余年。接人非不伙。能弘大慧之道。使不坠者。惟汝与宗泐尔。汝其懋哉。欣殁。渭出世宝相。迁报国。又迁道场。虽当兵燹相仍之际。为法求人。无少退转。元至正末。避地匡庐。悍兵来索金帛。渭瞋目诃曰。浮屠乌有是物耶。兵怒㧞剑欲杀之。渭引颈就剑。兵叹息而去○慧昙。住蒋山。丁酉迁天界。吴元年　大内新成　诏昙。引千二百众。披阅大藏。昙升座说法。　上亲帅群臣。幸临瞻聪。昙法音洪畅。妙契　皇情。出内帑帛。以施远迩。学徒闻风。奔赴堂筵。至无所容。凡祖庭规矩。昙备行之。观者唶唶曰。三代礼乐。无以加焉。初僧堂寮库。有司权以贮戎器。久而不归。　上命相国李善长出之。且　御书天下第一禅林六大字。悬于三门○智度。住普慈。乙巳。移茅山。迁武峰。丁未。复隐岑楼。

　　(戊申)洪武元年开善世院

　　慧昙。住天界。戊申春三月。开善世院。特授昙演梵善世利国崇教大禅师。住持大天界寺。统诸山释教寺。当是时。宗社有志之流。山林抱道之士。联镳而迭出。咸居名山大刹焉。自古崇尚法门。于斯为盛。章缝之士。以释氏为世蠹。请灭除之。　上以其章示昙。昙曰。孔子以佛为西方圣人。以此知真儒必不非释。非释必非真儒矣。　上亦以佛之教。阴翊王度。却不听。　上。闻寺僧多行非法。命严驭之。昙但诱以善言。诸群沙门。污染习俗。实悖教范。或劝当痛治。昙曰。谚有云。大林有不材之木。能尽去乎。祇益释门之累耳。事呈露者。勿恕可也。示众。春风浩浩。春日迟迟。黄莺啼在百花枝。个中无限意。消息许谁知。语未既。遽有僧问曰。心意识遏捺不住时如何。昙厉声曰。是谁遏捺。昙室中谓僧曰。二六时。无你啖啄分。无你趣向分。会么。僧罔措。昙曰。未明三八九。难免自沉吟○自缘。住报恩禅院。元季政乱。海上兵动。烽火涨天。三阁与寺皆鞠为茂草之场。缘衋然伤心。又以兴复为己任。持钵行化聚落中。随其地。建华严传经之会。演说因果。屠沽为之易业。于是。施者四集。缘。乃于桃源夹河两堤。甃石建阁。毕工未久。而缘厌世矣。洪武戊申三月一旦。早作。无疾如平时。索浴更衣。属诸弟子。以见性为急。且曰。吾明日将逝。至期呼笔书偈。怡然委顺。龛留七日。颜貌如生。茶毗。得舍利无算○惟则。字天真。俗姓费。吴兴人。母梦异僧。觉而有娠。及诞。异香袭人。因名僧宝。髫年出家。受具游方。谒楚石琦。千岩长。无见睹。无用宽等一十八八。皆不契。后闻匡庐无极源。为雪岩钦法嗣。钦尝命源曰。子福薄。不宜出世度人。年已百岁。独坐茅庵。终日不语。则径造之。源亦无启发。后值源在厕上。乃趋问曰。如何是祖师西来意。源擒住曰。道道。则于言下大悟。但摇手而已。源曰。子有所得耶。则遽答曰。何得之有。源曰。子作道理耶。则拂袖而出。自此机锋不可犯。服勤月余。日益玄奥。诸方畏服。久之。掌藏钥于灵隐。后闻受业师老病。遂归侍焉。有誓不涉世之语。四方学者。日阗其门。众请开法海门。千指围绕。道价日振。洪武初。征天下高僧赴京。则当首选。俄以足疾。赐还海上。癸酉春。示微疾。一日侵晨告众曰。吾去矣。侍者乞偈。则厉声曰。平常说底不是耶。遂瞑目而逝。茶毗。获舍利无数。顶骨牙齿舌根不坏○崇𥙿。住圆通。洪武元年。移主阿育。寺居五山之一。领寺事者。俱一时名德。继者颇难其人。闻𥙿之临。少长咸悦。香花远迎者。接踵于道。时当仲冬。风恬日妍。天乐四闻。万口称颂。争言见未曾有。及其接引未悟。专指单提向上之功。棒喝纵横。逢者胆落。

　　(己酉)无尽祖灯禅师入寂(日溪泳法嗣)

　　祖灯。住天台上云峰。日与其徒修苦行。以自给。冬一裘夏一葛。朝夕饭一盂。影不出山者。逾五十春秋。人多化之。以勤劳修持为急。有以土田布施者。则辞曰。先佛以乞食为事。吾焉用此为。己酉春正月。忽示微疾。召弟子普饶继其席。二月八日。复作书。与同袍道别。夜将半。顾左右曰。天向明乎。曰未也。曰和尚正当此际何如。灯破颜微笑曰。昔古德坐疾。有问云。还有不病者乎。曰有。曰何物是不病者曰阿爷阿爷。灯既举此语。良久。又曰。如此唤做病得否。众皆无言灯祝曰。色身无常。早求证悟。时至吾将行矣。侍者执纸求偈。灯曰。终不无偈。便未可死耶。侍者请益坚。乃书曰。生灭与去来。本是如来藏。拶倒五须弥。廓然无背向。投笔端坐而逝。火化。异香袭人。舍利不可胜计○永宁。住麻蕻山。戊申。又退归龙池。己酉夏六月示微疾。属弟子。裁纸制内外衣。且曰。吾将逝矣。十七日昧爽。起沐浴服纸衣。书偈曰。七十八年守拙。明明一场败阙。泥牛海底翻身。六月炎炎飞雪。书毕。侧卧而化。停龛七日。容貌如生。茶毗。五色光现。齿牙舌轮。及数珠皆不坏。舍利无算。烟到中林。亦累累然生。人竞折枝取之。至灰土掬取淘汰。获者亦众。门人各分余骨与不坏者。就龙池寺五所。建塔藏焉○慧昙。主天界。遭际昌辰。宠赉便蕃。凡位居臣列。被　召必以名。惟昙诰敕咸以大禅师称。前所未有。洪武二年冬。昙忽得喑疾。遂罢院事○洪武改元。首开善世院。俾擢有道浮屠。莅天下名山。杭之净慈虚席。佥欲起嘉兴天宁。力金主之。金力辞。退居同归庵。迎母以养。已而有　旨。起金住大天界寺。金至阙。见　上于外朝。慰劳优渥。即令内官送入院。金精通西竺典。及东鲁诸书。与缙绅谈论。霏霏如吐玉屑。至于勘验学子。务直指心源。宗说兼行。机用迭发。尤使听者敬仰不置。

　　(庚戌)白云智度禅师入寂(无见顶法嗣临济□□世)

　　智度。居华顶。庚戌春二月示微疾。浩然有归志。四众坚留。度曰。叶落归根。吾所愿也。遂回处州福林。才五日。三月日忽沐浴易衣。索笔书偈曰。无世可辞。有众可别。太虚空中。何必钉橛。遂掷笔而逝。阇维。得五色舍利。及齿牙数珠等。瘗于院西○善学住浒溪光福。庚戌。院僧以官赋违期。当徙虔州。有司。知学专任讲道。欲与辨析。学曰。吾为主僧。法当坐。敢累他人耶。遂毅然请行。或问故。学曰。宿业已定。不可逭也。庚戌四月。行抵池阳马当山。示疾而化○宝金。居五台。己酉。燕都平。庚戌　诏金至南京。见　上于奉天殿。且曰。朕闻师名久。以中州苦寒。特延师居南方耳。遂留于大天界寺。时　召入问佛法。及鬼神情状○世愚。住乌石。洪武三年冬十二月。略示微疾。召门弟子。勉以精进入道。索笔书偈曰。生本不生。灭本不灭。撒手便行。一天明月。掷笔而逝。

　　(辛亥)介庵辅良禅师入寂(广智欣法嗣临济十八世)

　　辅良。住灵隐。化缘既周。洪武四年正月日。手䟽衣赀入公帑。散交游。及治丧敛之事。顾谓左右曰。翼日巳时。吾将逝矣。及期澡浴。端坐书偈而化。阇维。齿牙坚洁。舌根红润。皆无坏者。火灭。诸舍利珠圆玉皦。将至盈升。四众争取。灰烬为尽。瘗骨归云塔中。初良。未告寂时。以书属后事于同门宗泐曰。吾大期已至。子宜速还。若稍迟迟。不复相见矣。时泐留姑苏。谓。良精神尚强。岂遽如其所言及。治任来归。良。火化已数日矣。良性简直。举扬大法。不务缘饰。而西来之旨自明。复以净土观门苦海舟航。时兼修之。未尝少怠。

　　○楚石梵琦禅师入寂(元叟端法嗣临济十七世)

　　洪武四年秋。　上。以鬼神之理甚幽。意。先佛必有成说妙。选僧中通三藏之说者。问焉。琦与梦堂噩。等应　召而至。馆于天界。援据经论成书。将入奏。七月二十二日。琦忽示微疾。二十六日。索浴更衣。跏趺书偈曰。真性圆明。本无生灭。木马夜鸣。西方日出。置笔谓噩曰。师兄。我去也。噩曰。何处去。曰西方去。曰西方有佛。东方无佛耶。琦震威一喝。泊然而逝。　上闻嗟悼。时禁火葬。以琦故。特命开之。火余齿舌数珠不坏。舍利五色。粘缀遗骨。累累然如珠。弟子奉骨。及诸不坏者。归海盐建塔天宁葬焉。寿七十五。腊六十三○宗泐。住径山。洪武四年春。　诏集三宗名僧十人。及其徒二千。建广荐法会于钟山。命天界寺力金。总持斋事。金对以母老。举泐自代。复还庵居。泐遂住天界○初慧昙。主天界。以病谢院事。庚戌春二月病良已。夏六月。廷义西域未臣伏。　上。以彼域敦尚佛乘。特命昙往。昙承命。即日登途。自浙闽之洋。凡历国邑。布宣　天子威德。莫不闻而来归。辛亥秋七月。道憩僧伽罗国。其国王喜甚。馆于佛山精舍。寅夜参承。令阖国臣民。悉得瞻礼。昙随机开导。咸蒙法益。九月示微疾。未几。沐浴更衣。呼左右谓曰。予不能复命矣。跏趺端坐。夜参半问曰。日将出否。曰未也。已而复问。至于四三。曰日出矣。怡然而逝。逾五日。颜貌如生。王大惊叹。筑坛茶毗。王与百僚。送至坛下。命比丘千余。旋绕诵诸陀罗尼。时有白烟一道。上烛于天。薪尽火灭。舍利无算。舌根齿牙不坏。乃收灵骨。祔葬其国辟支佛塔。先是。彼佛曾亦悬记今之开祔。适符其言。

　　(壬子)洪武五年建广荐法会

　　太祖即位之四年。重念元季兵兴。六合雄争。有生之类。不得正命而终。动亿万计灵氛。紏蟠充塞下上。吊奠靡至。茕然无依。天阴雨湿之夜。其声或啾啾有闻。　宸衷若疚。且谓。洗涤阴郁。升涉阳明。惟大雄氏之教为然。乃于冬十二月。　诏征江南有道浮屠十人。诣南京。就蒋山太平兴国禅寺。丕建广荐法会。　上宿斋室。却荤肉弗御者一月。五年壬子春正月十三日昧爽。　上服皮弁服。临奉天殿。启　御撰章䟽。授礼部尚书陶凯。凯捧出午门。置龙舆中。导至蒋山。俄　法驾临幸。云中雨五色子如豆。十五日将晏。　上服皮弁服搢玉圭。上殿面大雄氏。北向立自迎佛。以至望燎。无不极其诚敬。乐凡八奏。首曰善世曲。二曰昭信曲。三曰延慈曲。四曰法喜曲。五曰禅悦曲。六曰漏应曲。七曰妙济曲。八曰善成曲。解严。群臣趋出。还宫时。随有佛光五道。从东北。贯月烛天。良久乃没○明德。主净慈。时当元季戎马纷纭。逮入　圣朝。德以耄年谢。归道场竹林庵。壬子二月日。示微疾。戒其徒曰。吾身虽微。一真圆性。与如来等。世相起灭。无异石火电光。昼夜勤行。毋生退转。吾殁后。当遵佛制付之茶毗。勿令四众衣麻而哭也。言毕。索笔写颂一首。泊然入灭。寿七十九。腊六十二。火余。顶骨不坏。舍利累累。出灰烬中○智顺。字逆川。瑞安陈氏子。大父母。精修白业。既没。莲花现门屏间。父娶娄氏。屡至哭子。情不胜哀。乃塑智者大师像事之。一夕梦像顶有圆光。逆江流而上。招娄氏谓曰。吾当为汝子。及窹有娠。既生。美质夙成。然自少不喜畜发。翛然有尘外趣。七岁出家。稍长受具。读法华经。历三月。通诵其文。游方习天台教观。久之叹曰。义学虽益多闻。难御生死。即御生死。舍自性将奚明哉。遂更衣入禅。走天宝山。参铁关枢。枢授以心要。顺欲依枢而住。枢叱曰。丈夫不于大丛林。与人相颉颃。局此蠡壳中耶。拂袖而入。顺下旦过寮。潸然而泣。或慰曰。善知识门庭高峻。拒之即进之也。枢闻笑曰。吾知其为法器。姑相试耳。乃延入室逾月。因如厕。便旋睹中园瓠瓜。触发妙机。四体轻清。目前大地。倏尔平沉。亟上方丈求证。适枢入府城。顺不往见。水濵林下。放旷自如。已而历抵诸师。皆不合。复自念。非枢不足依。洊走闽中见焉。枢遥见喜曰。我子今来也。顺举所悟求证。枢曰。此第入门耳。最上一乘。则邈在万里之外也。乃嘱曰。汝可悉弃前解。专于参提上致力。则将自入阃奥矣。顺从枢言。逾五阅月。一日将晚参。拟离禅榻。忽豁然有省。厉声告枢曰。南泉败阙。今已见矣。枢曰。不是心不是佛不是物。是何物。顺曰。地上砖铺。屋上瓦覆。枢曰。即今南泉在何处。顺曰。鹞子过新罗。枢曰。错。顺亦曰。错。枢曰。错错。顺礼拜而退。枢曰。未然也。乃披大衣。鸣钟集四众。再行勘验。顺笑曰。未吐辞前已不相涉。和尚眼目何在。又为此一场戏剧耶。枢曰。要使众皆知之。遂将宗门诸语。一一询顺。顿一一具答。枢嘱曰。善自护持。勿轻泄也。久之。分座说法。枢殁。顺嗣住院事。已而回浙。寻返永嘉。住报恩。复入闽住东禅。迁雪峰。还温潜居林泉。壬子。怀渭主净慈。举顺以为代。顺初不从。继而叹曰。所贵沙门行者。随缘应世。何所容心哉。乃振锡而往○宝金。留天界。壬子春正月既望。　上亲。行献佛之礼。夜将半。　敕金施摩陀伽斛法食。竣事宠赉优渥。夏五月。悉鬻衣盂之资。作佛事七日。乃示微疾。　上知之。亲御翰墨。赐诗十二韵。有玄关尽悟。已成正觉之言。时疾革。不能诣阙谢。至六月四日。沐浴更衣。与四众言别。正襟危坐。目将瞑。弟子请曰。和尚逝则逝矣。不留一言。何以暴白于后世耶。金曰。三藏法宝。尚为故纸。吾言欲何为。夷然而逝。后三日茶毗。获五色舍利。齿舌数珠不坏。纷然争取。灰土为尽。

　　(癸丑)无梦昙噩禅师入寂

　　昙噩。隐居象山瑞龙别室。洪武三年。　诏征江南有道僧。而噩与焉。馆于天界寺。既奏对。　上悯其年耄。放令还山。六年二月。时噩年八十有九。一旦无疾。忽戒浴易衣。出器物。分遗丛林诸友。命弟子曰。三界空华。如风卷烟。六尘幻影。如汤浇雪。亘古亘今。惟一性独存。吾之幻躯。今将入灭。灭后阇维。煆骨为尘。不可建塔以累后世。听吾偈。曰吾有一物。无头无面。要得分明。涅槃后看。言讫。敛目危坐而逝○可授。住龙华。一坐十三春。洪武六年。迁中天竺。行至钱塘江濵。净慈诸勤旧谋曰。此大善知识。胡可失也。天竺尚可致。吾属独不能耶。帅众邀居其位○智顺。赴净慈。欲大有设施。而诸僧负官逋者。系累满庭。顺为出涕。悉代偿之。洪武六年。至南京。仅四阅月。沐浴书偈而逝。阇维获舍利无算○慧照。住阿育。九年退于妙喜。泉上筑室曰梦庵。掩关独处。凝尘满席不顾也。洪武癸丑十月朔。召门弟子曰。吾将西归。汝辈有在外者。宜趣其还。越七日。属后事于住持崇𥙿。沐浴更衣。索纸书偈。书已。恬然化灭。寿八十五。夏七十。茶毗。牙齿眼睛及数珠不坏。余成舍利。五色烂然○力金。退居同归庵。洪武五年冬。复建法会。　大驾临幸。诏金阐扬第一义谛。自公侯以至庶僚。环而听之。靡不悦服。六年十二月日。忽示门弟子曰。吾有夙因未了。必当酬之。汝等勿以世相逼我。未几。示微疾。谢去医药饮食。手书一偈。委顺而化。停龛六旬。始行茶毗。视其貌如生。数珠齿牙不坏。设利罗无算。观者竞取之而去。

　　(甲寅)印原禅师入寂(中峰本法嗣临济二十世)

　　印原。自明本记莂。所至皆以丛林师子儿称之。会清拙澄。将入日本建立法幢。原送至四明。澄曰。子能同归。以辅成我乎。原曰。云水之踪。无住无心。何不可之有。即摄衣升舟。其后。澄能化行遐迩者。皆原力也。原还日本。历主名刹。洪武甲寅春正月日。夜参半。召门人谓曰。吾今日逝矣。尔等即龛瘗之。母狥世俗行祭奠礼。更可遍语诸刹旧弟子。恪守吾平日所训。使法轮永转可也。黎明。宾朋候问。起居应接如平常。及午呼侍者曰。时至矣。可持觚翰来。及至。复曰。吾塔已成。惟未书额耳。大书心印二字。入室端坐。泊然入灭○李愿证。字大猷。姑熟人。母陶无嗣。昼夜祷于观自在佛。夜梦一比丘尼。乘白鹿车抱婴儿。授曰。此福慧儿也善视之。既而有娠。生未逾月。儿忽身热如火。不进抱。母复梦前比丘尼。持栗数颗嚼食之。梦觉。儿汗下如雨遂瘳。年四岁。嬉戏父膝下。因授以记姓书。儿曰。此有何义。读之将奚为。父大惊。更以孝经。一诵即能闇记。稍长。益骏发异常。父尝手书楞严圆觉二经。逐卷取读之。力白父母出家。祝发受具。久之。杖锡来南京。谒慧昙于天界。昙命为侍者。谓曰。子才锐甚。宜留意文学。他日期子弘宗持教也。于是。独坐一室。竺坟鲁典。无不研穷。寻命掌记。戊申。出世嘉兴水西寺。庚戌。迁吴兴道场。未几。退居武康山中。着观幻子内外篇。以合儒释一贯之妙。癸丑冬。还天界。时宋濂侍　上升武楼。遥望禅林顾濂曰。中有良僧乎。对曰。近有二僧。从吴越中来。皆能文辞。　上曰。其名谓何。曰一则愿证。一则证传。　上曰。试取观之。濂。因进证传文一编。　上亲览。终卷曰。是或儒者之所不及。复问愿证所著。曰太常丞张丁家。有往复论性书。遂遣中官召丁。携证书至。　上复览如前。喜曰。论议甚高。其铁中铮铮者乎。明日。乃　召见谨身殿。慰劳备至。　敕吏部二僧皆除。应奉翰林文字。赐第太平门。及妻妾各二。令中秘给书籍。闭门习读。三月俟发长胜冠。然后莅职。后三月。证有疾。中使问疾者。络绎于道。竟不起。病将革时。惟仰首言曰。死则死。所可憾者。受　上深恩。不能报尔。遂口授其友。草谢表。表未终而逝。　上夜梦证来谢服大布宽衣。巾稍欹。叩其家人。服色正同。因移棺撼巾不正。　上尤为嗟异。时甲寅春二月也。寿三十七。证传即郭传。字文远。会稽人。与证同召。后升修起居注。迁考功监令。一日　上谓濂曰。卿言。楞伽为达摩氏印心之经。　朕阅之信然。人至难持者心也。触物而动。渊沦天飞。随念而迁。凝冰焦火。经言操存制伏之道。实与儒家言不异。使诸侯卿大夫人咸知此。纵未能上齐佛智。其禁邪思绝贪欲。其不胥为贤人君子之归。濂对曰。诚如　圣谕。第其文学简古。义趣渊微。宋臣苏轼。颇尝患其难读耳。　上曰。此书生缠蔽文义之过也。朕于宫中。略览数过。已悉领其大旨。即　敕奉御取经示濂。且点诵曰。如佛语心品第一卷所言。诸识有二种生。谓流注生。及相生。有二种住。谓流注住。及相住。有二种灭。谓流注灭。及相灭。此三相者。最为微隐。惟佛能究言之。第四卷所言。自心妄想非性。智慧观察。不堕二边。先身转胜而不可坏得。自觉圣趣。是般若波罗蜜。此言六度万行。互相融摄。成菩提分。皆繇般若成立。尤为深切。般若心经。金刚般若经。皆心学所系。不可不讲习也○可传。自得法于元长。去栖范蠡岩。岩有虎。一夕避去杭之仁和。去城东五里所。其地当元季。为战斗之区。莽无居人。及归我明。遗民稍集。往往好勇嗜利。屠羊豕以成肆。传悯之。托钵行化。有褚道真。与金芗者。首为迎礼。先是。真梦异僧至其庐。倡偈为赠。及见传。俨然与梦不殊。真遂与芗。日乞食馈传。且请右族。共建精舍一区。甲寅七月讫功。名其庵曰圆应○普仁。住智者禅寺。一坐十五夏。别筑燕居于西麓曰潜庵。将有终焉之志。洪武戊申。抗之中竺。请仁住持。仁欲往。郡守从容问曰。佛法有重轻耶。曰否。曰佛法既无重轻。师位宁有崇卑耶。仁一笑而止。甲寅。净慈虚席。使者自武林。凡三至。仁乃起而应之。开法日。黑白环听者千人。各挹深饮醲。叹咏而去○初无愠。参竺元道公。请问狗子无佛性话。才开口。被道一喝。愠大悟。通身汗下。因呈颂云。狗子无佛性。春色满皇都。赵州东院里。壁上挂葫芦。道乃发笑曰。恁么会又争得。愠拂袖便出。尝谓同参曰。此事如鱼饮水。冷暖自知。决不在语言文字上。我辈若不遇这个老和尚。几被知解埋没一世。公等设有把茆盖头。当不忘所自。出世住明州灵岩。迁台之瑞岩。示众。稳坐家堂。因甚主人翁不识。掀翻大海。掴碎须弥。平地上因甚抬脚不起。眼光烁破四天下。自家眉毛落尽。因甚不见前后。下语者。多不契。学者方景从。竟谢事入松岩。松岩在万山之巅。人迹罕到。愠至。悉谢遣徒御。但缄一书寄寺众。众发缄。乃退院上堂语也。遂抵岩泣请还寺。愠坚拒不𠃔。甲寅。东夷闻愠名。使者入贡中国。兼奏请住持。愠至南京。以老病力辞。　上悯而不遣。留处天界。时学士宋濂。遇休沐。必访愠。剧谈道妙。是年冬。归隐鄞江。丙寅七月日。忽示微疾。僧问疾者至。愠惟力谈禅病。勉以祖道自重。无一语及世间相。索笔书偈云。七十八年。无法可说。末后一句。露柱饶舌。咄。端坐而逝。

　　(乙卯)德隐普仁禅师入寂

　　普仁。住净慈。乙卯春。秘书事起。有诬智者寺僧。购名画以归者。事下刑曹。刑曹以仁旧主寺者。当知其是非。逮而质焉。事将白。仁忽示微疾于京师寓舍。屈指计曰。今夏五月矣。左右曰。然。曰此八月八日最良。吾将逝矣。至期整衣。端坐而逝。虽当溽暑。容色不变○可授。居净慈二载。洪武八年八月日。击键椎集众。再三申精进之戒。手挝鼓而退。归卧竹院。忽示微疾。端坐西向。召左右谓曰。吾将逝矣。左右进觚翰请书偈。授麾去之曰。吾宗本无言说。乃合爪连称佛号。至声渐微而寂。茶毗。齿牙贯珠不坏。舍利光色晶莹。如金银水精者。遍满于地○怀渭。自净慈。退居钱塘梁渚。问道者。接踵而至。乙卯十二月日。忽示微疾。召门弟子。属以后事。怡然而逝。火化。得不坏者三。曰牙齿。曰钵塞莫。曰室利罗。渭躯分短小。神宇超朗。终身持诵金刚经。未赏虚日。报国入院。季秋而山丹发花。一枝五萼。如佛手然。净慈行化。有陈氏妇。预梦神僧临其门。及渭至。稽首作礼。愿为尼以相依。渭举大法开导之。其妇恍若有所悟入。渭行未百步。而妇竟与家人别。坐脱而去○初晋义熙中。有西域僧法愔。至庐山。与慧远结社。已而来苏。以念佛三昧。化导有情。苏人翕然归之。为建净寿院。后改名万寿。元末。天下大乱。寺为兵所焚。洪武癸丑。蒲圻魏观。来为郡。周视废基。蹙额言曰。是刹之废。不得名。浮屠不足以起之。行中仁公。乃寂照和尚。世适今住虎丘。德涵道融。堪为人天师。中兴之责。庶其在是乎。遣使致书币。凡三往而后应之。仁泊然独居。未几。远近清修士。鱼贯而来。仁曰。可矣。于是重兴殿宇。百废具举。乙卯冬十月告成。仁太息曰。吾耄矣。宜选春秋强盛者继之。乃退居松林兰若。勤旧合舆议。延景瓛继其席。瓛。字莹中。

　　(丙辰)明叟昌禅师入寂(千岩长法嗣临济廿一世)

　　明叟昌。得法元长。元至正己亥。与弟子无闻聪。结庵浦江县东十五里。其地曰花山。庵名栖静精舍。昼夜以禅寂为务。洪武丙辰十月日。一旦无疾辞众。说偈曰。生本非生。灭亦无灭。撒手便行。虚空片月。说已。端坐而逝。昌殁。聪继之。弗懈益虔。

　　(戊午)朴隐元净禅师入寂(元叟端法嗣临济十七世)

　　元净。住灵隐。入院甫浃日。左右请曰。寺政实繁乏都。寺僧司之。有德现者。称多才。昔掌崇德庄田。能辟其莱芜。以食四众。傥以功举。其谁曰不然。净诺之。先是。勤旧有闻。歆现之获田利。率无赖比丘。请前主僧代之。及现被选。大惧发其奸私。走崇德县。列现过失。县令丞置不问。未几。有健令至。上其事刑部。刑部讯鞫。既得实。以净为寺长。法当缘坐。移符逮净。或谓净曰。此三年前事尔。况师实不知。且不识闻。宜自辨诉可也。净笑曰。定业其可逃乎。至部。部主吏问曰。现之犯禁。尔知之乎。曰知之。曰既知。当书责款以上。净即操觚如吏言。尚书暨侍郎。览之大惊曰。师当今名德也。恶宜有是洊审之。净了无异辞。于是。皆谪陕西为民。闻亦大悔。且泣曰。闻草芥耳。岂意上累师德。蚤知至此。虽万死不为也。净弗顾。行至宝应。谓从者曰。吾四体稍异常时。报身殆将尽乎。夜宿宁国禅寺。净女弟之夫陈义安。时为青州卫知事。移戌凤阳。以道经寺中。净悦曰。吾遗骸有所托矣。是夕共饭。犹备言迁谪之故。不见有惫色。明旦。忽端坐合爪。连称无量寿佛名。泊然而逝。龛敛火焚。骨间舍利。丛布如珠○智及。居穹窿。戊午八月示微疾。九月四日。索笔书偈而逝。茶毗。火𦦨化成五色。有气袭人。如沉水香。齿牙数珠不坏。遗骨绀泽。类青琉璃色。舍利交缀于上○慧朗。别号幻隐。台州项氏子。七岁患疽。置床上。忽不见。已而求得之。问其故。曰顷睡中。有四童子舁至此。无他也。翼日疽愈。既长出家。参行端。端问。东岭来。西岭来。朗指草鞋曰。此是三文钱买得。端曰。未在更道。朗曰。某甲只如此。和尚作么生。端曰。念汝远来。放汝三十棒。朗乃悟旨。久之。遂罄底蕴。曰才涉思惟。皆为剩法。出世五峰。戊午。住灵隐。

　　(己未)东溟慧日法师往生净土(天台宗)

　　慧日。住天竺前后二十五年。洪武改元。始获谢事。时有学僧伽。奉　诏入京。鱼贯而见。日年最高。白眉朱颜。其班前列。　上亲问。以升济沉溟之道。日备述其故。　上悦。顾众谓曰。迩来学佛者。惟饱食优游。沉狸岁月而已。如金刚楞伽诸经。皆摄心之要典。何不研穷其义。苟有不通。质诸白眉法师可也。自后数　召见。字而不名。及建钟山法会。请日说毗尼净戒。辞归上天竺。日修西土安养之学。十二年秋七月朔日。梦青莲华生方池中。华色敷腴。清芬袭人。既窹。召弟子曰。此生净土之祥也。吾去人间世。殆不远乎。至四日。趺坐书颂。合爪而寂。寿八十九。腊七十三。藏全身于山之西峰。日躯干修伟。眉长一寸余。其白胜雪。目睛闪闪射人。道德余光所照。不问耄倪。见日经行。辄曰。我白眉和尚来也。争持香华。以为供养。居尝颜面严冷。片言不妄发。即发虽对王公大臣。未尝出一软媚语。至于诱掖后进。色温如春阳。

　　(辛酉)万峰时蔚禅师入寂(千岩长法嗣临济廿一世)

　　时蔚。住邓蔚山三十余年。学徒奔凑。示众。大凡参学做工夫者。先将平日所知所见。人我利名。尽情扫却。然后将本参话头。顿在目前。行住坐卧时也参。着衣吃饭时也参。屙屎送尿时也参。静闹闲忙时也参。喜怒哀乐时也参。但于十二时中。心心无间。念念相续。不忘这个话头。须是大起疑情。大疑即大悟。不疑即不悟。悟即悟自本心。明即明自本性。古人云。佛见法见。是二种铁围山。若有所见。尽成其障。所以证道歌云。心是根。法是尘。两种犹如镜上痕。痕垢尽除光始现。心法双忘性即真。此事不论根性利钝。即要信得及。行得切时节到来。忽然触着磕着。洞明大事。祖师云。我本求心不求佛。法界元来无一物。佛者觉也。如何是觉。㘞呵呵。方知此语。实无妄也。且道。笑个什么。经云。心生大欢喜。自知当作佛。然须如是。须经大善知识。炉鞴煆炼。将来方可续佛慧命。谨参。洪武辛酉。正月十五日。告众曰。吾今时节至矣。大众切莫远去。二十九日。忽沐浴更衣。付嘱曰。如今已得须向山间林下钁头边。接引一个半个。阐扬吾道。报佛恩德。不可攀高接贵。轻慢下流。逐利追名。迷真惑道。如今末法将沉。汝等切须仔细。复书偈曰。七十九年。一味杜田。悬崖撒手。杲日当天。遂趺坐而逝。塔全身于院西。蔚一生清苦。衲衣蒲履之外。锱铢不蓄。至于室中举古验今。直截根源。并无剩语。所有示众法语等。不肯留传。但曰。从上佛祖言说。句句朝宗。言言见谛。后学初机。略不听从。况吾区区杜田话柄乎。悉付火烬。门人记录。略成文卷。仍行于世。得法弟子甚众。而无念胜学者独号能绍其传云。

　　佛祖纲目卷第四十一(终)

　　No. 1594-H

　　余编次佛祖纲目四十一卷。甫竣崇祯壬申春。黄澹志王心岫诸君子。倡导劝缘。谋付剞劂。是年七月。余忽患脾疾。老年精血干枯。似无生理。余于生死。业已坦然。独是书佛祖命脉所关。挍勘刊刻。刷印流通。须一一躬亲。非岁月了。局可柰何。是夜梦人持书一封像一幅。启视书云。知汝欲开坦然书院。像则梦中窃计。此丁南羽所画观音大士像也。明旦脾疾遂愈。因追忆万历丁巳元旦五更。梦入一殿宇。庄严高耸。金碧辉煌大士。身长丈余。南面而立。余方拜起。大士手抱一婴儿。授余曰。无智亦无得。以无所得故。岂所为坦然者。即无所得之真种子。令余小子普觉。大千尽未来际。而共证无生乎。阿那含拘尼佛偈曰。佛不见身知是佛。若实有知别无佛。智者能知罪性空。坦然不怖于生死。实有知则无所得。无所得则坦然。此正先佛后佛。互证教外别传之秘旨。而余小子编次四十一卷。纲目之微意也。学者其无忽诸。

　　(壬申腊月三十日五更。梦一缙绅相貌非常。楫余而谢曰。拙稿蒙老先生订赝。余曰。老先生真稿。未知的有几篇。曰四十一篇。是日偶人持嘉兴新进谈生考卷来。揭视首题。下注云。宗师考取第几十名首卷。次题云。太尊考取第几十名首卷。既云几十名。又云首卷。余怪问故。则曰。卷者篇也。始悟梦中四十一篇者乃纲目四十一卷。云事关佛祖冥证。不得不附跋于此。佛弟子朱时恩谨识)。

　　佛祖纲目。迥异他书。上续慧命。下度群品。真心乐助者。固已旋趋于觉路。见闻随喜者。亦且共脱夫迷途。本愿大法流通。统祈自他兼利。真如福德。各各无边。至于王心岫居士。捐赀助刻首末二本。外复助刊刻刷印银贰拾两。特愿过去先祖王朝松。先祖母毛氏。先父王孙熙。先母张氏等。尽获超升。现在侧室顾氏。长男王钰。生母卢氏。次男王铉生母卢氏等。均蒙保祐。本色道人。弹指无非佛事云。

　　皇明崇祯癸酉孟冬日心空居士朱时恩敬书
