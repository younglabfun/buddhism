卍新纂续藏经第 85 册 No. 1590 锦江禅灯


　　No. 1590

　　锦江禅灯卷第一

　　昭觉丈雪　通醉　辑

　　绍兴幻庵　胡升猷　订

　　四祖下第六世(旁出)

　　金陵牛头山智威法嗣

　　舒州天柱山崇慧禅师

　　彭州陈氏子。唐乾元初。往舒州天柱山创寺。永泰元年赐额。僧问。如何是天柱境。师曰。主簿山高难见日。玉镜峰前易晓人。问达磨未来此土时。还有佛法也无。师曰。未来且置。即今事作么生。曰某甲不会。乞师指示。师曰。万古长空。一朝风月。僧无语。师复曰。阇黎会么。曰不会。师曰。自己分上作么生。干他达磨来与未来作么。他家来大似卖卜汉。见汝不会。为汝锥破卦文。才生吉凶。尽在汝分上。一切自看。僧曰。如何是解卜底人。师曰。汝才出门时。便不中也。问如何是天柱家风。师曰。时有白云来闭户。更无风月四山流。问亡僧迁化向甚么处去也。师曰。灊岳峰高长积翠。舒江明月色光晖。问如何是大通智胜佛。师曰。旷大劫来未曾壅滞。不是大通智胜佛是甚么。曰为甚么佛法不现前。师曰。只为汝不会。所以成不现前。汝若会去。亦无佛可成。问如何是道。师曰。白云覆青嶂。蜂蝶恋庭华。问从上诸圣有何言说。师曰。汝今见吾有何言说。问宗门中事请师举唱。师曰。石牛长吼真空外。木马嘶时月隐山。问如何是和尚利人处。师曰。一雨普滋。千山秀色。问如何是天柱山中人。师曰。独步千峰顶。优游九曲泉。问如何是西来意。师曰。白猿抱子来青嶂。蜂蝶衔华绿药间。大历十四年归寂。塔于山之北。

　　五祖下第四世

　　益州无相法嗣

　　益州保唐寺无住禅师

　　初得法于无相大师。乃居南阳白崖山。专务宴寂。经累岁。学者渐至。勤请不已。自此垂诲。虽广演言教。而唯以无念为宗。唐相国杜鸿渐。出抚坤维。闻师名。思一瞻礼。遣使到山延请。时节度使崔宁。亦命诸寺僧徒。远出迎引。至空慧寺。时杜公与戎帅。召三学硕德。俱会寺中。致礼讫。公问曰。弟子闻。和尚说无忆无念莫妄三句法门。是否。师曰然。公曰。此三句是一是三。师曰。无忆名戒。无念名定。莫妄名慧。一心不生。具戒定慧。非一非三也。公曰。后句妄字。莫是从心之忘乎。曰从女者是也。公曰。有据否。师曰。法句经云。若起精进心。是妄非精进。若能心不妄。精进无有涯。公闻疑情荡然。公又问。师还以三句示人否。师曰。初心学人还令息念。澄停识浪。水清影现。悟无念体。寂灭现前。无念亦不立也。于时庭树鸦鸣。公问。师闻否。师曰闻。鸦去已又问。师闻否。师曰闻。公曰。鸦去无声。云何言闻。师乃普告大众曰。佛世难值。正法难闻。各各谛听。闻无有闻。非关闻性。本来不生。何曾有灭。有声之时。是声尘自生。无声之时。是声尘自灭。而此闻性不随声生。不随声灭。悟此闻性。则免声尘之所转。当知闻无生灭。闻无去来。公与僚属大众稽首又问。何名第一义。第一义者从何次第得入。师曰。第一义无有次第。亦无出入。世谛一切有。第一义即无。诸法无性性。说名第一义。佛言。有法名俗谛。无性第一义。公曰。如师开示。实不可思议。公又曰。弟子性识微浅。昔因公暇。撰得起信论章疏两卷。可得称佛法否。师曰。夫造章疏。皆用识心思量分别。有为有作。起心动念。然可造成。据论文云。当知一切法。从本以来。离言说相。离名字相。离心缘相。毕竟平等无有变异。唯有一心。故名真如。今相公着言说相。著名字相。着心缘相。既着种种相。云何是佛法。公起作礼曰。弟子亦曾问诸供奉大德。皆赞弟子不可思议。当知彼等但徇人情。师今从理解说。合心地法。实是真理不可思议。公又问。云何不生。云何不灭。如何得解脱。师曰。见境心不起名不生。不生即不灭。既无生灭。即不被前尘所缚。当处解脱。不生名无念。无念即无灭。无念即无缚。无念即无脱。举要而言。识心即离念。见性即解脱。离识心见性外。更有法门识无上菩提者。无有是处。公曰。何名识心见性。师曰。一切学道人。随念流浪。盖为不识真心。真心者。念生亦不顺生。念灭亦不依寂。不来不去。不定不乱。不取不舍。不沈不浮。无为无相。活鱍鱍。平常自在。此心体毕竟不可得。无可知觉。触目皆如。无非见性也。公与大众作礼称赞。踊跃而去。师后居保唐寺而终。

　　大鉴下第一世

　　南岳怀让禅师

　　金州杜氏子。于唐仪凤二年四月八日降诞。感白气应于玄像。在安康之分。太史瞻见。奏闻高宗皇帝。帝乃问。是何祥瑞。太史对曰。国之法器。不染世荣。帝传敕金州太守韩偕。亲往存慰其家。家有三子。唯师最小。炳然殊异。性唯恩让。父乃安名怀让。年十岁。唯乐佛书。时有三藏玄静过舍。告其父母曰。此子若出家。必获上乘。广度众生。至垂拱三年。方十五岁。辞亲往荆州玉泉寺。依弘景律师出家。通天二年受戒。后习毗尼藏。一日自叹曰。夫出家者。为无为法。天上人间无有胜者。时同学坦然。知师志气高迈。劝师谒嵩山安和尚。安启发之。乃直指诣曹溪。参六祖。祖问。甚么处来。曰嵩山来。祖曰。甚么物恁么来。师无语。遂经八载。忽然有省。乃白祖曰。某甲有个会处。祖曰。作么生。师曰。说似一物即不中。祖曰。还假修证否。师曰。修证则不无。污染即不得。祖曰。祇此不污染。诸佛之所护念。汝既如是。吾亦如是。西天般若多罗谶汝。足下出一马驹。踏杀天下人。病在汝心。不须速说。师执侍左右一十五年。先天二年。住衡岳居般若寺。开元中。有沙门道一。在衡岳山。常习坐禅。师知是法器。往问曰。大德坐禅图甚么。一曰。图作佛。师乃取一砖。于彼庵前石上磨。一曰。磨作甚么。师曰。磨作镜。一曰。磨砖岂得成镜邪。师曰。磨砖既不成镜。坐禅岂得作佛。一曰。如何即是。师曰。如牛驾车。车若不行。打车即是。打牛即是。一无对。师又曰。汝学坐禅。为学坐佛。若学坐禅。禅非坐卧。若学坐佛。佛非定相。于无住法不应取舍。汝若坐佛。即是杀佛。若执坐相。非达其理。一闻示诲。如饮醍醐。礼拜问曰。如何用心即合无相三昧。师曰。汝学心地法门。如下种子。我说法要。譬彼天泽。汝缘合故当见其道。又问。道非色相。云何能见。师曰。心地法眼能见乎道。无相三昧亦复然矣。一曰。有成坏否。师曰。若以成坏聚散而见道者。非见道也。听吾偈曰。心地含诸种。遇泽悉皆萌。三昧华无相。何坏复何成。一蒙开悟。心意超然。侍奉十秋。日益玄奥。入室弟子总有六人。师各印可曰。汝等六人同证吾身。各契其一。一人得吾眉。善威仪。一人得吾眼。善顾盻。一人得吾耳。善听理。一人得吾鼻。善知气。一人得吾舌。善谈说。一人得吾心。善古今。曰一切法皆从心生。心无所生。法无所住。若达心地。所作无碍。非遇上根。宜慎辞哉。天宝三年八月十一日。圆寂于衡岳。谥大慧禅师。最胜轮之塔。

　　大鉴下第二世

　　南岳让法嗣

　　江西道一禅师

　　汉州䦹邡县马氏子。本邑罗汉寺出家。容貌奇异。牛行虎视。引舌过鼻。足下有二轮文。幼岁依资州唐和尚落发。受具于渝州圆律师。唐开元中。习禅定于衡岳山中。遇让和尚。同参六人。唯师密受心印。始自建阳佛迹岭。迁至临川。次至南康龚公山。大历中。隶名于钟陵开元寺。时连帅路嗣恭。聆风景慕。亲受宗旨。由是四方学者云集座下。一日谓众曰。汝等诸人。各信自心是佛。此心即是佛心。达磨大师从南天竺国。来至中华。传上乘一心之法。令汝等开悟。又引楞伽经文。以印众生心地。恐汝颠倒不自信。此一心之法各各有之。故楞伽经以佛语心为宗。无门为法门。夫求法者。应无所求。心外无别佛。佛外无别心。不取善不舍恶。净秽两边俱不依怙。达罪性空。念念不可得。无自性故。故三界唯心。森罗万象。一法之所印。凡所见色皆是见心。心不自心。因色故有。汝但随旹言说。即事即理。都无所碍。菩提道果亦复如是。于心所生。即名为色。知色空故。生即不生。若了此意。乃可随时着衣吃饭。长养圣胎。任运过时。更有何事。汝受吾教。听吾偈曰。心地随时说。菩提亦祇宁。事理俱无碍。当生即不生。僧问。和尚为甚么说即心即佛。师曰。为止小儿啼。曰啼止时如何。师曰。非心非佛。曰除此二种人来。如何指示。师曰。向伊道不是物。曰忽遇其中人来时如何。师曰。且教伊体会大道。问如何是西来意。师曰。即今是甚么意。庞居士问。不昧本来人。请师高着眼。师直下觑。士曰。一等没弦琴。唯师弹得妙。师直上觑。士礼拜。师归方丈。居士随后曰。适来弄巧成拙。又问。如水无筋骨。能胜万斛舟。此理如何。师曰。者里无水亦无舟。说甚么筋骨。一夕西堂百丈南泉随侍玩月次。师问。正恁么时如何。堂曰。正好供养。丈曰。正好修行。泉拂袖便行。师曰。经入藏。禅归海。唯有普愿独超物外。百丈问。如何是佛法旨趣。师曰。正是汝放身命处。师问百丈。汝以何法示人。丈竖起拂子。师曰。祗者个。为当别有。丈抛下拂子。僧问。如何得合道。师曰。吾早不合道。问如何是西来意。师便打曰。吾若不打汝。诸方笑吾也。有小师耽源行脚回。于师前画个圆相。就上拜了立。师曰。汝莫欲作佛否。曰某甲不解捏目。师曰。吾不如汝。小师不对。邓隐峰辞师。师曰。甚么处去。曰石头去。师曰。石头路滑。曰竿木随身。逢场作戏。便去。才到石头。即绕禅床一匝。振锡一声。问是何宗旨。石头曰。苍天苍天。峰无语。却回举似师。师曰。汝更去问。待他有答。汝便嘘两声。峰又去依前问。石头乃嘘两声。峰又无语。回举似师。师曰。向汝道石头路滑。有僧于师前作四画。上一画长。下三画短。曰不得道一画长三画短。离此四字外。请和尚答。师乃画地一画曰。不得道长短。答汝了也。有讲僧来问曰。未审禅宗传持何法。师却问曰。座主传持何法。主曰。霟讲得经论二十余本。师曰。莫是师子儿否。主曰不敢。师作嘘嘘声。主曰。此是法。师曰。是甚么法。主曰。师子出窟法。师乃默然。主曰。此亦是法。师曰。是甚么法。主曰。师子在窟法。师曰。不出不入。是甚么法。主无对。遂辞出门。师召曰座主。主回首。师曰。是甚么。主亦无对。师曰。者钝根阿师。洪州廉使问曰。吃酒肉即是。不吃即是。师曰。若吃是中丞禄。不吃是中丞福。师入室弟子一百三十九人。各为一方宗主。转化无穷。师于真元四年正月中。登建昌石门山。于林中经行。见洞壑平坦。谓侍者曰。吾之朽质。当于来月归兹地矣。言讫而回。既而示疾。院主问。和尚近日尊候如何。师曰。日面佛月面佛。二月一日。沐浴跏趺入灭。元和中谥大寂禅师。塔曰大庄严。

　　荷泽神会法嗣

　　西隐进平禅师

　　京兆吴氏子。出家于永安山明福院。风表端雅。诸经大论皆所研寻。销文炼注令人乐闻。末思禅观。于洛下遇荷泽会师了悟。且曰。甚矣不自外知者所知难乎哉。后至唐州。遂居西隐山。刺史郑文简。请入城阐扬宗旨。示灭年八十一。大历十四年三月。塔于云顶。

　　大鉴下第三世

　　马祖一法嗣

　　西山亮座主

　　蜀人也。颇讲经论。因参马祖。祖问。见说座主大讲得经论。是否。师曰不敢。祖曰。将甚么讲。师曰。将心讲。祖曰。心如工伎儿。意如和伎者。争解讲得。师抗声曰。心既讲不得。虚空莫讲得么。祖曰。却是虚空讲得。师不肯便出。将下阶。祖召曰座主。师回首。祖曰。是甚么。师豁然大悟。便礼拜。祖曰。者钝根阿师。礼拜作么。师曰。某甲所讲经论。将谓无人及得。今日被大师一问。平生功业一时冰释。礼谢而退。乃隐于洪州西山。更无消息。

　　则川和尚

　　蜀人也。庞居士相看次。师曰。还记得见石头时道理否。士曰。犹得阿师重举在。师曰。情知久参事慢。士曰。阿师老耄。不啻庞公。师曰。二彼同时。又争几许。士曰。庞公鲜健。且胜阿师。师曰。不是胜我。祇欠汝个幞头。士拈下幞头曰。恰与师相似。师大笑而已。师摘茶次。士曰。法界不容身。师还见我否。师曰。不是老师。洎答公话。士曰。有问有答盖是寻常。师乃摘茶不听。士曰。莫怪适来容易借问。师亦不顾。士喝曰。者无礼仪老汉。待我一一举向明眼人。师乃抛却茶篮。便归方丈。

　　大鉴下第四世

　　归宗常法嗣

　　汉南高亭和尚

　　有僧自夹山来礼拜。师便打。僧曰。特来礼拜。何得打某甲。僧再礼拜。师又打趁。僧回举似夹山。山曰。汝会也无。曰不会。山曰。赖汝不会。若会。即夹山口哑。

　　章敬腪法嗣

　　金州操禅师

　　请米和尚斋。不排坐位。米到展坐具礼拜。师下禅床。米乃坐师位。师却席地而坐。斋讫。米便去。侍者曰。和尚受一切人钦仰。今日坐位被人夺却。师曰。三日后若来。即受救在。米三日后果来。曰前日遭贼。

　　南泉普愿法嗣

　　云顶日子和尚

　　亚溪来参。师作起势。溪曰。者老山鬼。犹见某甲在。师曰。罪过罪过。适来失祇对。溪欲进语。师乃叱之。溪曰。大阵前不妨难御。师曰是是。溪曰。不是不是。赵州云。可怜两个汉。不识转身句。

　　大鉴下第五世(旁出)

　　遂州圆法嗣

　　终南山圭峰宗密禅师

　　果州西充何氏子。家本豪盛。髫龀通儒书。冠岁探释典。唐元和二年。将赴贡举。偶造圆和尚法席。欣然契会。遂求披剃。当年进具。一日随众僧。斋于府吏任灌家。居下位。以次受经。得圆觉十二章。览未终轴。感悟流涕。归以所悟之旨告于圆。圆抚之曰。汝当大弘圆顿之教。此诸佛授汝耳。行矣。无自滞于一隅也。师涕泣奉命礼辞而去。因谒荆南忠禅师。忠曰。传教人也。当宣导于帝都。复见洛阳照禅师。照曰。菩萨人也。谁能识之。寻抵襄汉。因病僧付华严疏。即上都澄观大师之所撰也。师未尝听习。一览而讲。自欣所遇曰。向者诸师述作。罕穷厥旨。未若此疏辞源流畅。幽赜焕然。吾禅遇南宗。教逢圆觉。一言之下心地开通。一轴之中义天朗耀。今复偶兹绝笔。罄竭于怀。暨讲终思见疏主。时属门人泰恭断臂酬恩。师先赍书上疏主。遥叙师资。往复庆慰。寻泰恭痊损。方随侍至上都。执弟子之礼。观曰。毗卢华藏。能随我游者。其汝乎。师预观之室。惟日新其德。而认筌执象之患永亡矣。北游清凉山。四住鄠县草堂寺。未几复入终南圭峰兰若。大和中。征入内赐紫衣。帝累问法要。朝士归慕。唯相国裴公休。深入堂奥。受教为外护。师以禅教学者。互相非毁。遂着禅源诸诠。为录诸家所述。诠表禅门根源道理文字句偈。集为一藏。以贻后代。其都序略云。禅是天竺之语。具云禅那。此云思惟修。亦云静虑。皆定慧之通称也。源者是一切众生本觉真性。亦名佛性。亦名心地。悟之名慧。修之名定。定慧通名为禅。此性是禅之本源。故云禅源。亦名禅那。理行者。此之本源是禅理。忘情契之是禅行。故云理行。然今所集诸家述作。多谭禅理。少说禅行。故且以禅源题之。今时有人。但目真性为禅者。是不达理行之旨。又不辨华竺之音也。然非离真性别有禅体。但众生迷真合尘。即名散乱。背尘合真。方名禅定。若直论本性。即非真非妄。无背无合。无定无乱。谁言禅乎。况此真性。非唯是禅门之源。亦是万法之源。故名法性。亦是众生迷悟之源。故名如来藏藏识。亦是诸佛万德之源。故名佛性。亦是菩萨万行之源。故名心地。万行不出六波罗蜜。禅者但是六中之一。当其第五。岂可都目真性。为一禅行哉。

　　长庆安法嗣

　　益州大随法真禅师

　　梓州王氏子。妙龄夙悟。决志寻师。于慧义寺出家。圆具后南游。初见药山道吾云岩洞山。次至岭外。大沩会下数载。食不至充。卧不求暖。清苦炼行。操履不群。沩深器之。一日问曰。阇黎在老僧此间。不曾问一转话。师曰。教某甲向甚么处下口。沩曰。何不道如何是佛。师便作手势掩沩口。沩叹曰。子真得其髓。从此名传四海。尔后还蜀。寄锡天彭堋口山龙怀寺。于路旁煎茶。普施三年。因往后山。见一古院号大随。群峰矗秀。涧水清冷。中有一树围四丈余。南开一门。中空无碍。不假斧斤。自然一庵。颜曰木禅。师乃居之。十余载影不出山。声闻于外。四方玄学千里趋风。蜀主钦尚。遣使屡征。师皆辞以老病。署神照大师。上堂。此性本来清净。具足万德。但以染净二缘。而有差别。故诸圣悟之。一向净用而成觉道。凡夫迷之。一向染用没溺轮回。其体不二。故般若云。无二无二分无别无断故。僧问。劫火洞然大千俱坏。未审者个坏不坏。师曰坏。曰恁么则随他去也。师曰。随他去。僧不肯。后到投子举前话。子遂装香遥礼曰。西川古佛出世。谓其僧曰。汝速回去忏悔。僧回大随。师已殁。僧再至投子。子亦迁化。问如何是大人相。师曰。肚上不贴榜。问僧。甚处去。曰西山住庵去。师曰。我向东山头唤汝。汝便来得么。曰不然。师曰。汝住庵未得。问生死到来时如何。师曰。遇茶吃茶。遇饭吃饭。曰谁受供养。师曰。合取钵盂。庵侧有一龟。僧问。一切众生皮裹骨。者个众生为甚骨裹皮。师拈草履覆龟背上。僧无语。问如何是诸佛法要。师举拂子曰会么。曰不会。师曰。尘尾拂子。问如何是学人自己。师曰。是我自己。曰为甚么却是和尚自己。师曰。是汝自己。问如何是大随一面事。师曰。东西南北。问佛法遍在一切处。教学人向甚么处驻足。师曰。大海从鱼跃。长空任鸟飞。问父子至亲。岐路各别时如何。师曰。为有父子。问如何是无缝塔。师曰。高五尺。曰学人不会。师曰。鹘仑砖。问和尚百年后。法付何人。师曰。露柱火炉。曰还受也无。师曰。火炉露柱。问僧。甚处去。曰峨眉礼普贤去。师举拂子曰。文殊普贤总在者里。僧作圆相抛向后乃礼拜。师唤侍者。取一贴茶与者僧。众僧参次。师以口作患风势曰。还有人医得吾口么。众僧竞送药以至。俗士闻之。亦多送药。师并不受。七日后师自掴口令正。乃曰。如许多时鼓者两片皮。至今无人医得。即端坐而逝。

　　赵州谂法嗣

　　益州西睦和尚

　　上堂。有俗士举手曰。和尚便是一头驴。师曰。老僧被汝骑。士无语。去后三日再来白言。某甲三日前着贼。师拈杖趁出。师有时蓦唤侍者。者应诺。师曰。更深夜静。共伊商量。

　　龙潭信法嗣

　　鼎州德山宣鉴禅师

　　简州周氏子。廿岁出家依年受具。精究律藏。于性相诸经贯通旨趣。常讲金刚般若。时谓之周金刚。忽谓同学曰。一毛吞海。海性无亏。纤芥投锋。锋利不动。学与无学。唯我知焉。后闻南方禅席颇盛。师气不平。乃曰。出家儿千劫学佛威仪。万劫学佛细行。不得成佛。南方魔子敢言。直指人心见性成佛。我当搂其窟穴。灭其种类。以报佛恩。遂担青龙疏钞出蜀。至澧阳路上。见一婆子卖饼。因息肩买饼点心。婆指担曰。者个是甚么文字。师曰。青龙疏钞。婆曰。讲何经。师曰。金刚经。婆曰。我有一问。你若答得。施与点心。若答不得。且别处去。金刚经道。过去心不可得。现在心不可得。未来心不可得。未审上座点那个心。师无语。遂往龙潭。至法堂曰。久向龙潭。及乎到来。潭又不见。龙又不现。潭引身曰。子亲到龙潭。师无语。遂栖止焉。一夕侍立次。潭曰。更深何不下去。师珍重便出。却回曰。外面黑。潭点纸烛度与师。师拟接。潭复吹灭。师于此大悟。便礼拜。潭曰。子见个甚么。师曰。从今向去。更不疑天下老和尚舌头也。至来日。龙潭升座谓众曰。可中有一汉。牙如剑树。口似血盆。一棒打不回头。他时向孤峰顶上。立吾道去在。师将疏钞。堆法堂前。举火炬曰。穷诸玄辩。若一毫置于太虚。竭世枢机。似一滴投于巨壑。遂焚之。于是礼辞。直抵沩山。挟复子上法堂。从西过东。从东过西。顾视方丈曰。有么有么。山坐次殊不顾盻。师曰无无。便出。至门首乃曰。虽然如此。也不得草草。遂具威仪再入相见。才跨门提起坐具曰。和尚。山拟取拂子。师便喝。拂袖而出。沩山至晚问首座。今日新到在否。座曰。当时背却法堂着草鞋出去也。山曰。此子已后向孤峰顶上。盘结草庵。呵佛骂祖去在。师住澧阳三十年。属唐武宗废教。避难于独浮山之石室。大中初。武陵太守薛廷望。再崇德山精舍。号古德禅院。将访求哲匠住持。聆师道行。屡请不下山。廷望乃设诡计。遣吏以茶盐诬之。言犯禁法。取师入州。瞻礼坚请。居之大阐宗风。上堂。若也于己无事。则勿妄求。妄求而得。亦非得也。汝但无事于心。无心于事。则虚而灵。空而妙。若毛端许言之本末者。皆为自欺。何故。毫厘系念。三涂业因。瞥尔情生。万劫羁锁。圣名凡号尽是虚声。殊相劣形皆为幻色。汝欲求之。得无累乎。及其厌之。又成大患。终而无益。小参示众曰。今夜不答话。问话者三十棒。时有僧出礼拜。师便打。僧曰。某甲话也未问。和尚因甚么打某甲。师曰。汝是甚么处人。曰新罗人。师曰。未跨船舷。好与三十棒。僧参。师问维那。今日几人新到。曰八人。师曰。唤来一时生按着。龙牙问。学人仗镆鎁剑。拟取师头时如何。师引颈近前曰㘞。牙曰。头落也。师呵呵大笑。牙后到洞山举前话。山曰。德山道甚么。牙曰。德山无语。洞曰。莫道无语。且将德山落底头。呈似老僧看。牙方省便忏谢。有僧举似师。师曰。洞山老人不识好恶。者汉死来多少时。救得有甚么用处。僧问。如何是菩提。师打曰出去。莫向者里屙。问如何是佛。师曰。佛是西天老比丘。雪峰问。从上宗乘。学人还有分也无。师打一棒曰。道甚么。曰不会。至明日请益。师曰。我宗无语句。实无一法与人。峰因此有省。岩头闻之曰。德山老人一条脊梁骨。硬似铁。拗不折。然虽如此。于唱教门中。犹较些子。曰道得也三十棒。道不得也三十棒。临济闻得。谓洛浦曰。汝去问他。道得为甚么也三十棒。待伊打。汝接住棒送一送。看伊作么生。浦如教而问。师便打。浦接住送一送。师便归方丈。浦回举似临济。济曰。我从来疑著者汉。虽然如是。你还识德山么。浦拟议。济便打。上堂。问即有过。不问犹乖。有僧出礼拜。师便打。僧曰。某甲始礼拜。为甚么便打。师曰。待汝开口。堪作甚么。师令侍者唤义存。存上来。师曰。我自唤义存。汝又来作甚么。存无对。上堂。我先祖见处即不然。者里无祖无佛。达磨是老臊胡。释迦老子是干屎橛。文殊普贤是担屎汉。等觉妙觉是破执凡夫。菩提涅槃是系驴橛。十二分教是鬼神簿。拭疮疣纸。四果三贤初心十地。是守古冢鬼。自救不了。有僧相看。乃近前作相扑势。师曰。与么无礼。合吃山僧手里棒。僧拂袖便行。师曰。饶汝如是。也祇得一半。僧转身便喝。师打曰。须是我打你始得。曰诸方有明眼人在。师曰。天然有眼。僧擘开眼曰猫。便出。师曰。黄河三千年一度清。师见僧来。乃闭门。其僧敲门。师曰阿谁。曰师子儿。师乃开门。僧礼拜。师骑僧项曰。者畜生甚处去来。雪峰问。南泉斩猫儿意旨如何。师乃打趁。却唤曰会么。峰曰不会。师曰。我恁么老婆心也不会。僧问。凡圣相去多少。师便喝。师因疾。僧问。还有不病者也无。师曰有。曰如何是不病者。师曰。阿㖿阿㖿。师复告众曰。扪空追响。劳汝心神。梦觉觉非。竟有何事。言讫安坐而化。即唐咸通六年十二月三日也。谥见性禅师。

　　锦江禅灯卷第一
卍新纂续藏经第 85 册 No. 1590 锦江禅灯


　　锦江禅灯卷第二

　　昭觉丈雪　通醉　辑

　　绍兴幻庵　胡升猷　订

　　　　大鉴下第五世

　　药山俨法嗣

　　秀州华亭船子德诚禅师

　　节操高邈。度量不群。自印心于药山。与道吾云岩为同道交。洎离药山。乃谓二同志曰。公等应各据一方。建立药山宗旨。予率性疏野。唯好山水。乐情自遣。无所能也。他后知我所止之处。若遇灵利座主。指一人来。或堪雕琢。将授生平所得。以报先师之恩。遂分携。至秀州华亭。泛一小舟。随缘度日。以接四方往来之者。时人莫知其高蹈。因号船子和尚。一日泊船岸边闲坐。有官人问。如何是和尚日用事。师竖桡子曰。会么。官人曰不会。师曰。桌拨清波。金鳞罕遇。师有偈曰。三十年来坐钓台。钩头往往得黄能。金鳞不遇空劳力。收取丝纶归去来。千尺丝纶直下垂。一波才动万波随。夜静水寒鱼不饵。满船空载月明归。三十年来海上游。水清鱼现不吞钩。钓竿斫尽重栽竹。不计功程得便休。有一鱼兮伟莫裁。混融包纳信奇哉。能变化吐风雷。下线何曾钓得来。别人祇看采芙蓉。香气长粘绕指风。两岸映一船红。何曾解染得虚空。问我生涯祇是船。子孙各自赌机缘。不由地不由天。除却蓑衣无可传。道吾后到京口。遇夹山上堂。僧问如何是法身。山曰法身无相。曰如何是法眼。山曰法眼无瑕。道吾不觉失笑。山便下座请问道吾。某甲适来祇对者僧话。必有不是。致令上座失笑。望上座不吝慈悲。吾曰。和尚一等是出世。未有师在。山曰。某甲甚处不是。望为说破。吾曰。某甲终不说。请和尚却往华亭船子处去。山曰。此人如何。吾曰。此人上无片瓦。下无卓锥。和尚若去。须易服而往。山乃散众。束装直造华亭。船子才见便问。大德住甚么寺。山曰。寺即不住。住即不似。师曰。不似似个甚么。山曰。不是目前法。师曰。甚处学得来。山曰。非耳目之所到。师曰。一句合头语。万劫系驴橛。师又问。垂丝千尺。意在深潭。离钩三寸。子何不道。山拟开口。师一桡打落水中。山才上船。师又曰道道。山拟开口。师又打。山豁然大悟。乃点头三下。师曰。竿头丝线从君弄。不犯清波意自殊。山遂问。抛纶掷钓。师意如何。师曰。丝悬渌水。浮定有无之意。山曰。语带玄而无路。舌头谈而不谈。师曰。钓尽江波。金鳞始遇。山乃掩耳。师曰。如是如是。遂嘱曰。汝向去直须藏身处没踪迹。没踪迹处莫藏身。吾三十年在药山。祇明斯事。汝今已得。他后莫住城隍聚落。但向深山里钁头边。觅取一个半个。接续无令断绝。山乃辞行。频频回顾。师遂唤阇黎。山乃回首。师竖起桡子曰。汝将谓别有。乃覆船入水而逝。

　　临济玄法嗣

　　金沙和尚

　　僧问。如何是祖师西来意。师曰听。曰恁么则大众侧聆。师曰。十万八千。

　　沩山祐法嗣

　　益州应天和尚

　　僧问。人人尽有佛性。如何是和尚佛性。师曰。汝唤甚么作佛性。曰恁么则和尚无佛性也。师乃叫快活快活。

　　大鉴下第六世

　　夹山会法嗣

　　嘉州白水禅师

　　僧问。如何是西来意。师曰。四溟无窟宅。一滴润乾坤。问曹溪一路合谈何事。师曰。涧松千载鹤来聚。月中香桂凤凰归。问如何是此经。师曰。抛梭石女辽空响。海底泥牛夜叫频。

　　香严闲法嗣

　　益州南禅无染禅师

　　僧问。无句之句。师还答也无。师曰。从来祇明恁么事。曰毕竟如何。师曰。且问看。

　　益州长平山和尚

　　僧问。视瞬不及处如何。师曰。我眨眼也没工夫。僧问。如何是祖师意。师曰。西天来唐土去。

　　益州崇福演教禅师

　　僧问。如何是宽廓之言。师曰。无口道得。问如何是西来意。师曰。今日明日。

　　投子同法嗣

　　西川青城香山澄照禅师

　　僧问。诸佛有难。向火𦦨里藏身。未审衲僧有难。向甚么处藏身。师曰。水精瓮里着波斯。问如何是初生月。师曰。太半人不见。

　　兴元府中梁山遵古禅师

　　僧问。空劫无人能问法。即今有问法何安。师曰。大悲菩萨瓮里坐。问如何是祖师西来意。师曰。道士担漏卮。

　　洞山价法嗣

　　益州北院通禅师

　　初参夹山。问曰。目前无法。意在目前。不是目前法。非耳目之所到。岂不是和尚语。山曰是。师乃掀倒禅床叉手而立。山起来打一拄杖。师便下去。次参洞山。山上堂曰。坐断主人公。不落第二见。师出众曰。须知有一人不合伴。山曰。犹是第二见。师便掀倒禅床。山曰。老兄作么生。师曰。待某甲舌头烂。即向和尚道。后辞洞山拟入岭。山曰。善为。飞猿岭峻好看。师良久。山召道阇黎。师应诺。山曰。何不入岭去。师因有省。更不入岭。住后上堂。诸上座。有甚么事。出来论量取。若上上根机。不假如斯若是。中下之流。直须刬削门头户底。教索索地。莫教入泥水。第一速须省事。直须无心去。学得千般万般。祇成知解。与衲僧门下。有甚么交涉。僧问。直须无心学时如何。师曰。不管系。问如何是佛。师曰。峭壁本无苔。洒墨图斑驳。问二龙争珠。谁是得者。师曰。得者失。曰不得者如何。师曰。还我珠来。问如何是清净法身。师曰。无点污。问转不得时如何。师曰。功不到。问如何是大富贵底人。师曰。如轮王宝藏。曰如何是赤穷底人。师曰。如酒店腰带。问水洒不着时如何。师曰。干剥剥地。问一槌便成时如何。师曰。不是偶然。问如何是祖师西来意。师曰。壁上画枯松。游蜂竞采药。灭后谥证真禅师。

　　大鉴下第七世

　　云盖元法嗣

　　彭州天台灯禅师

　　僧问。古佛向甚么处去也。师曰。中央甲第高。岁岁出灵苗。问古镜未磨时如何。师曰。不施功。曰磨后如何。师曰。不照烛。问如何是佛。师曰。红莲座上不睹天冠。

　　洛浦安法嗣

　　嘉州洞溪戒定禅师

　　初问洛浦。月树无枝长覆荫。请师直指妙玄微。浦曰。森罗秀处事不相依。渌水千波孤峰自异。师于是领旨。住后僧问。蛇师为甚么被蛇吞。师曰。几度扣门招不出。将身直入里头看。有官人问。既是清净伽蓝。为甚打鱼鼓。师曰。直须打出青霄外。免见龙门点额人。

　　曹山寂法嗣

　　益州布水岩和尚

　　僧问。如何是西来意。师曰。一回思着一伤心。问宝剑未磨时如何。师曰。用不得。曰磨后如何。师曰。触不得。

　　蜀川西禅和尚

　　僧问。佛是摩耶降生。未审和尚是谁家子。师曰。水上卓红旗。问三十六路。阿那一路最妙。师曰。不出第一手。曰忽遇出时如何。师曰。脊着地也不难。

　　白马儒法嗣

　　兴元府青剉山如观禅师

　　僧问。如何是和尚家风。师曰。无底篮子拾生菜。问如何是青剉境。师曰。三冬华木秀。九夏雪霜飞。

　　岩头奯法嗣

　　云顶山玄泉彦禅师

　　僧问。如何是道中人。师曰。日落投孤店。问如何是佛。师曰。张家三个儿。曰学人不会。师曰。孟仲季也不会。问如何是声前一句。师曰吽。曰转后如何。师曰。是甚么。

　　龙牙遁法嗣

　　西川存禅师

　　僧问。学人解问誵讹句。请师举起讶人机。师曰。巢父不牵牛。许由不洗耳。问具足底人来。师还接否。师便打。

　　雪峰存法嗣

　　益州普通山普明禅师

　　僧问。如何是佛性。师曰。汝无佛性。曰蠢动含灵皆有佛性。学人为何却无。师曰。为汝向外求。问如何是玄玄之珠。师曰。者个不是。曰如何是玄玄珠。师曰。失却也。

　　太原孚上座

　　初在扬州光孝寺。讲涅槃经。有禅者阻雪。因往听讲。至三日因佛性三德法身。广谈法身妙理。禅者失笑。师讲罢。请禅者吃茶。白曰。某甲素志狭劣。依文解义。适蒙见笑。且望见教。禅者曰。实笑座主不识法身。师曰。如此解脱。何处不是。曰请座主更说一遍。师曰。法身之理。犹若太虚。竖穷三际。横亘十方。弥纶八极。包括二仪。随缘赴感靡不周遍。曰不道座主说不是。祇是说得法身量边事。实未识法身在。师曰。既然如是。禅德当为我说。曰座主还信否。师曰。焉敢不信。曰若如是。座主辍讲旬日。于室内端然静虑。收心摄念。善恶诸缘一时放却。师一依所教。从初夜至五更。闻鼓角声。忽然契悟。便去扣门。禅者曰阿谁。师曰某甲。禅者咄曰。教汝传持大教。代佛说法。夜来为甚么醉酒卧街。师曰。禅德。自来讲经。将生身父母鼻孔扭捏。从今已去。更不敢如是。禅者曰。且去来日相见。师遂罢讲。遍历诸方。名闻宇内。尝游淅中。登径山法会。一日于大佛殿前有僧问。上座曾到五台否。师曰曾到。曰还见文殊么。师曰见。曰甚么处见。师曰。径山佛殿前见。其僧后适闽川。举似雪峰。峰曰。何不教伊人岭来。师闻乃趣装而迈。初至雪峰。廨院憩锡。因分柑子与僧。长庆问。甚么处将来。师曰。岭外将来。曰远涉不易担负得来。师曰。柑子柑子。次日上山。雪峰闻乃集众。师到法堂。上顾视雪峰。便下看知事。明日却上礼拜曰。某甲昨日触忤和尚。峰曰。知是般事便休。峰一日见师。乃指日示之。师摇手而出。峰曰。汝不肯我那。师曰。和尚摇头。某甲摆尾。甚么处是不肯。峰曰。到处也须讳却。一日众僧𣆶参。峰在中庭卧。师曰。五州管内。祇有者老和尚较些子。峰便起去。峰尝问师。见说临济有三句是否。师曰是。曰作么生是第一句。师举目视之。峰曰。此犹是第二句。如何是第一句。师叉手而退。自此雪峰深器之。室中印解。师资道契。更不他游。而掌浴焉。一日玄沙上问讯雪峰。峰曰。此间有个老鼠子。今在浴室里。沙曰。待与和尚勘过。言讫到浴室。遇师打水。沙曰。相看上座。师曰。已相见了。沙曰。甚么劫中曾相见。师曰。瞌睡作么。沙却入方丈白雪峰曰。已勘破了。峰曰。作么生勘伊。沙举前话。峰曰。汝着贼也。鼓山问师。父母未生时鼻孔在甚么处。师曰。老兄先道。山曰。如今生也。汝道在甚么处。师不肯。山却问。作么生。师曰。将手中扇子来。山与扇子再征前话。师摇扇不对。山罔测。乃殴师一拳。鼓山赴大王请。雪峰门送。回至法堂。乃曰。一只圣箭。直射九重城里去也。师曰。是伊未在。峰曰。渠是彻底人。师曰。若不信。待某甲去勘过。遂趁至中路便问。师兄向甚么处去。山曰。九重城里去。师曰。忽遇三军围绕时如何。山曰。他家自有通霄路。师曰。恁么则离宫失殿去也。山曰。何处不称尊。师拂袖便回。峰问如何。师曰。好只圣箭。中路折却了也。遂举前话。峰乃曰。奴渠语在。师曰。者老冻脓。犹有乡情在。师在库前立。有僧问。如何是触目菩提。师踢狗子作声走。僧无对。师曰。小狗子不消一踢。保福签瓜次。师至。福曰。道得与汝瓜吃。师曰。把将来。福度与一片。师接得便去。师不出世。诸方目为太原孚上座。后归维扬。陈尚书留在宅供养。一日谓尚书曰。来日讲一遍大涅槃经。报答尚书。书致斋茶毕。师遂升座良久挥尺一下曰。如是我闻。乃召尚书。书应诺。师曰。一时拂在。便乃脱去。

　　福州鼓山神晏兴圣国师

　　大梁李氏子。幼恶荤膻。乐闻钟梵。年十二造雪岭。朗然符契。一日参雪峰。峰知其缘熟。忽起搊住曰。是甚么。师释然了悟。亦忘其了心。唯举手摇曳而已。峰曰。子作道理邪。师曰。何道理之有。峰审其悬解。抚而印之。后闽帅常询法要。创鼓山禅苑。请举扬宗旨。上堂。良久曰。南泉在日。亦有人举。要且不识南泉。即今莫有识南泉者么。试出来对众验看。时有僧出。礼拜才起。师曰。作么生。僧近前曰。咨和尚。师曰。不才请退。乃曰。经有经师。论有论师。律有律师。各有人传持。且佛法是建立教。禅道乃止啼之说。他诸圣出兴。盖为人心不等。巧开方便。遂有多门。受病不同。处方还异。在有破有。居空叱空。二患既除。中道须遣。鼓山所以道。句不当机。言非展事。承言者丧。滞句者迷。不唱言前。宁谈句后。直至释迦掩室。净名杜口。大士梁时童子。当日一问二问三问。尽有人了也。诸仁者。合作么生。时有僧出礼拜。师曰。高声问。曰学人咨和尚。师喝曰出去。曰己事未明。以何为验。师抗声曰。你未闻那。其僧再问。师曰。一点随流食咸不重。问如何是包尽乾坤底句。师曰。近前来。僧近前。师曰。钝置杀人。

　　大鉴下第八世

　　青峰楚法嗣

　　西川灵龛禅师

　　僧问。如何是诸佛出身处。师曰。出处非干佛。春来草自青。问碌碌地时如何。师曰。试进一步看。

　　益州净众寺归信禅师

　　僧问。莲华未出水时如何。师曰。菡萏满池流。曰出水后如何。师曰。叶落不知秋。问不假浮囊便登巨海时如何。师曰。红觜飞超三界外。绿毛也解道煎茶。问如何是自在底人。师曰。剑树霜林去便行。曰如何是不自在底人。师曰。释迦在阇黎后。

　　玄泉彦法嗣

　　怀州玄泉二世和尚

　　僧问。辞穷理尽时如何。师曰。不入理岂同尽。问妙有玄珠。如何取得。师曰。不似摩尼绝影艳。碧眼胡人岂能见。曰有口道不得时如何。师曰。三寸不能齐鼓韵。哑人解唱木人歌。

　　罗山闲法嗣

　　西川定慧禅师

　　初参罗山。山问。甚么处来。师曰。远离西蜀。近发开元。却近前问。即今事作么生。山揖曰。吃茶去。师拟议。山曰。秋气稍热去。师出至法堂叹曰。我在西蜀。峨眉山脚下。拾得一只蓬蒿箭。拟拨乱天下。今日打罗山寨。弓折箭尽也休休。乃下参众。山来日上堂。师出问。豁开户牖。当轩者谁。山便喝。师无语。山曰。毛羽未备。且去。师因而抠衣。久承印记。后谒台州胜光。光坐次。师直入身边叉手而立。光问。甚处来。师曰。犹待答话在。便出。光拈拂子趁至僧堂前见师。乃提起拂子曰。阇黎唤者个作甚么。师曰。敢死喘气。光低头归方丈。

　　灌州灵岩和尚

　　僧问。如何是道中宝。师曰。地倾东南。天高西北。曰学人不会。师曰。落照机前异。师颂石巩接三平曰。解擘当胸箭。因何祇半人。为从途路晓。所以不全身。

　　芭蕉清法嗣

　　彭州承天院辞确禅师

　　僧问。学人有一只箭。射即是不射即是。师曰。作么生是阇黎箭。僧便喝。师曰。者个是草箭子。曰如何是和尚箭。师曰。禁忘须屈指。祷祈便扣牙。问心随万境转。阿那个是转万境底心。师曰。嘉州大像古人携。问众罪如霜露。慧日能消除时如何。师曰。亭台深夜雨。楼阁静时钟。曰为甚么因缘会遇时。果报还自受。师曰。管笔能书。片舌解语。开堂日示众。正令提纲。犹是捏窠造伪。佛法祇对。特地谩骂上流。问着即参差。答着即交互。大德拟向甚么处下口。然则如是。事无一向。权柄在手。纵夺临机。有疑请问。僧问。如何是第一义。师曰。群峰穿海去。滴水下岩来。问师唱谁家曲。宗风嗣阿谁。师曰。道头会尾。举意知心。

　　兴元府牛头山精禅师

　　僧问。如何是古佛心。师曰。东海浮沤。曰如何领会。师曰。秤锤落井。问不居凡圣。是甚么人。师曰。梁朝傅大士。曰此理如何。师曰。楚国孟尝君。

　　益州觉城院信禅师

　　僧问。如何是出身一路。师曰。三门前。曰如何领会。师曰。紧峭草鞋。

　　云门偃法嗣

　　益州青城香林院澄远禅师

　　汉州绵竹人。师初时在众日。普请锄草次。有一僧曰。看俗家失火。师曰。那里火。曰不见那。师曰不见。曰者瞎汉。是时一众皆言远上座败阙。后明教宽闻举叹曰。须是我远兄始得。住后僧问。美味醍醐。为甚么变成毒药。师曰。导江纸贵。问见色便见心时如何。师曰。适来甚么处去来。曰心境俱忘时如何。师曰。开眼坐睡。问北斗里藏身意旨如何。师曰。月似弯弓。少雨多风。问如何是诸佛心。师曰。清则始终清。曰如何领会。师曰。莫受人谩好。问如何是祖师西来意。师曰。踏步者谁。问如何是和尚妙药。师曰。不离众味。曰吃者如何。师曰。唼啖看。问如何是室内一碗灯。师曰。三人证龟成鳖。问如何是衲衣下事。师曰。腊月火烧山。问大众云集。请师施设。师曰。三不待两。问如何是学人时中事。师曰恰恰。问如何是玄。师曰。今日来明日去。曰如何是玄中玄。师曰。长连床上。问如何是香林一脉泉。师曰。念无间断。曰饮者如何。师曰。随方斗秤。问如何是衲僧正眼。师曰。不分别。曰照用事如何。师曰。行路人失脚。问万机俱泯迹。方识本来人时如何。师曰。清机自显。曰恁么则不别人。师曰。方见本来人。问鱼游陆地时如何。师曰。发言必有后救。曰却下碧潭时如何。师曰。头重尾轻。问但有言句尽是宾。如何是主。师曰。长安城里。曰如何领会。师曰。千家万户。问如何是西来的的意。师曰。坐久成劳。曰便回转时如何。师曰。隋落深坑。问如何是无缝塔。师曰。合掌当胸。曰如何是塔中人。师曰露也。问教法未来时如何。师曰。阎罗天子。曰来后如何。师曰。大宋国里。问一子出家九族解脱。目连为甚么母入地狱。师曰确。问如何是平常心。师曰。早朝不审。𣆶后珍重。上堂。是汝诸人。尽是担钵囊向外行脚。还识得性也未。若识得。试出来道看。若识不得。祇是被人热谩将去。且问汝诸人。是汝参学日久用心。扫地煎茶游山玩水。汝且订订。唤甚么作自性。诸人且道。始终不变不异。无高无下。无好无丑。不生不灭。究竟归于何处。诸人还知得下落所在也未。若于者里知得所在。是诸佛解脱法门。悟道见性。始终不疑不虑。一任横行。一切人不奈汝何。出言吐气实有来处。如人买田。须是收得元本契书。若不得他元本契书。终是不稳。遮莫经官判状。亦是不得。其奈不收得元本契书。终是被人夺却。汝等诸人参禅学道亦复如是。还有人收得元本契书么。试拈出看。汝且唤甚么作元本契书。诸人试道看。若是灵利底。才闻与么说着。便知去处。若不知去处。向外边学得千般巧妙记持解会。口似倾河。终不究竟。与汝自己天地差殊。且去衣钵下体当寻觅看。若有个见处。上来者里道看。老僧与汝证明。若觅不得。且依行队去。将示寂。辞知府宋公珰曰。老僧行脚去。通判曰。者僧风狂。八十岁行脚去那里。宋曰。大善知识去住自由。师谓众曰。老僧四十年。方打成一片。言讫而逝。塔于本山。

　　饶州荐福承古禅师

　　操行高洁。禀性虚明。参大光敬玄禅师。乃曰。祇是个草里汉。遂参福严雅和尚。又曰。祇是个脱洒衲僧。由是终日默然。深究先德洪规。一日览云门语。忽然发悟。自此韬藏不求名闻。栖止云居弘觉禅师塔所。四方学者奔凑。因称古塔主也。景祐四年。范公仲淹出守鄱阳。闻师道德。请居荐福。开阐宗风。僧问。大善知识将何为人。师曰莫。曰恁么则有问有答去也。师曰莫。问青青翠竹尽是真如。郁郁黄花无非般若。如何是般若。师曰。黄泉无老少。曰春来草自青。师曰。声名不朽。曰若然者。碧眼胡僧也皱眉。师曰。退后三步。僧曰苦。师乃吽吽。问临济举拂。学人举拳。是同是别。师曰。讹言乱众。曰恁么则依令而行也。师曰。天涯海角。问一喝分宾主。照用一时行。此意如何。师曰。干柴湿茭。僧便喝。师曰。红𦦨炎天。上堂。夫出家者。为无为法。无为法中。无利益无功德。近来出家人。贪着福慧。与道全乖。若为福慧。须至明心。若要达道。无汝用心处。所以常劝诸人。莫学佛法。但自休心。利根者画时解脱。钝根者或三五年。远不过十年。若不悟去。老僧与你入拔舌地狱。参。

　　韶州双峰竟钦禅师

　　益州人也。开堂日。云门和尚躬临证明。僧问。如何是佛法大意。师曰。日出方知天下朗。无油那点佛前灯。问如何是双峰境。师曰。夜听水流庵后竹。昼看云起面前山。问如何是和尚为人一句。师曰。因风吹火。上堂。进一步则迷理。退一步则失事。饶你一向兀然去。又同无情。僧问。如何是不同无情去。师曰。动转施为。曰如何得不迷理失事去。师曰。进一步退一步。僧作礼。师曰。向来有人恁么会。老僧不肯伊。曰请师直指。师便打出。问如何是正法眼。师曰。山河大地。问如何是法王剑。师曰。铅刀徒逞。不若龙泉。曰用者如何。师曰。藏锋犹不许。露刃更何堪。问宾头卢应供四天下。还得遍也无。师曰。如月入水。问如何是用而不杂。师曰。明月台前垂玉露。水晶殿里璨真珠。有行者问。某甲遇贼来时。若杀即违佛教。不杀又违王敕。未审师意如何。师曰。官不容针。私通车马。广主尝亲问法要。锡慧真广悟号。将示寂。告门人曰。吾不久去世。汝可就山顶预修坟塔。洎工毕以闻。师曰。后日子时行矣。及期。会云门爽和尚等七人夜话。侍者报三更也。师索香焚之。合掌而逝。

　　西川青城大面山乘禅师

　　僧问。如何是相轮峰。师曰。直耸烟岚际。曰向上事如何。师曰。入地三尺五。问如何是佛法大意。师曰。兴义门前冬冬鼓。曰学人不会。师曰。朝打三千。暮打八百。

　　锦江禅灯卷第二
卍新纂续藏经第 85 册 No. 1590 锦江禅灯


　　锦江禅灯卷第三

　　昭觉丈雪　通醉　辑

　　绍兴幻庵　胡升猷　订

　　　　大鉴下第八世

　　　　　云门偃法嗣

　　兴元府普通封禅师

　　僧问。今日一会何似灵山。师曰。震动乾坤。问如何是普通境。师曰。庭前有竹三冬秀。户内无灯午夜明。

　　益州铁幢觉禅师

　　僧问。十二时中如何履践。师曰。光剃头净洗钵。问如何是道。师曰踏着。曰如何是道中人。师曰。退后三步。问诸佛出世当为何事。师曰。截耳卧街。

　　眉州福化充禅师

　　僧问。如何是大人相。师曰。山僧者里不曾容易对阇黎。曰如何得相承去。师曰。白云虽有影。绿竹且无阴。问天皇也恁么道。龙潭也恁么道。未审和尚作么生道。师曰。汝试道看。曰比来请益。岂无方便。师曰。将谓是海东舶主。元来是北地番人。问如何是佛法大意。师曰。十字路头华表柱。曰学人不会。乞师再指。师曰。君自行东我向西。

　　眉州黄龙赞禅师

　　僧问。如何是和尚关棙子。师曰。少人踏得着。曰忽踏得着时如何。师曰。汝试进前看。僧便喝。师便打。问僧。近离甚处。曰香林。师曰。在彼多少时。曰六年。师曰。世尊在雪山六年。证无上菩提。汝在香林六年。成得个甚么。僧无语。师曰。移厨吃饭汉。

　　鹿门真法嗣

　　益州崇真禅师

　　僧问。如何是禅。师曰。澄潭钓玉兔。曰如何是道。师曰。拍手笑清风。问如何是大人相。师曰。泥捏三官土地堂。

　　曹山霞法嗣

　　嘉州东汀和尚

　　僧问。如何是向去底人。师曰。石女纺麻缕。曰如何是却来底人。师曰。扇车关捩断。问遍界是佛身。教某甲甚么处立。师曰。孤峰顶上木人叫。红焰辉中石马嘶。

　　云居岳法嗣

　　梓州龙泉和尚

　　僧问。如何是祖师西来意。师曰。不在阇黎分上。问学人欲跳万丈洪崖时如何。师曰。扑杀。

　　含珠哲法嗣

　　洋州龙穴山和尚

　　僧问。如何是西来意。师曰。骑虎唱巴歌。问既是善知识。为甚么却与土地烧钱。师曰。彼上人者难为酬对。

　　紫陵一法嗣

　　兴元府大浪和尚

　　僧问。既是活河神。为甚么被水推却。师曰。随流始得妙。住岸却成迷。

　　大鉴下第九世

　　黄龙机法嗣

　　眉州黄龙继达禅师

　　僧问。如何是衲。师曰。针去线不回。曰如何是帔。师曰。横铺四世界。竖盖一乾坤。曰道满到来时如何。师曰。要羹与羹。要饭与饭。问黄龙出世。金翅鸟满空飞时如何。师曰。问汝金翅鸟。还得饱也无。

　　兴元府玄都山澄禅师

　　僧问。喜得趋方丈。家风事若何。师曰。西风开晓露。明月正当天。曰如何拯济。师曰。金鸡楼上一下鼓。问如何是沙门行。师曰。一切不如。

　　嘉州黑水和尚

　　初参黄龙。便问。雪覆芦花时如何。龙便打。师于此有省。即便礼拜。

　　眉州昌福达禅师

　　僧问。学人来问师则对。不问时师意如何。师曰。谢师兄指示。问本来则不问。如何是今日事。师曰。师兄者问大好。曰学人不会时如何。师曰。谩得即得。问国有宝刀。谁人得见。师曰。师兄远来不易。曰此刀作何形状。师曰。要也道。不要也道。曰请师道。师曰。难逢难遇。问石牛水上卧时如何。师曰。异中还有异。妄计不浮沉。曰便恁么去时如何。师曰。翅天日落。把土成金。

　　大龙洪法嗣

　　兴元府普通院从善禅师

　　僧问。法轮再转时如何。师曰。助上座喜。曰合谭何事。师曰。异人掩耳。曰便恁么领会时如何。师曰错。问佩剑叩松关时如何。师曰。莫乱作。曰谁不知有。师曰出。

　　护国远法嗣

　　怀安军云顶德敷禅师

　　初参护国。问曰。直截根源佛所印。摘叶寻枝我不能时如何。国曰。罢攀云树三秋果。休弄碧潭孤月轮。师乃顿释所疑。住后。成都帅请就衙升座。有乐营将。出礼拜起。回顾下马台曰。一口吸尽西江水即不问。请师吞却阶前下马台。师展两手唱曰。细抹将来。营将猛省。

　　石门彻法嗣

　　嘉州承天义勤禅师

　　僧问。如何是承天境。师曰。两江夹却青盲汉。一带山藏赤脚蛮。问如何是谛实之言。师曰。措大巾子黑。

　　德山密法嗣

　　兴元府中梁山崇禅师

　　僧问。垂丝千尺。意在深潭时如何。师曰。红鳞掌上跃。

　　益州东禅秀禅师

　　僧问。既是善神。为甚么却被雷打。师曰。世乱奴欺主。年衰鬼弄人。问如何是一代时教。师曰。多年故纸。

　　乾明居信法嗣

　　[郫-卑+((白-日+田)/廾)]县西禅垂白禅师

　　僧问。香烟才起大众云臻。祖意西来请师垂示。师云。心光自照。僧云。恁么则一句于师亲领得。永镇[郫-卑+((白-日+田)/廾)]城万古传。师云。是人有分。

　　双泉宽法嗣

　　襄州延庆宗本禅师

　　僧问。鱼未跳龙门时如何。师曰。摆手入长安。曰跳过后如何。师曰。长安虽乐。不可久留。

　　香林远法嗣

　　灌州罗汉和尚

　　僧问。如何是佛。师曰。牛头阿旁。曰如何是法。师曰。剑树刀山。问如何是佛法大意。师曰。井中红焰。日里浮沤。曰如何领会。师曰。遥指扶桑日那边。问如何是本来心。师曰。蹉过了也。

　　灌州青城香林信禅师

　　僧问。觌面相呈时如何。师曰。筑着鼻孔。

　　妙胜臻法嗣

　　西川雪峰钦山主

　　上堂。昨日一。今日二。不用思量。快须瞥地。不瞥地。蹉过平生没巴鼻。咄。

　　大鉴下第十世

　　黄龙达法嗣

　　眉州黄龙禅师

　　僧问。如何是密室。师曰。斫不开。曰如何是密室中人。师曰。非男女相。问国内按剑者是谁。师曰昌福。曰忽遇尊贵时如何。师曰不遗。

　　清凉益法嗣

　　大梅慧明禅师

　　参法眼得心印。初庵于大梅。有禅者来参。师问。近离甚处。曰成都。曰上座离成都到此山。则成都少上座。此间剩上座。剩则心外有法。少则心法不周。说得道理即住。不会即去。僧无对。

　　梁山缘观法嗣

　　鼎州梁山岩禅师

　　僧问。如何是祖师西来意。师曰。新罗附子。蜀地当归。

　　石门远法嗣

　　怀安军云顶上鉴禅师

　　僧问。雪点红炉。请师验的。师曰。王婆煮䭔。曰争奈即今何。师曰。犹嫌少在。

　　果州清居山升禅师

　　僧问。师唱谁家曲。宗风嗣阿谁。师曰。金鸡啼石户。得意逐波清。曰未审是谁之子。师曰。谢汝就门骂詈。

　　黑水璟法嗣

　　峨眉黑水义钦禅师

　　上堂。僧出礼拜。师曰。大地百杂碎。便下座。

　　智门祚法嗣

　　明州雪窦重显禅师

　　遂宁府李氏子。依普安院仁铣上人出家。受具之后横经讲席。究理穷玄。诘问锋驰。机辩无敌。咸知法器。佥指南游。首造智门。即伸问曰。不起一念。云何有过。门召师近前。师才近前。门以拂子蓦口打。师拟开口。门又打。师豁然开悟。出住翠峰。后迁雪窦。开堂日。于法座前顾视大众曰。若论本分相见。不必高升法座。遂以手画一画曰。诸人随山僧手看。无量诸佛国土一时现前。各各子细观瞻。其或涯际未知。不免拖泥带水。便升座。上首白椎罢。有僧方出。师约住曰。如来正法眼藏委在今日。放行则瓦砾生光。把住则真金失色。权柄在手。杀活临时。其有作者。共相证据。僧出问。远离翠峰祖席。已临雪窦道场。未审是一是二。师曰。马无千里谩追风。曰恁么则云散家家月。师曰。龙头蛇尾汉。问德山临济棒喝已彰。和尚如何为人。师曰。放过一着。僧拟议。师便喝。僧曰。未审祇恁么。别有在。师曰。射虎不真。徒劳没羽。问吹大法螺。击大法鼓。朝宰临筵。如何即是。师曰。清风来未休。曰恁么则得遇于师也。师曰。一言已出。驷马难追。僧礼拜。师曰。放过一着。乃普观大众曰。人天普集。合发明个甚么事。焉可互分宾主。驰骋问答。便当宗乘去。广大门风。威德自在。辉腾今古。把定乾坤。千圣祇言自知。五乘莫能建立。所以声前悟旨。犹迷顾鉴之端。言下知宗。尚昧识情之表。诸人要知真实相为么。但以上无攀仰。下绝己躬。自然常光现前。个个壁立千仞。还辩明得也无。未辩辩取。未明明取。既辩明得。能截生死流。同据佛祖位。妙圆超悟。正在此时。堪报不报之恩。以助无为之化。问如何是佛法大意。师曰。祥云五色。曰学人不会。师曰。头上漫漫。问达磨未来时如何。师曰。猿啼古木。曰来后如何。师曰。鹤唳青霄。曰即今事作么生。师曰。一不成二不是。问和尚未见智门时如何。师曰。尔鼻孔在我手里。曰见后如何。师曰。穿过髑髅。有僧出礼拜起曰。请师答话。师便棒。僧曰。岂无方便。师曰。罪不重科。复有一僧出礼拜起曰。请师答话。师曰。两重公案。曰请师不答话。师亦棒。问古人道北斗里藏身。意旨如何。师曰。千闻不如一见。曰此话大行。师曰。老鼠衔铁。问古人道皎皎地绝一丝头。祇如山河大地。又且如何。师曰。面赤不如语直。曰学人未晓。师曰。遍问诸方。问如何是学人自己。师曰。乘槎斫额。曰莫祇者便是。师曰。浪死虚生。问如何是缘生义。师曰。金刚铸铁券。曰学人不会。师曰闹市里牌。曰恁么则行到水穷处。坐看云起时。师曰列下。问四十九年说不尽底。请师说。师曰。争之不足。曰谢师答话。师曰。铁棒自看。问如何是把定乾坤眼。师曰。拈却鼻孔。曰学人不会。师曰。一喜一悲。僧拟议。师曰苦。问如何是脱珍御服。着弊垢衣。师曰。垂手不垂手。曰乞师方便。师曰。左眼挑筋。右眼抉肉。问龙门争进举。那个登科。师曰。重遭点额。曰学人不会。师曰。退水藏鳞。问寂寂忘言。谁是得者。师曰。卸帽穿云去。曰如何领会。师曰。披蓑带雨归。曰三十年后此话大行。师曰。一场酸涩。问坐断毗卢底人。师还接否。师曰。殷勤送别潇湘岸。曰恁么则学人罪过。师曰。天宽地窄太愁人。僧礼拜。师曰。苦屈之词。不妨难吐。问生死到来。如何迴避。师曰。定花板上。曰莫便是他安身立命处也无。师曰。符到奉行。上堂。僧问。如何是吹毛剑。师曰苦。曰还许学人用也无。师嘘一嘘。乃曰。大众前共相酬唱。也须是个汉始得。若也未有奔流度刃底眼。不劳拈出。所以道。如大火聚。近着即燎却面门。亦如按太阿宝剑。冲前即丧身失命。乃曰。太阿横按祖堂寒。千里应须息万端。莫待冷光轻闪烁。复云看看。便下座。上堂。僧问。如何是维摩一默。师曰。寒山访拾得。曰恁么则入不二之门。师嘘一嘘。复曰。维摩大士去何从。千古令人望莫穷。不二法门休更问。夜来明月上孤峰。乃曰。七月七日复相见耳。至期。盥沐摄衣。北首而逝。塔全身于寺之西坞。赐明觉大师。

　　德山远法嗣

　　兴元府大中仁辩禅师

　　僧问。如何是焦崖境。师云。庭前寒柏老。祖意不西来。僧云。如何是境中人。师云。胡僧深碧眼。跣足蹑阶行。

　　益州菩提桂芳禅师

　　僧问。诸佛出世。梵王前引。帝释后随。和尚出世。有何祥瑞。师曰。三春万象妍。僧云。学人未晓。师曰。溪花红似锦。岸柳绿如蓝。僧云。便恁么去时如何。师曰。未曾骑竹马。切忌跨金龙。

　　大鉴下第十一世

　　谷隐聪法嗣

　　彭州永福院延照禅师

　　僧问。如何是彭州境。师曰。人马合杂。僧以手作拽弓势。师拈棒。僧拟议。师便打。

　　果州永庆光普禅师

　　初问谷隐。古人道。来日大悲院里有斋。意旨如何。曰日出隈阳坐。天寒不举头。师入室次。隐曰。适来因缘。汝作么生会。师曰。会则途中受用。不会则世谛流布。曰未在更道。师拂袖便出。住后僧问。如何是佛法大意。师曰。蜀地用镔铁。

　　叶县省法嗣

　　䦹邡方水禅师

　　示众云。方水潭中鳖鼻蛇。拟心相向便揄揶。何人拔得蛇头出。(请续后句)二百年后。大隋元靖长老着语云。方水潭中鳖鼻蛇。圆悟勤着语云。云门糊饼赵州茶。瞎堂远云。摩呢哒哩吽㗶吒。丈雪醉着语云。笑指庭前一树花。

　　大阳玄法嗣

　　惠州罗浮山显如禅师

　　初到大阳。阳问。汝是甚处人。曰益州。阳曰。此去几里。曰五千里。阳曰。你与么来。还曾踏着么。曰不曾踏着。阳曰。汝解腾空那。曰不解腾空。阳曰。争得到者里。曰步步不迷方。通身无辨处。阳曰。汝得超方三昧邪。曰圣心不可得。三昧岂彰名。阳曰。如是如是。汝应信此。即本体全彰。理事不二。善自护持。住后僧问。如何是罗浮境。师曰。突兀侵天际。巍峨镇海涯。曰如何是境中人。师曰。顶上白云散。足下黑烟生。

　　怀安军云顶海鹏禅师

　　僧问。如何是大疑底人。师曰。毕钵岩中。面面相觑。曰如何是不疑底人。师曰。如是我闻。须弥粉碎。问祖意教意是同是别。师曰。达磨逢梁武。摩腾遇汉明。

　　北塔广法嗣

　　荆门军玉泉承皓禅师

　　眉州丹棱王氏子。依大力院出家。登具后游方。参北塔。发明心要。得自在三昧。制犊鼻裈。书历代祖师名字。乃曰。唯有文殊普贤较些子。且书于带上。故丛林目为皓布裈。元丰间。首众于襄阳谷隐。有乡僧亦效之。师见而诟曰。汝具何道理。敢以为戏事耶。呕血无及耳。寻于鹿门如所言而逝。张无尽奉使京西南路。就谒之。致开法于郢州大阳。时谷隐主者。私为之喜。师受请升座曰。某在谷隐十年。不曾饮谷隐一滴水。嚼谷隐一粒米。汝若不会。来大阳。为汝说破。携拄杖下座。傲然而去。寻迁玉泉。有示众曰。一夜雨霶烹。打倒葡萄棚。知事头首行者人力。拄底拄。撑底撑。撑撑拄拄到天明。依旧可怜生。自赞。粥稀后坐。床窄先卧。耳聩爱高声。眼昏宜字大。冬至示众曰。晷运推移。布裈赫赤。莫怪不洗。无来换替。僧入室次。狗子在室中。师叱一声。狗便出去。师曰。狗却会。你却不会。师示寂。门人围绕。师笑曰。吾年八十一。老死舁尸出。儿郎齐着力。一年三百六十日。言毕而逝。

　　雪窦显法嗣

　　修撰曾会居士

　　幼与明觉同舍。及冠异途。天禧间。公守池州。一日会于景德寺。公遂引中庸大学。参以楞严符宗门语句。质明觉。觉曰。者个尚不与教乘合。况中庸大学邪。学士要径捷理会此事。乃弹指一下曰。但恁么荐取。公于言下领旨。天圣初。公守四明。以书币迎师补雪窦。既至。公曰。某近与清长老。商量赵州勘婆子话。未审端的有勘破处也无。觉曰。清长老道个甚么。公曰。又与么去也。觉曰。清长老且放过一着。学士还知天下衲僧出者婆子圈䙡不得么。公曰。者里别有个道处。赵州若不勘破婆子。一生受屈。觉曰。勘破了也。公大笑。

　　延庆荣法嗣

　　庐山圆通居讷祖印禅师

　　梓州蹇氏子。生而英特。读书过目成诵。十一出家。十七试法华得度。受具后肄业讲肆。耆年多下之。会禅者南游回。力勉其行。于是遍参荆楚间。迄无所得。至襄州洞山。留止十年。因读华严论有省。后游庐山。道价日起。由归宗而迁圆通。仁庙闻其名。皇祐初。诏住十方净因禅院。师称目疾不能奉诏。有旨令举自代。遂举大觉琏应诏。及引对。问佛法大意。称旨。天下贤师知人也。僧问。祖刹重兴时如何。师曰。人在破头山。曰一朝权在手。师便打。

　　梁山岩法嗣

　　鼎州梁山善冀禅师

　　僧问。拨尘见佛时如何。师曰。莫眼华。问和尚几时成佛。师曰。且莫压良为贱。曰为甚么不肯承当。师曰。好事不如无。师颂鲁祖面壁曰。鲁祖三昧最省力。才见僧来便面壁。若是知心达道人。不在扬眉便相悉。

　　大鉴下第十二世

　　琅玡觉法嗣

　　江州归宗可宣禅师

　　汉州人。壮为僧。即出峡依琅玡。一语忽投。群疑顿息。琅玡可之。未几令分座。净空居士郭功甫。过门问道。与厚。及师领归宗时。功甫任南昌尉。俄郡守恚师不为礼。窘甚。遂作书寄功甫曰。某世缘尚有六年。奈州主抑逼。当弃余喘。托生公家。愿无见阻。功甫阅书惊喜。且颔之。中夜其妻梦间。见师入其寝。失声曰。此不是和尚来处。功甫撼而问之。妻详以告。呼灯取书示之。相笑不已。遂孕。及生乃名宣老。期年记问如昔。至三岁。白云端禅师抵其家。始见之曰。吾侄来也。云曰。与和尚相别几年。宣倒指曰。四年矣。云曰。甚处相别。曰白莲庄上。云曰。以何为验。曰爹爹妈妈明日请和尚斋。忽闻推车声。云问。门外是甚么声。宣以手作推车势。云曰。过后如何。曰平地两条渠。果六周无疾而逝。

　　浮山远法嗣

　　荆门军玉泉谓芳禅师

　　僧问。从上诸圣。以何法示人。师拈起拄杖。僧曰。学人不会。师曰。两手分付。僧拟议。师便打。

　　称心倧法嗣

　　彭州慧日尧禅师

　　僧问。古者道。我有一句。待无舌人解语。却向汝道。未审意旨如何。师曰。无影树下好商量。僧礼拜。师曰。瓦解冰消。

　　大鉴下第十三世

　　双峰回法嗣

　　阆州光国文赞禅师

　　僧问。不二之法。请师速道。师曰领。曰恁么则人人有分也。师曰了。曰锦屏天下少。光国世间稀。师曰退。

　　玉泉谓芳法嗣

　　安州延福智兴禅师

　　西川人。出家受具后。即造玉泉芳禅师法席。发明心地。初住渐源。次迁黄梅龙华。𣆶住延福。师语不谈玄。行不修洁。身不禀仪。众不喜见。逝后灵异不测。报应如响。缁素追仰遗体塑饰。祈祷尤盛。

　　芙蓉楷法嗣

　　邓州丹霞子淳禅师

　　剑州贾氏子。弱冠为僧。彻证于芙蓉之室。上堂。乾坤之内。宇宙之间。中有一宝。秘在形山。肇法师恁么道。祇解指踪话迹。且不能拈示于人。丹霞今日擘开宇宙。打破形山。为诸人拈出。具眼者辨取。以拄杖卓一下曰。还见么。鹭鸶立雪非同色。明月芦花不似他。上堂。举德山示众曰。我宗无语句。实无一法与人。德山恁么说话。可谓是祇知入草求人。不觉通身泥水。子细观来。祇具一只眼。若是丹霞则不然。我宗有语句。金刀剪不开。深深玄妙旨。玉女夜怀胎。上堂。亭亭日午犹亏半。寂寂三更尚未圆。六户不曾知暖意。往来常在月明前。上堂。宝月流辉。澄潭布影。水无蘸月之意。月无分照之心。水月两忘。方可称断。所以道。升天底事直须飏却。十成底事直须去却。掷地金声。不须回顾。若能如是。始解向异类中行。诸人到者里。还相委悉么。良久曰。常行不举人间步。披毛戴角混尘泥。僧问。牛头未见四祖时如何。师曰。金菊乍开蜂竞采。曰见后如何。师曰。苗枯花谢了无依。宣和己亥春示寂。塔全身于洪山之南。

　　洪州宝峰阐提惟照禅师

　　简州李氏子。幼超迈而恶俗。一日授书。至性相近也。习相远也。遽曰。凡圣本一体。以习故差别。我知之矣。即趯成都。师鹿苑清泰处。年十九剃染登具。泰令听起信于大慈。师辄归卧。泰诘之。师曰。既称正信大乘。岂言说所能了。乃虚心游方。谒芙蓉于大洪。尝夜坐阁道。适风雪震薄。闻警盗者传呼过之。随有所得辞去。大观中。芙蓉婴难。师自三吴欲趋沂水。仆夫迷道。师举杖击之。忽大悟。叹曰。是地非鳌山也邪。比至沂。芙蓉望而喜曰。绍隆吾宗。必子数辈矣。因留躬耕湖上累年。智证成就。出领招提。迁甘露三祖。宣知壬寅。诏补圆通。弃去。复居泐潭。上堂。古佛道。我初成正觉。亲见大地众生悉皆成正觉。又道。深固幽远。无人能到。㘞。没见识汉。好龙头蛇尾。便下座。上堂。过去诸佛已入涅槃了也。汝等诸人不应追念。未来诸佛未出于世。汝等诸人不要妄想。正当今日。你是何人。参。上堂。伯夷隘。柳下惠不恭。君子不由也。二边不立。中道不安时作么生。拈拄杖曰。鸳鸯绣出从君看。不把金针度与人。上堂。大阳门下妙唱弥高。明月堂前知音盖寡。不免舟横江渚。桌举清波。唱庆尧年。和清平乐。如斯告报。普请承当。拟议之间。白云万里。上堂。本自不生。今亦无灭。是死不得底样子。当处出生。随处灭尽。是活生受底规模。大丈夫汉。直须处生死流。卧荆棘林。俯仰屈伸。随机施设。能如是也。无量方便。庄严三昧。大解脱门。荡然顿开。其或未然。无量烦恼。一切尘劳。岳立面前。塞却古路。上堂。古人道。惰肢体。黜聪明。离形去智。同于大通。正当恁么时。且道是甚么人。删诗书。定礼乐。还委悉么。礼云礼云。玉帛云乎哉。乐云乐云。钟鼓云乎哉。问承师有言。云黯黯处独秀峰挺出。月朦胧里泐潭水光生。岂不是宝峰境。师曰。若是宝峰境。凭君子细看。曰如何是境中人。师曰。看取令行时。曰祇如承言须会宗。勿自立规矩。如何是和尚宗。师曰。须知云外千峰上。别有灵松带露寒。值雪。僧问。祖师西来即不问。时节因缘事若何。师曰。一片两片三四片。落在眼中犹不荐。建炎二年正月七日示寂。阇维得设利如珠琲。舌齿不坏。塔于寺之西峰。

　　锦江禅灯卷第三
卍新纂续藏经第 85 册 No. 1590 锦江禅灯


　　锦江禅灯卷第四

　　昭觉丈雪　通醉　辑

　　绍兴幻庵　胡升猷　订

　　　　大鉴下第十三世

　　　　　芙蓉楷法嗣

　　襄州石门元易禅师

　　潼川税氏子。上堂。十方同聚会。个个学无为。此是选佛场。心空及第归。大众。祇如闻见觉知。未尝有间。作么生说个心空底道理。莫是见而不见。闻而不闻。为之心空邪。错。莫是忘机息虑。万法俱捐。销能所以入玄宗。泯性相而归法界。为之心空邪。错。恁么也不得。不恁么也不得。恁么不恁么总不得。未审毕竟作么生。还会么。良久曰。若实无为无不为。天堂地狱长相随。三尺杖子搅黄河。八臂那吒冷眼窥。无限鱼龙尽奔走。捉得循河三脚龟。脱取壳。铁锥锥。吉凶之兆便分辉。借问东村白头老。吉凶未兆若何为。休休休。古往今来春复秋。白日腾腾随分过。更嫌何处不风流。咄。上堂。皓月当空。澄潭无影。紫微转处夕阳辉。彩凤归时天欲晓。碧霄云外石笋横空。绿水波中泥牛驾浪。怀胎玉兔晓过西岑。抱子金鸡夜栖东岭。于斯明得。始知夜明帘外别是家风。空王殿中圣凡绝迹。且道。作么生是夜明帘外事。还委悉么。正值秋风来入户。一声砧杵落谁家。僧问。古镜未磨时如何。师曰。精灵皱眉。曰磨后如何。师曰。波斯弹指。曰为甚么如此。师曰。好事不出门。绍兴丁丑七月二十五日坐寂。火后收设利。塔于学射山。

　　潼川梅山己禅师

　　僧问。如何是法身边事。师曰。枯木糁花不犯春。曰如何是法身向上事。师曰。石女不妆眉。

　　长安天宁大用齐琏禅师

　　潼川牟氏子。上堂。清虚之理。佛祖同归。毕竟无身。圣凡一体。理则如是。满目森罗事作么生。纤尘绝际。渠侬有眼。岂有旁窥。官不容针。私通车马。若到恁么田地。始可随机受用。信手拈来。妙应无方。当风玄路。直得金针线缝。缝脚不彰。玉殿宝阶。珠帘未卷。正当此时。且道是甚么人境界。古渡秋风寒飒飒。芦花红蓼满江湾。

　　襄州鹿门法灯禅师

　　成都刘氏子。依大慈宝范为僧。俾听华严。得其要。弃谒芙蓉。蓉问曰。如何是空劫已前自己。师于言下心迹泯然。从容进曰。灵然一句超群象。迥出三乘不假修。蓉抚而印之。开法鹿门。僧问。虚玄不犯宝鉴光寒时如何。师曰。掘地深埋。问如何是逍遥物外底人。师曰。遍身红烂不可扶持。

　　大洪恩法嗣

　　随州大洪守遂禅师

　　遂宁章氏子。上堂。召大众。一拳拳倒黄鹤楼。一踏踏翻鹦鹉洲。惯向高楼骤玉马。曾于急水打金毬。然虽恁么。争奈有五色丝绦系手脚。三鑐金锁锁咽喉。直饶锤碎金锁割断丝绦。须知更有一重碍汝在。且道如何是那一重。还会么。善吉维摩谈不到。目连鹙子看如盲。上堂。举李刺史问药山何姓。山曰正是时。李罔测。乃问院主。某甲适来问长老何姓。答道正是时。的当真姓甚么。主曰。祇是姓韩。山闻曰。若六月对他。便道姓热也。又岩头问讲僧。见说大德会教是否。曰不敢。岩头举拳曰。是甚么教。曰是权教。头曰苦哉。我若展脚问你。不可道是脚教也。师曰。奇怪二老宿。有杀人刀。有活人剑。一转语似石上栽花。一转语似空中挂剑。当时若无后语。达磨一宗扫土而尽。诸人要见二老宿么。宁可截舌。不犯国讳。

　　蒋山泉法嗣

　　清献公赵抃居士

　　字悦道。年四十余。摈去声色。系心宗教。会佛慧来居衢之南禅。公日亲之。慧未尝容措一词。后典青州。政事之余多宴坐。忽大雷震惊。即契悟。作偈曰。默坐公堂虚隐几。心源不动湛如水。一声霹雳顶门开。唤起从前自家底。慧闻笑曰。赵悦道撞彩耳。富郑公初于宗门未有所趣。公勉之书曰。伏惟执事。富贵如是之极。道德如是之盛。福寿康宁如是之备。退休闲逸如是之高。其所未甚留意者。如来一大事因缘而已。能专诚求所证悟。则他日为门下贺也。公年七十有二。以太子少保致仕而归。亲旧里民遇之如故。作高斋以自适。题偈见意曰。腰佩黄金已退藏。个中消息也寻常。世人欲识高斋老。祇是柯村赵四郎。复曰。切忌错认。临薨。遗佛慧书曰。非师平日警诲。至此必不得力矣。慧悼以偈曰。仕也邦为瑞。归欤世作程。人间金粟去。天上玉楼成。慧剑无纤缺。冰壶彻底清。春风瀫水路。孤月照云明。

　　法云秀法嗣

　　兴元府慈济聪禅师

　　僧问。如何是道。师曰。此去长安三十程。曰如何是道中人。师曰。撞头磕额。问不是风动。不是幡动。未审是甚么动。师曰。低声低声。问如何是随色摩尼珠。师曰。青青翠竹。郁郁黄花。曰如何是正色。师曰。退后退后。问释迦已灭。弥勒未生。未审谁为导首。师曰。铁牛也须汗出。曰莫便是为人处也无。师曰。细看前话。问如何是超佛越祖之谈。师曰。陕府铁牛。上堂。三乘教典不是真诠。直指本心未为极则。若是通方上士。脱洒高流。出来相见。乃顾视大众曰。休。上堂。终日孜孜相为。恰似牵牛上壁。大众何故如此。贪生逐日区区去。唤不回头争奈何。上堂。一即一。二即二。把定要津。何处出气。拈拄杖曰。彼自无疮。勿伤之也。卓一下下座。

　　黄龙南法嗣

　　江州东林兴龙寺常总照觉禅师

　　剑州施氏子。久依黄龙。密授大法厥旨。出住泐潭。次迁东林。皆符谶记。僧问。乾坤之内宇宙之间。中有一宝秘在形山。如何是宝。师曰。白月现黑月隐。曰非但闻名。今日亲见。师曰。且道宝在甚么处。曰古殿户开光灿烂。白莲池畔社中人。师曰。别宝还他碧眼胡。又僧出众提起坐具曰。请师答话。师曰。放下着。僧又作展势。师曰收。曰昔年寻剑客。今朝遇作家。师曰。者里是甚么所在。僧便喝。师曰。喝老僧那。僧又喝。师曰。放过又争得。便打。上堂。乾坤大地常演圆音。日月星辰每谈实相。翻忆先黄龙道。秋雨淋漓。连宵彻曙。点点无私。不落别处。复云。滴穿汝眼睛。浸烂汝鼻孔。东林则不然。终归大海作波涛。击禅床下座。上堂。老卢不识字。顿明佛意。佛意离文墨故。白兆不识书。圆悟宗乘。宗乘非言诠故。如此老婆心。分明入泥水。今时人犹尚抱桥柱澡洗。把䌫放船。良久曰。争怪得老僧。

　　瑞州黄檗惟胜真觉禅师

　　潼川罗氏子。居讲聚时。偶以扇勒窗棂有声。忽忆教中道。十方共击鼓。十处一时闻。因大悟。白本讲。讲令参问。师径往黄龙。后因瑞州太守委龙遴。选黄檗主人。龙集众垂语曰。钟楼上念赞。床脚下种菜。若人道得。乃往住持。师出答曰。猛虎当路坐。龙大悦。遂令师往。由是诸方宗仰之。上堂。临济喝。德山棒。留与禅人作榜样。归宗磨。雪峰毬。此个门庭接上流。若是黄檗。即不然也。无喝也无棒。亦不推磨。亦不辊毬。前面是案山。背后是主山。塞却你眼睛。拶破你面门。于此见得。得不退转地。尽未来际不向他求。若见不得。醍醐上味。翻成毒药。上堂。寂兮寥兮。蟾蜍皎皎下空谷。宽兮廓兮。曦光赫赫流四海。曹溪路上剿绝人行。多子塔前骈阗如市。直饶者里荐得倜傥分明。未是衲僧活计。大丈夫汉。须是向黑暗狱中敲枷打锁。饿鬼队里放火夺浆。推倒慈氏楼拆却空王殿。灵苗瑞草和根拔。满地从教荆棘生。

　　南岳福严慈感禅师

　　潼川杜氏子。上堂。古佛心祇如今。若不会苦沉吟。秋雨微微。秋风飒飒。乍此乍彼。若为酬答。沙岸芦花青黄交杂。禅者何依。良久曰。劄。

　　潭州云盖守智禅师

　　剑州陈氏子。游方至豫章大宁。时法昌遇禅师。韬藏西山。师闻其饱参即之。昌问曰。汝何所来。师曰大宁。又问。三门夜来倒。汝知么。师愕然曰不知。昌曰。吴中石佛。大有人不曾得见。师惘然。即展拜。昌使谒翠岩真禅师。虽久无省。且不舍寸阴。及谒黄龙于积翠。始尽所疑。后首众石霜。遂开法道吾。徙云盖。僧问。有一无弦琴。不是世间木。今朝负上来。请师弹一曲。师拊膝一下。僧曰。金风飒飒和清韵。请师方便再垂音。师曰。陕府出铁牛。上堂。紧峭离水靴。踏破湖湘月。手把铁蒺藜。打破龙虎穴。翻身倒上树。始见无生灭。却笑老瞿昙。弹指超弥勒。上堂。昨日高山看钓鱼。步行骑马失却驴。有人拾得骆驼去。重赏千金一也无。若向者里荐得不着。还草鞋钱。上堂。举赵州问僧。向甚么处去。曰摘茶去。州曰闲。师曰。道着不着。何处摸索。背后龙鳞。面前驴脚。翻身筋斗。孤云野鹤。阿呵呵。示众。不离当处常湛然。觅即知君不可见。虽然先圣恁么道。且作个模子搭却。若也出不得。祇抱得古人底。若也出得。方有少分相应。云盖则不然。骑骏马绕须弥。过山寻蚁迹。能有几人知。师居院之东堂。

　　舒州宿松县灵隐德滋山主

　　蜀人。住院二十年。每日独自上堂。朝朝相似。日日一殿。只者便是。更莫外求。元丰六年十月四日。升堂集众。良久云。会么。众无语。俨然而逝。

　　景福顺

　　西蜀人。得法慧南。然缘薄。所居皆远方小刹。学者过其门。莫能容。顺亦超然自乐。视世境如飞埃过目。寿八十余。坐脱于香城山。

　　罗汉祖印林法嗣

　　绵州富乐智静禅师

　　僧问。如何是佛法大意。师曰。六耳不同谋。僧云。意旨如何。师曰。逢人但恁么举。

　　大鉴下第十四世

　　白云端法嗣

　　蕲州五祖法演禅师

　　绵州邓氏子。三十五始弃家祝发。受具。往成都习唯识百法论。因闻菩萨入见道时。智与理冥。境与神会。不分能证所证。西天外道尝难比丘曰。既不分能证所证。却以何为证。无能对者。外道贬之。令不鸣钟鼓。反披袈裟。三藏奘法师至彼。救此义曰。如人饮水冷暖自知。乃通其难。师曰。冷暖则可知矣。作么生是自知底事。遂质本讲曰。不知自知之理如何。讲莫疏其问。但诱曰。汝欲明此。当往南方。扣传佛心宗者。师即负笈出关。所见尊宿。无不以此咨决。所疑终不破。洎谒圆照本禅师。古今因缘会尽。唯不会僧问兴化。四方八面来时如何。化云打中间底。僧作礼。化云。我昨日赴个村斋。中途遇一阵卒风暴雨。却向古庙里避得过。请益本。本云。此是临济下因缘。须是问他家儿孙始得。师遂谒浮山远禅师。请益前话。远云。我有个譬喻说似你。你一似个三家村里卖柴汉子。把个匾担。向十字街头立地问人。中书堂今日商量甚么事。师默计云。若如此。大故未在。远一日语师曰。吾老矣。恐虚度子光阴。可往依白云。此老虽后生。吾未识面。但见其颂临济三顿棒话。有过人处。必能了子大事。师潸然礼辞。至白云。遂举僧问南泉摩尼珠话请问。云叱之。师领悟。献投机偈曰。山前一片闲田地。叉手叮咛问祖翁。几度卖来还自买。为怜松竹引清风。云特印可。令掌磨事。未几云至语师曰。有数禅客。自庐山来。皆有悟入处。教伊说亦说得有来由。举因缘问伊亦明得。教伊下语亦下得。祇是未在。师于是大疑。私自计曰。既悟了。说亦说得。明亦明得。如何却未在。遂参究累日。忽然省悟。从前宝惜一时放下。走见白云。云为手舞足蹈。师亦一笑而已。师后曰。吾因兹出一身白汗。便明得下载清风。云一日示众曰。古人道。如镜铸像。像成后。镜在甚么处。众下语不契。举以问师。师近前问讯曰。也不较多。云笑曰。须是道者始得。乃命分座开示方来。初住四面。迁白云。𣆶居东山。僧问。𢹂筇领众。祖令当行。坐断要津。师意如何。师曰。秋风吹渭水。落叶满长安。曰四面无门山岳秀。今朝且得主人归。师曰。你道路头在甚么处。曰为甚么对面不相识。师曰。且喜到来。问祖意教意是同是别。师曰。人贫智短。马瘦毛长。问如何是白云为人亲切处。师曰。捩转鼻孔。曰便恁么去时如何。师曰。不知痛痒汉。问达磨面壁意旨如何。师曰。计较未成。曰二祖立雪时如何。师曰。将错就错。曰祇如断臂安心又作么生。师曰。炀帝开汴河。问百尺竿头如何进步。师曰。快走始得。问如何是临济下事。师曰。五逆闻雷。曰如何是云门下事。师曰。红旗闪烁。曰如何是曹洞下事。师曰。驰书不到家。曰如何是沩仰下事。师曰。断碑横古路。僧礼拜。师曰。何不问法眼下事。曰留与和尚。师曰。巡人犯夜。问如何是白云一滴水。师曰。打碓打磨。曰饮者如何。师曰。教你无著面处。问天下人舌头。尽被白云坐断。白云舌头甚么人坐断。师曰。东村王大翁。师乃曰。适来思量得一则因缘。而今早忘了也。却是拄杖子记得。乃拈拄杖曰。拄杖子也忘了。遂卓一下曰。同坑无异土。咄。上堂。幸然无一事。行脚要参禅。却被禅相恼。不透祖师关。如何是祖师关。把火入牛栏。上堂。恁么恁么。鰕跳不出斗。不恁么不恁么。弄巧成拙。软似铁硬如泥。金刚眼睛十二两。衲僧手里秤头低。有价数没商量。无鼻孔底将甚么闻香。上堂。难难。几何般。易易。没巴鼻。好好催人老。默默从此得。过者四重关了。泗州人见大圣。参。

　　丹霞淳法嗣

　　真州长芦真歇清了禅师

　　左绵雍氏子。襁褓入寺见佛。喜动眉睫。咸异之。年十八。试法华得度。往成都大慈习经论。领大意。出蜀至沔汉。扣丹霞之室。霞问。如何是空劫已前自己。师拟对。霞曰。你闹在且去。一日登钵盂峰。豁然契悟。径归侍立。霞掌曰。将谓你知有。师欣然拜之。翌日霞上堂曰。日照孤峰翠。月临溪水寒。祖师玄妙诀。莫向寸心安。便下座。师直前曰。今日升座。更瞒某不得也。霞曰。你试举我今日升座看。师良久。霞曰。将谓你瞥地。师便出。后游五台。之京师。浮汴直抵长芦。谒祖照。一语契投。命为侍者。逾年分座。未几照称疾退闲。命师继席。学者如归。建炎末。游四明。主补陀。台之天封。闽之雪峰。诏住育王。徙温州龙翔。杭之径山。慈宁皇太后命开山皋亭崇先。上堂。我于先师一掌下。伎俩俱尽。觅个开口处不可得。如今还有恁么快活不彻底汉么。若无衔铁负鞍。各自着便。上堂。久默斯要。不务速说。释迦老子。待要款曲卖弄。争奈未出母胎。已被人觑破。且道觑破个甚么。瞒雪峰不得。上堂。上孤峰顶。过独木桥。蓦直恁么行。犹是时人脚高脚低处。若见得彻。不出户身遍十方。未入门常在屋里。其或未然。趁凉搬取一转柴。上堂。道得第一句。不被拄杖子瞒。识得拄杖子。犹是途路中事。作么生是到地头一句。上堂。处处觅不得。祇有一处不觅自得。且道是那一处。良久曰。贼身已露。上堂。口边白醭去。始得入门。通身红烂去。方知有门里事。更须知有不出门底。乃曰。唤甚么作门。僧问。三世诸佛向火焰里转大法轮。还端的也无。师大笑曰。我却疑着。曰和尚为甚么却疑着。师曰。野花香满路。幽鸟不知春。问不落风彩。还许转身也无。师曰。石人行处不同功。曰向上事作么生。师曰。妙在一沤前。岂容千圣眼。僧礼拜。师曰。祇恐不恁么。师一日入厨。看煮面次。忽桶底脱。众皆失声曰可惜许。师曰。桶底脱自合欢喜。因甚么却烦恼。僧曰。和尚即得。师曰。灼然可惜许一桶面。问僧。你死后烧作灰撒却了。向甚么处去。僧便喝。师曰。好一喝。祇是不得翻款。僧又喝。师曰。公案未圆。更喝始得。僧无语。师打曰。者死汉。上堂。苔封古径。不堕虚凝。雾锁寒林。肯彰风要。钩针稳密。孰云渔父栖巢。祇么承当。自是平常快活。还有具透关眼底么。良久曰。直饶闻早便归去。争似从来不出门。上堂。乍雨乍晴。乍寒乍热。山僧底个山僧自知。诸人底个诸以自说。且道雪峰口。除吃饭外。要作甚么。问僧。琉璃殿上玉女撺梭。明甚么边事。曰回互不当机。师曰。还有断续也无。曰古今不曾间。师曰。正当不曾间时如何。僧珍重便出。上堂。撼拄杖曰。看看三千大千世界。一时摇动。云门大师即得。雪峰则不然。卓拄杖曰。三千大千世界。向甚么处去。还会么。不得重梅雨。秧苗争见青。上堂。幻化空身即法身。遂作舞云。见么见么。恁么见得。过桥村酒美。又作舞云。见么见么。恁么不见。隔岸野花香。上堂。还有不被玄妙污染底么。良久曰。者一点。倾四海水。已是洗脱不下。僧问。如何是空劫已前自己。师曰。白马入芦花。上堂。穷微丧本。体妙失宗。一句截流。渊玄及尽。是以金针密处不露光铓。玉线通时潜舒异彩。虽然如是。犹是交互双明。且道巧拙不到。作么生相委。良久曰。云萝秀处青阴合。岩树高低翠锁深。上堂。转功就位。是向去底人。玉韫荆山贵。转位就功。是却来底人。红炉片雪春。功位俱转。通身不滞。撒手亡依。石女夜登机。密室无人扫。正恁么时。绝气息一句。作么生相委。良久曰。归根风堕叶。照尽月潭空。师终于皋亭崇先。塔于寺西华桐岛。谥悟空禅师。

　　石门易法嗣

　　遂宁府香山尼佛通禅师

　　因诵莲经有省。往见石门。乃曰。成都吃不得也。遂宁吃不得也。门拈拄杖打出。通忽悟曰。荣者自荣。谢者自谢。秋露春风。好不着便。门拂袖归方丈。师亦不顾而出。由此道俗景从。得法者众。

　　大洪遂法嗣

　　随州大洪显庆禅师

　　广安杨氏子。僧问。须菩提岩中晏坐。帝释雨花。和尚新处洪峰。有何祥瑞。师曰。铁牛耕破扶桑国。迸出金乌照海门。曰未审是何宗旨。师曰。熨斗煎茶铫不同。

　　黄龙心法嗣

　　汉州三圣继昌禅师

　　彭州黎氏子。上堂。木佛不度火。甘露台前逢达磨。惆怅洛阳人未来。面壁九年空冷坐。金佛不度炉。坐叹劳生走道途。不向华山图上看。岂知潘阆倒骑驴。泥佛不度水。一道灵光照天地。堪羡玄沙老古锥。不要南山要鳖鼻。上堂。举赵州访二庵主。师曰。五陵公子争夸富。百衲高僧不厌贫。近来世俗多颠倒。祇重衣衫不重人。

　　东林总法嗣

　　内翰东坡居士苏轼

　　字子瞻。因宿东林。与照觉论无情话有省。黎明献偈曰。溪声便是广长舌。山色岂非清净身。夜来八万四千偈。他日如何举似人。未几抵荆南。闻玉泉皓禅师机锋不可触。公拟抑之。即微服求见。泉问。尊官高姓。公曰。姓秤。乃秤天下长老底秤。泉喝曰。且道者一喝重多少。公无对。于是尊礼之。后过金山。有写公照容者。公戏题曰。心似已灰之木。身如不系之舟。问汝平生功业。黄州惠州琼州。

　　宝峰文法嗣

　　西蜀广道者

　　住筠阳九峰。为云庵真净之嗣。天资纯至。脱略世故。有颂赵州勘婆话曰。指路婆婆在五台。禅人到此尽痴呆。一拳打破扶桑国。杲日当空照九垓。一日有戒上座者。善于医术。分卫而归。命广说法。戒出问曰。如何是九峰境。答曰。滔滔双涧水。落落九重山。进曰。如何是境中人。答曰。长者自长。短者自短。进曰。人境已蒙师指示。向上宗乘事若何。答曰。吃棒得也未。戒作礼。广问侍者曰。升座为何事。侍者曰。戒药王请。广曰。金毛师子子。出窟便咆哮。且道金毛师子子是阿谁。良久云。即是今晨戒药王。便下座。

　　隆兴府泐潭湛堂文准禅师

　　兴元府梁氏子。初谒真净。净问。近离甚处。师曰大仰。净曰。夏在甚处。师曰大沩。净曰。甚处人。师曰。兴元府。净展手曰。我手何似佛手。师罔措。净曰。适来祇对一一灵明。一一天真。及乎道个我手何似佛手。便成窒碍。且道病在甚处。师曰。某甲不会。净曰。一切见成。更教谁会。师当下释然。服勤十载。所往必随。绍圣三年。真净移石门。众益盛。凡衲僧扣问。但瞑目危坐无所示。见来学。则往治蔬圃。率以为常。师谓同行恭上座曰。老汉无意于法道乎。一日举杖决渠水溅衣。忽大悟。净诟曰。此乃敢尔䖃苴邪。自此迹愈晦而名益着。显谟李公景直守豫章。请开法云岩。未几移居泐潭。僧问。教意即且置。未审如何是祖意。师曰。烟村三月里。别是一家春。问寒食因悲郭外春。墅田无处不伤神。林间垒垒添新冢。半是去年来哭人。者事且拈放一边。如何是道。师曰。苍天苍天。曰学人特伸请问。师曰。十字街头吹尺八。村酸冷酒两三巡。问一法若有。毗卢堕在凡夫。万法若无。普贤失却境界。去此二途。请师一决。师曰。大黄甘草。曰此犹是学人疑处。师曰。放待冷来看。问向上一路千圣不传。未审如何是向上一路。师曰。行到水穷处。坐看云起时。曰为甚不传。师曰。家家有路透长安。曰祇如衲僧门下。毕竟作么生。师曰。放你三十棒。

　　黄檗胜法嗣

　　成都府昭觉纯白绍觉禅师

　　上堂。寒便向火。热即摇扇。饥时吃饭。困来打眠。所以赵州庭前柏。香严岭后松。栽来无别用。祇要引清风。且道。毕竟事作么生。甲子乙丑海中金。丙寅丁卯罏中火。

　　仰山伟法嗣

　　襄阳谷隐显禅师

　　生于西蜀安枢密之别业田丁家。南游参仰山伟公。因致问。如何是佛向上事。伟对以日出东方夜落西。显复进语。东方向上更望指示。语未竟。伟便打。于是有省。及住谷隐。以仰山忌日。对灵拈香云。仰面不见天。低头不见地。不知大仰来不来。一炷旃檀表勤意。显为人诚至。道学纯正。安公常𢹂家属致拜。且语人曰。不意有一佛出吾家地上。遂奏净觉禅师号。以伸敬焉。盖取其蕴。略其所出。可谓道在一介。则一介重也。

　　黄龙肃法嗣

　　嘉定府月珠祖鉴禅师

　　僧请笔师语要。师曰。达磨西来单传心印。曹溪六祖不识一字。今日诸方出世。语句如山。重增绳索。乃拍禅床曰。于斯荐得。犹是钝根。若也未然。白云深处从君卧。切忌寒猿中夜啼。

　　圆照本法嗣

　　筠州逍遥聪禅师

　　绵州盐泉王氏子。幼投剑门慈云海亮禅师出家。年二十三。诵经得度。遂游成都讲肆。舍之南游。遍参尊宿。末后见圆照本于净慈。久而不悟。一日为僧伽作礼。忽洒然。即上方丈具陈所得。本曰。汝知之矣。吾昔梦汝吞一世界一剃刀。今汝所悟云然。知汝自今始出家也。即为升座告众。师服勤久之。后游江西。延住真如开善圣寿三刹焉。

　　上蓝顺法嗣

　　参政苏辙居士

　　字子由。元丰三年。以睢阳从事。左迁瑞州榷管之任。是时洪州上蓝顺禅师。与其父文安先生有契。因往访焉。相得欢甚。公咨以心法。顺示搐鼻因缘。已而有省。作偈呈曰。中年闻道觉前非。邂逅相逢老顺师。搐鼻径参真面目。掉头不受别钳锤。枯藤破衲公何事。白酒青盐我是谁。惭愧东轩残月上。一杯甘露滑如饴。

　　佛国惟白法嗣

　　兴元府中梁山乾明永因禅师

　　初住法济。僧问。改律为禅。非无所以。学人上来。乞师便道。师云。分明一句作者犹迷。僧云。汉水祇应流到海。月轮直上最高峰。师云。且得领话。

　　锦江禅灯卷第四
卍新纂续藏经第 85 册 No. 1590 锦江禅灯


　　锦江禅灯卷第五

　　昭觉丈雪　通醉　辑

　　绍兴幻庵　胡升猷　订

　　大鉴下第十五世

　　天童觉法嗣

　　襄州石门清凉法真禅师

　　剑门人。上堂。柳色含烟。春光迥秀。一峰孤峻。万卉争芳。白云淡泞已无心。满目青山元不动。渔翁垂钓。一溪寒雪未曾消。野渡无人。万古碧潭清似镜。宾中有主。拄杖横挑日月轮。主中有宾。踏破草鞋赤脚走。直得宾主互显。杀活自由。理事浑融。正偏不滞。入荒田不拣。信手拈来草。且道如何委悉。尘中虽有隐身术。争似全身入帝乡。

　　黄龙新法嗣

　　嘉定府九顶寂惺惠泉禅师

　　僧问。心迷法华转。心悟转法华。未审意旨如何。师曰。风暖鸟声碎。日高花影重。上堂。昔日云门有三句。谓函盖乾坤句。截断众流句。随波逐浪句。九顶今日亦有三句。所谓饥来吃饭句。寒来向火句。困来打睡句。若以佛法而论。则九顶望云门。直立下风。若以世谛而论。则云门望九顶。直立下风。二语相违。且如何是九顶为人处。

　　嘉兴府华亭性空妙普庵主

　　汉州人。久依死心获证。乃抵秀水。追船子遗风。结茅青龙之野。吹铁笛以自娱。多赋咏。得之者必珍藏。其山居曰。心法双忘犹隔妄。色空不二尚余尘。百鸟不来春又过。不知谁是住庵人。又警众曰。学道犹如守禁城。昼防六贼夜惺惺。中军主将能行令。不动干戈治太平。又曰。不耕而食不蚕衣。物外清闲适圣时。未透祖师关捩子。也须存意着便宜。又曰。十二时中莫住工。穷来穷去到无穷。直须洞彻无穷底。踏倒须弥第一峰。建炎初。徐明叛。道经乌镇。肆杀戮。民多逃亡。师独荷䇿而往。贼见其伟异。疑必诡伏者。问其来。师曰。吾禅者。欲抵密印寺。贼怒欲斩之。师曰。大丈夫。要头便斫取。奚以怒为。吾死必矣。愿得一饭以为送终。贼奉肉食。师如常斋出生毕。乃曰。孰当为我文之以祭。贼笑而不答。师索笔大书曰。呜呼惟灵。劳我以生。则大块之过。役我以寿。则阴阳之失。乏我以贫。则五行不正。困我以命。则时日不吉。吁哉至哉。赖有出尘之道。悟我之性。与其妙心。与其妙心。孰与为邻。上同诸佛之真化。下合凡夫之无明。纤尘不动。本自圆成。妙矣哉妙矣哉。日月未足以为明。乾坤未足以为大。磊磊落落。无挂无碍。六十余年。和风混俗。四十二腊。逍遥自在。逢人则喜。见佛不拜。笑矣乎笑矣乎。可惜少年郎。风流太光彩。坦然归去付春风。体似虚空终不坏。尚飨。遂举箸饫餐。贼徒大笑。食罢复曰。劫数既遭离乱。我是快活烈汉。如今正好乘时。便请一刀两段。乃大呼斩斩。贼方骇异。稽首谢过。令卫而出。乌镇之庐舍免焚。实师之惠也。道俗闻之愈敬。有僧睹师见佛不拜歌。逆问曰。既见佛。为甚么不拜。师掌之曰。会么。曰不会。师又掌曰。家无二主。绍兴庚申冬。造大盆。穴而塞之。修书寄雪窦持禅师曰。吾将水葬矣。壬戌岁。持至。见其尚存。作偈嘲之曰。咄哉老性空。刚要喂鱼鳖。去不索性去。祇管向人说。师阅偈笑曰。待兄来证明耳。令遍告四众。众集。师为说法要。乃说偈曰。坐脱立亡。不若水葬。一省柴烧。二省开圹。撒手便行。不妨快畅。谁是知音。船子和尚。高风难继百千年。一曲渔歌少人唱。遂盘坐盆中。顺潮而下。众皆随至海濵。望欲断目。师取塞戽水而回。众拥观。水无所入。复乘流而往唱曰。船子当年返故乡。没踪迹处妙难量。真风遍寄知音者。铁笛横吹作散场。其笛声呜咽。顷于苍茫间。见以笛掷空而没。众号慕。图像事之。后三日。于沙上趺坐如生。道俗争往迎归。留五日阇维。设利大如菽者莫计。二鹤徘徊空中。火尽始去。众奉设利灵骨。建塔于青龙。

　　青原信法嗣

　　成都府正法希明禅师

　　汉州人。解制上堂。林叶纷纷落。乾坤报早秋。分明西祖意。何用更驰求。若恁么会得。始信佛祖之道本自平夷。大解脱门。元无关钥。弥纶宇宙。逼塞虚空。量不可穷。智不能测。若也未明此旨。不达其源。任是百劫熏功。千生炼行。徒自疲苦。了无交涉。若深明此旨。洞达其源。乃知动静施为。经行坐卧。头头合道。念念朝宗。祖不云乎。迷生寂乱。悟无好恶。得失是非。一时放却。如是则谁迷谁悟。谁是谁非。自是诸人独生异见。观大观小。执有执无。己灵独耀。不肯承当。心月孤圆。自生违背。何异家中舍父。衣内忘珠。致使菩提路上。荆棘成林。解脱空中。迷云蔽日。山僧今日幸值众僧自恣。化主还山。诸上善人得得光访。不可缄默。随分葛藤。曲为今时。少开方便。也须是诸人着眼各自谛观。若更拟议寻思。白云万里。遂拈拄杖曰。于斯明得。灵山一会俨在目前。其或未然。更待来晨分付。

　　兜率悦法嗣

　　丞相张商英居士

　　字天觉。号无尽。年十九应举入京。道由向氏家。向预梦神人报曰。明日接相公。凌晨公至。向异之。劳问勤腆。乃曰。秀才未娶。当以女奉洒埽。公谦辞再三。向曰。此行若不了当。吾亦不爽前约。后果及第。乃娶之。初任主簿。因入僧寺。见藏经梵夹金字齐整。乃怫然曰。吾孔圣之书。不如胡人之教。人所仰重。夜坐书院中。研墨吮笔。凭纸长吟。中夜不眠。向氏呼曰。官人夜深。何不睡去。公以前意白之。正此着无佛论。向应声曰。既是无佛。何论之有。当须著有佛论始得。公疑其言遂已之。后访一同列。见佛龛前经卷。乃问曰。此何书也。同列曰。维摩诘所说经。公信手开卷阅。到此病非地大亦不离地大处。叹曰。胡人之语。亦能尔耶。问此经几卷。曰三卷。乃借归阅次。向氏问。看何书。公曰。维摩诘所说经。向曰。可熟读此经。然后着无佛论。公悚然异其言。由是深信佛乘。留心祖道。元祐六年。为江西漕。首谒东林照觉总禅师。觉诘其所见处。与己符合。乃印可。觉曰。吾有得法弟子住玉溪。乃慈古镜也。亦可与语。公复因按部过分宁。诸禅迓之。公到。先致敬玉溪慈。最后问兜率悦禅师。悦为人短小。闻龚德庄尝言。悦聪明。乃曰。闻公善文章。悦大笑曰。运使失却一只眼了也。从悦临济九世孙。对运使论文章。政如运使对从悦论禅也。公不然其语。乃强屈指曰。是九世也。问玉溪去此多少。曰三十里。曰兜率聻。曰五里。公乃过兜率。先是说梦手抟日轮。觉与首座曰。日轮运转之象。闻张运使过此。吾当深锥痛劄。若肯回头。则吾门幸事。座曰。今之士大夫。受人取奉。惯恐其恶发别生事也。悦曰。正使烦恼。祇退得我院。也别无事。公与悦语次。称赏东林。悦未肯其说。公乃题寺后拟瀑轩诗。其略曰。不向庐山寻落处。象王鼻孔谩辽天。意讥其不可东林也。公与悦语至更深。论及宗门事。悦曰。东林既印可运使。运使于佛祖言教。有少疑否。公曰有。悦曰。疑何等语。公曰。疑香严独脚颂。德山托钵话。悦曰。既于此有疑。其余安得无耶。祇如岩头言末后句。是有耶是无耶。公曰有。悦大笑。便归方丈闭却门。公一夜睡不稳。至五更下床。触翻溺器。乃大彻猛省前话。遂有颂曰。鼓寂钟沉托钵回。岩头一拶语如雷。果然祇得三年活。莫是遭他授记来。遂扣方丈门曰。某已捉得贼也。悦曰。赃在甚处。公无语。悦曰。都运且去。来日相见。翌日公遂举前颂。悦乃谓曰。参禅祇为命根不断。依语生解。如是之说。公已深悟。然至极微细处。使人不觉不知。堕在区宇。乃作颂证之曰。等闲行处。步步皆如。虽居声色。宁滞有无。一心靡异。万法非殊。休分体用。莫择精粗。临机不碍。应物无拘。是非情尽。凡圣皆除。谁得谁失。何亲何疏。拈头作尾。指实为虚。翻身魔界。转脚邪涂。了无逆顺。不犯工夫。公邀悦至建昌。途中一一伺察。有十颂叙其事。悦亦有十颂酬之。时元祐八年八月也。

　　法云杲法嗣

　　西蜀銮法师

　　通大小乘。佛照谢事居景德。师问照曰。禅家言多不根何也。照曰。汝习何经论。曰诸经粗知。颇通百法。照曰。祇如昨日雨今日晴。是甚么法中收。师懵然。照举痒和子击曰。莫道禅家所言不根好。师愤曰。昨日雨今日晴。毕竟是甚么法中收。照曰。第二十四时分不相应法中收。师恍悟。即礼谢。后归蜀居讲会。以直道示徒。不泥名相。而众多引去。遂说偈罢讲曰。众卖花兮独卖松。青青颜色不如红。算来终不与时合。归去来兮翠霭中。由是隐居二十年。道俗追慕。复命演法。笑答偈曰。遁迹隐高峰。高峰又不容。不如归锦里。依旧卖青松。众列拜悔过。两川讲者争依之。

　　泐潭准法嗣

　　隆兴府云岩典牛天游禅师

　　成都郑氏子。初试郡庠。复往梓州试。二处皆与贡籍。师不敢承。窜名出关。适会山谷道人西还。因见其风骨不凡。议论超卓。乃同舟而下。竟往庐山。投师剃发。不改旧名。首参死心不契。遂依湛堂于泐潭。一日潭普说曰。诸人苦苦就准上座觅佛法。遂拊膝曰。会么。雪上加霜。又拊膝曰。若也不会。岂不见乾峰示众曰。举一不得举二。放过一着。落在第二。师闻脱然颖悟。出世云盖。次迁云岩。尝和忠道者牧牛颂曰。两角指天。四足踏地。拽断鼻绳。牧甚屎屁。张无尽见之甚击节。后退云岩。过庐山栖贤。主翁意不欲纳。乃曰。老老大大。正是质库中典牛也。师闻之述一偈而去。曰质库何曾解典牛。祇缘价重实难酬。想君本领无多子。毕竟难禁者一头。因庵于武宁。扁曰典牛。终身不出。涂毒见之。已九十三矣。上堂。卓拄杖曰。久雨不晴劄。金乌飞在钟楼角。又卓一下曰。犹在㲉。复卓曰。一任衲僧名邈。上堂。马祖一唤。百丈蹉过。临济小厮儿。向粪扫堆头。拾得一只破草鞋。胡喝乱喝。师震声喝曰。唤作胡喝乱喝得么。上堂。象骨辊毬能已尽。玄沙斫牌伎亦穷。还知么。火星入裤口。事出急家门。上堂。三百五百。铜头铁额。木笛横吹。谁家接拍。时有僧出。师曰。也是贼过后张弓。上堂。宝峰有一诀。对众分明说。昨夜三更前。乌龟吞却鳖。至节上堂。晷运推移。日南长至。布裈不洗。无来换赞。大小玉泉。无风浪起。云岩路见不平。直下一锤粉碎。遂高声曰。看脚下。

　　大沩瑃法嗣

　　眉州中岩慧目蕴能禅师

　　本郡吕氏子。年二十二。于村落一富室为校书。偶游山寺。见禅册阅之。似有得。即裂冠圆具。一钵游方。首参宝胜澄甫禅师。所趣颇异。至荆湖。谒永安喜。真如喆。德山绘。造诣益高。迨抵大沩。沩问。上座桑梓何处。师曰西川。曰我闻西川有普贤菩萨示现。是否。师曰。今日得瞻慈相。曰白象何在。师曰。爪牙已具。曰还会转身么。师提坐具绕禅床一匝。沩曰。不是者个道理。师趋出。一日沩为众入室。问僧。黄巢过后。还有人收得剑么。僧竖起拳。沩曰。菜刀子。僧曰。争奈受用不尽。沩喝出。次问师。黄巢过后。还有人收得剑么。师亦竖起拳。沩曰。也祇是菜刀子。师曰。杀得人即休。遂近前拦胸筑之。沩曰。三十年弄马骑。今日被驴子扑。后还蜀。庵子旧址。应四众之请。出住报恩。上堂。龙济道。万法是心光。诸缘唯性晓。本无迷悟人。祇要今日了。师曰。既无迷悟。了个甚么。咄。上堂。举雪峰一日普请搬柴。中路见一僧。遂掷下一段柴曰。一大藏教祇说者个。后来真如喆道。一大藏教不说者个。据此二尊宿说话。是同是别。山僧则不然。竖起拂子曰。提起则如是我闻。放下则信受奉行。室中问崇真毡头。如何是你空劫已前父母。真领悟曰。和尚且低声。遂献投机颂曰。万年仓里曾饥馑。大海中住尽长渴。当初寻时寻不见。如今避时避不得。师为印可。一日与黄提刑奕棋次。黄问。数局之中。无一局同。千着万着则故是。如何是那一着。师提起棋子示之。黄伫思。师曰。不见道。从前十九路。迷杀几多人。师住持三十余载。凡说法。不许录其语。临终书偈趺坐而化。阇维时暴风忽起。烟所至处。皆雨设利。道俗斸其地皆得之。心舌不坏。塔于本山。

　　怀安军云顶宝觉宗印禅师

　　上堂。古者道。识得凳子。周匝有余。又道。识得凳子。天地悬殊。山僧总不恁么。识得凳子。是甚么闲家具。一日普说罢。师曰。诸子莫要散去。更听一颂。乃曰。四十九年。一场热哄。八十七春。老汉独弄。谁少谁多。一般作梦。归去来兮。梅梢雪重。言讫下座。倚杖而逝。

　　昭觉纯白法嗣

　　成都府信相宗显正觉禅师

　　潼川王氏子。少为进士有声。尝昼掬溪水为戏。至夜思之。遂见水泠然盈室。欲汲之不可。而尘境自空。曰吾世网裂矣。往依昭觉得度。具满分戒。后随众咨参。觉一日问师。高高峰顶立。深深海底行。汝作么生会。师于言下顿悟曰。钉杀脚跟也。觉拈起拂子曰。者个又作么生。师一笑而出。服勤七祀。南游至京师。历淮浙。晚见五祖演和尚于海会。出问。未知关捩子。谁过赵州桥。赵州桥即不问。如何是关捩子。祖曰。汝且在门外立。师进步一踏而退。祖曰。许多时茶饭。元来也有人知滋味。明日入室。祖曰。你便是昨日问话底僧否。我固知你见处。祇是未过得白云关在。师珍重便出。时圆悟为侍者。师以白云关意扣之。悟曰。你但直下会取。师笑曰。我不是不会。祇是未谙。待见者老汉。共伊理会一上。明日祖往舒城。师与悟继往。适会于兴化。祖问师。记得曾在郡里相见来。师曰。全火祇候。祖顾悟曰。者汉饶舌。自是机缘相契。游庐阜回。师以高高峰顶立深深海底行所得之语告五祖。祖曰。吾尝以此事诘先师。先师云。我曾问远和尚。远曰。猫有歃血之功。虎有起尸之德。非素达本源。不能到也。师给侍之久。祖钟爱之。后辞西归。为小参。复以颂送曰。离乡四十余年。一时忘却蜀语。禅人回到成都。切须记取鲁语。时觉尚无恙。师再侍之。名声蔼着。遂出住长松。迁保福信相。僧问。三世诸佛六代祖师。总出者圈缋不得。如何是者圈䙡。师曰。井栏唇。上堂。举仰山问中邑。如何是佛性义。邑曰。我与你说个譬喻。汝便会也。譬如一室有六牕。内有一猕猴。外有猕猴。从东边唤猩猩。猕猴即应。如是六牕俱唤俱应。仰乃礼拜。适蒙和尚指示。某有个疑处。邑曰。你有甚么疑。仰曰。祇如内猕猴睡着时。外猕猴欲与相见。又作么生。邑下禅床执仰山手曰。猩猩与你相见了。师曰。诸人要见二老么。我也与你说个譬喻。中邑大似个金师。仰山将一块金来。使金师酬价。金师亦尽价相酬。临成交易。卖金底更与贴秤。金师虽然闇喜。心中未免偷疑。何故。若非细作。定是贼赃。便下座。

　　俨首座法嗣

　　潼川天宁则禅师

　　早业儒。词章婉缛。既从释。得法于俨首座。而为黄檗胜之孙。有牧牛颂。寄以满庭芳调曰。咄者牛儿。身强力健。几人能解牵骑。为贪原上绿草嫩离离。只管寻芳逐翠奔驰。后不顾倾危。争知道山遥水远。回首到家迟。牧童今有智。长绳牢把。短杖高提。入泥入水。终是不生疲。直待心调步稳。青松下孤笛横吹当归去。人牛不见。正是月明时。世以禅语为词。意句圆美。无出此右。或讥其徒以不正之声。混伤宗教。然有乐于讴吟。则因而见道。亦不失为善巧方便随机设化之一端耳。

　　浮山真法嗣

　　峨眉灵岩徽禅师

　　僧问。文殊是七佛之师。未审谁是文殊之师。师曰。金沙滩头马郎妇。

　　信相显法嗣

　　成都府金纯文禅师

　　僧问。如何是大道之源。师曰。黄河九曲。曰如何是不犯之令。师曰。铁蛇钻不入。僧拟议。师便打。

　　五祖演法嗣

　　成都府昭觉寺克勤佛果禅师

　　彭州骆氏子。世宗儒。师儿时。日记千言。偶游妙寂寺。见佛书三复。怅然如获旧物。即去家。依自省祝发。从文照通讲训。又从敏行授楞严。俄得病濒死。叹曰。诸佛涅槃正路。不在文句中。吾欲以声求色见。宜其无以死也。遂弃去。至真觉胜禅师之席。胜方创臂出血指示师曰。此曹溪一滴也。师矍然良久曰。道固如是乎。即徙步出蜀。首谒玉泉皓。次依金銮信。大沩喆。黄龙心。东林度。佥指为法器。而晦堂称。他日临济一脉属子矣。最后见五祖。尽其机用。祖皆不诺。乃谓祖强移换人。出不逊语。忿然而去。祖曰。待你着一顿热病打时。方思量我在。师到金山。染伤寒困极。以平日见处试之。无得力者。追绎五祖之言。乃自誓曰。我病稍间。即归五祖。病痊寻归。祖一见而喜。令即参堂。便入侍者寮。方半月。会部使解印还蜀。诣祖问道。祖曰。提刑少年曾读小艳诗否。有两句颇相近。频呼小玉元无事。祇要檀那认得声。提刑应喏喏。祖曰。且子细。师适归侍立次。问曰。闻和尚举小艳诗。提刑会否。祖曰。他祇认得声。师曰。祇要檀郎认得声。他既认得声。为甚么却不是。祖曰。如何是祖师西来意。庭前柏树子聻。师忽有省。遽出见鸡飞上阑干鼓翅而鸣。复自谓曰。此岂不是声。遂袖香入室通所得。呈偈曰。金鸭香销锦绣帏。笙歌丛里醉扶归。少年一段风流事。祇许佳人独自知。祖曰。佛祖大事。非小根劣器所能造诣。吾助汝喜。祖遍谓山中耆旧曰。我侍者参得禅也。由此所至推为上首。崇宁中。还里省亲。四众迓拜。成都帅翰林郭公之章。请开法六祖。更昭觉。政和间。谢事复出峡南游。时张无尽寓荆南。以道学自居。少见推许。师舣舟谒之。剧谈华严旨要曰。华严现量境界。理事全真。初无假法。所以即一而万。了万为一。一复一。万复万。浩然莫穷。心佛众生三无差别。卷舒自在。无碍圆融。此虽极则。终是无风匝匝之波。公于是不觉促榻。师遂问曰。到此与祖师西来意。为同为别。公曰同矣。师曰。且得没交涉。公色为之愠。师曰。不见云门道。山河大地无丝毫过患。犹是转句。直得不见一色。始是半提。更须知有向上全提时节。彼德山临济。岂非全提乎。公乃首肯。翌日复举事法界理法界。至理事无碍法界。师又问。此可说禅乎。公曰。正好说禅也。师笑曰不然。正是法界量里在。盖法界量未灭。若到事事无碍法界。法界量灭。始好说禅。如何是佛。干屎橛。如何是佛。麻三斤。是故真净偈曰。事事无碍。如意自在。手把猪头。口诵净戒。趁出淫坊。未还酒债。十字街头。解开布袋。公曰。美哉之论。岂易得闻乎。于是以师礼。留居碧岩。复徙道林。枢密邓公子常。奏赐紫服师号。诏住金陵蒋山。学者无地以容。敕补天宁万寿。上召见褒宠甚渥。建炎初。又迁金山。适驾幸维杨。入对。赐圆悟禅师。改云居。久之复领昭觉。僧问。云门道须弥山。意旨如何。师曰。推不向前。约不退后。曰未审还有过也无。师曰。坐却舌头。问法不孤起。仗境方生。提坐具曰。者个是境。那个是法。师曰。却被阇黎夺却枪。问古人道。楖栗横担不顾人。直入千峰万峰去。未审那里是他住处。师曰。腾蛇缠足。路布绕身。曰朝看云片片。暮听水潺潺。师曰。却须截断始得。曰此回不是梦。真个到庐山。师曰。高着眼。问猿抱子归青嶂后。鸟啼花落碧岩前。此是和尚旧时安身立命处。如何是道林境。师曰。寺门高开洞庭野。殿脚插入赤沙湖。曰如何是境中人。师曰。僧宝人人沧海珠。曰此是杜工部底。作么生是和尚底。师曰。且莫乱道。问有句无句如藤倚树。如何得透脱。师曰。倚天长剑逼人寒。曰祇如树倒藤枯。沩山为甚么呵呵大笑。师曰。爱他底着他底。曰忽被学人掀倒禅床拗折拄杖。又作个甚么伎俩。师曰。也是贼过后张弓。问明历历露堂堂。因甚么乾坤收不得。师曰。金刚手里八棱棒。曰忽然一唤便回。还当得活也无。师曰。鹙子目连无奈何。曰不落照不落用。如何商量。师曰。放下云头。曰忽遇其中人时如何。师曰。骑佛殿出山门。曰万象不来渠独语。教谁招手上高峰。师曰。错下名言。上堂。通身是眼见不及。通身是耳闻不彻。通身是口说不着。通身是心鉴不出。直饶尽大地明得。无丝毫透漏。犹在半途。据令全提。且道如何展演。域中日月纵横挂。一亘晴空万古春。绍兴五年八月示微恙。趺坐书偈遗众。投笔而逝。茶毗舌齿不坏。设利五色无数。塔于昭觉寺之侧。谥真觉禅师。

　　舒州龙门清远佛眼禅师

　　临邛李氏子。严正寡言。十四圆具。后因读法华经。至是法非思量分别之所能解。持以问讲师。讲师莫能答。师叹曰。义学名相。非所以了生死大事。遂卷衣南游。造舒州太平演禅师法席。因丐于庐州。偶仆地烦懑间。闻二人交相恶骂。谏者曰。你犹是烦恼在。师于言下有省。及归。凡有所问。演即曰。我不如你。你自会得好。或曰。我不会。我不如你。师愈疑。遂咨决于元礼首座。礼乃以手引师之耳。绕炉数匝。且行且语曰。你自会得好。师曰。有冀开发。乃尔相戏耶。礼曰。你他后悟去。方知今日曲折耳。太平将迁海会。师慨然曰。我持钵方归。复参随往一荒院。安能究决己事耶。遂作偈告辞。之蒋山坐夏。邂逅灵源禅师。日益厚善。从容言话间。师曰。比见都下一尊宿。语句似有缘。灵源曰。演公天下第一等宗师。何故舍而事远游。所谓有缘者。盖知解之师。与公初心相应耳。师从所勉。径趋海会。后命典谒。适寒夜孤坐。拨炉见火一豆许。恍然自喜曰。深深拨有些子。平生事只如此。遽起阅几上传灯录。至破灶堕因缘。忽大悟。作偈曰。刀刀林鸟啼。披衣终夜坐。拨火悟平生。穷神归破堕。事皎人自迷。曲淡谁能和。念之永不忘。门开少人过。圆悟因诣其寮。举青林搬土话验之。且谓古今无人出得。你如何会。师曰。有甚难。悟曰。祇如他道。铁轮天子寰中旨。意作么生。师曰。我道帝释宫中放赦书。悟退语人曰。且喜远兄便有活人句也。自是隐居四面大中庵。属天下一新崇宁万寿寺。舒守王公涣之。命师开法。次补龙门。道望尤振。后迁和之褒禅。枢密邓公洵武。奏赐师号紫衣。上堂。台山路上过客全稀。破灶堂前感恩无地。雪埋庭柏。冰锁偃溪。虽在南方火炉头。不入他家齑瓮里。看看。腊月三十日。便是孟春犹寒。你等诸人各须努力向前。切忌自生退屈。

　　锦江禅灯卷第五
卍新纂续藏经第 85 册 No. 1590 锦江禅灯


　　锦江禅灯卷第六

　　昭觉丈雪　通醉　辑

　　绍兴幻庵　胡升猷　订

　　　　大鉴下第十五世

　　　　　五祖演法嗣

　　彭州大随南堂元静禅师

　　阆之玉山大儒赵公约仲之子。十岁病甚。每祷之感异梦。舍令出家。师于成都大慈宝生院宗裔。元祐三年。通经得度。留讲聚有年。而南下。首参永安恩禅师。于临济三顿棒话发明。次依诸名宿。无有当意者。闻五祖机峻欲抑之。遂谒祖。祖乃曰。我此间不比诸方。凡于室中。不要汝进前退后。竖指擎拳。绕禅床。作女人拜。提起坐具。千般伎俩。祇要你一言谛当。便是汝见处。师茫然。退参三载。一日入室罢。祖谓曰。子所下语。已得十分。试更与我说看。师即剖而陈之。祖曰。说亦说得十分。更与我断看。师随所问而判之。祖曰。好即好。祇是未曾得老僧说话在。斋后可来祖师塔所。与汝一一按过始得。及至。祖便以即心即佛。非心非佛。睦州担板汉。南泉斩猫儿。赵州狗子无佛性有佛性之语。编辟之。其所对了无凝滞。至子。胡狗话。祖遽转面曰不是。师曰。不是却如何。祖曰。此不是。则和前面皆不是。师曰。望和尚慈悲指示。祖曰。看他道。子胡有一狗。上取人头。中取人腰。下取人脚。入门者好看。才见僧入门。便道看狗。向子胡道看狗处。下一转语。教子胡结舌。老僧钤口。便是你了当处。次日入室。师默启其说。祖笑曰。不道你不是千了百当底人。此语祇似先师下底语。师曰。某何人得似端和尚。祖曰。不然。老僧虽承嗣他。谓他语拙。盖祇用远录公手段接人故也。如老僧共远录公。便与百丈黄檗南泉赵州辈。把手共行。才见语拙。即不堪。师以为不然。乃曳杖渡江。适大水泛涨。因留四祖。侪辈挽其归。又二年。祖方许可。尝商略古今次。执师手曰。得汝说须是我举。得汝举须是我说。而今而后。佛祖秘要。诸方关键。无逃子掌握矣。遂创南堂以居之。于是名冠寰海。成都帅席公旦。请开法嘉祐。未几徙昭觉。迁能仁。及大随。上堂。君王了了。将帅惺惺。一回得胜。六国平宁。上堂。举临济参黄檗之语。白云端和尚颂云。一拳拳倒黄鹤楼。一趯趯翻鹦鹉洲。有意气时添意气。不风流处也风流。师曰。大随即不然。行年七十老躘踵。眼目精明耳不聋。忽地有人欺负我。一拳打倒过关东。上堂。问答已乃曰。有祖已来。时人错会。祇将言句以为禅道。殊不知。道本无体。因体而得名。道本无名。因名而立号。祇如适来上座。才恁么出来。便恁么归众。且道具眼不具眼。若道具眼。才恁么出来。眼在恁么处。若道不具眼。争合便恁么去。诸仁者。于此见得倜傥分明。则知二祖礼拜依位而立。真得其髓。祇者些子。是三世诸佛命根。六代祖师命脉。天下老和尚安身立命处。虽然如是。须是亲到始得。

　　汉洲无为宗泰禅师

　　涪城人。自出关。遍游丛社。至五祖。告香日。祖举赵州洗钵盂话俾参。洎入室。举此话问师。你道赵州向伊道甚么。者僧便悟去。师曰。洗钵盂去聻。祖曰。你祇知路上事。不知路上滋味。师曰。既知路上事。路上有甚滋味。祖曰。你不知耶。又问。你曾游浙否。师曰未也。祖曰。你未悟在。师自此凡五年不能对。祖一日升堂顾众曰。八十翁翁辊绣毬。便下座。师欣然出众曰。和尚试辊一辊看。祖以手作打仗鼓势。操蜀音唱绵州巴歌曰。豆子山打瓦鼓。杨平山撒百雨。白雨下取龙女。织得绢二丈五。一半属罗江。一半属玄武。师闻大悟。掩祖口曰。祇消唱到者里。祖大笑而归。师后还蜀。四众请开法无为。迁正法。上堂。此一大事因缘。自从世尊拈花迦叶微笑。世尊曰。吾有正法眼藏。分付摩诃大迦叶。以后灯灯相续。祖祖相传。迄至于今。绵绵不坠。直得遍地生花。故号涅槃妙心。亦曰本心。亦曰本性。亦曰本来面目。亦曰第一义谛。亦曰烁迦罗眼。亦曰摩诃大般若。在男曰男。在女曰女。汝等诸仁。但自悟去。者般尽是闲言语。遂拈起拂子曰。会了唤作禅。未悟果然难难难。目前隔个须弥山。悟了易易易。信口道来无不是。僧问。如何是佛。师曰。阿谁教你恁么问。僧拟议。师曰了。

　　蕲州五祖表自禅师

　　怀安人。初依祖最久。未有省。时圆悟为座元。师往请益。悟曰。兄有疑处试语我。师遂举德山小参不答话。问话者三十棒。悟曰。礼拜着。我作得你师。举话尚不会。师作礼竟。悟令再举前话。师曰。德山小参不答话。悟掩其口曰。但恁么看。师出扬声曰。屈屈。岂有公案祇教人看一句底道理。有僧谓师曰。兄不可如此说。首座须有方便。因静坐体究及旬。顿释所疑。诣悟礼谢。悟曰。兄始知吾不汝欺。又诣方丈。祖迎笑。自尔日深玄奥。祖将归寂。遗言郡守。守命嗣其席。衲子四至不可遏。师榜侍者门曰。东山有三句。若人道得即挂搭。衲子皆披靡。一日有僧。𢹂坐具径造丈室。谓师曰。某甲道不得。祇要挂搭。师大喜。呼维那。于明牕下安排。上堂。世尊拈花。迦叶微笑。时人祇知拈花微笑。要且不识世尊。僧问。如何是祖师西来意。师曰。荆棘林中舞柘枝。曰如何是佛。师曰。新生孩子掷金盆。

　　蕲州龙华道初禅师

　　梓州马氏子。为祖侍者有年。住龙华日。上堂曰。鸡见便斗。犬见便咬。殿上鸱吻终日相对。为甚么却不瞋。便下座。师机辩峻捷。门人罔知造诣。一日谓众曰。昨日离城市。白云空往还。松风清耳目。端的胜人间。召众曰。此是先师末后句。有顷脱然而逝。

　　嘉州九顶清素禅师

　　本郡郭氏子。于乾明寺剃染。遍扣禅扃。晚谒五祖。闻举首山答西来意语。倏然契悟。述偈曰。颠倒颠颠倒颠。新妇骑驴阿家牵。便恁么太无端。回头不觉布衫穿。祖见乃问。百丈野狐话又作么生。师曰。来说是非者。便是是非人。祖大悦。久之辞归住清溪。次迁九顶。太守吕公。来瞻大像。问曰。既是大像。因甚么肩负两楹。师曰。船上无散工。至阁下睹观音像。又问。弥勒化境。观音何来。师曰。家富小儿娇。守乃礼敬。勤老宿至。师问。舞剑当咽时如何。曰伏惟尚飨。师诟曰。老贼死去。你问我。勤理前话问之。师叉手揖曰。曳破。绍兴乙卯四月二十四日。得微疾。书偈遗众曰。木人备舟。铁人备马。丙丁童子稳稳登。喝散白云归去也。竟尔趋寂。

　　大鉴下第十六世

　　昭觉勤法嗣

　　潭州大沩佛性法泰禅师

　　汉州李氏子。僧问。理随事变。该万有而一片虚凝。事逐理融。等千差而咸归实际。如何是理法界。师曰。山河大地。曰如何是事法界。师曰。万象森罗。曰如何是理事无碍法界。师曰。东西南北。曰如何是事事无碍法界。师曰。上下四维。上堂。推真真无有相。穷妄妄无有形。真妄两无所有。廓然露出眼睛。眼睛既露。见个甚么。晓日烁开岩畔雪。朔风吹绽腊梅花。上堂。宝剑拈来便用。岂有迟疑。眉毛剔起便行。更无回互。一切处腾今焕古。一切处截断罗笼。不犯锋铓。亦非顾鉴。独超物外则且置。万机丧尽时如何。八月秋何处热。上堂。涅槃无异路。方便有多门。拈起拄杖曰。看看。山僧拄杖子。一口吸尽西江水。东海鲤鱼𨁝跳上三十三天。帝释忿怒。把须弥山一掴粉碎。坚牢地神合掌赞叹曰。谛观法王法。法王法如是。以拄杖击禅床下座。上堂。达得人空法空。未称祖佛家风。体得全用全照。亦非衲僧要妙。直须打破牢关。识取向上一窍。如何是向上一窍。春寒料峭。冻杀年少。上堂。今朝正月已半。是处灯火缭乱。满城罗绮骈阗。交互往来游玩。文殊走入闹篮中。普贤端坐高楼看。且道观音在甚么处。震天椎画鼓。聒地奏笙歌。上堂。渺渺邈邈。十方该括。坦坦荡荡。绝形绝相。目欲视而睛枯。口欲谈而词丧。文殊普贤全无伎俩。临济德山不妨提唱。龟吞陕府铁牛。蛇咬嘉州大像。吓得东海鲤鱼。直至如今肚胀嘻。

　　临安府灵隐慧远佛海禅师

　　眉山彭氏子。年十三。从药师院宗辩为僧。诣大慈听习。弃依灵岩徽禅师。微有省。会圆悟复领昭觉。师即之。闻悟普说。举庞居士问马祖。不与万法为侣因缘。师忽顿悟。仆于众。众掖之。师乃曰。吾梦觉矣。至夜小参。师出问曰。净裸裸空无一物。赤骨力贫无一钱。户破家亡。乞师赈济。悟曰。七珍八宝一时拏。师曰。祸不入慎家之门。悟曰。机不离位。堕在毒海。师随声便喝。悟以拄杖击禅床云。吃得杖也未。师又喝。悟连喝两喝。师便礼拜。自此机锋峻发。无所抵捂。圆悟顺寂。师即东下。屡迁名刹。由虎丘奉诏住皋亭　先复被旨补灵隐。孝庙召对。赐佛海禅师。上堂。新岁有来由。烹茶上酒楼。一双为两脚。半个有三头。突出禅难辨。相逢鬼见愁。倒吹无孔笛。促拍舞凉州。咄。

　　成都府正法建禅师

　　上堂。兔马有角。牛羊无角。绝毫绝牦。如山如岳。针锋上师子翻身。藕窍中大鹏展翼。等闲突过北俱卢。日月星辰一时黑。

　　建安府华藏密印安民禅师

　　嘉定府朱氏子。初讲楞严于成都。为义学所归。时圆悟居昭觉。师与胜禅师为友。因造焉。闻悟小参。举国师三唤侍者因缘。赵州拈云。如人暗中书字。字虽不成。文彩已彰。那里是文彩已彰处。师心疑之。告香入室。悟问。座主讲何经。师曰楞严。悟曰。楞严有七处征心。八还辩见。毕竟心在甚么处。师多呈艺解。悟皆不肯。师复请益。悟令一切处作文彩已彰会。偶僧请益十玄谈。方举问君心印作何颜。悟厉声曰。文彩已彰。师闻而有省。遂求印证。悟示以本色钳锤。师则罔措。一日白悟曰。和尚休举话。待某说看。悟诺。师曰。寻常拈槌竖拂。岂不是经中道一切世界诸所有相。皆即菩提妙明真心。悟笑曰。你元来在者里作活计。师又曰。下喝敲床时。岂不是返闻闻自性。性成无上道。悟曰。你岂不见经中道。妙性圆明离诸名相。师于言下释然。悟出蜀居夹山。师罢讲侍行。悟为众夜参。举古帆未挂因缘。师闻未领。遂求决。悟曰。你问我。师举前话。悟曰。庭前柏树子。师即洞明。谓悟曰。古人道。如一滴投于巨壑。殊不知大海投于一滴。悟笑曰。奈者汉何。未几令分座。

　　成都府昭觉彻庵道元禅师

　　绵州邓氏子幼于。降寂寺圆具。东游谒大别道禅师。因看廓然无圣之语。忽尔失笑曰。达磨元来在者里。道誉之。往参佛鉴佛眼。蒙赏职。依圆悟于金山。以所见告。悟弗之许。悟被诏住云居。师从之。虽有信入。终以鲠胸之物未去为疑。会悟问参徒。生死到来时如何。僧曰。香台子笑和尚。次问师。汝作么生。师曰。草贼大败。悟曰。有人问你时如何。师拟答。悟凭陵曰。草贼大败。师即彻证。圆悟以拳击之。师拊掌大笑。悟曰。汝见甚么便如此。师曰。毒拳未报。永劫不忘。悟归昭觉。命首众。悟将顺世。以师继席焉。

　　眉州象耳山袁觉禅师

　　郡之袁氏子。出家传灯。试经得度。本名圆觉。郡守填祠牒。误作袁字。疑师慊然。戏谓之曰。一字名可乎。师笑曰。一字已多。郡守异之。既受具。出蜀遍谒有道尊宿。后往大沩。依佛性。顷之入室。陈所见。性曰。汝忒杀远在。然知其为法器。俾充侍者。掌宾客。师每侍性。性必举法华开示悟入四字令下语。又曰。直待我竖点头时。汝方是也。偶不职被斥。制中无依。寓俗士家。一日诵法华。至亦复不知何者是火何者为舍。乃豁然。制罢归省。性见首肯之。圆悟再得旨住云居。师至彼。以所得白悟。悟呵云。本是净地。屙屎作么。师所疑顿释。绍兴丁巳。眉之象耳虚席。郡守谓。此道场久为蟊螣囊橐。非名流胜士。莫能起废。诸禅举师应聘。尝语客曰。东坡云。我持此石归。袖中有东海。山谷云。惠宗烟雨芦雁。坐我潇湘洞庭。欲唤扁舟归去。傍人谓是丹青。此禅髓也。又曰。我敲床竖拂时。释迦老子孔夫子。都齐立在下风。有举此语。似佛海远禅师。远曰。此觉老语也。我此间即不恁么。

　　眉州中岩华严祖觉禅师

　　嘉州杨氏子。幼聪慧。书史过目成诵。著书排释氏。恶境忽现。悔过出家。依慧目能禅师。未几疽发膝上。五年医莫愈。因书华严合论。毕夜感异梦。旦即舍杖步趋。一日诵至现相品曰。佛身无有生。而能示出生。法性如虚空。诸佛于中住。无住亦无去。处处皆是佛。遂悟华严宗旨。洎登僧籍。府师请讲于千部堂。词辩宏放。众所叹服。适南堂静禅师过门。谓师曰。观公讲说。独步西南。惜未解离文字相耳。傥问道方外。即今之周金刚也。师欣然罢讲。南游。依圆悟于钟阜。一日人室。悟举罗山道。有言时踞虎头收虎尾。第一句下明宗旨。无言时觌露机锋。如同电拂。作么生会。师莫能对。夙夜参究。忽然有省。作偈呈悟曰。家住孤峰顶。长年半掩门。自嗟身已老。活计付儿孙。悟见许可。次日入室。悟又问。昨日公案作么生。么拟对。悟便喝曰。佛法不是者个道理。师复留五年。愈更迷闷。后于庐山栖贤。阅浮山远禅师削执论云。若道悟有亲疏。岂有旃檀林中却生臭草。豁然契悟。作偈寄圆悟曰。出林依旧入蓬蒿。天网恢恢不可逃。谁信业缘无避处。归来不怕语声高。悟大喜。持以示众曰。觉华严彻矣。住后僧问。最初威音王。末后楼至佛。未审参见甚么人。师曰。家住大梁城。更问长安路。曰只如德山担疏钞行脚。意在甚么处。师曰。拶破你眼睛。曰与和尚悟华严宗旨。相去几何。师曰。同途不同辙。曰昔日德山。今朝和尚。师曰。夕阳西去水东流。

　　潭州福严文演禅师

　　成都府杨氏子。僧问。如何是定林正主。师曰。坐断天下人舌头。曰未审如何亲近。师曰。觑着则瞎。上堂。当阳坐断。凡圣迹绝。随手放开。天回地转。直得日月交互。虎啸龙吟。头头物物。耳闻目视。安立谛上是甚么。还委悉么。阿斯吒。咄。

　　成都府昭觉道祖首座

　　初见圆悟。于即心是佛语下发明。久之悟命分座。一日为众入室。余二十许人。师忽问曰。生死到来如何迥避。僧无对。师掷下拂子。奄然而逝。众皆愕贻。亟以闻悟。悟至召曰祖首座。师张目视之。悟曰。抖擞精神透关去。师点头竟尔趋寂。

　　张魏公浚

　　字德远。南轩之父。官右仆射。兼知枢密院事。尝问道于圆悟。悟曰。岩头云。却物为上。逐物为下。若能于物上转得疾。一切立在下风。复示偈曰。收光摄彩信天真。事事圆成物物新。内若有心还有物。何能移步出通津。浚伏膺投偈曰。教外单传佛祖机。本来无悟亦无迷。浮云散尽青天在。日出东方夜落西。

　　成都府范县君

　　嫠居岁久。常坐不卧。闻圆悟住昭觉。往礼拜。请示入道因缘。悟令看不是心不是佛不是物是个甚么。久无所契。范泣告悟。曰和尚有何方便。令某易会。悟曰。却有个方便。遂令祇看是个甚么。后有省。曰元来恁么地近那。

　　太平勤法嗣

　　常德府文殊心道禅师

　　眉州徐氏子。年三十得度。诣成都习唯识。自以为至。同舍诘之曰。三界唯心。万法唯识。今目前万象枞然。心识安在。师茫然不知对。遂出关。周流江淮。既抵舒之太平。闻佛鉴禅师夜参。举赵州柏树子话。至觉铁觜云先师无此语莫谤先师好。因大疑。提撕既久。一夕豁然。即趋丈室拟叙所悟。鉴见来便闭门。师曰。和尚莫谩某甲。鉴云。十方无壁落。何不入门来。师以拳擉破牕纸。鉴即开门搊住云。道道。师以两手捧鉴头作口啐而出。遂呈偈曰。赵州有个柏树话。禅客相传遍天下。多是摘叶与寻枝。不能直向根源会。觉公说道无此语。正是恶言当面骂禅人若具通方眼。好向此中辨真假。鉴深然之。每对客称赏。后命分座。襄守请开法天宁。未几擢大别文殊。上堂曰。师子颦呻。象王哮吼。云门北斗里藏身。白云因何唤作手。三世诸佛不能知。狸奴白牯却知有。且道作么生是他知有底事。雨打梨花蛱蝶飞。风吹柳絮毛毬走。上堂。拈拄杖直上指曰。恁么时刺破憍尸迦脚跟。卓一下曰。恁么时卓破阎罗王顶骨。乃指东畔曰。恁么时穿过东海鲤鱼眼睛。指西畔曰。恁么时塞却西王母鼻孔。且道总不恁么时如何。今年雨水多。合宜频晒㫰。宣和改元。下诏改僧为德士。上堂。祖意西来事。今朝特地新。昔为比丘相。今作老君形。鹤氅披银褐。头包蕉叶巾。林泉无事客。两度受君恩。所以道。欲识佛性义。当观时节因缘。且道。即今是甚么时节。毗卢遮那顶戴宝冠。为显真中有俗。文殊老叟身披鹤氅。且要俯顺时宜。一人既尔。众人亦然。大家成立丛林。喜得群仙聚会。共酌迷仙酎。同唱步虚词。或看灵宝度人经。或说长生不死药。琴弹月下。指端发大古之音。棋布轩前。妙着出神机之外。进一步。便到大罗天上。退一步。却入九幽城中。祇如不进不退一句。又作么生道。直饶羽化三清路。终是轮回一幻身。二年九月复僧。上堂。不挂田衣着羽衣。老君形相颇相宜。一年半内闲思想。大底兴衰各有时。我佛如来预谶法之有难。教中明载无不委知。较量年代。正在于兹。魔得其便。惑乱正宗。僧改俗形。佛更名字。妄生邪解。删削经文。铙钹停音。钵盂添足。多般矫诈。欺罔圣君。赖我皇帝陛下。圣德圣明。不忘付嘱。不废其教。特赐宸章颁行天下。仍许僧尼重新披削。实谓寒灰再焰。枯木重荣。不离俗形而作僧形。不出魔界而入佛界。重鸣法鼓。再整颓纲。迷仙酎变为甘露琼浆。步虚词翻作还乡曲子。放下银木简。拈起尼师坛。昨朝稽首擎拳。今日和南不审。祇改旧时相。不改旧时人。敢问大众。旧时人是一个是两个。良久曰。秋风也解嫌狼籍。吹尽当年道教灰。建炎三年春示众。举临济入灭嘱三圣因缘。师曰。正法眼藏瞎驴灭。临济何曾有是说。今古时人皆妄传。不信但看后三月。至闰三月。贼钟相叛。其徒欲举师南奔。师曰。学道所以了生死。何避之有。贼至。师曰。速见杀以快汝心。贼即举槊残之。血皆白乳。贼骇引席覆之而去。

　　韶州南华知昺禅师

　　蜀之永康人。上堂。此事最希奇。不碍当头说。东邻田舍翁。随例得一橛。非唯贯声色。亦乃应时节。若问是何宗。八字不着丿。击禅床下座。上堂。日日说时时举。似地擎山争几许。陇西鹦鹉得人怜。大都祇为能言语。休思惟。带伴侣。智者聊闻猛提取。更有一般也大奇。猫儿偏解捉老鼠。上堂。以拄杖向空中搅曰。搅长河为酥酪。蟹虾犹自眼搭眵。卓一下曰。变大地作黄金。穷汉依前赤骨立。为复自家无分。为复不肯承当。可中有个汉。荷负得行。多少人失钱遭罪。再卓一下曰。还会么。宝山到也须开眼。勿使忙忙空手回。

　　龙门远法嗣

　　温州龙翔竹庵士圭禅师

　　成都史氏子。初依大慈宗雅。心醉楞严。逾五秋。南游谒诸尊宿。始登龙门。即以平时所得白佛眼。眼曰。汝解心已极。但歉着力开眼耳。遂俾职堂司。一日侍立次。问云。绝对待时如何。眼曰。如汝僧堂中白椎相似。师罔措。眼至晚抵堂。师理前话。眼曰。闲言语。师于言下大悟。政和末。出世和之天宁。屡迁名刹。诏兴间。奉诏开山雁荡能仁。时真歇居江心。闻师至。恐缘法未熟。特过江迎归方丈。大展九拜。以诱温人。由是翕然归敬。未视篆。其徒惧行规法。深夜放火。鞠为瓦砾之墟。师竟就树缚屋。升座示众云。爱闲不打鼓山鼓。投老来看雁荡山。杰阁危楼浑不见。溪边茅屋两三间。还有共相出手者么。喝一喝下座。听法檀施。并力营建。未几复成宝坊。次补江心。上堂曰。万年一念。一念万年。和衣泥里辊。洗脚上床眠。历劫来事祇在如今。大海波涛涌。小人方寸深。拈起拄杖曰。汝等诸人。未得个入头。须得个入头。既得个入头。须有出身一路始得。大众。且作么生是出身一路。良久曰。雪压难摧涧底松。风吹不动天边月。卓拄杖下座。上堂。万机不到。眼见色耳闻声。一句堂堂。头戴天脚踏地。你诸人祇知今日是五月初一。殊不知金乌半夜忙忙去。玉兔天明上海东。以拂子击禅床下座。上堂。明明无悟。有法即迷。诸人向者里立不得。诸人向者里住不得。若立则危。若住则瞎。直须意不停玄。句不停意。用不停机。此三者既明。一切处不须管带。自然现前。不须照顾。自然明白。虽然如是。更须知有向上事。久雨不晴。咄。

　　南康军云居高庵善悟禅师

　　洋州李氏子。年十一去家。业经得度。有夙慧。闻冲禅师举武帝问达磨因缘。如获旧物。遽曰。我既廊然。何圣之有。冲异其语。勉之南询。蒙授记于龙门。一日有僧。被蛇伤足。佛眼问曰。既是龙门。为甚么却破蛇咬。师即应曰。果然现大人相。眼益器之。后传此语到昭觉。圆悟云。龙门有此僧耶。东山法道未寂寥尔。住后上堂。少林面壁。怀藏东土西天。欧阜升堂。充塞四维上下。致使山巍巍而砥掌平。水昏昏而常自清。花非艳而结空果。风不摇而片叶零。人无法而得咨问。佛无心而更可成。野蔬淡饭延时日。任运随缘道自灵。毕竟如何。日午打三更。

　　遂宁府西禅文琏禅师

　　郡之张氏子。上堂。一向恁么去。直得凡圣路绝。水泄不通。铁蛇钻不入。铁锤打不破。至于千里万里鸟飞不度。一向恁么来。未免灰头土面。带水拖泥。唱九作十。指鹿为马。非唯辜负先圣。亦仍理没己灵。敢问大众。且道恁么去底是。恁么来底是。芍药花开菩萨面。棕榈叶散夜叉头。上堂。诸方浩浩谈玄。每日撞钟打鼓。西禅无法可说。勘破灯笼露柱。门前不置下马台。免被傍人来借路。若借路须照顾脚下。若参差。邯郸学唐步。上堂。心生种种法生。森罗万象纵横。信手拈来便用。日轮午后三更。心灭种种法灭。四句百非路绝。直饶达磨出头。也是眼中着屑。心生心灭是谁。木人携手同归。归到故乡田地。犹遭顶上一锤。上堂。正月孟春犹寒。直下言端语端。拈起衲僧鼻孔。穿开佛祖心肝。知有者。达磨不来东土。二祖不往西天。不知有者。谁知当面蹉过。迢迢十万八千。山僧为你重说偈言。大众莫教辜负。孟春犹寒。僧问。师子未出窟时如何。师曰。爪牙已露。曰出窟后如何。师曰。龙头蛇尾。曰出与未出时如何。师曰。正好吃棒。问以一重去一重即不问。不以一重去一重时如何。师曰。阇黎有许多工夫。

　　抚州白杨法顺禅师

　　绵州文氏子。依止佛眼。闻普说举傅大士心王铭云。水中盐味。色里胶青。决定是有。不见其形。师于言下有省。后观宝藏迅转。顿明大法。趋丈室作礼呈偈曰。顶有异峰云冉冉。源无别派水泠泠。游山未到山穷处。终被青山碍眼睛。住后上堂。好事堆堆叠叠来。不须造作与安排。落林黄叶水推去。横谷白云风卷回。寒雁一声情念断。霜钟才动我山摧。白杨更有过人处。尽夜寒炉拨死灰。忽有个衲僧出来道。长老少卖弄。得恁么穷乞相。山僧祇向他道。却被你道着。上堂。我手何似佛手。天上南星北斗。我脚何似驴脚。往事都来忘却。人人尽有生缘。个个足方顶圆。大愚滩头立处。孤月影射深湾。会不得见还难。一曲渔歌过远滩。示众。染缘易就。道业难成。不了目前。万缘差别。祗见境风浩浩。凋残功德之林。心火炎炎。烧尽菩提之种。道念若同情念。成佛多时。为众如为己身。彼此事办。不见他非我是。自然上敬下恭。佛法时时现前。烦恼尘尘解脱。上堂。鸡啼晓月。狗吠枯桩。只可默会。难入思量。看不见处动地放光。说不到处天地玄黄。抚城尺六状纸。元来出在清江。大众。分明话出人难见。昨夜三更月到牕。

　　锦江禅灯卷第六
卍新纂续藏经第 85 册 No. 1590 锦江禅灯


　　锦江禅灯卷第七

　　昭觉丈雪　通醉　辑

　　绍兴幻庵　胡升猷　订

　　　　大鉴下第十六世

　　　　　龙门远法嗣

　　南康军归宗真牧正贤禅师

　　潼川陈氏子。世为名儒。幼从三圣海澄为苾刍。具满分戒。游成都。依大慈秀公习经论。凡典籍过目成诵。义亦顿晓。秀称为经藏子。出蜀谒诸尊宿。后扣佛眼。一日入室。眼举殷勤抱得旃檀树语。声未绝。师顿悟。眼曰。经藏子漏逗了也。自是与师商确渊奥。亹亹无尽。眼称善。因手书真牧二字授之。绍兴己巳。归宗虚席。郡侯以礼请。坚卧不应。宝文李公懋。尝问道于师。同属官强之。乃就。上堂。且第一句如何道。汝等若向世界未成时。父母未生时。佛未出世时。祖师未西来时道得。已是第二句。且第一句如何道。直饶你十成道得。未免左之右之。卓拄杖下座。上堂。良久召大众曰。作么生。若也拟议。贤上座谩你诸人去也。打地和尚。瞋他秘魔岩主。擎个叉儿。胡说乱道。遂将一掴成齑粉。散在十方世界。还知么。举拂子曰。而今却在拂子头上。说一切智智清净。无二无二分。无别无断故。还闻么。阎老子知得。乃曰。贤上座你若相当去。不妨奇特。或不相当。总在我手里。祇向他道。阎老子。你也退步摸索鼻孔看。击禅床下座。僧问。久默斯要。已泄真机。学人上来。请师开示。师曰。耳朵在甚么处。曰一句分明该万象。师曰。分明底事作么生。曰台星照临。枯木回春。师曰。换却你眼睛。

　　世奇首座

　　成都人。遍参讲席。𣆶造龙门。一日燕坐瞌睡间。群蛙忽鸣。误听为净发版响。亟趋往。有晓之者曰。蛙鸣非版也。师恍然。诣方丈剖露。佛眼曰。岂不见罗睺罗。师遽止曰。和尚不必。举待去自看。未几有省。乃占偈曰。梦中闻版响。觉后虾蟆啼。虾蟆与版响。山岳一时齐。由是益加参究。洞臻玄奥。眼命分座。师固辞曰。此非细事。也如金针刺眼。毫发若差。睛则破矣愿生生居学地。而自煆炼。眼因以偈美之曰。有道只因频退步。谦和元自惯回光。不知已在青云上。犹更将身入众藏。暮年学者力请不容辞。后因说偈曰。诸法空故我心空。我心空故诸法同。诸法我心无别体。祇在而今一念中。且道。是那一念。众罔措。师喝一喝而终。

　　给事冯楫济川居士

　　自壮扣诸名宿。最后居龙门。从佛眼远禅师再岁。一日同远经行法堂。偶童子趋庭吟曰。万象之中独露身。远拊公背曰。好聻。公于是契入。绍兴丁巳。除给事。会大慧禅师。就明庆开堂。慧下座。公挽之曰。和尚每言于士大夫前曰。此生决不作者虫豸。今日因甚却纳败缺。慧曰。尽大地是个杲上座。你向甚处见他。公拟对。慧便掌。公曰。是我招得。越月特丐祠坐夏径山。榜其室曰不动轩。

　　大随静法嗣

　　合州钓鱼台石头自回禅师

　　本郡人也。世为石工。虽不识字。志慕空宗每求人口授法华。能诵之。弃家投大随供扫洒。寺中令取崖石。师手不释锤凿。而诵经不辍。随见而语曰。今日硿磕。明日硿磕。死生到来。作么折合。师愕然。释其器设礼。愿闻究竟。随令且罢诵经。看赵州勘婆因缘。师念念不去心。久之因凿石稍坚。尽力一锤。瞥见火光。忽然省彻。走至方丈。礼拜呈颂曰。用尽工夫。浑无巴鼻。火光迸散。元在者里。随忻然曰。子彻也。复献赵州勘婆颂曰。三军不动旗闪烁。老婆正是魔王脚。赵州无柄铁扫帚。扫荡烟尘空索索。随可之。遂授以僧服。因击石而悟故。有回石头之称也。上堂。参禅学道。大似井底叫渴相似。殊不知塞耳塞眼。迴避不及。且如十二时中行住坐卧。动转施为。是甚么人使作。眼见耳闻。何处不是路头。若识得路头。便是大解脱路。方知老汉与你证盟。山河大地与你证盟。所以道。十方薄伽梵。一路涅槃门。诸仁者。大凡有一物当途。要见一物之根源。一物无处。要见一物之根源。见得根源。源无所源。所源既非。何处不圆。诸禅德。你看老汉有甚么胜你处。诸人有甚么不如老汉处。还会么。太湖三万六千顷。月在波心说向谁。

　　潼川府护圣愚丘居静禅师

　　成都杨氏子。年十四。礼白马安慧为师。闻南堂道望。遂往依焉。堂举香严枯木里龙吟话。往返酬诘。师于言下大悟。一日堂问曰。莫守寒岩异草青。坐却白云宗不妙。汝作么生。师曰。直须挥剑。若不挥剑。渔父栖巢。堂矍然曰。者小厮儿。师珍重便行。出住东岩。上堂。月生一。东岩乍住增愁寂。红尘世路有多端。米面仓储无颗粒。崖为伴泉为匹。飒飒清风来入室。山王土地暗中忙。云版钟鱼偷泪滴。世人莫道守空岩。亦有东篱打西壁。

　　简州南岩胜禅师

　　上堂。召大众曰。护生须是杀。杀尽始安居。会得个中意。分明在半途。且道。到家一句又作么生。释迦弥勒没量大。看来犹祇是他奴。僧问。放行五位即不问。把定三关事若何。师曰。横按镆锄全正令。曰把定三关蒙指示。放行五位事如何。师曰。太平寰宇斩痴顽。曰恁么则南岩门下士旷人稀。师曰。灵利衲僧。祇消一点。曰自古自今同生同死时如何。师曰。家贼难防。曰今日学人小出大遇去也。师便打曰。须是老僧打你始得。僧礼拜。师曰。切忌诈明头。

　　常德府梁山廓庵师远禅师

　　合州鲁氏子。上堂。举杨岐三脚驴子话。乃召大众曰。扬其汤者。莫若扑其火。壅其流者。莫若杜其源。此乃智人之明鉴。佛法之至论。正在斯焉。者因缘。如今丛林中。提唱者甚多。商量者不少。有般底祇道。宗师家无固必。凡有所问。随口便答。似则也似。是即未是。若恁么。祇作个干无事会。不见杨岐用处。乃至祖师千差万别方便门庭。如何消遣。又有般底。祇向佛边会。却与自己没交涉。古人道。凡有言句。须是一一消归自己。又作么生。又有般底。一向祇作自己会。弃却古人用处。唯知道明自己事。古人方便却如何消遣。既消遣不下。却似抱桥柱澡洗。要且放手不得。此亦是一病。又有般底。却去脚多少处会。若恁么会。此病最难医也。所以他语有巧妙处。参学人卒难摸索。才拟心则差了也。前辈谓之杨岐宗旨。须是他屋里人。到恁么田地。方堪传授。若不然者。则守死善道之谓也。者公案。直须还他透顶彻底汉。方能了得。此非止禅和子会不得。而今天下丛林中。出世为人底。会得亦少。若要会去。直须向威音那畔空劫已前。轻轻觑着。提起便行。捺着便转。却向万仞峰前进一步。可以笼罩古今。坐断天下人舌头。如今还有恁么者么。有则出来道看。如无。更听一颂。三脚驴子弄蹄行。直透威音万丈坑。云在岭头闲不彻。水流涧下太忙生。湖南长老谁解会。行人更在青山外。

　　嘉州能仁默堂绍悟禅师

　　结夏上堂。最初一步。十方世界现全身。末后一言。一微尘中深锁断。有时提起。如倚天长剑。光耀乾坤。有时放下。似红炉点雪。虚含万象。得到恁么田地。天魔外道拱手归降。三世诸佛一时稽首。便可以大圆觉为我伽蓝。于一毫端现宝王刹。如是则朝往西天。暮归东土。亦是禁足。百华丛里坐。淫坊酒肆行。亦是禁足。虽然如是。不曾动著者里一步。恁么则九旬无虚弃之功。百劫有今时之用。堪报不报之恩。以助无为之化。此即是涅槃妙心。金刚王宝剑。敢问大众。作么生得到者田地去。如人上山。各自弩力。上堂。举赵州访二庵主公案。颂曰。一重山尽一重山。坐断孤峰子细看。雾卷云收山岳静。楚天空阔一轮寒。

　　彭州上溪智陀子言庵主

　　绵州人。初至大随。闻举石头和尚示众偈。倏然领旨。归隐土溪。悬崖绝壑间有石。若蹲异兽。师凿以为室。中发异泉无涸溢。四众讶之。居三十年。化风盛播。室成日。作偈曰。一击石庵全。纵横得自然。清凉无暑气。涓洁有甘泉。宽廓含沙界。寂寥绝众缘。个中无限意。风月一床眠。

　　剑门南修道者

　　淳厚之士也。自大随一语契投。服勤不怠。归谒崇化赟禅师。坐次。赟以宗门三印问之。南曰。印空印泥印水。平地寒涛竞起。假饶去就十分。也是灵龟曳尾。

　　莫将尚书

　　字少虚。家世豫章分宁。因官西蜀。谒南堂静禅师。咨决心要。堂使其向好处提撕。适如厕。俄闻秽气。急以手掩鼻。遂有省。即呈以偈曰。从来姿韵爱风流。几笑时人向外求。万别千差无觅处。得来元在鼻尖头。南堂答曰。一法才通法法周。纵横妙用更何求。青蛇出匣魔军伏。碧眼胡僧笑点头。

　　龙图王萧居士

　　字观复。留昭觉日。闻开静板声有省。问南堂曰。某有个见处。才被人问却。开口不得。未审过在甚处。堂曰。过在有个见处。堂却问。朝旆几时到任。公曰。去年八月四日。堂曰。自按察几时离衙。公曰。前月二十。堂曰。为甚么道开口不得。公乃契悟。

　　大鉴下第十七世

　　育王谌法嗣

　　南剑州西岩宗回禅师

　　婺州人。久聆示诲。深得法忍。因寺僧以茶禁闻有司。吏捕知事。师谓众曰。此事不直之。则罪坐于我。若自直。彼复得罪。不忍为也。令击鼓升座。说偈曰。县吏追呼不暂停。争如长往事分明。从前有个无生曲。且喜今朝调已成。言讫而逝。

　　径山杲法嗣

　　江州东林卍庵道颜禅师

　　潼川人。族鲜于氏。久参圆悟。微有省发。洎悟还蜀。嘱依妙喜。仍以书致喜曰。颜川彩绘已毕。但欠点眼耳。他日嗣其后。未可量也。喜居云门及洋屿。师皆在焉。朝夕质疑。方大悟。住后上堂。一叶落天下秋。一尘起大地收。鸟窠吹布毛。便有人悟去。今时学者。为甚么却不识自己。良久曰。莫错怪人好。上堂。欲识诸佛心。但向众生心行中识取。欲识常住不凋性。但向万物迁变处会取。还识得么。欲得不招无间业。莫谤如来正法轮。上堂。诸人知处良遂总知。良遂知处诸人不知。作么生是良遂知处。乃曰。鸬鹚语鹤。上堂。仲冬严寒。三界无安。富者快乐。贫者饥寒。不识玄旨。错认定盘。何也。牛头安尾上。北斗面南看。上堂。一滴滴水。一滴滴冻。天寒人寒。风动幡动。云门扇子𨁝跳上三十三天。筑着帝释鼻孔。东海鲤鱼打一棒。雨似盆倾。不出诸人十二时中寻常受用。上堂。圆通门户。八字打开。若是从门入得。不堪共语。须是入得无门之门。方可坐登堂奥。所以道。过去诸如来。斯门已成就。现在诸菩萨。今各入圆明。未来参学人。当依如是法。从上诸圣。幸有如此广大门风。不能继绍。甘自鄙弃。穿窬墙壁。好不丈夫。敢问大众。无门之门作么生入。良久云。非唯观世音。我亦从中证。

　　剑州万寿自护禅师

　　上堂。古者道。若是识得心。大地无寸土。万寿即不然。若人识得心。未是究竟处。且那里是究竟处。拈拄杖卓一下曰。甜瓜彻蒂甜。苦瓠连根苦。

　　处州连云道能禅师

　　汉州何氏子。僧问。镜清六刮意旨如何。师曰。穿却你鼻孔。曰学人有鼻孔即穿。无鼻孔又穿个甚么。师曰。抱赃叫屈。曰如何是就毛刮尘。师曰。筠袁䖍吉。头上插笔。曰如何是就皮刮毛。师曰。石城虔化。说话厮骂。曰如何是就肉刮皮。师曰。嘉眉果阆。怀里有状。曰如何是就骨刮肉。师曰。漳泉福建。头匾如扇。曰如何是就髓刮骨。师曰。洋澜左蠡。无风浪起。曰髓又如何刮。师曰。十八十九。痴人夜走。曰六刮已蒙师指示。一言直截意如何。师曰。结舌有分。

　　临安府雾隐最庵道印禅师

　　汉州人。上堂。大雄山下虎。南山鳖鼻蛇。等闲撞着。抱赏归家。若也不惜好手。便与拔出重牙。有么有么。上堂。五五二十五。击碎虚空鼓。大地不容针。十方无寸土。春生夏长复何云。甜者甜兮苦者苦。中秋上堂。举马大师与西堂百丈南泉玩月公案。师云。马大师垂丝千尺。意在深潭。西堂振鬣。百丈摆尾。虽则冲波激浪。未免上他钩线。南泉自谓跃过禹门。谁知依前落在巨网。即今莫有绝罗笼出窠臼底么。也好出来露个消息。贵知华藏门下不致寂寥。其或未然。此夜一轮满。清光何处无。

　　秦国夫人计氏法真

　　自寡处。屏去纷华。常蔬食。习有为法。因大慧遣谦禅者。致问其子魏公。公留谦。以祖道诱之。真一日问谦曰。径山和尚寻常如何为人。谦曰。和尚祇教人看狗子无佛性。及竹篦子话。祇是不得下语。不得思量。不得向举起处会。不得向开口处承当。狗子还有佛性也无。无。祇恁么教人看。真遂谛信。于是夜坐力究前话。忽尔洞然无滞。谦辞归。真亲书入道概略。作数偈呈慧。其后曰。逐日看经文。如逢旧识人。莫言频有碍。一举一回新。

　　大沩泰法嗣

　　漳州慧通清旦禅师

　　蓬州严氏子。初出关。至德山。值泰上堂。举赵州曰。台山婆子已为汝勘破了也。且道意在甚么处。良久曰。就地撮将黄叶去。入山推出白云来。师闻释然。翌日入室。山问。前百丈不落因果。因甚么堕野狐。后百丈不昧因果。因甚么脱野狐。师曰。好与一坑埋却。住后上堂。说佛说祖。正如好肉剜疮。举古举今。犹若残羹馊饭。一闻便悟。已落第二头。一举便行。早是不着便。须知个事如天普盖。似地普擎。师子游行不求伴侣。壮士展臂不借他力。佛祖拈掇不起。衲僧愿见无门。迷悟双忘。圣凡路绝。且道从上诸圣。以何法示人。喝一喝曰。莫妄想。佛性和尚忌日上堂。三脚驴子弄蹄行。步步相随不相到。树头惊起双双鱼。拈来一老一不老。为怜松竹引清风。其奈出门便是草。因唤檀郎识得渠。大机大用都推倒。烧香勘证见根源。粪埽堆头拾得宝。丛林浩浩谩商量。劝君莫谤先师好。

　　成都府正法灏禅师

　　上堂。举永嘉到曹溪因缘。乃曰。要识永嘉么。掀翻海岳求知己。要识祖师么。拨动乾坤建太平。二老不知何处去。卓拄杖曰。宗风千古播嘉声。

　　成都府昭觉辩禅师

　　上堂。毫厘有差。天地悬隔。隔江人唱鹧鸪词。错认胡茄十八拍。要会么。欲得现前。莫存顺逆。五湖烟浪有谁争。自是不归归便得。

　　灵隐远法嗣

　　庆元府东山全庵齐己禅师

　　邛州谢氏子。上堂。举修山主偈曰。是柱不见柱。非柱不见柱。是非已去了。是非里荐取。召大众曰。荐得是。移华兼蝶至。荐得非。担泉带月归。是也好。郑州黎胜青州枣。非也好。象山路入蓬莱岛。是亦没交涉。踏着秤锤硬似铁。非亦没交涉。金刚宝剑当头截。阿呵呵。会也么。知事少时烦恼少。识人多处是非多。

　　知府葛剡居士

　　字谦问。号信斋。少擢上第。玩意禅悦。首谒无庵全禅师求指南。庵令究即心即佛。久无所契。请曰。师有何方便。使某得入。庵曰。居士太无厌生。已而佛海来居剑池。公因从游。乃举无庵所示之语。请为众普说。海发挥之曰。即心即佛眉拖地。非心非佛双眼横。蝴蝶梦中家万里。子规枝上月三更。留旬日而后返。一日举不是心不是佛不是物。豁然顿明。颂曰。非心非佛亦非物。五凤楼前山突兀。艳阳影里倒翻身。野狐跳入金毛窟。无庵肯之。即遣书颂呈佛海。海报曰。此事非纸笔可既。居士能过我。当有所闻矣。遂复至虎丘。海迎之曰。居士见处。止可入佛境界。入魔境界犹未得在。公加礼不已。海正容曰。何不道金毛跳入野狐窟。公乃痛领。

　　华藏民法嗣

　　临安府径山别峰宝印禅师

　　嘉州李氏子。自幼通六经。而厌俗务。乃从德山清素得度。具戒后。听华严起信。既尽其说。弃依密印于中峰。一日印举。僧问岩头。起灭不停时如何。岩叱曰。是谁起灭。师启悟即首肯。会圆悟归昭觉。印遣师往省。因随众入室。悟问。从上诸圣以何接人。师竖拳。悟曰。此是老僧用底。作么生是从上诸圣用底。师以拳挥之。悟亦举拳相交。大笑而止。后至径山谒大慧。慧问甚处来。师曰西川。慧曰。未出剑门关。与汝三十棒了也。师曰。不合起动和尚。慧忻然扫室延之。慧南迁。师乃西还。连主数刹。后再出峡。住保宁金山雪窦径山。开堂升座曰。世尊初成正觉。于鹿野苑中。转四谛法轮。憍陈如比丘最初悟道。后来真净禅师。初住洞山。拈云。今日新丰洞里。祇转个拄杖子。遂拈拄杖着左边云。还有最初悟道者么。若无。丈夫自有冲天志。莫向如来行处行。遂喝一喝下座。若是印上座则不然。今日向凤凰山里。初无工夫转四谛法轮。亦无气力转拄杖子。祇教诸人行须缓步。语要低声。何故。欲得不招无间业。莫谤如来正法轮。

　　可宣禅师

　　嘉定许氏子。出家受具。参安民悟旨诀。嘉定庚午。诏住径山。远近辐辏。宣悲夫重趼而来者。穷其日力。食息无所。又于双溪之上。筑室百间。为接待庵。济其所不及。宋宁宗尝锡化城二大字。赐号佛日。

　　泐潭明法嗣

　　汉州无为随庵守缘禅师

　　本郡史氏子。年十三病目。去依栖禅慧目能禅师圆具。出峡至宝峰。值峰上堂。举永嘉曰。一月普现一切水。一切水月一月摄。师闻释然领悟。住后上堂曰。以一统万。一月普现一切水。会万归一。一切水月一月摄。展则弥纶法界。收则毫发不存。虽然收展殊途。此事本无异致。但能于根本上。着得一只眼去。方见三世诸佛历代祖师。尽从此中示现。三藏十二部一切修多罗。尽从此中流出。天地日月万象森罗。尽从此中建立。三界九地七趣四生。尽从此中出没。百千法门无量妙义。乃至世间工巧伎艺。尽现行此事。所以世尊拈华。迦叶便乃微笑。达磨面壁。二祖于是安心。桃花盛开。灵云疑情尽净。击竹作响。香严顿忘所知。以至盘山于肉案头悟道。弥勒向鱼市里接人。诚谓造次颠沛必于是。经行坐卧在其中。既有如是奇特。更有如是光辉。既有如是广大。又有如是周遍。你辈诸人。因甚么却有迷有悟。要知么。幸无偏照处。刚有不明时。

　　龙翔圭法嗣

　　南康军云居顽庵德升禅师

　　汉州何氏子。二十得度。习讲。久而弃之。谒文殊道禅师。问佛法省要。殊示偈曰。契丹打破波斯寨。夺得宝珠村里卖。十字街头穷乞儿。腰间挂个风流袋。师拟对。殊曰莫错。师退参三年。方得旨趣。往见佛性。机不投。入闽至鼓山礼觐。便问。国师不跨石门句。意旨如何。竹庵应声喝曰。闲言语。师即领悟。住后僧问。应真不借。三界高超即不问。如何是无位真人。师曰。闻时富贵。见后贫穷。曰抬头须掩耳。侧掌便翻身。师曰。无位真人在甚么处。曰老大宗师。话头也不识。师曰。放你三十棒。

　　云居悟法嗣

　　南康军云居普云自圆禅师

　　绵州雍氏子。年十九。试经得度。留教苑五祀。出关南下。历扣诸大尊宿。始诣龙门。一日于廊庑间。睹绘胡人有省。夜白高庵。庵举法眼偈曰。头戴貂鼠帽。腰悬羊角锥。语不令人会。须得人译之。复筴火示之曰。我为汝译了也。于是大法明了。呈偈曰。外国言音不可穷。起云亭下一时通。口门广大无边际。吞尽杨岐栗棘蓬。庵遣师依佛眼。眼谓曰。吾道东矣。上堂。举僧问云门。如何是透法身句。门曰北斗里藏身。师曰。南北东西万万千。乾坤上下两无边。相逢相见呵呵笑。屈指抬头月半天。

　　黄龙忠法嗣

　　成都府信相戒修禅师

　　上堂。举马祖不安公案。乃曰。两轮举处烟尘起。电急星驰拟何止。目前不碍往来机。正令全旋无表里。丈夫意气自冲天。我是我兮你是你。

　　西禅琏法嗣

　　遂宁府西禅第二代希秀禅师

　　上堂曰。秋光将半。暑气渐消。鸿雁横空点破。碧天似水。猿猱挂树撼翻。玉露如珠。直饶对此明机。未免认龟作鳖。且道应时应节一句。作么生道。野色并来三岛月。溪光分破五湖秋。

　　大沩果法嗣

　　荆门军玉泉穷谷宗琏禅师

　　合州董氏子。开堂曰。问答已乃曰。衲僧向人天众前。一问一答。一擒一纵。一卷一舒。一挨一拶。须是具金刚眼睛始得。若是念话之流。君向西秦。我之东鲁。于宗门中殊无所益。者一段事。不在有言。不在无言。不碍有言。不碍无言。古人垂一言半句。正知国家兵器。不得已而用之。横说竖说。祇要控人入处。其实不在言句上。今时人不能一径彻证根源。祇以语言文字而为至道。一句来一句去。唤作禅道。唤作向上向下。谓之菩提涅槃。谓之祖师巴鼻。正似郑州出曹门。从上宗师会中。往往真个以行脚为事底。才有疑处。便对众决择。祇一句下见谛明白。造佛祖直指不传之宗。与诸有情。尽未来际同得同证。犹未是泊头处。岂是空开唇皮。胡言汉语。

　　石头回法嗣

　　南康军云居蓬庵德会禅师

　　重庆府何氏子。上堂。举教中道。若见诸相非相。即见如来。作么生是非相底道理。佯走诈羞偷眼觑。竹门斜掩半枝花。

　　锦江禅灯卷第七
卍新纂续藏经第 85 册 No. 1590 锦江禅灯


　　锦江禅灯卷第八

　　昭觉丈雪　通醉　辑

　　绍兴幻庵　胡升猷　订

　　大鉴下第十八世

　　东林颜法嗣

　　汀州报恩法演禅师

　　果州人。上堂。举俱胝竖指因缘。师曰。佳人睡起懒梳头。把得金钗插便休。大抵还他肌骨好。不涂红粉也风流。

　　婺州智者元庵真慈禅师

　　潼川李氏子。初依成都正法寺出家。具戒后游讲肆。听讲圆觉。至四大各离。今者妄身当在何处。毕竟无体实同幻化。因而有省。作颂曰。一颗明珠。在我者里。拨着动着。放光动地。以呈诸讲师。无能晓之者。归以呈其师。遂举狗子无佛性话诘之。师曰。虽百千万亿公案。不出此颂也。其师以为不逊。乃叱出。师因南游。至庐山圆通挂搭。时卍庵为西堂。为众入室。举僧问云门。拨尘见佛时如何。门云佛亦是尘。师随声便喝。以手指胸曰。佛亦是尘。师复颂曰。拨尘见佛。佛亦是尘。问了答了。直下翻身。劝君更尽一杯酒。西出阳关无故人。又颂尘尘三昧曰。钵里饭桶里水。别宝昆仑坐潭底。一尘尘上走须弥。明眼波斯笑弹指。笑弹指。珊瑚枝上清风起。卍庵深肯之。

　　昭觉绍渊禅师

　　上堂。举僧问云门。树凋叶落时如何。门曰体露金风。师曰。要明陷虎之机。须是本色衲子始得。云门大师具逸群三昧。击节扣关。于闪电光中。出一只手。与人解黏去缚。拔楔抽钉。不妨好手。子细检点将来。大似与贼过梯。昭觉则不然。忽有僧问。树凋叶落时如何。只答他道。落霞与孤鹜齐飞。秋水共长天一色。且道。与云门是同是别。复曰。止止不须说。我法妙难思。上堂。镕瓶盘钗钏作一金。搅酥酪醍醐成一味。如是宾主道台。内外安和。五位君臣齐透。四种料拣一串。放行则细雨蒙蒙。秋风飒飒。把住则空空如也。谁敢正眼觑着。且道。放行为人好。把住为人好。复曰。等闲一似秋风至。无意凉人人自凉。

　　张栻字敬夫

　　累官吏部侍郎。尝问道于道颜曰。见即便见。拟思即差。又作么生。颜曰。还问不知有。栻曰。政当知有时如何。颜曰。闻声见色只如常。栻豁然有省。乃留偈曰。闻声见色只如常。熟察精粗理自彰。脱似虚空藏碧落。曾无少剩一毫芒。颜然之。后方疾革。定叟求教。栻曰。蝉蜕人欲之私。春融天理之妙。语讫而逝。栻平生潜心经史。动以古圣贤自期。所著有论孟太极诸书。学者称为南轩先生。

　　西禅需法嗣

　　南剑州剑门安分庵主

　　少与木庵同𨽻业安国。后依懒庵。未有深证。辞谒径山大慧。行次江干。仰瞻宫阙。闻街司喝侍郎来。释然大悟。作偈曰。几年个事挂胸怀。问尽诸方眼不开。肝胆此时俱裂破。一声江上侍郎来。遂径回西禅。懒庵迎之。付以伽梨。自尔不规所寓。后庵居剑门。化被岭表。学者从之。所作偈颂走手而成。凡千余首。盛行于世。

　　大沩行法嗣

　　常德府德山子涓禅师

　　潼川人。上堂。见见之时。见非是见。见犹离见。见不能及。遂喝曰。鲸吞海水尽。露出珊瑚枝。众中忽有个衲僧出来道。长老休寐语。却许伊具一只眼。上堂。横按拄杖曰。一二三四五六七。七六五四三二一。循环逆顺数将来。数到未来无尽日。因七见一。因一亡七。踏破太虚空。铁牛也汗出。绝气息无踪迹。掷拄杖曰。更须放下者个。始是参学事毕。上堂。拈拄杖曰。有时夺人不夺境。拄杖子七纵八横。有时夺境不夺人。山僧七颠八倒。有时人境两俱夺。拄杖子与山僧削迹吞声。有时人境俱不夺。卓拄杖曰。伴我行千里。𢹂君过万山。忽然撞着临济大师时如何。喝曰。未明心地印。难透祖师关。

　　育王光法嗣

　　临安北涧居简禅师

　　潼州龙氏子。依邑之广福院得度。参别峰涂毒。沉默白究。一日阅卍庵语有省。再参佛照机契。自是往来其门者五十年。走江西。访仲温于罗湖。与师议论。大奇之。遂以大慧居洋屿庵竹篦付之。师异焉。久之出世台之报恩。晚迁净慈。上堂。识得一。万事毕。了事衲僧。一字不识。直饶恁么。未称全提。禹力不到处。河声流向西。上堂。举密师伯与洞山在饼店。密于地上画一圆相。谓洞山曰。把将去。山曰。拈将来。后来保宁勇和尚曰。非但二人提不起。尽大地人亦提不起。北涧敢道。保宁计穷力尽。上堂。举赵州入僧堂曰。有贼有贼。见一僧便捉曰。贼在者里。僧曰。不是某甲。州托开曰。是即是。不肯承当。师曰。赵州收处太宽。放去太急。净慈则不然。家贼难防。家财必丧。卓拄杖曰。只可错捉。不可错放。淳祐丙午春示寂。书偈曰。四月一日珍重六字。至期假寐而逝。

　　未详法嗣

　　蜀僧方辨

　　谒六祖。曰善塑。祖正色曰。试塑看。辨不领旨。乃塑祖。可高七尺。曲尽其妙。祖观之曰。汝善塑佛性否。曰不善佛性。酬以衣物。辨礼谢而去。

　　太瘤蜀僧

　　居众。尝叹佛法混滥。异见蜂起。乃曰。我参禅若得真正知见。当不惜口业。遂发愿礼马祖塔。长年不辍。忽一日塔放光。感而有悟。后遍至丛林。勘验老宿。过雪窦山前云。者老汉。口里水漉漉地。窦闻其语。意似不平。及太见。窦云。你不肯老僧那。太云。老汉果然水漉漉地。遂摵一坐具便出。直岁不甘。中路令人殴打。损太一足。太云。此是雪窦使之。他日须折一足偿我。后果如其言。

　　蜀中仁王钦禅师

　　僧问。如何是佛。师曰。闻名不如见面。曰如何是祖师西来意。师曰。闹市里弄猢狲。曰如何是道。曰大虫看水磨。

　　德普禅师

　　绵州蒲氏子。得度受具。解唯识起信论。两川无敢诘难。号为义虎。时惟胜还自江西。吕大防出镇成都。执弟子礼。日夕造室。普窃听其议。一不能晓归卧看屋梁曰。胜昔尝业讲有声。吕公世称贤者。相与敬信如此。吾乃不信可乎。乃出蜀至荆州金銮。夜与一衲俱。普问。经论何负禅宗。而长老多讥诃之耶。曰以其是识情义理思想边量。非能发圣得道。脱有得道发圣者。皆藉之以为缘耳。倘不因自悟。惟经论是仗。则能读能知能见解者。皆证圣成道去矣。惟以死语是所知障故。祖师西来也。如经言。一切众生本来成佛。汝信之乎。曰世尊之语。岂敢不信。曰既信矣。远来何为。曰闻禅宗有别传法故来耳。衲笑曰。是则未信。非能信也。今积翠南禅师出世久。子见之不宜后。普即日遂行。熙宁元年至黄龙。问阿难问迦叶。世尊传金襕外。别传何法。迦叶呼阿难。难应诺。迦叶曰。倒却门前刹竿着。意旨如何。南曰。上人出蜀。曾到玉泉否。曰曾到。又问。曾挂搭否。曰一夕便发。南曰。智者道场。关将军打供与结缘几时何妨。普默然理前问。南俯首。普趋出大惊曰。两川义虎。不消此老一唾。

　　潼川报恩道熙禅师

　　曾与宝福送书。往泉州王太尉处。尉问。漳南和尚。近日还为人也无。师云。若道为人。即屈着和尚。若道不为人。又屈太尉。尉云。道取一句。待铁牛能啮草。木马解含烟。师云。某甲惜口吃饭。尉良久又问。驴来马来。师云。驴马不同途。尉云。争得到者里。师云。谢太尉领话。

　　范蜀公送圆悟禅师行脚

　　观水莫观污池水。污池之水鱼鳖卑。登山莫登迤逦山。迤逦之山草木稀。观水须观沧溟广。登山须登泰山上。所得不浅所见高。工夫用尽非徒劳。南方幸有选佛地。好向其中穷妙旨。他年成器整颓纲。不负男儿出家志。大丈夫休拟议。岂为虚名灭身计。百年随分觉无多。莫被光阴暗添岁。成都况是繁华国。打住只因花酒惑。吾师幸是出家儿。肯随龌龊同埋没。吾师幸有虹霓志。何事踌躇溺泥水。岂不见。吞舟之鱼不隐卑流。合抱之木不生丹丘。大鹏一展九万里。岂同春岸飞沙鸥。何如急驾千里骥。莫学鹪鹩恋一枝。直饶讲得千经论。也落禅家第二机。白云长是恋高台。暮罩朝笼不暂开。为慰苍生霖雨望。等闲依旧出山来。又不见。荆山有玉名璚瑶。良工未遇居缝蒿。当时若不离荆楚。争得连城价倍高。

　　无心广道者

　　梓州人。初游方。问云盖智和尚。兴化打维那意旨如何。智下禅床展两手吐舌示之。广打一坐具。智云。此是风力所转。又问石霜琳和上。琳云。你意作么生。广亦打一坐具。琳云。好一坐具。祇是你不知落处。又问真净。净云。你意作么生。广亦打一坐具。净云。他打你亦打。广于此大悟。净因作颂曰。丈夫当断不自断。兴化为人彻底汉。已后从他眼自开。棒了罚钱趁出院。

　　汉中沙门意忠上座

　　寻师访道。选佛参禅。干木随身。逢场作戏。然其场也戏乎一时。以其功也利益千古。于是革其旧制。郢人犹迷。狥器投机。变通在我。岂以绳墨拘其大猷。而为规矩之所限哉。是谓有子不可教。其可教者语言糟粕也。非心之至妙。其至妙之心在我。不在文字语言也。纵有明师密授。不如心之自得。故曰得之于心。应之于手。皆灵然心法之妙用也。故有以破麦也即为其硙。欲变米也即为其碾。欲取面也即为其罗。欲去糠也即为其扇。而规模法则。总有关捩。消息既通。皆不拨而自转。以其水也。一波才动。前波后波。波波应而无尽。以其硙也。一轮才举。大轮小轮。轮轮运而无穷。由是上下相应。高低共作。其妙用也。出乎自然。故不假人力之所能为。而奇绝可观。玄之又玄。然后左旋右转。竖去横来。更相击触。出大法音。皆演苦空无常无我诸波罗密。而闻者闻其心。见者见其性。以至嗅尝知觉。尽获法喜禅悦之乐。又何即米面诸所须物。供香积厨而为二膳。饱禅者辈。往来选佛者欤。

　　自庆藏主

　　蜀人。丛林知名。遍参真如晦堂普觉诸大老。游庐阜。入都城。见法云圆通禅师。与秀大师偕行。到法云。秀得参堂。以庆藏主之名达圆通。通曰。且令别处挂搭。俟此间单位空。即令参堂。庆在智海偶卧病。秀欲诣问所苦。而山门无假。乃潜出智海见庆。庆以书白圆通。道秀越规矩出入。圆通得书知之。夜参大骂。此真小人。彼以道义故。𢬵出院来讯汝疾。返以此告讦。岂端人正士所为。庆闻之遂掩息。丛林尽谓。庆遭圆通一诟而卒。

　　峨眉山白长老

　　尝云。乡人雪窦有颂百余首。其词意不甚出人。何乃浪得大名于世。遂作颂千首。以多十倍为胜。自编成集。妄意他日名压雪窦。到处求人赏音。有大和山主。遍见当代有道尊宿。得法于法昌遇禅师。出世住大和。称山主。气吞诸方。不妄许可。白𢹂其颂往谒之。求一言之鉴。取信后学。大和见乃唾云。此颂如人患鸦臭。当风立地。其气不可闻。自是白不敢出似人。后黄鲁直闻之。到成都大慈寺。大书于壁云。峨眉白长老。千颂自成集。大和曾有言。鸦臭当风立。无师自悟之流。费尽心血。将谓取胜于人。及见智者。一场热哄。只为贡高堕此窟穴。参学人。切莫萌此遗臭诸方。

　　大鉴下第十九世

　　天童杰法嗣

　　夔州卧龙山破庵祖先禅师

　　广安州王氏子。初参密庵。闻上堂语有省。后庵住灵隐。命师分座。有道者请益曰。胡孙捉不住时如何。师曰。用捉他作甚么。如风吹水。自然成纹。住后上堂。不是心不是佛不是物。忍俊不禁。为诸人作个撇脱。拈拄杖卓一下曰。流水暗消溪畔石。劝人除却是非难。

　　饶州荐福曹原生禅师

　　南剑人。咏灵云石曰。云去云来非有意。云来云去亦无心。有无截断灵何在。突兀一峰青到今。

　　大鉴下第二十世

　　卧龙破庵先法嗣

　　临安府径山无准师范禅师

　　剑州雍氏子。九岁出家。请益老宿坐禅之法。宿曰。禅是何物。坐底是谁。师昼夜体究。一日如厕。提前话有省。谒育王佛照。照问。何处人。师曰剑州。照曰。带得剑来么。师随声便喝。照笑曰。者乌头子。也乱做。至灵隐。时破庵为第一座。同游石笋庵。有道者请益胡孙子话。师于旁大悟。初住明州清源。后受诏住径山。上堂。灵山指月。曹溪话月。递代相传。证龟成鳖。范上座寻常有一张口。挂在壁上。未曾动着。今日无端入者行户。事到如今。只得东簸西簸。未免拈起多年历日。于中点出些子误赚处。说似诸人。且要郭大李二邓四张三。知得江南两浙春寒秋热。虽然如是。黄河三千年一度清。上堂。若论个事。直是省要易会。多是诸人自作艰难。自作障碍。所以有时东廊西廊。见诸人和南问讯。山僧便乃低头相接。其实无他。只要诸人识得长老是西川隆庆府人氏。若识得去。便与诸人打些乡谈。说些乡话。如今且未说。你识得长老。且各自知得。自家乡贯也得。还知么。明州六县。奉化八乡。上堂。名不得。状不得。取不得。舍不得。只么得。且道得个甚么。三人证龟成鳖。理宗召入修政殿。奏对详明。赐金襕僧伽衣。又宣诏慈明殿。升座说法。帝垂帘而听。赐号佛鉴。淳祐己酉三月旦日疾作。遂升座谓众曰。山僧既老且病。无力与诸人东语西话。今勉强出来。将从前说不到的。尽情向诸人抖擞去也。遂起身抖衣曰。是多少。便归方丈。十五日集众遗嘱。至夜书偈曰。来时空索索。去也赤条条。更要问端的。天台有石桥。掷笔而逝。塔全身于圆照庵。

　　临安府灵隐石田法薰禅师

　　眉山彭氏子。初游石霜。礼雷迁塔。述偈曰。一念慈容元不隔。何须特地赐乖张。平高就下婆心切。恼得雷公一夜忙。师名因是大著。闻穹窿破庵道望。遂往依焉。室中举世尊拈华迦叶微笑。师曰。焦砖打着连底冻。赤眼撞着火柴头。庵阴奇之。初住苏之高峰。迁枫桥钟山净慈灵隐。示众。但得本。莫愁末。唤甚么作本。唤甚么作末。松柏千年青。不入时人意。牡丹一日红。满城公子醉。山僧恁么道。若有不肯底。是我同参。弟子师俊。绘师像求赞。有曰。末后一句分付厨山。众颔讶之。明日忽示疾。退归保寿。趣办终焉计。窆全身于院之后山。

　　南康府云居即庵慈觉禅师

　　蜀人。举僧问叶县。如何是学人密用心处。县曰闹市辊毬子。曰意旨如何。县曰普请众人看。师颂曰。辊毬闹市众人看。一阵清风吹面寒。定乱不须双刃剑。活人何必九还丹。师始登云居时。先一夕宿瑶田庄。梦伽蓝安乐公谓曰。汝与北山。祇有一粥缘。明日午后至寺。晚参罢。会同袍二僧斗狠。闻于司。凡新到例遭斥逐。师深切疑讶。后数年。蜀士有宦达于朝。以云居虚席。请师补处。师欣然承命。且复征往梦。竟至瑶田庄而寂。

　　净慈仲颖法嗣

　　温州江心一山了万禅师

　　族临川金氏。貌瘠而弱。年十五。业程文有声。然素志出家莫夺去。从金溪常乐院思仁祝发。俄有灵芝产户枢。占者曰。吉征也。及游方。谒偃溪闻公。荆叟珏公。简翁敬公。皆相语合。柬叟领南屏。择师掌记。师偶经神祠。见纸灰随风旋起。师脱然忘所证。亟以白叟。诘之终无凝滞。遂蒙印可。未几江淮总统。以开先迎居之。师莅事。丛林鼎新。又十年升住江心。少不适意。辄弃去。寺众数百恳留。随至冯公岭。不从。泣别散去。师恬然如脱桎梏焉。

　　大鉴下第二十一世

　　无准范法嗣

　　明州天童别山祖智禅师

　　蜀之顺庆杨氏子。十四得度。闻僧诵六岩语悦之。时岩住苏之穹窿。亟往从焉。因阅华严经。弥勒楼阁入已还闭之语。恍如梦觉。遂颂灵云见桃花曰。万缘丛中红一点。几人欢喜几人嗔。岩颔之。最后见无准于雪窦。准知是法器。待之弥峻。时或棒喝交下。一语不少贷。师拟对。辄噤不能发。由是知解都丧。久之作而言曰。吾生平伎俩皆死法。今见此翁。始行活路。既而准移径山。命师分座。宝祐丙辰。被旨住天童。一囊一钵。缚茅以居。庚辰九月旦示众曰。云淡月华新。木脱山骨露。有天有地来。几个眼睛活。有省问者。师曰。不及相见。各自努力。越十日。夜分呼侍者。嘱后事。珍重大众。叉手而寂。

　　金山开法嗣

　　临安府径山石溪心月禅师

　　眉州人。僧问。如何是佛。师曰。矮子看戏。

　　大鉴下第二十二世

　　无用宽法嗣

　　重庆府缙云山如海真禅师

　　碧峰参。师于地上画一圆相。峰以袖拂之。师复画一圆相。峰于中增一画。又拂之。师再画如前。峰又增一画成十字。又拂之。师复画如前。峰于十字加四隅成卍文。又拂之。师乃总画二十圆相。峰一一具答。师曰。汝今方知佛法宏胜如此。宜往朔方。其道大行。

　　大鉴下第二十五世

　　少林𥙿法嗣

　　昭觉仲庆禅师

　　上堂。吃盐添得渴。下座。僧问。吃盐添得渴旹如何。师曰。咬影㺃子无屎吃。

　　后庵照法嗣

　　䦹邡进禅师

　　僧问。逢桥折桥旹如何。师曰。那讨者般人。进云。师意如何。师曰。从来好手不彰名。

　　大鉴下第二十六世

　　古拙俊法嗣

　　普州东林无际悟禅师

　　二十出缠。缚竹为庵。研励无懈。四指大书帖亦不看。只是拍盲做钝工夫。后得大彻大悟。师有偈曰。无念即着空。有念即着执。有无两相忘。非空亦非执。又曰。寂照无上下。光明处处通。本来无皂白。何处不含容。楚山参。师问。数年来住在何处。山曰。我所住廓然无定在。师曰。汝有何所得。山曰。本自无失。何得之有。师曰。莫不是学得来底。山曰。一法不有。学自何来。师曰。汝落空耶。山曰。我尚非我。谁落谁空。师曰。毕竟如何。山曰。水浅石出。雨霁云收。师曰。莫乱道。只如佛祖来也不许。你若纵横吞得一大藏教。现百千神通。到者里更是不许。山曰。和尚虽是把断要津。其奈劳神不易。师拍膝一下曰。会么。山便喝。师笑曰。克家须是破家儿。恁么干蛊也省力。山掩耳而出。授法偈曰。我无法可付。汝无心可受。无付无受心。何人不成就。

　　大鉴下第二十七世

　　东林悟法嗣

　　简州天成寺楚山绍琦禅师

　　唐安雷氏子。八岁入乡校。授经成诵。九岁失怙。诣玄极通禅师。学出世法。后谒无际。示以无字公案。偶闻开静板鸣。碍膺冰泮。往见际。际曰。还我无字意来。师曰。者僧问处偏多事。赵老何曾涉所思。信口一言都吐露。翻成特地使人疑。曰如何是汝不疑处。师曰。青山绿水。燕语莺啼。历历分明。更疑何事。曰未在更道。师曰。头顶虚空。脚踏实地。际曰。亦未在。师乃礼拜。际曰。如是如是。后居天柱。僧问。如何是天柱境。师曰。涧阔云归𣆶。山高日出迟。曰如何是境中人。师曰。额下眉遮眼。腮边耳搭肩。曰如何是天柱家风。师曰。云甑炊松粉。冰铛煮月团。曰如何是祖师西来意。师曰。海神撒出夜明珠。曰学人不会。师曰。文殊失却玻璃盏。曰如何是佛。师曰。生铁秤锤。曰如何是法。师曰。石头土块。曰如何是僧。师曰。黑漆拄杖。曰不涉寒暑者。是甚么人。师曰。为汝道了也。汝还识否。僧拟对。师咄曰。拟心即乖。开口便错。眨得眼来。错过去也。曰原来恁地近那。师曰。汝见个甚么道理。曰面目分明。当机不露。师震声一喝。僧当下豁然。景泰五年。住投子。僧问。远离皖山。来据投子。海众临筵。请师祝圣。师曰。鼎内长生篆。峰头不老松。曰祝圣已蒙师的旨。投子家风事若何。师曰。提瓶穿市过。不是卖油翁。曰只如祖师道。不许夜行。投明须到。还端的也无。师曰。虽然眼里有筋。争奈舌头无骨。曰赵州道。我早侯白。更有侯黑。意作么生。师曰。不因弓矢尽。未肯竖降旗。问今日和尚升座说法。未审有何祥瑞。师曰。麒麟步骤丹霄外。优钵花开烈火中。曰如何是祖师西来意。师曰。雪消山顶露。风过树头摇。

　　无碍鉴禅师

　　阆中人。法嗣于无际悟。尝作牧牛颂以示人。自序曰。夫有相有因。故立牧牛规矩。无面无状。了无从处安名。广开法施医方。量拟病根瘳痼。逾城虽异。入室皆同。不妨信手招来。也是一场懡㦬。自无始劫来。牧头水牯。掣断鼻绳。奔竞驰走。历遍郊坰。无处揣摸。孜孜忖度筹量。数数推穷大事。欲拯迷途。须循捷径。罔辞劳苦。而步水登山。峭紧芒鞋。而描踪捕迹。盖由迷头认影。眷恋芳丛。背觉合尘。贪爱自弊。坑坎堆阜窈窱。几番退屈狐疑。烟霞浩渺幽深。愤志岂容疏慢。深加勇猛精进。一心惟觅畽痕。踤然㘞地逢伊。触碎银山铁壁。安居折脚铛下。柴门谷口云深。箫箫玉鉴涵秋。炯炯冰壶浸月。梁山惯爱扬家丑。始信南泉唤作牛。明初塔于阆之圆觉庵。

　　太平府八峰山广善宝月潭禅师

　　大慧参。师问。如何是祖师西来意。慧曰。东岭上有云。师曰。有雨云无雨云。慧曰。雨淋淋地。师曰。下后如何。慧曰。白浪滔天。师曰。如何是万法归一。慧曰。人间寒暑不能侵。师曰。如何是青州布衫。慧曰。赖遇良工手。师曰。杲日当空无所不照。因甚么被片云遮却。慧曰。船去船来岸不移。师曰。人人有个影子。因甚踏不着。慧曰。昨日有人从广东来。师曰。尽大地是火坑。得何三昧不被烧却。慧曰。东海鲤鱼吞却日。师曰。如是如是。付以偈曰。乾坤虽大不能藏。日月虽明难逾光。绍续慧灯常不灭。流传千古继诸方。阇维。塔于中川报恩寺。

　　重庆府西禅雪峰瑞禅师

　　天奇参。师问。无奇乃移时方觉。答曰。涧底顽冰吞宇宙。性湖明月匣天寒。师大喝曰。汝还有嫌凡爱圣底心。扫妄求真底见。奇曰是。师曰。你若嫌凡爱圣。断般若之善根。你若扫妄求真。绝诸佛之命脉。震声又喝。真又是谁。妄又是谁。凡又是谁。圣又是谁。奇心中豁然。

　　少室淳拙才法嗣

　　益都亮禅师

　　问僧。何处来。僧曰。东西南北来。师打曰。无主孤魂。僧曰。瞎棒不得乱打。师曰。瞎棒且喜有个瞎汉吃在。僧云瞎瞎。师曰。瞎了八万四千毛孔。也未在。

　　锦江禅灯卷第八
卍新纂续藏经第 85 册 No. 1590 锦江禅灯


　　锦江禅灯卷第九

　　昭觉丈雪　通醉　辑

　　绍兴幻庵　胡升猷　订

　　大鉴下第二十八世

　　东明旵法嗣

　　湖州东明海舟永慈禅师

　　成都余氏子。生于洪武甲戌。龆龀时。见僧喜。闻说生死事大。遂发志弃俗。趋大隋。礼独照月禅师削染。居八载。始行脚。首谒太初和尚。初问。父母未生前。那个是你本来面目。师即从东过西叉手而立。初曰。未在更道。师曰。两眼相对。有甚相瞒。初大悦。复至东普无际和尚处。举似做工夫。际追问不逊。于宣德二年。出峡参灵谷雪峰和尚。深契。请师充首座。造武林受具。诣古道山。参见东明老和尚。一见相契。问曰。无相福田衣。甚么人得披。明下座掴一掌。师曰。四大本空。五蕴非有。和上作么生。明又一掌。师曰。一掌不作一掌用。速道。明又一掌。师神色不变。曰老和尚名不虚播。复展具三拜。明曰。我居古道山三十载。今日只见得者僧。留住数日。欲付袈裟。师曰。某不为衣来。自此声誉丛席。至天界隐居。于正统二年。太监袁诚。钦师道德。备供请礼部劄住持翼善禅寺。开山说法。衲子云集。复于正统五年六月二十八日。东明示寂。遗嘱白庵住持曰。吾有衣法二物。送至金陵东山海舟和尚。嘱曰。字付慈海舟。访我我无酬。明年之明日。西风笑点头。至来年期日示寂。白庵长老不违遗嘱。请首座法广。于景泰二年八月二十三日。持衣赍至东山。师升座祝香而受。嗣法门人宝峰瑄等。所作颂古歌偈。行于世。七十四载为僧。中间多少誵讹。一见东明消殒。以拂子打○曰。释迦至我六十二世。有不可数老和尚。又打○曰。多向者里安身。咄。投笔而逝。塔于东明山左(同时常熟县普慈者误为永慈矣)。

　　唐安湛渊奫禅师

　　上堂。楚山大似逆鳞径尺。不可触犯。唐安偏向毒蛇头上抓。会他绝响无音还有说。直至而今拄杖谈。众中有闻得的当者么。若的当。且道他说个甚么。良久卓拄杖曰。苍天苍天。

　　天成琦法嗣

　　古渝济川洪禅师

　　问楚山曰。蟭螟虫吸干沧海。鱼龙虾蟹向何处安身立命。山曰。子之识海若空。鱼龙自有变化。师曰。未审蟭螟虫即今何在。山曰。在汝眉毛下。师曰。水母飞上色究竟天。入摩醯眼里作舞。因甚不见。山曰。多少人向者不见处打失鼻孔。师曰。未审如何是摩醯正眼。山喝曰。会么。师曰不会。山曰。面门两眼浑无事。顶中一点耀乾坤。师曰。莲湖桥为人直指。因甚明眼人落井。山曰。高山无险路。平地有深坑。师曰。如何是直指的事。山曰。玉阑干上石狮子。红藕花间白鹭鸶。师曰。谢师答话。山曰。切忌随语生解。师礼拜。

　　石经海珠祖意禅师

　　掩关次。楚山抚关门一下曰。请关中主相见。师敛手鞠躬而立。山曰。日用事作么生。师曰。看取赵州无字。山曰。如何是无字意。师曰。无孔铁锤当面掷。山曰。赵州意作么生。师曰。只为婆心切。肝胆向人倾。山曰。不涉有无。如何体会。师曰。某甲到者里。则无用心处。山曰。早是用心了也。师作礼。山拈拄杖曰。待出关来。与汝一顿。师曰。某甲即今亦不在关内。山以手拍关门一下曰。者个聻。师一喝。山曰。未在更道。师曰。灵机无隔碍。墙壁绝周遮。山却与一喝。师近前问讯曰。谢师指教。山曰。天时酷暑。善加保爱。

　　长松大心真源禅师

　　三池张氏子。参楚山。问从上佛祖言不及处。行不到处。请师直指。山拈拄杖曰。聻。师便喝。山便打。师又喝。山又打。师乃捉住拄杖曰。打甚么。山与一喝。师作礼。山曰。与甚么人同途。师曰。野鹤独翔云汉表。清蟾孤照宇寰中。山曰。途中忽遇猛虎时。如何回避。师曰。虎在甚么处。山便作虎声。师作怕势。山曰。恁么。子亲见虎来耶。师却作虎声。山呵呵大笑。师曰。某甲罪过。山曰。向上还有事也无。师曰。晴宵月晒梅花冷。寒夜霜敲木叶疏。山曰。只此是。别更有。师曰。古木枝头飞赤乌。山曰。父母未生前。试道一句看。师曰道不得。山曰。因甚道不得。师曰。他没口。山曰。又道没口。师曰。谢师答话。山曰。末后一句始到牢关。把断要津不通凡圣。子作么生领会。师曰。泥牛走入海。吞却老龙珠。山曰。未在。师进前叉手默然而立。山曰。如是如是。

　　嵩潘大悲寺崇善一天智中国师

　　彭县人。生有异相。年十二。即礼月光为师。后代惠心住松潘。时番夷叛复不常。师居边抚化。番夷莫不投伏。天顺间。累封国师。楚山过访。师呈悟䌛。山曰。如何是无字意。师曰。出匣吹毛剑。寒光射斗牛。山曰。赵州因甚道无。师曰。波斯嚼冰雪。不觉齿牙寒。山曰。拈过有无。如何凑泊。师曰。夜深谁把手。同共御街游。山曰。向上还有奇特事也无。师曰。秋夜家家月。春来处处花。一双明白眼。何处撒尘沙。山曰。善哉。

　　石经豁堂祖𥙿禅师

　　成都巨氏子。从楚山学出世法。山阅般若经。师诣前问曰。师所阅者。乃文字般若尔。只如离了文字。未审如何是真般若。山乃举起经曰。会么。师曰不会。山曰。唤作文字得么。师曰。不唤作文字得么。山曰。般若真空。固非文字。且亦不离文字。何以故。盖文字性空。与夫般若之体。则无二也。师曰。此不二空中。还着得此般若文字之名言乎。山曰。不二空中。本绝名言。亦无真伪。先佛世尊。假名言说。所谓不坏名言。成就般若智。不舍一法。证满分菩提。此文殊之境界。非二乘之见也。师曰。恁么则名相性离。说亦无说耶。山曰。只此无相无名。无得无说。即真般若也。师却拈起经曰。且道者个又是甚么。山与一喝曰。你道是甚么。师亦喝。山乃夺过经复举起曰。百千三昧无量妙义。皆从此一卷经流出。子还知此经出处么。师弹指一下。

　　三池月光常慧禅师

　　简州李氏子。谒楚山。山曰。子一向在甚么处住。师曰。某甲性空无我故。不住有相。不住无相。山曰。有无俱遣时如何。师曰。不离当处。即是觉性妙场。山曰。当处即不问。除却语言动静。又作么生。师曰。和尚虽是把断要津。截断舌头。怎奈全身显露。山曰。莫乱道。师曰。当人不让。岂敢私意抟量。山曰。子二六时中。莫不空度耶。师曰。曾做无字工夫。山曰。如何是无字。师曰。适来上山恁么发困。山曰。意旨如何。师曰。风吹秋月冷。雪压老梅寒。师颂曰。无无无处亦非无。云散长空月正孤。亘古亘今浑不昧。要将名列祖师图。

　　天成古音韶禅师

　　掩关次。楚山以拄杖扣门三下曰。关主在么。师曰。他不曾有出入。谁云在不在。即开门触礼一拜。山曰。此犹是奴儿婢子之事。请关中主相见。师乃叉手默然。山曰。此则沉寂默去也。师曰。适来问甚么。山曰。问汝关中主。师曰。唤作寂默得么。遂呈偈曰。只此寂默非寂默。非寂默中非亦绝。渠侬面目已呈师。动静何曾有区别。

　　西禅瑞法嗣

　　宝文洪印禅师

　　棠城张氏子。礼楚山。值定王薨世三周除禫。请山升座。师出问。雷音动地。选佛场开。一会灵山俨然未散。未审皇恩佛恩如何补报。山曰。荡荡尧风清六合。明明佛日照三千。师曰。祝赞已闻师的旨。拈花微笑意如何。山曰。机前有语难容舌。独许头陀一笑传。师曰。玉梅破雪。红叶凋霜。适官家除禫之辰。乃鹤驾仙游之日。未审定王主人金容。即今何在。山竖拂曰。已成等正觉。放大光明。与三世如来共转法轮。汝还见么。师曰。与么则遍界绝遮藏也。山曰。要且有眼觑不见。师曰。只者睹不见处。不隔纤毫。山曰。未是妙。师曰。未审如何是妙。山曰。二边俱抹过。始见劫前人。师曰。蒙师点出金刚眼。死去生来更不疑。师曰。却阇黎道着。

　　八峰闻法嗣

　　昭觉无碍通禅师

　　谒八峰。峰诲以有句无句话。参究旬日有省。住后云水四至。上堂。鲁祖当年面壁。秘魔终日擎杈。临机不解通变。驴年未许到家。

　　大鉴下第二十九世

　　古溪澄法嗣

　　成都西宗祐禅师

　　上堂。横按拄杖曰。父母未生前。也只明者个。父母既生后。也只明者个。竖拄杖云。大众看看。者个是甚么热碗鸣声。遂掷下归方丈。

　　了禅能法嗣

　　成都昭觉宝藏通禅师

　　示众。举月圆缺因缘。颂曰。圆缺持来问作家。秋光醉得眼眯𥉵。白苹江上红波涌。错认芦花作雪花。

　　大鉴下第三十世

　　天目进法嗣

　　齐安白云宝明鉴禅师

　　蜀人。参寿堂天目进禅师得法。出峡遍游湘湖。正德间。卓锡黄冈白云山有年。僧问。如何是学人自己。师曰。有佛处不得住。无佛处急走过。曰学人不会。师曰。一个巴掌。五个指头。问如何是白云山中人。师曰。纳结三条篾。纵横一字关。

　　大鉴下第三十一世

　　石门海法嗣

　　随州七尖峰大休宗隆禅师

　　益都贾氏子。依郡之石佛剃发。寓成都北寺为典座。出街挑水。忽地忘行。头撞壅壁有省。作偈曰。大地山河体性空。那分南北与西东。偶然撞着无私句。万水千山总一同。就河南乾明寺无尽室中盘桓。针芥相投。印以偈曰。道高不假修。德重事理周。一枝正法眼。付与隆大休。住后。架瓜次。僧问。如何是西来意。师指茄曰。王瓜茄子。僧不契下山。别参一尊宿。宿曰。你从何处来。僧曰。尖峰来。曰大休有何言句。僧举前话。尊宿合掌曰。真大慈悲。嘉靖二十一年十一月八日。集众书偈曰。三际握来为拄杖。十方原是旧袈裟。泥牛石虎知消息。踏破虚空便到家。置笔端坐而逝。

　　大鉴下第三十二世

　　不二际法嗣

　　达州白马寺仪峰方彖禅师

　　本州罗氏子。参金佛山云庵。令看如何是鬼神觑不破之机。三年有省。出峡遍谒知识。结茅双溪。一日午炊。闻甑中作声。忽大悟。颂曰。三玄三要没来由。用尽机思无处求。窗前移步灶前去。白雪青峰齐点头。齐点头。南岳天台共一筹。又曰。二八女子嫁新郎。绩麻捻线一如常。称家丰俭随时过。懒插堂前者炷香。无幻闻之曰。此人曾作细密工夫来。万历壬辰秋。归达州白马。僧问。如何是西来意。师曰。两头烧火一头烟。手中常执一鼗鼓。一面书矗字。一面书奔字。凡答话多举而摇之。示寂。塔于龙神山。

　　燕京大千佛寺遍融真圆禅师

　　西蜀营山线氏子。家世业儒。书史过目不忘。宗亲曰。振吾族者必此子耶。至壮龄三十有二。一旦天机顿发。功名之心灰冷。遂托峨眉之游。望然有天下之志。宗亲遮留弗止。顾谓曰。大丈夫纵不能建功名于天下。宜悟道于方今。肯能自弃同草木乎。于是至北京。隆庆中。道高魔胜。障难忽生。小人诬罔。有司拟师辟罪。谓众曰。尔等速𨓏。有患难。吾自当之。不可苟免。刑部狱中。苦逼万端。师处之晏然。同刑者视之悚然。惊其异操。师曰。无他术也。心存中正。虽处患难。而不知有患难也。未几太岳张公上章。明师无罪。幸脱者百余人。宫中陈李二国母。响师道范。愿见未能。命皇亲李公送䞋布万疋。师俨坐室中。若未闻见。非慢也。不以节礼貌当世之人。五台陆公见访问曰。如何是文殊智。师曰。不随心外境。又问。如何是普贤行。师曰。调理一切心。又问。如何是毗卢法界。师曰。事事无碍。陆闻诲如坐春风。师一日谓门人曰。丁今之时。与吾游华严辔宗门者。舍子而谁耶。言讫而逝。寿八十三。

　　休尘法嗣

　　灌阳鉴随和尚

　　渝州严氏子。法嗣燕京休尘和尚。得无碍自在定。隐于西山白云洞。四十稔不下山。常受蜀藩隆供。开示偈语。不许纪录。后汉璞密记数则。付剞劂氏。名曰白云深意。世寿七十二。于崇祯甲申二月圆寂。塔于太安寺之左。

　　大鉴下第三十三世

　　鉴随法嗣

　　彭州宝池禅师

　　西乡县人。幼工讲席。长伏禅宗。后参白云鉴和尚。言下脱洒。隐西禅二十余稔。待羽客冠儒巾款秀才着鹤氅。见衲子。以手搔首作鬅鬙状云。会么。衲子稍迟疑。便乱棒打出。因闯贼犯蜀。师出不逊语。寇怒。师震威一喝。小卒背手加刃焉。通名铁和尚也。

　　邛州了凡刚禅师

　　东普人。幼为掾吏。因科税不职。落䰂参白云洞鉴和尚。暗机契合。嘱住上方洞居。无何徙邛州白岩。慕鸡足胜概。游楚雄。未几复省白云。过仁怀县。酷暑饮水。不移刻而示寂于寅子寺。世寿六十三。夏腊十七。

　　大鉴下第三十五世

　　天童悟法嗣

　　万峰破山明禅师

　　大竹蹇氏子。丱岁出家。神挺天纵。燕额虎须。刚毅猛利。气𦦨逼人。初参博山语风。收拾不住。后上金粟密云悟处。见而印可。开法禾之福城。次归梁山。大振马驹之道。廿有余稔。上堂。爆竹一声。苍天两字。草木昆虫。全彰意气。柳眼拖不价之金。梅梢吐不瑕之玉。龙儿凤子。齐歌舜德尧仁。癞狗泥猪。同和祖风佛日。导群情而越死超生。普万有而丰衣足食。当恁么时。还有不威而严。无为而化者么。良久云。东风吹出林间去。惹得游蜂嚷旧新。喝一喝。上堂。今朝正月十五。处处敲锣擂鼓。将谓移苦为乐。谁知翻乐为苦。一念此界他方。却被风隔雨阻。放出铁鹞流星。打出街头石虎。引得弥勒呵呵。笑到日轮当午。大众且道。笑个甚么。皆生大欢喜。自知作佛祖。剃发上堂。金锄削尽千峰雪。露出天涯星月孤。照得世间人廓彻。都来依样画葫芦。大众。未审还有依样画得者么。有则不妨好手手中呈好手。红心心里射红心。其或未然。且待山僧自画去也。以杖打圆相于中掷地云。层落落影团团。千古万古与人看。佛诞上堂。问底也问四月八。答底也答四月八。两两三三没傝𠎷。都卢只逞口头滑。引得释迦老子一时恶发。指天指地独尊己大。却被云门一棒要打杀。撞着琅瑘。道个将此身心奉尘刹。今日山僧不解暗里抽横骨。明中堕舌头。只好轻轻道个活惊杀活笑杀。大众且道。惊个甚么。笑个甚么。检点得出。强中更有强中手。恶人自有恶人磨。甲乙以来。献𡨥陷蜀。玉石俱焦。唯道自怡。以德化物。逢𡨥骂詈。婴七难惩。诸劫难稍平。再拓高梁之福国。迨丙午三月十六亥时。指烛而灭。世寿七十。夏四十有八。塔全身于双桂堂之麓。

　　林野奇禅师

　　合州蔡氏子。幼时沉默。不喜言笑。髫年剃染。习诸典藉。宛如夙谙。虽居梓里。惟以参访为怀。偶阅密和尚语录。疑情顿发。遂躬诣天童。深彻棒喝之旨。自此机用轶格。莫之敢撄。因蒙授受。初开法于通玄寺。凡五住大刹。上堂。昔日吾佛诞生。却向金盘澡洗。便乃指天指地。大似不知羞耻。更道惟吾独尊。山僧未敢相许。且道。山僧有甚长处。便乃开许大口。以杖卓一卓云。当门不用栽荆棘。后代儿孙惹着衣。上堂。去冬结制。囊裹十虚。今春解制。廓通万象。然虽结解不同。个里曾无背向。所谓历历明明绝覆藏。劝君不必苦思量。倦顿不妨勤打睡。自然无梦到诸方。上堂。僧问。阳春初放。万木舒光。格外之机请师道。师云。昨夜雨霶澎。进云。恁么则通身显露。处处圆明。师云。如何是你圆明处。进云。礼拜和尚去也。师云。脚跟下失却。乃云。连日山僧掩室自若。既请登坛。当为直说。吃饭济饥。饮水定渴。二六时中莫乱斟酌。何故。春风初解冻。万象便舒容。师初示微恙。即迁居新庵。杜绝酬应。时壬辰三月廿九。日轮当午。有出冶从天台同。师瞪目视之。曰汝来也。冶云。承蒙记莂。求和尚更名。师云。行果圆成。安祥而逝。僧腊四十有一。世寿五十有八。全身塔于玲珑岩之左。

　　法玺禅师

　　同安法玺印禅师。蜀人。乃憨山大师之法孙。久依□□和尚而印可焉。康熙壬寅冬。开法豫章建昌县凤栖山同安禅寺。结制上堂。诸方十月十五结。同安却比诸方别。试问其中事若何。因缘相值此时节。时节且置。祇如今日开炉。明甚么边事。良久云。满炉添炭犹嫌冷。路上行人空守寒。佛成道上堂。六载雪山勤苦行。无端夜半睹明星。眼中早已重添屑。召大众云。祇如释迦老子。悟个甚么。若定当得出。方许了明向上宗乘。顿悟金刚心地。其或未然。不免与诸人道破。以拄杖击案云。甜瓜彻蒂甜。苦瓜连根苦。一喝下座。上堂。同安今日解制。且喜灯王出世。蓦然触破纱笼。笑杀街头李四。前途有问如何。切莫当阳辜负。一卓。

　　大鉴下第三十六世

　　破山明法嗣

　　象崖珽禅师

　　闽之福清人。幼与费和尚。同参金粟悟老人。后参东塔明和尚。职西堂。始印可。偕明和尚入蜀。开法梁山之玉屏。易号黄檗。上堂。举保寿开堂。三圣推出一僧。寿便打。圣云。恁么为人。瞎却镇州一城人眼去在。寿掷下拄杖归方丈。师拈云。三圣坐筹帷幄。退己让人。者僧身挨白刃。皮下无血。保寿据令而行。龙头蛇尾。三人虽纵夺可观。未免有得有失。且道。山僧今日开堂。若有推出一僧。亦劈脊便打。他若云恁么为人瞎却西蜀人眼去在。直打棒折也未放手。何故。要救天下人眼去在。腊八上堂。独坐少人知。自怜双眼碧。夜半睹明星。无端瞎一只。三七思惟没奈何。树下经行虚叹息。腾今耀古累儿孙。个个扶篱与摸壁。唯有龙蟠铁楖栗。撑天拄地无穷极。因斋庆赞释迦文。当阳对众乱抛掷。木童火里笑嘻嘻。石女溪边吹觱栗。告报诸人闻不闻。头上金乌似箭急。今年腊八在东山。明岁何尝离本际。荐取瞿昙悟底时。摩诃般若波罗密。因避秦酉阳大酉禅林。于辛卯七月望日示微恙。说偈。来亦无所从。去亦无所至。来去本无踪。无是无不是。掷笔趋寂。世寿五十三。僧腊三十一。

　　含璞灿禅师

　　秋林人。幼经讲肆。长习坐禅。渊默穆然。善书手笔。一见万峰提唱。所蕴脱洒。后住䦹邡夫子院。易额为雪门。上堂。洋子江心。涌出万丈甘泉。蒙山顶上。吐开千层雀舌。瀛洲碧海。飞潜换骨鱼龙。名山大川。振翮冲霄鸾凤。且道衲僧家。十方海会。四众云臻。毕竟有何奇特。良久竖拂子云。此是诸佛出身处文殊普贤向者里拱手听命。释迦弥勒向者里藏牙伏爪。三世诸佛稽首称扬。历代祖师潜踪泯迹。若人检点得出。许你具只眼。上堂。问内不放出。外不放入。正恁么时。以何为界。师云。明明古道通霄壤。一任禅流自去留。乃云。上上根机。直下承当。中下之士。觌面错过。所以低头拟议。鹞过新罗。吐气扬眉。顿成双橛。雪门恁么语话。大似因斋庆赞。卓拄杖云。满堂云水任饱䬸。没馅馒头齐抖搜。上堂。问衲僧行履处即不问。睡梦时如何作主。师云。夜半窗明。邻家有火。进云。此是甚么消息。师云。开眼也着。合眼也着。乃云。人人赤洒洒。拨云雾而睹青天。个个圆陀陀。穿垢衣而登净地。正恁么时。龙蛇溷杂。凡圣交参。𠰚。上堂。踏转石梁桥。归家清凉处。秋水浴金鹅。觉花开铁树。笑杀九炼山中古天门。几个惺惺几个悟。咄。示众。有一物。头拄天。脚踏地。无足善行。无眼善视。无手善拳。无舌谈义。道无翼而长飞。性无根而永固。若有会得。不妨与他结个同参。喝一喝。当代讲学。一时云奔雨注。知劫运将至示微恙。塔于九炼坪。

　　灵筏昌禅师

　　内江吴氏子。童幼俊敏。骨力玮瑰。性禀温良。志猛强记。丱龄落发。瓢笠江南。当代师匠咸名金刚钻也。末后见明和尚于东塔。筈矢鱼贯。征酬无忒。因以吐血。推倒杌子。打破家囊。明付钵袋焉。住万寿上堂。蓑头带得南山雾。月里移来北岸舟。深沉巨浪生涯快。跃网金鳞当下收。且道。还有透网者么。试飞腾看。乃云。金刚宝剑才拈。群魔胆落。三玄戈甲初展。千圣眉攒。直得尘尘刹刹露面。头头物物横身。以一为万。毛头尽演无量妙义。以万为一。森罗俱阐格外玄风。到者里。月无不立。杀活俱行。独超物表。纵夺互换。正恁么时。且不犯锋𨦵一句。作么生道。雕弓高挂狼烟息。永祝皇图亿万年。离指和尚设斋。上堂。问世尊拈花即不问。今朝升座事如何。师云。前看后看。进云。看个甚么。师一喝。乃云。权佛祖柄。触处咽喉坐断。秉杀活剑。头头雪刃光寒。任是铜头铁额。孰敢𧘂锋。从教河目海口。那容启齿。直得峭巍巍。虚空逼塞。孤迥迥。八面玲珑。有时呼鸡作凤。有时指鹿为马。具如是韬略。有如是手段。开解脱门。炊无米饭。一任个个饱齁齁地。如龙若虎。正恁么时。还委悉么。欲识此中真妙旨。问我法兄离和尚。上堂。半卷珠帘月一钩。时开酒瓮在高楼。于中一滴亲尝得。一任风流卖不休。卓拄杖云。还知此一滴么。于是荐得。酒熟任从君自饮。其或未然。分明惟识隔帘香。上堂。要津把断。水泄不通。布袋解开。光弥万里。直得春蔼乾坤。百花竞放。无文心印。七纵八横。那畔玄音。鸠鸣莺啭。心智凑泊莫以到。文言诠表莫以及。崩岩喝下不许停机。烈𦦨光中那容住脚。正恁么时。如何是转身一句。明月横挑兔角杖。水云踏破草鞋头。

　　太慈无漏涵禅师

　　新繁安氏子。性禀谦让。初参汉月和尚不契。后见明和尚打彻。呈偈云。九年炼就一吹毛。武艺全提不用操。出匣独能平宇宙。当场不让始称豪。住丹崖上堂。食息居士诣前拈香云。爇向炉中。为光明云。遍满法界。供养我堂头长老。于此云中紫柏座上。擘开面门。放出顶相。与诸人描邈。师云作家。又问。觌面相呈时如何。师云。云从洞口出。士拟开口。师云。水向石边来。乃云。雨细细雾漫漫。阵阵朔风透胆寒。只为诸人寒未彻。远劳檀越过彭关。上堂。者事从来没泊栖。电光石火岂容思。无踪迹断消息。波斯叫苦石人泣。偶示微恙。端坐而逝。塔于金相寺之右。

　　体宗宁禅师

　　滤阳李氏子。俭温恭直。于世淡然。幼秉毗尼。兼摄三藏。遂参万峰明和尚。职监院十稔。遂而印可。秉拂上堂。事存函盖合。理应箭锋拄。去此二重关。佛眼觑不着。惟有拄杖子。全身能担荷。以拄杖卓一卓。喝一喝云。今日错下注脚。住云峰上堂。问拖拖扯扯。穿衣吃饭的是谁。师云。难道汝自己也不识。僧礼拜。乃云。十月十五圣制。方来衲子齐立。云峰本无一法。看来物物瞥地。且道。盏子落地。碟子成七片。汝等诸人作么生会。一僧喝。一僧走出法堂。师云。可怜不是当家子。孤负苍苍两道眉。小参。囊括今古。道达群芳。亭毒苍生。疏而不漏。如是则安禅结制。无绳自缚。见性成佛。好肉剜疮。若有个灵利衲僧来问。老汉在者里作甚么。呵呵大笑云。不在打草。只要惊蛇。世寿七十二。腊三十七。塔于本山之狮铃峰。

　　离指示禅师

　　壁山陈氏子。志慬傲骨。气硬心孤。以本分钳锤接方来。人或难之。受明和尚记莂。居嘉陵草堂寺。见诸方泛泛接人。遂作滥觞偈以嘲之。常辩泰西教为邪说。而天主拉徒众隐去。午日观竞渡。作偈曰。忽闻江鼓震。率尔引中和。信步观飞桌。倚藤听唱歌。丘隅少止鸟。水国多游鼍。回首天将晚。悠悠从市过。后徙新繁之河西。无恙而终。门人遵遗命。阇维粉骨为饼。施水族焉。

　　雪臂峦禅师

　　武昌人。于黄龙寺削染。名印峦。寓天童。职巡照。忽闻钟声有省。辛巳秋入蜀。参万峰明和尚。于烽烟燹火中。卧薪尝胆。以身先之。偕明和尚婴七难。师无难色。或冀以代受。相依二十余稔。尝颂拄杖云。通身黑又通身节。展大用兮发大机。始信昂头撑宇宙。管教佛祖也攒眉。迨庚子夏。蜀难渐平。拂衣北迈。住大名府潭渊普照寺。上堂。真佛无形。真道无体。真法无相。于中会得。三即一。如或不会。一即三。蓦拈拄杖卓一卓云。大众会么。复卓云。三段不同。收归上科。后迁磁州滹沱二祖塔院。上堂。二祖塔前有一物。上拄天。下拄地。傍无边表。中亦不立。取之不逢。舍之不离。向之不亲。背之则契。三世诸佛从此证。历代祖师从此悟。在天名风云雷雨。在地名鸟兽草木。在五常名仁义礼智信。在五行名金木水火土。乃智乃愚。若僧若俗。蜎飞蠕动蚑行之类。孰不由此而发生。竖拂子召众云。还荐得者一物么。良久拂一拂云。去去西方路。迢迢十万程。后三处阅藏。共九年。微恙而逝。

　　敏树相禅师

　　邻水人。参万峰明和尚嗣法焉。住垫江百丈山。月旦上堂。昨夜一声狮子㖃。窟中抖擞金毛走。天明满地是麒麟。吩咐明州布袋守。向道渠侬不等闲。逢人切莫扬家丑。上堂。学道休参卤莽禅。逢人要识此根源。当机觌面还相委。脱骨换肌是契先。出矿纯金重煅炼。离山美玉用钻研。看来至宝非容易。不是依俙了目前。住楚江万寿。上堂。拨转万物维新之际。底汉正好向一人纳庆之辰。入此选佛场中。开单展钵。弄箸拈匙。彻见元初本体。获大真实受用。上堂。参禅一着了生死。顿悟圆明彻自己。觉得早知灯是火。于今饭熟多时矣。龙门寺上堂。不到龙门院里。焉知浪暖桃花。既知浪暖桃花。深入龙门院里。此犹是化门边事。且龙门堂上奇特一句。作么生道。五色云中观彩凤。九重天上看飞龙。举世尊拈花。灵山拈出紫金花。错过人天百万家。迦叶破颜方有意。涅槃流布眼无邪。金襕委付阿难侣。鸡足犹披弥勒裟。勿谓儿孙多意气。禹门不待化龙蛇。仙苑告成。傀儡场中作祸坑。无端平地赚憍陈。谁知线断懡㦬手。满面惭惶笑杀人。后旋南浦。示微恙。塔于慈云庵之右。世寿七十。

　　锦江禅灯卷第九
卍新纂续藏经第 85 册 No. 1590 锦江禅灯


　　锦江禅灯卷第十

　　昭觉丈雪　通醉　辑

　　绍兴幻庵　胡升猷　订

　　　　大鉴下第三十六世

　　　　　破山明法嗣

　　大隋澹竹密禅师

　　内江姚氏子。生而颖异。刚毅不群。好面折征难。因见木鱼堕地。忽打脱底蕴。寓天童八载。如鳞在渊。歉烧尾耳。遂作偈辞天童云。翛然直入千峰去。一任时流把自欺。折脚铛安乱石里。频煨黄独且随宜。众聆不喜。乘夜出山。回蜀见明和尚于佛恩。宾主互换。拳踢相应。故有处处逢人打一场之句。嘉州水莲庵。元旦上堂。桃未红李正白。梅梢犹带三冬雪。许多游子尚迷归。处处春江明夜月。与么与么。好肉剜疮。不与么不与么。虚空钉橛。诸禅相伴水莲庵。惟者些儿无别说。者些且置。应时及节一句。作么生道。以拄杖卓一卓云。拄杖轻拈出。掀翻佛祖机。上堂。数间茅屋傍江濆。云水雍容绝谓情。若问野夫为别计。棒头直指本来人。四来满座。银烛交辉。是本来人么。料掉没交涉。喝一喝。拳一拳。是本来人么。料掉没交涉。穿衣吃饭。坐卧经行。是本来人么。料掉没交涉。屙屎放尿。寒则向火。热则乘凉。是本来人么。料掉没交涉。依依杨柳日垂金。月照江邨春水明。是本来人么。料掉没交涉。既恁么也不得。不恁么也不得。毕竟如何委悉。鸳鸯绣出从君看。不把金针度与人。见劫运渐平。重辟大隋白鹿寺。府尹冀公讳应熊。向其德风。躬往迎入锦官。重建草堂。丁未二月廿九日。示微恙。塔全身于大隋之青龙冈。世寿五十九。夏三十。冀公撰塔铭。号无忍焉。

　　武冈州云天山燕居申禅师

　　忠南李氏子。参遍诸方。末后受万峰明和尚授嘱。住贵筑大兴善寺。上堂。僧问。人人上梯子听说法。即今法在何处。师云。上梯子上梯子。乃云。五里亭十里铺。夜则明行昼暗度。任是铜头铁额来。顶门一击全身露。上堂。或时冷或时热。剔起眉毛看时节。大兴堂上打驴腰。火神庙里出鲜血。一场好事要人知。其奈人之信不及。众中还有信得及者么。上堂。欲赏蟠桃会。殷勤上苑游。方朔偷不去。留滞在枝头。信手拈来庆和盘。从教亿万秋。上堂。方丈里出来。法堂上坐起。学力如此。见处如此。大众还我一句来。众默然。师云。然则尽皆如此就。没有些闲神野鬼。住楚江楞严寺。上堂。决于南岳行。谁知尚萍梗。连路少盘缠。出卖大佛顶。其价亦不增。售者亦不损。卖与众位们。祇要还我本。差了一丝毫。彼此皆不肯。大众。且向丝毫不差处。道一句。众着语。师云。冬日固是寒。下雨觉更冷。上堂。临流终日不抛钩。志在双鲸得便休。珍重渔人休放手。再抛香饵钓狞龙。有么有么。请出相见高真观。示众云。古佛不扬眉。高真解拱手。乌龟撞着蛇。栏腰咬一口。痛杀吕纯阳。三丰脚后肿。带累僧纲司。向外扬家丑。山僧拄杖过人头。打起金毛特地吼。寿七十二。无病而终。塔于云天山。

　　昭觉丈雪醉禅师

　　中川李氏子。少孺矜持。长以和让。情性沉厚。意气淡冲。初参明和尚于万峰。因鞋倒套不上有省。遂造天童。闻梆声大彻。单丁佯抑。一衲飘然。后回万峰。见而印可。开法牛山禹门。汉中静明。保宁草堂。整顿颓纲。说法如截。钳锤倜傥。毫发无容。政烽烟滚滚中。于秦蜀说法。七镇丛林。正令全施。霜输云委。上堂。久雨偶晴。人境纷纭。金乌投东岭。滴露草桥横。衲子分中明甚么边事。若也分疏得。也是乌龟钻破壁。上堂。法不孤起。仗境方生。境既弗存。法从何立。竖拂子云。此是境。如何是法。掷下云。从兹抛在粪扫堆头。雨洒风吹去。诞日上堂。吾年四十二。作事多颠踬。佛祖生冤家。怒骂轰天地。兔角杖龙蛇。龟毛绳虎兕。一条铁脊梁。勿遭岐路使。丝毫尚弗容。死生安将继。上堂。凛凛寒霜。洗出乾坤正气。娟娟皓月。印还天地公心。遐迩关河。淳承至化。西来曲调。仗庇流通。作无窟竉之埙篪。韵和不齐之金石。拟侧双聪听。风吹别调中。追严上堂。朝朝睡到日红东。不会人前撞木钟。以拄杖敲香几云。天堂地狱。被山僧一击。七花八裂了也。惟有目犍连尊者。扬声大叫云。快活快活。大众且道。此老快活。从威神力而得耶。从山僧拄杖头而得耶。试甄别看。如辨别得出。六出祁山非猛士。七擒孟获始称豪。上堂。还有𧘂锋惯战者么。一僧出。师打。僧云。恁么则泥牛㖃太虚去也。师云。将头不猛。带累三军。僧作挜枪势。师云。善哉善哉。僧拟议。师云。草贼大败。劫风稍息。重辟昭觉。时年七十有六。扫劫灰得诸方残篇。缝为锦江禅灯。康熙癸酉秋。命门人竹浪彻生。负稿嘉禾。剞劂流通。

　　荆南莲月正禅师

　　岳池姜氏子。岸谷渊弘。三学备练。因侍明和尚赴斋。途中吃跌。机语相叩。而嗣法焉。后开法于牂牁东印。次徙保寿。再迁荆南柏子庵。上堂。辨魔拣异。须是顶门具眼。诃佛骂祖。还他脑后见腮。若是全提正令。佛来魔来。总与三十棒。何故。放过即不可。上堂。神头鬼面。突出难辨。魔口佛心。回看益深。直须两眼双明。不被境缘转换。万别千差。当阳勘破。方受得人天供养。上堂。消息暗通。尚挂唇齿。灵机互换。犹犯锋铓。掀倒禅床。拂袖便行。疾入膏育。山僧恁么告报。众中忽有个负血性底。出来道。老汉因甚压良为贱。只对他道。雪后始知松柏操。事难方见丈夫心。上堂。欲识佛性义。当观时节因缘。时节若至。其理自彰。即今莺娇柳媚。蚕妇采桑。水流花发。农夫插秧。会得原是天真受用。不会未免业识茫茫。

　　灵隐文禅师

　　高梁王氏子。初侍巾瓶于象岩和尚。后参万峰老人印可。开法黔南之紫竹院。上堂。紫竹风生入翠娇。横斜弄影半窗摇。今朝唱和无生曲。幸有知音同共敲。同共敲。节令不相饶。三春已度过。九夏正芳新。柳绿开眉眼。桃红契本心。所以道。不离宝华殿。不越菩提场。重重华藏交参。一一珠网圆莹。且道承谁恩力。横按镆鎁全正令。太平寰宇斩痴顽。因雪上堂。彻骨寒威正寂寥。红炉𦦨上六花飘。卷帘荐取西来意。无限琼枝拂柳条。上堂。心非是性。认性乖宗。性非是心。立心失旨。性本无为。心亦无形。于无为无形处。辨得端的。一切诸形尽是心。一切有为都是性。放则乾坤冲塞。收则风行草偃。且收放一句。作么生道。竿头丝线从君弄。不犯清波意自殊。

　　慧觉衣禅师

　　綦江熊氏子。丱岁失怙。年三十。悟身世苦空。依华银山常白师落䰂。后参双桂老人。方蒙印证。归住渝城治平寺。上堂。六年冷地苦辛勤。一点明星刺眼睛。刚道瞿昙成正觉。依前日午打三更。上堂。父子情同。浑无彼此。君臣道合。杳绝亲疏。治国齐家。上呼下应。入则如藤倚树。出则似箭离弦。不惟贯革九重。而且万机直透。有时弓矢双收。锋铓堕地。且道利害在什么处。王令已行天下遍。将军塞外绝烟尘。

　　林木绶禅师

　　酆陵蒋氏子。参双桂明和尚。总院事。始印证焉。志喜玩游。闻吴越水山之秀。一艇飘然。有不预游人之句。后回锦官昭觉。法兄醉和尚请上堂。怜新念旧逢佳节。万里河山铺锦色。税少年丰荷圣恩。狮林豹变成英杰。且道英杰者何。天得一似清。地得一以宁。君王得一万国来臣。公卿得一盐梅调羹。士民得一孝子贤孙。衲僧得一柱石宗门。敢问大众。如何是一。双桂飘香远。昭觉霭慈云。末归南浦大佛寺。以优老焉。

　　云幻宸禅师

　　蜀东忠州万氏子。每有出尘之志。十六出家。廿岁禀戒于象崖禅师。巾瓶三稔。参破山和尚。服膺数载。记莂之。应巴州中峰禅寺之请。入院上堂。一门超出。弹指了达无为。两眼豁开。宛然顿证妙果。心本是佛。何必寻剑刻舟。念乃即空。岂得离波觅水。千江月映。处处百亿化身。万树春回。在在随缘应感。淫房酒肄。即是弥勒道场。虎穴魔宫。原来释迦宝所。举一明三。坐断人天异路。知十答百。不落凡圣阶梯。堪报不报之恩。用作无为之化。尧天舜日以增辉。金车法轮而常转。正恁么时。祝国利生一句。作么生道。四海狼烟都息尽。万邦只教乐升平。

　　寂光豁禅师

　　南充杨氏子。中岁落发。参𧥣双桂明和尚印可。住龙印山佛子禅寺。上堂。大冶初开。钳锤燥辣。热炼冷砧。要且下下。不落别处。如此说话。木上座未肯全许在。以拄杖卓一卓云。会么。乃佛乃祖情与无情。尽在山僧拄杖头边。纵夺杀活去也。众中还有觑得及者么。听取一偈。权衡杀活胜英豪。旗鼓开时胆气高。大将拈弓能几几。巧施一箭落双雕。喝一喝。

　　易庵师禅师

　　资阳廖氏子。因读圆觉。念世无常。年三十三。方始披剃。闻明和尚宗风大振躬诣参究。更名印师。遂蒙记莂。后住西安大兴善寺。上堂。玄机独运。今古一如。时节难饶。寒暑递换。云门木马嘶风。群阴剥尽。雪岭泥牛吼月。一阳复逢。焕寒光于十地。煦和气于九重。普天率土。咸荷生成。林下道人合作么生。唯将灵鹫拈花事。佐赞皇图亿万春。上堂。玉骨冰肌梅正赊。长空星月结霜花。明明道出个中意。何事海边更算沙。

　　渝州华岩圣可和尚

　　营山王氏子。侏儒渊默。于世邈焉。常听金刚经云。胎卵湿化。咸证金刚不坏之身。稍有疑骇。遂舍家。投辽阳师落䰂。法名德玉。凡行住坐卧。便疑此身乃脓血所成。犹如聚沫。那个是我金刚不坏底。因参破山明和尚。以前语诘之。服膺数稔。始印证焉。以狂猿未控。走半天下。后归华岩古洞。遐迩聆之。归者如市。众请上堂。鸡鸣犬吠。鹊噪鸦啼。观音菩萨来也。墙壁瓦砾。大地山河。普贤愿王在焉。声色里求人。闻见中垂手。则不无。掀翻声色。踢脱见闻一句。作么生道。数声清磬是非外。一个闲人天地间。住滤州方山。佛诞。太守陈公入山挂幡彩。请上堂。问君恩如山何以报。师云。镇夜潇潇雨。进云。亲恩似海何以酬。师云。电后一声雷。进云。酬恩报德蒙师指。即今陈护法入山。作么生款待。师云。苏斯蕉扇正维夏。快我秧针适麦秋。进云。恁么则不二门中无捡择。人情佛法两周全。师云。也要阇黎亲荐得。乃云。达磨达现宰官身。魔外云门讵可侵。去岁金身长丈六。今朝丈六实迦文。蓦拈拂子召众云。还识迦文么。臣报君恩子报亲。击拂子两下。寓遵义府绥阳嘉瑞寺。结夏上堂。举虎丘隆祖因僧问。九旬禁足此意如何。祖云。理长则就。进云。只如六根不具底。还禁得也无。祖云。穿却鼻孔。进云。学人小出大遇去也。祖云。降将不斩。进云。恁么则放某甲逐便。祖云。停囚长智。师云。隆祖恁么白足调心。高打墙篱。深掘隍堑。密固灵根。可谓有本。只是太区区生。今日德玉不尔。设有问九旬禁足此意如何。有条攀条。无条攀例。六根不具底还禁得也无。淫房多画姓。酒肆有诗名。学人小出大遇去也。万水千山里。犹是草鞋尘。颂云。无住之心那个知。电光石火较犹迟。且将法界为床座。入理之门有子规。

　　快雪国禅师

　　宕渠王氏子。神疏气爽。逸韵轩然。入明和尚之室。后住南隆东禅庵。上堂。问如何是山中境。师云。绿水滔滔穿洞口。飘飘黄叶树头飞。乃云。吾从成褫来。劈开个门户。搊又搊不起。扶又扶不住。深山旷野中。左右无依怙。免强自支持。刀耕为活路。粮收三五石。衣裾颇充足。昼夜不歇心。脊梁生铁铸。打起老精神。蓄养中心树。数年不出山。无荣亦无辱。撞着无情汉。将我强推出。禅道尚不知。人情又不熟。山夫自愧百无能。终日如痴恰似兀。

　　合州石幢寿禅师

　　嘉陵姚氏子。初寓禹门丈和尚堂中。参随甚久。遂之双桂印可。住濮阳龙游。一榻萧然。别无长物。有回石头之风。僧问。和尚未见破老人时如何。师云。眼光烁破四天下。进云。见后如何。师云。瞎。进云。学人不然。师云。试道看。进云。学人未见和尚时瞎。见后眼光烁破四天下。师竖拂子见么。进云见。师便打。上堂。六户虚通。万象乌能逃影。一门超出。诸境自是潜踪。以一门而含六户。千差共辙。将六户而归一门。万别同源。无内无外。耀腾今古。非暗非明。于斯荐得。越格超宗。上堂。龙游无法说。纵横活鱍鱍。拈起鳖鼻蛇。露出冲霄鹤。放去周寰宇。收来随折合。不滞有无机。宁分月小大。觌体总恁么。阿谁能卜度。上堂。入道依何住。束心自尔俱。不从斯履历。何处起规模。性海珠光灿。情源爱水枯。头头归实际。物物证真如。定林寺上堂。一句全提。截断千差岐路。两镜相照。洞明格外机关。事有多途。理无异致。悟彻法源。自知限量。透顶透底。还他圣智遐通。浅见浅闻。自是愚迷劣智。上堂。芦管灰飞后。一阳天下周。牧儿慵放犊。渔父怯垂钩。露冷山容瘦。霜寒水国幽。岭梅多意气。斗雪暗香浮。

　　成都然灯百城着禅师

　　夔州沈氏子。嗣法于破山明和上。董益州请住准提阁。上堂。身居尘中。心超尘外。虽居黄堂。夙因尚在。驰劄三请飞锡倚赖。个事如何一语担代。且担代甚么事。良久云。鱼游春水花翻浪。鸟入琼林弄彩枝。上堂。几年抱拙卧烟霞。兹日廛居事事赊。非是有心贪富贵。只缘雨露落山家。所以苏学士留玉带以镇山门。裴相国遗简笏以光祖席。今古手眼不同。大都鼻孔则一。蓦竖拂子云。昔日鹫峰为上首。今朝法会作金汤。

　　泸州四峰山云庆寺遗闻幻禅师

　　蜀南嘉州三荣杨氏子。诞于明万历甲午。生而岐嶷。貌有瑞相。髫年诣峨山祝发。尝习法华楞严。至十九岁。登座讲经。不下万指围绕。后遍参诸方名宿。因机缘迟钝。仍买舟还蜀。于江安塔山寺。讲法华经。值破老人开法蟠龙。直造其席。仍不契机。就广福寺掩关三载。讫于云庆寺住静有年。壬辰秋。破老人以手劄召下双桂。遂出源流记莂。本州士庶。请开法于云庆。上堂。挝鼓升堂。栽龟毛于火内。出众卷席。轮磨盘于空中。恁么也不得。不恁么也不得。恁么不恁么总不得。何故。彼自无疮。勿伤之也。万法本闲。唯人自闹。且正恁么时如何。一片定光辉宇宙。赤心密密奉皇恩。

　　遵义松丘两生从禅师

　　蜀永川丁氏子。父母俱梦供养之僧真从来也。当𣆶室中果生一子。故老幼咸以真从呼之。遂号两生。自幼不茹酒荤。七岁依胞叔出家。异其常童。少习讲。后参双桂明和尚印可。应恒昭禅寺请。开法上堂。今朝十月初一。到处犁耙事毕。独有恒泽山中。又是一个则例。且道甚么则例。新出一群犊子。今日方才贯鼻。待伊时节到来。个个耕翻大地。防御使请上堂。今朝腊月初五。寿星高照镇府。部属官员走似烟。林下道人何所处。一众云堂济济来。更要山僧打口鼓。试问诸人。还会么。以拄杖卓一卓云。拈起胡茄十八拍。宫商一韵垂千古。护国寺上堂。今日欣逢上九。惊动人天聚首。四方衲子。归来于此。正好抖擞。所以道。旷劫来事只在如今。威音那畔全归掌握。法随法行。无处不周。心随心用。无处不遍。到者里说甚么。人间一百年。天上一昼夜。蓦呈拄杖云。于此委悉。东方妙喜世界。亦不离个里。西方极乐世界。亦不离个里。乃至袈裟世界。亦不离个里。天上琉璃界。须弥善法堂。总不离个里。如是则一处明。千处万处光辉。一机转。千机万机历落。且不离本有一句。作么生道。相逢但说三分话。未可全抛一片心。世寿七十二。无恙而终。葬全身于松丘之右。

　　蓬溪六岫奎禅师

　　长寿郑氏子。恪守中和。渊冲坦率参明和尚于双桂。棒下有省。始承嗣之。后住蓬溪莲蓬山。上堂。莲蓬今日新开炉。景运天开气象舒。道洽圣君彰德化。时和檀信供香厨。龙蟠虎踞安禅定。象去师来作护符。一大因缘殊胜事。同瞻佛日祝皇图。上堂。前日昨日今日。重重露布家丑。非是舌底喃喃。务要大家知有。上堂。三五元宵。金吾不禁。火树银花发辉。煌晃彻于云霄。星桥铁锁开歌。管声传于山谷。长街短市。宛然阆苑蓬瀛。柳巷烟邨。番作人间天上。如斯佳节盛世奇观。林下衲僧如何庆赏。参。

　　泸州云溪御木章禅师

　　本郡人。龆年剃发。因破山老人于江安蟠龙寺开法。遂造法席。略有机缘。具载本录。解制受其记莂。住云溪兴佛禅院。三十余稔。康熙癸卯冬。开炉上堂。以拂子作一圆相云。诸人还识者个么。此是第一义谛生成。无边刹海流出。本自清净。无歉无余。无生无灭。无得无失。能为万法之根。亦名一相无相。湛然圆满。脱体全彰。独露真常。寂然不二。山野恁么告报。也是好肉剜疮。妙语玄言。未免傍观者哂。者事且置。开炉一句作么生道。良久云。弘泽方显先天地。治化熙归大圣人。上堂。至道不可以有心得。不可以无心求。正恁么时。于内无心。于外无相。上无佛祖可仰。下无众生可怜。净裸裸。绝承当。赤洒洒。无回互。到者里。扬之不浊。澄之不清。须是个中人始得。所以唤作无事道人。蓦竖拂子云。还见么。莫怪从前多意气。他家曾踏上头关。

　　剑州智积院耕云鉴禅师

　　内江吴氏子。乃灵筏和尚之胞弟也。后嗣双桂老人。上堂。微行密行。劫外横身。大示灵奇。寰中独踞。不是空生宴坐。亦非鹙子神通。祇贵堂堂妙用。凛凛威权。直令天魔拱手。外道归降。永为梵宇干城。长作法门梁栋。是以恢弘祖道。丕赞宗猷。尘世变作祗林。秽土化为净界。庶使曹源正脉长通。济北家声永振。喝一喝。

　　双桂云峤水禅师

　　巴州赵氏子。初见明和尚于栖凤请开示。明云。你少个甚么。师曰。无歉无余。明竖拳云。者个你未梦见在。师一喝便出。明唤回一掌。更讨甚么碗。从兹疑情愈炽。明赴梁山金城寨。命师作偈。栖凤今朝散水云。纵横逆顺任教行。破砂盆盛正法眼。恐逐腥膻污却盆。后于双桂入室。明和尚问。行不出户。坐不当堂。师曰。明月庭前桂。松竹引清风。明曰。隔靴搔痒汉。师曰。老老大大与么说话。明蓦头一棒。师一喝而出。后总院事。明书偈戒曰。曾闻古德辅丛林。逆顺机缘无二心。于此任教肝胆碎。终身先继意深深。遂书正法眼藏四字。法衣一顶。明和尚圆寂。师领住持事。廿有余稔。上堂。春光明𣇄。万象森然。卉木抽条。千机洞彻。莺织柳而垂翠盖。时拨谷以遍青田。明明露布阳春脚。历历全彰未兆机。须知大道绝奇妙。运用随方适所宜。上堂。天青地碧。水绿火赤。大地山河古今不易。金乌东升。玉兔西坠。有句无句衲僧习气。非因非缘祖佛陈言。惟有梅华争春。年年此际喷鼻。昨夜天花散彩。今朝霞灿紫室。人天庶类孰不兼叶。喝一喝。上昭觉值佛诞。法兄丈和尚请上堂。金枝挺秀于毗岚园内。海印发光于震旦国中。香风奏诸天之乐。梵音訇大地之雷。示现国王身。能为三界主。随玄枢而运转。任灵鉴以发挥。荡荡乎用大。巍巍乎体坚。男儿未具超方眼。漫道云门棒喝玄。仍归双桂。以优老焉。

　　云顶竺意传禅师

　　大足胡氏子。廿岁出家。于永康寺圆具。入山樵采。折松枝作声有省。参双桂明和尚始印证。后住云顶。上堂。推居上位。施闪电之机。棒喝交驰。作人天榜样。龙门万仞。惯引金鳞。直透玄关。超宗越格。且无上妙道。昭昭然在心目之间。奈何人被物转。弗能转物。如何说个转物道理。即今山河大地枞枞然。试转看。如或不然。猛着精采。解制上堂。诣座前打圆相。以脚踏蹴。召众云。三世诸佛被山野踏杀。众中还有救得者么。便请。良久云。如无。山僧自救去也。便登。乃云。超凡越圣。须是其人。打破虚空。不妨好手。衲僧去就。不容走作。丝毫妄动。自伤己命。喝一喝。

　　不会法禅师

　　南充杨氏子。廿岁出尘。抵汉南。圆具于野诘和尚。遍参半天下。后归双桂。于破山明和尚处。针芥相投。明豫知时有不待。以六根吩付六人。师得明和尚之眼。遂韬迹射洪之清果有年。衲子闻风。坚请开堂。结制上堂。祖印高提。千山一色。宗乘才举。是水同源。敲骨打髓。木人眼里滴血。翻转面皮。石女脑后垂涎。擘破虚空。单擎古镜。驱耕夫牛。夺饥人食。向空劫已前。格外吐气。照用同时。人境俱夺。蹋翻海岳。别觅知音。到者里。释迦老子不敢正眼觑着。且道利害在甚么处。喝一喝云。莫道无事好。

　　啸宗密禅师

　　渝州蹇氏子。参遍诸方。末后受双桂明和尚记。云得吾鼻也缺中交。一吸一呼透九霄。帝释宫中触碎了。唯香唯臭任飘飘。后住成都十方堂广集寺。上堂。将心求佛。好肉剜疮。了妄觅真。泼油救火。机前荷负。平地吃交。直下承当。埋身千尺。总不恁么。入无间狱。要行便行。要坐便坐。饥来吃饭。困来放参。犹未是衲僧向上事。如何是衲僧向上事。咄。上堂。拈花鹫岭。带累金色头陀。面壁九年。赚杀神光二祖。觅妙求玄。煤中添炭。殊不知人人本来具足。祇为诸人自信不及。故此甘没轮转。不得自在。如何是自在去。参。上堂。最初一句。截断言思。三世诸佛到此。未免结舌亡锋。末后一句。那容观听。言前荐得。未是本分衲僧。喝下翻身。总是野狐见解。还有不落声前句后底。出来道看。

　　东川吕大器

　　遂宁人。持正果决。刚毅勇为。闻闯寇陷蜀。起中兴之私。永历主授以经略督滇。黔兵马屯于石柱司。坐筹帷握。决胜千里。明和尚亦避秦于司中。公备书请云。时无禅机不孝略有禅心。咫尺崇光瞻挹心切。便拟单骑榻前一泻夙心。山深道棘。[昍/心]滋地方驿骚也。不弃愚忱。惠然一贲。可胜悬企为祷。明拽杖而赴。士出。明云。你是吕居士么。士曰不敢。明云。父母未生前姓甚么。士拟开口。明便打。士怒色。明复打。士趋进。明呵呵大笑云。将谓将谓。原来原来。明遂占一偈。无端平地起孤堆。骇得虚空颠倒走。痛打金毛人不识。几乎翻作跳墙狗。士怒推出掩门。大张威令相勘。明又占一偈。父母未生前句子。等闲棒着发无明。猛然省得非他物。十八女儿不系裙。遂归司。主马嵩山以扭缭拒明。明复占一偈。拄杖芒鞋荆棘路。沾沾滞滞无回互。通身泥水尚未干。又穿一双铁脚裤。士有省。再请焚香。始拜为弟子。明曰。五年未剖荆山玉。忽得渠来秘不住。拄杖麻绳密密通。䨓门布鼓明明露。泥猪癞狗打惊慞。跛鳖盲龟生恐怖。献与楚王仍不识。只当一个大萝卜。公复云。万丈滩头横夜月。一腔宿雾扫晴天。他年合坐三生石。始信因缘弗偶然。明复云。向慕肌骨。而未获一觌面耶。幸弹丸地上相逢。此奇缘。势不可不斗胆。果符素心漆桶子快。不然咫尺天涯矣。聊具瓢拂二种机缘偈。记黄檗室中三顿棒。大愚胁下便还拳。老僧撞着吕公缚。祖代冤流如是传。公后以棒喝接机。而僚采惮之。

　　密行忍禅师

　　滇宜良县谷氏子。志学之年。礼竹林寺顺语老师落䰂。十七住云台山。偶遇禅客。示以无字话头。参究无入处。又于济凡禅师开发。打失鼻孔。得戒于燕居和尚。机投双桂老人。住衡州开峰南云禅寺。开炉上堂。僧问。宝幢高竖。炉鞴弘开。煅炼圣凡。斩新条令。四众围绕即不问。今日因缘事若何。师云。饮泉水贵地脉。进云。与么则人归大国方知贵。水到潇湘分外清。师云。吃得棒也未。僧便喝。师云。未信汝在。进云。祇如杜居士所荐双亲。未审得何解脱。师挥拂子云。九莲池畔解翻身。进云。滞魄已蒙标月指。双双得度净居天。师云。重念陀罗尼。乃云。建法幢立宗旨。释迦弥勒剜肉成疮。待其人而后行。德山临济作梦未醒。所以道。饮泉水贵地脉。风从虎云从龙。事是恁么事。人是恁么人。若也坐地泛扬州。曹溪一路平沉久矣。昔日赵州示众云。老僧三十年前。在南方。火炉头有个无宾主话。及至如今无人举着。师云。赵州老人。有年无德。蓦拈拄杖画一画云。大众会么。于斯荐得。便可起死回生烹佛烹祖。其或未委。纵然觅火和烟得。犹恐寒灰烧杀人。喝一喝。靠拄杖下座。

　　无私元禅师

　　嘉阳人。偕圣可和尚行脚最久。同得法于双桂破山和尚。遍历诸方。旋峨之九龙庵有年。康熙甲子春。买舟东下。抵华岩。与圣和尚寒温毕云。我此回来者里死。望你烧我耳。岩戏谓傍僧云。打鼓着。僧云。作甚么。岩云。送无和尚阇维。无云。多一日不得。少一日不得。及次日早。请知事分剖衣钵讫云。天无私覆。地无私载。人无私存。无私之名今日尽谢。后当止着呼余为界微矣。言讫而寂。

　　锦江禅灯卷第十
卍新纂续藏经第 85 册 No. 1590 锦江禅灯


　　锦江禅灯卷第十一

　　昭觉丈雪　通醉　辑

　　绍兴幻庵　胡升猷　订

　　　　大鉴下第三十六世

　　弘觉忞法嗣

　　宁波府天童山晓晰禅师

　　长寿县魏氏子。父国琦。世儒业。母阳氏。梦梵僧授一如意生师。幼见经书佛像。即知敬礼。从邑之定慧寺出家。慕南方禅宗。十九岁出峡。抵金陵听讲。适天童密云老人至长干。师往请益。于是习参禅。二十一。从三昧和尚受具。遂参报恩玉林和尚打七。时不退首座监香。师以本参扣击。座便掌。于此有省。复参牛过窗楞公案。如痴者三年。往见木陈和尚于云门。一日值升座。垂问。真月不问汝诸人。如何是第二月。众下语不契。自云。赚杀人。师乃豁然。于古人机缘无不了了。然深自晦默。及木和尚再主天童。师充首座。顺治十六年。随老人赴　召。阅明岁。　上命近侍李国柱。选隆安寺。　赐紫衣。留师开法。于七月初三。师在大内万善殿。承　旨谢恩毕。奉　敕入寺。近侍王国禧。口传　睿旨。圣躬违和。未得亲幸。特降御香赐帑金。差国禧。同慧善普应禅师等。请师为国开堂。拈香白椎竟。师云。我此法印。为欲利益世间故说。在所游方勿妄宣传。今日既遇佛心天子。不敢囊藏被盖。特为举扬。惟此法印。在天同天。在人同人。在圣不增。处凡不减。与佛无二致。与众共生缘。是故天得之以清。地得之以宁。君王得之。而首出庶物。万国咸宁。臣工得之。而燮理阴阳。调元赞化。士庶得之。而修身齐家。各安生业。衲僧得之。而法随法行。法幢随处建立。蓦竖拂子云。唤作法印又是拂子。唤作拂子却是法印。于此见得彻去。方能道合君臣。地天交泰。跨象王之独步。奋狮子之全威。照用同时。拈一机而千机顿赴。权实并用。示一法而万法全彰。发太古清音。行斩新条令。然则舟车所至。人力所通。天之所覆。地之所载。日月所照。霜露所坠。莫不从此一印印开。且道。结角罗纹一句。落在甚么处。金轮统御三千界。玉历延鸿亿万春。复举临济大师。于滹沱河侧。建立黄檗宗旨。三日前后打普化克符公案。师云。握阃外威权。据寰中正令。不无临济。若是建立黄檗宗旨。大远在。何故。既建立宗旨。因甚只要二人成褫。晰山僧。恭奉纶音。于此建立天童宗旨。已赖　圣天子出只手去也。祇如现前大众。又作么生成褫。卓拄杖云。泼天门户同撑起。万国来宾法海宽。解夏上堂。凤城春尽。薰风日日南来。奉敕安居。夜夜凉生紫阁。汝诸人还悟去也未。如未悟去。莫道解却布袋头。便为无事。上堂。驱耕夫牛。夺饥人食。掀翻四大海。捏碎五须弥。未是奇特三昧。搅长河为酥酪。变大地作黄金。拈一茎草。作丈六金身。将丈六金身。作一茎草。未是奇特三昧。且如何是奇特三昧。十个指头八个叉。一一不从他处得。有时吃饭解把箸。有时洗面摸着鼻。阿呵呵。真奇特。复鼓掌三下。喝一喝。中秋上堂。小时不识月。呼作白玉盘。又疑瑶台镜。飞上青云端。以拂子打○相云。此是月耶。白玉盘耶。瑶台镜耶。试定当看。定当得出。心月孤圆。光吞万象。独超物外。觌体无依。若总捏目望空。莫道小时不识。直饶活到尽未来际。正好未识月在。祇如燕京城内。四五百条花柳巷。二三千处管弦楼。处处笙歌鼎沸。家家庆赏中秋。且道月在甚处。下弦看到廿三后。树树珊瑚挂玉钩。人日大梅和尚到山。上堂。己未新春节。喜事颇堆叠。好风吹过山。梅子香扑鼻。露柱唱山歌。灯笼笑不彻。笑一日笑二日。呵呵。直笑至人日。且道笑个甚么。天地人三才。何独人有日。然则天是何日。地是何日。若也会得。拄杖三十。若也不会。拄杖三十。何故。百年三万六千朝。日日原来是好日。解制上堂。腊雪消春风来。山僧打开布袋了也。一任翔于枋止于栎。然则祥麟威凤。又且如何。漫天网子百千重。示众。灵云见桃花。病眼有翳。香严闻击竹。老耳不聪。高沙弥拜倒戒台。略较些子。虽然。若不登高望。焉知沧海宽。化缘将毕。说偈索浴跏趺而逝。世寿六十七。僧腊五十。三自盛京隆安寺。南还两主杭州之佛日。继迁苏州包山。四明天童。凡五坐道场。有奏对录一卷。全录十余卷。手编宝积录九十三卷行世。窆全身于中峰。与密庵杰祖塔相附焉。户部侍郎李仙根。撰碑铭。

　　浮石贤法嗣

　　嵋樵𣽡禅师

　　内江阴氏子。讳来章。于白鹿澹竹和尚落䰂。参静明丈雪和尚。职西堂。后得法于浮石和尚。遂徙山东诸城县崇宁寺。示众。左击拂子云。竺干四七。震旦二三。右击云。南岳石头。临济德山。以拂子中间作拈华势云。千年滞货逢春日。和盘托出大家看。恁么恁么。花开铁树。不恁么不恁么。孟春犹寒。恁么不恁么。东风难扫银千界。不恁么却恁么。玉衬梅腮月一天。脱或总不恁么。离四句绝百非。春秋不涉。节令不收。皇风荡荡。帝道平平。且当阳独露一句。作么生道。数尽远山沧海日。一溪流水绿杨烟。

　　湖州府演教寺退岩泐禅师

　　井研陈氏子。参遍天下。末后见浮和尚。以印可焉。上堂。即心即佛。无绳而自缚。非心非佛。俊鹞不打篱边雀。赵州见老南泉。解道郑州出萝卜。即此物非他物。汝等诸人善持护。拟议便为魔眷属。咄咄。金毛跳入野狐窟。午日上堂。山僧数年来。开个生药铺。一切川广药材。俱已卖尽。单单祇有一味草头。至灵至验。最妙最玄。不从天地之所生。亦非阴阳之所摄。向来不遇其时。不敢拈出。今朝恰值五月五日。不免拈来与诸人应个时节。若是顶门具眼。肘后有符底。一举便知偏正。若也一向耽于声色。未免当面错过。蓦拈柱杖卓一卓云。还会么。蛊毒之家水莫尝。后住报恩。示众。昨日苏州走一转。长街头短巷尾。东来西去。不曾见个甚么。惟猪肉案头。块块精底。排列盘山面目。茶坊酒肆。句句春风。唱出楼子心肝。几多观听者如风过树。无限沉酣底似蝶恋花。贪生逐日区区去。唤不回头争奈何。示众。冬至一阳。雪上加霜。山河大地。冻得岩崩石裂。万象森罗。从教叶落枝傍。虾蟆蚯蚓。未解翻身。猫儿狗子。焉识短长。诸仁者。有阴阳地上则不问。无阴阳地上又如何商量。良久喝一喝云。不是一番寒彻骨。争得梅花破雪香。

　　林野奇法嗣

　　自闲觉禅师

　　蜀东合州余氏子。龆年礼太空老师脱白。十五岁游讲肆。备炼三学。参天童密老人。问万法归一机缘。被老人一踏有省。时林野和尚。住广化寺。遂趋其席。而受印证。久之苏州府嘉定县罗汉禅寺众。请主院事。上堂。等闲不欲向人前。何事而今却改辙。祇因狭路蓦相逢。难免此回呈丑拙。既而躲避无门。直得着敝垢衣。与诸人葛藤一上。蓦拈拂子云。若论此事。辉腾今古。含吐十虚。不可以智知。不可以识识。觑着则双眼盲。嗅着则脑门裂。直饶三世诸佛。且立下风。历代祖师。退身有分。若是没量汉。禅道佛法一齐放下。却较些子。何须三登九上。七破蒲团。明眼人前一场笑具。且道据方就位一句作么生道。良久云。四海浪平龙睡稳。九天云静鹤飞高。举临济大师初住河北。为普化克符云。我欲于此建立黄檗宗旨。汝二人可成褫我。二人珍重下去。三日后普化上来。问。和尚三日前道甚么。济便打。三日后克符上来问。三日前和尚打普化作甚么。济亦打。师云。临济老汉。恁么建立黄檗宗旨。可谓斩钉截铁。普化克符如斯成褫。亦乃千古榜样。且道新罗汉恁么举。意归于何。从前汗马无人识。只要重论盖代功。

　　华亭二隐谧禅师

　　荣昌金氏子。髫龀剃染。渊默简易。从天童密老人。参究有年。一日闻钟声打彻。壬午秋。值林和尚继席。机缘契合。因而印可。初开法于栖真寺。后迁华亭船子。上堂。镇海明珠时时显露。灵锋宝剑日日现前。既尔本自圆成。何须画地自限。然虽如是。炉鞴之所钝铁犹多。良医之门病夫愈胜。所以久参上士。不必弄影劳形。未悟初机。应须猛着精采。忽尔失脚跌地。扑破娘生面门。直须遇一个咬猪狗手脚底人。东磨西错。一错错得。通身眼露。方可将断串索。穿天下衲僧鼻孔。到者里。三世诸佛立在下风。历代祖师傍觑无分。到恁么田地。犹未是衲僧本分行履。作么生是本分行履。松子火烧红烂烂。炙得耳燋面皮黄。元宵上堂。龙灯斗额。烟树飞花。火喷人面。痛彻释迦。正恁么时。然灯古佛在甚么处。交肩搭臂成群醉。夜半笙歌扶到家。化缘将毕。因事波及。师叹曰。本自无事。何故如此。乃问侍者曰。日午否。曰已过矣次日复问曰。日午否。曰正午也。遂说偈曰。昨日归家时未至。今日归家正午时。梦幻空花留不住。此心能有几人知。言讫端坐而逝。由是当道莫不钦服。遐迩四众闻之流涕焉。塔全身于宜兴屺山之阳。

　　风穴云峨喜禅师

　　资阳陈氏子。因观死尸烂臭。乃动诸行无常之感。决志出家。父母难之。即自绝食。久而许之。遂投尊宿披剃。遍参知识。皆蒙策进。晚入天台。参林野奇和尚。问杖头拨转罕遇知音。狭路相逢如何通信。奇云。云雾锁千山。师曰。未到天台。不妨疑着。奇曰。持蠡酌海。妄测浅深。师曰。不因樵子径。争到葛洪家。奇曰。峰峦挺秀。鸟道难通。师便喝。奇打。于是亲炙座下。一日侍游山。奇问。山河大地明暗色空。与你自己是同是别。师曰。同则总同。别则总别。奇正色呵曰。说得道理好。师无对。奇即拦胸把住曰。除却总别异同。速道速道。师伫思。被奇蓦向悬崖一推。胸中宝惜。廓尔冰消。回观从前所得。如大海之一滴耳。即说偈曰。罢罢罢。休休休。横眠倒卧在山丘。翻身拶碎虚空骨。万象森罗笑点头。书呈方丈。奇乃印可。

　　大鉴下第三十七世

　　象崖珽法嗣

　　石谷慧禅师

　　合州江氏子。虽操教典。志在宗门。经二十年。疑团方破。既授受于象崖和尚。遂开法于云狮雷水。上堂。慧灯烁地。文焰烛天。雨色交辉。光弥劫外。试问诸人会么。会得。鼻孔双垂。眉毛八字。称时伸只手。向无底船上。扶桡把柁。游浪苦海。度尽众生。更无一生可度。然后与大肚老汉。把手呵呵。始知别有一端富贵。倘或未然。单看山僧拄杖子。腰缠十万贯。骑鹤上扬州。后居成都佛山松鹤禅院。于庚子四月朔日。示微恙。说偈辞众。潦倒孤硬石头汉。返复娑婆千万遍。来如枯木上春风。去如秋月中闪电。有时诸佛毛孔里安眠。有时剑树刀山上出现。万里云霄喝一声。不比寻常𨍏轹钻。言讫而逝。

　　贵阳云腹智禅师

　　渠县人。幼出俗于水月庵。初参雪门。后参象崖和尚印可。上堂。三阳运转。万物咸新。春和境秀。已解碧潭之凝冰。处处歌欢。尽贺元旦之新节。只如不涉新旧一句。又作么生。明明历历无今古。乾坤何处不光辉。元宵上堂。孟春犹寒。瑞雪铺成银世界。滴水冰生。山川变作玉琉璃。不见道。寒时寒杀阇黎。热时热杀阇黎。诸人若向不寒不热处透得。便能脱罗网超三界。不被寒暑所迁。方为物外闲人。其或未然。处处明灯光烁烁。珍重禅人着眼看。解制上堂。开炉结制九十日。衲僧个个讨巴鼻。恶辣钳锤不饶伊。拟议开口蓦头劈。娘生鼻孔搭上唇。脚跟下事明如日。今朝解开布袋口。任意纵横东西去。且道清凉长老又作么生。横担拄杖云。本是山中人。还归山中去。

　　曲靖府东山余山瑞禅师

　　广安人。赋性冲澹。于世邈焉。嗣法于象崖珽禅师。上堂。干屎橛。凭空抛出一团铁。打破诸人热面皮。只得有口难分说。赤脚波斯入大唐。东海鲤鱼先漏泄。紫罗帐里散珍珠。笑杀胡僧牙齿缺。顾左右云。无位真人在甚么处着。上堂。离心意识参。拶碎铁门关。泥牛㖃出海。撞倒须弥山。绝凡圣路学。虚空少只脚。问取老云门。恶水当头泼。众中有不被恶水者么。咄。无端终日去贪嗔。棒头锋利活人心。恰似紫胡一只狗。张牙露爪不容情。具眼禅流来看破。高声大骂野狐精。偷得云门干屎橛。不分贵贱要谁吞。家餐不受人间火。煅炼须凭炉鞴砧。铜头铁额难下嘴。师子颦呻跳出群。云南常乐院。上堂。千手千眼个大悲。照彻人间是与非。地轴全提超万象。师弦音韵透须弥。众中还有当机者么。顾视左右卓拄杖下座。自赞。觌面无私。辽天拄杖。当机撞着。劈头一棒。触背双关。圣凡不让。纵夺临时。打开心量。借问阿谁。余山和尚。法语。转天关回地轴。擒虎兕辨龙蛇。须是大丈夫汉活泼泼的。始得句句相投。机机相应。且道从上还有甚么人。承当个事。癸亥夏。寓云南曲靖府东山寺。世寿七十四。示微恙。塔于本山。

　　灵筏昌法嗣

　　紫芝藏禅师

　　巴县张氏子。自髫披剃于大峨。参灵筏和尚。巾瓶有年。一日印可。后开法于竹林堂。上堂。坐断天下人舌头。平地孤危峻峭。打开如意轮宝藏。无端境智历然。以一心为无量心。示一法即一切法。顿使人人不昧。原来法法现成。千百年古柏恒新。亿万载流金掩映。虽然如是。抑且罕遇知音。作么生是知音者。瞎堂去后无相识。谁料圆公今日来。上堂。竖拂子云。高高无外。深深无际。人天根本。祖佛渊流。昆虫草木鸟兽龙鱼。莫不承此威光。各见本来面目。惟有竹林独脱一路。迥出众流。于无言处显言。向无用中发用。能使魔王拱手。云水归心。着着明本来机。头头彰奇特事。且如何是奇特事。参。

　　雪臂峦法嗣

　　桂阳语嵩裔禅师

　　巴县宋氏子。廿岁出家。参破雪和尚。打破漆桶。值雪臂和尚印证。开法于牟尼禅院。上堂。吹毛宝剑久藏匣中。今朝㧞出。孰敢当锋。魔王尽丧。百怪潜踪。三世诸佛总立下风。一花五叶让谁立宗。十世古今一时流通。正恁么时。河清海晏。万国来降。处处村歌社饮。家家啸月吟风。且道新长老到院一句。还有唱和者么。举头天外看。谁是我般人。上堂。昨日山前堆白雪。今朝座上起清风。不是有不是空。觌体相呈向上宗。崖畔石女睡初惺。拍手呵呵笑不穷。大众且道。笑个甚么。顾左右云。笑山僧不惜眉毛。上堂。祝延今上适拈香。舜日高辉照大荒。只得青天无点翳。冰消瓦解绝商量。石头瓦砾皆欢喜。草木昆虫尽放光。密密流通正法眼。绵绵续焰广敷扬。当机奋迅能哮吼。始入西山选佛场。不让丈师亲马祖。还同临济个颠狂。据虎头兮捉虎尾。三玄三要播诸方。上堂。吾年四十七。韶光劈箭急。愧无应世才。却有住山益。茅屋两三间。稳密更稳密。幸值大金汤。犹添外护力。法令正当行。妖魔皆绝迹。九苞之雏羽翼齐。金毛师子便返踯。鸣者鸣吼者吼。大震乾坤。高辉佛日。天上天下独称尊。世出世间谁能敌。正恁么时。四海讴歌归圣化。万邦纳表普称臣。示众。久雨不晴。岩峦幽阴。白云在户。庭草渐深。林下衲子合作么生。乃喝云。虚空粉碎。大地平沉。倏然送出一轮红日。依旧普天匝地光明。且不属晴雨一句作么生道。几片白云横世界。个中谁是出头人。病中示众。吾年五十七。无补法门益。拜扫上天童。老病相催逼。示病原非病。此意许谁识。气岸幸不衰。筋骨有余力。喝破岭头云。迸出当天日。光辉彻四维。烜赫照今昔。莫占众生塔。何须苦觅地。抛向大江中。鱼龙一饱去。掷笔而逝。

　　敏树相法嗣

　　南浦天圆寺耳毒泰禅师

　　长寿徐氏子。魁伟渊弘。弗谙细务。神凝憺怕。于世邈然。破老人常呼为布袋子。嗣法于敏树和尚。上堂。太阳溢目。万里不挂片云。秋水澄清。一渊能涵众水。龙吟雾起。虎啸风生。觑井觑驴。日面月面。栗棘蓬金刚圈。干屎橛麻三斤。都卢放在一边。直向佛头上着屎。狮颔下解铃者。是甚么人。不离当处常湛然。觅则知君不可见。解制上堂。今朝五月十五。和风匝地均普。家家卷幔收帘。户户笙歌社舞。五峰总不恁么。放出衲僧莽卤。东打西敲兮藏锋结舌。击竹指花兮遁迹潜踪。一恁纵横宇宙。戴角擎头。不因恶辣钳锤。奚具者般作略。以拄杖卓一下云。元宵佳节人人见。此事分明那个知。上堂。瞿昙三大藏。用尽机谋。老子五千言。做尽伎俩。拈来用不着。何必苦思量。若向威音已前荐取。大似银山铁壁一锤击碎。抛在巨海。不存粟米粒。惊得泥牛吼水面。木马逐嘶风。从教浪起船高。风行草偃。何故。两岸芦花浑似雪。一天星月白如银。

　　天隐崇禅师

　　垫江毕氏子。参遍诸方。末后于敏树和尚处打彻。以嗣法焉。住贵州思南府朗溪司太平禅院。上堂。千圣出世。惟究一心。建立五宗。单传直指。承言滞句者。埋没家宝。行棒行喝底。未透根源。与么吐露。沾唇挂齿。直饶荐得。早是无端。上堂。问如何是临济三玄戈甲。师和声便打。进云。打即不无。如何是夺人不夺境。师云。棒下无生忍。临机放过谁。进云。如何是夺境不夺人。师云。自从分破华山后。直至而今让巨灵。进云。如何是人境两俱夺。师放下拄杖云。不用展戈矛。歌谣贺太平。进云。如何是人境俱不夺。师云。海晏河清歌舜日。黎民庶子乐尧天。进云。如何是第一玄。师云。拄杖头上为你言。进云。如何是第二玄。师云。舌条元在齿唇边。进云。如何是第三玄。师云。临济不解意。徒劳话目前。进云如何是第一要。相逢懒开口。棒头已先到。进云。如何是第二要。师云。一击顶𩕳开。千圣绝玄妙。进云。如何是第三要。师云。脚瘦草鞋宽。踏遍长安道。进云。三玄三要蒙师指。向上宗乘事若何。师云。切忌落他圈缋。乃云。临济嘉声起河北。太平宗旨建朗溪。莫言此日非他日。嫡骨冤流接上机。遂掷拄杖云。山僧恁么告报。还知新太平不动枪旗。演三玄戈甲么。未举钳锤。融摄洞山五位君臣么。随机扣发。拨开云门一字关么。侠剑随身。划破仰山九十六种圆相么。了无同异。功超法眼六相义门么。于此透脱亲见老僧。方识五宗之门庭。弗疑千圣之权实。喝一喝下座。

　　圣寿空谷澄禅师

　　忠州杨氏子。参遍诸方。回峡嗣敏和尚。初住三圣寺。次徙宸京。顺承王迎住白塔真如禅院。上堂。问如何是诞生王子。师云。觌面甚亲切。进云。如何是化生王子。师云。横担日月行。进云。如何是朝生王子。师云。满盘罗列。进云。如何是末生王子。师云。隐显莫测。进云。如何是内生王子。师云。铜符铁橛。进云。王子五位蒙师指。即今升座事若何。师云。瞬目挥心旨。回头衍正宗。进云。恁么则说法已竟。师云。至意惟同天地老。清名永共道风香。顾左右云。八荒宁谧。四海清平。佛心天子治世之时。贤王大臣深信三宝。兴隆祖道。扶树宗风。澄上座愚鲁。无禅可参。无法可说。只记得从前于空王山中。有首牧牛歌。今向人天众前拈出。震威一喝。向者里荐得。不劳行脚。如或未然。更买草鞋始得。

　　黔灵赤松岭禅师

　　潼川韩氏子。年十五。每思浮世转眼成空。遂入山修持。草衣木食。甘苦自若。尝阅华严。至如来现相品。世尊与诸天说法。诸天常闻天鼓之音。此音非从四维上下来。不生不灭。如我说法亦复如是。不觉失声有省。游遵义海龙山。依敏树和尚。久而记莂。住贵阳府寿世禅院。结制上堂。为因出世缘。随事立宾主。不落套头禅。养成戴角虎。珍重脚跟行。中途莫莽卤。山僧恁么道。怜儿不觉丑。还有识机宜具正眼者么。良久喝一喝。上堂。解制机缘。本无言句。抹月披风。随缘去住。唱出无生曲。打起禾山鼓。个个入圆明。不傍他门户。恁么行脚人。尽作师子舞。他日出头来。定是主中主。

　　夔州府开元寺继初尚禅师

　　湖广宜都陈氏子。年二十。礼映虚老师披剃。入凤皇山住静。誓云。若不发明。永不下山。木食涧饮几五年。一日困倦危坐。不觉夜半。恍若山崩有声。骇得通身汗下。豁然无碍。自此不疑天下老和上舌头也。遂下山。诣双桂破老人处圆具。后造慈云敏树和尚。而受印可。康熙己酉。夔府太守熊公。总戎马公。请住开元禅寺。上堂。云从龙风从虎。一道寒光天地普。葵花向日倾。柳絮随风舞。新长老到来。且应时机。只得顺风把柁。见兔放鹰。有时恁么。人间天上。有时不恁么。水泄不通。蓦拈拄杖云。且道把断要津一句。作么生道。喝一喝云。官不容针。私通车马。

　　澹竹密法嗣

　　万寿晓元济禅师

　　隆昌刘氏子。因读大珠录。至眼似眉毛道始宁。决志出家。首参破老人契旨。后从澹和尚印可。开法于万寿禅寺。上堂。拈拄杖云。威音王已前。有者个消息。大悲千手摸不着。威音王已后。无者个消息。尽大地人颠踯不起。正恁么时。擉瞎摩醯眼睛。穿却诸人鼻孔。且如何道得分明去。良久云。山僧罪过。上堂。二月清明天。物物尽争妍。百花开灿烂。堤柳正拖烟。处处文殊现。头头是普贤。忽遇拄杖子。稽首向其前。一时公验过。无党亦无偏。既无党无偏。如何安置。以杖左指左顾。右指右顾云。家丑不可外扬。小参。天寒人寒。个里厮挨。现成活计。不用安排。御饥炊粝饭。助暖着干柴。物物头头自偶谐。侬家一等只平怀。呆呆兀坐巉崖下。惹得天花动地来。正恁么时。且如何与诸人折合。卓拄杖云。杖底一轮红。云雾敛长空。乌龟钻破壁。露柱笑灯笼。呵呵下座。

　　紫微自彻琛禅师

　　简州吴氏子中岁出尘。依白鹿澹和尚削染。深得法要。仍归紫微山。作偈云。亘古日东出。元归西崦没。逢寅但早起。遇亥将肱曲。应用有些子。古今无所属。他时解翻身。跃出师王窟。

　　草堂吼一等禅师

　　荣昌王氏子。嗣法于白鹿澹和尚。住锦官草堂寺。上堂。一回春又一回新。漫把家私说向人。眼里有筋能见色。耳中有谁能得闻。鱼行不动水。鸟飞不挂云。打动禾山鼓。扶起破砂盆。以手作扶势云。看看。住湔城开讲寺。上堂。湔水潭中浪拍天。星星渔火簇渔船。竿头丝线垂纤饵。破浪金鳞何处潜。以杖作钓势云。有么有么。复住草堂法席。以优老焉。

　　充𥙿印禅师

　　渝州丁氏子。自幼出尘。渊默严肃。机契大隋澹和上。遂印证焉。住新都之慈寿。张赵二居士。送法衣至。上堂。苦志劳形野鹤栖。耨云锄月已忘机。惭无气力扬家丑。笃喜长年着垢衣。拈起衣云。此是新底。如何是旧底。良久云。问取张公与赵公。住成都草堂。上堂。楖栗横担入草堂。龙骧虎骤正春阳。且无凉德光先祖。引水浇蔬待后郎。元旦上堂。一住草堂已二春。阳舒阴卷事难评。秉钧造化谁为主。七尺乌藤与证明。

　　宝光从谷习禅师

　　安福人。少混戎马中。拓落有大志。喜白鹿澹和尚钳锤妙密。乃自肯以嗣法焉。四众迎主新都宝光寺。上堂。正恁么时绝点尘。阿谁能识旧时人。堂堂觌面无遮护。拟议思惟万里云。卓拄杖云。彻底无依活泼泼。明同杲日耀乾坤。衲僧于此亲荐得。眼声耳色妙难论。

　　博山来法嗣

　　独峰竹山道严禅师

　　大竹沈氏子。幼失恃沽。总角染衣。子影南游。志求心要。因阅楞严印心之旨。身心世界顿然忽空。乃云。我来亭上如心处。说与时人未了然。罢讲投白门博山来禅师。授西堂职。一日印证云。博山一枝横出。秘在汝心。即令具戒。授名道严。后迁江浦独峰。师易为中定禅院。上堂。元亨利贞干之德也。威音为诸佛之元。饮光乃诸祖之始。元始要终。授受古今。兹一岁之元日。三际之初辰。皇风启祚。朝野咸新。拈拄杖云。君王向者里。安邦定国。垂拱升平。公卿向者里。辅佐化育。鼎鼐调羹。临济之全提玄要。照用同时。洞山之妙叶君臣。玄踪鸟道。沩仰之圆机杀活。父子同条。云门之顾鉴直指。门庭高峻。法眼之色声密用。心法圆明。五宗异户。堂奥同登。其合原一句作么生道。卓拄杖云。三五元和天下丽。一枝梅放岭头春。

　　青龙百愚法嗣

　　京兆荐福紫谷禅师

　　左绵廖氏子。嗣法于百愚和尚。上堂。把住乾坤不放松。大千炉鞴扇通红。森罗万象齐烹炼。要逼生蛇化活龙。蓦竖拂子云。上大人。头上有青天。脚下无寸土。墙壁瓦砾是古佛心。带水拖泥乃第一义。会么。就中有一句。能灭千灾。成就万德。有一句。百福庄严。纤尘不立。有一句。极尽今时。不居那畔。且道。是那一句。𠰚。上堂。虚空背上白毛生。㧞了一茎又一茎。石女寰中捻玉线。木童天外度金针。织成古锦含春象。不把金针度与人。若荐后天为祖父。便知古佛是儿孙。大众。还知者个关捩落处么。只饶是个经天纬地出格英灵。向者里担荷正眼。观来犹是云居罗汉。举拂子召众云。见么。者一着子。与三世诸佛同参。和法界含灵共寿。释迦不先。弥勒不后。未涉化门。早以漏逗。是个甚么。是无上咒。是无等等咒。

　　锦江禅灯卷第十一
卍新纂续藏经第 85 册 No. 1590 锦江禅灯


　　锦江禅灯卷第十二

　　昭觉丈雪　通醉　辑

　　绍兴幻庵　胡升猷　订

　　　　大鉴下第三十七世

　　丈雪醉法嗣

　　溪声圆禅师

　　平山人。家以世袭。常为廖中丞营将。因闯寇犯蜀不职。始削染隐于绥阳山中。居无何火庵。参牛山丈和尚圆具。总院事数稔。丈受禹门请。以衣院付之。开法上堂。从上来事。坐不当堂。历代兴慈。行不出户。不获已祇得向虚空掘洞。开第二义门。拈椎竖拂。棒喝交驰。或松根扫地。或街头等人。乃至张弓擎叉。吹毛辊毬。山僧虽是他家种草。毕竟不向者里藏身。喝一喝。

　　四威仪。山中行。赤足印泥痕。登石走。惊惺地头人。山中住。壁上开个户。人客来。奉敬大萝卜。山中坐。蒲团破又破。没边拦。不敢从新作。山中卧。纸被落头里。翻身来。两头俱登破。

　　破衲歌。看者破衲个。破得太索络。斤两刚七斤。多少人不作。泥猪癞狗尽该罗。跛鳖盲龟被伊缚。雨也打不湿。风也吹不着。披自尘沙却前。绽则千补百缀。无贵贱与人拈弄。有剪尺与人裁度。从来不晒㫰。东掷西抛。一向不洗浣。汗臭气大。东土衲子礼三拜。寒温入髓。西天尊者立微笑。摆他不脱。分明盖覆赤肉团。无位真人尽包裹。山野一生多快活。全凭此领破衲个。后徙平武示寂。收骸衬。塔于昭觉祖塔之左。

　　安龙府月幢了禅师

　　江津毛氏子。母梦僧送桃啖之。有娠。年十六。因阅楞严。疑情顿发。遂白母剃染。遍参尊宿。忽一夜心境俱空。豁然有省。礼丈和尚于禹门。职维那。师资道契。癸巳冬。开法滇南石宝禅院。永历帝向其道风。请开示求偈。法名真佛。上锡椹服。恩渥甚厚。发帑藏为国祝厘。两奏表呈偈颂。皇情大悦。上堂。天不能盖。地不能载。包括五须弥。吐纳大千界。释迦弥勒无地容身。文殊普贤有意难解。生死涅槃划断。真如佛性捉败。虽然如是。为国开堂一句。作么生道。顿超诸佛祖师意。仰祝吾皇亿万春。上堂。南明有口也难言。坐断千差不直钱。今对人天陈络索。直教切切悟心田。无边苦海皆甘露。髑髅特地契根源。后徙安龙玉泉寺。于丙午冬示微恙。辞众。偶有僧二人。谓某某相侍和尚前行。一僧无病而逝。师圆寂后。一僧相继而终。阇维于玉泉寺之后。侍僧两塔列左右焉。世寿五十三。僧腊三十七。

　　长松端鼻万禅师

　　内江郭氏子。因听楞严。疑常住真心。屡求决择。未有所入。上白云洞。参鉴随和尚。夜梦异僧。须发如银。抚掌三下云。急急念佛。寤作偈曰。梦感异僧抚掌来。弥陀历历铸心台。回思恩爱情尘路。伐性斧斤漫剪裁。遂偕云峨下江安蟠龙寺。参破老人。制中每叩心要。因甲乙献逆陷蜀。结茅于桂阳。己丑参丈和尚于白牛山圆具。侍从过禹门寺。阅天童密祖录。中有进退之语。碍膺三年。一日浑然如梦忽醒。了无凝滞。作颂曰。进退之中两重关。英雄多少困其间。明明有路通霄汉。不是前三与后三。即蒙印可。谶辟长松灵峰寺。众请升座。坚辞弗许。志喜游览。触境逢缘辄成偈语。其略云。孤峰镇夜境寥寥。入户寒风不暇逃。寓富矜持嫌富少。居贫守素乐贫高。珍馐何似黄精沃。丽服无如百结袍。普应万机歌雪曲。海天一色快吾曹。

　　懒生升禅师

　　荣昌简氏子。幼秉渊默。骨力孤骞。矢志参禅。遍访尊宿。再参禹门丈和尚。机语相扣。后寓金川高峰。上堂。一向抱拙安贫。今朝遮掩不住。虽然露丑万端。务要诸人照顾。且照顾个甚么。拂一拂云。山头老汉强推出。走向人前都不顾。笑杀当年面壁翁。赤穷到底嘴生𤾣。喝一喝。后省觐丈老人于昭觉。适遇提刑幻庵胡公。松斋宋公。案山张公。以送鸿为题作偈。师跃然曰。子幸生于大有年。纵横潇洒杂晴天。饱经一肚桃花雨。拨乱干堤杨柳烟。倦去影随霄汉尽。健来心在白云边。信知物外闲游客。方寸同乎宇宙宽。又思梅偈云。瘦骨冰肌意未销。疏狂那复万山朝。翻他物表真豪杰。势压南溟弗寂寥。好鸟啄残风习习。游蜂采慕雨潇潇。知君旧有瑶台约。不负初怀辱见招。康熙乙丑正月八日。示微恙。端坐而逝。阇维。收坚固子如菽伯什。似粟者若干。嗣法门人竹友芥腹。赍回雒源高峰。建窣堵波。寿七十四。腊五十二。

　　昆明香国大憨我禅师

　　蜀南何氏子。嗣法于禹门丈和尚。祈晴上堂。烈性生横秃木干。天花乱坠斗牛寒。频敲雨色千秋祝。拨转晴辉万象安。八字打开门两扇。当阳抛出海来宽。行人莫谓苍穹苦。剔起眉毛仔细看。佛诞上堂。自从结却龙湫舌。容貌居然天下绝。本是护明初度时。恍如舍脂离金阙。玉楼人见且风流。犹倚红罗扇遮月。不是男儿不黑心。男儿只恐心无血。纵然洗见骨头来。其髓何曾及时节。珍重毗蓝园里人。顾丝毫水鉴眉睫。

　　大慈懒石聆禅师

　　忠州张氏子。初参双桂明和尚于石柱司。后侍丈和尚。过汉中开法静明。一见提唱。胸次豁然。受印可而继席焉。大名王请上堂。宇宙浑囵一座炉。当阳日月炽然孤。静明今日重添炭。高举钳锤意自舒。万象森罗增瑞色。三贤十圣嘴卢都。铜头铁额难回避。炼得通身绝点无。所以道。般若如大火聚。近之则燎却面门。如太阿锋。触之则丧身失命。正恁么时。翻身垂手者。是甚么人。海底金乌天上日。眼中童子面前人。上堂。一夏以来亡锋结舌。今日因斋庆赞。向开口不得处。扭转舌头。与诸人通个消息。夏末秋初七月天。西风拂绿柳含烟。香同湛水和空碧。迥出木义体相圆。此四句中。有一句包罗万汇。气绝诸尘。三世诸佛没奈何。历代祖师难摸索。若检点得出。一生参学事毕。上堂。摩天日月辉今古。大道何曾有异睹。夜半虚空扑落地。万象歌欢森罗舞。秘魔叉禾山鼓。赵州茶云门普。甜者甜兮苦者苦。争似今朝二十五。示禅人法语。索我临行句。胸中无一字。写出不成文。念来非有义。弗是妙莲花。亦非祖师意。持去见诸方。眼底生荆棘。不善打葛藤。惯用吹毛利。若作一句看。失却自家事。文彩未彰前。十有九不契。静明铁蒺藜。一恁汝㗖唼。忽然唼破时。来与你棒吃。住云南府商山寺。上堂。八万四千陀罗尼门。都从者里建立。新长老到此施设一句。作么生道。廓彻圆通何所阂。纵横潇洒透长安。

　　彝陵洪山憨月闻禅师

　　台州黄氏子。嗣法于静明丈和尚。上堂。涂毒鼓当轩击。一曲横吹无孔笛。匝地人天普集来。坐断十方明历历。藤条不比洞山麻穿过陕府铁牛鼻。嘉州大像痛含冤。裂破元机没意智。昆虫草木逼回春。大地山河归武库。山门八字泊天开。凡圣交参谁独步。应时及节则不无。且作么生是杀人刀活人剑。参。结夏上堂。三月安居。九旬禁足。古之今之。倚门傍户。平地干戈。孙膑卖卜。又何妨擂鼓敲钟。请山僧拈椎竖拂。尽说结制上堂。难瞒人天眼目。咄。上堂。踢倒百亿须弥。打翻无量法窟。担当宇宙直指。按定乾坤肌骨。山川人物有多种。明暗色空无两般。所以道。大用现前不存轨则。纵然机智弘深。神通广大。脚跟下犹欠一顿。何故。龙蛇易辨。衲子难瞒。

　　佛冤纲禅师

　　内江李氏子。廿龄于禹门丈和尚会下削染。世味邈然。巾瓶廿稔。两下吴越。寓尧峰费和尚座下。圆具。侍丈和尚归静明。始印证。命主昭觉。上堂。通方上士。鉴在机先。灵机密运。情量超然。星持汉地。月落楚天。所以目前消息。非口耳之所传。看他从上诸圣。千种喻万般言。用尽机轮徒枉然。若要深深海底立。直虽打破上头关。且道用何伎俩。良久云。挨落须弥如辊芥。鞫来不碍刹那间。冬至上堂。灵山祖令。顿使人人顶门迸裂。昭觉权衡。总教个个舌头覆天。可以一语分玄要。一句定纲宗。转天关回地轴。祇如西天人说话。东土人未谙。又作么生。以拂子打圆相云。总出者个不得。既出不得。正值日南添一线。犹然彻骨寒光阴。如荐得。眉毛眼上横。向此透脱。始可显大机发大用。纵横无碍。其或不然。当阳不荐好风光。寒逼无由得解脱。岁旦上堂。今年今日从头起。社舞村歌隔坞喧。无意气时增意气。百草头边消息传。且道传个甚么。竖杖云。青原酒。赵州茶。三杯两盏。醉卧烟霞。大底风流出当家。好个话端。被先觉尽形吐露了也。然虽如是。犹有个新鲜句子在。元正启祚万物亨佳。霜花冰艳风月堪夸。门外读书人来报。逢酒须酒遇茶即茶。者般丰俭任随家。祇如新年头佛法。镜清道有。明教道无。合作么生。卓拄杖云。不得心头空及第。岭畔梅花解笑人。上堂。住持一稔来。逢冬两结制。开口泄天机。举目露真智。不唱言前机。岂谈句后意。等闲筑着鼻孔头。铁眼铜睛觑不及。遂竖拄杖云。有定乱剑。四海晏清。放下拄杖云。无白泽图。千魔敛迹。祇如报恩一句作么生道。轩昂宇宙当风挂。万里河山壮帝畿。后回里重辟古字山。丈老人八旬。仍旋昭觉。

　　云南半生襄禅师

　　南隆人。廿岁于给孤寺落发。闻丈和尚开法兴元。躬礼参究。侍随有年。遂蒙授受。住滇之北胜州开北寺。上堂。棒打石人头。玄黄满面羞。瞠着玲珑眼。惊起碧天流。横披千丈月。亲登白玉楼。云烟缥缈处。山水共悠悠。上堂。把住则牢关紧闭。佛祖难窥。放行则北斗藏身。真风遍界。舒之卷之。尽大地撮来。如粟米粒大。瞻之仰之。无处不是诸佛心髓。参。小参。乘槎误入斗牛桥。压破虚空不假桡。珍重风云齐着力。无鑐锁子两头摇。丙辰佛诞日。无恙而逝。荼毗。获五色舍利数十颗。累塔于青门寺右。

　　阆中草堂耨云实禅师

　　本邑杨氏子。髫年落发。初参费和尚于福严。闻丈和尚于草堂开法。遂归草堂。言下契机印证。命继草堂法席。上堂。德山棒。临济喝。石巩张弓。道吾舞笏。雪峰毬。普化铎。惊起杨岐三脚驴。踏倒三山并五岳。阿呵呵。好大哥。也好现前蓦面唾。解制上堂。今朝正月十五。行者捶钟擂鼓。分咐山门大启。放出玄沙猛虎。踞地爪牙斑斑。触发气吞佛祖。遂震威一喝云。猫儿偏解捉老鼠。

　　遵义府禹门寺半月涵禅师

　　邻水人。廿岁于丈和尚处落䰂。后参破老人于双桂。大死一番。如梦忽醒。仍旋昭觉。印证禹门。四众请为继席。上堂。玄机一唱。只贵知音。祖印高提。流通正眼。演无生之真乘。恢彰本有。树迦文之赤帜。揭示当人。普说学道如登山。直须到顶。犹若行船。直须到渊。至顶方知宇宙之宽广。到渊始觉湖海之浅深。所谓参须真参。悟须实悟。学者偷心不歇。门外打之绕。反咎禅道不灵验。寝食俱捐。偷心放下。啐地折爆地断。无量劫来生死根本。一照照破。天下善知识。不奈伊何。正好于涵上座手里吃棒。何故。不是一番寒彻骨。争得梅花扑鼻香。

　　问潮屿禅师

　　酆陵李氏子。龆龀出家。参遍诸方。末见丈和尚于鹤乘。寓书记寮。三十余稔。侍辟昭觉记莂。丙寅元旦。老人耄龄。命秉拂上堂。一人有庆。八表宁谧。冷暖相参。淡浓吐翠。雍熙振振齐捧日。肄业苍苍雨露中。时节既如此。物我悉皆春。不属阴阳造化。奚假陶铸功勋。群荒不藉东皇力。争得从容吐异香。竖拄杖云。既不属阴阳造化。又不逐新旧逢迎。毕竟如何趋向。喝一喝云。还知么。四海扬眉歌舜日。万灵低首贺尧天。

　　青城竹浪生禅师

　　定远王氏子。廿岁于有余师处剃染。上泸阳云峰体宗和尚座下圆具。参遍诸方。各有机缘。备载本录。后归昭觉而嗣法焉。遂入青城。阅周三藏。康熙辛酉。丈和尚命回昭觉继席。上堂。摩醯正眼。洞彻十虚。嘉陵仙音。遍周沙界。蓦拈拄杖打圆相云。者个是摩醯正眼。复卓云。者个是嘉陵仙音。中下之机对境还迷。直饶闻见分明。不无触途成滞。恁么则横揩日月。不恁么则竖抹乾坤。恁么中有不恁么。该罗万象。不恁么中却恁么。山僧口门窄。不能下注脚。三载毕仍归青城凤林开法。元旦上堂。心珠朗曜亘古恒明。性海汪洋纤尘不涉。湛寂凝然本无形状。动静二相了然不生。光灼灼平怗怗。𠰚。今乃元旦首期。欲作一家燕赏。请三世诸佛及十二类众生。以金刚轮际为灶。空轮为釜。水轮为量。三草二木作薪。风轮为炊。须弥卢作饭。香水海为羹。地轮为桌。于无阴阳地上铺设。多不加增。少不加减。无言童子出来。吹无孔笛。弹无弦琴。唱无生曲。奏无生乐。拂云。还见么。击云。还闻么。诸佛众生异口同音道。我适曾供养。今复还亲觐。癸酉奉丈和尚命。再下嘉禾。刻锦江禅灯并全录。附楞严藏室流通。

　　月茎字禅师

　　江陵雷氏子。十六岁父母俱背。遂礼石严和尚剃发。闻昭觉丈和尚禅宗丕振。遂瓢笠躬谒。契机而印可。住绥阳五涯寺。上堂。大道无向背。至理绝言诠。迥出三贤。高超十地。直饶释迦弥勒到来。不敢承当。文殊普贤。无容拟议。古德道。尽乾坤大地。撮来如粟米粒大。犹未是极则之谈。且道。全提正令一句如何。良久云。行到水穷处。坐看云起时。浴佛上堂。身光炽盛。谁敢动着纤毫。妙相圆明。切忌当头触犯。即今不肖儿孙。祇得应个时节。用性空真水。有时波澜浩渺。有时彻底澄清。敢问大众。浴即是。不浴即是。以拂子作浇水势云。尽道水能涤尘垢。水垢元来不二门。

　　雅安东山佛明清禅师

　　金堂汤氏子。廿岁出尘。遍参诸方。诣昭觉见丈和尚。相依三十余祀。遂授受。后住东山。腊八上堂。洪蒙未判。世界囫囵。无古无今。无去无来。往复无际。动静一源。洪蒙既判。通畅十方。玲珑八面。头头显露。法法全彰。放去收来无可不可。唤作向上宗乘。山僧不敢平地起风波。唤作衲僧巴鼻。亦是好肉剜疮。且道。毕竟如何行履。良久云。掀翻海岳和天碧。拨转机轮见太平。元宵上堂。敲钟击鼓。火树生辉。松烟灿烂。觑破娘生面皮。星桥衍庆。识得本地风光。复举沩山在百丈处。侍立次。丈问谁。沩云某甲。丈云。汝拨炉中。有火否。沩便拨云无火。丈躬起深拨得少火。拈以示之云。汝道无。者个𠰚。沩因此悟入。次日同百丈入山作务。丈云。将得火来么。沩曰将得。丈曰。在甚么处。沩拈一枝柴。吹两吹度与丈。丈曰。如虫御木。师云。敢问大众。是有火无火。蓦拈拂子作吹势云。我见灯明佛。本光瑞如此。

　　竹镜嵩禅师

　　内江汪氏子。形声坦率。慧目渊冲。参遍诸方。后印可于昭觉老人。住眉州中岩。诞日上堂。劫年方外几曾游。殊觉今朝五十秋。拄杖颠拈虽草索。三要三玄一卓收。遂卓拄杖云。努力一番亲见得。合水和泥当下周。识得脚跟下面事。百千诸佛是吾俦。诸佛且止。如何是脚跟下事。复卓拄杖喝云。话头也不识。小参。僧问。和尚今朝毋难且止。如何是未生前事。师云。万里晴空色。片云不见遮。进云。如何是学人本来面目。师云。雨滴檐前声索索。岩高叠落影参参。僧礼拜。师云。本来一个金刚体。此处圆成即觉仙。今日中岩重指示。当天日月等齐年。

　　不二贵禅师

　　凤翔高氏子。廿岁落发。参遍诸方。入蜀见丈和尚于昭觉。因汲水睹影。㘞一声。原来在者里。而嗣法焉。后至燕京严净寺。除夕上堂。飘蓬落落近天枢。殊意今宵又值除。衲子家私分外别。霜风凛凛扇皇都。神机弗假祛傩子。赤帜高悬法令初。不旧不新无事汉。惟凭拄杖作桃符。以杖作插牌势云。急急如律令。下座。

　　松斋中禅师

　　宜宾朱氏子。讳肄樟。少儒业。丁酉孝廉。三赴燕京未捷。乃自叹云。功名虚幻。即趋昭觉削染。冬夏一衲。兀然自适。深究玄奥。凡与老人问答机缘。亦箭锋相触。当仁不让。一日问。大地众生悉皆正觉。因甚有迷有悟。觉云。一等绝安排。觌面犹不荐。中云。圣凡情尽事作么生。觉袖手。汝实到恁么田地也未。师于言下豁然。遂印可焉。

　　玉泉其白富禅师

　　眉州龚氏子。幼年剃染。参询事讫。诣昭觉老人钳锤下打彻。始绍续焉。上堂。觌面挥开不二门。圣凡情尽绝疏亲。勾章棘句惹风雨。塞壑填沟烂葛藤。只如高揖释迦不拜弥勒。是甚么人。良久云。九旬禁足今朝始。剥取蟠桃不老仁。

　　玉螺山希声彻咏禅师

　　贵州安顺府安平县宦族陈氏子。幼习儒业。颖悟过人。家供达磨一尊。师赞云。碧眼螺髭。古怪跷蹊。无凡无圣。若愚若痴。梁王殿上。话不投机。掉身兀坐。作贼胆虚。家业荡尽。没点渣滓。讶。刚刚抛下一双履。东一只又西一只。师求出家。父母不许。筑庵宅畔。断荤酒。懒俗务。遇佛眼和尚。参万法归一话头。疑情顿发。随父宦游遵义。诣桃源洞。谒丈雪和尚。机语相投。丈异之云。此子是个恶辣狮儿。参敏树和尚。敏欲开口。师上前。掩敏口。师掩耳而出。敏曰。真利器也。双亲见背。师弃家入山。乃云。从上诸祖各具手眼。或铃或铎。或棒或拂。师将木五寸许。为圆头尖脚。名曰得乐。作得乐歌。日行鞭唱。打得乐。打得乐。你也有一个。我也有一个。一个有一个。个个不加鞭。忙里都错过。仔细思量来。放下且快活。朝也得乐。暮也得乐。诎我颠狂我也得乐。笑我痴顽我也得乐。热闹场中我也得乐。冷淡林间我也得乐。一鞭打得团团转。大地山河活泼泼。我也不会修善。不会造恶。不较长短。不分厚薄。耍便耍。说便说。且道说个甚么。一切有为总是空。不如放下打得乐。有僧来。师扬鞭曰。打打。如此数年。人莫能解。携杖云游。遍历名山大川。见知识甚多。搜括玄奥。穷究宗旨。不甘人下。及入蜀上昭觉。重晤丈雪和尚。丈云。别来久矣。日用事作么生。师云。打得乐。丈云。将得乐来。师竖拳。丈云。除却者个。师作扬鞭势。丈连呼得乐得乐。师大彻。遂付法焉。

　　鹿门彻岩彭居士

　　江宁人。守益州。拯机之暇。摄念诸缘。尝通旨趣。数访求哲匠宗师。闻昭觉门庭孤峻。遂入山瞻礼。咨询法要。松下符契。一日又上昭觉问。韩愈参大颠。犹是第二见。如何是第一见。觉云。上上根机不假锥。士云。既是机丝一班。因甚趁出首座。觉云。山僧不解打葛藤。士云。谛实之言请师验的。觉云。正是你放身命处。士乃释疑。觉授观音帽一顶。偈曰。觉音帽子。大如倚盖。覆帱坤维。冲遍三界。千古法脉如是传。人天众前任弄卖。

　　节度使坤育张居士

　　讳德地北直京兆人。抚蜀有年。维希向道。教典弥笃。尝阅金刚经。至凡所有相皆是虚妄。心境豁然。时丈和尚开法汉南。向道风。恨不得见。康熙壬寅间。丈和尚䇿杖还蜀。寓锡锦官之太平。士首谒问道。始满素心。即请辟昭觉。阐扬宗旨。一日舆盖入山。问得得入山求指示。请师不吝道将来。觉云。且喜中丞重举似。己躬下事荐还难。士云。从尚尊宿。有居士分灯否。觉云。阿谁无分。士云。如弟子可有分么。觉蓦拈拂子示云。会么。士作夺势。觉云。分明记取。

　　尚书幻庵胡居士

　　越之涂山人。曾为蜀臬。一日随制台众官。至昭觉设果桌。士云。请和尚下一语。方敢吃茶。觉云。今日天凉。勿劳重下注脚。士云。再转一语。觉放下箸子。一日抚琴。觉云。居士只操得有弦者。将无弦底请一曲。士云。请无弦调。觉鸣指。士云。犹属有。觉云。疑则别参。因见千佛名经。问名在者里。不知法身居何国土。觉唤胡公。士应诺。觉云会么。士礼拜了。归位而立。觉举三圣再犯不容公案验之。士即颂云。杀尽猢狲不用寻。千层铁壁枉劳心。招灾惹祸犹渠力。何必寮房问那僧。觉复举祖师心印公案再征之。士连作二颂。春到梅花香自发。江城铁笛吹残腊。雪里寻梅梅不知。春光何处堪图画。又大地光明藏。风帆笑杀人。本师无一语。撒手过江城。遂针芥相投。觉记莂焉。兔角杖挑香水海。龟毛绳缚蛾眉山。吾年老大难收拾。且喜君来接一肩。明日奉旨。特升刑部尚书。

　　海岸赵居士

　　讳良璧。为蜀臬入境。闻丈和尚道风孤峻。思一瞻礼。及莅任时。丈避暑雾中山。士遣使。囊僧帽缎衣请。启叙竭衷毕。末云。盔一顶甲一身。请速归来收残兵。丈阅书便归院。遂延斋。丈至一见。以拄杖作挜枪势。士作怕势。丈云。降将不斩。士云。久向和尚有此机。今日亲见。丈云。也不得放过。士跃然设礼。公事之余。常叩禅关。癸酉长至日。诣昭觉。于丈和尚言下翻身。而印可焉。偈曰。九万里鹏才展翼。百千诸佛醉禅藻。大开海岸金刚台。留镇娑婆第一岛。

　　超斯

　　字南翥。道号鹧鸪庵头陀。系出济阳。先世本濠梁人丁氏子。因大父宦游。遂家于燕市之石桥。生而有文在其手曰开。脑后枕骨凸起。如仰月。襁褓时或悲啼。乳妪指示所供瞿昙像辄止。迨五岁时。与群儿戏。即跏趺合掌。口喃喃作佛号。令群儿罗拜于前。后有黄冠过门。见之惊讶曰。子从嵩山来。乃住此耶。弱冠为诸生。攻举子业。澹泊寡交。不谐于俗。暇则博综内典。究竟第一义谛。及长登仕籍。益研穷性相之宗。不问家人生产。所至尝咨叩知识。倾诚请益。居恒惟洒扫一室。蒲团布衲面壁危坐。胁不贴席。无间寒暑。浑若一老禅和也。先是参赵州庭前柏树子话头。历七昼夜。寝食俱废。茫无所得。恨不欲死。一日经行池畔。凭阑小立。忽游鱼拨剌一声。觉平昔碍膺之物。泮然冰释。作偈曰。池水𥻘𥻘彻底清。凭阑独立见鱼行。忽闻拨剌冲波面。使我无心吃一惊。平岩定公。见之笑曰。且喜子大事从此了彻矣。后至益州。谒昭觉丈雪醉和尚。丈问曰。从那边来。陀曰京师。丈曰。蜀道难于上青天。如何到此。陀曰。惯识路傍驴脚迹。丈曰。还识得老僧么。陀曰。未入剑门关。早已与和尚相见了也。丈曰。那里学得者虚头来。陀曰。寒花飘六出。遍地结成冰。丈休去。一日茶次。丈以手擘黄柑一枚。度与曰。是何滋味。陀曰。老老大大。酸甜也不知。丈曰。年来老僧牙齿缺。陀纳一瓣囫囵吞却。丈曰。少卖弄。一日诣先觉堂。见圆悟破山二老人。及丈和尚像。瞻仰次。不礼拜挺身而立。以手一一指点云。者是某。者是某。丈从旁曰。且喜不错认。陀曰。祖父子孙为何并坐。丈曰。穷汉养儿娇。陀曰。大家团圞头。商量个甚么。丈曰。不得妄传消息。陀曰。果然有下落。丈曰。低声低声。丈一日集众升座。出手卷拂子付之。陀再四逊谢。不获已始拜受焉。偈曰。昭觉堂前看明月。大海陷干祇一瓢。竹杖飞腾九万里。虚空背上拔龟毛。

　　心斋彻鲁道人

　　居恒处于富贵之室。观身世无常。犹如梦幻。但以不遇明眼人指拨为恨。幸迁居成都。诣昭觉。礼丈和尚云。某三生有幸。望和尚究竟。丈云。今日不闲。迟日再来。士云。岂无方便耶。丈云。居士礼拜。老僧举手。那里无方便𠰚。遂命参狗子无佛性话。不以富贵儿女二其心。力参不辍。久而有省。上昭觉机缘相契。而记莂焉。偈曰。参禅参到无巴鼻。没巴鼻处正好参。明镜当台天气静。金刚剑出斗牛寒。

　　密行忍法嗣

　　中兴嗣灯胤禅师

　　金川刘氏子。剃染于燕居和尚。依止双桂破老人有年。开峰密行和尚嗣也。行过金川时。四众请就兴国说法。灯于言下彻法源底。行乃说偈印之。住雒源中兴禅院。结制。玄工王居士请。上堂。问达磨面壁。和尚升座。是同是别。师云。别则不同。同则不别。进云。武帝圣明。因甚不契厥旨。师云。为你道听途说。问父母未生前。那个是学人本来面目。师打云。瞎汉寐语作么。僧拟议。师连棒打出。乃云。淑气催黄鸟。晴光转绿苹。若明今日事。不昧本来人。大众既明今日事。如何是汝等本来人。不见道。天上天下唯我独尊么。即是今日玄工居士。父母未生前本命元辰。若也会得。则会人人自己本命元辰。会得人人本命元辰。则会达磨面壁。与中兴今日升座。别则不同。同则不别之旨。蓦一喝。一喝时一僧惊倒。师云。俊哉。衲僧一拨便转。下座。

　　画先一禅师

　　衡州府人。嗣法于密行忍和尚。后见世衰道薄。不喜作者般虫豸。祇有颂古行世。未离兜率已降王宫。未出母胎度人已毕。(颂)本是一条平坦路。等闲行去便崎岖。何如归隐千峰外。卧看双轮转太虚。

　　世尊拈花。(颂)逆水兴波意气赊。掀翻银汉没周遮。黄河九折投东海。直至如今滚底沙。正法眼藏兮红炉片雪。教外别传兮秋塞胡茄。大迦叶实堪嗟。鹅王择乳问非鸭。画足宁知不似蛇。

　　即心即佛。(颂)口唇两片皮。牙齿一具骨。江西马簸箕。放出辽天鹘。

　　百丈再参马祖。(颂)雷声甚大。雨点全无。耳聋吐舌。老婢见奴。谓是江西宗风。不知千差万错。

　　凌行婆访浮杯及南泉赵州问答。(颂)把髻投衙。自取冤家。南泉赵州。荷杻戴枷。

　　燕居申法嗣

　　石琴闻禅师

　　蜀邻邑人。生来颖异。舞勺之年。辞亲学佛。于铜梁东山自得师脱白。后行脚讲筵。参遍禅席。得法燕居和尚贵阳之雍门。凡七座道场。住开州辅德寺。有文刺史请上堂。问如何是夺人不夺境。师云。北海乡书消息断。南山春日雨花香。如何是夺境不夺人。师云。夕阳西下山光淡。马首东来酒兴深。如何是人境两俱夺。师云。魂消崖岛孤艟覆。肠断居庸匹马嘶。如何是人境俱不夺。师云。歌馆楼中客未散。长干道上月来初。乃云。扬眉即去。拂袖犹迟。瞬目而行。人境俱夺。若在衲僧分中。略较些子。若是衲僧向上事。顾左右云。参。

　　灵隐文法嗣

　　师林育禅师

　　蜀人。廿龄剃染。圆具之后。遍参至回龙。于灵稳和尚喝下知归。遂受印可。在沅州马瑙山马驹苑。上堂。本色道人无孔窍。现成木偶儿。不必问渠重觅要。切忌开口。口门未待魂劈开。草径绝人行。机先已被虚空笑。弄虚头作么。古今多少明眼人。太杀郎当。不怕羞惭惟绝叫。一片赤心两片皮。强言一句有三玄。须发全白。又道一玄具三要。全白须发。从前公案既现成。上大人。今日殷勤添草料。化三千。第一要。蹋着麻绳两头髚。波斯疑是赤斑蛇。白日青天把灯照。见怪不怪。第二要。金刚眼上虾蟆跳。一椎击碎献空王。元来却是新罗鹞。捏目生花。第三要。熨斗煎茶不同铫。普贤失却白象王。土地面前来讨筶。马头觅角。此语诸方耳共闻。东涧水流西涧水。总解移腔并转调。南山烧火北山红。直饶伎俩现尽时。海枯终见底。愈失自家真要道。漏逗了也。休将识量立疏亲。莫儿戏。肯信灵源无老少。信一半。毗婆尸佛早留心。用意作么。直至如今不得妙。冤家转见深。中峰本和尚道。要歌马驹。今日华擘了也。诸人还会么。于此会得。提掇权衡全在我。纵横施设更由谁。其或未能。冷眼看佗人富贵。等闲无奈幞头何。喝一喝。下座。

　　密印传禅师

　　蜀南叙州府李氏子。儿时不茹饮酒荤。观身世幻化。有出尘之举。二亲见背。诣观音洞剃染。圆具于语嵩和尚。受记莂于灵隐文禅师。住湖广会同回龙禅院。结制上堂。烟横渡口自有来由。雪覆芦花那堪朕兆。轰动地之晴雷。击翻滞岸。转迅风之机要。卷尽氛埃。锦云共散。一轮丽出于性天。绣气同消万法全彰于慧海。钵里饭桶里水。头头放光。有漏篱无漏杓。物物现瑞。到者般田地。方知不动道场遍十方界。夤缘不挂。体合太虚。千佛开口便错。万圣垂手即差。山僧然尔如是。大似虎口横身。葛藤且止。炉鞴新开一句作么生道。良久云。情尽见除逃至化。珠回玉转乐升平。

　　锦江禅灯卷第十二
卍新纂续藏经第 85 册 No. 1590 锦江禅灯


　　锦江禅灯卷第十三

　　昭觉丈雪　通醉　辑

　　绍兴幻庵　胡升猷　订

　　　　大鉴下第三十七世

　　慧觉衣法嗣

　　嘉定州龙骤寺破峰重禅师

　　南充岳氏子。进士孟龙之孙。严重威恪。遍参归来。见慧觉和上印证焉。上堂。一条拄杖子。三世诸佛也没奈何。历代祖师也没奈何。山僧今日提在手里。要向好肉上剜疮。卓一卓下座。上堂。释迦老汉。设三期以调心。架红炉以炼性。且道心作么生调。性作么生炼。参。上堂。释迦不说说。毗岚猛风吹海岳。迦叶不闻闻。青山只得碾为尘。留下一转语。舌头在口里。上堂。大道坦平。无起无倒。真机演唱。何解何结。上堂。默然据座。忽高声云。大众。不得妄生穿凿。劈口掌云。口是祸门。下座。

　　渝州香国佛语御禅师

　　嘉州范氏子。十岁礼慧觉和尚脱白。因观死尸有省。凡应对机辩峻捷。巾瓶左右。无有惰容。尝示禅人云。分明句子不誵讹。鼻直眉横几错过。只为现成难辩别。千山万水走禅和。颂梅花。冰肌雪骨久怀丹。吐出令人仔细看。本色不从桃杏借。一帘星灿玉阑干。以辅弼丛林为任。定省侍师为心。至康熙癸丑秋。慧觉和尚坐化。遂哀毁骨立。食息如疑。是年佛成道日示微恙。不欲服药。阅七日辞众嘱累毕。亭午瞑目而逝。

　　大吼传法嗣

　　豁灵顺禅师

　　泸阳李氏子。于崇祯庚午降神。儿时多病。见僧辄喜。年登六岁。因舅氏于通山为僧。遂依为徒。后诣方山云峰体宗和尚座下圆具。复闻大吼和上。开法荣阳鼎星。瓢笠直造。吼云。山僧少第二座。道得一语便请。灵曰。请和尚试举。吼云。昔日世尊拈花。迦叶微笑。是何意旨。灵云。道泰不传天子令。时清休唱太平歌。吼首肯之。遂职西堂。解制吼和尚印可。偈曰。道泰不传天子令。腾腾休理是何非。索头透漏无遮障。大海降龙戴月归。次住金川灵应静养。因云峰啸虚和尚将顺世。出手扎及绅衿。士庶共启。请主云峰继席。不数年间。无恙而终。塔于云峰之西陇。

　　雨春智禅师

　　宜宾黄氏子。十六岁父母俱背。诣峨眉山。礼体融师落䰂。遂结伴南游。习讲经论。仍回蜀演教。后遇大吼和尚于渝城。吼问云。座主讲何经。师云。法华楞严。吼云。教中道。是法不可示。言辞相寂灭。作么生讲。师云。到者里某甲无启口处。吼云。恁么汝做不得法师奴在。即弃教相依。后受记莂。住荆州府桂香阁。上堂。有问有答。好肉剜疮。无问无答。塞却咽㗋。若论语默动静。扬眉瞬目。捏拳竖指。棒喝交驰。拈向一边。又作么生。以拂子敲禅几云。两岸静仁山似虎。一溪动智水如龙。海底泥牛翻觔斗。骇煞波斯打破钟。

　　三峰半水元禅师

　　巴县余氏子。受尸罗于石谷禅师。得印偈于大吼和尚。康熙丙午冬。开炉上堂。竖拄杖云。七尺乌藤鳖鼻蛇。能翔宇宙瑞三巴。迢迢穿市人难见。检点将来未到家。撺下拄杖。喝一喝。上堂。发元结制此心良。三七长连九定香。坐到晨朝并午夜。等闲无事可商量。

　　易庵师法嗣

　　泾阳林我鉴禅师

　　初以三学诱众。后参易庵和尚。始绍席焉。上堂。搅长河为酥酪。可惜唤钟作瓮。变大地作黄金。何异证龟成鳖。一句眼横鼻直。马面不是牛头。其或顾伫停机。未免守株待兔。复举南阳忠国师上堂云。人人怀明月珠。个个抱荆山璧。有时万德庄严。有时草衣木食。或现掩室于毗耶城。或示诞生于维卫国。干旋佛祖权衡。燮理衲僧巴鼻。蓦竖拂子云。佛祖权衡则且置。祇如衲僧巴鼻作么生。下座以杖打散。

　　圣可玉法嗣

　　还初佛禅师

　　华嵓第二世。重庆镇府度冲王护法。于佛诞日请上堂。世尊凿开混沌。云门炼石补天。虽无毫发渗漏。犹有经纬星月。彼此汗马功高即不无。还见太平么。且喜今朝无事。击拂子下座。

　　南芝静禅师

　　万县邓氏子。髫年礼恒修师剃发。于敏树和尚座下圆具。闻圣可和尚开法华岩。相依二十余年。圣和尚入室问。无边刹海。自他不隔于毫端。因甚庵内人不知庵外事。师云。官不容针。私通车马。圣云。十世古今。始终不离于当念。因甚今日不知明日事。师云。有水皆含月。无山不带云。圣云。雪峰道底。居首座寮。圣和尚命秉拂小参。平白地上。拈起一丝头。为甚么尽大地人亡锋结舌。且道。利害在甚么处。还委悉么。大如芥子。细若须弥。软如铁。硬似泥。不离四威仪中。惜乎人不识。举世尊安居。文殊三处过夏。迦叶欲摈出。才举椎。乃见百千万亿文殊。世尊云。汝欲摈那个文殊。师云。不会作客。劳烦主人。世尊只见锥头利。不见凿头方。迦叶正令当行。要且寡不敌众。当时静上座若在。待世尊问汝欲摈那个文殊。但举椎云。那个男儿不丈夫。便击。不惟文殊惭惶无地。管教释迦无启口处。还委悉么。见义不为非勇士。临危不变始惊群。

　　汉州龙兴寺子钟洪禅师

　　十五岁乃有离尘之举。礼自明禅师剃染受具。遍参尊宿。闻华嵓圣可和尚宗风大振。遂趋麈下。发明心地。龙兴上堂。地冷天寒草木枯。堆堆黄叶满阶除。衲僧林下乘斯际。跃舞扬威证祖图。有么有么。问净行比丘因何不生天堂。破戒比丘因甚不入地狱。师云。渭北春天树。江东日暮云。问如何是无缝塔。师默然。进云。如何是塔中人。师便喝。进云。树高千丈。叶落归根去也。师云。脚跟下好与三十。乃云。丹霞烧木佛。只为冷入骨。院主眉须堕。病因一念屈。正当移宫换位。寒气交加。在衲僧分上。又且如何。卓拄杖云。大众会么。若也不会。打葛藤去也。举朱行军入南际院。自行香云。直者是直者是。时维那云。直者是个甚么。行军便喝。那云。行军是佛法中人。恶发作么。军云。你作恶发会那。那亦喝。军连喝两喝云。钩在不疑之地。呼左右认取者僧着。师云。大众。你看者两人。纵夺双举。杀活齐彰。虽然如是。未免一场话堕。争似今日星斗何。居士运无缘慈。发广大心。来此饭僧。光扬法化。只如正恁么时。杀活一句作么生道。横按镆鎁全正令。太平寰宇斩痴顽。

　　法空证禅师

　　嗣华嵓圣和尚。住泸州通山来凤禅院。上堂。问春风遍界难收拾。万象咸归一镜中。如何是清净法身。师云。地肥冬瓜大。进云。净秽总成安乐国。圣凡不隔一毫端。如何是圆满报身。师云。饿汉肚皮宽。进云。处处绿杨堪系马。家家有路透长安。如何是千百亿化身。师云。乡里人看走马灯。进云。是何意旨。师云。来去分明。乃卓拄杖云。明头合暗头合。四方八面任作略。日面佛月面佛。喜怒哀乐是何物。世间多少守株人。尽在中途而退屈。殊不知提起向上钳锤。用超方手眼。千圣齐立下风。三贤窥觑不破。故云。真净法界。神明之本。造化之根。镕冶两仪。罏锤万有。大而无外。细而无内。万象之所以生。五音之所以成。复卓拄杖云。敢问大众。毕竟是甚么身。神头鬼面从他现。天上人间任尔尊。喝一喝。

　　犍为龙岩浮石演禅师

　　受华嵓圣和尚印可。住龙岩。上堂。问如何是向上事。师云。脚跟要点地。进云。如何是祖师西来意。师云。挖孔寻蛇。进云。如何是只履西归意。师云。赤足走。乃云。祖意圣意即是凡意。凡夫圣人岂有两般。但尽凡心。别无圣解。随缘放矌。任性逍遥。当下解脱。此语中有一理二义。若人辩得。不妨于佛法中有个人处。其或未然。莫道不疑好。卓拄杖下座。

　　慈云价南仙禅师

　　濮阳刘氏子。家世业儒。因甲申之变。混入戎马中有年。常怀出尘之念。于滇省礼孤月和尚剃染圆具。随本师归蜀之渝城。辟白杨训祖庭。廿有余年。焕然一新。因本师早去世。康熙丙辰冬。闻圣可和尚创建华嵓寺。蹑芒致礼。将住山。所作颂古录呈。可和尚举公案辩验投机。而代孤月和尚记莂焉。有颂古山居行世。兹拈数则。以证所获。世尊初生。(颂)指天指地欲何图。傍若无人胆气粗。将谓胡须天下赤。谁知更有赤须胡。世尊升座。(颂)上座应知下座来。元无造作巧安排。就中叵耐文殊老。百万人天被活埋。阿难倒刹竿。(颂)传金襕外复何传。报道门前倒刹竿。弟应兄呼无别事。阳春一曲和还难。国师三唤侍者。(颂)三唤三呼应了休。陆行车马水行舟。负汝负吾扬丑拙。也是怜儿不觉羞。心不是佛智不是道。(颂)花蹊雨后苔流滑。喜鹊声余午梦惺。四顾白云消散尽。夕阳斜照数峰青。仰山插锹子话。(颂)试问田中多少人。插锹叉手已分明。刈茅虽是南山事。几个知恩解报恩。击竹因缘。(颂)潦倒长行粥饭翁。闲抛瓦砾起清风。蓦然打着娘生鼻。万里无云日正中。雪峰望州亭相见话。(颂)望州乌石与僧堂。物物无私觌面彰。知己乍逢清夜话。月明窗影倒垂杨。

　　上乘启禅师

　　渚宫段氏子。为明末郎将。遂入羊还山冲虚律主处剃染。圆具。游渝。诣华嵓圣和尚。麈拂之下多所契机。华嵓赠以笠与偈云。老僧头上之物。不是泛常人情。除是充家之子。不可轻以与人。印心之后。律身犹严。后住龟亭金鳌。继迁崇福。于壬申夏。无恙而终。有得法上首念摄月。建塔于华嵓之东岭。

　　不惑兴禅师

　　营山王氏子。值蜀乱出楚。剃染于香严宕山和尚座下。圆具。同圣可和尚遍参。言下获益。寻常横机不让。一日可曰。胡言汉语拈置一边。父母未生前道一句子。惑便掌。可曰。太粗生。惑又掌。可休去。后印以偈曰。木樨中毒尧都发。面上而今犹五痕。含撼十年心未已。冤冤只报有仇人。还蜀住汉州之孝泉。上堂。僧问。父母未生前。那个是学人本来面目。师云。眼横鼻直。进云。死了烧了。面目何在。师便打。进云。还许学人别通消息也无。师又打云。绿杨芳草地。散步任优游。顾众云。会么。其或不会。今日定要与诸人别通消息。拽拄杖下座归方丈。端坐而逝。众斋不见师出。入室撼之已寂。一众方知今日定要别通消息之语。塔于本山。

　　指云孝禅师

　　新津黎氏子。廿岁从华嵓圣和尚剃染。即于座下圆具。参崇华天隐有年。后归华嵓。纲维众僧数载。尝有颂德山托钵。(颂)拶破虚空枯木花。作者相逢两会家。虽然各具顶门眼。玉本无瑕却有瑕。十八女子不系裙。(颂)十八女子不系裙。赤体条条百炼金。衲僧若作分外事。何年出得铁围城。(又)无价宝珠人不识。系其衣里弗相亲。洞山觌面当机疾。知解堂堂净法身。

　　嘉石亮禅师

　　长寿熊氏子。髫年祝发于大瑞禅师。具圆于石头和尚。参圣和尚于云峰。令看父母未生前话。久无所入。一日圣和尚开示。无明父。恩爱母。须具杀父杀母手段始得。不觉打失鼻孔。入室次。圣问。如是未生前的句。师云。霁雪峰高冷。问如何是已生后句。师云。梅花喷鼻香。圣遂与偈云。复见天心春日长。嘉平百物自芬芳。不因霁雪峰高冷。争得梅花喷鼻香。云峰秉拂小参。举僧问雪峰。古涧寒泉时如何。峰云。瞪目不见底。僧云。饮者如何。峰云。不从口入。僧后举似赵州。州云。不可从鼻孔里入也。僧问赵州。古涧寒泉时如何。州云苦。僧云。饮者如何。州云死。雪峰闻之。从此不答话。师云。性亮捡点将来。雪峰解吞不解吐。赵州解吐不解吞。未免各执一见。亮却不然。设有问古涧寒泉时如何。可以消渴。饮者如何。切忌多贪。且道。雪峰不答话又作么生。争之不足。让之有余。示众。道之一字。本无言说。所谓水中盐味。色里胶青。决定是有。不见其形。实际理地。纤尘不立。未动脚跟。好与三十。不见赵州道。汝但究理而坐三二十年。若还不会。截取老僧头去。恁么为人担任。信不诬矣。诸师欲于一七二七三四七日中。构副此事。大难大难。直须日用四威仪中。年年此日。岁岁今朝。稍有少分相因。始不负出尘之志。久立。

　　圆通惟识典禅师

　　宕渠卢氏子。丱岁礼问知大师剃染。圆具于四峨山菊惟和尚。参遍尊宿。后参华嵓圣可和尚。落堂考工。问三界惟心。万法惟识。死了烧了。何为心识。师竖起拳。嵓云。死了烧了。阿谁竖拳。师仍竖拳。嵓云。生铁铸就即不无。两片皮交阁在甚处。师便拜。嵓便打。次日复以前话诘之。师亦竖拳。嵓云。昨日道过了也。师云。一回拈出一回新。嵓复打云。放你不过。一日嵓问师。如何是德山末后句。师云。道不出。嵓云。密起其意又作么生。师云。拽不入。嵓云。因甚师遭徒记。师云。教得孩儿解骂爷。嵓云。不谬华嵓悦众。遂针芥相投。授以记莂云。一个拳头生铁铸。不从人得谁相付。如斯方便与君通。震旦古今无别路。师偈句颇繁。略收数则。世尊初生。(颂)指天指地起干戈。好尚贪高人几多。纵有超群越格者。恶人自有恶人磨。若能转物即同如来。(颂)一点也无。没处着解。包括三才。纵横无碍。五千余轴纸墨之害。等闲将出大人境界。女子入定。(颂)空谷传声。虚堂寂听。信之则有。叩之则应。看他大力人。弗假将军令。混沌未分。(颂)烧不然浸不入。未知名是何物。三世诸佛全体。大地众生[宋-木+巢]窟。婆子烧庵。(颂)者老婆。多捏怪。伶利衲僧。未放你在。把火烧庵徒自肥。至今惹下驴年债。

　　三渊惺禅师

　　忠州伯氏子。礼觉知师剃染。依止华嵓圆具。并受印偈。康熙癸亥春。住濮阳龙游寺。十余载尝颂女子出定。贵者贵如金。贱者贱如土。女子与瞿昙。各自无张主。百丈野狐(颂)不落元来错。不昧亦皆差。茫茫三界无来去。□□□□□毗茶。

　　大器成禅师

　　嘉州人。剃染于贵阳云归。圆具于莲月和尚。机契华嵓。后住隆昌。建正觉禅院。圣和尚住泸阳之云峰。师省觐。峰命秉拂小参。呈拄杖云。者个乃方丈本师底。今落在悟成手中。只得捣虚练实。验正辨邪。只贵人人向此彻去。卓一卓云。会么。悟成本是崖穴骨董。今霄逼拶出来。无法可说。借两句葛藤。聊塞钧命。世尊道。一切众生俱有如来智慧德相。赵州道。狗子佛性无。诸上座。世尊道有。赵州道无。是同是别。若道是同。法无同相。若道是别。岂有两般。还会么。刹刹尘尘一样心。奈何人不自推寻。若还直下承当得。弄潮须是弄潮人。喝一喝。

　　碧露梦禅师

　　蜀东綦江张氏子。中年于慧觉和尚处剃染。圆具。依华嵓圣和尚座下落节。而受记莂。买舟出峡。住溧阳崇隆寺。解制上堂云。雪压松梢静。霜严老树寒。白云有意常封锁。幽鸟无心以度关。长安大道。铁蛇横栏。去去终难去。还还不易还。以拂子打圆相。于中划破云。诸禅客仔细参。草鞋终被脚头瞒。

　　提刑奣映高居士

　　初到华嵓。茶次问嵓。古人道。如人在树。手不攀枝。足不踏枝。口衔树枝。若问祖师西来意。答则失命。不答违问。如何。嵓以手指自己茶钟了。又指士钟。士从者即取钟斟茶。嵓云。强将之下无弱兵。士云何也。嵓云。居士从者。也会祖师西来意。士云。和尚以手为舌。嵓云。居士以何为舌。士云以舌为舌。嵓作惊势。士云何也。嵓云。非居士不能放身舍命。士云。无身命可舍。嵓云。老僧一时眼花。士云瞎。嵓云瞎瞎。士云。如此则成戏论欤。嵓云。仁者见之谓之仁。士云。某犹日用不知。乃设礼。后士又同屠居士游温泉。士将浴吃饼次。屠云。大家来吃汤饼会。士云。此处可名洗儿泉。嵓云。九龙吐水也未。士云。憾不自胁间出也。嵓提起槵珠作痛声。屠云。此老倒会捏怪。嵓云。入水求人两意符。九龙吐水沐金躯。毋云不自胁间出。痛彻山僧一串珠。嵓后赠士砚并偈序云。缙山四面逼来。拶碎袈裟。狭路相逢。打开秘藏。触着磕着。原非等闲。共济同舟。岂是细事。君肯承当直下。我敢信手拈来。曾经御案颁行。何必生师指点。君若不欲。在此原无。我不将来。于君已有。偈云。御赐元章的石头。流传到我似虚舟。浴云溪畔拈将出。点化鱼龙天际俦。

　　云溪明府帝臣王居士

　　佛成道先一日入山。同云峰游山次。士乞峰拄杖。峰便打。士便拜再乞。峰乃与之。未及举跬。便折即乞偈。峰笑云。气骨生成也大奇。偶然投合大乘机。轻轻不用纤毫力。折我云峰杖一枝。士跃然喜。归便设礼焉。次日请上堂。山僧拄杖子。昨夜睹明星而悟云。吾观山河大地草木丛林。皆有如来智慧德相。元无妄想执着。亦不求证。且道。与释迦悟底是同是别。良久顾左右云。者里忽有个汉出来道。五百人善知识。脱空妄语。云峰拄杖。昨日已被坦庵王公折却了也。还有甚么语话分。师笑云。老僧向他道。飞霞观斗。雪霁回峰。用得多少。以拄杖作钓势云。还委悉么。钓竿斫尽重栽竹。不计功程得便休。卓拄杖下座。

　　体宗宁法嗣

　　湛一清禅师

　　蜀南永宁王氏子。廿岁礼本宗律师剃发。至云峰体宗和尚座下圆具。参究己事。因撞露柱有省。投机偈曰。年来何事苦周遮。返覆推穷总是他。了了分明无一物。到头滋味没些些。婆子烧庵颂云。信手拈来展赤旗。纵横予夺有神机。虽然卖悄图何事。失却娘生贴体衣。峰授以源流。侍巾瓶十六载。辞峰入滇。住会川迎恩寺。结制上堂。诸方结制安禅。迎恩升堂戏舞。惊起四海狞龙。扑落九天凤翥。三乘拱手。十地擎拳。万象森罗扬眉吐气。周天星斗灿烂光辉。微尘国土东涌西没。蠕动蜎飞各挥本有。不是神通妙用。亦非法尔如然。卓拄杖云。会么。今日也是兵随印转。将逐符行。正恁么时。祝圣开炉一句作么生道。野士无将酬帝德。须弥聊作一茎香。

　　两生从法嗣

　　藏天宣禅师

　　蜀东王氏子。童时于护国寺。依不我师脱白。廿岁于师翁𣥏和尚处圆具。灵隐和尚过护国。得叩机要击节有省。遍参尊宿。诣牂牁嘉瑞。值两生和尚机语相投。与偈云。棒头喝下接全机。电掣星飞较已迟。骨臭衫儿脱却了。因缘到处听施为。继席松丘。有录行世。其略示众云。参禅要猛烈。不悟不休歇。打起好精神。莫蹉过时节。下个死心肠。岂拘在年月。立得脚跟稳。始不被人惑。甘尽苦中苦。关头能打彻。古人曾与么。吾常于此切。作个不群人。行履须迥别。克期能取证。当下便超越。透出天外天。迥过白拈贼。才闻举着些。洞然自明白。山顶鼓波澜。海底立枯竭。弥勒释迦来。亡锋而结舌。三千陈葛藤。窠臼都剿绝。撞着跂死禅。一刀成两橛。更拟问如何。白棒蓦头楔。到此田地时。许你称禅客。伏惟大众前。莫疑我虚说。

　　铁机常禅师

　　豫章何氏子。丱岁为僧。掩关瓮邑。打七有省。投机偈云。圞空一路光明藏。六道含灵亦共之。三世古今无向背。只因执妄故迟疑。执我非人皆是妄。涅槃生死没高低光明原未从人得。触目菩提本不迷。出关聆昭觉老人道风而趋蜀。行至夜郎。遇两生和尚圆具印可。住静廿载。有山居刍荛集流行。后至昭觉丈和尚处。职西堂。命解制上堂。九旬期毕。百日功圆。元霄灯火闹堂前。爆竹声催正月半。衲子闻声悟道。白衣见色谈禅。非为海上觅沤。已成尺木支天。若具通方正眼。野花春草含烟。佛法世法情尽。方能垂手入廛。解制一句作么生道。拂一拂云。人人紧束腰包去。莫道草鞋脚下宽。

　　含光真法嗣

　　泸阳天竺寺佛先启禅师

　　本州朱氏子。龆年礼慈航剃染。首参方山体和尚圆具。后契机于含光和尚。开法天竺禅寺。上堂。今日钵盂受湿。天竺清香满地。花卉自然放开。乾坤也须阖辟。檀那营供福田。衲僧来讨巴鼻。拄杖机活如龙。一味当头直劈。打落帝释花冠。碧眼胡僧不契。三玄三要葛藤。不如万法归一。还识一么。以拄杖画云。不风流处也风流。有意气时添意气。

　　啸宗密法嗣

　　峨雪慧禅师

　　阆中聂氏子。十四剃染。参问山大师。请益云门须弥山因缘。言下知归。嗣法啸宗和上。保宁海云寺。上堂。觉海澄清。灵源不二。空三解脱。智慧庄严。百千法门示真实义。总向一毫头上显示了也。惟要诸人直下见去。其或未然。欲得无为真净界。虽从此处解翻身。上堂。凛凛朔风彻骨寒。梅花几点占春先。分明一段真机露。争奈时人不解看。慧上座与么告报。也是锦上添花。以杖拨空云。不得春风花不开。花开又被风吹落。

　　昌昌慧禅师

　　重庆府卢氏子。遇乱世逃入遵义。廿龄礼先登师脱白。闻破山和尚开法双桂。遂趋圆具。遍参诸方。归新都之宝光笑宗和尚处契机。而授以偈。自知德凉行寡。不能有益于法门。守死善道。有山居诗偈行世。其略曰。水云深处卜幽居。随分生涯乐有余。霜冷菊开三径秀。月明人静六窗虚。闲来合药寻医典。静复焚香读佛书。个里不容狮子座。惟将一默答文殊。扫双亲墓云。清明佳节扫坟台。片片愁云渐涌来。雨过目前添旧恨。雷鸣冢上续新哀。香焚岳岭千年臭。纸挂长江百世恢。几咏蓼莪心胆裂。长空望断若痴呆。

　　二隐谧法嗣

　　襄阳梓舟船禅师

　　潼川人。住襄阳鹿门禅院。上堂。问摩尼宝珠久埋尘土。如何觅得。师云。照破老面皮。问日用寻常。且道作么生受用。师云。明月引清风。乃云。鹿门山势最威雄。瓦砾生辉达本宗。面目俨然成现个。百草头上起云龙。

　　牧雨霖禅师

　　金堂米氏子。幼冲澹纯正。静默寡言。丱岁出家。恒以死生为念。遂买舟南下。见二隐和尚于嘉禾之三塔。获蒙印可。后归龙安雪峰院。上堂。隆冬佛法绝商量。万象尽从雪里藏。直待一轮红日出。灯笼露柱尽舒光。上堂。昨夜霜风透胆寒。黄河冰结势如山。冻得泥牛连夜吼。牵连木马竞相看。举法华经云。唯此一事实。余二则非真。释迦老子与么道。也只道得一半。那一半。待下座来。与你通个消息。何故。孤掌不浪鸣。独木不成林。

　　锦江禅灯卷第十三
卍新纂续藏经第 85 册 No. 1590 锦江禅灯


　　锦江禅灯卷第十四

　　昭觉丈雪　通醉　辑

　　绍兴幻庵　胡升猷　订

　　　　大鉴下第三十七世

　　自闲贤法嗣

　　霍山憨余暹禅师

　　西充王氏子。参遍尊宿。末后入自闲和尚室。始嗣法焉。出住晋之霍山。解制上堂。结却布袋九旬终。今日解开八面通。衲子通身是手眼。拿云攫雾把清风。诸禅客好奇逢。白云聚散满晴空。脚底芒鞋狞似虎。肩头拄杖活如龙。上堂。结制解制。诸方旧例。佛祖家风。一场特地。九旬把住牢关。勘验圣凡禁忌。不容走作丝毫。煅炼衲僧巴鼻。剿绝异想偷心。必然脚跟点地。一任吒呀哮吼。管教山摇地震。当报不报之恩。共助无为之化。上堂。红尘闹市。全彰古佛心宗。身色堆头。独露祖师巴鼻。平泉两岸。烟笼水月光新。姑射峰头。彩散白云影秀。花街柳巷观音院。酒肆淫房弥勒家。

　　云峨喜法嗣

　　斌雅禅师

　　潼川人。嗣法于风穴云峨禅师。住法海寺。上堂。法海自住以来。不肯搀行夺市。列土分茅。将天地作一禅堂。行与诸人同行。住与诸人共住。二六时中着衣吃饭。运水搬柴。举措施为。了无障碍。乃至明暗色空。森罗万象。若智若愚。各依本分。然虽如是。更有一人不入保社。净裸裸绝囊藏。赤洒洒无向背。有时孤峰顶上啸月吟风。有时闹市街前神头鬼面。舌拄梵天。眼空四海。动若行云。止犹谷神。以拂子打圆相云。还识此人么。平生肝胆向人倾。相识还如不相识。灵台寺上堂。一句无私。斩钉截铁。万机休罢。迥脱罗笼。随流得妙。千里同风。大用现前。逢场作戏。玉鉴含秋。冰潭落影。龙泉出匣。万里横尸。大火聚岂容凑泊。金刚圈不许撮拿。拨着便转。已堕功勋。提得即行。早成途辙。具如是之妙见。作苦海之舟航。隐显全彰。文轨一致。封村寺上堂。春深物茂。日暖风和。燕喜莺欢。时清道泰。般若流通。法元无隐。击禅床云。声不是声。徒劳侧耳。色不是色。难为捡别。海宝寺上堂。披霜蹑屩。云路三千。全身放下。理合潇然。袖里金锤当阳抛出。毗耶丈室八字打开。住其中者。握阃外威权。钩头有饵。施佛祖照用。秤衡无星。开人天正眼。验衲僧巴鼻。若是识机宜别休咎。撩起便行。脚跟下好与三十。何也。海宝门下。令不虚行。

　　憨休干禅师

　　蜀西龙安胡氏子。十九脱白。二十圆戒。遍参诸方。各有会处。康熙丁未。诣少林礼祖塔。过风穴参云峨和尚。机缘相契。乃授记莂。癸丑开法泾阳兴福禅寺。众请入院上堂。拨草瞻风二十秋。全机不动信优游。无端扶上华王座。擘破三元接上流。宗乘一唱。三藏绝诠。至道恢弘。千途合辙。众流截断。遍尘刹而任运全该。妙转元枢。括有无而𠙥垂指注。光超日月。智出圣凡。动静无私。隐显不昧。髑髅常干世界。鼻孔摩触家风。绵密安祥。权开洞山五位。暗机圆合。要出沩仰三生。一字关大云门之高古。六相义挕法眼之现成。夺境夺人。直捷痛快。立宾立主。大用天旋。印水印泥印空。匪作家难辨。非心非佛非物。唯证乃知。似地普擎。如天普盖。真机剖露。万法全彰。正恁么时。且道即今开堂祝圣一句。作么生道。击壤歌扬忘帝力。由赓诗咏乐时雍。

　　宕山法法嗣

　　孤月朗禅师

　　合州杨氏子。历遍诸方。值箬庵和尚打彻。遇宕山禅师印证。住桃源瑞麟院。上堂。只着芒鞋不用舟。脚跟下事愈沉浮。而今渴饮饥餐也。未卜桥流是水流。小参。蓦竖拂子云。此是向上第一着。未会之人没栖泊。权曰此事与君持。细细嚼来味似檗。放下拂子。拍膝一下。

　　古宿尊禅师

　　成都胡氏子。嗣法宕山和尚。浴佛上堂。日月两茎烛。须弥一炷香。以斯成现物。供养法中王。顾众云。此是山僧穷孝敬。汝等若有奇品异肴。不妨拈出。以报不报之恩。共祝觉皇之寿。供丹霞禅师像上堂。前释迦不安。后弥勒不奉。单单供养天然老子。一不重伊智大才高。二不重伊道全德备。今所重者。是伊听讣而别选。闻授戒而疾退。骑圣僧得号于马祖。烧木佛御寒于慧林。诸般去就且置。即今安位一句如何举扬。拂一拂云。见闻户牖无遮障。夺却庞公幞头来。元宵上堂。执拄杖云。今年今月十五。不打寻常破鼓。剔起破暗明灯。且要人人尽睹。忽尔油尽灯残作么生。𠰚。杖头有眼明如日。凹凸平夷任所之。圣泉除夕上堂。一年周岁三百六。逗到今宵刚数卒。户户钉桃符。家家烧爆竹。送旧者憨忙。荐亡者恸哭。好笑世间人。多被时缘逐。祇有圣泉僧。恬然似不觉。掷拄杖下座。

　　大雄峰法嗣

　　薮庵愿禅师

　　简州谢氏子。中岁出家。嗣法大雄。住成都报国庵。昭觉老人设斋。上堂。报国初开法战场。满堂云水破天荒。厨中儋石无储也。自有高明共助扬。举大慧杲和尚。至蒋山访应庵华禅师。上堂举牛过窗棂话。者则公案。在蒋山肚内多年。若不是法叔老师抑扬小侄。一生不敢举着。今日向人天众前拈出。供养我法叔老师。召众云。大众。既是头角四蹄俱过了。因甚尾巴过不得。誵讹在甚么处。良久自代云。家家门前火把子。元来事同一家。共相唱和。所谓酒逢知己饮。诗向会人吟。愿上座不敢举古判今。兹是昭觉老人屈尊就卑。助扬法化。以佛法住持。且接物利生一句作么生道。卓拄杖云。横塘宿鹭斜飞起。数只银瓶挂树梢。

　　响谷法嗣

　　金纯寺眉雪宗禅师

　　射洪谢氏子。嗣法于响谷禅师。上堂。山阴深秀游人少。野水重嵓一样春。山野今日重开祖席。佛日再悬。把住则瓦砾眠云。放行则灯笼起舞。争似无生国里王大博。取性高眠。逍遥快乐。

　　凝真法嗣

　　南隆西平寺天然慧禅师

　　南充柳氏子。因蜀乱。混火队中。十八岁厌世如幻。有出尘之志。礼如成剃染。圆具。参谒诸方。后依凝真和尚。深锥痛劄。死而复苏。遂蒙印证。元旦上堂。时当元旦百事新。送去迎来见主宾。蓦拈拄杖云。惟有者个乌律律。不随节令顺人情。有时敲风兼打月。须弥头裂沧海疼。骇起南山於菟走。株连北斗吃一惊。且道利害在甚么处。复卓云。不是沙场经惯战。怎竖旌旗百尺高。下座。

　　快雪国法嗣

　　莲池闻禅师

　　宕渠罗氏子。丱岁于含虚师处祝发。廿岁诣方如和尚座下圆具。遍参归保宁。建莲池庵自休。一日快雪和尚过访。机缘相叩。而记莂焉。仇居士供法衣上堂。法不孤起。仗境方生。六月炎天寒威凛烈。此是境。且道如何是法。提起衣示众云。会么。者衣线下事。人人具足。不可思议。阿谁欠少。何必向他家粪草堆头。觅甚么碗。所以道。不离当处常湛然。觅则知君不可见。

　　云峤水法嗣

　　苍谷桂禅师

　　湖广荆州李氏子。丱岁礼幻识大师剃发。年登廿稔。就本师圆具。遍参诸方。至双桂与峤和尚机缘相叩。而记莂焉。康熙丙寅。达州绅衿。请住龙兴禅院。上堂。蓦呈拄杖召众云。会么。者个上拄天。下拄地。本自无名。谁敢强安。有时动地放光。明如杲日。有时泯迹潜踪。黑似墨漆。不属青黄。方圆任器。能变能化。能横能直。毕竟平等。殊堪伦匹。达古通今。竖穷三际。复横按拄杖云。戒定慧祖师关。恰好都卢一串穿。又卓云。还会么。于斯荐得。无量法门河沙妙义。从此建立。其或未然。更买草鞋行脚始得。

　　大鉴下第三十八世

　　石谷慧法嗣

　　罗汉云林地禅师

　　通江董氏子。礼心田师削染。参石谷和尚。以嗣法。重建䦹邡罗汉寺。乃马祖一禅师脱白处也。上堂。问如何是罗汉境。师云。参天苍竹密。填空古柏稠。进云。如何是境中人。师云。大雄殿一座。头陀祇十人。进云。人境不立时如何。师云。亏汝到与么境界。乃云。一棒一喝。一拳一脚。直指临济心髓。全彰德山韬略。古之不多一点。今之不少一划。全得草偃风行。如虎戴角。撞着磕着。横机杀活。脱或未然。山僧未免重下注脚。以拄杖卓一卓。喝一喝。也是千错与万错。复卓云。错错。

　　净居月目初禅师

　　乐至邹氏子。丱岁于巴岳寺落䰂。参石谷和尚圆具。复受记莂。后住龙门净居寺。上堂。僧问。如何是龙门境。师云。清风桥下两池水。进云。如何是境中人。师云。日出而作。日入而歇。进云。人境以蒙师指示。向上宗乘事如何。师便打。进云。瞎棒。师复打云。却有瞎汉吃在。乃云。时开饭店止饥寒。引水龙门且种田。佛法宁教齐烂却。从斯弗说老婆禅。

　　苍桐华禅师

　　綦江封氏子。丱岁出家。廿年于密语和尚处圆具。石谷和尚印证。隐山为常。有山居诗行世。其略曰。山悠悠也水悠悠。一杖云深任自游。树抄松花堪作食。秋回荷叶可为裘。堂堂佛法消尘镜。渺渺光阴送客舟。若要顿超如幻景。只须常牧此心牛。又云。溪山一一都成画。竹树丛丛画不成。堪笑住山人性蠢。钁头一柄足平生。暮年仍归本郡石门寺。而临行偈云。来时黄菊筛金。去时青山铺白。想起者个骷髅。千回万回作客。今朝踢倒须弥。拶得虚空出血。涅槃城里没相知。笑杀率陀古弥勒。

　　紫芝藏法嗣

　　[郫-卑+((白-日+田)/廾)]筒护国寺天然贵禅师

　　上堂。今朝腊月初八。处处阐扬佛法。惟有护国不然。见人只是生骂。蓦拈拂子云。向者里荐得。刹刹尘尘毗卢境界。溪声鸟语观音理门。其或未然。依旧鼻孔向下垂。击拂子下座。元宵上堂。不唱陈年曲调。要打新鲜鼓笛。无言童子口吧吧。无舌人儿能解语。等闲操动没弦琴。海水腾波山自起。且道没弦琴作么生操。以拄杖作操琴势云。会么。若将耳听终难会。眼底闻声方始知。

　　锦官万福寺琼目温禅师

　　戎州宜宾邓氏子。十五岁剃染。恒思此身无常。参谒诸方。闻紫芝和尚开堂。杖笠往参。充侍寮十五年。遂印可焉。后住万福。上堂。昔人聚石说法。今我法说亦空。石火电光。难为凑泊。蓦拈拄杖卓云。惟有者个。赤条条。光灼灼。有时和泥合水。社舞村歌。有时孤峰独立。挂月悬星。动则俾观音势至结舌藏锋。静则令释迦老子无本可据。且道利害在甚么处。良久云。参。护国寺为天然和尚点主。众请上堂。者曲录木床。是我天然法兄。捏不聚。擘不开的。今朝落在万福手里。于中七纵八横。齐行照用。乃竖拂子召众云。见么。兹我然兄。于一毫端。现大人相。与汝诸人。道末后句去也。复击禅床云。闻么。复为汝等全身独露。若或不荐。万福不免别通消息。抛下拂子云。记取者枚毛拂子。再来号吼震三千。

　　语嵩裔法嗣

　　嵩耳住禅师

　　渝州费氏子。初参破雪和尚。目不识丁。炼杜多行。后访牟尼山语嵩和尚。棒下见旨。乃印可焉。后住少峨山慈明寺。上堂。弘机独唱。千圣潜踪。截断众流。棒云无路。若个正因衲子。显大机施大用。于石火闪电光中啐啄。纵夺人天。权衡佛祖。敲唱双行。杀活齐彰。碎凡圣窠窟。断生死根苗。犹未是向上事在。作么生是向上事。王令已行天下遍。将军塞外绝烟尘。

　　书云旵法嗣

　　舌响讷禅师

　　定远龙氏子。参半天下。于林野和尚掌下有省。回蜀见书云和尚。以印证焉。上堂。向上一句。千圣结舌。觌面一着。随处现成。折旋俯仰。露布本地风光。咳唾掉臂。全彰衲僧机柄。上根利智。如良骥见鞭影追风千里。中下之流。似韩獹逐块永忘其返。而今勿论上中下根。直教个个气宇如王。坐断千差路头。把定衲僧巴鼻。洞明顶𩕳正眼。觑破祖师关捩。且道如何是祖师关捩。四野严寒无处泊。散发披襟到画堂。上堂。打开光明藏。现出本常理。大地绝点翳。四海清如洗。森罗与万象。都卢在里许。休言睹明星。诳惑痴男女。上堂。炉鞴弘开。魔佛顿镕。钳锤高举。圣凡情尽。个个焦头烂额。人人皮绽肉镕。任是百炼精金。到此也须失色。卓拄杖云。拈出红炉金弹子。簉破诸人铁面门。

　　丽眉辨禅师

　　泸阳人。得法于书云旵和尚。住金川之中嵓。开炉上堂。个事人人本具。何须向外讨觅。头头顶着青天。步步踏着实地。山僧不是妄言。要且理无二致。所以庞居士云。神通并妙用。运水及搬柴。若于此中透彻。一生参学事毕。其或未然。长连床上竖起脊梁。切莫瞌睡。抖擞精神。只看穿衣吃饭。运水搬柴底。毕竟是个甚么。参。佛成道上堂。居来十载为丛林。幸尔今朝佛道成。溪山云月浑闲事。只取金鳞上直绳。先师涅槃后。凄然感兴废。不肖扬家丑。扶起破沙盆。修残补破屋。先要得其人。啐啄同时节。三生似有因。今欲传家具。人天共证盟。放出三支箭。相将射一群。遂召滔然用初朗旭三人过来云。从上机关。千圣同廛。一道圆光。万灵合辙。蓦喝一喝云。且道者个还入其数么。一轮皓月悬崖畔。几片残云挂岭头。卓一卓下座。

　　大冶法嗣

　　舒光照禅师

　　蕲水人。避世入蛾眉绝顶。影不下山者二十余载。忽一日欲下山。鸣鼓上堂。九旬限满。巧中藏拙。昼夜殷勤。拙中藏巧。养驯一个水牯牛。头角峥嵘世上少。今朝肆足印莓苔。笑杀平田黄大老。辞世形本无形。说亦无说。尽大地人难摸索七十九年住娑婆。弹指光阴如梦觉。举步踢倒蛾眉山。者边那畔总一个。喝一喝。掷笔而逝。

　　耳毒泰法嗣

　　射洪会灵寺幻住明禅师

　　泸州曾氏子。嗣法于耳毒泰。上堂。雨过莓苔净。升堂说法时。斯缘谁解会。啼鸟上花枝。小参。初挝涂毒鼓。三举扑地钟。敌胜超群句。生蛇始化龙。咄。

　　纯备德禅师

　　酆都李氏子。中年于幻住大师处剃染。诣耳毒和尚座下圆具。而嗣法焉。后住彝陵州黄陵禅院。上堂。立教明宗。须张缦天网子。活捉龙蛇。可以直下承当。安邦定国。要展揭世经纶。生擒虎兕。乃能全身担荷。所以祖师心印。壮似铁牛之机。去即印住。住即印破。只如不去不住。印即是。不印即是。于斯拟议。错过千山。少涉思惟。白云万里。致使三世诸佛总放不下。历代祖师全提不起。一大藏教诠注不及。伶俐衲僧自救不了。正恁么时。作么生履践。喝一喝云。振奋吒沙无向背。烁迦罗眼莫能窥。

　　佛语御法嗣

　　重庆府香国寺䆿堂秀禅师

　　湖广辰州府人。幼失恃怙。依湖山慧觉和尚之嗣。佛语会下剃染。十八圆具。深研内外典集。未几屏去。铁脊焦团。受佛语记莂。嘱之南游。参遍诸方。己巳归渝就香国。开炉上堂。炉火乍燔。是铁是铜须经煆。橐籥大煽。若凡若圣尽销镕。淬般若之智锋。砺金刚之神剑。若是跃冶之金。徒劳锻炼。蓦竖拂云。者一星儿火种。自鹫峰发𦦨。嵩少腾芳。太白山中。标霞天之光彩。锦江江上。阐亘古之宗猷。如如意珠。似帝青宝。可以福国𥙿民。为祥为瑞。入圣超凡。而今落在香国者里。只得借曼殊普贤作炉头。势至圆通为冶匠。五百声闻缘觉作散工。扇火扇风。添煤添炭。山僧忍俊不禁。未免助其神用。遂掷拂子云。直下来也。急着眼觑。

　　吼一等法嗣

　　唐安昙云寺文璧福禅师

　　眉州陈氏子。幼冲覃讦。染指释门。参遍诸方。后入吼和尚之室。秉拂上堂。柳舒金。梅正白。几经霜凌几经雪。寒枝傲骨占春先。却把清香轻漏泄。惟佛与佛无分别。挥拂子云。笋过东家作竹林。藕穿池面为荷叶。腊八上堂。积劫深怀疑弹子。实难吞吐出皇宫。六年雪岭时无懈。蓦地抬眸见己躬。此是大觉老人。在霜天月下悟得底。今日福上座。向情与无情焕然等现处。举似大众。还会么。若会得。天地虚空生汝心内。人物殿堂皆汝元常。若或未然。舍家出家本属何因。缁衣披度当为何事。正恁么时。且道大觉老人。毕竟悟个甚么。良久云。泥牛掣断黄金锁。铁马冲开碧玉关。改见月庵为昙云寺。上堂。一点一画涅槃妙心。一字一言真实胜义。不是九重隆下。亲从刺史颁来。显示佛祖真机。开发人天眼目。所以道。若以眼见。乃文殊境界。若以耳闻。实观音妙体。若以心思。普贤床榻。且道。毗卢遮那即今在甚么处。顾左右云。不拟议时全体现。涉思惟处隔关山。

　　瑞林莲法嗣

　　玉诺昌禅师

　　蜀南人。龆龄于瑞林和尚处剃染。至年圆具。初游讲肆。颇通经论。因看圆觉经。四大各离。始觉忙然。遂遍参。归来彻困于淡竹老人。受记莂于本师瑞林和尚。康熙戊午。住成都府德元寺。上堂。吾年三十四。佛法总不识。张登曲录床。浑无些子伎。全提临济宗。惟凭斯个力。头头绝覆藏。处处无踪迹。活泼泼耀古腾今。峭巍巍辉天鉴地。当阳露出端倪。扬眉已落第二。且如何是全提意旨。卓拄杖云。青天也皱眉。住南关外草堂寺。上堂。两度相催住草堂。且无佛法可商量。乌藤拈出全收放。杀活临机觌体彰。呈拄杖召众云。者木上座。在临济德山。有意气时添意气。在文殊普贤。不风流处也风流。落在昌上座手里。放行则万象生辉。把住则乾坤失色。空王殿上。一任簸土扬尘。粪扫堆头。遍现紫金光聚。有时为天中之天。有时作圣中之圣。胎卵湿化。鳞甲羽毛。承斯恩力。齐彰本地风光。各显神通妙用。与凡圣同源。千差一致。复卓一卓云。还委悉么。离相离名人不禀。吹毛用了急须磨。

　　晓元济法嗣

　　大旭宗禅师

　　蜀南建昌李氏子。龆年祝发。诣成都草堂寺。参晓元和尚座下圆具。巾瓶六稔。元痛以钳锤。契机之后。住窑山镇疆寺。至节上堂。心珠灿灿绝纤尘。尽净常灵脱体新。无物与伊堪比并。略侔日月合其明。众中有恁么人么。问月朗当空时如何。师云。光映前街连后巷。进云。月落后如何。师云。剔起残灯阅简编。进云。如何是窑山境。师云。雨晴松竹翠。山寺木鱼声。进云。如何是境中人。师云。楼头歌舞后。犹味乐宾俦。进云。人境双忘旹如何。师云。篱边叶落无声响。岭上云归绝点痕。乃云。六花乱坠。寒气逼人。日南长至。百卉萌生。山僧褁头大睡。谁管他人屋上霜凝。以拄杖作圆相云。会么。于中荐得。百千三昧一时证得。神通妙用无越此宗。人人向文殊眉睫上往来。个个于普贤行门中出入。高揖释迦。不拜弥勒。到恁么田地。有无不立。凡圣亦如。随缘放旷。任运逍遥。石头土块动地放光。苍松翠竹吾人本体。何必要山僧重叨呾也。如或未委。不惜唇皮再下注脚。蓦拈拄杖卓云。久立。

　　佛冤纲法嗣

　　嘉州九顶子开干禅师

　　本州辜氏子。生而有异。孤劲渊冲。志慕上乘。年十九。往洪椿坪。礼祖正师削染。后游成都昭觉。依师翁操䇿机辩。日究奥旨。圆具礼辞。历谒尊宿。提撕心要。洞然无滞。时师翁谢事。冤领昭觉。复造其席。觉垂语云。牛过窗棂。头角四蹄俱过。因甚尾巴过不得。师应声云。明破即不堪。拂袖便出。即颂。浑身独步千峰外。无限风光意莫穷。揭石耕云横宇宙。尾巴尖上活渠侬。觉又问。万法归一。一归何处。师云。谁家店内无宿客。觉云。未在更道。师立颂。一法凛然万法虚。山河大地一芙蕖。电光石火犹嫌钝。妙体堂堂位不居。觉征云。不是心不是佛不是物。是个甚么。师云。不敢妄生穿凿。连颂二偈。心佛俱非不是物。神头鬼面绝誵讹。等闲放出辽天鹘。舒掌擎拳较不多。又相逢不识名和姓。伊向东西我自南。莫道长安风月好。到头终是自羞惭。觉可之。其征彻直捷。迥绝见知。扣问咨参。了无惰念。觉解制。授以衣拂。癸酉十月。师翁丈老人结制。命秉拂上堂。若论个事。一味寻常。骑声盖色。法法全彰。纵夺杀活。不犯锋𨦵。清风明月。不坐玉堂。快须擉瞎娘生眼。炯炯寒光照大唐。灵利衲僧聊闻举着。直下承当。虽然如是。脚跟下与伊三十拄杖。且道。利害在甚处。卓拄杖云。鸳鸯绣出从君看。不把金针度与人。

　　天湛炽禅师

　　汉之古洋州李氏子。夙植迥别。不类常童。九岁于兴元净明。礼佛冤和尚削染。听事服劳。痛与鞭䇿。甲寅冤领昭觉院务。制中同众打七。面触露柱。忽尔畅然。呈偈曰。无参参处却参参。三脚驴儿苦着鞭。骨碎皮穿肝胆露。血淋淋地染长安。觉可之。壬申结制。师翁老人命秉拂。拈拂子云。法不孤起。仗境方生。时当秋末。万卉潜荣。或抑或扬。触目现成。岂不见。置山河大地于一毫端。透顶透底。绝罗绝笼。显大机明大用。触处普贤境界。发挥佛祖机筹。有时抛三放两。拈尾作头。有时充塞虚空。擘开华岳。麻三斤。庭前柏。青州衫。天下老和尚家私。一时打贴。拂一拂云。咦。步步登高易。平地吃交难。击禅床下座。

　　筹室灿禅师

　　秦州王氏子。廿岁礼普门端宗师剃染。法名胜灿。次年就本邑护国圆应和尚座下圆具。腰包趋蜀。依昭觉佛冤和尚。巾瓶有年。觉尝拈马祖一喝百丈耳聋公案。师才闻举便掩耳。一日又问。毛吞巨海。芥纳须弥。且道是神通妙用。法尔如然。师礼拜了归位。觉便归方丈。机缘相契。而受印可。甲戌冬。职维那。结制。命秉拂。上堂云。赤体条条绝所依。生平莽卤没思惟。一椎打就无今古。途路行人谁个知。是日升堂重漏逗。且喜当阳母自欺。灿上座。昔年向者里打失眼睛。珠沉沧海。即今剑露丘墟。光射牛斗。人人具顶门正眼。个个超佛祖宗猷。耀古腾今。离见绝闻。当此之际。虚空倒卓。大海飏尘。应时及节即不无。且道结角罗纹一句。作么生道。蓦呈拄杖云。到者里。不惟踏不着佛祖关键。管教觑之不及。卓拄杖下座。

　　锦江禅灯卷第十四
卍新纂续藏经第 85 册 No. 1590 锦江禅灯


　　锦江禅灯卷第十五

　　昭觉丈雪　通醉　辑

　　绍兴幻庵　胡升猷　订

　　　　大鉴下第三十八世

　　竹浪生法嗣

　　翼云鹏禅师

　　蜀西汉安冯氏子。母预梦一僧入舍。觉而有娠。及诞之后龆龄间。父携上般若。见佛像俨然。即愿出家。父母不听。又二载不乐俗务。父送礼不虚禅师剃发。读楞严咒。恍如旧识。将日课经典读毕。送入学馆三年。颇通儒。十九岁。上昭觉丈师翁处圆具。辛酉夏。师翁手劄。命竹浪和尚。回昭觉继席。入院上堂。师出问。如何是第一义。觉云。钟鼓分明。进云。恁么则金声振出千松碧。祖庭春动起潜龙。觉云。顶门上再亚一只。觉当晚小参云。诸佛说不着。祖师提不起。于中有一物。无头一无尾。且道是甚么物。𠰒。师答云。一声天际外。非将物可比。觉作听势云。依稀似曲才堪听。又被风吹别调中。后觉命颂赵州石硚公案验之。师立颂。衲僧不见石硚。且喜亲闻略彴。原来觌面相承。等闲眨眼蹉过。觉又以百丈野鸭公案征之。师辙颂云。野鸭冲霄过。无端生殃祸。百丈不识机。鼻头都扭破。一日觉示众。举崦溪水声公案考工。师仍颂千里迢迢忙未歇。溪声闻举心中瞥。猛然触碎从前底。无奈家贫遇劫贼。觉首肯之。遂书偈而莂焉。壬申春出峡遍参。

　　义喆纯禅师

　　蜀南洪州李氏子。诞而奇伟。六岁时。父携上天香院。见佛便礼。众异叹曰。此子疑是再来人也。父母遂送智光印大师座下剃发。尝所出言。实而不华。诣雾中绿云关心一律师处圆具。闻竹浪和尚开法青城。结伴造席。值上堂。出问。未进步时如何。浪云。且居门外。进云。已进步时如何。浪云。堂高数仞。地阔八埏。进云。未进已进蒙师指。向上宗乘事如何。浪云。一棒一条痕。师便礼拜。通身汗下。若梦初觉。寸丝不挂。心境一如。自此投机。尘拂之下。多受其益。印以偈云。目前无法可相传。万象森罗理事圆。且喜阇黎亲荐得。从教收放在毫端。后束装南游。乃遍参耳。

　　义奇一禅师

　　唐安陈氏子。幼时群而不党。终日粥粥自娱。设问你在此作甚么。于地拈瓦砾示之。或曰。此儿夙植有因。熟习不忘。龆龄。父母送礼菩田佛尊宿出家。凡所诵习。如识旧章。诣崇宁万寿晓元和尚处圆具。后觉而叹曰。身世无常。此心安寄。闻竹浪和尚开法凤林。瓢笠往参。遂充记室。值浪和尚上堂。垂语云。三十余年坐钓矶。而今方得展双眉。汀花水浒非他物。触处元来佛祖机之句。不觉触碎鼻孔。披云见日。乃曰。应物现形如水中月者。此也。从今不受天下老和尚舌头瞒。遂放身自肯。面受记莂云。急水滩头好放舟。波涛虽险妙随流。丝纶直透苍龙窟。信有鲲鲸上钓钩。癸酉秋。买舟出峡东下。

　　懒石聆法嗣

　　非指明禅师

　　江津熊氏子。嗣懒石聆和尚。依止华嵓数载。隐逸江津之静慈有年。尝有颂古行世。道眼精明。学探深赜。今略拈数则。以着师心。丹霞烧木佛(颂)离宫敕令降将来。簇锦攒花当下灰。惊起牛儿浑不见。行人得去邑人灾。石霜横刀水盆上傍置草鞋。(颂)空把瑶琴月下弹。无生曲调自超然。子期不谙何处去。孤负渠侬意一翻。十八女子不系裙。(颂)衲僧鼻孔。活活鱍鱍。不系裙儿。洒洒落落。婆子烧庵。(颂)正恁么时。如贫得宝。㷊却庵子。一了百了。日面佛月面佛。(颂)日面佛兮月面佛。一条拄杖两头秃。敲风打雨人不知。拄地撑天光煜煜。

　　耨云实法嗣

　　古湟印心寺佛敏讷禅师

　　秦州天水姜氏子。丱岁出尘。参遍天下。末入阆中草堂。参耨云禅师。俄于掌下领旨。始绍其裔。西宁缁素。迎住古湟院。依本据令。阐扬双桂宗旨。上堂。山野一向以来。白𤾣生于嘴边。青草长于舌上。遂按膝咦一声。错下注脚。佛成道日上堂。活惊杀活笑杀。山头老汉没傝𠎷。无端夜半睹明星。两眼明明都填瞎。卓拄杖云。瞎瞎。上堂。拈拄杖云。木上座。于黑漆桶里住着。未敢轻示其人。以杖置右手云。今日出来指东话西。似与钵盂安柄也。虽然如是。且不得辜负拄杖子。何也。为伊顶门上有眼。

　　竹镜嵩法嗣

　　眉州灯壁寺文衡权禅师

　　资阳吕氏子。生而质异。因父早丧。七岁依胞叔玄枢剃染。次造先知和尚受具。服劳三载。辞谒诸方。后入中嵓室。因缘相契。遂印可焉。佛成道日秉拂上堂。佳景时逢腊月天。严寒凝冻雪为帘。顿分一线回春令。却放梅花一着先。即今苾刍纳戒之日。乃丛林煅炼之时。本师三月遗规。九旬期会。人人于汲水拾薪边荐取。个个于穿衣吃饭处承当。命不肖登此座转无上乘。卓拄杖云。者个是无上乘。那个是拄杖子。参。举世尊睹明星悟道。一切众生俱有如来智慧德相。皆因妄想执着而不证得。师云。老瞿昙。须是顶天立地。到头知尾。不妨漏逗。只如远孙。又作么生行履。视左右云。切须仔细。

　　其白富法嗣

　　融彻顶禅师

　　蜀南人。幼岁礼其白禅师剃发。廿龄圆具。究心不辍。尝看六祖风幡因缘有省。遂受本师钵袋。继席玉泉寺。康熙壬申冬结制。正修毛居士请上堂。今朝十月十五。行者考钟伐鼓。玉泉结制上堂。惊起鱼龙跃舞。只将白棒提持。大地山河莽卤。坐断诸佛关键。纲维从尚列祖。衲僧拟议思量。一棒打折驴腰。莫言不道。上堂。诸佛本无说。祖师未曾闻。留下一转语。千古镇乾坤。且道是甚么语。𠰒。喝一喝云。今日冬月一。万卉俱凋悉。玉泉炉增𦦨。山门辉佛日。蓦召众云。是何朕兆。良久云。庭前生瑞草。好事不如无。复喝一喝下座。

　　指云孝法嗣

　　勤正进禅师

　　陕西华州吴氏子。廿有七龄。观身世无常。诣四川重庆府华嵓禅院。礼指云禅师剃染。痛念生死。胁不至席者数年。就本堂圆具。侍师翁圣老人。至泸阳云峰寺。值上堂。问如何是父母未生前本来面目。翁蓦头一棒惛死。少顷渐苏。乃说偈云。者回吃棒不寻常。始觉毗卢解脱场。万象森罗皆拱手。拈来尽是返魂香。云因而印证。后有颂慈明榜文云。轮捶是谁搬弄。打破千年铁瓮。频频呼唤无他。不离自己作用。阿呵呵。总是一场大梦。

　　浮石演法嗣

　　嵩云秀禅师

　　长安明州谭氏子。龆年礼于一禅师落䰂。廿三岁。遂起身世无常之感。初参不会和尚。命看指月录。至大道祇在目前。要且目前难睹。有个入处。于昭觉丈雪和尚座下圆具。后至方山云峰。依圣可和尚。椎拂久之。一日举世尊睹明星公案示众。师信口颂。独坐寒山意气赊。明星点眼绝周遮。掀翻海岳平如掌。情与无情共一家。时浮石禅师为首座。圣老人命师送归院。机缘相契。而记莂云。狮子群中出队来。等闲哮吼震山隈。乌藤两手亲相付。顿使人天梦眼开。复至云峰职监寺。圣师翁命小参。僧问。如何是世尊不说说。师云。有说即错。进云。如何是迦叶不闻闻。师云。有闻即差。乃卓拄杖。云者是德山大机。喝一喝云。者是临济大用。今日落在嵩上座手里。又作么生施设。复卓一卓喝一喝云。若将耳听终难会。眼底闻声方始知。

　　大器成法嗣

　　济得正禅师

　　蜀南隆昌张氏子。幼岁于本邑正觉寺大器和尚座下脱白。圆具于云峰圣师翁处。结伴南游遍参。归来受本师印可。尝有颂世尊初生。初出母胎迥不同。指天指地让渠侬。云门须具超方眼。贼过张弓未是雄。颂庭前柏树子。信手拈来了弗疑。龟毛兔角豁当机。眼中若是停金屑。辜负苍苍两道眉。

　　法空证法嗣

　　素如佩禅师

　　陕西宁夏刘氏子。龆年礼顺和禅师剃染。廿二岁圆具于剑刃和尚。初参不二禅师请益。命看万法归一。后结伴入川。至方山云峰。参圣可和尚。值上堂。师出问。赵州道万法归一。毕竟一归何处。圣云。面南看北斗。于机下有省。法空禅师。辞圣和尚。往住汉州开元年。师随从。空曰。古人道。举一不得举二。放过一着。落在第二。且道。一如何举。师云。急水滩头牢把柁。空云。将拖来看。师便喝。空云。却是个桌子。师云。切莫压茛为贱。于是印可。偈云。金毛狮子出林间。大地风生百兽潜。独步上方超异类。佳声丕振太无端。尝颂产难因缘。积雪凝冰结未消。一枝寒玉寄梅梢。灵苗不借东皇令。一段清香向外飘。达磨会武帝。(颂)朔风凛凛入楼台。春意潜舒雪上梅。缕缕暗香浮岭外。相思无计势难回。

　　赤松岭法嗣

　　干御源禅师

　　蜀人。受印偈于赤松和尚。久住黔西。有录行世。后江浙归觐本师。命秉拂小参。神机密运。触类傍通。廓尔圆明。不落诸数。所以南询五十。锋铓初露于妙峰。楼阁门开。大机终涵于海藏。百千妙义。无量法门。总在一毛头上。彰显现前。一一无非受用。大众。既尔受用十分现前。因甚弥勒大士。却从远方归来。若向者里见得彻。黔天风月一团和气。脚跟不动华藏周游。其或未然。不免曲引傍资。拂一拂云。七载离师海上游。归来时节正逢秋。篱边菊露三玄句。桂萼香浮意外幽。狮峰如画。胜景凝眸。碧水潭中龙奋迅。夺得云霞满袖头。喝一喝。

　　嗣灯胤法嗣

　　隐南广禅师

　　金川沈氏子。廿岁礼嗣灯和尚剃染。侍关三载。日益深奥。灯出关。乃与圆具。久获印证。灯入寂灭定后。遍参诸方。复归兴国守师塔。遂有终焉之志。一日中嵓丽眉大士。同德善居士。供法衣请上堂。大庾岭头曾拈提不起。德善居士和盘托出。牧野禅人觌体承当。正所谓于食等者于法亦等。且因斋赞一句作么生道。靠拄杖云。到江吴地尽。隔岸越山多。复召众云。幸我中嵓丽眉法兄和尚。开方便门。示真实相。普摄人天。各具本有。此段因缘。出善财一头地也。不涉烟水。登弥勒楼阁。不假修证。次补千佛位中。还委悉么。鸳鸯绣出从君看。不把金针度与人。

　　大鉴下第三十九世

　　舌响讷法嗣

　　圆通大朗玺禅师

　　渝城杨氏子。印可住三圣寺虎溪。寝食之余。织[尸@憍]施四来。住圆通。法衣至上堂。拈衣云。二十余年学个呆。无端祸事上身来。冤沉海底重重结。此日人天推不开。住新繁龙藏寺。上堂。今朝七月一。衲僧讨巴鼻。夏暑犹未退。秋景又追逼。到家人自由。途中多涉力。拂一拂顾左右云。途中且置。到家一句作么生道。能为万象主。不逐四时凋。解制上堂。开栏释钥。放出群牛。既无拘束。任尔优游。是则便是。切忌东触西触。犯人苗稼。咦。明年更有新条在。一声铁笛唤回头。晚参。镜清有六刮。衲僧怯路滑。若要两相应。深锥须痛劄。书记问。如何是就毛刮尘。师云。风行草偃。如何是就皮刮毛。师云。赤刀烙锡。如何是就肉刮皮。师云。滚汤沃雪。如何是就骨刮肉。师云。庖丁解牛。云只如髓又如何刮。师曰。撒手到家人不识。翻嫌脚瘦草鞋宽。己巳年十月一日𣆶。见法堂前草芊。以方便铲除之。倏释铲云。来生又做些。罢入方丈。明晨行者趋进。已坐脱矣。涕洟双垂。颜色如生。腊三十三。寿七十四。塔于本山。

　　祖鼻法嗣

　　沧溪月禅师

　　保宁沧溪李氏子。幼失恃怙。见壁间偈云。此身不向今生度。更向何生度此身之语。遂有出尘之志。不得自由。遇一尊宿请益。令参柏树子话。无入处。矢志脱尘。闻月幢和尚开法。往参三载。一日闻鼓声有省。值祖鼻和尚作座元。而印可。住滇南曲靖府天王寺。佛诞上堂。第一义谛。世尊未离兜率。露布了也。天下老和尚。未出方丈。露布了也。月上座未拈拄杖。露布了也。若待登曲录木床。已是落二落三。更要山僧口吧吧地。转没交涉。虽然如是。没量大人情性辣。满装一杓泼悉达。指天指地漫称尊。却被云门欲打杀。未审众中还有不甘者么。良久以拄杖横按云。青山只爱磨今古。渌水何曾洗是非。

　　纯备德法嗣

　　法幢远禅师

　　蜀东万县宋氏子。得法于纯备德和尚。住彝陵州黄陵禅院。示安石慧禅人法语云。从上古人。亲近真善知识。勤劳刻苦。废𥨊忘餐。必将衣线下事究明。透顶透底。出罗笼离窠臼。洒洒落落。无束无拘。等闲拈一语示一机。动地惊天。为千百世之标准。方不姑负参学之志。珍重。

　　锦江禅灯卷第十五(终)

　　䟦

　　原夫。真常者。本无形状。元非比拟。放则万行圆满。收则千机寝削。菩提涅槃。真如佛性。金刚圈栗棘蓬。光明幢日月灯。种种异域。皆从此中流动充满。附物立名。难越其阃奥也。然而附天自高。附地自宁。附日月代明。虽云物无私映。尚不能灼尽昏衢。附之于灯。能破千年暗室。言体孤明独照。言用续𦦨联辉。所谓冥者皆明。而明终无尽。此书不曰禅录。而名禅灯者。俾传之无穷也。岂非佛祖慧命之灯乎。自世尊拈华迦叶微笑。乃至断臂安心。明镜非台。染污不得。即心即佛。一喝耳聋。显大机用。胁下还拳。于中卓树光明幢。如宝丝网。因而光光相罗。遍摄寰区也。本师丈老人。初蒙双桂师翁印心已来。七坐道场。播扬宗旨。末后还蜀。节度使坤育张公。偕见任寮采。请辟圆悟祖庭。三十余载。应机接物之暇。于劫灰堆里。捃拾残篇断简。搜罗诸家语要。合集一书。名曰锦江禅灯。癸酉秋。命彻生负藁东下。楞严灾枣。弟将古今知识。从真常体中。印明大事因缘。共相敷陈一段光明幢。联绵一盏无尽灯。虽云去圣时遥。且灵山一会俨然未散。乃吾师卫法之苦心也。慨久远之无征。待传述之有自。间有挂漏。收摄未备。不能无望其同志高明者。寻讨补入云尔。

　　旹

　　康熙癸酉冬长至日青城嗣祖沙门彻生熏沐敬䟦
卍新纂续藏经第 85 册 No. 1590 锦江禅灯


　　锦江禅灯卷第十六(附高僧神僧传)

　　昭觉丈雪　释通醉　辑

　　绍兴幻庵　胡升猷　订

　　青城竹浪　彻生　编

　　道因

　　濮阳侯氏子。禀祜居醇。含章纵哲。覃訏之岁粹采多奇。髫龀之辰殊姿特茂。孝爱之节。慈顺之风。卒志于斯。年甫七岁。丁于内艰。溢粒绝浆。殆乎灭性。成人之德。见称州里。免丧之后。思酬罔极。出家之志。人莫移之。便诣灵岩寺。求师落发。诵习。曾不浃旬。通涅槃经二帙。举众惊骇谓为神童。宿齿名流咸所叹服。旋学律仪。又于彭城嵩法师所传摄大乘。遂依科戒而为节文。年少沙门且令习律。晓四分者方许入听。师夏腊虽幼。业行攸高。独于众中迥见推重。每敷摄论。义理精通。后隐泰岳。凡经四秋。于是杖锡出山。孑焉超迈。遍参归蜀。居于多宝寺。缁素闻道誉。乃命开筵摄论维摩。时有宝暹法师。东海人也。殖艺该洽。尤善大乘。昔在隋朝。英尘久播。暹公傲尔其间。仰之弥峻。每至师之论席。肃然改容。师抗音驰辩。尽妙穷微。益州总管邓国公窦琎。行台左仆射赞国公窦轨。长史申国公高士廉。范阳公卢承庆。及前后首僚。西南岳牧。并国华朝秀重望崇班。共籍芳声。俱申䖍仰。谢筵之后。乃于彭门山寺。往经废毁。院宇凋弊。师慨然营缉。未移再稔。蔚成觉苑。又以九部微言。三界式仰缅惟法尽将翳龙宫。遂于寺之北岩。刻多罗之秘帙。并毗尼之正文。纵尧世之洪水襄陵。任赵简之北山燎狩。必无他虑。与劫齐休。既而清猷远畅。峻业遐昭。遂简宸衷。乃纡天綍。追赴京邑。止大慈恩寺。与玄奘法师翻译。校定梵本。兼充证义。每有难文。同加参酌。慧日寺主楷法师者。聪爽温赡。声蔼鸿都。首建法筵。请开奥义。帝城缁俗具来咨禀。欣焉相顾。得所未闻。师研几史籍。尤好老庄。咀其菁华。含其腴润。包四始于风律。综五声于文绪。故所讲训。内外该通。其专业者。涅槃华严大品维摩法华楞伽等经。十地地持毗昙智度摄大乘对法佛地等论。及四分等律。其摄论维摩。仍着章疏已。而能事毕矣。

　　靖迈

　　梓潼人。少孺矜持。长高志操。特于经论研核造微。气性沉厚。不妄交结。游必择方。抵于京辅。贞观中。属玄奘西回。敕奉为太穆太和。于京造广福寺。就彼翻译。所须臾力。悉与玄龄商量。务令优给。遂召证义大德。谙练大小乘经论。为时所尊尚者。得一十一人。师预其精选。居慈恩寺。同栖玄明浚辩机。终南山道宣。同执笔缀文。翻译本事经七卷。师后与神昉笔受。于玉华宫及慈恩寺翻经院。皆推适变故。得经心矣。后着译经图纪四卷。铨序古今经目。译人名位。单译重翻。疑伪等科。一皆条理。见编于藏。开元中。智升又续其题目焉。

　　神清

　　字灵庾。绵州彰明章氏子。昆季三人。皆有名望。师居乎仲。处胎之际。母顿恶荤膻。及为儿时。虽随戏弄。遇像即礼。逢僧稽颡。年十三。受学于绵州开元寺辩智法师。其法师严峻。限念经千纸。方许落发。师即诵法华维摩楞伽佛顶等经。时乔琳为绵郡太守。惊其幼俊。躬自降礼请削染焉。至年十七。听习粗通。即讲法华经于慧义寺。依如律师圆具。寻达大宗。乃诣上都。后以优文赡学。入内应奉。暮年钟其荼蓼。归慧义寺。讲导著述。略无闲日。以元和年中。终于本寺。迁神于白门兰若。师平昔好为著述。喜作编联。巨富其才。凿深于学。三教俱晓。该玄鉴。极彝伦。咸叙前后。撰法华玄笺十卷。释氏年志三十卷。新律疏要诀十卷。钞二众初学仪一卷。有宗七十五法疏一卷。亦名法源记。解小乘所计五位色心心所不相应无为等法。体性业用。一皆详括。故云法源也。识心论。澄观论。俱舍义钞数卷。北山参玄语录十卷。都计百余轴。并行于世。其语录博该三教。㝡为南北鸿儒名僧高士之所披玩。寺居郪城之北长平山阴。故云北山。统三教玄旨。故云参玄也。东川序真赞云。与奘三藏道颜。同摄物异时一体耳。海内学人望风而至。开成中。北山俱舍宗不泯者。师之余素乎。东川涌潭僧正颜公。着碑本寺。讲律临坛光肇。别附语录。略记师言行矣。

　　灵着

　　绵州刘氏子。年始志学。方遂出家登戒。年四十。精毗尼。讲涅槃。一律一经勤于付授。晚岁请问大照禅师。领悟宗风。守志弥笃。后诣长安。大敷禅法。其慕师道者。若鱼龙之会渊泽也。以天宝五年四月十日。于安国寺。趺坐怡然而化。塔于佛陀波利塔左。帝女娲坟右。内侍上柱国天水赵思侃撰塔铭。命弟子善运竖碑于塔所。享寿五十六。僧夏三十六。

　　神会

　　本西域石氏子。祖父徙居于岐之凤翔。师至性玄解。明智内发。大璞不耀。时人未知。年三十。方入蜀。谒无相大师。利根顿悟。冥契心印。无相叹曰。吾道在汝矣。后德充慧广。郁为禅宗。寂照灭境。超证离念。即心是佛。不见有身。当其凝闭。则土木其质。及夫妙用默济。云行雨施。蚩蚩群甿。陶然知化。睹貌迁善。闻言革非。至于廓荡昭洗执缚。上中下性随分令入。以贞元十年十一月十二日示疾。俨然加趺坐灭。春秋七十五。法腊三十六。沙门那提。得师之道。传授将来。时南康王韦公皋。归心于师。得其禅要。为立碑自撰文并书。禅宗荣之。

　　南印

　　姓张氏。明寤之性。得曹溪深旨。无以为证。见净众寺神会禅师。始契心焉。所谓落机之锦。濯以增妍。衔烛之龙。行而破暗。师遂出峡遍参。自江陵入蜀。于蜀南江壖。剃草结茆。众皆归仰。渐成佛宇。贞元初年。高司空崇文平刘辟之。后改此寺为圣寿。初名宝应。师化缘将毕。于长庆初示寂入灭。营塔葬于寺右。会昌中毁塔。大中复于江北宝应旧基。仍建此寺。还名圣寿。师有弟子义俯。复兴禅法焉。

　　有缘

　　东川梓潼冯氏子。至学之年。往成都福感寺。事定兰开士。即宣宗师也。一日帝以笔书其衫云。此童子与朕有缘。由兹得名。大中九年。遇白公敏中出镇益部。请师开戒坛于净众寺。应召京辇。讲传经律。五腊后海内游行。参见小马神照禅师。开悟契机。后居滁州华山数夏。复游武夷山。时廉使李诲。为筑禅室。乾符三年。至缙云龙泉大赛山立院。因奏祠部给额。号龙安。住十八载。后迁连云院。太守卢约。请入州开元寺别院。四事供施。天祐丁卯岁四月八日。示疾而终于廨署。报龄七十三。腊五十二。宣宗遗旨。嘱制置扬习司空主丧。于寺南园茶毗。拾舍利数百粒。后收四十九粒。并遗骨一瓶。瘗于石塔。晋开运三年乙巳岁。文泰律师。撰塔铭焉。

　　鉴源

　　不知何许人。素行甄明。范围律道。苾刍表率。形直影端。后讲华严经。号为胜集。日供千人。其米粟常盈仓库。取之不竭。㳂夏涉秋。未尝告匮。其冥感如此。其山寺越多征应。有慧观禅师。见三百余僧。持莲灯凌空而去。历如流星。开元中。崔冀公宁。疑其妖妄。躬自入山。预禁山四方各三十里。不得燃火。至第三夜。有百余支灯现。兼红光千尺。冀公蹶然作礼。叹未曾有。时松间出金色手。长六七尺许。有二菩萨。黄白二色闪烁。然复庭前柏树梢。昼现一灯。其明如日。横布玻璃山三里许。有宝珠一颗。约有丈余。熠爚可爱。西岭悬大虹桥。桥上梵僧老幼间出。有二炬烂然空中。如相迎送。下有四菩萨。两两偶立。俱放身光。高六七丈。复见前松林间。忽现梵宇。额篆书三学二字。下垂绣带二条。东林之间。夜出金山。月当于午。金银二灯。列于知铉法师坟侧。韦南康皋。每三月就寺设三百菩萨大斋。菩萨现形捧灯持香。引挹插于山门炉中。白中敏中皆睹其瑞。重兴此寺。大中八年。改额开照。其源律师道化。与地俱灵。弟子传讲。东川所宗也。

　　知玄

　　字后觉。嘉州洪雅陈氏子。曾祖图南。任梓州射洪县令。母魏氏。梦月入怀。因而载诞。乳哺时。凡见佛像僧形。必含喜色。五岁。祖令咏花。便云。花开满树红。花落万枝空。唯余一朵在。明日定随风。祖吟叹不怿。曰。吾育此孙。望其登第。以雪二代之耻。今见孺子志矣。非贻厥也。必从空门。乖所望也。七岁。果遇法泰法师。在宁夷寺讲涅槃经。寺与居邻。师日就讲肆。一聆法语。若睹前因。是夕梦佛手摩顶。寤启祖父。乞为出家。亲党观其志必不可夺。故听许之。年十一削发。乃随师诣唐兴邑四安寺。授大经四十二卷。远公义疏。辩空师圆旨。共一百二十五万言。皆囊括深奥。方年十三。指挝缁徒。露老成之气。时丞相杜公元颖。作镇西蜀。闻师名。命升堂讲谈于大慈寺普贤阁。黑白二众日记数万指。注听倾心。骇叹无已。自此蜀人弗斥其名。号陈菩萨耳。传云。师前身名知铉。汉州三学山讲十地经。感地变琉璃。师于净众寺辩贞律师处圆具。才听毗尼。续通俱舍。则长十山固律师之付授。复从本师下三峡。历荆襄。抵神京资圣寺。乃四海三学之人会要之地。师敷演经论。僧俗仰观。户外之屦。日其骈填。文宗皇帝闻之。宣入顾问。甚惬皇情。复习唯识论于安国信法师。又研习外典经籍。百家之言无不该综。师每恨乡音不堪讲贯。乃于象耳山诵大悲咒。梦神僧截舌换之。明日俄变秦语矣。有杨茂孝。乃鸿儒也。就师寻究内典。直欲效谢康乐。注涅槃经。多执卷质疑。随为剖判。致书云。方今海内龙象。非师而谁。次杨刑部汝士高。左丞元𥙿。长安扬鲁士。咸造门拟结莲社。尝一日师宴坐。见茂孝披紫服戴碧冠。三礼毕乘空而去。玄令人侦问茂孝。其夕诫其子曰。吾常欲落发披缁。汲瓶挈屦侍玄公。所累者簪冕也。吾盖棺时。殓以紫袈裟碧芙蓉冠。至是方验先见矣。武宗御宇。初尚钦释氏。后纳蛊惑者议。望祀蓬莱山。筑高台以祈羽化。虽谏官抗疏。宰臣屡言。终不回上意。因德阳节。缁黄会麟德殿。独诏师与道门敌言。神仙为可学不可学耶。帝叉手付老氏中理大国。若烹小鲜。义共黄冠往复。师陈。帝王理道教化根本。言神仙之术。乃山林间匹夫独擅高尚之事业。而又必资宿因。非王者所宜。辞河下倾。辩海横注。凡数千言。闻者为之股栗。大忤上旨。左右莫不色沮。左护军仇士良。内枢密杨钦义。惜其才辩。恐将有斥逐之命。乃密讽贡祝尧诗。师立成五篇。末章云。生天本自生天业。未必求仙便得仙。鹤背倾危龙脊滑。君王且住一千年。帝览诗微解。帝虽不纳忠谏。而嘉其识见口给也。师即归巴岷旧山。例施巾栉。而存戒检愈更甄明。方扁舟入湖湘间。时杨给事汉公。廉问桂岭。延止开元佛寺。属宣宗龙飞。杨公自内枢。统左禁军。以册定功高。请复兴天竺教。奏乞访师声迹。师复挂坏衣。归上国宝应寺。属寿昌节讲赞。赐紫袈裟。署为三教首座。帝以旧藩邸造法干寺。诏师居寺之玉虚亭。大中三年诞节。诏谏议李贻孙。给事杨汉公。缁黄鼎列论义。大悦帝情。因奏天下废寺。各敕重建。大兴梵刹。师有力焉。命画工图形于禁中。其优重如是。与相国裴公休友善。同激扬中兴佛教。大行利济。广明二年春。僖宗违难西蜀。后遣郭遵泰。赍玺书。肩舆诏赴行在。帝接谈论。颇解上心。左军容田令孜。与诸达官问道勤重。帝欲旌其美。令诸学士撰师号。皆未惬旨。乃挥御翰云。朕蒙师以开示悟入法华之旨。悟者觉也明也。悟达大道。悟佛知见。又云悟者一刹那。不悟河沙劫。所以悟者。真乘了然成佛之义。今赐悟达国师为号。用表朕意。师陈让不遂。乃乞归九龙旧庐。

　　无相大师

　　乃新罗国王第三子。于本国郡南寺。落发登戒。以开元十六年。泛东溟至于中国。唐玄宗召见。隶于禅定寺。后入蜀资中。谒智诜禅师。有处寂异人。武则天曾召入宫。赐磨纳九条衣。事必悬知。且无差跌。师未至之前。寂曰。外来之宾。明当相见。师一日至。寂公问曰何号。师曰无相。是夜授与摩纳衣。师遂入深溪岩谷坐禅。有黑犊二头。交角盘礴。近身甚急。毛手入其袖。其冷如冰。扪摸至腹。师殊不倾动。每入定五日为度。忽雪深丈余。有二猛兽来。师自洗拭裸卧其前。愿以身施其食。二兽从头至足。嗅匝而去。山居稍久。衣破发长。猎者疑是异兽。将射之。师曰。吾乃修道人也。猎者遂止。后入城市。昼在冢间。夜坐树下。行杜多行。人渐见重。为构精舍于墓前。长史章仇兼琼俱来礼谒。属明皇违难入蜀。迎师入内殿供养。时成都县令杨翌。疑其妖惑。乃帖追出境外。仍命二十余人曳之。及近师身。一皆战栗。顷刻大风卒起。沙石飞飏。直入厅内。飘帘卷幕。杨翌拜伏。忏毕风止。奉送旧所。由是遂劝檀越。造净众大慈菩提宁国等寺。外邑兰若钟塔不可悉数。先居净众本院。有一力士。称舍力。伐柴供僧厨用。不知何许人也。忽一日至夜。持刀挟席。于禅座之侧逡巡。觉壁上似有物下。遂跃起以刀一挥。巨猢身首分于地矣。乃曳去瘗之。复以土拌灭其迹而去。质明师召伐柴者谢之。已不见矣。尝指其浮图前柏树曰。此树与塔齐。寺当毁矣。至会昌废毁。树正与塔等。又言寺前二小池。左羹右饭。斋施若少。则令淘浚自足。果孚其言。而神异多如此类也。以至德元年。无疾示灭。春秋七十七。

　　待驾

　　金水县王氏子。冲孺出家。常作诡异。其父立名待驾。当天宝末年。练行精进。自号头陀。及玄宗巡幸。削发为僧。去县二十里。开迳芟茅。独居山泽。后成梵宇。此山灵迹颇多。初名石城山。迨明皇至剑门。山神见形迎驾。称姓李氏。敕赐与玄孙之称。后陟武担东台。远望祥云紫气。盘结空界。问左右曰。此是何处。对曰。乃石城山。遂悟山神扈卫之意。遂改云顶为慈云寺。师后卒于此寺。

　　惟忠

　　出家于[郫-卑+((白-日+田)/廾)]县法定寺。乃后汉永平中。佛法始流中国。便有置德净伽蓝。神光屡现。至宋释惠持。自庐阜辞远公法兄。誓化岷蜀。属谯纵不道。令数辈操刃欲屠持。持乃弹指。其众惊奔僵仆。隋开皇四年。改名法定寺。有弥勒圣像。唐武德中。忽有枯渣。㳂江而至。夜发光明。因雕作像首。贞观中。窦轨为长史。剑门佛首光见。引达于府。窦公令人迎取。数百人亦不能胜。乃令祝之。可就法定寺否。乃一人能举。窦遂造佛身。长史高士廉。盖殿以安之。后有僧泛爱。树其浮图。而获一巨蟹。身足二足余。是塔颇多灵异。人或将酒肉乘醉诣佛前。立见灾祸。师于天宝中。于寺愈加精苦。无何塔为霆震。拔其塔心柱出外。忽有小木承代。众咸怪之。罔测厥由。师乃叩搕于圣弥勒像。告诉天龙。合加畏重。何辄震击夺塔心柱邪。是知庶女叫。而雷击景公台。诚有所感。一日迅雷烈风。还同前震。覆睹之。乃龙神送旧柱安置如故。当其易柱。阴云四合。有四神人。以身扶翼。立与塔齐。其感物若此。会昌坼寺之前。舍利七粒。出相轮上。白光满空。向西飞去。蜀皆所睹。将倒之时。赤光见于半天。再置其枣重荣也。师后终寺焉。

　　处寂

　　蜀西周氏子。师事宝修禅师。服勤寡欲。与物无竞。雅通玄奥。居山北。行杜多行。天后闻名。诏入内。赐摩纳僧伽黎。辞乞归山。涉四十年。足不蹈聚落。常坐宴默不寐。有虎伏座下。资民所重。学其道者臻萃。由是颇形奇异。如无相大师。自新罗国。将来谒诜禅师。师预诫众曰。外来之宾。明日当见。宜洒扫以待之。明日果有海东宾。至开元初。新除太守王晔。本黄冠也。景云中。曾立少功刺。于是郡终。于释子苞藏祸心。上任处分。令境内应是沙门追集。唯师不下山。或劝师往参。免为厉阶。师谓弟子曰。汝虽出家。犹未识业。吾之未死。王晔其如吾何。迨乎王公上官。三日缁徒毕至。或曰唯处寂蔑视藩侯。弗来致贺。晔微怒。屈诸僧升厅坐已。将启怒端。问师违拒之由。愠色悖兴。僧皆股栗。晔俄然仆地。左右扶掖归宅。至厅后屏树。如被掴颊之声。禺中气绝。自此佥谓。罪加无辜之道人。而至于此。师于开元二十二年正月示灭。享年八十七。资中至今崇仰焉。

　　大川

　　不知何许人。沉默自居。节操弥厉。戒无竁穴。言不浪施。于汉州栖贤寺。行四圣种法。克苦既增。绵竹之人皆宗奉之。及乎终也。卧于寺外。白衣具床榻相率。舁归寺中。务营丧礼。方当尸举。无何双鹿引前。若驺导焉。始履门阈。寺额奋然陨地。远近惊叹。又此山灵异。不容粗鄙。有僧法藏。不谨戒行。多所违犯。神人掷于山下七里许。唯伤足指。从此无不悛革守戒。大历初。北山变成黄金色。上有楼阁。菩萨行道。斯须之间乘云远举。师素居此寺。与地俱灵。留影供养。如事灵祠焉。

　　梵僧难陀

　　华言曰喜。未详种姓。其为人诡异不伦恭。慢无定。当建中年间。至于岷蜀。时张魏公延赏之任成都。师自言我得如幻三昧。尝入水不濡。投火无灼。能变金石。化现无穷。初入蜀。与三少尼俱行或。大醉狂歌。或聚众说法。戍将恶之令擒捉。师被捉随至。乃曰。贫道寄迹僧门。别有药术。因指三尼曰。此皆妙于歌舞。戍将乃重之。遂留为置酒肉夜宴。与之饮唱。乃假襦裤巾栉。三尼各施粉黛。并皆列坐。含睇调笑。逸态绝世。饮欲半酣。师谓尼曰。可为押衙蹋舞。因徐进对舞。曳练回雪。迅起摩趺。伎亦绝伦。及至曲终。而舞不已。师乃咄曰。妇女风邪。师忽起取戍将刀。众谓酒狂。悉皆惊走。遂斫三尼头。皆踣于地。血及数丈。戍将大惊。呼左右缚师。师笑曰。无草草也。徐举三尼。乃筇竹杖也。血乃所饮之酒耳。师仍坐饮宴。使人断其头。钉两耳于柱上。皆无血。身坐于席上。酒巡到。即泻入断处。面色亦赤。而口能歌。手能击掌应节。及宴散。其身自起。就柱取头安之。辄无瘢痕。或言人吉凶事。多是谜语。过后方悟。成都有人。供养数日。师忽不欲住。乃闭关留之。师即入壁缝中。及牵之渐入。唯余袈裟角。逡巡不见。来日见壁画僧影。其状如师。隔日渐落。经七日。空有墨迹。至八日墨迹已灭。有人早见师已在彭州界。后不知所之。

　　怀空

　　阆州梁氏子。幼适本州耆阇山广福院削染。得戒之后游方。参学于大寂禅师。洗然明畅。后至彭城安丰山。挂锡宴默。不数载成大伽蓝。尝有一僧。乘空而至。绕垣墙不息。或蹑莲华。或时履地。人或瞻睹。数日之后礼辞师。且曰。我三五稔却来依附。言讫不见。师于兴元元年灭度。春秋八十八。长庆元年二月。方迁入塔。

　　定光

　　不知何许人。爰从入法。厥性弗拘。粝食断中。粗襦卒岁。方于庸蜀化导有缘。俄遭武宗毁废。例反儒宗。及乎佛日重晖。僧伦咸序。师同缔构寺宇。因铸大钟。计赤金万余斤。尔日鼓籥灰飞。投炉火炽。有祥烟两道。自浮图相轮。冉冉射上。若虹霓焉。众皆引望。五色腾凌相感如然。信鼓斯应。乃阿育王藏佛舍利之塔。太和初。南蛮蒙傞颠。剽掠入益城。分蛮卒居于寺内。廊庑皆烹炙熏灼。僧皆奔迸。时塔顶出四道浓烟。直上虚空。至夜蛮蜑睹此奇异。乃禁止污秽。

　　智广

　　姓崔氏。不知何许人。德瓶素完。道根惟固。化行洪雅。特显奇踪。凡百病者造之。则以片竹为杖。指其痛端。或一扑之。无不立愈。至有𤼣者则起。跛者则奔。乾宁初。王氏始定成都。雅郡守罗(亡名)罢任。携师来谒蜀主。王氏素知奇术。呼为圣师。先是咸通中。南蛮王及坦绰。来围成都。几陷。时天王现沙门形。高五丈许。眼射流光。蛮兵即退。故蜀人于城北宝历寺。立五丈僧相。后为牛尚书预毁次。兵火相仍。唯惧毗沙门之颓圮耳。王氏乃语师曰。公之异术道德动人。可宝历天王否。尚书行鲁曾。梦天王曰。令修吾像。方事经营。持书忽到。请法力成之。师唯其命。徙就天王阁下。居一隅小榻。每日病者填噎其门。日收所施二三十万钱。又发言劝人出材木。浃旬皆运堆积。令三纲掌管。初师在雅郡本寺羯帝神堂内。居其半室。低门苫辱。不许女人到门。唯有一竹箜子。每斋受䞋二十文。必投箜内。满则置之佛殿。声钟集众。自他平等分之。凡请斋者。师意止受二十文。䞋多不取。食毕而去。亦无辞告。其后益加神验。或遇病者。一掴一叱皆起。或令烧纸缗。掇散饮食。或遇甚痛恼者。捩纸蘸水贴之。亦差。光化元年。修天王阁工毕。乃循江渎池。咒食饲鱼经夜。其鱼不啻万亿许。皆浮水面而殒。其鱼俱生忉利天。复来报谢师恩。

　　圆相

　　蜀人也。七岁出家。博综内外典籍。善属其文。时号奇童。内修律范。时无间然。龙朔元年。有疾而终。将启手足时。房内有虹若练。而直上虚空。寺角之铃。无风自鸣。每夜有鼓角声。经百余日方息。从此鸟雀不栖其屋。咸亨四年。甘露降于讲堂。师终。弟子收文集三十余卷。刊行于世。

　　法融

　　阆州严氏子。稚齿好朴。素恶华楚之服。父训令秉笔。便画佛形像。至于聚戏搏沙为塔。所作无非佛事。年甫十三。见僧仪表表苦求出家。依长乐寺慧休法师剃染。经诵偕通。乃沾戒品。习讲南山律钞。后游云水。见嵩岳普寂禅师。道峰孤峻。密付心印。往弋阳福宁寺。丕振宗风。学者麇至。以太和九年。示疾而终。春秋八十九。门人奉神座入塔焉。

　　贯休

　　字德隐。金华兰溪登高姜氏子。七岁父母雅爱。投本县和安寺圆贞禅师出家。为童时。日诵法华经一千字。耳所暂闻不忘。与处默同削染。邻院而居。每隔篱论诗互吟。有僧见之皆惊异。受具之后。诗名耸动于时。乃往豫章。习法华经起信论。皆精奥义。讲训且勤。本郡太守王慥笃重。次太守蒋镶。开洗忏戒坛。命师为监坛。乾宁初。赍志谒吴越武肃王钱氏。因献诗五章。章八句。甚惬旨。遗赠亦丰。王立去伪功。朝廷旌为功臣。乃别树堂立碑。记同力平越将校姓名。遂刊师诗于碑阴。见重如此。善小笔。得六法。长于水墨。可观。受众安桥强氏药肆请。出罗汉一堂云。每画一尊。必祈梦得应真貌方成之。与常体不同。自此游黟歙。与唐安寺兰阇黎道合。后思登南岳。北谒荆帅成汭。初甚礼。于龙兴寺安置。时内翰吴融谪官。相遇往来。论道论诗。融为师作集序。则乾宁三年也。寻被诬谮于荆帅。黜师于功安。郁悒中题砚子曰。入匣始身安。弟子劝师入蜀。时王氏将图僭伪。邀四方贤士。得师甚喜。盛被礼遇。赐赉隆洽。署号禅月大师。蜀主常呼为得得来和尚。时韦蔼举其美号。所长者歌吟讽刺。微隐存于教化。体调不下二李白贺也。至梁乾化二年。终于所居。春秋八十一。

　　锦江禅灯卷第十六
卍新纂续藏经第 85 册 No. 1590 锦江禅灯


　　锦江禅灯卷第十七

　　永安

　　嘉州洪雅人。身裁么么。面色黧䵟。言音鄙恶。而识量宽舒。大抵不可赀也。大中八年间诣成都。造谒府帅。白公敏中。请奏寺额。以其足䟦。肩舆而至。人皆未尝见其登圊而旋溺也。故时呼为无漏师。安置圣寿寺且十日。白中。令僧五六。昼夜互守。而伺察之。内外饮食。亦略同常人。而无解衣去二行之意。详其十辰之积。便旋何所。毕不可知。司徒白公奏额。到日便辞归。眉郡判官卢求见之。谓为小沙弥耳。人云。此师年已八十余矣。

　　亡名者

　　不知何许人。居褒城西数十里中梁山。数峰回负。翠碧凝空。处于厥中。行事诡异。言语不常。恒见者弗惊。乍亲者可怪。平常酷嗜酒肉。粗重公行。又纲任众事。且多折中。号师上座。时群缁伍一皆仿习。师知而叹曰。未净心地。何敢逆行。逆行非诸人境界。谚云。金以火试。待吾试过。开成中。忽作大饼。招集徒众曰。与汝曹游尸陀林去。盖城外山野多坟冢。人所弃尸于此。师踞地舒饼。裹腐烂死尸。向口便啖。俊快之极。同游诸僧。皆掩鼻唾地而走。师大叫曰。汝等能喂此肉。方可喂他肉也。自此缁徒警悟。化成精苦。远近归信。时右仆射柳仲郢。任梁府。亲往礼重。终时。年可八九十。真影存于山寺。至今梁益三辅间。止呼为兴元上座。奇踪异迹。未及详也。

　　法江

　　江东人。游岷蜀。居于法聚寺。即隋蜀王秀所造也。内有仁寿中文帝树舍利塔。师以慈悯为怀。多逆知其来。言无少误。尝在房中谓门人曰。外有万余人。尽载帽。形且挛䠰。从吾乞救。汝速出寺外求之。不见人物。弟子怪师之言。何其倒乱。徙倚之间。有数十人。荷担竹器中螺子至。师曰。此之是欤。命取钱赎之。投于水中矣。

　　罗僧

　　蜀圣寿寺得果位人也。尝寝疾于五台山。同会僧俱不可测。而瞻视之。曾无怠慢。将及九旬而病愈。临诀之际曰。深感所苦。而烦看视。今遂平复。由师之力。我住在剑外九陇郡之茶笼山尔。异日游方。无忘相访也。暮岁而至蜀。历访群峰。遍询老樵辈。且曰。未尝闻兹山名。乃叹曰。噫病禅之妄也。将回。遇山童曰。某是彼岩之聚沙者。即前导而去。俄睹殿塔俨空。房廊环肃。果值昔之卧病者。迎门叙故。日将暮矣。而谓之曰。兹寺非得漏尽通。不能至此。以我宿缘。一谐遘止。曰可寄一宵乎。答曰。为未可尔。其克勤修证。至此何难。乃命旧童送师归去。其僧回望。但见岩壁峭峻。杉桧莽苍而已。则开成中也。时悟达国师知玄。着传之次。得僧可思。尤闲地理。命为玄作他日安茔兆之地。得丹景前峰。其山若雉堞状。虽高低起伏。而中砥平。俄有里人耆老曰。古相传云。茶笼山矣。

　　行遵

　　福州闽王王氏之仲子。后唐庄宗即位。入洛进方物。因留京邸。同光末。会明宗将入。兵乱相仍。乃自翦饰。变服为僧。窜身巴蜀。逮晋开运中。状貌若七十余。然壮力不衰。或询其年腊。则必杜默。于阆中寓光国禅院。徒以律法住持。人不知之师之能否。有李氏子家命斋。饮啖之次。歘起出门叫噪。若有所责。谓李曰。今夜有火。自东南至于西北。街坊邻居咸令备之。是夕果然煨烬无遗。众聚问其故。曰昨一妇女。衣红秉炬而过。老僧恨追不及耳。

　　僧缄者

　　姓王氏。京兆人。少而察慧。辞气绝群。大中十一年。杜审权下对䇿成事。秘书监冯涓。即同年也。乾符中。巢寇充斥。随流避乱。至渚宫投中。今成汭汭。攻淮海不利。遂削发出家。属雷满据荆襄。赵凝攻破之。梁祖遣高季昌诛灭也。江陵遂属高氏。师避地夔峡间。后唐同光三年。入蜀寻访冯涓。已死矣。遂居净众寺。而髭发皓然。且面色红润。逍遥然。人不测其情伪焉。

　　点点师

　　不知何许人也。孟氏。广政中。隐邛南大邑山寺。多游廛肆中。虽事削染。恒若风狂。或与人接。必指黠而言。故目是称焉。有命斋食者。酒肉不间。率以为常。俚人亦不厌也。日之夕矣。乃市黄白麻纸笔墨。置怀袖以归。行数里。沉酣而至瞑矣。所居之室。虽有外户。且无四壁。入后阖扉。人不得造。初邻僧小童。蹑足伺之。见秉烛箕踞。陈纸笔于前。诃责大书。莫晓其文字。往往咄嗟。如决断处置。久之明闇间熟视。闪烁若有人森列。状如曹吏。则襦裳非世之服饰。观者怖惧而退。诘旦微询其事。怒而弗答。居数载。邛笮之人咸神异之。后不知其终。

　　定兰

　　成都杨氏子。本阛阓间凶恶屠沽类。天与厥性。悔往前非。誓预六和。化行三蜀。当尔时咸归信焉。造伽蓝一。号圣寿。与其缘未发。乃藏于佣保中。而父母早亡。无资可以追往。每遇讳辰。师悲哭咽绝。辄裸露入青城山。纵蚊蚋䗈蝇。唼咋肤体。且云。舍内财也。用答劬劳。刺血写经。后则炼臂。至于拔耳剜目。喂饲鸷鸟猛兽。既而行步非扶导。而触物颠踬。后有异人掌擎物。若珠颗然。内空眦中。斯须瞻瞩如故。冥告曰。南天王还师眼珠矣。远近惊骇。常谓人曰。吾闻善戒经中。名为无上施。吾愿勤行速要上果矣。大中三年。宣宗诏入内供养。仰其感应之故。以优礼奉之。弟子有缘。恒执事左右。六年二月中。又愿焚然肩膊。帝累劝勉。年耆且务久长修炼。师不奉诏。遂焚而绝。有缘表请。易名建塔。敕谥觉性。塔号悟真。蜀都止呼定兰塔院。于今香火不绝云。

　　洪正

　　姓常氏。未详何许人也。居于岷蜀间兰若。往因有疾。所苦沉绵。从复平宁。发誓恒诵金刚般若经。日以二十过为准。精持靡旷。时邻僧守贤夜坐。见二鬼使。手操文牒。私相谓曰。取摄僧洪正。一使曰。为其默念般若。傍有大奇荷护。无计近得。又患责限迟延。今别得计。见有直府东门者姓常。又与僧同名。亦曾为僧来。共你摄去。以塞违殿也。守贤闻之惊异。且志其事。明日密问门子常。洪正已死。守贤先持弥陀经。后改业也。师后不测其终。

　　雄俊

　　成都周氏子。善讲说。无戒行。所受檀信。非法而用。且多狡诈。唯事疏狂。又经反易服入军垒。而因逃难。还入缁门。大历中暴亡。入冥见王。诃责毕引入狱去。俊抗声大呼曰。雄俊倘入地狱。三世诸佛即成妄语矣。曾读观经。下品下生者。造五逆罪。临终十念。尚得往生。俊虽造罪。不犯五逆。若论念佛。莫知其数。有一人。乃雄俊居邻。错取。频日念佛。亦暴死。却合得回。与雄俊传语云。若见城中道俗告之。我已得往生西方。言毕。承宝台直西而去。

　　清虚

　　梓州唐氏子。立性刚决。桀黠难防。忽回心。长诵金刚般若。三业偕齐。无有懈怠。尝于山林持讽。有七鹿驯扰。若倾听焉。声息而去。又邻居失火。连甍灰烬。唯师之屋飙焰飞过。略无焦灼。长安二年。独游蓝田悟真寺。上方北院。旧无井泉。人力不及。远取于涧。挈瓶荷瓮。运致极劳。时华严大师法藏。闻师持经灵验。乃请祈泉。即入弥勒阁内。焚香经声达旦者三。恍忽若见三玉女。在阁西北山腹。以刀子剜地。随便有水。师熟记其处。遂趋起掘之。果获甘泉。用之不竭。四年从少林寺。山下有佛室。甚宽敞。人无敢到。云鬼神居宅。尝有律师。恃其戒行。夜往念律。见一巨人。以矛刺之。狼狈下山。逡巡气绝。又持火头金刚咒僧。时所宗重。众谓之曰。君咒力无双。能宿彼否。曰斯焉足惧。于是赍香火入坐持咒。俄而神出。以手掔足投之涧下。七日不语。精神昏倒。师闻之曰。下趣鬼物敢尔。即往彼如常诵经。夜闻堂东有声甚厉。即念十一面观音咒。又闻堂中似有两牛斗。佛像皆振。咒既亡效。还持本经一契。帖然相次影响皆绝。自此居者无患。神遂移去。神龙二年。准诏入内祈雨。绝二七日雪降。中宗以为未济时望。令就寺更祈请。即于佛殿内精祷。并炼一指。才及一宵。雨周千里。指复如旧。才遇大水。寺屋皆垫溺。其院无苦。若无涝没。凡诸异验。皆如此也。

　　汉州开化寺亡名

　　先因入寺。见瑞应交现。遂誓舍身克苦为期。忽于殿中焚香次。俄睹地屋皆为琉璃色。有菩萨乘五色云下庭中。曰汝极坚至。必当得道。吾来证汝。亡名叩头礼拜。斯须不见。寺僧至云。学院内皆变琉璃色。叹嗟不已。其僧复勤节行焉。

　　成都费长房

　　本预缁衣。周朝从废因俗。博通妙精玄理。开皇之译。即预搜扬。敕召入京。从例修缉。以列代经录散落难收。佛法肇兴。年载芜没。乃撰三宝录一十五卷。始于周庄之初。上编甲子。下录年号。并诸代所翻经。部卷目轴。别陈叙得在通行阙于甄异。录成陈奏。下敕行之。所在流传。

　　慧诏

　　陈氏子。本颖川太丘之后。避乱居于丹阳之田里。性恬虚寡嗜欲。沉毅少言。童幼早孤。依兄而长。梯友之至闻于闾阎。十二厌世。出家具戒。便游京扬。听庄严旻公讲释成论。弘音历耳。记注略尽。谓同学慧峰曰。吾沐道日少。聊知旨趣。似有夙缘。将非所闻义浅。为是善教使然乎。乃识听开善藏法师讲。遂觉理与言玄。便尽心钻仰。当夕感梦。往开善寺。采得李子数斛。撮欲啖之。先得枝叶。觉而悟曰。吾正应从学。必浅深极矣。寻尔藏公迁化。有龙光寺绰公。继踵传业。便回听。既阙论本。制不许住。惟有一被。又属严冬。便撒之用充写论。忍寒连噤。方得预听。文义兼善。独见之明。卓高众表。辩灭谛为本有。用粗细而折心。时以为穿凿。有神思也。梁武陵王。出镇西蜀。闻彼多参义学。必须硕解弘望。方可闻宣。众议荐举。皆不合意。王曰。忆往年法集。有伧僧韶法师者。乃堪此选耳。若得同行。想能振起边服。便邀之至蜀。于诸寺讲论开导如川流。尝于龙渊寺披讲。将讫静坐。房中感见一神。青衣恰服。致敬曰。愿法师常在此弘法。当相拥卫。言讫而隐。遂接席数遍。清悟繁结。昔在杨都。苦气疾。缀虑恒勤。及至蜀讲。众病皆除。识者以为寺神之所护矣。于时成都法席。恒并置三四法鼓齐振。竞敞玄门。而师听徒济济。莫斯为盛。

　　宝渊

　　阆中陈氏子。年二十三。于成都出家。居罗天宫。欲学成实论。为弘通之主。州乡术浅。不惬凭怀。齐建武元年。下都住龙光寺。从僧旻法师禀受五聚。经涉数载。义颇染神。旻曰。此君任性俊警。智虑过人。但恨回忽不伦。动静险躁。若值通人优接。当成一世名士。若不遇时。不得其死。必当损辱大法矣。师酷好蒲扑。使酒挟气。终日狼忙。无所推下。旻累谏晓喻。反以为仇。因尔改涂。复从智藏。采孺先业。自建讲筵。货财周瞻。笃励辛勤。有倍恒日。每言。大丈夫当使人事我。何能久侍人。乃广写义疏。贵市王征南书。缄封一簏。有意西归。同寺慧济谑之曰。昔谢氏青箱不至。不得作文章。今卿白簏未来。判无讲理。师曰。殊不然。此乃打狗杖耳。因带帙西返。还住旧寺。标定义府。道俗怀钦。于是论筵频建。听众数百。自重名行。少宾知己。沙门智训。游学京华。数论通敏。同还本壤。投分与交。师弗许也。后寺库犯官。师自恃名高一州。为物所让。以身代当。强悍不弭。至于事成。知当必败。因尔出郭。于路以刃自刎。时年六十一矣。即普通七年也。

　　宝彖

　　安汉赵氏子。后居绵州昌隆之苏溪。天性仁让。慧心俊朗。婴孩有异。二亲欲试其度。以诸彩帛花果弓矢书疏。罗置其前。师便拨除饼果。而取书疏。众共叹异。咸知必有成济也。及年七岁。有缘至巴西。郡太守杨眺问云。承儿大读书。因何名为老子。师曰。始生头白故也。眺密异之。十六事梁平西王。初为道士童子。未学佛法。平西识其机鉴。使知营功德事。因见佛经。欣其文名。重其义旨。就检读诵。迷悟转分。恒求佛法用祛昏漠。年二十有四。方得出家。即受具戒。先听律典。首尾数年。略通持犯。回听成实。传授忘倦。不吝私记。须便辄给。研心所指。科科别致。末又听韶法师讲。偏穷旨趣。武陵王闻师大集摩诃堂。令讲请观音。初未缀心。本无文疏。始役情思。抽帖句理。词义洞合。听者盈席。私记其言。因成疏本。广行于世。后还涪川。开化道俗。外典佛经相续训导。引邪归正。十室而九。又钞集医方。疗诸集苦。或报以金帛者。一无所受。便有衔义怀德者。舍俗出家。或缘障未谐者。尽形八戒。师虽道张井络。风播岷峨。而志意颓然。唯在通于正法。诚心标树。不竞人物。见大集一经。未弘蜀境。欲为之疏记。使后学有归。乃付着经律。就山修缵。而众复寻之。致有烦扰。再稔方就。一无留难。初至虚空藏品。于义不达。闭目思之。不觉身上空中。离床三四尺许。歘然大悟。竟文慧发。写不供宣。据此为言。志力难拟矣。

　　实海

　　阆中龚氏子。少出家。有远志。承扬都佛法崇盛。便决誓下峡。既至金陵。依云法师听习成实。旁经诸席。亟发清誉。乃引众别讲。徒属兼多。于时梁高重法。自讲涅槃。命师论佛性义。便升论榻。虽往返言晤。而执鍮鉐香炉。帝曰。法师虽断悭贪。香炉非鍮不执。师应声曰。陛下位居宸极。帽簪非纛不戴。帝大悦。众咸惊叹。及后还蜀。住谢寺。大弘讲肆。武陵王纪作镇井络。敬爱无已。每就师宿。请谈玄理。乃忘昼夜。至旦王将盥手。日影初出。王曰。日晖粉壁。状似城中。风动刹铃。方知寺里。其晨车盖迎王。马复嘶鸣。师曰。遥看盖动。喜遇陈思。忽听马鸣。庆逢龙树。相与欣笑而出。王升车谓御从曰。听海法师言词。令我盘桓而不能去。其辨给无方。为此例也。周氏跨蹑梁益。庸公镇方。弥加深敬。越于恒伍。时年八十。谓门人法明曰。吾将逝矣。一无前虑。但悲去后图塔湮灭耳。当露尸以遗鸟兽。及建德之年。果被除屏。今院宇荒毁。唯余一堂。容像存焉。

　　智方

　　资中人。其先东吴。远祖宦于西蜀。遂乃成家。童稚出家。依州郭龙渊寺轮法师处。早与宝海周旋。同往扬都云法师座下。而机辩爽利。播名扬越。每讲商略词义。清雅泉飞。故使士俗执纸抄撮者。常数百人。初讲法华。至宝塔品高妙。遂序王释义了。乃曰。何必昔佛国土有此高妙。即杨都福地亦甚庄严。至如弥天七级。共日月争光。同泰九层。与烟霞竞色。方井则倒垂荷叶。圆桷则侧布莲花。似安住之居南。类尼佉之镇北。耳闻目见。庶可联衡。录得者秘以赍归。益部呜呼嗟叹。为惊绝。故其语出成章。状如宿构。宝海频来击难。发其声采。故海问曰。三变此方。改秽成净。亦能变凡成圣否。答曰。化佛甚多。狭故须广。凡圣自尔。何劳改变。又难。若尔则六十小劫。谓如食顷。但是圣睹。凡不能睹。凡圣俱睹。凡望俱圣。师笑曰。高座何曾道此。乃是自道自难耳。海觉言失。乃调曰。三隅木斗。何谓智方。寻声报曰。瓦砾洿池。那称宝海。众大笑而散。及疾甚。海恒来看慰。乃谢曰。智方不能摄养。致此沉痾。仰劳仁者数来垂问。愿生善见。常与同游。俄而异香满室。中夜卒于益部。年九十余。

　　玄续

　　姓桑。成都人。出家既久。经纶道业。涅槃成实。所学之宗。常讲法华。导引蒙晓。然风彩高峻。容止方复。言谈之际。机候变通。达外书。工草隶。时吐篇什。继美前修。又能折节下人。僮少道俗有才调者。命来与语。爱而狎之。至于侯王雄伯。名儒大德。便傲然特立。不以介意。而神爽更高。辩洽电疾。有梓州东曹掾萧平仲者。梁高之孙也。博学机关。当时绝偶。往参谈叙。文集相示。平仲尚之。从容曰。仰承高怀。蔑略诸贵等。今蒙礼顾。深愧非人。师曰。诸贵骄蹇。须以骄蹇对之。明公泛爱。故以泛爱相答。仲曰。法师从来不尔。今日忽然。疑是虚谈。恐非实录。答曰。贫道待公之虚实。亦如公遇续之实虚耳。相与欢笑。尝为宝园寺制碑铭。中有弹老庄曰。老称圣者。庄号哲人。持萤比日。用岳方尘。属有祭江道士冯善英。过寺礼拜。见而恶之。谓师曰。文章各谈其美。苦相诽毁。未识所怀。若不除改。我是敕使。当即奏闻。师曰。文章体势。非尔所知。若称敕使。欲相威胁者。我寺内年别差人当庄。此是敕许。亦是敕使。卿欲奏我。我当庄人亦能奏卿。英虽大恨。无如之。

　　道基

　　姓吕氏。河南东平人也。素挺生知。誉标岐嶷。年甫十四。负帙游于彭城。博听众师。随闻成德。讨论奥旨。则解悟言前。披析新奇。则思超文外。故徐许腾其明略。河海重其义方。致使侪等高推。前修仰上。隋太尉尚书令杨素。负材经国。任总权衡。尝奉清猷。躬申礼敬。叙言命理。噎叹而旋。顾诸宰伯曰。基法师佛法之后寄也。自见名僧。罕俦其匹。即请于东都。讲扬心论。既夙承风驾。体预当衢。游刃众部。玄机秀举。遂能谈泻河倾。响对雷动。于时大业初岁。隋运会昌。义学高于风云。缙绅峙于山岳。皆拥经讲肆。问道知归。踵武相趋。遐迩鳞萃。乃缵杂心玄章。并抄八卷。共传于世。成得诸门。自昔相导。皆经纬剖裂。词飞戾天。控叙抑扬。范超前古。自尔四海标领。盛结慧日道场。皆望气相师指途知返。以师荣冠望表。韵逸寰中。大业五年。敕召来止。遂即对扬玄论。允塞天心。隋后解统玄儒。将观释府。总集义学。躬临论场。銮驾徐移鸣笳。满于驰道。御筵暂止驻跸。清于教门。自大法东流。斯席为壮观也。时披辩之徒。俱开令誉。及将登法座。各擅英雄。而解有所归。并揖师而为玄宰。名居众望。德展经纶。先创宏纲。次光帝德。百辟卿士咸异希声。有隋坠历。寇荡中原。求礼四夷。宣尼有旨。乃鼓锡南郑。张教西岷。于是巴蜀奔飞。望烟来萃。莫不廓清游雾。邪正分焉。教阅大乘。弘扬摄论。𨤲改先彻。缉缵亡遗。道迈往初。名高宇内。以听徒难袭。承业易迷。乃又缀大乘章抄八卷。并词致清远。风教伦通。故览卷履轼者。若登龙门。信鸿渐之有日矣。故贞观帝里。宇内知名之僧。传写流辉。实为符契。但以世接无常。生涯有寄。将修论疏。溘尔而终。以贞观十一年二月。卒于益部福感寺。春秋六十有余。

　　灵睿

　　姓陈。本惟㯋川。流寓蜀部益昌之陈乡。祖宗信于李氏。其母以二月八日。道观设斋。因乞有子。还家梦在松林下坐。有七宝钵。于树颠飞来入口。便觉有娠。不喜五辛。及其诞后。设或食荤。母子头痛。于是持斋。八岁。二亲携至道士处。令诵步虚词。面孔血出。还家入田。遇智胜法师。便曰。家门奉道。自欲奉佛。随师出家。即将往益州胜业寺为沙弥。一夏之中。大品暗通。开皇之始。高丽印公。入蜀讲三论。又为印之弟子。常业大乘。后随入京。流听诸法。大业之末。又返蜀部。住法聚寺。武德二年。安州皓公上蜀。在大建昌寺讲开大乘。师止法筵三年。后还本住。常弘此经。又二年许。寺有异学。成实朋流。嫌此空论。常破吾心。将兴害意。师在房中北壁而止。初夜还床。栖遑不定。身毛自竖。移往南床。坐至三更。忽闻北壁外有物撞度。达于卧处。就而看之。乃漆竹笴槊。长二丈许。向若在床。身即穿度。既害不果。又以银铤雇贼入房。师坐案边。觅终不获。但有一领甲。在常坐处。师知相害之为恶也。即移贯。还绵州益昌之隆寂寺。身相黑短。止长五尺。言令所及。通悟为先。常讲大乘以为正业。贞观元年。通州骞禅师。作檀越。尽形供给。至七年八月二十五日夜。师梦衣冠来迎。骞往西方去。徒众钵中皆空无物。至三十日。寺内钟磬一时皆鸣。骞至三更。据绳床跏坐而终。师周流讲唱。传化不绝。至二十年八月二十四日三更。大风忽起。众闻声曰。灵睿法师。来年十月。往南海大国。光明山西阿。观世音菩萨所受生也。至期十月三日。合寺长幼道俗。见幡华从空而下。菩萨满寺。师犹坐房中看经。外有僧告师曰。幡花异香充寺。师闻捉经出看。敛容立终。坚住不倒。扶卧房中。三更忽起跏坐如生。刺史躬手付香供养。道俗相送归东度山。设大会。时年八十三矣。然其洁清。自童稚不饮荤辛。获如是报云。

　　僧副

　　太原祁县王氏子。弱冠清苦。鉴彻绝群。年过小学。识成大量。乡党称奇。不仁者远。而性爱静。游无远近。裹粮寻师。访所不逮。有达磨禅师。善明观行。循扰岩穴。言问深博。从而出家。义无再问。一贯怀抱。寻端极绪。为定学宗。后乃周历讲座。经论并知。学唯为己。圣人无言。齐建武年。南游扬辇。止于钟山定林寺。师美其林薮。得栖心之胜壤也。行逾冰霜。言而有信。三衣六物。外无盈长。应时入里。道俗式瞻。加以王侯请道。颓然不怍。咫尺宫闱。未尝谒觐。既行为物览。道俗攸属。梁高素仰清风。雅为嗟赏。乃命匠人。考其室宇于开善寺以待之。恐有山林之思。师每逍遥于门。负杖而叹曰。环堵之室。蓬户瓮牖。匡坐其间。尚足为乐。宁贵广厦而贱茅茨乎。且安而能迁。古人所尚。何必滞此。用赏耳目之好耶。乃有心岷岭。观彼峨眉。会西昌侯萧渊藻。出镇蜀部。即拂衣附之。爰至井络。虽途经九折。无忘三念。又以少好经籍。执卷缄默。动移晨晷。遂使庸蜀禅法。自此大行。久之还返金陵。复住开善。先是胡翼之山。有神人现。以慧印三昧。授与野人何规曰。可以此经与南平王。观为病行斋三七日也。若不晓此法。问之于副时以访之。果是其曾所行法。南平遂行斋祀。疾便康复。岂非内因外构。更相起予。不久卒于开善寺。春秋六十有一。即普通五年也。窆于下定林之都门外。天子哀焉。下敕流赠。初有劝修福者。师厉声曰。货财延命。去道远矣。房中什物。并施招提僧。予殁之后。但弃山谷。饱于鸟献。勿营棺垄。以乖我意。门徒涕泪不忍从之。将为勒碑旌德。而永兴公主。素有归信。进启东宫。请着其文。有令。遣湘东王绎。为之树碑于寺。

　　昙询

　　杨氏。弘农华阴人。后迁宅于河东郡。弱年乐道。久滞樊笼。年二十二。方舍俗事。远访岩隐。游至白鹿山北霖落泉寺。逢昙准禅师而蒙剃发。又经一载圆具。谨摄自修。宗禀心学。而专志决烈。同侣先之。圆备戒律。又诵法华。初夏既登。还师定业。承僧稠据于苍谷。遂往问律。稠亦定山郢匠。前传所叙。师以声光所被。遥相揖敬。住既异林。精融理极。思展言造。每因致隔。但为路罕人踪。冈饶野兽。栖幽既久。性不狎尘。来往质疑。未由樵迳。直望苍谷以为行表。荆棘砂砾。披跨不难。岩豁幽阻。攀缘登陟。志存正观。不以邪道自通。又以旁垂利道。由曲前而通滞。吾今漂指虽艰。必直进以程业。用斯微意。随境附心。不亦善乎。每云。与其失道而幸通。宁合道不幸而穷耳。故履践重阻。不难涂穷。后经三夏。移住鹿土谷修禅。属枯泉重出。鹿麋绕院。故得美水驯兽。日济道邻。从学之徒。相庆兹瑞。时因请法。暂往云门。值径阴雾昏。便成失道。赖山神示路。方会本途。此乃化感幽冥。神明翊卫。时有盗者来窃蔬菜。将欲出园。乃为群蜂所螫。师闻来救。慈心将治。得全余命。尝有赵人远至。殷勤致礼。陈云。因病死稣。故蒙恩泽。往见阎王诘问。罪当就狱。赖有昙询禅师。来为请命。王因放免。生来未委。访寻方究。又山行值二虎相斗。累时不歇。师乃执锡分之。以身为翳。语云。同居林薮。计无大乖。幸各分路。虎低头受命。便饮气而散。屡逢熊虎交诤。事略同此。而或廓居榛梗。唯师一踪。入鸟不乱。兽见如偶。斯又阴德感物。显用成仁。何以嘉焉。每入禅定。七日为期。白虎入房。仍为窟宅。独处静院。不出十年。自有禅踪。斯人罕拟。自尔化流河朔。盛阐禅门。杖䇿裹粮。鳞归雾结。隋文重其德音。致诚虔敬。敕仪同三司元寿。亲送玺书。兼以香供。以开皇十九年。风疹忽增。卒于柏尖山寺。春秋八十。五十五夏矣。

　　锦江禅灯卷第十七
卍新纂续藏经第 85 册 No. 1590 锦江禅灯


　　锦江禅灯卷第十八

　　僧渊

　　姓李。郪人。家本巨富。为巴蜀所称。及师初诞。天雨铜钱于庭。家内合运。处处皆满。父运钱疲劳。嘘唱云止。钱不复下。仓内贮米。但及于半。忽满溢出。亲姻外内。莫不惊叹其福。自少至长。志干殊人。行则安徐。坐必跏趺。眼光外射。𦦨𦦨发越。容色玉润。状若赤铜。声若洪钟。响发林动。两足轮相十角分明。二手九井纹理如画。年十八。身长七尺。其父异之。禀命出家。二亲送至城西康兴寺落发。今福缘寺是也。博寻明师。凡读经论。经耳不忘。蕴括怀抱。奉戒守素。大布为衣。瓶钵之外无所蓄积。与同寺毅法师交游。二人乃蜀郡僧中英杰也。相随入京。博采新异。有陟岵寺沙门僧宝。禅道幽深。帝王所重。便依学定。豁尔知津。经涉炎凉。详核词义。师研精定道。毅博通经术。丘索草隶。靡不留心。周武废教。便还故寺。割东行房以为私宅。余者供官。隋氏运开。更新缔构。领匠伐木。连雨两月。师执炉祈请。随语便晴。造塔须金盘。又请地府。随言即掘。应命藏开。用足余金还归本窟。详斯福力。今古未闻。常给孤独。不逆人意。远近随助。泉布若流。又以锦水江波没溺者众。便于南路欲架飞桥。才扣此机。众事咸集。昔诸葛武侯。指二江内。造七星桥。造三铁錞。长八九尺。径三尺许。人号铁枪。拟打桥柱。用讫投江。须便祈祠。方可出水。师造新桥。将行竖柱。其錞自然浮水来至桥津。及桥成也。又自投水。道俗歌谣。于今逸耳。渊毅二师并为物轨。晨夕问法。无亏遗寄。毅以仁寿二年十二月十二日寅时。告弟子曰。三界无常。吾将逝矣。言终神谢福缘本住。春秋六十有九。师闻之悯然曰。毅师已往。我岂独留。俄而遘疾。遗与同瘗。即以其月十四日亦化。春秋八十有四。至十七日。并窆于九里堂。刊石纪之于寺堂。陈子良为文。

　　法进

　　住益州绵竹县响应山玉女寺。为辉禅师弟子。后于定法师所。受十戒。恭谨精诚。谦恪为务。唯业坐禅。寺后竹林。常于彼坐。有四䝤虎。绕于左右。师语勿泄其机。后习水观。家人取柴。见绳床上有好清水。拾两白石安着水中。师暮还寺。弥觉背痛。问其家人。汝安石子。师令明往可除此石。及旦。师仍禅定。家人还见清水如初。即除石子。其痛即愈。因尔习定。不出此山。

　　慧熙

　　益州[郫-卑+((白-日+田)/廾)]人。姓赵。童稚出家。善明篇韵。文笔宛而成章。与绵州震响寺荣智齐名。俱为沙弥。卓异翘秀。后与成都大石寺沙弥道微。连韵赋诗。微有言隙。因即屏绝人事。栖心禅业。年登受具。周闻经律。摘采英华。用为赏要。摄论杂心精搜至理。尤耽三论。是所观门。尝难基法师尘识义。初问以小乘。基以大乘通之。师笑曰。大无不摄。但失小宗。𣆶住州南空慧寺。立性孤贞。不群诸偶。弊于食息。专想虚玄。一坐掩关二十余日。众以不食既久。恐损身命。假以余词曰。国家搜访艺能甚急。今不食闭门。世人谓圣。愿息流言。可时处众。师惧矫饰。便开门进食。由是迄今将三十载。一身独立。不畜侍人。一食而止。不受人施。有讲便听。夜宿本房。但坐床心。两头尘合。自余房地惟有一踪余并莓苔青絮。衣服弊恶。仅免风寒。冬则加衲。夏则布衣。以冬破衲。悬置梁上。有闻师名。就房参拜。迎逆接候。累日方见。时发幽问。吐言高迥。预有元席。皆共惮之。年九十卒。

　　世瑜

　　姓陈氏。住台州。父母早亡。佣作取济。身形伟壮。长八尺三寸。希向佛理。无由而达。大业十二年。往绵州震响寺伦法师处出家。一食头陀。勤苦如常。次往利州籍住寺。后至益州绵竹县响应山。独住多年。四猿供给。山果有信士姓母。过山。惊讶深山常烧薰陆沉水等香。行至山半。见两人形青色。状貌希奇。各负莲华蔗芋而上。遂问其所往。云我供给禅师去。然居山三年。食米一石余。六时行道。以猿鸟为侣。初唯一泉。后有三泉并出。贞观元年。梦有四龙入怀。既觉大悟三论宗旨。遂往灵睿法师讲下。所闻词理。宛若旧识。寻则而覆述。便往绵州。住大施寺。后往崇乐寺。言欲游方去。或曰。此即诸方也。复还大施。香气满室。坐处涌三金钱。师乃跏坐。手执炉而逝。有刺史刘德威。喜所未闻。作龛安之。三年不倒。春秋六十三矣。

　　惠宽

　　绵竹孝水杨氏子。父名玮。系三洞先生五经博士。崇信道法。无敦释教。绵梓益三州之人。每岁率送租米。投于玮家。令保一年安吉。皆与符章而去。初玮妻怀孕。而忽改易恶厌五辛。乃生一女。名为信相。性好闲静。无缘嗜欲。玮妻复怀妊。身极安隐。恒有异相。及其生时。母都不觉。如羊始达。寻有异香。总不啼叫。臂垂过膝。身恒香洁。不近腥臊。年五六岁。与姊信相。于静处兀坐。二亲怪问。答曰。佛来为说般若圣智法门。共姊评论法相。父是异道。不解其言。附口录得二百余纸。近有龙怀寺会法师。闻有奇相。至其家。父以示之。会曰。并合佛经。无所参错。有异禅师。不知何来。于净慧寺入火光三昧。召信相来。入此三昧。及至不入。云是火聚。禅师曰。何不以水灭之。信相即作水观灭火而入。禅师验知可为法器。劝令出家。父母婿家俱不许可。诸道俗宰官。出财赎之。因尔得度。姊与师同时出家。随蜀王秀在益。请入城内。妃主为造精舍。镇恒供养。有造功德须物者。烧香祈请。掘地获金。无不充足。斯事非一。至于食饮。或一日三食。或经岁序不食。时人目之为圣尼。即今犹号圣尼寺也。师年十三。常乐独坐。面无怒相。言常谦下。依空慧寺胤禅师。龙怀寺会阇黎座下。随闻经律。一览无遗。未闻之经。有难问者。皆为通之。初造龙怀寺。会有徒属二百余人。并令在役。唯放于师。有怨及者。会曰。斯人是吾本师。何得使作。昔周灭法。依相禅师隐于南山。

　　智诜

　　字惠成。徐州徐氏子。炫法师之弟也。少聪敏。有志节。在蜀游学。务勤律肆。会周武陵法。因事入关。不果所期。遂隐南岭。终南太白。形影相吊。有隋革命。光启正法。招贲硕德。率先僧首。即于长安敷扬律藏。时益州蜀王秀。请师还蜀。及至之日。王自出迎。住法聚寺。道俗归崇。寺设大斋。遐迩俱赴。师屏气寂然。性不受施。不妄干物。后以人事甚繁。不时諠扰。乃辞入龙居山寺。幽栖深阻。轨迹不通。王数延出。师称疾不起。时王意欲登剑阁。廓清井络。王与师书。师答书请归国化。便略答云。辱使至止。并以诚言。披阅循环。一言三复。文清渌水。理破秋毫。贫道戒行多阙。化术无方。宅身荒谷四十余载。狎鱼鸟以樵歌。习禅那思般若。以此卒岁。分填沟壑。不谓耆年有幸。运属休明。伏惟相王殿下。德隆三古。道振百王。公肯攘臂而归旧里。衣锦而旋本邑。百姓有再生之期。万物起息肩之望。缙绅君子。捧玉帛而来仪。慷慨丈夫。委干戈而伏道。昔长卿返蜀。徒擅清文。邓艾前来。未能偃武。公华阳甲族。井络名家。捧日登朝。怀金问道。剑南长幼并俟来苏。岂藉微风。自然草靡。其诸首领越境参迎。王得书示。返辔还蜀。军众先作礼曰。人物争归。律师之力也。以武德元年十月一日卒。而逝年八十矣。

　　智炫

　　成都徐氏子。初生。室有异光。少小出家。入京听学数年。遂擅名京洛。学众推崇。请令覆讲。瓶泻无遗。会周武帝废佛乘。欲存道教。于是诏华野高僧。方岳道士。大集京师。于太极殿。陈设高座。帝自躬临。敕道士先登。道士张宾为首。登高唱言曰。原夫大道清虚。淳一无杂。祈恩请福。上通天曹。白日升仙。寿与天地同毕。风教先被中夏。无始无终。含生赖之以得长生。洪恩厚利。不可校量。岂知佛法虚幻。言过其实。不容本土。客寓中华。百姓无知。信其诡说。今日欲定臧否。可出头来看。襄城公何妥。自行如意。座首少林寺等行禅师。发愤而起。诸僧止之曰。今日事大。天帝在此。不可造次。知禅师为佛法大海。然应对之间。复须机辩。众共谋议。若非蜀炫。无以对扬。共推如意。以将付炫。炫既为众所推。又忿张宾浪语。安庠而起。徐升论座。坐定。执如意谓张宾曰。先生向者所陈。大道清虚。淳一无杂。又云风教先被中夏者。未知风教起自何时。道教于何处说。又言佛法不容本土客寓中华。可辩道是何时生。佛是何时出。宾曰。圣人出世。有何定时。说教兴行。有何定处。道教旧来本有。佛法近自西来。炫曰。若言无时。亦应无出。若无定处。亦应无说。旧来本有。非复清虚。上请天曹。岂得无杂。寿与天地同毕。岂得无始无终。宾曰。道人浪语。为前王无识。留汝等辈。得至于今。今日圣帝。尽须杀却。帝恶其理屈。令舍人谓之曰。宾师且下。宾既退。帝自升高座言曰。佛法中有三种不净。纳耶输陀罗。生罗睺罗。此主不净。一也。经律中。许僧受食三种净肉。此教不净。二也。僧多造罪过。好行淫泆。佛在世时。徒众不和。递相攻伐。此众不净。三也。主法众俱不净。朕意将除之。以息虚幻。道法中无此事。朕将留之。以助国化。顾谓炫法师曰。能解此三难。真是好人。炫应声谓曰。陛下所陈。并引经论。诚非谬言。但见道法之中三种不净。又甚于此。按天尊处紫微宫。恒侍五百童女。此主不净。甚于耶输陀罗之一人。道士教中。章醮请福之时。必须鹿脯百柈。清酒十斛。此教不净。又甚于三种净肉。道士罪过。代代皆有。千古乱常。姜斌犯法。此又甚于众僧。僧众自造罪过。乃言佛法可除。犹如至尊享国。严设科条。不妨逆子叛臣相继而出。岂以臣逆子叛。遂欲空于大宝之位耶。大宝之位。固不可以臣子叛逆而空。佛法正真。岂得以众僧犯罪而废。炫雅调抑扬。言音朗润。虽处大节。曾无惧颜。帝愕然。良久谓炫曰。所言天尊侍五百童女。出何经。炫曰。出道三皇经。帝曰。三皇经何曾有此语。炫曰。陛下自不见。非是经上无文。今欲废佛存道。犹如以庶代嫡。帝动色而下。因入内。群臣僧众皆惊曰。语触天帝。何以自保。(以周武非嫡故)炫曰。主辱臣死。就戮如归。有何可惧。乍可早亡游神净土。岂与无道之君。同生于世乎。众皆壮其言。明旦出敕。二教俱废。仍相器重。许以婚姻。期以共政。法师志操逾厉。与同学三人。走赴齐都。时周齐之界。皆被枪布棘。彼有富老。姓张。铺毡三十里。令炫得过至齐。盛为三藏。名振东国。武帝破邺。先遣追求。帝弟越王。宿与法师厚善。恐帝肆怒。横加异责。乃鞭背成痕。俗服将见。越王先为言曰。臣恨其逃命。已杖六十。令脱衣见帝。帝变色曰。恐其怀惭远逝。以至死亡。所以急追元无害意。责越王曰。大丈夫。何得以杖捶相辱。待遇弥厚。与还京师。武帝崩。隋文作相。大弘佛法。两都归趣一人而已。岁景将秋。怀土兴念。又以蜀川迥远。奥义未宣。援首西归。心存敷畅。蜀王秀未之知也。时长史周宣明。入朝赴考。隋文帝谓之曰。炫法师安和耶。宣明惊惶。莫知所对。文帝曰。一国名僧。卿遂不识。何成检校。宣明稽首陈谢死罪。及还。先往寺参礼。寺旧在东。逼于苑囿。又是鄱阳王葬母之所。其王至孝。故名孝爱寺。宣明供养无阙。至大邺改为福胜寺。法师宣扬觉倦。入隐三学山。触目多感。遂游山诗曰。秀岭接重烟。嵚岑上半天。绝岩低更举。危峰断复连。侧石倾斜涧。回流泻曲泉。野红知草冻。春来鸟自传。树锦无机织。𤠔鸣讵假弦。叶密风难度。枝疏影易穿。抱帙依闲沼。䇿杖戏荒田。游心清汉表。置想白云边。荣名非我顾。息意且萧然。年一百二岁。不病而卒。

　　道会

　　犍为武阳史氏子。初出家。住益州严远寺。气宇高简。雅调逸群。四方道俗旦夕参候。犹以蜀门小狭。闻见非广。乃入京询访。经十余年。经论史籍。博究宗领。还蜀欲大开释教。导引后锐。时属乱离。不果心行。会皇运初兴。率先招抚。詹俊李衮首途巴蜀。师上疏曰。会弟性不肖。家风失坠。封爵虽除。诏敕犹在。门生故吏。子孙成列。并奋臂切齿。思效力用。即日剑门虽启。巫峡负固。师请躬率徒𨽻。振锡启途。折简宣威。开怀纳款。军无矢石之劳。主有待成之逸。此亦一时之利也。惟公图之。为使淹留。遂不行于时。国初僧尼道士。所在多度。有道士宋冀。是彼梁栋。于隆山县。新立道观。屋宇成就。置三十人。师经总管段伦陈牒。改观为寺。其郭内住者。并是道宗。不伏移改。嘱安抚大使李袭誉。巡察州县。师以事达。乃引兵过城。四面鸣鼓。一时驱出。举宗怨诉。噂𠴲街衢。师曰。未能令天下改观为寺。此之一所终不可夺。遂依立寺。至今不毁。武皇登遐。入京朝观。因与琳师。同修辨正。有安州皓师。在蜀弘讲。人有嫉者。表奏云反。又述法会觇候消息。遂被拘执。身虽在狱。言笑如常。为诸在狱讲释经论。经春至冬。诸僧十数。衣服褴缕。不胜寒酷。京师有无尽藏。恒施为事。师致书曰。自如来潜影西国。千有余年。正法东流五百许载。虽复赤髭青眼。大开方便之门。白脚漆身。广示归依之路。犹未出于苦海。尚陆沉于险道。况五众名僧。四禅教首。头陀聚落。唯事一餐。宴坐林中。但披三纳。加以无缘之慈。想升锤以代鸽。履不轻之行。思振锡以避虫。今有精勤法子。清净沙门。横被囚拘。实非其罪。遂使重关早落。睹狱吏而魂飞。清室晚开。见刑官而思尽。严风旦洒。穿襟与中露俱飘。繁霜夜零。寒心与死灰同殪。若竟不免沟壑。抑亦仁者所耻。书达。即送裘鞋给之。及事释还乡。三辅名僧。送出郭门。师与诸远僧别诗曰。去住俱为客。分悲损性情。共作无期别。旹能访死生。道俗闻者。皆堕泪。

　　植相

　　梓潼涪。郝氏子。尝任巴西郡吏。太守郑贞。令师卖献物。下扬都见梁祖。王公祟敬三宝。便愿出家。及还上蜀。决誓。家属并同妻子。既同师志。一旹翦落出家。于梁大同中。专习苦行。一食常坐。正心佛理。以命自期。南武都。今孝水县也。有法爱道人。高炫道术。师往观之。爱于夕中。以咒力现大神。身着衣冠。容相瑰伟。来举绳床。离地四五尺。便诵戒。神即驰去。斯须复来举床。仅动一角。如前复去。俄尔又来在师前立。师正意贞白。初无微动。寻尔复去。于屋头现面。舍栋破裂。其声甚大。师亦无惧。神见不动。便来礼拜。求哀忏悔。至旦语爱曰。汝所重者。此是邪术。非正法也。可舍之。师往益听讲。以生在边鄙。言颇涉俗。虽遭轻诮。亡怀在道。都不忤意。又因行路寄宿道馆。道士素闻师名。恐化徒属。拒不延之。其夜群虎绕院相吼。道士等通夕不安。及明追之。从受菩萨戒焉。又曾行弘农。水侧见人垂钓。师劝止之不从。即唾水中。忽有大蛇。擎头四顾。来趣钓者。因即归命。投师出家。旹梁道渐衰。而涪土军动。与彖法师。分飞异域。彖入静林山。师入青城山。聚徒集业。梁王萧撝素相钦重。供给獠民。以为营理。未暇经始。便感重疾。知命不救。谓弟子曰。常愿生净土。而无胜业。虽不生三涂。亦不生天堂。还生涪土作沙门也。汝等努力行道。方与吾会。跏坐俨然奄便迁化。时年三十有四。

　　僧林

　　吴人。深有德素。行能动物。梁大同中。上蜀至潼。州城西北百四十里。有豆圌山。上有神祠。土民敬之。每往祭谒。师往居之。禅默累日。忽有大蟒。萦绳床前。举头如揖让者。师为授三归。受已便去。自尔安怗。卒无灾异。其山北涪水之阳。素来无猿。师自栖托已来。便有两头。依师而住。有见度水而来。及师出门。猿还泅渡而去。如此非一。年月淹久。孚乳产生。乃有数十。有时送师至龙门口。伫望而返。后往赤水岩。有敝寺。屋宇并摧。祇有基址。便即露坐。有虎蹲于师前。低目而视。师乃为说法。良久便去。尔后孤游雄悍。不避恶兽。常行仁济。感化者多。末卒于潼郡。

　　道仙

　　一名僧仙。康居国人。以游贾为业。梁周之际。往来吴蜀。江海上下。集积珠宝。故其所获赀货。乃满两船。时或计者云。直钱数十万贯。既怀宝填委。贪附弥深。唯恨不多取验吞海。行贾达于梓州新城郡牛头山。值僧达禅师说法曰。生死长久。无爱不离。自身尚尔。况复财物。师初闻之。欣勇内发。深思惟曰。吾于生多贪。志慕积聚。向闻正法。此说极乎。若失若离。要必当尔。不如沉宝江中。出家离着。索然无扰。岂不乐哉。即沉一船深江之中。又欲更沉。众共止之。令修福业。师曰。终为纷扰。劳苦自他。即又沉之。便辞妻子。又见达房。凝水滉漾。知入定。信心更重。投灌口山竹林寺而出家。初发落日。对众誓曰。如不得道。不出此山。即迥绝人踪。结宇岩曲。禅学之侣。相次屯焉。每览经卷。始开见佛在某处。无不哽咽。我何不值。但见遗文。如是挺卓不群。或有造问学。皆以善权答对。冥符正法。自初入定。一坐四五日。率以为恒。有时预告。明有客至。皆如其说。梁始兴王澹。褰帷三蜀。礼以师敬。携至陕服沮曲。以天监十六年。至青溪山。有终焉之志。便剃草止容绳床。于时道馆祟敞。巾褐纷盛。屡相呵斥。甚寄忧心。师乃宴如。曾无屑屑之意。一夕道士忽见东冈火发。恐野火焚害师。各执水器来救。见师方坐。大火猛焰洞然。咸叹火光神德。道士李学祖等。舍田造像。寺塔歘成。远近归信。十室而九。州刺史鄱阳王恢。躬礼敬而受其法。天监末。始兴王冥感。于梁泰寺。造四天王。每六斋晨。常设净供。师后赴会。四王顶上放五色光。师所执炉自然烟发。太尉陆法和。昔微贱日。数载在山。供师给使。僧有肆责者。师曰。此乃三台贵公。何缘骂辱。俱不测其贵也。和果遂升衮服。师或劳疾。见缥衣童子。从青溪水出。碗盛妙药。跪而进服。无几便愈。居山二十八年。复游井络。化道大行。旹遭酷旱。百姓请祈。师即往龙穴。以杖扣门。数曰众生何为嗜睡如此。语已登遐。即玄云四合。大雨滂注。民赖斯泽。咸来祷赛。钦若天神。有须舍利。即为祈请。应念即至。如其所须。

　　香阇黎者

　　莫测其来。以梁初至益州青城山飞赴寺。欣然有终志。时俗每至三月三日。必往山游赏。多将酒肉共相酣乐。师常劝喻。竟无改移。次年三月亦如前集。例坐已了。师令人于座穿坑方丈。人莫知意。谓人曰。檀越等恒自饮啖。未曾与我。今日为众须餐一顿。诸人争奉肴酒。随得随尽。若填巨壑。识者怪之。至𣆶曰。我大醉饱。扶我就坑。不尔污地。及至坑所。张口大吐。鸡肉出口即能飞鸣。羊肉出口即驰走。酒食乱出。将欲满坑。鱼䱎鹅鸭游泳交错。众咸惊嗟。誓断辛杀。迄今酒肉永绝上山。此师之德风犹存。益州别驾罗研。朝梁。志公谓曰。益州香贵贱。答曰甚贱。初不知是人也。志曰。既为人所贱。何为久留。研亦不测此语。或曰。想是青城香阇黎也。遂往山具述。师曰。檀越远来。固非虚说。其夜便化弟子等。营墓将殡。怪棺太轻。及开。止见几杖而已。

　　益州多宝寺猷禅师

　　𢛓道人杨氏子。勤读诵。四十余年。日夕不舍。房后院壁。图九想变。露置绳床。棕被覆上。昼依僧例。夜则寝中。亘一日方出一食。如是渐增七日方食。僧以为常。弗之怪也。如此又经二十余年。忽经一月而不出者。不畜侍人。佥议。不出祇是入定。不劳看之。忽一夜风雨盛。画壁廊倒。及旦。众往视之。试拨㯶被。一无所见。唯绳床坐褥存焉。

　　僧度

　　不知何人。去来邑野。略无定所。时人号为狂人。周赵王在益州。有[郫-卑+((白-日+田)/廾)]民。与王厚便欲反。或有告者。王未之信。至旦。[郫-卑+((白-日+田)/廾)]兵果至。王厚者为主。在城西大街。方床大坐。时师乃戴皮靴一只。从城西遗粪而走。至盘陀塔。弃靴而回。众怪之。而莫测也。又复将反者。以纸笔请师定吉凶。便操笔作州度两字。反者喜曰。州度与我。斯为吉也。择曰。彼往我亡。我往彼亡。重必克之。时赵王据西门楼。令精兵三千骑往。始交即退。随后杀之。至盘陀。斩[郫-卑+((白-日+田)/廾)]兵千余人。今塔东特高者是。于后方验师戴皮相。皮[郫-卑+((白-日+田)/廾)]声同。遗粪而走。散于塔地。所言州度(徒各切)反即斫头。目前取验。定后人闻于王。遣人四追。遂失所在。

　　卫元嵩

　　益州成都人。少出家。为亡名法师弟子。聪颖不偶。尝以夜静侍傍曰。世人汹汹。贵耳贱目。即知皂白。其可德哉。名曰。汝欲名声。若不佯狂。不可德也。师心然之。遂佯狂漫走。人逐成群。触物摛咏。周历二十余年。亡名入关。移住野安。自制琴声。为天女怨心风弄。有传其声者。尝谓兄曰。蜀土狭小。不足展怀。欲游上京。与国土抗对。兄意如何。兄曰。当今王褒庾信。名振四海。汝何所知。自取折辱。答曰。彼多读书。自为文什。至于天才大略。非其分也。兄但听看。即轻尔造关。为无过所。乃着俗服。关中却回。防者执之。师诈曰。我是长安于长公家人。欲逃往蜀耳。关家迭送至京。于公曾在蜀。与师交游。而忽得相见。不胜其优。高贵名士靡所不诣。即上废佛教。自此还俗。周祖纳其言。又与道士张宾。密加扇惑。帝信而不猜。便行屏削。师制千字诗。略云。龙首青烟起。长安一代丘。是也。并符谶纬。事后晓之。隋开皇八年。京兆杜祈死。三日而稣云。见阎罗王。问曰。卿父曾作何官。曰臣父在周。为司命上士。王曰。若然错追。可速放去。然卿识周武帝不。答曰。曾任左武侯司法。恒在阶陛。甚识。王曰。可往看汝武帝去。一吏引至一处。门牕椽瓦。并是铁作。于铁牕中。见一人极瘦。身作铁色。着铁枷锁。祈见泣曰。大家何因苦困乃尔。答曰。我大遭苦困。汝不见耳。今得至此。大是快乐。祈曰。作何罪业。受此苦困。答曰。汝不知耶。我以信卫元嵩言。毁废佛法。故受此苦。祈曰。大家何不注引卫元嵩来。帝曰。我寻注之。然曹司处处搜求。乃遍三界。云总不见。若伊朝来。我暮得脱。何所更论。卿还语世间人。为元嵩作福。早来相救。如其不至。解脱无期。祈稣不忘冥事。劝起福助云。

　　尚圆

　　姓陈。广汉雒人。出家以咒术救物。梁武陵王萧纪。宫中鬼怪。魅诸婇女。或歌或哭。纷然乱举。王乃令善射者控弦拟之。鬼乃现形。即放箭射鬼。便遥接还返掷人。久而不已。闻师持咒。请入宫中。诸鬼竞前作诸变现。龙蛇百兽。倏忽前后。在空在地。怪变多端。师安坐告曰。汝小家鬼。何因敢入王宫。能变我身。饶变万种。祇是小鬼。尔等住听我一言。诸鬼合掌住立。师始发云南无佛陀。鬼皆失所。自尔安静。武帝闻召。大蒙赏遇。值梁覆扰。师行至蜀。所有痛恼因之护卫。年八十一。终所住治城。

　　涪州想思寺无相禅师

　　不知何来。忽至山寺。不异恒人。其寺在涪州上流大江水北崖侧。有铭方五尺许。字如掌大。都不可识。下有佛迹。相去九尺。长三尺许。蹈石如泥。道俗敬重。相以一时渡水无船。乃以钵安水中曰。何为常擎汝。汝可自渡。便取芭蕉叶搭水。立上而渡。钵随后来。须臾达岸。时采樵者。见之相语。师觉便辞去。徒众苦留不住。至水边入船。诸人礼请。不与篙楫。乃捉船舷直渡。不顾而去。莫测所往。

　　童进

　　绵州李氏子。出家之后。不拘礼度。唯乐饮酒。谓人曰。将瓶等身而灌满。师犹未醉。尝以酣醉狂歌。遗尿臭秽。众共非之。有识者曰。凡圣难测。会周武东征。云须毒药。敕泸州营造置监吏力科獠采药。蝮头铁猩鬵根大蜂野葛鸩羽等数十种。酿以铁瓮。药成。着皮衣。琉璃障眼。方得近之。不尔。气冲成疮致死。药着人畜。肉穿便死。师闻之往彼监所。官人弄曰。能饮一杯。岂非酒士。师曰。得一升解酲。官曰。任饮多少。何论一升。便取铁杓于药瓮中。取一杓饮之。言谑自若。都不为患。道士等闻皆来看。师又举一杓以劝之。皆远走避。或曰。此乃故杀人。何得无罪。师曰。无所苦。药进自饮。有谁相劝。乃噫曰。今日得一醉。卧方石上。俄尔遗尿。所著石皆碎。良久睡觉。精爽如常。隋初无疾而终。弟子检校。衣服床褥。皆香洁非常。

　　富上者

　　莫测何许人。恒依益州净德寺宿。埋一大笠在路。昼日兀坐读经。人虽去来。不唤令施。有掷钱者。亦不咒愿。每于静路。不入闹中。状如五十。虽在多年。过无所获。有信心者曰。城西城北。人稠施多。在此何为。答曰。一钱两钱。足养身命。复用多为。陵州刺史赵仲舒。乃三代之酷吏也。甚无信敬。闻故往试。骑马直过。佯堕贯钱。师但读经。目未曾顾。去远。舒令取钱。师亦不顾。舒乃返来曰。你见我钱堕地以不。曰见。问曰。钱今何在。曰见一人拾将去。舒曰。你终日在路。唯乞一钱。岂有贯钱在地。而不取耶。见人将去。何不止之。答曰。非贫道物。何为浪认。仲舒曰。我欲须你身上袈裟。师曰。公能将去。复有与者。即叠授与。仲舒下马礼谢曰。弟子周朝人。官历三代。大与众僧往还。少有不贪者。闻名故谒。本非恶意。请往陵州。师曰大善。然贫道广欲结缘。愿公助国安抚。即是长见受供养也。舒辞叹曰。僧中有人。不可轻慢。尔后不见。益州人蓟相者。从扬州还见之。亦埋笠路侧。颜状如常。

　　德山

　　不知何许人。一日厌世。弃妻子入山修道。须发不暇削。衣食不暇给。唯息缘静念。为悟自性。人莫知其观行。视其相状。如得定者。时游化竹林龙池。开悟道俗。以清简为本。每云。烦乱之法。道俗同弊。故政烦则国乱。心烦则意乱。水清则鱼石可见。神清则想倒可识。学清简者。尚自諠烦。况在乱使。焉可道哉。

　　慧琳

　　绵州神泉薛氏子。以隋初。隐于建明寺。清虚守静。与物不群。寺有塑像。常勤供养。像为生须三十六茎。大业末年。扫一古坟。竖二竹竿。云是天眼。后忽拔一云。弘农扬为魔所㧞也。不久义宁嗣历。有时着复衣。夏坐坟上。日虽炎赫。身无热状。口虽涉道。形同于俗。言谈之次。以理居先。雒县先有育王浮图。师忽一时历村。借车三百乘云。欲向雒县迎浮图于此安置。未经旬日。遂被火烧。武德年中。潜伏草野。人莫知也。彼有杨祜师。不测何人。直往草中相见。曾生未面。宛若旧朋。各云。别来八百年矣。曾为人咒病得差。病者令女赍裙以施。女遂留衣送直。师遥见谓曰。但将裙来。我不须钱。女惊其圣。以贞观四年。示从物故。

　　锦江禅灯卷第十八
卍新纂续藏经第 85 册 No. 1590 锦江禅灯


　　锦江禅灯卷第十九

　　慧聪

　　姓王。出家已后。游行斋讲。手不释卷。寻经旨趣。心自欣跃。苦形节食。行知足行。自云。法华经常不轻菩萨。不专读诵经典。但行礼拜四众。尚得六根清净。我何为不礼诸佛世尊。即于别院闭门。常礼万五千佛。依经自唱。一一礼之。寺僧怪其所作。于壁隙伺之。见礼拜头下。天龙八部等亦头下。数数非一。诸人来其院者。无不心战走出。恒闻异香蔚蔚。及尔终后。贞观年中。院无人往。每夜常闻弹指礼拜行道等声。

　　智隐

　　贝州李氏子。即华严藏公之弟子。剃染之后。遵弘道业。慧解所传。受无再请。而神气俊卓。雅尚清虚。谈吐佛乘。听者忘倦。开皇七年。敕召藏公。师与入京。住大兴善寺。通练智度论。阿毗昙论。及金刚般若论。明其窟穴。解兼伦例。众举绍隆。下敕补充讲论。于经藏寺。仍扬前部。微恙而终。敕送舍利于益州之法聚寺。即蜀王秀之所造也。道贯西蜀。开化弥昌。倾其金贝。无不兴从。不接旬而塔成就矣。及将下瘗。天雨银花。放白色光。如此非一。正入塔时。感五色云覆于函上。团圆如盖。大鸟六只旋绕云间。闭讫俱散。人以事闻。蜀王大悦。

　　法凝

　　会州人。姓庞氏。初齐武帝。梦游齐山。不知在何州县。散颁天下觅之。时师之父老奏称。去州城北七里。有臣人山。旧号齐山。武帝遣于上立精舍。度僧给田业。师以童子。在先得度。专心持戒。道德日新。兼以究心。时则诵经。后习禅定。或三日出定。或七日出。众往于牕中窥见。容或禅定。便经一月出。犹不饮食。众往劝之。虽复进食。渐取少分。年至七十。于佛像前。置座而坐。初烧一指。昼夜不动。火然及臂。弟子辈欲往扑灭。师禁之不许。臂然火焰弥炽。遂及身支。七日七夜。众皆顶礼赞叹。至身炼尽。唯有聚灰。众共起塔。今精舍犹在。

　　僧崖

　　涪陵牟氏子。晋义熙九年。朱龄石伐蜀。涪陵獽三百家。随军平讨。因止千广汉金渊山谷。师即其后也。而童幼少言。每游山泉。必先礼而后饮。或谛观不瞬。坐以终日。人问其故。答曰。是身可恶。我思之耳。后必烧之。及年长从戎。毅然刚正。尝随伴捕鱼。得己分者。用投诸水。谓伴曰。杀非好业。我今举体皆同众生。遂舍家出家。而修禅观。时獽首领数百人。共筑池塞。资以养鱼。师往彼观望。忽有异蛇长尺许。头尾皆赤。须臾长大。乃至丈余。围五六尺。獽众奔散。蛇便趣水。举尾入云。赤光遍野。久之乃灭。寻尔众聚。具论前事。师曰。此无忧也。但断杀业。蛇不害人。又劝停池堰。众未之许。俄而堤防决坏。时依悉禅师。施力供侍。虽充驱使。而言语讷涩。举动若痴。然一对一言而合大理。经留数载。无所异焉。

　　绍阇黎

　　梓州玄武蒲氏子。未出家前。山行见一大虫甚瘦。又将一子。于涧中取虾为食。师叹曰。此虫应在深山。饥之甚矣。等是一死。不如充此之饥。乃脱衣往卧虫前。虫乃避去。后方出家。唯诵经行道。更无异行。大业之初。汝州界虫暴非常。三五十人持杖而行。伤人既多。师往其处。立茅蓬而坐。虫并远去。道路清夷。年一百九岁。乃见疾而终。弟子收舍利。竖塔藏之阿原。

　　法建

　　广汉雒县朱氏子。诵经千卷。闲暇遨游。俗无所测。或闭门数日不出。亦无所食。唯闻诵经。然小声吟讽。音不外彻。有人倚壁窃听临响。但闻斖斖溜溜。似伏流之吐波。旹乃一出。追从无闻。武陵王东下。令弟规守益州。魏遣将军尉迟迥伐蜀。规既降款。城内大有名僧。皆被拘禁。至夜忽有光明。迥遣人寻光。乃见诸僧并睡。唯师端坐诵经。光从口出。迥闻自到师座。顶礼坐听。至旦。迥问曰。法师昨夜所诵何经。答曰。华严经下帙十卷。迥曰。何不从头诵之。答曰。贫道诵次到此耳。迥曰。法师诵得几许。答曰。贫道发心欲诵一藏。情多懈怠。今始得千卷。迥惊疑不信。将欲试之。曰屈总诵一遍。应不劳损耶。师曰。读诵经典。沙门常事。岂惮劳苦。乃设高座。令诸僧众并执本听。法师登座为诵。成似急流之注峻壑。其吐纳音句呼噏气息。或类清风之入高松。众闻其余音。情疏意逸。空望尘躅。七日七夜。数已满千。犹故不止。迥起谢曰。弟子兵将。不得久停。请从此辞。诸僧因并释放。迥出叹曰。自如来称灭之后。阿难号为总持。岂能过此。蜀中乃有如此僧。所以常保安乐。奇哉奇哉。师年八十终。

　　慧恭

　　成都周氏子。周武未废佛教之时。与同寺惠远。结契勤学。远直诣长安听采。师长往荆扬访道。游于京师。听得阿毗昙论。迦延。拘舍。地时。成实。毗婆沙。摄大乘。并皆精熟。还益州讲授。卓尔绝群。道俗钦重。䞋施盈积。师从江左来还。二人相遇欣欢。共叙离别三十余年。而同信宿。其言谈。远如泉涌。师竟无所道。远问师曰。离别多时。今得相见。庆此欢会。伊何可论。但觉仁者无说。无所得耶。师对曰。为性闇劣。都无所解。远曰。大无所解。可不诵一部经乎。师答曰。唯诵得观世音经一卷。远厉色曰。观世音经。童子皆能诵之。且仁者童子出家。与远立誓。望证道果。岂复三十余年。唯诵一卷经。如指许大。是非闇钝。懒惰所为。请与断交。愿法师早去。无增远之烦恼也。师曰。经卷虽小。佛口所说。遵敬者得无量福。轻慢者得无量罪。仰愿暂息瞋心。当为法师诵一遍。即与长别。远大笑曰。观世音经。是法华经普门品。远已讲之。数过百遍。如何始欲闹人耳乎。师曰。外书云。人能弘道。非道弘人。但至心听佛语。岂得以人弃法。乃于庭前结坛。安高座。绕坛数匝。顶礼升高座。远不得已。于檐下据胡床坐听。师始发声唱经题。异香氤氲。遍满房宇。及入文。空中作乐。天雨四华。乐则嘹亮振空。华则氛霏满地。念经讫下座。华乐方歇。惠远接足顶礼。泪下交流。谢曰。惠远之量。一篝灯耳。敢行天日之下。乞暂留赐见教诲。师曰。非恭所能。诸佛加被之力也。即日拂衣长揖。沿流而去。尔后访问。竟不知其所之。

　　法泰

　　眉州隆山县吕氏子。初为道士十余年。一日忽自悟其非。回心正觉。因即剃除。始诵法华经。寻即通利。乃精勤写法华经一部。数有灵瑞。欲将向益州装潢。令一人担负。行至笮桥。桥忽断。师在后。负担人俱坠水中。人浮得出。担没不见。师于岸上捶胸号哭曰。其余俱是闲事。何忍溺经。即高声唱言。如能为漉得者。赏钱两贯。旹有一人闻之。脱衣入水求之数度。祇得钱与衣幞。而不得经。师转悲泣。巡岸上下。望小洲上有一幞。命人取之。乃是经也。草木擎之。宛无湿处。师不胜欢喜。即以三千钱。偿所漉人。曰法师悲号剧丧父母。故为代觅。非是贪钱。弟子虽庸夫。亦知福报。请以此钱。充庄严之直。言讫遁去。更欲与言。不知何往。师至成都装潢。以檀香为轴。表带及帙并函。将还本寺。别处安置。夜有异香。师勤诵持。昼夜无间。时彪法师为邻。夜欲看读。恒嫌师闹乱其心。曲自往请令低声。乃见师前大有人众。皆胡跪合掌。彪退流汗。即移所住。师年八十终矣。

　　宝琼

　　益州绵竹马氏子。少年出家。清贞俭素。读诵大品。率以为常。历游邑落。但劝尊敬佛法。晚移州治。住福寿寺。率励坊郭邑义为先。每结一邑。必三十人。合诵大品。人各一卷。月营斋集。依次而诵。如此义邑。乃盈千计。四远闻者。皆蒙造款。师乘机授化。望风靡服。而卑弱自持。先仁后德。经行拥𠀛。下道相避。言问酬对。怡声谦敬。不媚于时。本邑连比䦹邡诸县。并是道民。尤不奉佛。僧有投寄。无容施者。致使老幼之徒。于沙门像不识者众。师虽桑梓。习俗难改。徒有开悟。莫之能受。李氏诸族。正作道会。邀师赴之。不礼而坐。佥谓。不礼天尊。非法也。师曰。邪正道殊。所事各异。天尚不礼。何况老君。众议纭纭。颇相陵侮。师曰。吾礼非所礼。恐贻辱也。遂礼一拜。道像并座动摇不安。又礼一拜。连座返倒摧残在地。道民相视。谓是风鼓。竞来周正。师曰。斯吾所为。勿妄怨也。初未之信。既安又礼。依前崩倒。合众惊惧。举堂礼师。一时回信。从受归戒。傍县道党。相将叹讶。咸复奉法。不敢故违。皆受菩萨戒也。县令高达。素有诚敬。承风敷道。更于州寺。召僧弘讲。阖境倾味。自此而繁。以贞观八年。终于所住。

　　明达

　　康居康氏子。童稚出家。严持戒律。受戒之后。便护五根。年及具足。行业弥峻。胁不着席。日无再饭。外仪轨则。内树道因。广济为怀。游行在务。以梁天监初。来自西戎。至于益部。时巴峡蛮夷。鼓行抄劫。州郡征兵。克期诛讨。师愍其将苦。志存拯拔。独行诣贼。登其堡垒。慰喻招引。未狎其情。俄而风雨晦冥。雷霆震击。群贼惊骇。恻尔求哀。师乃教具千灯。祈诚三宝。营办始就。昏霾立霁。山泽通气。天地开朗。翕然望国。并从王化。襁负排薮。獭兽前趋。其徒充泽。遂使江路肃清。往还无阻。兵威不设。而万里坦然。师之力也。后因行役。中路逢有人缚㹠在地。声作人语曰。愿上圣救我。师即解衣赎而放之。尝于夜中索水洗脚。弟子如言。而泥竟不脱。重以汤洗。如前不去。乃自以水灌之。其脚便净。师曰。此鱼膏也。莫测其所从。行至梓州牛头山。欲构浮图。不访材石。直觅匠工。道俗莫不怪其言。于时三月水竭。即下求水。乃于水中得一长材。正堪刹柱。长短合度。佥用欣然。仍引而竖。至四月中。涪水大溢。水流翳江。自泊村岸。都无溜者。师率合缁素。通皆接取。从横山积。创修堂宇。架塔九层。远近并力。一时缮造。役不逾时。歘然成就。而躬袭三衣。并是粗布。寒暑无革。有时在定。据于绳床。赫然火起。众往扑灭。唯觉清凉。有沙门僧救。疾患挛躄。来从乞瘥。师便授杖令行。不移晷景。骤步而返。斯阴德显济。功不可识。其例甚矣。又布萨时。身先众坐。因有盗者。穿墙负物。既出在外。迷闷方所。还来投寺。喻而遣之。化行楚蜀。德服如风。故使三蜀氓流。或执炉请供。或散华布衣。或舍俗归忏。或翦落从法。日积岁计。而不可纪。

　　僧晃

　　绵州涪城南昌冯氏子。形长八尺。颜貌瑰伟。威容整肃。动中规矩。而鹰眼虎身。鹅行象步。声音雄亮。志略宏远。志学之年。文才博达。时共声誉。尝梦手擎日月。太虚中坐。便晃然厌俗。欣慕出家。私即立名为僧晃也。父母未许。拘械两足。系于屋柱。矢意绝命。誓心无改。锁自开解。乃叹曰。夫志之所及。山岳以之转。江河以之绝。城台以之崩。瀛海以之竭。日月为之潜。光。须弥为之崩颓。星辰为之改度。嘉树为之折摧。况复金木之与桎梏。奚足系吾心哉。二亲顾其决志。遂依彖法师出家。受业学通。纲维法任。乃岷巴之领袖。而咸所推仰焉。

　　智通

　　梓州陈氏子。八岁出家。为正道法师弟子。后诵法华。并习讲业。善持威仪。奉戒贞苦。常有双鹅依时。听讲。每日两度放光。至唐贞观年间。升座告众曰。吾今永别。言讫而逝。春秋九十七矣。

　　悟诠

　　号觉海。有慧性。峡州有富人程夷伯者。年二十九。一夕梦其父曰。汝今年当死。可问觉海。其人茫然不晓。一日有僧说相。负觉海字。程请一相。问云。我寿几何。觉海曰。老僧皆无求。但觅水一杯。呵气入水中。令程饮之。曰今夜有吉梦可相报。即夜梦至一官府。左廊男妇。衣冠严整。皆相忻悦。右廊男妇。尽枷锁缧绁。哀号涕泗。傍有人云。左廊是修舍桥路人。右廊是毁坏桥路人。若尔要福寿。可自择取。程即梦觉。发心。凡百里之内。桥梁路道。一一修整。工毕。觉海复来云。汝作此事。可延十年。程自是于道路上。用工不倦。寿九十二。五世昌盛。

　　僧稠

　　姓孙氏。元出昌黎。末居钜鹿之瘿陶。性度纯懿。一览佛经。涣然神解。幼落发为沙弥。时辈每暇常角力为戏。而师以劣弱见凌侮。遂羞之。乃入殿中闭户。抱金刚足而誓曰。我以羸弱。为等辈轻侮。汝以力闻。汝当相祐。我捧汝足七日。当与我力。如不与。必死无还。至第六日将曙。金刚形现。手执一钵筋。谓师曰。小子欲力。当食此筋。师辞以斋。故不欲食。神乃怖以杵。师惧遂食。神曰。汝已多力。然善持教勉旃。神去。达晓乃还。同列复戏侮。师曰。吾有力矣。恐汝不能堪。众试引其臂。筋骨强劲。殆非寻常。众方惊疑。师曰。吾与汝试之。因入殿中。横蹋壁行。自西至东。凡数百步。又跃首至于梁数四。仍引重千钧。拳捷骁趫。众皆惊服。尝住嵩岳寺。僧有百人。泉水才足。忽见妇人弊衣挟帚。却坐阶上。听僧诵经。众不测为神人。便诃遣之。妇有愠色。以足蹋泉。水立枯竭。身亦不现。众以告师。遂呼优婆夷。三呼乃出。便为神曰。众僧行道。宜加拥护。妇人以足拨于故泉。水即上涌。众叹异之。后诣怀州西王屋山。修习前法。闻两虎交斗。咆响震岩。乃以锡杖中解。各散而去。一时忽有仙经两卷。在于床上。师曰。我本修佛道。岂拘域中长生者乎。言已。须臾自失。后移止青罗山。凡为入定。每以七日为期。闻有敕召。俱无承命。苦相敦喻。方遂允请。即日拂衣将出。山阙两岫忽然惊震。响声悲切。骇扰人畜。禽兽飞走三日。师顾曰。慕道怀仁。触类斯在。岂非爱情易守。放荡难持耶。乃不约事留。杖䇿漳滏。

　　僧群

　　清贫守节。蔬食持经。居罗江县之霍山。构立茅室。孤在海中。上有石盂。水深六尺。常有清流。古老相传。是群仙所宅。师因绝粒。其庵舍与石盂隔一小涧。常以木为梁。由之汲水。年至一百三十。忽见一折翅鸭当梁头。师将举锡拨之。恐其转伤。因此回归。遂绝水数日而终。临终谓左右曰。我少时曾折一鸭翅。验此以为报也。

　　沙门邵硕

　　康居国人。与志公最善。出入经行。不问夜旦。后游益州。以滑稽言。能发人欢笑。因劝以善。家家喜之。若至人家眠地。必有人死。就人求细席。必有小儿亡。时咸以此为谶。至四月八日。成都行化。于众中作师子形。即日[郫-卑+((白-日+田)/廾)]县亦言见师作师子形。乃悟其分身也。刺史萧慧开。及刘孟明。皆挹事之。孟明以男子衣与二妾穿。试师云。将此二人给公为左右。可乎。师好韵语。乃谓明曰。宁自乞食以清宴。不能与阿夫竟残年。后忽着布帽诣明。少时明卒。先是孟明长史沈仲玉。改鞭杖之格。严重常科。师谓玉曰。天地嗷嗷从此起。若除鞭格得刺史。玉除之。及明卒。仲玉果行州事。是年九月将亡。谓沙门法进曰。愿露骸松下。然脚须着屐。进诺之。已而化。升其尸露之。明日往视。失所在。俄有自[郫-卑+((白-日+田)/廾)]县来者曰。昨见硕公着一屐行市中。曰为我语进公。小儿见欺。止为我只屐。进惊问之沙弥。答曰。舁尸时一屐堕地。行急。不及系也。

　　惠主

　　始州永归县贾氏子。六岁出家。为斌法师弟子。于黄安县造七寺。梓潼县造十寺。武连县造三寺。初年登冠。欲受具足。当境无人。乃入京于甘露寺受戒。唯听四分。余义傍通。梦三日三夜天地闇冥。众生无眼。过此忽明。眼还明净。觉已汗流。一百日后。周武帝毁教。方知征应。即返故乡南山藏伏。唯食松叶。异类禽兽同集无声。或有山神。送伏苓甘松香。获此供养。六时行道。禽兽随行。礼佛诵经。似如听仰。仍为幽显受菩萨戒。后有猕猴群共治道。师曰。汝性躁扰。作此何为。曰时君异也。佛日通也。深怪其言。寻尔更有异祥龙飞兽集。香气充山。其类众矣。

　　慧璇

　　姓董氏。少出家。在襄州。周武帝灭法后。南往陈转。入茅山。听明师三论。又入栖霞。听悬布法师四论大品涅槃等。𣆶往安州大林寺。听圆法师释论。凡所游刃。并契幽极。又返乡梓。住光福寺。居其山项。以引汲为劳。将移他寺。夜见神人。身长一丈。衣以紫袍。顶礼师曰。奉请住此当讲大乘。勿说小乘。其小乘者。亦如高山无水。不能利人。其大乘者。犹如大海。此山多佛出世。一人读诵讲说大乘。能令所住珍宝光明。眷属荣胜。饮食丰饶。惟愿弘持。勿孤所望。法师须水。此易得耳。来月八日定当有水。小神自往剑南慈母山大泉。请龙王去。言已不见。恰至来月七日初夜。大风卒起。从西南来。雷震雨注。在寺北汉高庙下佛堂后百步许。通夜相续。至明方住。惟见清泉香美。合众同欢。

　　道昭

　　简州康氏子。少时因得疾不悟。云至冥司。见善恶报应之事。遂出家。住太行山四十年。戒行精苦。往往言人将来事。初若隐晦。后皆明验。尝有二客来。一曰姚邈。举明经。一曰张氏。以资荫。师谓张曰。君授官四政。慎不可食禄范阳。四月八日得疾当不救。次谓邈曰。君不利簪笏。如能从戎。亦当三十年无乏。有疾勿令胡人疗之。其年张官于襄邓间。后累选。尝求南州。亦皆得之。后又选。果授虢州卢氏县令。到任。两日而卒。果四月八日也。后方悟。范阳即卢氏望也。邈举不第。从知于容州假军守之名三十年。累转右职。后因别娶妇。求为傧者。因得疾。服妪黄氏药而终。后访黄氏本末。乃洞主所放出婢。是胡女也。

　　嘉州僧常罗汉

　　频劝人设罗汉斋会。故得其名。杨氏媪嗜食鸡。平生所杀不知其数。既死。家人修冥福。道士方拜章。师忽至。告其子曰。吾为汝忏悔。杨家甚喜。设座延入。师顾其仆曰。去街东第几家。买花雌鸡一只来。如言得之。命杀以具馔。杨氏泣请曰。尊者见临。非有所爱惜。今日启醮筵。举家内外。久绝荤馔。乞以付邻家。师曰。不可。必欲就煮食。既熟。就厅踞坐。折肉满盘。分置上真九位。乃食其余。斋罢。不揖而去。是夕卖鸡家。及杨氏悉梦。媪至谢曰。在生旹罪业。见责为鸡。赖罗汉悔谢之赐。今既脱矣。自是郡人作佛事荐亡。幸其来以为冥涂得助。绍兴末年卒。肉身久而不坏。

　　道汪

　　长乐潘氏子。幼随叔在京。年十三。投庐山远公出家。研综经律。雅善涅槃。行道数十余年。尝行梁州。师为羌贼所围。垂失衣钵。与弟子数人。誓心共念观世音。有顷觉如云雾覆身。群盗推索不见。于是获免。后闻河间玄高法师。禅慧深广。欲往从之。中路值吐谷浑之难。遂不果行。于是旋于成都。征士费文渊。初从受业。乃立寺于州城西北。名曰祇洹。化行巴蜀。誉洽朝野。梁州刺史申坦。与师有旧知。垣后致故。师将往省之。仍欲停彼。费文渊乃上书刺史张悦曰。道汪法师。识行清白。风霜弥峻。卓尔不群。确乎难拔。近闻梁州遣迎。承教旨许去。阖境之论。佥曰非宜。鄙州边荒。僧尼出万。禅戒所资是赖。岂可水失其珠。山亡其玉。愿鉴道俗之诚。令四辈有凭也。悦即敦留。遂不果行。悦还都。具向宋孝武。述师德行。帝即敕令迎接。为中兴寺主。师乃因悦固辞以疾。遂获免。于是谢病下帷。绝窥人世。后刘思考临州。大设法祀。请师讲经。乃应请。或问法师常誓守静。何以亏节。答曰。刘公笃信。方欲大法凭之。何辞小劳耶。

　　惠持法师

　　游峨眉山。遂于嘉州道傍大树内入定。政和三年四月。风雨暴作。树为摧折。捕盗官经历。见其须发盖体。甲瓜绕身。颇异之。遂奏于朝廷。有旨。令肩舆至京。旹西天总持。以金磬出其定。乃问何代僧。法师曰。我东林远法师弟也。因游峨眉。不记旹代几何。仍问。远法师在否。总持曰。今问递代。约七百年矣。安得在耶。遂不复语。再问曰。欲归何方。师曰。陈留县。复入定矣。

　　慧睿

　　冀州人。少出家。执节清峻。常游方而学经。行蜀之西界。为人所略。常使牧羊。有商客信敬者。见而异之。疑是沙门。请问经义。无不综达。商人即以金赎之。既还袭染衣。笃学弥至。游历诸国。乃至南天竺界。音译诂训。殊方异义。无不必晓。

　　泸州罗贯山和尚(即建文皇帝)

　　诗云。流落江湖数十秋。归来不觉雪盈头。乾坤有恨家何在。江汉无情水自流。长乐宫中云气尽。朝阳阁外雨声愁。新蒲细柳年年绿。野老吞声笑未休。书壁。阅罢楞严罄懒敲。笑看茅屋与团标。南游漳海千层迥。北望天门万里遥。金锄削下青丝发。袈裟换却衮龙袍。百官未审归何处。惟有群鸦早𣆶朝。

　　希夷陈先生

　　讳搏。普州崇龛乡人。因游学至华山。见山峦险𡾟。于绝巘人难措足处。一卧数十载。宋太祖向其高风。诏不出山者三。大清十一年甲午。有僧彻纲。侍丈雪和尚。客邸卧石。作诗以赞之。丈夫步骤没来由。日把华山当枕头。卧去历今五百载。局残殊觉几千秋。烧还风雨天为屋。食服云霞气若牛。十二时输君使用。不知谁是我同流。

　　嘉兴府楞严寺达观法师

　　寓阆中太平寺。礼大悲菩萨像赞。旹万历戊子长至日。稽首圆满自在尊。尘刹恒飞无碍轮。碾破一切诸极苦。普令众生获悲智。智则对境了无情。悲则逆顺咸拔济。此智在眼洞十方。此悲在心益三世。三世十方量无量。手眼是须千万种。如是妙用等水月。昭然可见不可捉。分身散影初无常。慈视万物皆刍狗。若人于是见菩萨。是人即是菩萨子。离此别求奇特事。是则魔鬼坏正法。

　　德升

　　号顽庵。汉州何氏子。幼溺尘滓。稍长梦醒。二十得度。游心讲席。四众以义虎推焉。忽以知解白谦。翻然易辙。更衣顶笠。谒文殊道和尚。恳示佛法省要之旨。道说偈曰。契丹打破波斯寨。夺得宝珠村里卖。十字街头穷乞儿。腰间挂个风流袋。师将拟对。道叱曰。莫错。于是退参三年。方领前旨。入闽鼓山。礼觐竹庵。问国师不跨石门句。意旨如何。竹庵应声曰。闲言语。言下顿悟。后有僧问。如何是无位真人。师曰。闻时富贵。见后贫穷。

　　犍为陈道人

　　示赵乡绅偈。食饱无忧乐以哉。者场春梦几旹回。君欲醒旹连忙醒。莫教藤枯树倒来。杖履寻幽日径斜。天风吹我入烟霞。云高法界三千丈。春满檀那百万家。祖佛递相传密印。明僧次第授袈裟。西来大意头头现。鸟啸猿啼转法华。

　　瓦屋山角端

　　此山从无虎豹。僧寿安语杨升庵曰。而今有兽。不知其名。类画图中之角端。食虎豹。而不伤人僧护之。以卫此山。庵曰。予闻角端止杀。今又闻除害。其瑞在麟之上矣。

　　开元寺张三丰

　　夔州开元寺。国初张三丰。与手僧广海。尝赠诗云。深入浮屠断世情。舍摩他行恰相应。天花隐隐呈微瑞。风叶琅琅咏大乘。密室昼闲云作盖。空亭夜静月为灯。魂销影散无何有。到此谁能见老僧。别旹留草履一双。沉香三片而去。后海以诗及二物献之。文皇答赐玉环一枚。千佛袈裟一领。

　　嘉州凌云寺

　　元旹为战场。至正德间。僧千峰。曾为狱卒。囚徒甚伙。峰曰。世乱刑繁。多不当罪。吾怜汝释之。我亦从此逝矣。遂削发为僧。结茅九峰山。其建竖功绩颇多。兹不繁录。千峰肉身。现存释迦舍利塔。舍利泉前。考碑。乃九顶清素禅师十一世孙也。清守道讳楫傅公。梦感从建塔房新金衣焉。塔主心通。请圣可禅师。安居于此。尝书赞于壁云。石可烂兮铁可销。何如色体更坚牢。法身有相还知否。入眼舟从万里桥。有刮胸验真伪。辄发痈。忏谢愈。因而人无敢侮矣。

　　古寺杨关主悟空洪仁禅师

　　绵竹杨氏子。结茅于青城山。蜀王献过江闻风。发帑藏以供给。创龙楼宝阁。颜曰光严寺。以净因寺经藏。蜀板宋笺牙签锦盖。莫与京者设于中。为四众俱瞻之地。劫运虽赭。而宝范犹存。关主肉躯衣金窣堵波无恙。戊辰春。昭觉八十叟丈雪醉老人。率众翻绎。乃师之愿海也。左有嵯峨寺。同旹亦有蜀板藏经。劫火黍离。被风雨所蠹。净因大伽蓝所藏经板。亦随灰烬。今锦官西关外之万福寺也。

　　峨眉道者

　　蜀人。戒律精严。不下山者二十载。一日有布衣青裘昂然一伟人来。与语良久。期以明年是日复相见。待明年是日。道者沐浴端坐而逝。迨暮伟人果来。问道者安在。曰亡矣。伟人叹息良久。书数语壁间。语曰。落日斜。西风冷。幽人今夜来不来。教人立尽梧桐影。字画飞动。如翔鸾舞凤。非世间笔也(或谓吕洞宾)。

　　锦江禅灯卷第十九
卍新纂续藏经第 85 册 No. 1590 锦江禅灯


　　锦江禅灯卷第二十

　　贤护

　　凉州孙氏子。来止广汉阎兴寺。常习禅定为业。兼严律行。纤毫无犯。以晋隆安五年卒。临亡。口出五色光明。照满寺内。遗言使烧身。既而肢节都尽。唯手一指不然。

　　法绪

　　高昌人。德行清谨。矢志修禅。后入蜀。于刘师冢间头陀山谷。虎兕不伤。诵法华维摩金光明。常处石室中。率以为常。盛夏于室中圆寂。七日不臭。有异香。经旬不散。每夕放光。照彻数里。村人即于室傍。为起塔焉。

　　法成

　　凉州人。十六出家。学通经律。不饵五谷。唯食松柏脂。孤居岩穴。习禅为务。元嘉中。东海王怀素。出守巴西。闻风遣迎。会于涪城夏坐讲律。事竟辞反。因停广汉。复弘禅法。后小疾。便告众云。法成常诵宝积经。于是自力诵之。始得半卷。气劣不堪。乃令人读之。一遍方竟。合掌而卒。侍疾十余人。咸见空中有绀马。背负金棺。升空而逝。

　　法期

　　[郫-卑+((白-日+田)/廾)]县向氏子。早丧二亲。事兄如父。十四出家。从智猛咨受禅业。与灵期寺法林。共习禅观。猛所谙知。皆已证得。后遇玄畅。复从进业。及畅下江陵。师亦随从。十住观门。所得已九。有师子夺迅三昧。唯此未尽。畅叹曰。吾自西涉流沙。北履幽漠。东探禹穴。南尽衡罗。唯见此一子。特有禅分。后卒于长沙寺。春秋六十有二。神光映彻数里。体更香洁。

　　道法

　　炖煌曹氏子。弃家入道。专精禅业。亦旹行神咒。后游成都。为王休之费铿之请。于兴乐香积二寺主。训众有法。常行分卫。不受别请。及僧乞食。所得常减其分。以施虫鸟。每夕辄脱衣露坐。以饲蚊虻。后入定。见弥勒放脐中光。照三涂果报。于是深加笃励。常坐不卧。元徽二年。于定中灭度。平坐绳床。貌如恒日。

　　普恒

　　成都郭氏子。为儿童旹。尝于日光中。见圣僧在空中说法。向家人叙之。并未之信。后苦求出家。依止安乐寺。独处一房。不立眷属。习静业禅。善入出住。与蜀韬律师为同意。自说入火光三昧。光从眉直下至金刚际。于光中见诸色像。先身业报。颇亦明了。宋升明三年卒。春秋七十有八。

　　法淋

　　晋原临邛乐氏子。少出家。止蜀郡裴寺。专好戒品。研心十诵。常恨蜀中无好师宗。俄而隐公至蜀。师乃克己。握锥自刺。昼夜如常。及隐还陕西。随从数载。诸部毗尼。洞尽心曲。后还蜀。住灵建寺。益部僧尼。无不宗奉。常祈心安养。每诵无量寿及观音经。辄见一沙门。形甚姝大。常在师前。至齐建武二年。寝疾不愈。注念西方。礼忏不息。见诸贤圣皆集目前。乃向弟子述其所见。令死后焚身。言讫合掌而卒。即于新繁路口。积木燔尸。烟炎冲天。三日乃尽。收敛遗骨。即于其处而起塔焉。

　　僧庆

　　巴西安汉陈氏子。家世业儒。庆生有异瑞。十三出家。依义兴寺净修梵行。愿求见佛。先舍三指。末誓烧身。渐绝粮粒。唯服香油。到大明三年二月八日。于蜀武担寺西。对其所造净名像前。焚身供养。刺史张悦。躬出临视。道俗侨旧。观者倾邑。行云结盖。苦雨悲零。俄而晴景开明。天色澄净。见一物如龙。从𧂐升天。时年二十三。天水太守裴方明。为收设利起塔。

　　僧生

　　[郫-卑+((白-日+田)/廾)]县袁氏子。少龄出家。以苦行致称。成都宋丰等。请住三贤寺。诵法华经为业。尝于山中诵经。有虎来蹲其前。诵竟乃去。后每至讽咏。辄见左右四人为侍卫。年虽衰老。而翘勤弥厉。后微疾。便语侍僧云。吾将去矣。遂怡然取疾。

　　显嵩

　　西蜀重庆铜梁李氏子。饱参倦游。出世住巴川之宣密院。三十年迹不出阃。绍兴中。集众说偈曰。八十年中尝浩浩。宏开肆货摩尼宝。也无一个共商量。不是山僧收铺早。言讫端坐而逝。茶毗舍利无算　时有净业和尚。石照文氏子。少业屠。有羊方乳二羔。将杀之。二羔衔其刀。跪伏于门。若乞母命。师感叹。弃家为僧。力参宗匠。忽大悟。作偈曰。昨日罗刹心。今朝菩萨面。罗刹与菩萨。不隔一条线。

　　禅惠

　　名山人。家世业儒。屡举不第。元符间。郡守吕由诚。见以僧敕戏之。遂弃儒从释。力参祖道。得大开悟。初住本邑天宁寺。出入必䇿马乘舆。诸耆宿言。以佛法贵乎苦行。固不宜乘舆马服绮绣。师答以偈曰。文殊驾狮子。普贤跨象王。新来一个佛。骑马也无妨。凡所说法。机锋敏捷。有语录行世。

　　宝崖

　　涪陵人。幼寡言不嬉戏。弃家为僧。以布裹五指烧之曰。信佛如此可也。人以为风。何不治之。答曰。身在空耳。四大五肢复何有耶。投火灭身。而心不坏。

　　石岩昆法师

　　江陵人。住涪州方广寺。家世业儒。累举不第。遂弃游释门。精严戒律。澄心禅观。虽探赜大乘诸部。而专事缄默。临终预知时至。集众说偈曰。幻躯因妄动。藏法为伊演。有念有形迁。无心无垢染。尘尘尽法身。刹刹皆天眼。来去等空华。死生谁宛转。言讫端坐而逝。世寿六十有九。腊二十八夏。

　　唐阿世多尊者

　　天竺人。唐旹入中国。止灌口灵崖山。常令白牛下山。募粮取水。神异变幻甚多。今灵崖有石刻像存。

　　道慧

　　资县人。与德阳令樊鼎遇。为方外交。万历癸丑夏。樊病甚。因亢日梦帝命作桐柏山神。以书问之。师谓之曰。诸业由心造。诸果由心证。帝命由心改。公平日见地。作么生于此着念。樊又问。病痛甚奈何。师曰。提起主人公。樊问。谁为主。师曰。觉痛者是。樊曰。四大解散。痛亦不知。谁为觉者。师曰。觉原无痛。痛亦非知。知觉无痛。痛痛即离。岂待四大解散。若必解散。如何有呼痛求针之鬼。觉体无边际。四大浮沤耳。樊大有省。

　　明辨

　　崇庆州人。少度为僧。及长精止观法门。不立文字。万历四十五年示寂。其夜僧徒百许人。见有紫气投西南而去。有偈云。念灭灭亦灭。更有何不灭。本来原无说。皎月当空彻。

　　明本

　　汉州人。少依于姊丈高晟家。伐薪执㸑。一日山中载薪回。驴不行。怒砍其耳。血流被地。心即悔悟。遂祝发为僧。入䦹邡高山寺有年。功行极苦。坐化之日。人有朝蓥华山来者。见本只履入山云。失一履于禅榻下。可令吾徒寄送。见者至。方知其已化矣。

　　空庵

　　彰明县香水寺僧。得悟禅宗。每岁买药以济病者。以谷粟饲鸟。至千百下食环集肩背。善吟咏。有语录行世。百有余岁。方坐化。

　　德爱

　　号印心。华阳人。生而失恃怙。乳媪不饮茹酒荤。方咽乳。七岁出家。聪慧好道。通儒佛。兼知医。历阅山水。遇病辄施药救之。壬子岁荒。饭僧及流民。获济者众。𣆶年归刹止观栖禅。乙卯十二月。忽示徒众曰。吾于十四日。复归造化。至期西向说偈而终。鼻下双珠尺余。面色如生。茶毗夜。西上红光。竟夕不散。有徒克绍宗风。大中丞吴公。题曰莲华净域。

　　万竹讲师

　　名绍干。号一清。性恬淡笃学。向峨岭雪岩葺茅茨。仅可容膝。茹菜三年。神气和畅。还成都。与道友犀泉。结庐百花潭上。直究心宗。更号万竹。一日幡然若醒。向道甚力。遂入南都讲肆。听法者如市。复挂席五台。刺血研金。书法华经九载。旋入燕京。栖普贤庵。刊行弥陀笺注。日讲诸经。陈李二圣母。遥授紫衣敬礼之。旹鹫峰寺有栴檀像。人皆莫知其源。师一见识之曰。乃世尊天宫为母说法旹。优填王思之刻像。既成上升虚空。佛即摩顶记云。千年后当往震旦。利益有缘。故今千年。像自出现。后还蜀卓锡浣花。都门绅衿赠送诗章。太史黄公刘公。皆有诗送。见续补艺文。师既归里。有绅何观察及士大夫。日与谈宗门中事。蜀王施木。构讲堂于浣花溪之侧。一日登堂集众。端坐而逝。

　　妙琴

　　字无弦。华阳人。母高氏有娠。每见异像。生而姿貌奇古。内外典籍。过目成诵。善诗工书画。或得其篇章者。珍重如宝。后入楚以画牛得名。俗称牛和尚。返蜀住草堂。构室桤东。有梅萼千株。画梅入妙。自号梅屋老人。学宪五岳陈公。嘉而重之。遂与学琴赓咏。万历九年。趺坐道偈而终。

　　雪庵乐静禅师

　　安县谭氏子。嘉靖壬辰。祝发南参。还蜀嗣海藏。住道峰院。静修悟真。万历十一年元旦。索笔书偈曰。只此沤泡幻影。相随六十余年。横眠三界刹那。无处颠倒人间。皎然空花影绝。见闻寂寂虗间。问取雪庵面目。处处绿水青山。书毕跏趺而逝。

　　无遐

　　不知何许人。居九峰山绝顶修行。旹往来村落中。见村民马忠女甫周岁有病。以破布繻饵之。立愈。又曰。此女当贵。后适庠生赵之辛。果封恭人。常至县诣边氏家。一徒羡其侈丽。曰汝栾之。何不遂来。后三日徒死。边氏举一子。哭不食乳。师往探摩其顶曰。既来何须哭耶。子遂辍哭。一日语弟子曰。吾将逝矣。可为我治斋。邀诸山一别。诸僧至陪。斋毕。一笑而逝。

　　真容

　　荣昌徐氏子。自幼诣观音寺。礼佛守剃发。受戒后卒。便生于壁山魏伯禄家。年十七不能言。一日谓其家曰。吾生前乃观音寺僧。今当还寺。寻往。僧徒参见。即知其名。随令取原收舍利古画次第拜其父祖坟墓。乃谭生前。事皆不爽。众往谒者。意之诚否。悉皆先知。邑令周俊。秘使人往观。师先夜令徒一人。具茶往候于途。人皆异之。号为神僧。后无恙跏趺而化。

　　实相

　　豫章人。万历壬辰。卓锡广元之雪峰。解文字。旹游戏诗画。诸经典籍。翻刻七百则公案。评唱若干卷。达官士人多采藏焉。临终种种异瑞。太史黄辉。为作塔铭。

　　晓宗

　　昭化僧。南游三十余年。万历丙申。归居县之梵天院。跪诵法华。禁步不出五载。后结室于人头山麓。戊午秋。集缁素。告以将别。众以为他往。恳留之。曰未也。嗣当辞谢。兹山狼虎纵横。人不敢出户。是夜诸人梦寐中。俱闻叩门作谢声。待旦往视。则跏趺逝矣。鼻垂玉箸至膝。众修塔以藏焉。

　　知慧菩萨

　　古城周晓师女。生而不食荤。喜诵经典。年十九。有问字者。慧辄自面壁经旬不起。尝绝粒。食柏叶。成化五年。辞父母。游至江利口白马寺经楼上。自焚香结跏坐入灭。正历酷暑无臭不朽。神显灵异。彼都人士。遂以沙筑其身。装塑成像。号知慧菩萨。众皆争事之。灵异响应。

　　孤舟禅师

　　不知何许人。万历初。至真安磻溪寺。面壁数年。一日谓主僧曰。明日予逝矣。寺外二树将折。一折有声。即主僧长老。一折无声。即予也。次日二树果折。说偈曰。勘破无无世界。了然何物心头。自性已归圆寂。清风明月自然。端坐而逝。

　　福湛

　　号天渊。楚人。居蓬溪智林。勤苦修行。解悟空寂。为旹禅宗。所著。有天渊录二卷。及卒。有偈云。七十七年一笑终。倒骑木马吼西风。我今脱壳飞腾去。明月清风一样同。

　　了用

　　号雪机。遂宁张氏子。少善应赴。偶闻有向上事感悟。静坐数年。深有所得。印证于天渊和尚。尝作山居诗。有云。傍树修庵倚翠岑。烟霞缭绕白云嵚。愚痴自合栖泉壑。潦倒何妨论古今。怪石溪边涂去迹。浮岚岩下绝来痕。始因入道藏幽谷。截断攀援更莫寻。年七十二卒。其日彩霞覆寺。人咸异之。

　　玄畅

　　河西金城赵氏子。少旹。家门为胡虏所灭。祸将及师。虏帅见师䫉古清奇。而止之曰。此儿目光外射。非凡童也。遂获免。后往凉州出家。本名慧智。遇玄高事为弟子。高每奇之。因改名玄畅。以表付嘱之旨。其后虐虏剪灭佛法。害诸沙门。唯师得脱。元嘉二十二年闰五月间。发自平城。路由代郡上谷。东跨太行。北经幽冀。南转将至孟津。唯手把一束杨枝。一扼葱叶。虏骑追逐。将欲及之。乃以杨枝击沙。陡然天闇。人马不能前进。有顷沙息。骑已复至。于是投身河中。唯以葱叶内鼻孔中通气度水。于八月达于扬州。洞晓经律。深入禅要。占记吉凶靡不诚验。坟索子氏多所该涉。至于世技杂能。罕不毕备。初华严大部。文旨浩博。终古以来未有宣释。师乃竭思幽寻。提章比句。传讲无匹。又善三论。为学者之宗。宋文帝深加钦重。请为太子师。再三固让。弟子谓之曰。法师方欲弘道济物。广宣名教。今帝王虚己相延。皇储蓄礼思敬。若道扬圣躬。则四海归德。今矫然高让。将非声闻耶。师曰。此可与智者说。难与俗人言也。及太初事故。方知先觉。自尔迁憩荆州。止长沙寺。时沙门功德直。出念佛三昧经等。师刊正文字。辞旨婉切。又舒手出香。掌中流水。莫之测也。迄宋之季年。乃飞舟远举。乃适成都。初止大石寺。乃手画金刚密迹等十六神像。至升明三年。又游西界。观瞩岷岭。乃于岷山郡北部广阳县界齐后山。遂有终焉之志。仍倚岩傍谷。结草为庵。弟子法期。见神人乘马。着青衣绕山一匝。还示造塔之处。以齐建元元年四月二十三日终也。

　　普岸

　　汉东蔡氏子。得法于百丈。太和年中谓众曰。吾山水之游未厌。诸人勿相留滞。天台赤城。道猷曾止。华顶石梁。智者降魔。将游之也。自襄阳迤逦。从沃州天姥。入天台西门。得平川谷中一大舍峰名平田。结茅居之。未几见虎乳子。瞪目视师。遂以杖按其头曰。贫道闻。此山神仙窟宅。罗汉隐居。今欲寄此安禅。檀越勿相惊挠。经宿虎领子而去。癸丑。众力营构丈室。成平田院。示众。大道虚旷。惟一真心。善恶勿思。神清物表。随缘饮啄。更复何为。

　　慧永

　　内江潘氏子。与慧远同师道安。相期结屋罗浮。及远为安所留。师乃先至浔阳。刺史陶范。留憩庐山舍宅。为西林寺以居之。峰岭别立茅室。尝有一虎驯伏。入其室者。辄闻异香。因号香谷。

　　怀州灵灿

　　远公之门人。禀性淳直。宽柔著称。游学邺研蕴正理。深明十地涅槃。备经讲授。随远入关。十数之一也。住大兴善寺。因远公去世。众侣无依。开皇十七年。奉敕补次为众主。于净影寺。传扬故业。积经年稔。仁寿兴塔。降敕令送舍利于怀州之长寿寺。初建塔将下。感一雄雉集于函上。载飞载止。曾无惊惧。与授三归。便近人驰绕。似如听受。回头鼓舞。欣跃自娱。覆勘其形。实非其雉。乃彩凤也。

　　楚琦

　　蜀人。笃信西方。因抵燕京。闻楼鼓声大彻。洪武初。三诏说法京都。　皇情大悦。后筑室号西斋。一意净业。常见大莲华充满世界。弥陀在中。众圣围绕。将示寂。书偈曰。吾行矣。人问何往。答曰西方。又问。西方有佛。东方无佛耶。乃厉声一喝。泊然而逝。

　　牟罗汉

　　眉山人。名安。以厢公𨽻卒。如岷山。涉上清坂。忽遇髯者。顾笑曰。汝饥何不食柏子耶。摘子投其口。顾髯者不复见矣。遂不火食。大雪埋室。庭有大瓮贮水。解衣就浴。江水暴涨。舟不可行。或戏指其笠曰。乘此渡可乎。师遂置笠水面。趺坐其上。乱流以济。人呼为牟罗汉耳。

　　印满

　　大千江安人。初不知书。因读观音经有悟。遂能文。有僧云。及八角磨盘七重行树于室中。渠演之曰。大道原空。八角磨盘何处转。本来非有。七重行树不须栽。题水际观音阁。昙影一江。兜率院天凝水月。身香五分。婆罗门女散栴檀。题忏筵。旋忏旋为。若是不为何用忏。非空非色。但凡有色总成空。题佛殿。皇朝大一统。三教敷崇。天子寿万年。亿兆称颂。僧舍云。补衲迎红日。开牕推白云。题佛阁。白日住虚空。千古慧光弥宇宙。金身来净土。三乘苾典遍河沙。题文昌祠。半壁拱天心。开北极图书洞府。六星明斗上。应人间豪杰昌期。开口皆佳句也。

　　寿圣院僧冲

　　古主于诗。其挽光献太后云。昔补一天成大业。𣆶扶双日耀重离。有诗五百余篇。题曰锦屏集。又僧推聪能诗。曾赋春阴云。好花分日少。闲草占春多。亦佳句也。

　　法师承远

　　始学于成都。唐公至荆州。进学于王泉真公。真公授师以衡山。乃为教魁。相从而化者众。有弟子法照。初居庐山。由正定聚。梦趣安乐国。见蒙恶衣侍佛者。师问为何人。佛曰。衡山承远也。觉而见之相肖。乃从而学。传教天下。法照在代宗时为国师。乃言。其师有异德。天子南向而礼焉。度其道不可征。乃名其院。额曰般舟道场。用尊其位。师始居山西南岩石窟。人馈之食则食。不馈则食土泥茹草木。后䇿杖腾空。不知何往也。

　　裴氏鹦鹉

　　成都尹韦皋记曰。人有献鹦鹉者。河东裴氏谓。此鸟名载梵经。智殊常类。常狎而敬之。始告以六斋之禁。及午后非时终夕不食。或教以持佛名号。仰首奋翼。若善承听。每清景永夜发和雅音。阿弥陀佛声声相续。一日有憔悴容。训养者鸣磬而告之曰。将去此而西归乎。每一击磬一称佛。十击磬而十念成。敛翼委足掩然而绝。案释典。十念成往生西方。又云。得佛惠者。殁有舍利。遂命火焚之。得舍利十余粒。贞元十九年九月记。

　　成都有僧。诵法华经

　　甚功。一日有山仆。来请入溪。见跨溪一阁。仆入报。出谓僧曰。先生请师诵经。诵至宝塔品。先生野服藜杖。两眉垂肩。揖入焚香而听。设饭𣏌秫菊若甘露。䞋一锾。仆送至中途。师问。先生何姓名。仆曰。姓孙。复于僧掌书思邈字。僧方嗟骇。仆忽不见。复回寻索三日。竟迷路。归视䞋。乃金钱一百。由兹一膳。身轻无疾。唐史言百五十岁。野录请诵经时在国初。则又三百年矣。

　　沙门海通

　　于嘉州大江之濵。凿石为佛。高三百六十尺。覆以九层之阁。颜曰凌云。

　　梵僧西天三藏钵怛罗

　　至蜀。自言从摩伽陀国至益州。途经九万九千三百八十里。时建光天元年也。三藏自言。已二百七十岁。

　　成都沙门光远

　　游西天。还诣阙。进西天竺王子殁徒曩表。佛顶印。及舍利若干。贝多叶。菩提树叶。诏三藏施护译其表。曰伏闻支那国有大天子。至圣至神。富贵自在。自惭福薄。无由朝谒。远蒙皇恩。赐金刚座释迦如来袈裟一领。即已披挂供养。伏愿支那皇帝。福慧圆满。寿命延长。一切有情度诸沉溺。谨以释迦舍利。附沙门光远以进。

　　明概表

　　决对傅奕废佛僧事。师闻三皇统天。五帝御寓。道含弘而远大。德普覆而平均。敷善教以训民。布慈心而育物。逮乎中古。其道弗亏。故汉武钦明。见善而弗及。显宗睿哲。体道而弗居。遂能纡屈尊仪。甘泉礼金人之瑞。翘想梦寐。德阳降铜像之征。于是秦景西游。越流沙而访道。摩腾东入。跨葱岭而传真。遂得化渐汉朝。寺兴白马之号。道流晋世。刹建青龙之名。其间盛写尊仪。竞崇寺塔。腾慧云于落仞。涌法水于穷源。文富万言。第略记耳。

　　通天禅师

　　讳明彻。京兆同州潘氏子。嗣法于铁山禅师。乃临济二十五世孙也。吊影孤单。历半天下。后游峨眉。隙地为庵。名曰圆觉。兀坐终日。熊猿作伍。烟霞为邻。丁亥岁。神宗闻之。赐紫衣龙藏。颜曰护国草庵寺。迨辛丑十一月十二日。示微恙。书偈。七十六年幻化身。东西南北苦劳生。今朝惹得虚空笑。大地原来不是尘。塔全身于千佛顶。

　　得心律师

　　巴东人。因礼普贤值大椿。憩于下。常修净业。昼夜六时弗间。日居月诸。云输霞委。忽成丛席。以树名曰洪椿坪也。劫运斯逢。秋毫无犯。两川共尊。实师之愿海渊弘矣。

　　渝州木栋可尊古法师

　　持正严行。威德逼人。尝讲法华。至唯佛与佛乃能知之。遂执卷召众曰。还知么。众答不恰。自代云。向下文长。付在来日。因以两川称为义虎也。

　　澄江宗主

　　内江复觉寺僧。三学该炼。唱提千七百则公案。如青云吐月。精操玄文。似远客还乡。出入劫云中。匡徒剑戟里。暮年折一足。世称云门再来。后示寂于峨眉山。塔标伏虎寺。世寿八十三。坐腊五十九夏。

　　辅慈沙门。高原昱蓬溪人

　　廿岁犹粥粥然。似无能者。偶友人激曰。终南山多异人。可往叩焉。师至终南。寓窥基法师遗址。果值异人。授以唯识论。淬砺九载。后抵燕都。值肯堂王公。论唯识义。师曰。大觉湛然。识于何生。佛智历然。识向何灭。若执唯识真实有者。遮唯识也。如是则天亲不得已以有颂。护法等不得已以有论。师于万历辛亥。挂搭于江宁南屏。不得已操觚诠注。务显永明宗镜。摄性相以双圆。弥勒阐宗。依一真而摹相。心空识空。则三十为缀。识灭论灭。即九大焉依。本如吴公见以助喜。即捐金寿梓。师曰。乍寻兹义。文隋龃龉。竭思群经。穷研众论。支颐瞪目。振逸忘劳。更讯大方。渐通线径。剞厥既就。海内强学。无不沾濡。密云悟和尚过南屏。师以藁示之。密阅数纸。批云。瘦狗过沙溪。掷之而去。师回蓬溪青莲寺示寂焉。骨榇白如雪。坚石硬如钢。塔于本寺之蕊峰。世寿九十。坐六十四夏。

　　长寿东山寺无为律师

　　前身即本寺杨关主也。临终曰。我二十年后再来。遂将方丈锁封而逝。迨廿载。缁素梦师祖回山。翌日设香恭迎。见一僧年将二十。且笑且言曰。吾来矣。汝等可将我封号开了。便入方丈。坐谈往事。历历指陈。缁素莫不惊异。后又上山欠水。自往鹤游坪龙王洞。兀坐七日。募一小龙携回。入灭时。门弟子。恐后龙难制伏。遂白师遣下山矣。师不善诗对。有涪郡冢宰夏公访师。因猫儿往过。夏即出对曰。小小猫儿拖虎尾。师应声对曰。细细虾子带龙须。其灵异聪利。不止如此。两川深慕其道德焉。

　　钧天

　　广乐内江石氏子。神清侏儒。戒月孤圆。尝题接引佛壁曰。久立地等世上人。一齐同路。长伸手接娑婆客。打伙共行。崇祯丙戌。闻闯寇陷宸京。而献贼亦叛蜀。携徒宗叵。遁迹于然灯寺之绝顶。不粒而终。寿七十二。塔于本山。

　　昭觉惟一真常禅师

　　未详法嗣。尝作牧牛颂曰。峥嵘头角出常流。踏遍溪山得自由。一朝摸着牛儿鼻。牵向人间卖不休。

　　辽阳

　　三韩人。边镇之幼子也。以失守。问罪当在死数。父以钱赎之。得避俗为僧。精勤懔厉。苦行标节。不畜钱帛。随得随施。居江安土桥。恧染风疹。于康熙庚戌冬。密有烧身之意。尝自𧂐薪高丈余。中开一龛。足容己身。弟子德法苦谏不从。倾囊设大施会讫。入龛自焚。遗命。碎骨和粉弃江中。遂遵之。后徒德玉南还。为师作忌。有云。持锹上法堂。为觅先师骨。先师临终时。分付葬鱼腹。何哉要如斯。喜唱船子曲。咄。善渔父和实难齐。款乃一声山水绿。

　　遵义禹门䇿眉禅师

　　黎氏子。幼为邮吏。而桂子兰孙。缁素百有余人。因甲乙之。革依本师丈雪和尚削染。金汤法社。敞建丛林。乙卯冬杪过昭觉。省觐本师。行至渝州。偶问门徒。此去成都远近。众曰。半月程。师曰。祇可半途。命庄香遥礼毕。端坐而逝。世寿八十八。僧腊三十。塔于内江般若寺也。

　　讳号雷同传

　　两杨雄。两李膺。两王褒。两文与可。杨雄成都人。作大元经者。汉王褒资中人。作贤臣颂者。晋李膺涪城人。作益州记者。汉李膺为益州太守。寰宇记云。城西三里有李膺宅。后周王褒。同庾信从益州赵王。出镇之蜀。褒有奉贺诗。杨雄持节入蜀。迎梁主萧岿者。文与可盐亭人。与东坡先生同时。善写竹。已上皆宦游人。也。今涪州有文姓者。亦号与可。深可慨叹。

　　宋孙明复曰。太铉一书。乃明天人始终之理。君臣上下之分。盖疾莽而作也。王介甫诸家。以年数考之。谓子云与莽不相及。上符命投阁。恐系谷子云事。凿凿有据。是何人忍于污蔑贤者于史中。

　　攀高传

　　凡别名更号。万不可犯。前辈如憨山老人。时人喜憨字。效而称之。憨松憨石憨月憨浪。本师破老人。时人亦效而喜焉。破浪破雪破峰破石。牧云叔住尝熟县破山寺。拈古内谓。破山则不然。末学聆之。疑翳载胸。又如木陈浮石。亦先辈号也。高僧传备具。苍颉造字如河沙。何故笃羡此音之美。如天皇天王两道悟参错。费尽后昆脚手。

　　后䟦

　　昔如来在世。预以末法。嘱累帝释及诸国王。良由天力可摧万邪。王威可率兆庶。而遗法付嘱者。意在仗庇流通。以四众之微弱。恐三宝之废毁。藉王者之威力。令有不肖者寝其纰紊。助大猷以维新。扇皇风以遐畅。所以历朝地主。公卿士庶。一聆分卫。无不倾心呵护也。故众生非佛法不能自度。佛法非众生不能弘宣。佛又自记嘱累流通。惓惓有以。知世尊慈悲法施。设使无量国土。有一人不闻是法者。未满如来本怀。今吾南洲。有一伙男子。颇称猛利。一聆玄诲。即竖起眉毛。彻悟根源。真常独露。语嘿动静为天下法。斯乃折芦导世之徒也。又有一类操白业底。足迹遍天下。诗名满世间。便谓已证已得。从而呵佛骂祖。放旷无检。声色货利。居然常人。而高谈阔论。明欺一世。岂欺世乎。乃自欺也。又有一种。洋洋焉形影相吊。言于未来。乃静极光通。神清可挹。俗之所谓神僧者此也。又有一般操黑业人。钝根乐小法。不自信作佛。仁者彼既丈夫我亦尔。怯弱于谁。此一放过。不知打向何方何道里去。且目击耳闻。同牕之辈。多少英俊。精灵剥尽。惶惶焉。又一生了。观古之尊宿。几十年点胸自许后。为明眼人煅炼方始省悟。及其悟后。奉戒愈精。检过愈密。甚至向折脚铛下。入山磨炼真去就。岂非识法者惧。迩来学者。顺则喜。逆则悲。皆大法不明之咎。故宋受子罕之言。囚于墨翟。鲁信季孙之说。逐于尼丘。二子之贤。弗能自保。况蠢蠢之徒耶。爰佛法弘化。贵乎时节因缘。缘与时违。化将焉托。且巴蜀未蔡。何缘千年九易。土石俱焦。闻昔染指法味时。即有稗官野史之志。自戊午入蜀省勤。恨兵戈扰攘。典籍荡废。而有无征不信之失。本师于己酉秋。遂发大藏。考验传灯。取其师承有据者笔之。不敢以影响参合疑误。后人颜其名。曰锦江禅灯。越己未七旬大年。虽老且病。未尝不手披目阅。以订其讹。闻等幸集康衢。忝序班首。劝诸同志。悟自本心。见自本性。受用自家境界。为大导师。作人天眼。于此三有大城。随机应化。令彼十二类生。与我无异。则住荆楚弘山崇慧寺彻闻谨跋。

　　锦江禅灯卷第二十(终)
