卍新纂续藏经第 85 册 No. 1587 正源略集


　　No. 1587

　　正源略集卷第二

　　维扬嗣祖沙门(宝轮际源高旻了贞)辑

　　天台国清　达珍　编

　　南岳下三十四世

　　磬山天隐修禅师法嗣(五人)

　　京口夹山林皋本豫禅师

　　晚号晦夫。昆山陈氏子。十九。脱白于姑苏之尧峰。诵金刚经应无所住而生其心句。有省。初参博山来。来曰。未入金笼贮。谁家野鸟儿。师曰。鹤有九皋翀碧汉。马无千里不追风。来曰。运斤非郢。未免伤痕。师曰。祇如诸方竖拂扬眉。又得什么边事。来曰。片云横海岳。樵子尽思归。师曰。怪来岩下虎。特地暗惊人。次参密云悟和尚。其日已晚。便问。夜宿投人时如何。悟云。者里歇不得。师曰。岂无方便。悟拈拄杖。师接住一送云。看破也。便出。后参磬山修和尚。修问。那里来。师云武林。修云。怎知我者里。师云。臭名难瞒。修云。污汝耳。师便喝。修云。喝后何如。师云。犹是不知。修云。老僧不知。汝知个甚么。师拟掌。修云。犹弄虚在。师礼拜。一日修云。今时学人。不肯着实用心。所以法门寥落。师云。虽然如是。大约过在知识。如黄龙南公。不得慈明和尚痛折。云何得知道出常情。修云。岂口传耳授之所得耶。师吐舌。又一日入室。修云。我疑你不会廓侍者与华严相会因缘。师云。不但和尚疑某甲。尽大地人疑某甲。修曰。尽大地人疑你则可。莫使老僧疑你。师曰。恁么则某甲罪过。修曰。只如兴化与旻德宾主四喝。化曰。适才。若是别人三十棒。一棒也饶不得。何故。为他会一喝不作一喝用。那里是他会一喝不作一喝用处。师曰。放某甲别通个消息。修曰。不要下语。师遂颂曰。宾主相逢纵夺家。喝下从云见活蛇。棒头突出通无犯。岂作亲承解撒沙。修然之。师开法中山石湫。乃过报恩谢法。修将如意付曰。此是老僧四十年用不尽底。将去揩磨。不得有忘。师秉如意。入堂曰。者个是堂上老人。为豫上座。作用不尽底公案。敢问。有同相证用者么。良久。击板头一下。便出　上堂。若论此事。心不可求。智不可学。捏断百匝千重。于中下机。一时飏却。突出孤危。方教峻峭。都卢收拾将来。非心非色。非如非异。要用即用。要舍即舍。要行即行。要藏即藏。拟思一毫地。便落生死关头。到者里。作么生相救得。复曰。五蕴山头自在身。了然物物应天真。顿教直下无思议。玄要全分见本人。卓拄杖一喝　示众。十五日已前。汝诸人放出山水。十五日已后。汝诸人坐断柴头。正当十五日。山僧看破汝诸人一着。要出出不得。要入入不得。出不得入不得。火里眉毛乌历历。自家鼻孔急须参。碧眼胡僧恒面壁　师一日开山次。握枯藤于手。谓僧云。此是曹家女。僧云。却少个谢家郎在。师曰。但得有女。何愁没郎。僧云。也要完全始得。师度藤与僧。僧拟接。师即掷下云。却不相当　僧问。三更月落。古殿灯残。有一个没面目人来。如何相见。师曰。笑杀人。笑杀人。曰和尚笑个什么。师咄云。问头也不识　僧问。如何是诸佛出身处。师云。须弥倒卓半虚空。曰如何是透法身事。师云。猢狲吞大象　僧问。如何是虚空。师云。你亦在里许。僧云。某甲不见虚空。师云。者瞎汉。好与三十棒　示众。石里压油。水中取火。不是动转劳人。祇贵当阳吐露。赵州老子太惺惺。切忌道青州布衫重七斤　僧问。明月堂前。花开枯木。是宾家句。主家句。师云。石女哭苍天　僧问。天不盖。地不载。甚处安身立命。师打出方丈。次日又问。某甲昨日吃棒。今日和尚痛否。师复打出　顺治丙戌冬。预计逝日。说偈辞众。窆全身于山门之右。天童忞禅师。铭其塔。师着。有宗门成范四卷。并语录。行世。

　　杭州南涧理安箬庵问禅师

　　吴江俞氏子。父羡长先生。晚忧无子。于鹫峰寺。建无遮大会百日。应祷而生。幼失恃。病甚。饮酒不自好。年十六。始自惊曰。柰何使身心无措足之地哉。奋志读书。一日偶过山寺。见楞严经云。此身及心外洎虚空山河大地咸是妙明真心中物。有疑。特走谒磬山修。教看父母未生前本来面目话。一日修与客立涧边。提金刚经。师开口。修蓦劄云。如何是其心。当时不觉自失。二十四岁。姻事苦逼。竟宵遁至武林。投南涧法雨大师脱白。尝夜跪佛灯下。单提父母未生前本来面目话。不契。决计参方。闻金粟悟和尚在北禅。𦝫包赶入吴中。得蒙痛棒垂示。复上磬山。又遇山茨际公。同在山中五更闻得一阵风声。疑情顿释。目前净裸裸地。了无一法当情。直是通身庆快。作偈云。千元万妙隔重重。个里无私总不容。一种没弦琴上曲。寒崖吹落五更风。呈修。修云。玄妙即不问。如何是不隔底句。师拟对。被棒。者里却又去不得。修见师疑滞。示一颂云。千波万浪隔重重。识得源源处处通。根境脱然全体用。拈来物物始从容。师看颂亦自了了。却是临机不得活脱自由。一日颂百丈并却咽喉唇吻云。并却咽喉唇吻。三人口阔一尺。夜半露柱相逢。横吹无孔铁笛。呈修。修云。露柱还有口么。师云。炽然说。修云。道得一半。师云。和尚又如何。修云。此问复何来。当时被者一拨。直下如团热铁火相似。次日呈似修。修云。不得烧却眉毛。师便喝。修云。却烧却了也。师转身云。看者老汉一场败阙。便出。上堂。望刹竿便横趋而过。犹是不唧𠺕汉。电影里穿针。弓弦上走马。也须是个衲僧始得。匙挑不上底。如稻麻竹苇。千劄不回底。亦如稻麻竹苇。截断天下人舌头。即不问。如何是汝诸人全身独脱句。举拂子云。漫天网子百千重　上堂我者里禅。无你诸人歇足处。无你诸人依傍处。无你诸人计较抟量处。直下如一团热铁火焰相似。你才拟歇足。烧却脚跟了也。才拟依傍。燎却眉毛了也。你才拟计较抟量。自己早打失眼睛鼻孔了也。你若总不恁么。又有什么气息。凑泊也。凑泊他不得。躲避也。躲避他不得。除是你猛烈提取始得。道个猛烈提取。已是蹉过多时也。到者里。你诸人作么生。顾左右掷杖。归方丈　雪峤信和尚至问。你是那边。为甚么又在者边。师曰。一点墨水。两处成龙。信曰。不会兴云作雾在。师曰。今日放大师过。茶次。信曰。我平日。只教人诵金刚经。师曰。多少人错会大师意。信曰。直饶不错会。大远在。师曰。大师莫瞒人好。山门前行次。见狗子吠。信曰。者无佛性底东西。师曰。却搔着大师痒处。信大笑。师亦大笑。大众作礼次。信左右顾视。众伫立。信曰。都是老实头。师曰。大师面前。谁敢出手　山茨禅师问。释迦掩室。净名默然。尽属化门边事。不落今时。请师道一句。师曰。未问已前答了也。曰阿谁证明。师曰。十字街头廖胡子。又问。先师不了事。你我共知。作么生与先师了却。师曰。苍天中更添冤苦。曰非兄不委。师曰。逢人切忌错举。又问。十年同学唱。拍板不相离。此去理安。兄还见我否。师曰。无人处斫额相望。曰渠无面目。望个甚么。师曰。草贼大败。问。拈椎竖拂即且置。斩新条令道将来。师曰。一掌一握血。曰须老兄始得。师曰。是我罪过。又问。谈玄说妙。先哲所诃。瞬目扬眉。今时禅弊。去此二途。如何是兄的的为人处。师曰。我不教坏人家男女。曰忒煞婆心。师曰。龙蛇易辩。衲子难瞒　僧问。大悲千手眼。那只是正眼。师云。急水滩头下钓丝　僧问。对面不识时如何。师云。刀斧斫不开。问。如何是法身三种病。师曰。灸疮瘢。曰如何二种光。师曰。觑着则瞎　问。大彻底人。本脱生死。因甚命根不断。师曰。螺蛳吞却鸭。顺治乙未夏。磬山解制后。师将方丈所有器皿。各具手书。分送诸方为遗念。乃杖锡出游。至武康报恩扫塔。晤琇禅师。备托法门大事。预定逝期。于九月二十七日。行至吴江。寓应天寺。如期坐逝。门弟子迎龛。塔于南涧。弘觉忞禅师。为之铭塔。语录。奏请入藏。外有续灯存稿。行世。

　　湖州报恩玉林通琇禅师

　　蓉城杨氏子。童子时。一长者。令诸晚学。各闭目一回。反观念起。众童子各言。起念毕。师良久云。某甲反观。无念可得。参天隐修和尚于磬山。命充侍司。随堂坐香。一夕未开静。即进方丈。修见云。今日香完何早。师云。自是我不去坐香。修云。见甚道理不去坐。师云。即今亦无不坐。修蓦拈案上石屋录。问云。者个是甚么。师云。却请和尚道。修云。你不道。教老僧道。师云。情知和尚不敢道。修云。石屋录。我为甚不敢道。师云。随他去也。修云。赃诬老僧。师者里透不过。直得大泪如雨。一晚目不交睫。立修单侧。竟忘入寮。至五鼓。修呼云。不用急。我为你举则古话。当初有个庞居士。初见人时。也似你一般。孤孤迥迥。开口便问人。不与万法为侣者是谁。马祖当时为甚蹋向前一步云。待汝一口吸尽西江水。即与汝道。师云。某有一颂。修云。汝颂云何。师呈颂云。不侣万法的为谁。谁亦不立始亲渠。有意驰求转暌隔。无心识得不相违。修云。不问你不侣万法。要你会一口吸尽西江水。师于言下大悟。乃拂袖而出。自后凡有征诘。皆当机不让。修深肯之　师掩关蓉城江干。修迁武康报恩。连书促师云。老僧在报恩。精神日不如前。当知我必不久人世。得书即来。有最要语分付。师得书。破关诣修。不作礼近前叉手云。狂儿国土。父不容过。者个峰头。还是老汉住处么。修云。你且站下脚。与你道。师蓦掀倒香案而出。修高声云。将拄杖来。师遥应云。剑去久矣。次日。修上堂。维那拟白椎。师喝住云。待我问了话白椎。便问云。昔日大唐国里无禅师。而今国里还有么。修拈拄杖作打势云。看棒。师便喝。修亦喝。师复喝一喝。转身云。不是狂儿多意气。祇因曾透上头关。便出。修喝一喝。师亦喝。遥闻维那重白椎。师乃高声云。叹死气　住报恩上堂。拈拄杖曰。奇特因缘。须奇特人拈出。惊群句子。于惊群处举扬。今日既遇奇特人。有奇特缘。真是惊群处。举惊群句。且道。惊群句作么生举。蓦召大众曰。吴中石佛大　示众。举道吾每执木剑因缘云。吠虚逐块韩卢。咬着半醒半醉汉子。终不免大家草里辊。道吾若于者僧才欲取剑。便一脚蹋翻。傥其知非。不惟令彼顿易皮毛。自亦头正尾正。那堪不示本分草料。木剑竟成戏具　示众。透脱末后牢关。云庵正骂。洞达历祖纲宗。妙喜犹呵。汝等诸人。趣向者个法门。大须仔细。前溪水急鱼行涩。后岭风高鸟泊难　示众。举殃崛摩罗产难因缘云。且道。世尊者两语。是个什么道理。得恁么灵验。救得人家产难。蓦喝一喝云。莫做梦。山僧为汝诸人。说个譬喻。恰似人来买生姜。世尊乃与他一大把人参。其时将去。竟作生姜受用。带累人乱咬嚼。吞了吐不得。吐了吞不得。如今者里。有不乱咬嚼的出来。山僧与汝三十拄杖。何故。世尊当年折本。山僧今日与他上利　示众。举唐州大乘遵禅师上堂云。上来又不问。下去又不疑。不知是不是。是即也大奇。师云。其时无量大众。一时成道　师问行堂。饭桶里多少达磨眼睛。堂罔措。问火头。三世诸佛。向火焰里说法。还端的也未。头亦罔措。师指旁立一僧云。惟有者个师僧解答话。便归方丈　师问僧。树凋叶落时如何。进云。不隔一丝毫。师云。机不离位。堕在毒海。僧喝。师便打　居士问。明知日用不离者个。为什么道不得。师云。知之一字。众祸之门　僧问。昔日高祖道。海底泥牛衔月走。岩前石虎抱儿眠。铁蛇钻入金刚眼。昆仑骑象鹭鹚牵。意旨如何。师曰。好儿终不使爷钱　示众。山僧说得一篇好佛法。悬在雨花桥上。大众各自看取。良久曰。伯乐曾三顾。千金谁解增。赠君君不纳。完璧倚枯藤　示众。老窗败屋。纸帐青灯。此中有人得些子意味否。夜来风色峭。酿雪已三分　僧问。如何是本分事。师曰。管人家烟冲大小　僧问。挝鼓鸣钟。所为何事。师曰。换人眼睛。师初主报恩。齿最少。道望四驰。顺治己亥春。　诏迎入京。命住万善殿。　御驾亲临。师升座。举西余端村里师子话。下座。上大悦。　赐大觉禅师。紫衣金印。是年。师告假还山。次年秋。上于马上有省。连　诏敦请至京。日穷玄奥。又　诏师。为一千五百僧。授菩萨大戒。加封普济能仁国师。康熙乙卯秋。示疾。说偈而化。寿六十二。坐夏四十三。门人奉全身于天目东坞。塔号璚云。保和殿大学士王熙。为撰铭。语录奏请入藏。

　　南岳绿萝山茨际禅师

　　邗之通州李氏子。儿时。父遇相师云。尔子。骨格太清。年未必永。乃舍之出家。初侍东隐若昧法师。听讲有会。礼辞参方。谒金粟悟和尚。一见便问。客散堂空时如何。悟曰。是甚么时节。师便喝。悟便打。师又喝。悟又打。师礼拜云。今日起动和尚。上磬山参修和尚。问。昔日闻风。今日觌面。觌面一句。请师分付。修曰。你试道看。师便礼拜。修云。也当不得。师转身便出。一日修问。只如百丈。于马祖喝下。得个甚么。师云。若有得。即钝置马祖也。修云。他道三日耳聋聻。师云。某亦不可更作野狐精见解。修乃休去。一日修问。古人道有句无句。子如何会。师云。石长无根草。山藏不动云。修云。如藤倚树聻。师云。吾常于此切。修云。树倒藤枯。又作么生。师低头而出　黄端伯司理。请住东明祖庭。师云。闻居士开先有省推倒庐山。是否。士云。还见庐山么。师云。待你扶起。士云。乍唤东明。师云。作家作家。士休去。少顷。士问。大师一向在甚么处住。师云。居士道。山僧即今在甚么处住。士云。出此门不得。师云。居士还出得此门么。士拟议。师云。却是居士出此门不得　住绿萝上堂。山僧者里。也不论玄。也不论妙。也不论禅。也不论道。只要你们生死心破。生死心若不破。便是阎王老子面前。吃铁棒的公招。所以云。参须实参。悟须实悟。阎罗大王不怕多语。不劳久立。珍重　住南源示众。诸方有玄妙禅。有性理禅。有细腻禅。有逐日常进禅。有休去歇去禅。有大法小法禅。与人理会。与人咬嚼。山僧此间。且无如许多禅。只有远祖百丈大智禅师。留得一把钝铁锄头。逐日要人使用。使用得纯熟。若到力忘于己。手忘于心。目前不见有可开之田。脚下不见有可立之地。忽然锄转山河大地百杂碎。露出当人双眼睛。大众。即今把柄在阿谁手里。蓦掷拄杖云。当阳拈出大家看　僧问。大死的人。却活时如何。师云。唤来与山僧洗脚。问。如何是学人转身处。师云。速礼三拜。如何是学人亲切句。师云。分明记取　僧问。古人云。三千里外逢人不审。逢甚么人。师云。不是别人。崇祯戊寅。师登南岳。爱祝融之胜。止掷钵峰下。结茅而居。盖虎穴也。了不为意。桂林王。闻而异之。亲至问道。遣内臣侍候。不绝于路。愿迎入宫。坚却之不得。辄密迹去。王不怿而焚庵。祝庵前石榴树曰。南来僧。果有道耶。树即冬实。未几。开花且结实。王乃益加敬信。访师卓锡处。折节步行三百里就见之。复为建庵供养　僧问。如何是超佛越祖句。师竖拄杖曰。向者里荐取。僧便喝。师便打。僧拟进语。师连棒趁出　僧问。如何是学人安身立命处。师曰。待山僧有安身立命处。即向汝道　僧问。手握利剑。因甚猢狲子不死。师曰。全承渠力。甲申春。流贼蹂蹋三楚山中。日食不继。采薇救饥。误食野芹。同食二人皆觅疗。师曰。何必尔。遂端坐而逝。门人奉全身。塔于绿萝。箬庵问禅师。铭其塔。语录奏请入藏。外有南岳禅灯录。正法眼藏续集。行世。

　　阳山松际印中通授禅师

　　乌程严氏子。年十七。投道场山脱白。参磬山修和尚。示狗子话。力参久之。一旦闻画眉声。有省。趋见修。修竖起拳曰。道道。师曰。板鸣也。请和尚赴堂。修可之。崇祯九年。出住南麻明庆。迁崇义。后继席磬山　上堂。门对千峰碧。溪沿一迳幽。更求玄妙旨。拨火觅浮沤。遂下座　师性恬退。以应对繁。未几辞去。隐于阳山。僧问。如何是和尚悟处。师曰。瞒人不得。又问。如何是诸佛出身处。师曰。殿角鹁鸠啼　僧问。雪峰升座辊出木毬。玄沙捉来安住旧处因缘。师曰。阳山不妨再辊。便入方丈　僧问。二十五圣本无优劣。为甚独选耳根圆通。师曰。翠为毛死　诀众偈曰。昔人五十知非。予年五十知止。莫云日出事生。须信分明直指。掷笔而逝。

　　雪峤信禅师法嗣(四人)

　　杭州积翠唯一润禅师

　　浙之梅东人。族姓杨。年二十三。出家完具。遍参真寂黄檗博山金粟诸老宿。俱有机契。三十五。参雪峤信禅师于不动轩。言下投机。历随匡南开先数载。后信开法禾之东塔。举师为第一座。送入座元寮。便问。首座何不道取一句。师与一掌　师至匡南。得蒙印可。遂呈心灯续焰偈曰。不动轩中话已遥。开先三度夺高标。福城东畔西风急。一掌酬恩首座寮。丁亥春。信迁云门。师养病于鹿城祇园。八月信逝。讣至日。师大恸伏枕。草嗣法书。上供座前。顺治丁亥九月十九日示寂。塔建庵之后。

　　越州云门彻崖宏歇禅师

　　楚黄游氏子。投庐山西林脱白。参云门信于开先。一日信谓众曰。我有一句子。净尽无道理。黄叶树头空。金风到薜萝。有人下语亲切。为云门第二代。众下语不契。师曰。不是某甲。几作话会。信曰。不作话会又如何。师退身曰。罪过了也。信曰。老僧也分一半。信示寂后。请师继席。信三周。师拈香曰。三年得活真消息。拈出耶溪水逆流。不是岭南𢹂去事。快如风雨任人收　过紫云上堂。过江江浪起。入竹竹竿斜。僧投寺里宿。贼打不贫家。山僧今日无端着贼。还有共相捉败者么。一僧出。师打曰。贼身已露。乃曰。古人道。相见不扬眉。君东我亦西。红霞穿碧落。白日绕须弥。他古人相见。具相见底眼。山僧。与紫云十载同参。今日借路经过。相见一句。如何举扬。紫云影里歌声滑。秦望峰头和得齐。师示寂于顺治丁酉九月初十日。世寿四十八。僧腊二十。

　　衢州明果形山宏淖禅师

　　楚安陆陈氏子。参云门信于径山。问。如何是佛法大意。信曰。无恁么事。且坐吃茶。师曰。今日亲见明眼尊宿。信首肯之。即题像赞源流付嘱。师开法天溪衢州天宁乌石明果绍兴大善云门海盐鹰峰。上堂。僧问。垂丝千尺。为钓狞龙。猛虎当轩。如何回避。师曰。照顾性命。曰恁么则某甲丧身去也。师曰。山僧今日罪过。乃曰。识得一万事毕。此犹是法身边事。须知法身向上有事在。雨落地上湿。天晴日头出。恁么悟去。犹较天溪半月程。康熙甲寅二月初四日。师于天宁坐脱。弟子迎龛。建塔明果。寿七十六。腊五十三。

　　庐山开先山鸣弘璐禅师

　　解制上堂。风萧萧雨萧萧。行脚高流心莫焦。拈来钵袋从头看。生涯只在旧时瓢。开先一期解结。且喜太平。结则虚空合聚。解则大地平铺。一任伊东去西去。又谁管胡来汉来。肩担日月。脚踏水云。行行入佛祖家乡。步步踏祖翁田地。放旷随缘。逍遥自在。拈棒云。住住。忽遇着个咬猪狗手脚的。撺出撩天拄杖。当头把住不放行。又作么生。良久云。三十年荐取　僧问。参禅贵了生死。生死不了如何。师云参。僧云。谢师指示。师云。屈杀人。
卍新纂续藏经第 85 册 No. 1587 正源略集


　　正源略集卷第三

　　维扬嗣祖沙门(宝轮际源高旻了贞)辑

　　天台国清　达珍　编

　　青原下宗镜三世

　　幻休润禅师法嗣

　　北京大觉慈舟方念禅师

　　别号清凉。唐县人。族姓杨。年十岁。投金台广德大慈老宿披剃。自念生死事大。受具。历穷性相宗旨。知非的要。遂往少林。参幻休润和尚。润问。甚处来。师曰。北方来。润曰。北方道法。与此方如何。师曰。水分千派。流出一源。润曰。恁么则何用到此。师曰。流出一源。水分千派。润可之。即命典维那　师掩关五台。昼则一食。夜则孤坐。久之自念。差别智不可不明。乃肆游诸方。一切苦行。人所蹙頞者。师皆亲历。后至石城。精厉过分。双目忽盲。师曰。幻身非有。病从何来。将身心一时放下。硬坐七日。双目复明　师应请住禾之东塔。豫之云居匡庐。升座。打○相曰。会么。若向者里会得。不妨稳当。若乃外求。反被者个碍在。山僧昔在古道处。看他七处征心。自觉虚豁豁地。若非面壁岩前裂破达磨面孔。未免依样葫芦。未有了日。大众。祇如达磨。是何面目。也须亲见一回才好。于东街西市。说黄道黑。免得遇家里人露出破。绽。且道。阿那个是家里人。拈拄杖曰。见面不如闻名。掷拄杖下座。后欲投老台山。越中缁白。力挽师归宝林道场。示寂后。法嗣湛然澄公。迎龛塔于显圣南山之麓。

　　廪山忠禅师法嗣

　　建昌黄龙寿昌无明慧经禅师

　　抚州崇仁裴氏子。诞时难产。祖父诵金刚般若而娩。因名经。初生颖异。长貌苍古。九岁入乡塾。便问。浩然之气。是个甚么。塾师异之。长依廪山忠和尚出家。常疑金刚四句偈。必有指据。偶见傅大士颂曰。若论四句偈。应当不离身。不觉释然。遂辞廪山。隐峨峰。尝登绝顶顾盻。而作偈曰。踏上云头第一峰。眼中广博小虚空。当时欲见无由面。今日相逢处处同。结庐三年。人无知者。阅传灯。见僧问兴善。如何是道。善曰大好山。师日夜提撕。至忘寝食。一日因搬石次。坚不可举。极力推之。豁然大悟。即述偈曰。欲参无上菩提道。急急疏通大好山。知道始知山不好。翻身跳出祖师关。遂往廪山呈偈。忠和尚即为印可。始许剃发受具。自此服勤左右。日夕温研。影不出山者二十四年。出住宝方。时年五十一矣　上堂。挥尺一下曰。宗乘中事。难以措辞。大道门庭。争容拟议。等闲垂一机。如大阿锋离匣。逢之者。死不移时。似涂毒鼓受槌。闻之者。丧不旋踵。所谓妙峰峻仞。野兽难藏。宝树晶光。灵禽莫泊。其用也。单赶金毛归野窟。直追铁额入深山。扫天下之狐踪。拂人间之孽屑。提堕坑落堑之类。揭迷封滞壳之流。其功也。使法界世界虚空界。一体同观。俾佛道人道地狱道。万法融会。虽然如是。犹未为向上事。且道。出格限量外一句。作么生道。正令不行先斩首。大机一拨圣贤悲。久立珍重　上堂。真正龙象子。有时提得起放不下。有时放得下提不起。不弄死蛇头。要捋生虎尾。有时跨上金毛背。自然足下清风起。会么。水不涸兮鱼自在。山青幽处鸟安详　僧参。师问。赵州道。台上婆子。我为汝勘破了也。毕竟勘破在什么处。僧曰。和尚今日败缺了也。师曰。老僧一生。也不柰何。好教你知。若实会。举似来看。僧拟进语。师打一棒云。者掠虚汉　上堂。有始无终。衲僧活计。有终无始。衲僧常规。有始有终。衲僧家具。无始无终。衲僧巴鼻。透得一句。生死自在。透得二句。来去自由。三句透得。可以为人天师。四句总透得。可以为佛祖师。大众。且作么生透。良久曰。五虎凌空攒玉兔。二鸾翀汉趁金乌　僧问。和尚因甚不行脚。师云。木马休鞭横两腿。铁牛不索莽低头。白鹤啄鱼颈项直。班鸠呼雨嘴头钩。会么。僧无对。师曰。行脚去　上堂。抽筋不动皮。换骨不见血。筋骨一齐空。游行不倒跌。达磨大师。解灭不解生。释迦老人。解生不解灭。要知生灭不相干。除是当年乾矢橛。喝一喝　僧问。未相见时如何。师云。今日不答话。进云。相见后如何。师云。向道不答话。僧又拟伸问。师即打云。钝置杀人　师住宝坊峨峰寿昌三刹。别建庵院二十余所。七旬。尚混劳侣。耕凿不息。丈室萧然。惟作具而已。益王。向师道德。深加褒美。每叹曰。去圣时遥。幸遗此老。万历丁巳腊月七日。师自田中归。谓众曰。老僧自此不复砌石矣。众皆愕然　除夕上堂。曰今年只有此时在。试问诸人知也无。那事未曾亲磕着。切须痛下死工夫。复曰。此是老僧最后分付着。大众切宜珍重。新正十三日示微疾。遂不食曰。老僧非病当行矣。大众环侍不怿。师以偈谕之曰。人生有受非偿。莫为老病死慌。可笑无生法忍。将何业识消亡。一时云净祥光发。佛祖聊安此道场。十四日。书辞道俗。十六日。作举火偈曰。无始劫来祇者个。今日依然又者个。复将者个了那个。者个那个同安乐。复命侍者。代为发火宣偈。次晨。取水盥漱拭身曰。不必再浴。乃索笔大书曰。今日分明指示。掷笔端坐而逝。茶毗。火光五色。顶骨诸牙不坏。即于本寺方丈建塔。

　　青原下宗境四世

　　大觉念禅师法嗣

　　越州云门显圣湛然圆澄禅师

　　会稽夏氏子。母梦僧入室而娠。长为邮卒。因传符逾期惧受辱。走投隐峰。峰示念佛底是谁。三昼夜辄有省。后谒妙峰剃落。依三载。一日看乾峰示众话。遂冰释无疑。即颂曰。举一举二别端倪。个里元无是与非。雪曲应稀人会少。独许韶阳和得齐。二老何曾动舌。诸人徒自攒眉。拟议鹞过新罗。刻舟求剑元迷。值大觉慈舟老人说法于止风图。师趋座。呈所见求决择。舟问。止风图向青山近。越王城傍沧海遥时如何。师曰。月穿潭底破。波斯不展眉。舟又问洞上宗旨。师呈颂曰。五位君臣切要知。个中何必待思惟。石女惯弄无针线。木偶能提化外机。井底红尘腾霭霭。山头白浪滚飞飞。诞生本是无功用。不觉天然得帝基。舟曰。语句绵密。不落始终。真当家种草也　参云栖。栖举高峰海底泥牛话问。内有一句。且道。是那一句。师推出傍僧曰。大众证明。栖颔之　僧问。古镜未磨时如何。师正色厉声。数其往事。僧作瞋告辞。师曰。且磨者一点着。僧礼拜　鸳湖谒问。目前无法。意在目前。其旨如何。师曰。闻令师出关。是否。曰不是目前法。非耳目之所到。又作么生。师曰。请出我要止静湖。便出　师在云栖。因师送亡僧回。栖问众曰。亡僧迁化。向甚么处去。师出众曰。谢和尚挂念　上堂。老僧没能柰。行动少自在。齿缺不关风。心直兼口快。昨夜撞倒须弥山。直得帝释天尊龙床宝座去了半块。且道。山僧恁么举扬。是何道理。良久曰。大似三江人唱曲　上堂。擎杈和尚。时中擎条木杈。道得也杈下死。道不得也杈下死。一日被人藏过。便双手托空。张口㘞地。者老汉。将谓多少奇特。元来离却杈子。便伎俩已尽。山僧即不然。借得人一柄拂子。东拈西弄。今日已被讨去了。遂竖指曰。幸有者个。不从人借的。甚是现成。而复人人有分。未证底证取好。师历住显圣光孝径山东塔诸刹。一日过天华寺。示众。后有僧告假。师曰。老僧今晚亦欲起程。至夜半。遂右胁而逝。时天启六年十二月四日。世寿六十六。僧腊三十八。门人奉全身。塔于显圣寺南钵盂山之阴。

　　寿昌经禅师法嗣(四人)

　　信州博山无异元来禅师

　　因登厕睹上树人。大悟。见寿昌。昌曰。近日如何。师曰。有个活路。祇是不许人知。曰。因甚不许人知。师曰。不知不知　上堂。第一义作么生观。佛法二字不可黏着。黏着则埋没慧命。入荒田不拣草。犹较些子。博山当日在佛法中。头出头没。蒙先师亲垂只手提挈。在净白地上。仍被净白为碍。不免将脚跟下一片地。抛向他方不可说不可说世界之外。然后向太虚空翻觔斗。孤标独立。始得些子实用。今日与诸昆仲相见。譬如白日攫金。诸人历历见博山。博山总不见诸人。还信得及么。诸昆仲。若见明此事。须在高高山顶立。深深海底行。撞破虚空。始能捕空捉影。博山记得亲近先师。犹骊龙颔下探珠。猛虎喉中夺雀。今日不免贵买贱卖去也。诸昆仲。还有估价底也无。良久曰。也不可当面错过　上堂。说个佛字。好与三十棒。杖头有眼明如日。说个法字。好与三十棒。优钵无根满树花。说个禅字。好与三十棒。分付老卢高着眼。说个僧字。好与三十棒。莫教流落在天涯。过得潇湘渡口。便知清白人家。管甚烟云埋没。从教黑豆生芽。翻思昔日云门老。卸却铁枷。真个好一棒打杀贵太平。免使儿孙落荒草。诸昆仲。开眼说梦。醒亦是迷。白酒青盐。我乃是谁。寒冰烈火。痛下针锥。今古几多伶俐汉。分明辜负一双眉。复笑曰。博山罪过　上堂。卓拄杖曰。转山河归自己。月明当户照。转自己归山河。风冷压山居。撞钟撞着老僧心。祥云从地起钟声。为甚么披七条衣。宝盖自天垂。总不恁么道。又作么生。不是家乡客。徒劳话岁寒。此五种见地。虽则赏罚分明。也要诸人委悉。有一人。在蕴界屏处。说非法语。有一人。在净白地上涕唾。有一人。拨草瞻风搀行夺市。有一人。露盘卓荦解作家方。有一人。针拶不见血。火烧不知痛。病在膏肓。不堪疗治。有人于此简辨得出。博山分付拄杖子。一任天下横行。其或未然。卓拄杖曰。楖𣗖横担不顾人。直入千峰万峰去。崇祯三年示微疾。訚首座问。和尚尊候如何。师曰。尽有些子受用。座曰。还有不病者么。师曰。热大作么。座曰。来去自由。请道一句。师书历历分明四字。掷笔而逝。寿五十六。塔全身于本山。

　　建州建阳东苑晦台镜禅师

　　别号湛灵。潭阳冯氏子。生于万历丁丑。幼从虎啸岩。一心受业。后参寿昌经。一日偶阅维摩经。至此室何以空无侍者维摩诘言诸佛国土亦复皆空。豁然悟入。述偈曰。识破不值半文钱。可怜摸索许多年。宗流尽是欺心汉。说甚西来别有传。昌阅之。即印可　上堂。佛法本无多。南辰贯北河。都来三七字。降尽鬼神魔。良久。顾众曰。会么。老瞿昙一生。黄金高北斗。买不得个人笑。及至末后拈枝花。惹发饮光特地觑破。却将从上祖宗家产。一时俱籍没却。究竟有甚么风流。我试问你。英灵男子。自有本分。不为人欺瞒的活计。又当如何　除日上堂。僧问。寿昌和尚。临七十岁夜。示众曰。今年只有斯时在。试问诸人。会也无。此莫便是老汉先分付的末后句否。师曰。杓卜听虚声。熟睡饶谵语。曰在新长老分上。又作么生。师曰。击破寒潭月。痴猿何处窥。曰作家亲父子。别有不传传也。师曰。靴头绽线。脚指何知。乃曰。百岁翁翁失却父。当堂独坐没尊卑。东村王老夜烧钱。打鼓小儿失却椎。到者里。生死谁知折合。性命作何以归。蛙盆打破啾啾闹。庄周梦蝶乱飞飞。噫嘻嘻。灯笼露柱。谩自依稀　上堂。师良久曰。千古万古事。当不得我眉毛纵一纵。当不得我额头点一点。当不得我拄杖子卓一卓。当不待我震声喝一喝。你若不会。灯笼露柱。替你下涅槃堂。且道。为甚么如此。立地死汉。有甚么救处。一日示疾。以手指岩下曰。此处可以埋我。有行者问曰。试或死了埋了。又作么生分发。师笑曰。恰好恰好。者再问。师已脱去。时崇祯三年七月十三日也。寿五十四。塔于所指之岩石下。

　　建昌府寿昌阒然谧禅师

　　参先寿昌于峨峰。示以父母未生前话。一日推磨失手。触磨盘有省。占偈。有本来面目不须寻。一点灵明亘古今之句。呈昌。昌颔之。师尝作赵州无字颂曰。泰山倾倒压蟭螟。气绝心灰识浪平。不是泥牛开只眼。焉知猛虎坐中厅。后祠部海岸黄公。请师继席寿昌。顺治己丑示寂。寿七十一。塔于本山。

　　鼓山永觉贤禅师

　　幼习儒。年二十。补邑诸生。读书山刹中。闻僧举南泉斩猫公案。忽有省。诣董岩。参寿昌经和尚求决择。昌曰。此事。不可于一机一境上取则。须是百匝千重。垂手直过。尚当遇人。所谓身虽已在青云外。犹更将身入众藏。因勉看云门干屎橛语。过十余年。往寿昌落发。一日问寿昌。如何是清净法身。昌振衣而立。师曰。祇此。更别有么。昌拂衣便行。时身心豁然。如开千重锁相似。入方丈礼拜。不及启口。昌打三棒曰。向后不得草草。后过延平津。闻僧诵诸佛謦欬俱共弹指。顿超前解。乃彻见寿昌用处。作偈曰。金鸡啄破碧琉璃。万歇千休祇自知。稳卧片帆天正朗。前山无复雨鸠啼　上堂。老僧无伎俩。祇打鼓山鼓。不说禅与道。不论佛与祖。甜瓜现成甜。苦瓜现成苦。露结必为霜。云腾必致雨。看来万法仍旧。自然超佛越祖。千圣既皆如是。老僧何用重举。然有一事报君知。也要大家看取。昨夜捉得石乌龟。天明看时。原是螺江女　闻谷大师入塔。请上堂。师顾众曰。你等还知闻大师住处也未。莫是鼻孔里安禅。眉毛下𨁝跳么。莫是清风度廊下。秋月转檐前么。莫是红霞不离碧落。白日祇绕须弥么。恁么说话。似则也似。在则未在。蓦竖起拳曰。元来祇在老僧拳头上。要与诸人相见。挥案曰。一音演说。随类各解。收拳曰。忽化作出海金龙。直透青霄去也。你诸人。莫认驴鞍桥。作阿爷下颔　上堂。正脉难通。邪见易炽。超佛越祖。看来总是阶梯。妙唱玄提。即此便名窠臼。白云岩下。多沉出格之英。芳草渡头。久滞他乡之客。所以曹洞门下。别设宗趣。金凤抟空。不止须弥顶上。铁牛驾浪。偏入大海波心。不犯当头。犹贵转身有路。行于异类。直须足下无私　示张二水相国。我宗。无意识领略的禅。无逐段商量的句。直要向全无缝罅处透入。通身脱落后承当。其或未能顿领。始有看话头等法。盖是死尽偷心。庶几天光自发。近日宗风大变。率尚虚头。师徒授受。专学答问拈颂。甚至饮酒戏笑。自谓。我宗门下。不受绳检。不拘小节。视吾辈劝勉。直以为老婆禅。呜呼。魔鬼兴妖。静思良可痛哭。顺治丁酉十月十七日示寂。寿八十。塔建本山。

　　青原下宗镜五世

　　湛然澄禅师法嗣(六人)

　　绍兴府明因麦浪怀禅师

　　山阴黄氏子。五岁。驱乌天王寺。十七。秉具云栖。游讲肆有声。闻宗门事。遂参云门湛然。门问。见犹离见。见不能及。如何是见不及处。师下语无当。乃再拜求示旨要。门曰。者里无甚旨要。汝时中但看个见不及处。自有所诣。师参究之久。愈觉茫然。一日看云栖举海底泥牛衔月走话问众。时云门推出傍僧曰。大众证明。师忽然有省。走见门。门即席拈盘胡桃曰。我用处不换机。你唤他作甚么。师一掌扑落。门曰。汝适来道。佛祖舌头。瞒你不得。一盘胡桃。汝便被他瞒也。寿圣师问门。如何是临济七事随身。门答云云。师以手掩门口曰。休将闲学解。埋没祖师心。门大怒曰。汝探头太过了。师惊疑　定林上座问曰。大德尊号。师曰麦浪。定曰。无风时。向何处安身立命。师于定面上。轻摇一扇。定曰未在。师曰。三尺浪高鱼化龙。痴人犹戽夜塘水。门曰。虽然。麦浪善行剑刃上事。若无后语。二人都成布袋里老鸦。何故。机不离位。堕在毒海。师于此顿释寿圣之疑。开法梅墅古弥陀寺。上堂。昨日是人日。今朝是谷朝。斩新一句子。莫认驴鞍桥。汝等欲将我新年佛法。偿他旧日陈债。好向山僧未升法座。诸人未到法堂时。一眼觑破。已落权乘。那堪拈椎竖拂。说妙谈玄。若有个汉子出来。掀翻法座。喝散大众。还可救得一半。其或未然。山僧自救去也。卓拄杖。下座　示众。篾穿乌龟壳。个个空索索。棒打石人头。击击向嚗嚗。独有衲僧行履。从来不受穿凿。昨夜泥牛生两角　师侍湛次。湛曰。灵虚有吹毛偈。汝批判看。师曰。借剑看。灵以手作斫势。师曰。是白铁。灵曰。我适才桥上。见僧打碎了个钵盂。师曰。好败阙。湛曰。且喜灵虚脚跟稳密。其如麦浪气宇如王。

　　龙门佛日石雨方禅师

　　初出家。随老宿专修净土。一日挝木鱼子。笑曰。不特西方可生。东方亦可生矣。宿曰。未是汝到家处。示以三不是话。师钝置。疑碍横生。胸痛不止。遂参云门湛。湛曰。参禅图大安乐。岂是苦得来的。纵苦得来。也是苦禅。参他作么。师如暗得灯。自此工夫。踊跃谒博山憨山黄檗诸老。谆谆以死工䇿励。再参湛老和尚。结同志不语。限七日彻证。一日闻湛上堂曰。放下着。忽觉疑情冰释。口占偈曰。平空一掷绝踌蹰。转眼风波彻太虚。会得竿头舒卷意。放生原是钓来鱼。湛问。如何是一口道不尽底句。师曰。晨昏礼拜和尚。也是寻常事。湛曰。赵州道无。意作么生。师信口颂曰。家家有幅遮羞布。放下便能当雨露。独怪当年老赵州。掷去头巾顶却裤。湛大喜。付以断拂一枝。故师自号断拂　上堂。举拂云。此是第二义。复举曰。此是第三义。百义千义万义。咄。有甚么交涉。若是个汉。才拈起斧子。从教斧子讴歌。放下锄头。直得锄头作舞。那管江南江北瓦砾荆棘。如或未然。也要披苔剥藓。读残碑续断碣。免使碌砖瓦砾。七片八片。泥金刚努目。木罗汉攒眉　上堂。有物先天地。将甚么作眼。无形本寂寥。举拂曰。者个是甚么。能为万象主。天际日上月下作么生。不逐四时凋。瞒历代老古锥即得。普明者里。也有一偈。无物先天地。有形本寂寥。不为万象主。常逐四时凋。于傅大士边会得。百鸟衔花。天人送供。于普明者里会得。𦝫缠八斗。肩挑担二。虽然。若得江南风气暖。梅花何必待春开　上堂。若要举扬个事。直须四方受敌。八面当机。雁过长空。会得横抽宝剑。云归远岫。明他脑后钳锤。若是以言遣言。以理遣理。忽然撞着无手人行拳。无舌人解语。便道是格外之谈。无义之语。若要与他施主福慧双圆。水也消他不得　上堂。选佛场开。只要个心空及第的人。既是其人。便能善通消息。若一机一境。问答语言。转身拂袖。以为能事。教山僧何处与汝分个优劣。你又何处会得舌根谈而不谈的道理。所以一入门来。便死在佛日语下。要见佛日重辉。也大难在。还要见佛日重辉么。倒跨黄鹤峰。何须问弥勒。

　　越州显圣三宜盂禅师

　　武林丁氏。依真寂脱白。参云门澄。进堂打七。有省。一日入室。澄问。如何是一口道不尽的句。师曰。问取典座。澄即为印记　上堂。新丰一句。当阳道破。不涉唇吻。已成露布。细雨蒙蒙。黄花满路。打失衲僧鼻孔。忘却邯郸故步。古镜台前几错误。顾大众曰。露。小参。牛头未见四祖。百鸟衔花。见后野鬼飞沙。堪笑长汀布袋子。却从闹市作生涯。召众云。归堂吃茶。康熙乙巳十月初八日。语侍者曰。三日后吾行矣。者曰。和尚尊候甚安。何云便去。师曰。看老僧登场。一笑而逝。于显圣前冈建塔。

　　绍兴府东山尔密澓禅师

　　会稽王氏子。生而雄伟。力能仆牯。家贫未尝读书。然日诵金刚经。不由师训。似解其理。谒贞白珊和尚于大慈。决志力参。殆忘寝食。偶往德清探友。舟中闻锣声。豁然有省。偈曰。锣震空身世。观音独露身。泥牛衔月走。木马报新春。时年二十七。父兄逼以婚。潜往开元。投贞白大师剃落。服勤数载。领性相二宗。非其好。辞白。参云门湛老人。恍有宿契。师呈闻锣因缘。门曰。汝夙有善根。故得随观音入道。命充维那。一日门上堂曰。放下着。师因此全身脱落。作偈曰。夜半霜寒月忽低。行人到此尽迟疑。翻身踏着来时路。默默星辉斗柄垂。门嘉其幽玄绵密　适博山开法天界。师谒之。山与论物不迁旨。征辨竟日。了无窒碍。山曰。江南佛法。洵自有人。住弥陀寺　上堂。未出蔷薇洞时。有一句子。从剡溪流出三江鳖子。门外倘有过钱塘。拾得者。不妨人天众前拈出验看。如无。山僧唱菩萨蛮去也。良久。喝一喝曰。千里乌骓不易骑。时首座出礼拜。师曰。你在弁山。拾得个陈年榾柮。直饶满口道尽。拈来好一炉烧却。座曰。者老汉。犹作者个去就。师曰。也要大家知。

　　绍兴上虞香雪庵具足明有禅师

　　会稽杨氏子。弱龄事亲至孝。因父病危。乃割股救之。年二十二出家。便参念佛是谁。谒云门湛。每承提训。颇有发明。次年。闻僧举北斗面南看话。疑情逼抑。一日在殿经行。举首见前山。豁然大悟。偈曰。虚空粉碎无偏正。大地平沉孰是亲。从今了却相思债。石虎泥牛笑转新。湛见助喜　后出住上虞之香雪。示众。云门活口。德山辣手。正眼看来。二俱是丑。验尽天下衲僧。翻身落人窠臼。不若本色住山。饱餐饭了抖擞。休管他家馊残。但逞自己风度。有问百年已后事如何。阿呵呵。乌龟飞入北斗。石雨和尚问。堪与佛祖为师。佛祖又学个甚么。师曰。佛祖聻。石曰。与佛祖为师聻。师曰。黄山谷后园种菜。石曰。不问佛不问祖。不管你佛。不管你祖。速道速道。师曰。东邨桃树。西陇梅花　示疾日。即念现禅师问。古人道。病有不病者。如何是不病者。师默然。曰恁么便是那。师曰。三十棒领出自打。曰临末稍头一句作么生。师震威一喝。曰不会。曰不会会取好。曰会后又如何。师曰。南山云北山雨。时未有继嗣。乃以如意法衣法卷。寄石雨和尚。付毒端道上座偈曰。香柏支分秀。随缘折一枝。花开香雪远。何必异苗为。后示寂。塔于显圣之南山。

　　洪都百丈瑞白雪禅师

　　桐城杨氏子。剃染参云门。看拖死尸话。疑情逼拶。如挑千斤担子相似。至广孝。闻湛上堂。有竖起脊梁生铁铸。放下面皮莫回顾。犹如象王脱金锁。若不如是何劫悟之语。痛哭苦参工夫。遂得成片。一日。湛举南泉斩猫因缘。师忽领悟。复结制打七。至六日。闻钟声大彻。参金粟。适上堂次。师出众便喝。粟便打。师又喝。粟又打。师曰。者老汉败阙了也。便归位。继席云门。次移湖之弁山延庆蕺山白雀。台之护国。赣之崆峒。后因南昌建安王。钦师道望。请住百丈　上堂。三尺冰河连底冻。数株枯树尽银花。太阳一出峰头外。清潭依旧走鱼虾。见色明心虽好事。撒却时人几眼沙。莫有清净宝目不受翳障者么。出来高鉴看。僧出曰。狮儿独吼云门里。香象群藏北斗中。师曰。嗄。僧拂袖曰。岭外彰牙爪去也。师曰。者野狐精　师晚居崆峒时。以禅版东敲西敲。凡有僧请益。亦禅版敲示之。师住百丈。第举百丈清规。而重撰之时。复荷锸与作务。明春谷日。示微疾。诲众益笃。谈笑自如。三月十九迟明起浴。谓侍者。扶老僧入龛。日正卓午。吉祥而逝。师生万历甲申十一月廿六日戌时。崇祯辛巳三月十九日午时示寂。世寿五十八。僧﨟三十八。塔全身于弁山。

　　博山来禅师法嗣(四人)

　　信州瀛山雪关訚禅师

　　上饶傅氏子。八岁丧父母。依景德寺傅公和尚出家。一日见坛经火烧海底句。疑之。乃参博山来。来令究船子藏身公案。急切提撕。偶入槽厂。见磨鼻拽脱。有省。呈偈曰。直下相逢处。由来绝覆藏。舌头原是肉。嚼破也无妨。来喜曰。子可参禅也。后作五颂。请寿昌衲衣。来曰。宗门语句。如满口含冰。不曾道出水字。子风骨太露。更须死心一番始得。师乃掩关穷践。凡六载。大彻源底。开法瀛山。时山荒圮。师潇然。作破院歌以自乐　﨟八上堂。直下承当。是何话𣠽。官不容针。私通车马。须弥高大柱堪题。海天空阔桥难跨。花堤柳巷尽穿开。宝殿珠帘谁放下。雪山夜半睹明星。若到瀛山痛棒打。靠拄杖下座　上堂。九十日期今已满。闭门作活事如何。不会捏杀猕猴子。重叠关山未易过。大抵末法禅期。真参罕遇。纵他意树抽枝。未见心花开片。虽然。冷灰里岂无一粒豆爆。还有不跨石门。扶竖晏祖门风者么。如无。且向芦花深处宿。月明穿过钩鱼台　唐祈远孝廉请。上堂。远问。如何是参禅入手处。师曰。一一踏翻始得。曰如何是参禅得力处。师曰。把定乾坤。远礼退。又一僧问。如何是参禅入手处。师曰。截千人之头臂。剜万人之心肝。曰如何是参禅险难处。师曰。拆佛殿。毁魔宫。曰。如何是参禅得力处。师曰。逆水船出顺水风。乃曰。诸兄弟。者些答话。虽是撇他闲骨董。也不曾思索出来。不见。洞山初禅师云。言无展事。语不投机。乘言者丧。滞句者迷。他家是透顶彻底人。临机应用。洒脱非常。不似今人要句句投机。却被言句碍杀。径山道。赵州禅。只在口唇边山僧道。赵州禅。如神庙里签。千掣千应。万掣万灵。初不曾安排古凶。使人规避祸福也。方山老人道。得意者所说皆是。失意者所言皆非。若以是非得失。而论古驳今。山僧绾上眉毛。一任诸方贬驳。卓拄杖下座　师。以丁酉秋示微恙。乃谢事南迈。十月朔。行抵瀛山。遗书谢诸檀越。时寿昌阒公。自博山来候问。和尚安否。师曰。你道。我生耶死耶。阒曰。末后句也须分付。师弹指一声。微笑而逝。师世寿五十有三。坐三十七夏。门弟子迎归博山。建塔于莲花峰之右。

　　郁州嵩乳道密禅师

　　泗州唐氏子。年十四。投景会剃染。二十事包笠。初历讲肆。阅楞严。至虽得多闻不成圣果句。叹曰。不耽幻身世。反耽幻学耶。遂弃之。参寿昌基隆。次参云门金粟。复参博山来和尚。一日随众采茶。忽睹涧底白云飞起。有契。遂冲口说偈曰。欲知来去处。好看白云窝。青山常靠倚。出入也由他。归举似来。来见便问。汝作甚么来。师曰。熟境难忘。来曰。即今一口气不来。向甚么处安身立命。师曰。某甲终不通去处。来曰。莫便是你安身立命处么。师曰。终不作此见解。来曰。作与不作。总不免老僧痛棒在　出住淮安古檀度寺。元旦上堂。师卓拄杖曰。识得一。万事毕。天得一以清。地得一以宁。君王得一天下平。衲僧得一。鼻直眉横。设若一亦不立。又作么生。掷拄杖曰。门帘忽被风吹去。杲日光腾四壁清。上堂。寿昌师翁。搬底是石块。博山先师。见底是一株树。瀛山师兄。径山师兄。一等是口挂壁上。老僧睹白云底聻。顾左右。喝一喝曰。住住。老僧见底。诸人不知。诸人见底。老僧不知。蓦起身曰。慧炬三昧。净光明三昧。连击拂子。下座。

　　福州长庆宗宝独禅师

　　广州陆氏子。六岁。闻邻妪发愿来生童真出家见性成佛语。遂触宿因。坚出世志。及披剃。惟事苦参。年十四有省。复参石压笋斜出。岩悬花倒生话。遂得瞥脱。三十出岭。参博山来和尚。来与语器之。一日拈骑牛入佛殿话。问师。即呈偈曰。贪程不觉晓。愈求愈转渺。相逢不是渠。才是却颠倒。蚁子牵大磨。石人抚掌笑。别有一生机。不落宫商调。来见以为深入堂奥。后辞。来乃嘱曰。我爱你见处清白。向后不得辜负。师拜别。出住庐山。次开法广之罗浮。及长庆等处　上堂。竖拂子曰。我宗无语句。亦无一法与人。既是无语句。华首今日说个甚么。既无一法与人。诸上座。今日向华首觅个甚么。诸上座。此是彻底相为。莫要错过。切莫踏步向前。各人照管自己脚跟下。莫要他觅。

　　江宁独峰竹山道严禅师

　　顺庆大竹县沈氏子。总角。染衣南游。初预讲肆。一日走京口。登凌云亭。忽身心世界顿然一空。遂罢讲。往参博山来于天界。典第二座。山见师领众当机。动合宗旨。遂授名道严。且嘱曰。汝当以道法严持也　上堂。蓦拈拄杖曰。一滴水。作大海之波涛。一点尘。遍大千之境界。连卓三下曰。天不能盖。地不能载。本分衲僧。只是寻常。无为道者合当如是。毕竟据个甚么道理。便得恁么行径。良久。击禅床曰。对月思玄度。临风忆谢公　上堂。击如意曰。姑孰城里。有大人气象。白苎山头。有毒鼓先声。独峰与龙象交集。万象与虚空并会。茶里饭里。行时坐时。共转法轮。世尊升座。文殊白椎。独峰上堂。院主拈香。其间还有自肯底么。良久。顾众曰。官圩东畔王三老。日日担薪上太平。

　　东苑镜禅师法嗣

　　江南天界寺觉浪盛禅师

　　建宁浦城张氏子。十九岁。见大父归寂。自疑曰。者一点灵明。向甚么处去。一日闻猫叫。有省。走瑞岩剃落。随师住梦笔。闭关苦究。因见百丈再参公案。顿彻马祖机用。从前宝惜。冰释无疑。出关参博山于董岩受具。是冬。谒东苑镜。苑问。子闻博山提唱维摩经否。师曰曾闻。苑曰。弥勒得一生受记作么生。师曰。大有人疑着。苑曰。你又恁么去。师异之。向日次。师问。古德劫火洞然。者个坏不坏。有云坏。有云不坏。此意如何。苑曰。你又恁么来。师遂折节过冬。苑细验其生平参证处。及征诘五家堂奥差别之旨。师恣意披其所见。苑感叹曰。不期。子乃能深入此秘密法门。吾寿昌者枝慧命。属子流布去也。随苑礼寿昌。昌勘问。大奇之。问。东苑曾将子说甚么。师曰。曾被他赚了一上。昌曰。作么生被他赚。师曰。者老汉。又恁么去也。昌笑曰。子作怪那。师曰。是和尚自致得。因复问昌曰。闻东苑当时答和尚一语。如何满口便许可他。若是某甲。决不轻易放过。昌曰。祇如他道和尚莫作怪在。你当作么生。师才开口。被昌劈面一掌。师曰。也是贼过后张弓。昌曰。且喜有人吃掌。自此与昌多有诘问机缘。昌为深喜　住宝筏上堂。向上一路。千圣不传。本分风光。须自领悟。山僧便恁么下座。还有亲切为人处也无。大众便恁么礼拜而退。还有不相孤负处也无。虽然。官不容针。正好添花锦上。石女夜抛梭。文彩焕然满地。木人朝唱曲。音声杳而难闻。其中还有正偏兼带不落是非者。出来唱和看。众无语。师曰。恁么则山僧倒骑露地白牛。游戏十方刹土去也。举如意曰。会么。自古轮王全意气。不彰宝印自然尊　大雄庵上堂。师升座。击香台曰。闻么。良久。朗声曰。巍巍独坐大雄峰。一喝曾教三日聋。今日当阳明举似。西江吸尽吐东风。且不与万法为侣者。是甚么人。一僧出众曰。阁静不须重借月。三更自有夜明帘。师顾视曰。乾闼婆王。亲托出摩尼。光影照三千。更有于光明门头出身者么。李太宰出曰。近有提婆达多一颂。平地孤堆最误人。枉将法座赚冤亲。瞿昙自有金针度。认影迷头又隔津。师曰。何不道提婆别有金针度。太宰拊手曰。此文是老婆勘破。有来繇也。师震威一喝。便下座　问。石头和尚道。木头碌砖。此意如何。师曰。艺压当行。曰或问和尚如何是道。作么生。师曰。好皮不染皂。曰如何是禅。师曰。好人不债钱。曰此与石头答。有同别否。师曰。白马庙前好伞铺。曰不会。师曰。木屐店在对门开。曰恁么一般要用也。师曰。天晴不肯去。直待雨淋头。僧礼拜。师大笑　上堂。有情之本。依智海以为源。含识之流。总法身以为体。祇为情生智隔。想变体殊。将山门来佛殿里。移厨库在钟楼上。惟佛与佛。乃能究尽山僧拄杖。蓦顾左右曰。咄。莫妄想　上堂。疏雨打牕清梦里。好山深锁白云中。有题最是难藏覆。竹浪萧萧一夜风。百草头上识取祖师。草枯了也。闹市里识取天子。市散了也。与诸兄甚处相见。良久。以手拍曰。猩猩。我与你相见了也。

　　鼓山贤禅师法嗣

　　福州鼓山为霖道霈禅师

　　建安丁氏子。年十四出家。十八参方。首礼闻谷大师于宝善。次参鼓山贤和尚。看庭前柏树子话。三年无所入。辞游两浙。后复归鼓山。充维那。山一日垂语曰。一口吸尽西江水。马师此语。只道得八成。还有下得十成语者么。师进曰。某甲尽力。也只道得八成。山乃呵出。师一夜不安。至四鼓方卷帘出门。了然大彻。次上方丈曰。某甲今日有个十成语。举似和尚。山喝曰。汝作么生。师乃背身叉手向山曰。请和尚鉴。山曰。好与七藤条。师便礼拜。自是入室。商确玄奥。无不吻合。山示寂。遂继席焉　上堂。庾岭一铺功德。无尽劫来成就。今日一回拈出。便见光辉宇宙。不须雪点红炉。一切万法仍旧。春水盈盈竞流。春山叠叠挺秀。春鸟关关和鸣。春树葱葱郁茂。若能直下便见。即是瞿昙之后。更作佛法商量。此人却不唧𠺕。乃举拂召大众曰。见么。是大神咒。是大明咒。击案下座　小参。金牛唤人吃饭。赵州叫人吃茶。二老觌面分付。不知谁是作家。或有个汉出来问。鼓山又作么生。有愿从来不撒沙　上堂。人人有一天真佛。相好光明皆具足。可惜日用而不知。五阴坑中自埋没。喝一喝曰。五阴坑。为诸人打破了也。真佛即今在甚么处。蓦举拂子曰。容颜甚奇妙。又喝曰。切忌捏目。
卍新纂续藏经第 85 册 No. 1587 正源略集


　　正源略集卷第四

　　维扬嗣祖沙门(宝轮际源高旻了贞)辑

　　天台国清　达珍　编

　　南岳下三十五世

　　林皋豫禅师法嗣(二人)

　　天寿谧融元禅师

　　首参博山。看狗子无佛性话。有省。次参林皋豫于夹山印记　上堂。教中道。不应取法。不应取非法。竖拂子曰。者个是法。那个是非法。击拂子曰。者个是非法。那个是法。大众。还有不落是非者么。良久曰。汝等比丘。知我说法。掷拂子下座。

　　润州夹山蘧夫一禅师

　　宜章李氏子。年十八。投万松出家。初谒憨山清于曹溪。看万法归一话。三年不会。次扣天童悟。棒下有省。后见夹山豫。豫问。甚处来。师曰。浙中。豫竖起拂子曰。还收得者个么。师曰。阿谁不具。豫曰。试呈似老僧看。师拂袖便出。未几。命主石湫。次迁楚之九峰。复主夹山　示众。山上鲤鱼。海底蓬尘。舌头无骨。眼里有筋。蓦竖竹篦曰。国一钦禅师来也。眼里有筋的。请出相见。良久曰。本欲期君重话会。谁知觌面不相亲。塔于澧阳之大同。

　　箬庵问禅师法嗣(十四人)

　　潭州浏阳黄昙晓庵昱禅师

　　龙丘叶氏子。幼丧父。母程氏。抚育成立。因阅六祖坛经。知有宗门事。年十九辞母。投天台肇心祝发。秉戒天童。参箬庵问于南涧。入室每遭棒喝。不能领旨。立誓以悟为期。一夕独坐。忽然顿豁。乃辞问出山。庐居养母。及母终。仍归南涧首众。问欲以院务及之。师远遁江右之武功山。至甲午秋。始继席南涧。晚参。尽大地是自己。坐杀千千万万。尽大地不是自己。走杀千千万万。衲僧家。踏翻窠臼。别立生涯。逢佛杀佛。逢祖杀祖。说甚么湘南潭北驴事马事。行便行。坐便坐。修证不无。但莫染污。蓦喝曰。依稀似曲才堪听。又被风吹别调中　颂殃崛托钵话。师旷之聪不以耳。张仪之辩不以舌。接响承虚万万千。黄面瞿昙空叫屈。师三会说法。挈要提纲。凛然风化。康熙乙丑夏。嘱以后事。奄然脱去。寿七十九。腊五十。塔于黄昙妙高峰。有语录行世。

　　黄梅五祖千仞冈禅师

　　明州王氏子。弱冠。礼䨮峤信断发。受具天童。看无字话。有省。偈曰。狗子无佛性。莫道说得好。闺女学做媒。自身也难保。后往夹山。见箬庵问。举高峰枕子因缘。言下大彻。呈颂曰。久忆并州是故乡。而今身已到咸阳。若教忘却来时路。不是愁人也断肠。问击节称赏。命师分座。出世润之金山。鄂之黄龙。舒之浮度。升座。春色阑珊三月天。数声啼鸟落花前。荷因有热先擎盖。柳为无寒渐脱绵。处处劝耕梅子熟。家家缲茧竹篱烟。分明好个神仙诀。父子虽亲不可传　僧问。牛头未见四祖时如何。师云。花开蝶满枝。曰见后如何。师云。树倒猢狲散　黄梅祖殿拈香。钵衣漫与俗家儿。骨董浑身欲付谁。看取东山山上水。承恩端在逆流时　升座。鸦鸣鸦鸦。鹊噪鹊鹊。婆饼鸣婆饼。姑恶鸣姑恶。记取枝头一一鸟。何声不是自家音。师于康熙丙午六月示疾。乃贻书。命大乾明公继席。再订以次春二月行期。至是月十七。会晦山显公问疾。师嘱以后事。至二十未刻。升座。乃问。众集否。曰集。又问。晦公在否。曰在。遂端坐而逝。寿五十五。腊二十四。塔于东山演祖之右。

　　淮安净居汝风杲禅师

　　吴门张氏子。依中峰苍雪法师受业。首参天童悟。值升座。众环视。悟一唾。便下座。师脱然领旨。乃扣箬庵问于夹山。问举风穴见南院一棒因缘命颂。师曰。师资合处芥投针。岳未为高海未深。看取作家罏鞴在。能消跃冶不祥金。问曰。此则因缘。二十年来。罕有契其旨。今日始惬老僧意。遂举西堂。后继席南涧。上堂。竖起拂子曰。彩凤舞丹霄。放下拂子曰。铁蛇横古路。复拈拂子。拂左右曰。翻天关。转地轴。格外提持。目前包裹。突出无巴鼻。无可无不可。康熙戊午正月三日。师往鹤林。与天树植公诀别曰。衰躯不久谢世。至期借重为我了却。植曰。新年头。何得说末后语。师曰。实非戏言。朽骨火后。祈飏大江。无违我愿。由是相笑而别。至廿四巳刻。邻庵火起。师整衣而坐。侍者曰。火猛已逼。和尚宜速出。师曰。吾时节至矣。者曰。和尚如是。某甲敢离左右。遂同证火光三昧。门人依命。葬骨于大江之龙门。有传并语录十卷。行世。

　　杭州理安梅谷悦禅师

　　娄东曹氏子　上堂。一切声是佛声。二三千处管弦楼。一切色是佛色。四五百条花柳巷。声色堆头坐。声色堆头卧。佛子住此地。即是佛受用　上堂。道远乎哉。触事而真。刀不自割。金不博金。圣远乎哉。体之则神。黄河九曲。水出昆仑。应如是知。如是见。如是信解。开口不在舌头上。你向甚处辩别。拍膝一下。到江吴地尽。隔岸越山多。师有列祖提纲。正宗语录。行世。

　　松江金泽颐浩子山如禅师

　　吴门真丰里人。幼丧母。年十七。因村坊演剧。见目犍连事。即慨然曰。吾欲报母。何让佛祖。遂弃聘室。至尧峰。礼西脉老宿落发。参夹山豫。令看无字话。闻钟声有省。后谒箬庵问于南涧。涧垂问。师下语不契。辄被麾斥。师方出。至殿庑。忽通身汗下。洞彻玄微。亟趋入室。涧即约住曰。不是不是。师喝曰。这老汉又来相瞒那。于是机锋迅捷。执侍八载。始获印记。出住华严广福。继席南涧尧峰夹山诸刹　晚参。天寒人寒。事无两般。滴水滴冻。死蛇活弄。空寥寥实嚗嚗。无位真人难躲缩。嘉州大象忽怀胎。陕府铁牛夜脱壳。漫承当。休卜度。令人常想老岩头。鈯斧拈来撒壁角。喝一喝。

　　瑞州黄檗一庵月禅师

　　广陵崇川涂氏子。初叩天童悟。棒下有省。辞悟入匡山。刀耕火种者数年。闻林皋豫唱道夹山。师往谒。即举西堂。豫顺世时。箬庵问主丧。一日问举无云生岭上有月落波心语。谓。此事祇须直下承当。原非别有。师深契旨要。问付以源流信物。历住江上兴国豫章黄檗　上堂。金刚圈。栗棘蓬吞底任他吞。跳底任他跳。跳得出也是好手。吞得下也是好口。一任折东篱补西壁。指北斗作南辰。山僧亦不妨袖手看他。良久曰。长江万里拖银练。自有人言短与长。

　　蕲州广教天章玉禅师

　　升座。僧问。拈椎竖拂。早成钝置。瞬目扬眉。落二落三。向未升座前荐去。犹是鬼家活计。总不恁么。也是无绳自系。请问和尚。作么生指示。师云。却被阇黎夺却枪。进云。恁么则白云峰顶立。西河浪泼天。师云。百杂碎了也。僧便喝。师亦喝。进云。师喝某也喝。意作么生。师便打。进云。意气不从天地得。英雄岂藉四时催。师云。识甚好恶。乃云。春日照高林。春香发幽谷。多少寻春人。偏向春边逐。空生岩畔草如烟。妙高峰顶锦似簇。大众。见之不取。思之千里。若是大丈夫。据虎头收虎尾。落落声光振天地。如其未委。百花春至为谁开。卓拄杖一下。举僧问大龙云。色身败坏。如何是坚固法身。龙云。山花开似锦。涧水湛如蓝。师挥拂子云。会么。昨日是三十。今朝乃初一。展事投机知不知。野老爱闲烟树立。无限轮椎劈不开。古今空射辕门戟。拟不拟。如山屹。三更半夜过牢关。忠言不避风前泣。

　　杭州钱塘理安天笠珍禅师

　　云间陈氏第三子。父仲雍。母金氏。十八出家。行脚参南涧。涧示父母未生前话。疑不去心。圆具后。遍谒知识。过绍兴东郭门外。逢杀犯人。血溅衲衣。打失本参。偈曰。活人头落地。血溅死人衣。不知谁死活。斩断未生疑。呈南涧。未获许可。后依南涧过竹林。因僧错会赵州勘破婆子话。南痛棒打出。复唤回云。与你说个譬喻。你即是者僧。老僧即是赵州。拈起竹篦云。者便是婆子。那里是勘破处。僧拟议。涧掷竹篦归方丈。师在旁。不觉汗下。洞彻古今公案。师呈颂云。几人不战便成功。独许南阳老卧龙。自借东风鏖赤壁。赚他血泪满江红。涧云。那里是赵州勘破婆子处。师震威便喝。涧便打。师礼拜云。勘破了也。便出。后继席南涧　上堂。抱鈯斧居山。闻名不如见面。着卓鞋住院。见面不若闻名。事到如斯。抑不获已。飏下鈯斧子。脱却破草鞋。展开驴脚。伸出佛手。菩提路上。扶起刹竿。广济道中。重开饭店。不蓄一粒米。不栽一茎菜。令一个个饱齁齁地。拈却炙脂帽。卸却鹘臭衫。作赤洒洒净裸裸汉。若是具顶门眼。悬肘后符。呼唤不回顾。罗笼不肯住。望刹竿而走。见鞭影而行。山僧不妨瞻之仰之。即今还有恁么人么。蓦卓拄杖云。设有。勘过了打　上堂。大通智胜佛。稽首乾矢橛。十劫坐道场。猴子系枯桩。佛法不现前。心肝树上悬。不得成佛道。泥神抚掌笑。此四句中。一句杀人刀。一句活人剑。一句杀活同时。一句杀活不同时。若检得出。古佛在你脚底　晚参。大人峰顶无根树。却被贼子偷了去。几多痴汉守枯桩。业识茫茫无本据。以拄杖一齐趁退。

　　苏州常熟胜法斯瑞法禅师

　　云间上洋瞿氏子　上堂。有一句子。千圣不曾道着。有一妙机。列祖不能提起。若是伶俐衲僧。一举更不再举。山僧今日再举去也。遂卓拄杖曰。箭过西天十万里　示众。十方无壁落。山前山后。纵煞马厮。大地不曾藏。知得瓮头是糟是酱。天一生水。地二生火。俊杰禅流。规行矩武。以拄杖划曰。是大人相。是不欺力　示众。众生被解障。菩萨未离觉。惟有住山翁。胸中干索索。不愁独对圣僧。一任皮肤脱落。且道。脱落后如何。是我好儿郎。为我把木杓。

　　润州金山铁舟海禅师

　　新安蒋氏子　开炉上堂。僧问。尽大地是火柴头。和尚向甚么处挑拨。师云。照顾眉毛。进云。轻轻一扇。烈焰飞腾。师云。四面谁敢入。进云。且道。火炉阔多少。师便打。问。天隆久不行此令。今日重逢事若何。师云。总是顽铜钝铁。进云。忽遇跃冶之金。又作么生。师云。钳放一边。进云。恁么则缺慈悲也。师便打。乃云。大地火柴头。拨开飞烈焰。铜头铁额汉。精金能百炼。跃冶非种草。钳来放一边。你说缺慈悲。正是慈悲现。天隆久不行斯令。今日洪开显八面。蓦拈拄杖掷下。便下座　晚参。人天众前。激扬个事。也须是本分衲僧始得。若非本分衲僧。未免遭人怪笑。只如一味打洁净毬子。抱不哭孩儿。不是逞俊。便是颟顸。有甚本分处。且道。如何是本分处。昨日风雷起山岳。今朝和气满江天　升座。达磨不会禅。特地泛海来。二祖苦言诠。却觅安心去。透彻本地风光。有甚身缠疯恙。一任自逍遥。纵横谁缚汝。栽松能应记。黄梅续法系。放下新州柴担。真诚负石春米。唤作一物即不中。打车打牛须自体。南岳出马驹。神影踏千里。一喝三日聋。不觉便吐舌。棒下忽翻身。惯作白拈贼。儿孙遍天下。有谁能测得。须是嫡骨儿孙。驱耕夫牛。夺饥人食的好手脚。方可与他话会。蓦拈拄杖卓一卓。喝一喝　晚参。但得一万事毕。达磨大师家风密。阿呵呵。识不识。惟有神光断臂时。满天飞雪深三尺。须知是那苦心人。始信眉横与鼻直。环山有个廖胡子。半夜穿靴水上立。扬声大叫君自知。明早又是腊月一。莫教三十夜到来。双眼依然黑漆漆　晚参。一僧出礼拜。师便打。僧便喝。师云好喝。进云。莫作喝会好。师云。将谓金牙作。进云。不劳再勘。师云。你无拄杖子。夺却你拄杖子时如何。僧拟议。师便打。乃云。诸兄弟。还有为者僧通个消息者么。众无语。师云。诸兄弟。既是吝慈。山僧不惜口业。放一线道去也。以拄杖卓一卓。向者里会去。犹是钝鸟栖芦。多见兄弟们。每每临机下一喝。顿一足。打一圆相。拂袖便行。及至挨拶将来。依旧木雕泥塑。堪作何用。须是竿头进步始得。岂不见。莲花峰庵主。凡见僧来。拈拄杖卓一卓云。古人到者里。为甚不肯住。二十年来。举似于人。虽有下语。总不相契。后自代云。只为途路不得力。又云。毕竟如何。以拄杖架肩上云。楖栗横担不顾人。直入千峰万峰去。还委么。拽拄杖下座　谢两序上堂。人天眼目。灵树符合。一大藏教。是个切脚。兴化打克宾。瘥病驴驼药。英灵衲僧。不拨自转。听阑鸡鼓翅。看茶铫𨁝跳。虽则金声玉振。未免平地骨堆。金山门下。稍可颖脱。留云台榭孤风峻。晓堂楼阁足知音　上堂。祖师门下。只贵痛快。向未举已前。一肩担荷。若停机伫思。了没交涉。岂不见。德山老汉。在吹纸烛处。彻见源底。遂焚青龙疏钞云。穷诸玄辩。若一毫置于太虚。竭世枢机。似一滴投于巨壑。拽条楖栗。湖海横行。复顾视左右云。有么有么。摩霄俊鹘。便合乘时。止泺困鱼。徒劳激浪　问。牛头未见四祖时。为甚百鸟衔花。师云。只在此山中。进云。见后为甚不衔。师云。云深不知处。进云。牛头毕竟在甚么处。师云。天共白云晓。水和明月流。师生于万历己酉十月二十九日。示寂于康熙癸亥五月三日。塔建五峰之阴。

　　南涧理安济水洸禅师

　　据室。从上古德。尽向者里。造瞒天罪过。将大秤大尺。欺一切人。新长老甚是公平。你有半觔。还你八两。你有十尺。还你一丈　上堂云。峰峦毓秀。溪水潆回。古木扶疏。殿堂洞启。秘密宝藏。八字打开。祖父田园。四至分晓。只要个汉亲到地头一回。便见伏虎高踪。未泯先师弘范森罗。可谓法法不隐藏。古今常堂堂。虽然恁么。不免再举个旧话。僧问九峰。承闻和尚亲见延寿。是否。峰云。山前麦熟也未。师云。者老汉。通身是刃。争奈罕遇其人。致令劳而无功。今日者里。有问承闻和尚亲见石磬是否。山僧劈脊便棒。他若道且莫盲加瞎棒。更与连棒趁出。何故。一不做。二不休　元旦上堂。问。如来禅祖师机。一总拈过。请和尚道应时及节句。师云。阇黎白椎。进云。祇如威音不先。弥勒不后。中间是谁。师云。高着眼。进云。与么则庆赞有分。师云。礼拜着。乃云。五更起来。忙忙碌碌。礼拜烧香。念诵祈祷。合山大众云集。互相庆贺新正。可曾与无位真人庆贺也未。若也未曾。山僧为诸人。念补缺真言去也。遂顾左右。下座　解制上堂。十月十五一句子。莫道我瞒你。九十日两手分付了也。有般眼目未辨东西底。便问。是那一句。是者般底。我也没有拄杖打他。但与他一緉破草鞋。便下座。观音诞日上堂。春风笑花柳。遍界狮子吼。欲入三摩地。面南看北斗。看看。观世音菩萨来也。抬脚云。展驴脚。举手云。舒佛手。明眼衲僧莫乱走。复顾众云。信得及么。未出钱塘门。为汝说了也。下座。

　　邱山雪谷古石藏禅师

　　示众。触目俨然。因何不荐。眨得眼来。风过别院。鹊巢定风柴。鹘眼衲僧试辨看。

　　杭州理安六吉谦禅师

　　萧山汪氏子　晚参。秋风生夜凉。坏壁鸣寒螀。的的祖师意。明明不覆藏。虽然如是。切忌认奴作郎　晚参。老僧口讷。犹如木橛。三五不参。朔望不说。大众上来。不须饶舌。何故。心不负人。面无惭色。

　　苏州常熟胜法云峰授禅师

　　早参。以手向前指云。者一片地。待来多时也。因甚无人构去。众拟议。以竹篦旋风打散。师行履冰操。凡学者来参。皆随机接待。不厌不倦。临终豫知报尽。坐化。

　　山茨际禅师法嗣(五人)

　　潭州石霜尔瞻尊禅师

　　明州唐氏子。六岁。知信佛乘求出家。父母不允。越年。从福泉圆明老宿受业。历参天童显圣。后谒山茨际于东明。言下顿豁。随上南岳。诛茆绿萝。一夕围罏。际举僧问夹山。拨尘见佛时如何。山曰。直须挥剑。若不挥剑。渔父栖巢。汝作么生会。师曰。太费力生。际曰。是夹山费力。者僧费力。师曰。任和尚分别。际曰。情知汝会者话不得。师起身便出。后辞出山。际以偈授师。其略曰。郑重坚操志。慧命赖持传。未几。开法石霜　上堂。未离兜率。版齿生毛。已降王宫。脚不点地。未出母胎。蝇子放卵。度人已毕。铁作面皮。释迦老子。从久远劫来。一片广大婆心。被石霜一时华劈了也。众中有不甘底。出来如何若何。山僧一不作。二不休。有么。携取诗书归旧隐。野花啼鸟一般春　示众。以拄杖横曰。黄鹤楼前吹玉笛。江城五月落梅花。诸人闻么。若道不闻。山僧今日未遇人在。掷拄杖下座。康熙癸卯九月朔日。师作书遣使。嘱晓庵昱公。面托后事。昱不信。令使归。师曰。昱兄。以山僧为妄语。大众。今晚莫睡。聚话终夕。至天明。高声召众曰。老僧别矣。便坐脱。入龛一七未掩。颜貌如生。昱趋拜泪下曰。吾兄再来人也。塔建石霜圆祖之侧。

　　吉州安福台山且庵刍禅师

　　上堂。不说有法。不说无法。诸人会么。拈起少林无孔笛。顺风吹又逆风吹　上堂。卓拄杖。喝一喝曰。山僧今日与么提持。还有共相激扬者么。僧便出。师便打。乃曰。台山者里。明如杲日。有时喝。有时棒。照用同行。杀人刀活人剑。应时拈出。复卓拄杖。喝一喝。钳锤不动火星飞。眨上眉毛隔辽海。

　　邵陵金峰紫云密岩刚禅师

　　茶陵萧氏子　上堂。问。祖意教意。是同是别。师云。一尺青天盖尺地。乃曰。机先荐得。落二落三。句下承当。错七错八。纵饶得到奔流度刃。疾𦦨过风。信手拈来。群机普利也。只是建化门中事。若到自己分中。也是日午打三更。虽然如是。只因梅雪落。又得显风光。

　　楚黄陂𡾇山玄慈谦禅师

　　上堂。机先一着。廓尔现前。正眼洞明。本无迷悟。孤峻处峭巍巍。平坦处活鱍鱍。佛祖莫能知。人天不可测。不假修证功。岂资解脱力。明明不覆藏。历历绝背向。包今括古。离见绝名。直下透彻本源。不须别处寻讨。祇如透声透色一句。作么生道。一尘举处全身现。遍界明明不覆藏。

　　粤西全州香林宗玄旨禅师

　　除夕小参。世事匆匆。情缘碌碌。节换时移。光阴迅速。看看。又过一年。且喜林下衲僧。自无尘事劳攘。却有溪山可乐。守道安贫。逍遥快活。任从村老烧钱。说甚烹牛纳角。人人安帖家邦。个个甘休岩壑。虽然如是。也不可错过时光。正当与么时。应时及节一句。作么生道。围炉煮瀑消残夜。也胜诸方五味禅。

　　松际授禅师法嗣

　　潭州神鼎云外行泽禅师

　　婺源汪氏子。年廿五脱白黄山。阅三载圆具。参天童悟。问。如何用心。得个入处。悟曰。无心可用。是汝入处。师拟进语。悟便打。于是疑情顿发。一夕不觉倚柱失睡。忽闻开门声有省。呈悟。悟为首肯。后依松际授于磬山。机锋迅捷。应对无滞。授曰。汝进语都佳。住桶底未脱在。乃发愤力究。一日因风动帘幙堕地。扑簌作声。忽然大悟。授始印可。出世蕲州老祖湘阴神鼎　上堂。会得也打。不会得也打。良久。喝一喝曰。姹女已归霄汉去。呆郎犹向火边栖。僧问。文殊乃七佛之师。为甚么作释迦弟子。师曰。钟楼上走马。佛殿里骑驴　问。和尚昔在磬山。得个什么。师曰。山僧爱嗔不爱喜。曰如今以何为人。师曰。捏棒呼狗。曰恁么则圆满菩提无所得也。师曰。百草头上荐取老僧。僧礼拜。师接机峻迈。手眼精明。室中尝举狗子无佛性话验人。罕有契其机者。顺治甲午。师书偈曰。是非海内展全机。多少时师尽皱眉。此日一言无可付。江南江北大家知。投笔端然而逝。全身塔于神鼎之右陇。语录十五卷。附楞严方册藏流通。

　　大觉琇国师法嗣(十九人)

　　湖州报恩退庵重禅师

　　高安彭氏子。幼丧母。随父出家。参大觉得旨。呈拈花颂曰。倚天长剑露锋铓。拈出何人敢近旁。胆大饮光轻触着。面门血溅好惭惶。觉可之　示众。举黄龙三关语。佛手驴脚与生缘。一个锢鏴两个圈。渔父忙忙贪锦鲤。不知衣角水涓涓　晚参。卖却劫初田地。兄弟同添十字。碎尽列祖沙盆。儿孙义断真金。寸丝不挂的。卸下凤衮龙章。寸草不生处。胀破驴胎马腹。若在饭箩里叫饿。火聚中畏寒。置而不论。饶伊牙如剑树。口似血盆。惯向饥鹰爪下分餐。饿虎舌尖夺肉的英灵。要问你。去冬雪里。轰个冻雷。今年米作么生价。满盘倾不出。大地没饥人。戊子闰四月廿八日。无病趺坐。说偈而化。塔于寺东大觉潭上。

　　荆溪善权白松丰禅师

　　巩氏子。山西平阳人也。年十六。从三元庵出家。纳戒于普陀隐光律师。二十九。谒天童悟。扣以向上事。未几。参报恩琇。问。尽大地是个火坑。得何三昧。不被烧却。师曰。金不博金。琇可之。后以伽黎授师。及琇退居大雄义母。命师继席。次迁海会　上堂。圆机大用。触处全彰。格外真宗。随方显露。所以道。在天成象。在地成形。在日月为照临。在四时作寒暑。居谷盈谷。处坑满坑。有情则动转施为。无情则森罗显焕。天人群生类。皆承此恩力。且道。超群拔萃。又作么生道。漠漠水田飞白鹭。阴阴夏木啭黄鹂。师于万历壬子十月三十日生。康熙甲寅九月十九日示寂。世寿六十三。僧腊四十七。塔建海会寺侧。有语录若干卷。行世。

　　南岳高台不退勇禅师

　　钱塘韩氏子。从界山衍云披剃。随全庵进禅师。上金车山。参大觉琇。令究未生前语。一日普请次。见僧荷空畚行。有省。次侍琇于方丈。琇问僧曰。转山河大地归自己则易。转自己归山河大地则难。如何会。师在旁。彻法源底。自此机用超绝。琇以衣拂授之。出世吴兴法海。次住高台　上堂。铜头铁额诸禅客。肘后横悬夺命符。尚有火炉吞不下。冰霜肝胆细磋磨。蓦然南斗北翻身。赤县神州火里坐　小参。三间破屋通天眼。七尺乌藤抹太虚。要明临济三玄旨。荆棘林中舞柘枝。昨夜无位真人。倒骑三脚驴子。直上万仞峰头。欲与诸人通个消息。卓拄杖下座　小参。老鸦嘴上挂油瓶。月落寒松着一惊。失口一声连嘴落。逢人便叫两三声。且道。叫个甚么。蓦喝一喝。下座　小参。醉脸夭桃舒笑口。垂腰衰柳展春眉。堪笑灵云多浪荡。惊落枝头万点红。顾众云。有恁么见彻者么。山僧如此举话。八万四千毫毛。尽皆抛向诸仁者怀抱里去也。如或未然。但办肯心。必不相赚　小参。少林面壁。白玉琢成西子骨。雪庭肘堕。黄金铸就伍员心。六耳不同谋。一花开五叶。喝一喝下座　小参。赤肉团上。壁立万仞。世尊摩竭。鼻祖嵩山。岂许九旬聚众。画地为牢。若有高鉴。山僧性命。早已不存。有么有么。如无。卓拄杖云。此令还是我行　小参。即心即佛。文殊着贼。非心非佛。普贤叫屈。不是心不是佛不是物。观音菩萨摸着了。一个毛头大结。十字街头。忽然撞着了。大肚子弥勒。放下布袋。呵呵大笑云。青天白日。为甚么着贼　僧送茶至。师接得便掌。僧云。某甲过在甚么处。师竖二指。僧拟议。师便打出。师示偈云。狗衔灯盏街前去。老鼠偷盐咳嗽归。露柱堂前惊破梦。开门雪里放乌龟。顺治乙未五月六日示疾。众请遗偈。师接纸曰。信手拈来。一笔写尽。都卢丢在大江东。掷笔而逝。寿三十九。僧腊一十有七。塔于江阴敔山。

　　湖州报恩骨岩峰禅师

　　温姓。上世山西怀仁县人。远祖大司马祥卿。厥后迁浙之乌程。世以隐德着。师生有奇质。笃信佛乘。投阳山授和尚落发。参报恩琇圆具。闻琇示众云。但向父母未生前荐取。自然广大圆满。师于言下有省。一日琇问。如何是日中浩浩时作得主。师曰。真不掩伪。琇曰。如何是夜间睡梦时作得主。师曰。曲不藏直。琇曰。正睡着时。无梦无想无见无闻。主人公在什么处。师答十数语。琇皆不肯。一日答曰。家无二主。琇曰。一个驴子。系在橛上。师即顿释　上堂。苍翠连天松荫阔。桃枝红并李枝白。西来祖意报君知。一二三四五六七。喝一喝　早参。放出南山鳖鼻蛇。咬杀门前子湖狗。竖起秘魔岩下叉。打折俱胝手中指。设有个衲僧出来道。长老合吃三十棒。却也怪伊不得。师生万历己未正月初十。康熙丁丑六月二十六。遍巡各寮曰。老僧不复来矣。至晚。略示微疾。即索笔书偈。侍僧以为师食过饱。作辞推之。师曰。既不将来。他后不得谓吾无偈。遂不复语。越一日不起。众请说法。师乃转身。面壁而逝。世寿七十九。僧腊五十九。全身塔于本寺之左。有语录。行世。

　　湖州武康报恩栖云行岳禅师

　　乌程沈氏子。世为望族。少补廪庠。始以居士身。参大觉老人于报恩。顺治乙酉。投大觉披削。丁亥秋。事觉于淮北。乞食炊给之余。觉力为锥劄。一日问觉。空索索地锦艳艳。锦艳艳地空索索时如何。觉云。待你到此境界。与汝道。师礼谢。觉云。者汉多时妄想。今日始断。师有省。庚子春。侍觉应诏还山。入天台桐柏宫。草衣木食。习头陀行者。三阅寒暑。癸卯春。觉命继席报恩　晚参。弥勒真弥勒。起模画样。分身千百亿。捏目生花。时时示时人。郎当不少。时人自不识。略较些子。召大众云。还有赞叹分也无。蓦竖拂子。将此身心奉尘刹。是则名为报佛恩　晚参。入秋时节不相饶。西风吹雨池塘暮。古殿松阴宛转开。钟声透过山前路。急回顾。是甚么　晚参。临济大师道。一句具三玄。一玄具三要。汾阳大师道。三玄开正眼。一句破邪宗。所以参禅上士。投崖舍身。立雪断臂。三千里外。拨草瞻风。二三十年。捍劳执役。祇求于一句下。发明心地。了毕大事。透脱一句。该摄三句。了达三句。才明一句。僧问马祖。如何是佛。即心即佛。僧问云门。如何是佛。乾矢橛。僧问洞山。如何是佛。麻三斤。僧问风穴。如何是佛。杖林山下竹筋鞭。僧问首山。如何是佛。新妇骑驴阿家牵。历代祖师。天下知识。出一令立一机。布缦天网子。垂四海玄钩。今日岳上座。亦有一句。布施大众。春无三日晴　上堂。举临济三度问佛法大意。及兴化在大觉会下被打语毕。乃云。报恩今日不惜眉毛。一时颂出长寿石壁寺卢公一首诗。渴读即不渴。饥读即不饥。鲸吞海水尽。露出珊瑚枝。海神知贵不知价。留与人间光照夜　晚参。举陆亘大夫问南泉曰。肇法师。也甚奇怪。解道。天地与我同根。万物与我一体。南泉指庭前牡丹曰。大夫。时人见此一株花。如梦相似。昭觉曰。陆亘手攀金锁。南泉八字打开。直得七珍八宝。并列目前。拈拂子云。天地一指。万物一马。通身是眼。分疏不下。师乃召大众云。报恩。身骑梵天宫殿。穿过诸人髑髅。将山河大地。若草若木。情与无情。撒向诸人眼睛鼻孔里。还知么。连击拂子。下座　康熙丙午冬十月二十七日。示寂于报恩方丈。世寿五十三。僧腊二十二。塔于寺之西坞。

　　杭州圆照𦭎溪森禅师

　　惠州博罗黎氏子。母梦白光入怀生师。眉宇俊秀。如鹤立鸡群。博览经史。寓目会心。甫念七岁弃家。从宗宝独公削染。纳戒。出参云门信。问。紫燕绕华屋。梅子正香熟。如何是西来祖意。门曰。未曾闻着。师曰。恰似错问。次参大觉琇于大雄。令颂本来面目。师即曰。苕溪屈曲水潺潺。万叠关山一境闲。乍雨乍晴云散后。满天风月到人间。琇颔之。遂举立僧。接机迅利。衲子响风。出住老祖。开龙溪法席　佛诞小参。从古相传。释迦佛今日降生。不知是否。说与诸仁捡点看。南康府里星子县。黄梅县外义丰城。者便是森长老见处。良久云。知客在否。众答在。复云。内外大众。今早都念课诵么。众云。念。师便入卧室。顺治己亥夏。琇应召还山　上语琇曰。和尚座下。有可语上首否。琇奏以师。且曰。彼骨硬。惟善遇之　升座。放下布袋。快活无匹。闲看猢狲偷吃生铁。阿呵呵。的的的。问甚生前面目。谁论梨花笑日。斋堂有粥有饭。禅和要吃便吃。吃即不无。饱后作么生。夜行莫踏白。下座　晚参。万法归一。一归何处。呵呵。学人也有趣。和尚也有趣。击拂子下座　晚参。山门前得的。禅堂里商量去。进到方丈。不必再举。何也。天溪不肯辜负汝　室中晚参。问答毕。师乃云。阿逸多笑甚么。蛇穿耗子窟。普化摇铃过。呜呼。小子脚板踏破。痒疮近火血沾衣。伤盐伤醋陈年货。有人道。慈翁老。有茶请吃茶。无茶滚水好。咄。汉仙琴高骑赤鲤。羲之写字换鹅儿。良久云。归堂去　霉天连雨。师落堂云。大众。因甚么迷痴许久不晴。众无对。师曰。知之为知之。不知为不知。天上雷公叫。地下走蟛蜞。呵呵。好场热闹。以拄杖画云。湄。众茫然。师喝曰。聋牛瞎驴。一齐打散　师问座主。金刚且止。唤什么作经。主拟议。师便笑。主问。如何是经。师召云。法师。主应诺。师云。好个座主。主指茶钟云。者里有赵州也无。师云。匙挑不上　师问柴头。无根树子。斫断也未。头无对。次早云。昨夜看无根树子。闻锣声忽然断去。师指花云。因甚么唤作海棠。头拟议。师便掌。升座。竖拂云。一群子上来。一群子下去。残梦五更钟。落花三月雨。合掌低头换步时。进前退后翻身处。有利有害。人无远虑。归到故乡还似客。布谷催耕鸣别树。叉手句可惜许。一切数句非数句。打一拂云。去　晚参。拂一拂曰。不到雄峰顶。那知竹径深。树古石形瘦。木落见山林。月照龙渊底。乾坤点客心。复拂一拂。师于康熙丙辰六月二十七示众曰。明年此日。能见我于别峰乎。众罔测。至明年春。师谢事大雄。游武林吴山。见华岩幽僻。谓主人曰。吾欲于此。结一期缘。可乎。主人唯唯。至六月二十四。复谓主人曰。明日吾行矣。主人请曰。愿留数日。候集诸子。何如。师曰。诺。至二十七。诸子四集。师沐浴更衣说偈。六十四年。七颠八倒。开口便骂人。无事寻烦恼。呵呵。总是一场好笑。复书封龛语云。𦭎溪老𦭎溪老。到者里有什么不了。咄封却。遂掷笔含笑而化。时异香远彻。缁素竞奔。至七日掩龛。余香犹烈。迎龛归龙溪。塔于圆照之右胁焉。世寿六十四。僧腊三十六。九座道场。雍正间。追封明道正觉禅师。语录赐入藏。

　　湖州武康报恩美发淳禅师

　　福建延平熊氏子。首参寿昌谧觉浪盛。次参大觉。乞单入堂。觉悬牌垂问云。佛未出世时。道将一句来。师即抱牌入方丈云。和盘托出。觉云。山僧今日困。师礼拜。过一边立。觉谓师曰。汝者一转语。可作我维那。次日结夏。即命师纲维首众。师自谓曰。若不克意来参。焉知有与么事。所谓悟了不见人。十个有五双。杜撰记莂。后师为西堂。自此执侍左右。未尝少间。觉一日以赵州勘婆。白云入磨房勘五祖话。问师。凡下语。觉辄诟骂不已。一日复举问师曰。既是拈也拈得。颂也颂得。悟也有悟处。因甚却道未在。师云。粉牌不著白。觉云。说也说得是。见也见得到。祇是未在。师究竟累日。忽见白云五祖面目。遂举似觉曰。者回谩某甲不得也。觉云。更与你三个未在。师云。恩大难酬。便礼拜而退。辛丑春。师乞假。入闽葬亲。度夏蚌坑。于经行次。忽忆百丈嘱沩山。时节若至其理自彰之语。蓦然打失布袋。始信大慧禅师云。大悟十八遍。小悟不记其数。非欺人语。出岭举似老人。老人云。所谓不住始觉。冥合本觉。参得涅槃堂里禅。未能透彻此关。自利即得。为人则祸生。今时佛法。齑腐极矣。能透此关。是不易得　上堂。湘水龙渊浮玉山。廿年冰雪侍师颜。无端推出成狼藉。满面惭惶何处安。行淳虽亲依老汉二十余年。并不曾参老汉禅。亦不曾得老汉说话。祇是被老汉骂。得彻骨彻髓。身心顽了。一味瞌睡。佛法总未梦见。记得几个古人因缘。在肚皮里安排。今日宝花王座上。阐扬佛祖宗猷。开换人天正眼。不意来到野猫洞口。打一个喷嚏。都忘却了。一字也想不起来。祇见金轮峻峭。万象森罗。山青水碧。鹊噪虫吟。秋风飒飒。秋雨萧萧。缁是缁。素是素。钟是钟声。鼓是鼓响。一一现成。一一明妙。一一为诸兄发向上机。一一为诸兄转大法轮。一一从自己胸襟流出。所谓我本无心。有所希求。今此无尽宝藏。自然而至。大众。前是山门佛殿。后是方丈寝室。左是斋堂。右是禅堂。且道。无尽宝藏。在甚么处。蓦卓拄杖。下座　晚参。古佛心。千万世只如今。祖师意。针眼鱼吞鳖鼻蛇。墙壁瓦砾放光明。演说如来真妙谛。蓦拈拄杖卓一卓。召大众云。现前买卖。不离行市　晚参。十方无壁落。四面亦无门。浙西游东鲁。梵语读唐文。菖蒲溪火发。烧着帝释眉毛。南海波斯。忍痛不禁。轰一个霹雳。雨似盆倾。咄。我行荒草里。汝又入深村。康熙十八年九月初。命所服衣履。散诸苦行。至重阳日。自书辞世偈。泊然而逝。世寿六十三。僧腊四十。停龛三日。肉发犹暖。颜貌如生。以陶龛。塔全身于报恩寺后陇之左阜。

　　报恩西堂寂庵行洽禅师

　　汝州光邑王氏子。孤苦绝尘。矢志万行。到处陆沉众中。尤行业纯谨。后参大觉老人于报恩。觉示以未生前话。每征诘。师无对。觉云。你恁么参禅。水也消不得。师直得垂泪。同众坐不卧七。觉问。恁么物恁么坐。师云。总没交涉。觉便打。师无语。觉痛打一顿。中夜释然。举似觉。觉颔之。时年二十三。师因看病回。觉问。有气死人。是你救活了。无气死人。作么生救。师指旁僧云。何不祇对和尚。觉云。他已吃我三十棒了。你自道。师云。和尚着甚死急。觉云。念汝看病辛苦。一日觉指杨梅问。一样杨梅。因甚有红有青。师云。和尚合取口。觉颔之。觉垂问。道通无碍。因甚一片竹牕关断月。师云。和尚道甚么。觉云。须是他吃得棒。觉问。紫罗帐里撒珍珠。汝作么生道。师云。拖泥带水。觉云。向古庙里。躲得过时如何。师云。吹毛用了急须磨。一日庙下同不退禅师行次。退蓦将一毬掷师。师云。那里得者个来。退以毬便打。师大笑而去。至晚。入退寮。于桌上。画<PIC>X85002701.gif</PIC>云。午后底午后底。复作此[中-口+○]相去。作么生作么生。遂将毬子收过。退少间自外归。亦书此<PIC>X85002702.gif</PIC>云。贼贼把将来。令行者送至师寮。师将毬子付行者云。也是雪峰道底。退又书此○相云。几人于此茫然。师云。直饶恁么。也只是弄泥团汉。虽然。若人检点得出。直须○○○。顺治辛卯。示寂于大雄栖贤堂。师十七披缁。僧腊十五。世寿三十二。火化。齿牙不坏。色愈白泽。并骨石。与退庵禅师。合塔于报恩大觉琏禅师放生潭上。

　　蕴荆行璧禅师

　　楚人。参大觉于崇福。真切体究。未尝轻发躁露。后坐精进三。次日上方丈。谓觉曰。某有个见处。觉曰。狗子因甚无佛性。师拳觉肋下云。一向在赵州处落节。今日要和尚处拔本。觉便推出。次日复上方丈。觉云。尽大地火发。得何三昧不被烧却。师云。特来度夏。觉便喝。师呈偈云。圆似满月圆。宽同太虚宽。历劫无姓氏。从来绝跻攀。圣凡由此出。刹海任伊安。始终无变异。触处善随缘。觉云。还会适来一喝么。师便出。师土木形骸。悟处颖脱。后竟不知所终。盖若西山之流亚欤。

　　杭州天目山全庵行进禅师

　　武林钱塘沈氏子。生数月而孤。年十二。母命投无诤寺隐松老宿出家。芟染后。思求出世正因。往参天童密老和尚。遂进具。嗣往报恩。参大觉琇。问。某甲生死不明。求和尚开示。觉曰。将生死来。与汝开示。师茫然。觉见师诚实。痛下针锥。师自恨障缘深厚。不能一拨便转。觉北行。不退勇公纲维。见师工夫得力。当众称赏。师七终不得透彻。放声大哭。次早。诣寮致谢。乃流泪不已。勇慰曰。和尚不在家。兄去亲近理安和尚亦可。师曰。某在此亲近和尚。十来年。如此不青不黄。有何面目。别去见人。者桩大事。必求吾兄为我了断。某已办得石米。欲上证果庵。讨个分晓。乞兄早晚提诲。勇大喜。即送师上山。研究一七有余。忽地春风大作。打开门户。师当下猛省。喜跃无量。时勇往云覆庵。师即星夜越岭相见。勇曰。全兄何得夜来。师云。某甲捉住了贼来出首。勇云。文殊为甚出女子定不得。师云莫谤文殊好。勇云。为甚罔明出得。师才拟议。勇搀前云。喂咍。师茫然无对。值觉回大雄。趋往瞻礼。命充副寺。一日因禅者呈香严上树颂触着。向问勇公。此语咬嚼不破。自谓。此话不透。则从前发挥公案。皆未稳当。遂将拈颂稿。一时焚却。辛卯。老人命师上天目。一夕诸兄弟同在老人室中。因举上树话。至虎头问处。觉厉声云。什么虎头上座。狗头上座。师当下。碍膺之物。豁然荡尽。遂当众颂上树话。觉大可之。后出世住兴化极乐院。既而迁荆溪海会寺。庚申仲夏。应请主持天目。辛未春。复应请崇福　僧问。尽力道不得的句。谁是得者。师乂手云。惭愧。僧云。得后如何。师云。两粥一饭。进云。忽遇出格人来。又如何相见。师云。打退鼓　僧问。大死底人却活时如何。师云。只得一橛。进云。不许夜行。投明须到时如何。师云。此夜一轮满。清光何处无　上堂。报化非真佛。亦非说法者。且阿那个是法身佛。蓦竖拂子云。赤骨𩪸露堂堂。洗清天地一林霜。金乌晓映扶桑国。遍界全彰烜赫光。遂放下拂子。拨开胸云。老僧有几茎盖胆毛　示众。举香严上树话。师云。孔明密排。休生伤杜景死。惊开八门阵图。若非惯战作家。自然遭困。还有知音者么。不奋咬人狮子勇。吠丛逐块几时休。癸酉十一月初一日。师示寂于崇福关室。世寿八十三。僧腊六十四。全身塔于天目阳和峰之麓。

　　宜兴磬山云居行岭禅师

　　江右临江杨氏子。闻天童密和尚旺化。往依之。继参大觉老人于报恩。有一日不作一日不食之戒。司樵十载。克究己事。觉㧞为堂司。一日觉问。百丈被马祖扭鼻有省。如何是他省处。师云。十字街头遇父亲。觉云。何不道打失鼻头张大口。师云。有理不在高声。觉云。掩却拜单聻。师云。俊鹞扑天飞。觉云。又道有理不在高声。觉又问。百丈云。即此用离此用。马祖挂拂旧处。马祖云。即此用离此用。百丈亦挂拂旧处。为甚马祖却与他一喝。师云。虎头虎尾一时收。觉云。百丈已有省。解卷席解挂拂。如何又道于此三日耳聋。师云。不是个中人不知。觉云。雪窦曰。大冶精金。应无变色。聻。师云。千峰势到岳边止。万派声归海上消。觉云。张无尽。为甚不肯他。师云。情知他是个俗人。觉云。大慧为甚却肯无尽。师云。偶尔成文。觉云。你若作大慧时如何。师云。居士更须吃棒始得。觉云。我道。许他各具一只眼。师礼拜。觉云。你作无尽时如何。师云。某甲今日耳聋。觉云。何不道下官造次。觉次日又问师。如何是就事藏锋。师指几上砚云。者砚。尽大地人提不起。觉云。如何是就理藏锋。师云。虚空裹大千。觉云。如何是理事俱藏锋。师云。唤作虚空。却是砚瓦。唤作砚瓦。却是虚空。觉云。如何是不涉理事。师云。某甲不识得。觉打出。草堂老人示寂。觉哀毁遇礼。大众亦封锅闭厨。觉垂示云。我作那吒太子时如何。师进云。乐则同欢。觉令开锅。顺治乙未秋。荆溪诸檀越。坚恳大觉老人。主持磬山。觉令师代为首众。至年七十。觉始命升座开堂。复赠偈曰。年臻七十始开堂。惯自将身入众藏。今日宝花王座上。乌藤痛处好宣扬。僧问。洪钟在架。随扣随应。未扣时。声在甚么处。师云。罕逢知音。进云。某何不闻。师云。怎怪得山僧。僧问。掀翻大海。抖擞虚空。因甚平地上抬脚不起。师云。门里出身易。身里出门难。僧问。百尺竿头如何进步。师云。速退速退。进云。退后如何。师云。不快漆桶。康熙丁巳春。众请继席天目。戊午岁大旱。明年春。持钵姑苏。复归栖水。遂示寂。世寿八十有二。弟子迎龛。塔于磬山之寿藏。语录十卷。行世。

　　杭州良渚崇福济芝行觉禅师

　　四明慈溪王氏子。幼孤苦。及长。每思世界广阔。不知从何起止。一日偶经讲寺。值演金刚般若。即猛念生死。决志出尘。时年二十有二。闻报恩和尚乃大善知识。遂投剃染。令参父母未生前话。一日入室。请益无梦无想无见无闻话。声未绝。被觉连棒打出。师当下豁然。一日觉问。有句无句。如藤倚树。汝如何会。师云。有水皆含月。无山不带云。觉云。树倒藤枯。又作么生。师云。狡兔移窠眠嫩草。痴人犹自守枯桩。一日觉又问。赵州道。台山婆子。为汝勘破了也。且道。有勘破无勘破。师云。有勘破。觉云。那里是勘破处。师云。用尽自己心。笑破他人口。觉云。恁么则赵州亦在里许。师云。知即得。觉笑云。你还觉面皮重么。师便鞠躬低首。觉云。山僧罪过。师作礼。觉颔之。乃结茆于前溪大圣庵。枕石锄云。潇洒自适。大觉老人示寂。后师应请住崇福　僧参。师问云。你今日念普佛么。曰念。师云。念佛的是谁。曰不会。师云。漱口去。僧问。不是心不是佛不是物。是个甚么。师云。拄杖长七尺。进云。不会。师云。扶过断桥水。伴归明月村　晚参。举昔日大慧禅师云。径山庄无寸土田。今夏随宜结众缘。慵论道懒谈禅。拄杖挑来个个圆。不用息心除妄想。大家吃饭了噇眠。噇眠即不无。倘或梦中有人索饭钱。作么生。依稀似曲才堪听。又被风吹别调中。师云。径山恁么入草求人。不觉舌头拖地。检点将来。大似压良为贱。崇福则不然。雄峰不置半分田。日给持盂助众缘。也没道也无禅。脱赚方来万万千。更有一般好笑处。蚤叮蚊咬髑髅穿。阿呵呵。乐不乐。大家相聚吃茎齑。不唤作茎齑也大错。捉败千七百个老古锥。铁牛迸断黄金索。喝一喝。掷拂子下座。师生平俭约。谨慎许可。一日忽示微疾。谓门人契真曰。余四十年来。不轻许可。汝当保任此事。即沐浴更衣。众请偈语。师厉声云。无偈岂死不得么。遂坐脱。世寿六十四。僧腊四十二。弟子奉全身。葬于大觉老人衣钵塔之右。

　　润州夹山竹林六解行恒禅师

　　江阴刘氏子。弱冠。受业于邑之乾明寺唯心老宿。年二十二。往参磬山修和尚。山示以父母未生前话。因进具。闻邻僧受食盂钵作声。忽然身心踊跃。即入室白磬山。山云。试道来。师拟对。山蓦掩师口云。道道。师拟议。山便掌。后山示寂。依大觉老人于报恩。举一口吸尽西江水话。师下语不契。值渡钱塘江有省。颂云。西江一口直吞干。虾蟹鱼龙命已安。大丈夫儿全意气。始从今日肚皮宽。顺治辛丑秋。受夹山竹林寺请。一住九载。辛亥冬十月。复住云阳嘉山寺。僧问。如何是不动尊。师云。驴自去马自来。僧问。如何一体三宝。师云。一粥两饭。僧问。一口气不来。向何处去。师云。不是河南。便是河北　上堂。山河大地。草木丛林。皆是恒沙劫千佛数。刺你眼睛。无处回互。东山水上行。西河火里坐。蓦卓拄杖。下座　示众。举世尊临入涅槃时。因文殊请再转法轮。世尊召文殊曰。吾四十九年住世。未曾说一字。你请我再转法轮。吾曾转法轮耶。师云。文殊被世尊推倒了也。山僧若在当时。待世尊恁么道。便白椎云。谛观法王法。法王法如是。康熙丁巳十月十六日。师至润州八公洞汉隐庵示寂。世寿六十五。僧腊四十四。门人奉全身于汉隐之右。塔焉。

　　新安道仁行本禅师

　　新安人。参大觉老人于崇福。一日呈二颂。一拈花颂云。佛法本无法。粥饭家常话。以水相浇水。骗人又拈花。一外道问佛颂云。左山右水露堂堂。默付密传岂商量。悟者方知人骨体。难把虚空作斗量。觉谓。师本不娴文墨。以水浇水四字。却搔着山僧痒处。发明昔日事。却甚相当。复召师问云。你在灵山见世尊拈花时如何。师云。是他败阙。觉乃竖拂子。谓众曰。大众道看。良久云。一丝寒撒千峰外。漠漠鱼龙动地雷。师后开法于新安之华山。石塔在焉。

　　侍者晓云行谋禅师

　　楚人。参大觉老人于报恩。发明己事。顺治庚子秋。侍觉再奉　诏旨于万善殿。升座。师出问。口吞佛祖。还同入泥入水。有主有宾。因甚却在千峰顶上。觉云。正要阇黎恁么举。师云。直得宗风永振。万类瞻依。觉云。过者边道场圆满。觉复升座。师又出问。昔日赵州。今朝和尚。觉便喝。师云。有所誉者。有所试者。觉云。被你两番钝置。师云。却是行谋罪过。后归楚。未出世而逝。

　　书记响雪行澄禅师

　　姑苏长洲人。投大觉老人芟染。觉一日问师。如何是三十年不少盐酱。师云。卖弄不少。觉遂休。

　　西堂琴水行韶禅师

　　世籍金台。久历讲肆。参大觉老人于报恩。复侍觉入天目。发明己事。一日觉问。因甚头角四蹄俱过了。尾巴过不得。即云。坐断十方犹点额。密移一步看飞龙。觉印之以偈。有教河深入不湿脚。禅域穷幽见日枯之句。后归金台。示寂昌化寺。

　　常熟拂水地藏洪济演禅师

　　绛州张氏子。随大觉琇。应召于万善殿。一日上同琇坐次。上问师。你那里人。师曰。山西平阳。上曰。出家几时。师曰。岁半。上顾琇曰。为甚者样早。琇曰。畴昔愿力。上曰。可曾悟道么。琇曰。已见本来面目。上曰。如何是本来面目。师曰。今日亲见陛下。上曰。和尚聻。师曰。两重公案。上大悦。为雨钱庵主掩关。小参。尽大地是个关房。本无出入。尽大地是个法身。本无动静。既无出入。又无动静。为甚么今日特地。乃举封皮云。还会么。划然坐断万重云。铁壁银山须粉碎。

　　万安法海祖山地禅师

　　元旦小参。师以拂子打圆相云。一年十二月。一月三十日。一日十二时。年年月月。日日时时。佛殿山门。灯笼露柱。胡张三黑李四。撞头磕额拜新年。觌面相呈无彼此。放下拂子云。孟春犹寒。伏惟珍重。师问僧云。冒雨冲风去。披星带月回。如何是尘中主。进云。朔风满面。师笑云。有劳阇黎。康熙丙午秋。师示微疾。语诸弟子曰。四大假合。吾不久于世。说偈云。金风飒飒飘黄叶。明月团团遍九垓。一句了然超万有。不须特地妄疑猜。至十一月五日。集众开示法要。遂命西堂超顶。继居方丈。夜分时。趺坐而逝。世寿五十有一。僧腊二十有一。茶毗。获舍利若干。越数日。犹有于草间得之者。戊申夏。建塔于本山。兵部尚书淮南龚鼎孳。为之铭。
卍新纂续藏经第 85 册 No. 1587 正源略集


　　正源略集卷第五

　　维扬嗣祖沙门(宝轮际源高旻了贞)辑

　　天台国清　达珍　编

　　　　南岳下三十五世

　　五峰学禅师法嗣

　　潭州大沩养拙正明禅师

　　蒲州常氏禄山之仲子也。自幼慕出世法。二十辞亲。剃发于普陀。首参金粟。棒下不能领旨。一日见僧阅万峰录。有一归何处话。猛力参究。时五峰学。居金粟西堂寮。师往请益。峰以竹篦打曰。眼观一物即不是。但见丝毫便是尘。师当下心境两忘。祇有个事。如担百斤担子放不下。一日入室。粟问。你来作么。师曰。挑水。粟曰。水桶在甚么处。师拟对。粟劈头便棒曰。打破了也。师从此发明心要。执役六年。有同参欲偕师住静。师曰。我有三住静。一本分事毕。二有兵戈难行。三无善知识开堂。我即住矣。后随峰住大沩。师为监院　示众。大丈夫休拟议。翻身提起吹毛利。大鹏展翅绝遮拦。直透千重万重去。师顺治己丑春示寂。塔于本山之前阜。

　　汉月藏禅师法嗣(十四人)

　　苏州三峰梵伊致禅师

　　海虞陶氏子。幼从宝岩朗公剃度。参三峰。令看竹篦子话。一夕闻松声有省。峰问。子今在甚么处行履。师曰。坐断石床钟夜半。一声寒雁破云来。峰颔之。天启七年。继住三峰　上堂。打破无明窟。何处为家。踏翻人我山。阿谁是主。入魔入佛。任运施为。唤马唤牛。谁人指拟。水自流云无去。水茫茫天无际。喝一喝曰。那个是本来常住佛心地。师寂于崇祯戊辰。塔造本山。

　　杭州兜率一默成禅师

　　钱塘黄氏子。年二十三。投真如寺剃染。入云栖受息慈戒。次谒云门圆具。寻参三峰。经七年不得契悟。时同参澹予垣。䇿之曰。此事。因循多年。若不明白。如何折合。师直得愧汗浃背。而不能答。是夕坐至四鼓。垣举竹篦话诘之。师拟对。垣以手蓦掩师口。遂有省。乃曰。我会也。垣曰。会则且置。祇如生死到来时如何。师便喝。垣曰。一喝意旨如何。师曰。截断老兄舌头去在。遂趋方丈呈所得。峰颔之。一日侍峰。见僧请益三玄语。峰以手拈红纸。翻覆示之。师忽然会得两只水牯牛。双角无栏棬之旨。峰为之助喜。命居第一座。后出住横山　僧问。如何是佛法的灼大意。师以拄杖拄其口曰。急急如敕令。僧拟议。师连打三棒　问。如何是向上机。师曰。虎头生双角。师寂于崇祯辛巳。寿六十七。腊四十四。塔于邓尉。

　　润州焦山问石乘禅师

　　竟陵熊氏子。参三峰藏。一日侍立次。有僧问藏。十方无壁落。四面亦无门时如何。藏震声一喝。师从旁有省。出世海门焦山。次迁九峰　上堂。盖天盖地。通古通今。太虚不可喻其大。微尘不可喻其小。邪魔闻之胆裂。鬼怪触之魂销。且道。是个甚么。三头木马嘶风去。独足泥牛吼月来。师历主九峰正觉。太平兴国。润之金焦两山。崇祯丁丑。何相国芝岳。请主白门天隆。数致书问道。己卯。楚王请师至武昌。于洪山小塔寺说法。晚居神山白云。为逸老计。一日示微疾。集众诀别曰。汝等当发精进勇猛。则悟理当机。无碍不破矣。乃书偈。趺坐而逝。时顺治乙酉八月二十日也。寿六十一。弟子建塔于白云寺后山之巅。谥慧照。

　　无锡华藏大树证禅师

　　本邑朱氏子　上堂。挥拂子曰。指挥白拂。搂空五阴魔宫。拈拄杖曰。拈弄乌藤。打破十方佛国。竖一手曰。伸手而醉象惊回。弹指一下曰。鸣指而毒龙屈伏。此四句中。一句有宾无主。一句有主无宾。一句宾主全无。一句宾主全具。汝等有简点得出也无。顺治三年九月十六日示寂。寿五十九。塔于三峰。

　　苏州瑞光顶目彻禅师

　　金陵柏氏子。参三峰藏和尚。因竹椅倒地作声大悟。峰即助喜。继主三峰。次迁瑞光　上堂。壁立万仞处。陷虎机深。箭锋相拄时。千钧弩重。即今还有成禠瑞光者么。一僧才出。师便打　示众。劈面一喝。壁立千仞。猛撞着打破髑髅。直使石人。挛拳双足。缩向牯牛队里。惊起木鱼。翻身𨁝跳。跃入毒龙湫里。满天风雨夜来歇。明月还从海上生。顺治戊子九月八日。泊然而逝。建塔穹窿拈花寺右。

　　杭州显宁澹予垣禅师

　　姑蕴朱氏子。状貌丰硕。有玉弥勒之称。十岁出家于太仓圣像寺。十九参云栖。问。如何是佛知见。栖笑而不答。师疑之。次见雪浪于西山。及听讲于巢雨二法师。自念无得力处。日夕忧惶。最后参三峰藏和尚。稍有省悟。未得洒然。因与灵隐礼。阻雪长安镇。屡承䇿励。忽得契证。亲炙三峰二十年。深入法奥。乃获心印　僧问。三峰室中。尝论临济三玄要。是否。师曰。三峰无此语。莫谤三峰好。曰和尚何得讳却。师曰。不特谤三峰。又来谤老僧　师住持八载。说法不容记录。将示寂。僧问。和尚尊候如何。师曰。苦苦。曰善知识。焉得如此。师曰。未离三界外。还在五行中。僧无对。师曰。你道。者两转语。那一转敌得生死。僧拟议。师喝出。书偈坐化。阇维。塔建本山。

　　杭州径山具德礼禅师

　　会稽张氏子。幼耽玄术。长慕空宗。投普陀剃发。旋游讲肆。闻三峰开法安隐。趋见之。力参本来面目话。一日窥镜猛省。峰未之许。后充圊头。运粪下山。因转肩次。匾担连𠿕。豁然了彻。机用横出。丛林有铁䇿之称。峰举师为维那。纲纪一众。未几辞去。及闻峰掩关邓尉。师亟归省觐。受最后之嘱。崇祯戊寅。出世云门光孝寺。次迁安隐显宁及灵隐诸处　升座。野老门外不留佛祖。正敕既行。佛祖门外不留野老。诸侯避道。所以此事在野老。野老不知。在佛祖。佛祖不会。会么。文殊出女子定不得。德山不会末后句。验敌胜于全输。黄檗耳边吐舌。临济肋下还拳。捋虎须于既败。佛日者里。总不与么。动辄马前相扑。扑倒便休。还有向马前相扑者么。时有僧出。掀倒禅床。师便下座。归方丈　示众。识得自己。用得山河大地万象森罗。识得山河大地万象森罗。用得自己。且作么生说个识得用得底道理　晚参。山门八字开。日用事成堆。露柱牙如剑。灯笼眼似眉。恶发时。狼心虎面。欢喜时。蜜枣甜梅。更有石敢当横行直闯。惹得铁狮子暴跳如雷。且道。为甚么事。折梅花折梅花　上堂。禅。叶落山空久寂然。道。十字街头闹浩浩。佛。雕刻精工胜泥塑。法。看透牛皮无济拔。良久云。大众。禅道佛法。一时注破了也。汝等诸人。还在者里觅甚么碗。拈拄杖下座。旋风打散。归方丈　师住持十刹。行化三十年。而于灵隐独久。晚居径山。未几。扬之天宁再请开法。师欣然往之。既至。衲子云拥。师应机说法。倍于常时。甫经七日。命设阖山供。是夕。剧谈过夜半。方寝。至五鼓。兴起易衣。疾呼侍者。顿足一下曰。快。随我上方去。侍僧亟至。而师已逝矣。时康熙丁未十月十九日也。寿六十八。腊四十七。师化后。挺身端坐。顶门火热。三日后。门弟子以陶龛封函。迎归灵隐。建塔于慧日轩。

　　苏州邓尉山剖石璧禅师

　　无锡郑氏子。参三峰。得印心宗。上堂。有一句子。如青萍出匣逢物便挥。有一句子。如白云归洞卷无踪迹。有一句子。如露地白牛藏头卷尾。有一句子。如奔雷掣电暴雨疾风。顾左右云。会么。三醉岳阳人不识。等闲飞过洞庭湖　上堂。临时眼目千古绝同。或纵或夺。有始有终。电光莫及。石火罔通。若也拟议。白云万里。遂归卧室。行数步而逝。塔建本山华严坛后。

　　苏州灵岩继起储禅师

　　号退翁　上堂。一向与么去。佛眼觑不见。蓦地与么来。晴空起云雷。二途俱不涉。玉女正怀胎。拈拄杖曰。是男是女。卓一卓曰。石牛拦古路。一马生三寅　上堂。黑月不见星。但依白路行。忽然踏着水。冷汗遍身淋。拈起拄杖曰。宝云若不出只手。未免道我暗地欺人　师历主台州能仁国清。兴化灵石天宁瑞岩。苏州灵岩等刹。康熙十一年示寂。塔于尧封之顶。

　　苏州华严于槃鸿禅师

　　常州蒋氏子　僧问。如何是大法。师曰。双狮同辊绣花毬。问。如何是向上事。师曰。猛虎蓦头骑。

　　常州祥符慧刃铦禅师

　　上堂。藤树交加仔细参。并头拄杖语喃喃。夜深双影抱明月。辊作连环玉一团　示众。石女穿梭织锦章。回文写出舌莲香。遥遥寄向多情者。花木春深意转长。顺治己丑七月二十二日示寂。塔于祥符寺之阳。

　　杭州安隐潭吉忍禅师

　　示众。拈拄杖卓一卓云。千佛顶𩕳。与诸人一击洞开了也。有撩起便行的。脚下好与三十拄杖。崇祯十一年五月十五日示寂。塔于祥符寺东。

　　湖州高峰硕机圣禅师

　　上堂。拳倒须弥山。趯翻大海水。帝释与龙王。背负日月走。于一毫端。现宝王刹。坐微尘里。转大法轮。喝一喝云。被山僧一喝。直得藏身无地。还有相救者么。又喝一喝。下座　上堂。拈拄杖云。赵州和尚来也。东门西门。南门北门。土旷人稀。相逢者少。僧问。如何是和尚为人句。师曰。阿谁欠少。

　　孝廉刘道贞居士

　　字长倩。号墨仙。蜀之卬州人。因阅坛经。遂信向宗门。已而叠遭忧患。怖死念切。发意参叩。以大慧中峰二录为指南。恒自鞭逼。每到言语道断。心行处灭。眼前如银山铁壁。愈不放舍。如是者十八年。崇祯辛未。下第南游。一日因大树证公。自虞山来。往扣之。忽于言下。心地豁然。述偈曰。妙喜老人。无风起浪。咄哉三峰。添盐合酱。跳出云门触背关。夜悬明月青天上。峰命之入室。乃问。不得有语。不得无语。士抚掌一下。峰曰。速道。士大声曰。黄鹤楼前鹦鹉洲。峰曰。未在。士以手掣扇于地。便礼拜而出。厥后。峰书法语。并拄杖授之。后归卬州。当张宪忠陷蜀。屠戮无遗。群议自免。公曰。如何提笔写得个降字。被执席地。骂不绝口。顷坐而逝。有问道录续录。行世。

　　破山明禅师法嗣(十二人)

　　楚南武冈云山胜力燕居德申禅师

　　西蜀忠南李氏子　上堂。卷起帘见天地。鸟语溪声明历历。将东篱补西壁。今日犹然是昨日。有时拈起吹毛剑。万壑千岩血滴滴。诸仁者且道。利害在什么处。参　太守杨公请上堂。公问。如何是祖师西来意。师曰。老僧今日上堂。公拟议。师便打。乃曰。识风鼓动㠟峨走。一根拄杖不离手。昨日曾打庆阳王。今朝又打杨太守。诸上人会也么。直教赤尾化成龙。不许金毛变作狗。卓拄杖。下座。

　　成都昭觉丈雪醉禅师

　　内江李氏子。襁褓时。礼古字山清然师为徒。性冲澹。于世邈然。因读法华经。乃至一举手或复小低头皆以成佛道。默计曰。成佛与么易耶。遂质本师。师罔措。圆具后。遍参诸方。至破山问。僧问云门。如何是佛。门云干屎橛。意旨如何。山作卧势云。老僧不参禅。祇爱伸脚眠。师疑骇动静。如一个有气死人相似。一夜。因倒穿了鞋。脚套不上。拟伸手拔。忽然有省。参天童。一日上太白顶拖柴。因竹签伤足。血迸污地。忽听梆鸣声震山谷。忽然大悟。进方丈作礼云。某甲有些畅快。密作听势。师便打喷嚏。密打云。那里失利。来者里拔本。师又两喝。密连打云。翻不畅快了。师拂袖便出。复至蜀谒山。山问。你从南方走一回。带得什么宝物来。师竖一拳。山曰。别我七八年。一点气息也没有。师曰。若有气息。则不归了。山肯之。后住成都府雪居禅院　上堂。白牛山里上堂。东胜神洲打鼓。石头瓦砾扬眉。草木禽鱼起舞。从上先圣顶门。尽是时人窠窟。若也触途成滞。问取灯笼露柱　晚参。山僧一夏已来。妄谈般若。生身堕拔舌犁耕地狱。正与么时。阿谁随侍溪声。首座云。自作自受。师云。我识得你。复云。既是无人替得。冥应众缘。毫发不爽。因甚三门厨库。被蠛蠓虫吞却。老僧于须臾顷。游遍一十八重地狱。末后为众兄弟。拨转今昔关头去也。拽杖打散。归方丈　上堂。断谷芦边系艇。气逼华亭。奔涛浪里扬丝。声惊奯老。且不犯清波。如何通信。乌鸡半夜衔珠去。玄兔天明抱玉回　上堂。物物有密语。直捷直到底。七佛祖师来。两眸抬不起。林下人十中有九。觑捕不及。时大憨维那一喝。师云。好人不肯做。又去屎里卧。示众云。静明无隔夜禅与人参。复拈拂子云。而今有也。拂一拂云。到与么也未。

　　大竹百城着禅师

　　奉节县沈氏子。出住顺庆兴国　上堂。运水搬柴只自知。神通妙用总由伊。算来不费些儿力。何必三三两两疑。僧云。不疑底人来也。师云。须弥山王。在那一劫中。与你说破。僧沉吟。师便打　上堂。劈不成两。捏不成团。是个甚么。指足云。一只草履。烂却半边。不得周全　上堂。秋蝉聒耳。黄叶点床。闹中取静。丧我儿郎。毕竟如何。钟楼对石塔。山门向池塘　师因雪背师兄问。道得一句。是吾真弟。师打一掌。背休去。师云。不可向鬼窟里作活计。背呵呵大笑。师云。也未见得　师入堂。野湘蓦抱云。正恁么时如何。师打一掌。湘沉吟。师又打一掌。师围炉。湘随至。问云。毕竟如何。师拈火示之。湘后契悟。师云。你何不谢我。湘拈一粒豆。置师碗中。师云。今日收得一主冷账。

　　寂光豁禅师

　　果城南充杨氏子。幼负出尘之志。父母鞿鞚不许。遂持金刚经为业。年三十。父母继逝。遂投法雨禅师落发。南询至汉上。因兵戈阻隔。至一庵。见壁间偈云。求佛在己。须弥在心。要行三岐路。便问去来人。疑曰。作么生是心。阿那个是去来人。致疑不已。偶闻瀑布声有省。后于破山老人座下。了明大事。出世住佛子寺　上堂。拈拄杖云。心若无事。万象俱空。灵机运转。森罗齐舞。所以本师和尚云。把住也真金失色。放行也瓦砾生辉。把住放行且置。且道。作么生是心。良久云。还委悉么。红菡萏花三四枝。紫旃檀塔六七级。卓拄杖下座　上堂云。金峰㟮屼秀。叠嶂破云烟。鹫岭排空外。直泉泻碧渊。观花开梦眼。击竹悟心源。珍重参玄士。我无道理传　上堂。举拄杖云。识得拄杖子。却被拄杖子碍。不识拄杖子。亦被拄杖子碍。识与不识。都来打坏。是法平等。如天普盖。含灵疏亲。顿超三界。

　　丰都二仙觉城明柱禅师

　　上堂。昨日今朝。元无有定。劈面拈起。如泡如影。坐断净名佛头。倒行摩竭正令。击拂子曰。野狐窟里产麒麟。猕猴各佩轩辕镜。

　　射洪清果不会法禅师

　　南充杨氏子　上堂。至玄至要。至难指踪。石火弗及。电光罔通。回头转脑。丧却家风。一念知非。耳热面红。是个甚么。为万物宗。遂举拄杖曰。天上有星皆拱北。人间无水不朝东。

　　凤山兴隆深省纯禅师

　　佛诞上堂。竖拂子曰。会么。当日瞿昙降诞。指天指地。即是者个消息。今日诸人还会么。掷下云。四十九年说不尽。儿孙不踏葛藤窠。

　　四川宝光笑宗行密禅师

　　上堂。不离当处。本地风光。力破重围。顿超十地。气吞佛祖。眼盖乾坤。纵夺随宜。卷舒自在。所谓以大圆觉为我伽蓝。身心安居。平等性智。正眼看来。何异今日。以拄杖一卓云。风流不在搽红粉。肌骨生成格外奇　上堂。僧问。混沌未分时如何。师良久。进云。分后如何。师便打。进云。分与未分时如何。师连打。乃云。大方无外。大圆无内。今古混融。凡圣同类。瓦砾生光。须弥粉碎。无量法门。百千三昧。卓拄杖云。总在这里。切忌他觅。摩诃般若。苏噜㗭哩。

　　重庆崇因慧觉行衣禅师

　　上堂。路本平夷。行来即险。眼分明暗。看自成盲。见不及时。眼毫万丈。行不到处。壁立千寻。脚跟下踏破。地窍天关。随处通衢直捷。眼睛底刺瞎。傍观正视。管取见谛精明。到此时节。掀翻漆桶。直步大方。摆手出长安。逍遥诸国土。所以道。不移寸步。游历三千。弗越片时。融通今昔　上堂。无扊扅门闼。尽力扣难开。没关键堂奥。放身挨不入。脚下红丝未断。手头瓦子欠灵。一向信二疑三。致令进五退七。是以。只在篱坛外打之绕。不得稳密处坐一坐。诸禅德。可中若有个通方上士。勇猛丈夫。不顾危亡。𢬵着性命。自肯单刀直入。管教坐享成功。倘或三搭不回。一任东西南北。何故。十方薄伽梵。一路涅槃门。把手牵伊行不得。惟人自肯乃方亲。喝一喝　佛成道上堂。六年忍饿苦辛勤。一点明星刺眼睛。刚道瞿昙成正觉。依前日午打三更。

　　双桂福国云桥水禅师

　　上堂。陇头梅雪斗芳开。密把阳春细剪裁。寒尽天清星斗现。无端瞿氏叹奇哉。

　　衡州开峰密行寂忍禅师

　　上堂。一念未生。全体独露。止妄求真。迷封觉路。青山绿水。显扬古佛家风。鹊噪鸦鸣。祖意全彰露布。明明不覆藏。历历无回互。

　　重庆华岩圣可玉禅师

　　上堂。念佛一声。火急漱口才起二见。贬铁围山。金屑落眼成翳。好事不如无。到者里。忽有人道。和尚说得盛水不漏。无一针锋许缝罅。即不无。要契他达磨鲁祖药山维摩。不啻郑州出曹门。老僧正要问你。药山维摩。置之不论。达磨鲁祖。向你道甚么。莫向鬼窟中作活计。

　　费隐容禅师法嗣(八人)

　　福州黄檗隐元琦禅师

　　福清林氏子。甫十岁。仰观天星有触。遂铭志出家。剃染黄檗。遍历讲肆。后参径山容。有省。一日呈百丈再参公案颂曰。一声涂毒闻皆丧。遍野髑髅没处藏。三寸舌伸安国剑。千秋凛凛白如霜。容深肯之　上堂。举熏风南来话。师曰。熏风南来。寒毛卓竖。拟涉思量。无本可据。顺治初年。日本国主。向师道化。遣使三请。始为日本开宗　佛殿。巍巍堂堂。坐断十方。正当与么时。好与三十拄杖。何故。不见道。斫却月中桂。清光应更多　上堂云。今朝十月初一。个个鼻孔条直。百千无量法门。卓拄杖云。总在者里顿入。会则信手拈来。填沟塞壑。不会。且搭在九郎田畔。一任风吹日炙　上堂。金风体露。万木凋残。行脚高人。急着眼看。明月滩头休着脚。芦花影里出头难。蓦拈拄杖。卓一卓云。且把一声归去笛。夜深吹过汨罗湾。下座。

　　嘉兴金粟百痴元禅师

　　闽之漳浦蔡氏子。参费隐于黄檗。便问。人境双忘。安身立命在什么处。容连棒打出。师从此疑情顿发。一日入室。容问。动弦别曲。叶落知秋。汝作么生会。师呈坐具。容曰。是甚么时节。作此去就。师拟开口。容便打。师于棒下豁然　佛涅槃日上堂。生不惜茎眉。死犹露双足。一等卖风流。令人常忆着。休忆着。年年二月十五日。遍地花开红闪烁。下座。

　　湖州武康资福灵机观禅师

　　解制升座。一冬与诸人眉毛厮结。今日拟欲开交。且道个甚么即得。若道去有钩钩汝。未免按牛头吃草。若道住。有锥锥汝。也是平地起堆。争如钩也不施。锥也不用。一条古路。八字打开。一任诸人南天台北五台。逗到罗纹结角之际。忽然踏断石梁桥。击碎玻璃盏。寒拾丰干。非从外见金毛师利。觌面相逢方知。资福一片婆心。为汝诸人彻困。下座　封锅示众。山僧今晚封锅。不为别事。只为诸兄弟。檐囊挈钵。不惮身力。到资福者里。个个尽为参禅学道。了脱生死。然既为此大事急切而来。岂可孤负。故特就此急切处置一问。只如禅作么生参。道作么生学。生死作么生了。若向者里。着著有出身之路。答得一语相契。不妨依旧开锅。大家同住。若答不得。便请捡点行囊。各各散去。资福无间饭与汝吃。虚度光阴。打哄过日。盖缘迩来祖道衰微。禅风澹薄。正因衲子把参学禅道。了脱生死。一段大事因缘。却成虚设。良可悲哉。故山僧今晚捋下面皮。不避嫌谤。逆行此令。弗图门庭繁盛。只贵正眼流通。乃顾左右曰。出来道道看。一僧曰。文不加点。师曰。你者一语在禅上着。道上着。生死上着。僧云。和尚捡点看。师曰。情知你未谙落处。惯弄虚头。僧无语。师以拄杖旋风打散。归方丈　示众。蓦竖拂子云。者便是当年鹫岭拈花微笑一着子。个里见得。瞿昙头陀。一肩担荷。正法眼今古洞然。涅槃心永劫不磨。扫却从前露布。那涉迷悟誵讹。既无迷悟誵讹。汝等众兄弟。在者里觅甚么碗。以拄杖旋风打散。归方丈。

　　杭州慧云本充盛禅师

　　泉州吴氏子　上堂。参禅须是铁汉。上大人。着手心头便判。丘乙己。直趋无上菩提。佳作仁。一切是非莫管。可知礼也。审如是。一切障碍。即究竟觉。得念失念。无非解脱。成法破法。皆名涅槃。智慧愚痴。通为般若。虽然如是。更须知有佛祖爪牙。衲僧巴鼻始得。拈拄杖卓一卓曰。还知么。意气不从天地得。灵苗岂藉四时催。

　　杭州长安觉王千峰立禅师

　　开炉上堂。敲冰打冻。须资手眼玲珑。琢圣陶贤。贵在钳锤紧密。掷明珠于烂草堆边。置灵符于死柴头上。顽金钝铁。一锤打正。利剑刚锥。从头按过。不用扬尘簸土。更勿带水拖泥。照用同时也。灯笼起舞。露柱伸腰。人境俱夺也。万籁吞声。乾坤失色。猛烈汉当炉不避。央庠主凿壁偷光。指尖画出飞禽迹。未是作家。脚头踏断流水声。亦非俊杰。纵饶猛虎口中找舌。骊类颔下夺珠。千尺井底运机筹。百尺竿头施伎俩。犹未堪入觉皇炉鞲在。卓拄杖下座。

　　郢州兴阳独冠敬禅师

　　王司李至。上堂。脑后圆光。万别千差俱照彻。蓦头风雨。从教遍界骨毛寒。抛却家珍。掀翻旧案。悬岩撒手。自肯承当。绝后再苏。欺君不得。拍禅床曰。隔江招手横趋去。争似今朝见面亲　颂高峰枕子话曰。携鱼沽酒江边乐。醉卧芦花不及归。开得眼来天大晓。一声款乃过前溪。

　　嘉兴金粟石庵行琈禅师

　　昆山杨氏子　解制上堂拈拄杖卓一卓曰。明明无结。何处有解。诸人向者里明得透得。不起一念心。照察十世古今。不动一步脚。历遍百亿神洲。碎须弥为芥子。散空界作微尘。机不停位。用不停玄。驱牯牛于栏外。曳占波于西瞿。直得五湖四海。同归皇化。百千日月。不离者里。大众且道。正恁么时。解制一句。作么生道。春山青。春水碧。芒鞋踏断万重山。触破指头心便息。喝一喝。卓拄杖。下座　问。如何是诸佛出身处。师曰。吴王台畔石嶙峋。曰学人不会。师曰。横看成岭侧成峰。

　　福州罗山法海白嵩俊禅师

　　宜兴周氏子。上堂。逆拔拳头提正令。三世如来齐乞命。一张狗口利如刀。寻常专骂诸方病。要人火急立地构。拔楔抽钉曾不吝。秃驴若不打杀人。撞着怨家打杀定。何故。诬人之罪。以罪加之　僧问。如何是罗山主中主。师曰。秃扫帚衔金勒马。曰如何是宾中宾。师曰。烂麻绳走簸箕方。

　　朝宗忍禅师法嗣

　　赣州宝华诺诺行导禅师

　　金陵刘氏子　上堂。竖拂曰。大众会么。觌面相呈。不须拟议。直下承当。了无忌讳。掉转枪旗仔细看。大机大用似儿戏。孤兔尽潜踪龙象皆恐惧。掀翻弥勒释迦。说甚德山临济。且道。正当恁么时。一句作么生。放下拂子曰。子房终不贵封侯。

　　石车乘禅师法嗣(二人)

　　嘉兴金粟息乾元禅师

　　武原俞氏子。从普净庵受业。参天童悟。看本来面目话。偶触饭器有省　上堂。玄机独唱。截断众流。祖印高提。千差顿绝。突出衲僧巴鼻。阐扬诸佛宗猷。万魔窥觑无门。十地魂惊胆丧。若也放一线道。便乃有宾有主。有事有理。高低普应。左右逢源。大方独步。自由自在。祇如祝圣开堂一句作么生。雕弓已挂狼烟息。万姓讴歌乐太平。

　　吉州龙须资国眉庵秀禅师

　　号文素。金陵夏氏子　上堂。威音那畔。携手同归。十字街头。相逢不识。十字街头。携手同归。威音那畔。相逢不识。若也倜傥分明。一生参学事毕　康熙癸卯。灯节。有弄狮子到山。是晚师升座。问众曰。既是假狮子。为什么亦能跳跃。若是真狮子。为甚不解咬人。众伫思。师曰。老僧收煞去也。以手左右指曰。真狮子假狮子。都过两边着。祇如哮吼惊群。坐断真假一句。作么生道。和声打觔斗而出。众皆罔测。越数日。忽示微疾。始知别众语也。至二十四午刻。沐浴更衣。泊然而化。世寿六十。僧腊三十七。全身塔于本山之后。

　　万如微禅师法嗣(二人)

　　荆溪龙池素岩渊禅师

　　颂云门乾矢橛洞山麻三斤曰。云门矢橛洞山麻。绞索浇蔬用着他。识得其中奇特处。长来茄子大如瓜。

　　无锡南禅古镜符禅师

　　上堂。禅禅。仰之弥高。钻之弥坚。达磨不来东土。二祖不往西天。是处池中有月。谁家灶里无烟。虽然如是。不是一番寒彻骨。怎得梅花扑鼻香　小参。若有一法。不成法身。若无一法。不成法身。天际日上月下。檐前山高水深。知有的。十个手指八个叉。不知有的。有饭吃饭。有茶吃茶。一任行住坐卧。何妨柳巷花街。若有道伴交肩过。此事分明说向他。阿呵呵。会也么。直饶会得。也不是我同流。何故。南禅不肯撒泥砂。
卍新纂续藏经第 85 册 No. 1587 正源略集


　　正源略集卷第六

　　维扬嗣祖沙门(宝轮际源高旻了贞)辑

　　天台国清　达珍　编

　　　　南岳下三十五世

　　木陈忞禅师法嗣(二十人)

　　明州五磊达变权禅师

　　上堂云。一代时教。是个切脚。毕竟正文。无人道着。当的帝都丁。必彬班豹剥。圆通无碍底。七纵八横。局守一隅底。无绳自缚。义随文而文随义。历历明明。珠走盘而盘走珠。洒洒落落。卓拄杖云。分明举似作家。切忌胡穿乱凿。就中演出妙伽陀。定慧圆明无住着　上堂。劫前运步。孰是知音。格外横身。谁当辨的。二听绝闻其响。五眼莫睹其形。直饶威音那畔承当。未免打作两橛。纵使却来者边行履。也应难许十全。有佛处不得住。抹过恒河沙国土。春风孰道在花枝。鸾凤不栖荆棘树。无佛处急走过。梦锁关空成险堕。莫守寒岩异草青。休恋白云深处坐。有无不住绝商量。妙用纵横迥异常。热碗昼鸣翻古调。铁牛夜㖃换新腔。蟭螟眼里放夜市。卓拄杖云。须信吾宗别有长。

　　明州五磊拙岩怀禅师

　　示众。牛头北马头南。突出虚空向上谈。大地山河齐起舞。头陀迦叶也痴憨。前三三后三三。端的无劳宿草庵。卓拄杖曰。还委悉么。者里廓然俱放下。百千刹海一毫端　示众。不是心不是无不是物。一一为君都拈出。鬔头垢面老寒山。却是十年归不得。归不得。朝朝鸡向五更啼。日日日从东畔出。堪笑无端王老师。残花落地无人拾。大众还会么。一回雨过一回湿。卓拄杖下座　解夏示众。问。文殊七佛之师。因甚出不得女子定。师云。你在那里见他出不得。僧拟议。师打云。十万八千。进云。罔明乃下方初地菩萨。为什么出得女子定。师云。切莫错认定盘星。进云。若恁么。唤什么作定。师打云。打破髑髅来。与汝相见。

　　越州平阳天岳本昼禅师

　　楚黄萧氏子　上堂。冬至阳生好个令。旦衲子工夫。打成一片。露柱摇船。灯笼到岸。光阴一线长。佛法长一线。竖拂子召大众曰。山僧瞌睡方浓。今日见所未见。击禅床下座。

　　台州广润巨灵融禅师

　　新安陈氏子　上堂。神机迅捷。盖是寻常见。彻骨髓未为极则。从上以来。有许多老骨董。向搕𢶍堆头。拾得一只破草鞋。在床子上。撑眉努目。压良为贱。若是祖师意。不曾道着。返累宗风扫地。乃召众曰。且道。恁么有扶持处也无。卓拄杖曰。看看。祇缘生在千峰上。不得云擎也出头　示众。淡云啼破鹧鸪天。雨后平塘湿柳烟。珍重往来行脚者。莫将玄妙污心田　问。如何是三教。师曰。耕种耘田割稻。曰三教之义。何者为最。师曰。波斯鼻孔下头粗　落堂示众。东单下板头。打钟黑漆皮。灯笼止静触目。若见圣僧。自不辜负露柱。拽拄杖便出。

　　嘉兴金粟天岸升禅师

　　金坛陈氏子。弱冠。从姚江高原剃染。谒天童忞圆具。参那吒析骨因缘。有省。作华严五十三颂呈忞。忞称善。后继席青州大觉。及忞奉诏入京。举师立僧。后迁金粟　上堂。收得蕙江云。满载剡溪月。跨鹤度钱塘。赛彩双白璧。描也描不成。画也画不出。佛手驴脚与生缘。赵州输胜不输劣。阿呵呵。馒头䭔子齐拈出。餐则任君餐。切忌咬破舌。金牛大笑君何拙　上堂。涧水绕山房。白云抱幽石。此时林下人。活计天然别。却怪德山临济。星布棋列。捷蚬捞虾。竖拳行喝。好与捉来。朝打三千。暮打八百。因甚如此。清平世界。不容草窃。师寂于康熙癸丑十一月二十四。全身塔于姚江栖云之右麓。

　　漳州龙牙云叟住禅师

　　示众。红满枝绿满枝。邨邨绿暗与红稀。黄鹂语杜䳌啼。底事声声苦劝归。春己暮树不华。狼藉枝头恨转赊。掷下拄杖曰。一片何人得。流经十万家　问。如何是和尚家风。师曰。折箸搅沧溟。曰忽遇客来。将何看待。师曰。烂炒浮沤满满盛。

　　皋亭佛日山晓晰禅师

　　晚参。不着佛求。不着法求。现成公案。日照山丘。黄鹤峰依然高耸。天衣泉不断长流。蓦拈拄杖。卓一卓云。千年石鼓音重震。却赖桐鱼有地头。晚参。问。清净行者。不入涅槃。破戒比丘。不入地狱。意旨如何。师云。钟声披七条。进云。高沙弥不受戒。轨则安存。佛日寺演毗尼。泾渭可辨。毕竟受者是。不受者是。师云。赵州东壁挂葫芦。乃云。不是心不是佛不是物。满口道着。争柰诸人不肯直下承当。然则毕竟如何。起身云。山僧住持事繁。不暇东西葛藤　药师佛诞辰上堂。尽十方是个琉璃世界。尽十方悉成𦦨网庄严。于中山河大地。明暗色空。水鸟树林。胎卵湿化。莫不皆由药师本愿之所建立。即今恭肃坛仪。一灯一香。一花一果。以至现前一问一答。亦皆药师本愿之所成就。既历历如是。毕竟唤甚么作本愿。两手擎杖云。还委悉么。灯光灿丹桂香。莫教错过古医王。卓拄杖下座　解七。举天如则禅。师云。金刚圈被人透了。栗棘蓬被人吞了。老倒扬岐。伎俩已尽。天如则不然。禅客相逢。但只道个吽吽。管取吞不得透不得。师呵呵笑云。恁般举扬。何异以五十步笑百步。佛日又则不然。禅客相逢。遇饭吃饭。遇衣穿衣。有什么吞不得透不得。现成公案。各与三十棒。

　　扬州兴化龙珠森鉴彻禅师

　　示众。衲僧家。立志要坚。卓绝依倚。如狮子游行。百兽绝迹。如孤鹤翔于空外。如片云点太清里。无适无莫。视成佛作祖。犹是目翳。岂有他哉正当恁么。百千善逝。舒金色臂。同声赞善。烂嚼热涎啐一面。何故。我王库内。无如是刀　上堂。正行不踏草。正见无不了。正得不富家。正言不作巧。若人会此四语。则临济三玄。玄沙三病。曹山三堕。一时而了。如若不会。须要铲却案山草。师寂于康熙癸酉十二月。世寿八十四。僧腊五十九。塔于维扬之平山。

　　金陵天宁古田元禅师

　　问。如何是诸佛出身处。师曰。秋蝉鸣翠柳。

　　黄州黄陂素山冲然义禅师

　　于燕京西山。一僧。戴云尖帽。穿朱履。着跨鹤衣。拜曰。和尚还识得否。师拈棒曰。不是儒不是道。俗人头戴僧官帽。连棒打趁。其僧浑身脱却赤体。问曰。和尚如今如何识我好。师亦打曰。脱却皮毛换却骨。难逃法眼破重迷。僧悲感礼谢而退。康熙壬戌春。师预期辞世。至二月十八午时。上堂诀众。叉手而逝。塔建本山。

　　庐山西林以夫可禅师

　　字博凡。姑苏人。依显圣脱白。看念佛是谁。默提猛切。一日忽于路次触石。有省。后谒弘觉忞于天童。始承心印。出住虔州仰坪双峰。次迁真如西林　小参。谈玄说妙。太平之奸贼。行棒行喝。乱世之英雄。毕竟如何。心不负人。面无惭色　晚参。杀人刀活人剑。喝一喝曰。是杀耶。是活耶。一僧出曰。和尚性命也不顾。师曰。果然。僧伫思。师曰。苍天苍天。师寂于康熙癸亥八月初二。春秋六十有八。僧腊四十六。塔于虎溪之南。

　　苏州虎邱节岩琇禅师

　　小参。毛吞巨海。不挠鱼龙。芥纳须弥。无伤树木。且道。是什么义。戴嵩牛卧绿杨阴。韩干马嘶芳草地　晚参。华岳有顶。洞庭无盖。腊月莲花。石人腰带。文殊乃七佛之师。因甚出女子定不得。低声低声。罔明乃下方菩萨。因甚出得。低声低声。行尽天涯谙世事。老君头戴楮皮冠。

　　桐城清泉灵远应禅师

　　上堂。师举当山元白尊宿。示众毕。喝一喝下座。师云。老尊宿若无末后一喝。洎无合煞。然。此喝中有纵夺杀活之机。驱耕夺食之略。吓杀曹家女。折却石巩箭。琼楼玉殿。直下瓦解冰消。妙法莲华。管教绝根败蒂。纵有咬钉嚼铁者。丧胆亡魂。设或脱死超生底。何处出气。盖伊得处卤莽。亲从太白山前大炉鞴中出来。一味承当。本自密师翁棒头取证。非同掠虚之汉。岂比昧己之流。故乃高挥大抹。起废兴衰。克绍宗乘。丕振家业。恢复泐潭清泉天柱。唱太平华。盖大宁虽则六座道场。却成千载一遇。然虽如是。且道。者尊宿具何眼目。有如斯作略。喝一喝云。大鹏奋展摩霄翅。那顾奔腾六合云　五灯全书到山。升座。五灯发耀。二桂腾芳。肇自世尊拈花迦叶微笑。教外别传之旨。始此流通。见性成佛之言。亦布华夏。自唐至宋。分为五宗。元明以来。祇存二派。数百年间。其论说不一。或以天王天皇。疑案不决。或以日觉自觉。强捏一人。削五代之源流。排两世之法祖。盖因道原当断。大川欲删。使顶眼不具者。藉以讹传。捕风捉影。流妄自穿凿。俄尔突出圣感辑成全书。华严复参较阅。遭遇　圣恩屈尊鉴定。　御制序文　恩赐。梨版刊布天下。使天下学佛徒。知其源委无复纷诤。天王天皇。不告而显白。日觉自觉。不考而允详。更使洞下五代之源流。还归本位。济宗两世之法祖。不动如山。盖以大公无我之心为心。定千古不易之道为道。(臣)僧本应。今日得披全书。知其的据。恭爇瓣香。以酬　圣德。大众还委悉么。但见皇风成一片。不知何处有封疆。

　　信州章岩献可寂禅师

　　中秋上堂。十五日已前。半开半合。十五日已后。全放全收。正当十五夜。灵机密运。大地平沉。圆陀陀发明本地风光。净裸裸露出生前面目。无一处不是真乘。统十方咸归宝所。广寒虚碧月华新。天桂飘香金井落。以拂子打○相曰。大众见么。是处倚栏人尽望。不知秋色落谁家。挥拂子下座。

　　湖州道场山神山瀛禅师

　　立春晚参。目前无法。泥牛背上霜刀刮。意在目前。额点黄金贺铁钱。不是目前法。冻折老梅先破腊。非耳目之所到。春风吹动无根草。好大哥。了不了。羚羊挂角无踪。休向枯桩寻讨。击拂子　晚参。举五祖颂庞居士问马祖不与万法为侣话曰。一口吸尽西江水。洛阳牡丹新吐蕊。簸土扬尘没处寻。无端撞着自家底。师以拂子指曰。演祖走入牡丹花里去也。被马大师一掴粉碎。直得芬菲缭绕。遍界残红。庞老回避不及。突出拂子头上道。觑透祖师关棙子。妒花风雨更多情。

　　越州乌石南云暐禅师

　　楚黄麻城田氏子。上堂。蓦卓拄杖曰。珠回玉转。草偃风行。有眼者见。有耳者闻。乌石岩畔翠竹。全彰佛祖心印。庆寿堂前白日。裂破露柱面门。不妨行棒行喝。揭却衲僧脑盖。坐断报化佛头。一任龙吟雾起。虎啸风生。直得拄杖子吞却十方世界。敢问诸人。山河大地甚处得来。以杖卓一卓。喝一喝曰。我为法王。于法自在。

　　洪州宝峰大雷庆禅师

　　鼎州武陵贾氏子。年十五出家。十八受具大沩。遍参名宿。后谒平阳弘觉忞。机契命充第一座。出世豫章能仁同宁广福大宁宝峰菩提六刹　上堂。入门便喝。果然佛法无多。劈脊便棒。何关枢机竭世。攒花簇锦。空阏大道之渊。厌死欣生。未脱识情之表。衲僧家。眼光烁破四天。毛孔横吞大地。从阿娘肚里出来。便作狮子吼。犹未是性燥汉。还肯恁么那。掷拂子下座。

　　越州翠峰怀光灿禅师

　　上堂。出入同门甚是奇。相呼相应两相宜。今朝已诉衷肠事。总有旁观那得知。既有旁观。为甚不知。乃顾左右云。只为山僧所说一味土音。不能耸听。教诸人如何辨得　上堂。山僧正欲敛伽黎。户后松风阐大机。若谓偶然成底事。难陀迦叶皱双眉。喝一喝。下座。

　　新州龙山国恩旷圆行果禅师

　　佛成道日上堂。皎洁明星耀碧空。无今无古粲然同。苟能着眼云霄外。便即横身宇宙中。寒竹依牕摇瘦影。野梅临涧度香风。二千年事如何举。旭日初生海畔红。喝一喝。下座。

　　金陵蒋山芥庵大禅师

　　小参。卷帘除却障。闭户成塞碍。祇者障与碍。古今无人会。无人会。三个成群。四个逐队。君不见。台山路上蓦直婆。明州市里憨布袋　晚参。乾坤之内。宇宙之间。中有一宝。秘在形山。大众。如何是你形山底宝。一僧云。月色和云白。松声带露寒。师云。我不答对。不吟诗。只要问你形山底宝。僧礼拜。师云。礼拜且置。云门道。将山门来灯笼上。又作么生会。僧拟议。师便喝。一僧拜云。深领和尚者一问。便出。师复唤来云。领后如何。僧云。密不通风。师打云。将谓是南番舶主。元来贩私盐汉　小参。秋风清秋月明。梧桐叶已落。丹桂又香生。长空历历雁过。高树啾啾蝉鸣。说甚西来祖意。太煞十分现成。杨美之郭君建。不依本分。错路修行。来我兴善寺里。朝三暮四。念他白云。老子底上大人。乃呵呵大笑。归方丈　晚参。入院以来一月。人事奔忙不彻。日日愁米愁柴。佛法无暇打叠。大众。一体人情苦苦。煎逼要说。大似欠他钱债。还本还利无歇。兴善虽则臂长袖短。今晚不免尽情抖搜了罢。遂提起衣袖。连抖数抖云。大众多得不如少得。少得不如现得。年穷岁毕以后。再不要上门上户来索取　晚参。若起纷飞之心。即究纷飞之处。究之无处。则纷飞之念自除。返究究心。则能究之心安在。正恁么时如何。抱石投江。

　　石奇云禅师法嗣(四人)

　　台州净居湛庵常禅师

　　四明鄞邑吴氏子。依金粟悟。得度圆具。随悟迁天童。因陶瓦乏人。命师执役五载。每求进堂。悟曰。此事不拘内外。贵在笃信。师即矢志不进堂。决于透彻。以作堂外榜样。一夕阅悟语录曰。何不向棒头指处看。忽然知得棒头落处。悟许之　示众。一言不相赴。知君太罔措。即此罔措时。便是汝出路。拟向别处讨。驴年不得了。年老觉心孤。谁知多落草　康熙甲辰夏。师示微疾。集诸弟子。嘱以法门要事。遂怡然而逝。塔于方岩之东隅。

　　明州大梅法幢帜禅师

　　温州瑞安林氏子。崇祯戊辰。举进士。因谒闻谷大师。令看死猫头话。有省。祝发参雪窦。举一宿觉再来话。窦曰。上座还承当得么。师曰。承当不是好手。窦曰。回避不得又如何。师默契其旨。住大梅。人称常师再来　小参。苍山碧水。古佛家风。枕石锄云。道人活计。只今已辞密印。初到莲峰。金风吼无畏之音。红树铺十分之锦。芦鸿呖呖。个中消息全彰。篱菊丛丛。彻底风光漏泄。会则头头俱妙。物物皆灵。所以道。烟岛云林。咸提妙旨。霜柯月渚。并可传心。何必楼阁门开。方参慈氏。福城东际。始见文殊。既然。如是则老僧七尺乌藤。到此全无用处。正恁么时。且宾主历然。全放全收一句。又作么生。蓦拈拄杖曰。有时卓向千峰顶。划断飞云不放高。卓一卓。下座。康熙丁未夏。示微疾。应接如故。八月十二。说偈辞众曰。七十五年间打哄。总无奇特出常伦。而今撒手悬岩去。一任诸方说幻真。凡有问者。惟书十三。指以示之。至十三目。吉祥而逝。塔于白门吹台之麓。

　　处州椒山律牧制禅师

　　绍兴谢氏子。年二十。礼崇胜悟空老宿得度。看本来面目话。竟无所入。乃往天童乞戒。时石奇云为阇黎。一日师问。如何是某甲本来面目。云便掌。师拟再问。云以手掩师口。忽大悟。崇祯十七年。云主雪窦。命师典维那。顺治十七年九月。始秉衣拂。出住椒山。次住雪窦　上堂。一九与二九。相逢不出手。杨岐驴子湖狗。踏破虚空颠倒走。只个浑身没处藏踪迹。知他何所有。因甚街头石敢当。冻得通身白汗流。师晚年退居云盖。至壬戌二月十七日中夜。索笔书偈曰。堂堂无去亦无来。体露真风绝点埃。七十一年端的处。漫随流水入天台。掷笔而逝。塔于雪窦妙高台侧。

　　明州雪窦宏远绍禅师

　　族姓王。越之观海卫世胄也。母一夕梦老人送和尚入室而诞。师总角脱白。参天童悟。看念佛是谁。力究不契。后谒石奇云于灵鹫。看云门东海鲤鱼话。有疑。一日侍云次。直旁僧举问此话。云便打。僧又问。云又打。僧再问。云复打。师见之忽然大悟。乃曰。可惜许三棒也无一点。云曰。你又作么生。师拂袖曰。大雨来也。便出。呈颂曰。一棒雷轰雨似倾。翻身倒掷打云门。如今觌面无回互。东海西江一口吞。云然之。历住海岸南广诸处　上堂。十一月望日。万里一条铁。临济与德山。是甚乾矢橛。如今藏在乳峰前。为君㧞却顶门楔。别别试看。千山凛寒色。师生万历丙辰四月三十日。寂于康熙戊辰十一月十九日。寿七十三。腊四十九。塔建东山之阳。

　　牧云门禅师法嗣(十人)

　　苏州西华秀峰岫云行玮禅师

　　长洲顾氏子。年十二。投虎丘西隐房本如披剃。参牧云门于古南。命师为第一座。一夕晚参。门曰。心生大欢喜。自知当作。只是下面一字。山僧续不来。请大众续看。师出众曰。贼。门可之。乃以衣拂源流授之。出兴秀峰。次住虎丘兴福　上堂。初夏日长。五更月皎。庭前罂粟花。红底红紫底紫。池中新荷叶。大底大小底小。山僧睡在床上。忽听得钟声鸡声。一齐报晓。穿着长衣起来。看看。祖师西来意。狼藉知多少。便下座　小参。举不顾即差互拟思量何劫悟。玮上座。即今举也。新月如弓。霜风如箭。普请诸人。照顾头面。康熙丙辰六月。师示微疾。二十一日沐浴更衣。留偈曰。吾年六十七。世缘今已毕。长歌归去来。扶桑日初出。泊然而寂。塔全身于吾家山麓。

　　嘉兴祖灯崇己峻禅师

　　吴兴施氏子。年二十五剃染。参牧云门于天童。得蒙印可　上堂。寒风凛凛。夜雨潇潇。鹤鸣松顶。云卧山腰。空劫前事。不异今朝。当阳契入。今古全超。不与一切透漏。不与一切动摇。有意气时添意气。不逍遥处也逍遥。康熙甲寅夏。师示疾至九月九日。乃沐浴更衣。谓众曰。此是甚么时节。众曰。正午矣。师曰。胥山东北。虚空迸裂。如说而行。正是时节。且道。老僧行到甚么处去。众中。还有道得底么。众无语。遂大喝一声而逝。塔于庵之左。

　　越州明觉宝掌雪厂道白禅师

　　字冷翁。苏州钮氏子　上堂。妙辩非干舌。谭玄口不开。鸦鸣及鹊噪。蚯蚓舞三台。百口同一舌。并将致问来。一僧出欲作礼。师曰。拈却门前下马台　示众。半雨半不雨。千峰布袋里。欲晴不得晴。淡日吐圆睛。我也惺惺。你也惺惺。若也见未彻。新罗昨夜打三更　示众。腊月过半。风雪如箭。壁破茅疏。扑头扑面。好假机缘。无人能荐。赢得饥禽牕外来。啄啐梅花三两片　问。洞山君臣。临济宾主。是同是别。师曰。刻空求鸟迹。师历主梅墅弥陀至大报恩王城法云。康熙丁巳十月十八辰刻。索笔书辞世偈。并封龛等语。掷笔怡然委顺。预建塔于寺之东隅。孙司马鲁。为之铭。有语录。雪响集。救正录。及云门方外志若干卷。行世。

　　金陵蒋山佛国南音言禅师

　　别号真钝叟。海宁凌氏子。年十九剃染。寻谒古南门。一日同门泛舟。见岸上桃花盛开。门因举灵云玄沙公案诘之。师曰。风吹柳絮毛毬走。雨打梨花蛱蝶飞。门颔之。后归里养亲。以忍大师有养母堂。因名其院。曰黄梅。历主真相匡庵清溪之圆觉诸刹　上堂。师吐舌曰。还见山僧舌轮上。放大宝光。演摩诃衍法么。遂喝一喝曰。痴人面前。岂可说梦。便下座　上堂。小暑一声雷。倒转作黄梅。风吹兼雨打。愁云拨不开。忽然拨开时。六月日头。晚娘拳头。虽然。不打情理难容。山僧与么说话。得休休处。且休休作甚。沩山作甚牛。掷拂子。下座。师于康熙甲寅九月二十五日。集众说偈曰。乌龟白玉身。矢橛黄金相。谁悟涅槃空。海门孤月上。泊然而逝。寿五十六。僧腊三十六。塔于黄梅院后。

　　苏州无量可生慈禅师

　　歙州程氏子　小参。道远乎哉。触事而真。圣远乎哉。体之即神。如是则全真即体。全体即真。在凡不减。在圣不增。在凡不减。众生度尽恒沙佛。在圣不增。诸佛何曾度一人。虽然。恁么且道。山不是山。水不是水。一句作么生会。卓拄杖曰。自是不归归便得。五湖烟景有谁争。

　　南岳法轮石隐贞禅师

　　江西武宁刘氏子　上堂。生擒虎兕。活捉狞龙。驱耕夺食。点铁成金。若据本分提持。直饶释迦老子。出广长舌。也道不得。达磨祖师。用尽神通。也指不出。且道。法轮凭个甚么。便开此大口。乃横按拄杖曰。横按镆鎁全正令。太平寰宇斩痴顽。　上堂。法轮贞长老。恰似打油匠。不管菜子桐子山茶子。一齐收拾榨床上。冷也一撞。热也一撞。撞得一点气息也无。翻转箍来。还要加上两撞。且道。为甚如此。良久。顾众曰。是则名为报佛恩。师寂于康熙庚申五月一日。塔建岣嵝峰之顶。

　　庐山圆通崇胜雪堂耜禅师

　　原字雪田。示众。风不来树不动。癞虾蟆。休鼓弄。良久顾众曰。会么。楚鸡不是丹山凤。万杉僧参问。和尚者里。有兵过么。师曰。一个东瓜如椰子。大重七十斤。僧茫然。师曰。不消盐蘸。僧问。庐山有多少高。师拈拄杖作量势。僧曰。毕竟有多少高。师便打曰。恁么高。僧茫然。师痛打出。

　　德安孝惑狮子古鉴圆禅师

　　本邑胡氏子。从达闻老宿剃染。首参天童悟。次依雪窦云。经八载。后见古南门。诘其悟处隐密。命居第二座。终夏辞归。门曰。何不相随久住。师曰。某甲将古南。归楚去住。门曰。汝甚有神通。师曰。相随来也。门喜之。遂题顶像授之。师历住黄草山龙池狮山等处　结制上堂。法王大宝。本自圆成。顶上髻珠。古今不昧。不须外觅。岂假他求。蓦卓拄杖。若向者里担荷得去。则知火炉头畔不费钳锤。狮子院中愈增光彩。苟或未然。山僧今日翻转面皮。结却布袋去也。复卓拄杖。下座。

　　虞山直指尼圆鉴玄禅师

　　邑之曹氏女。幼出家。诣报国受具。严持律范。初参金粟悟。礼拜次。即竖拳。悟便棒曰。者个是甚么。师曰。千圣不识。悟曰。放下着。师曰。放下个什么。悟乃休。后谒古南得法。掩关虞山。黄淳耀进士。一日到关问曰。久慕关主。师曰。贫道总不识。士曰。启口即是葛藤。要师全提。师曰。放下着。士大悦　钱宗伯夫人问。如何是万法归一。一归何处。师曰。秀水年年秀。青山岁岁青。康熙癸丑二月十一日。无疾忽命剃头。沐浴更衣。趺坐说偈曰。七十三年假借名。了无一法可当情。而今四大随机散。曾向檀那致别声。遂怡然而化。语录年谱行世。

　　如如懒人方为戒居士

　　歙州人。龆年。即有志向道。一夕。梦幅巾道者。引至扬州三叉河宝塔下。视塔影欹斜。命士将塔扶正。士开塔门着力。醒来通身汗下。觉身心世界一空。尽古今只是一个自己。并自己亦不可名状。述偈曰。梦中作梦宛然真。耳听何如眼听亲。泡影堆中拈实具。大千活句属吾人。自此遣妾茹素。求道益切。一日谒牧云门于鹤林。门曰。不生不灭心聻。士曰。弟子今早渡江。门曰。江上风浪恶。如何过得。士曰。柁柄在弟子手里。门曰。即今登岸。也柁柄聻。士曰。本寺伽蓝米公做。门曰。米公与你。有甚交涉。士揖曰。即刻拜别和尚。门笑而颔之曰。梅子熟矣。乃付以偈曰。灵山花下别。京口渡头逢。君今如是去。千载起吾宗。后求剃度。门曰。可构静室。不必出家。便化同人。堪称希有。

　　浮石贤禅师法嗣(五人)

　　极乐独痴□禅师

　　示众。昔汾阳高卧岩穴。士大夫仰慕风采。八请不赴。闻聪公一语。遂幡然而出。以致道满天下。亦几曾有定法来。老僧未到极乐。惯自贬驳诸方。既到极乐。且听诸方贬驳。况肩祖宗之任。肯畏法道之难行乎。多见迩来后生晚学。才入丛林。便不务进道。一味希图饮食。丰隆寮舍。稳便师家。待之宽厚。蚤得印可。则喜与之认真。钳锤则嗔。全不思行解相应。名之曰祖。智过于师。方堪传授。呜呼。吾宗至此。诚可痛哭流涕者也。常言。宁可将身替大地众生。受地狱苦。终不以佛法当人情。广求利养。取闹门庭。我报恩老人。初赴海门三山寺请。因僧问如是和尚家风。老人云。老来住个破院子。有鼓无钟响不全。僧云。或遇客来。将何款待。老人云。非惟库房无茶果。抑且云厨少米炊。当年不肖子云。老人何得作者般话语。若是上根利智底。自然守得穷耐得苦。若是小知小见底。又争怪得他穷厮煎饿厮炊。筑着磕着生烦恼。老人云。惟在阇黎三十年后。挽回天童清白家声。不至坠地。是所愿也。亲承教益。终不敢忘。昨晚在方丈。挑灯静坐。已及三鼓。忽然思量老人天覆地载之恩。此生如何报答。惟诸硕德。朝斯夕斯。切磋琢磨。必期造到佛祖极则田地。方成了事。道人之名。诚不愧矣。珍重。

　　江西宝藏范围泽禅师

　　吉安五云人。陈氏子。一日吃饭次。见饭中黑壳虫。有省。说偈曰。米里虫米里虫。元来面目与我同。呵呵一笑平生乐。诸佛众生俱梦中。呈报恩贤。即印可。后继席天童。上堂。赤肉团上。壁立千仞。只此灵锋。阿谁敢拟者里荐得。结解迷悟向甚处着。而今事不获已。起模画样。于无绻缋处立绻缋。于无绳索处立绳索。要使诸人。九十日中。蓦地跳出绻缋。迸断绳索。直得万象森罗起舞。百川大海腾波。到者个时节。正好吃宝藏拄杖。何故。太平寰宇斩痴顽。

　　海宁东寺洪衍灏禅师

　　上堂。吾有一语。未敢轻举。今正是时。卓拄杖曰。记取记取。上堂。我宗无语句。实无一法与人。云门红旗闪烁。临济热喝雷奔。良久曰。刚刀虽快。不斩无罪之人。

　　颍州弘戒钝斧濊禅师

　　上堂。生也不道。死也不道。螃蟹横行。虾蟆直跳。本分衲僧。不得草草。卓拄杖下座　一日寺僧涉讼。师亦被累。即怡然升座。说偈别众而逝。淮徐备兵使者闻之。率同官罗拜。士民集资。建塔于寺后。

　　太平澄心寄庵澯禅师

　　僧问。色身败坏。如何是坚固法身。师曰。今日风头太硬。僧喝。师曰。作家。僧才拜。师劈脊一棒曰。急着眼戏。僧大笑。师曰。你疑我与你葛藤那。僧又拜。师复打曰。第一不得忘却。

　　林野奇禅师法嗣(八人)

　　荆溪芙蓉自闲觉禅师

　　蜀之合州徐氏子。周岁失母。父携礼马山太虚老宿落发。未几。父丧。既壮。遍历讲肆。后游吴越。依天童悟有年。无入处。因见林野奇于闲住寮。问。参禅不得力。过在甚处。奇曰。莫妄想。师曰。毕竟如何。奇曰。铺柄长斧柄短。师愈加迷闷。苦心力究。一晚排遣。蓦撞露柱。透彻心宗。适奇应广化请。师随侍。一日。奇举兴化摈维那。你如何会。师曰。为人须为彻。杀人须见血。奇然之　顺治辛丑十二月二十五日。师书偈曰。天上天下。脚头脚底。撩起便行。将头作尾。阿呵呵。风流不在着衣多。一曲归家唱哩啰。掷笔而逝。塔于屏风山。

　　台州鸿福慧日升禅师

　　一字妙高。邵武冯氏子　上堂。鸿福好消息。天开百万峰。山岩呈瑞色。物物展春容。门前石锯钦禅虎。阶下池归听法龙。更有现前诸衲子。相将围绕个邨翁。将南作北。指西话东。紫罗帐里撒珍珠。信手拈来用不穷。簸箕量去浑无别。熨斗煎茶罀不同　上堂。打开布袋口。放出辽天鹘。冲破九重云。山青与水绿。梅花笑雪。正眼舒开。正恁么时。解制一句。作么生道。闹中拶出憍尸迦。咭嘹舌头三千里。

　　苏州太仓香林佛果闻禅师

　　西蜀潼川张氏子　上堂。声色里坐。声色里卧。冷地商量。早成蹉过。堪笑杨岐三脚驴。踏倒嵩山破灶堕。师善定力。每坐则竟日不起。

　　温州护国古泉清禅师

　　上堂。一大事因缘。如天普盖。似地普擎。历历明明。辉今鉴古。一謦欬透铁壁银山。一弹指启千门万户。或孤峰顶上卧月眠云。或十字街头拖泥带水。发大机显大用。无一物不彰至理。无一法不示真机。使人人眼光烛天。个个脚跟点地。正当恁么时。格外明宗一句。作么生道。白云片片来天外。遍界声光亘古今。

　　广德崇化了悟能禅师

　　蜀之垫江李氏子　上堂。震法雷鸣法鼓。云从龙风从虎。一毫才动体全彰。无限真机俱显露。正当与么时。且道。承谁恩力。喝一喝。师后迁太平府之昭明。未几。返石溪。康熙癸卯五月五日。示疾告终。门人因忌此日不吉。乞师另择以祐后来。师更延二日。复鸣钟集众。更衣端坐而逝。寿七十。腊五十二。全身塔于本寺之右。

　　天台万年无碍彻禅师

　　荆溪朱氏子。年四十。体达微老宿脱白。谒林野奇于通玄。一夕入室。奇问。人人有摩醯正眼。如何是汝摩醯眼。师震威一喝。奇随声便棒。师于棒下顿豁。说偈曰。棒下虚空碎。摩醯眼豁开。者回端的后。从此绝疑猜。奇首肯。后命继席通玄　上堂。赤手屠龙。空拳搏虎。世间称为豪杰。若到衲僧门下。且过一边。果是克家种草。终不向无佛处称尊。偏于闹中插足。横拖布袋等个人来。紫罗帐里撒珍珠。捏双空手。便与八大龙王斗富。且毕竟如何。拈得寒山秃扫帚。掀翻蚬子酒台盘。卓一卓下座　上堂。慧刃才施。群魔匿迹。狮王一吼。百兽逃形。扫尽野狐涎。掀翻狮子窟。向万八峰头上。放出临济爪牙。活捉狞龙猛虎。平田浅草里。重整普岸门庭。从教起凤腾蛟。是以。风行草偃。水到渠成。坐断圣凡。全机独露。到者里。说甚还丹一粒。点铁成金。至理一言。转凡成圣。直饶一茎草现琼楼玉殿。微尘里转大法轮。变大地作黄金。搅长河为酥酪。犹是奴儿婢子边事。可中有个汉。未免道长老会下。能得几人敢开如许大口。良久云。岂不见道。八万四千非。凤毛祥麟。只有一只角。

　　桐乡寂照芥子弥禅师

　　示众。颂国师三唤待者因缘。一度风光一度新。黄莺唤醒旧时春。檀郎无限伤心处。不敢高声说与人　颂大梅即心即佛公案。一领羊裘一钓竿。任他更改汉衣冠。朝秦暮楚何时了。潦倒西风十八滩。

　　香严宕山远禅师

　　上堂。青萝夤绿。直上寒松之顶。树倒藤枯。却使沩山笑转新。白云淡伫。出没太虚之中。万里无云。任是青天也吃棒。万法本闲。而人自闹。不涉动静。端的别是一壶天。诸仁者。祇如香严。今日还是有生耶。无生耶。应世耶。出世耶。拈草建刹耶。逢场作戏耶。卓一卓云。须知扑落非他物。始解纵横不是尘　上堂。问。世尊拈花。迦叶微笑。且道。笑个甚么。师云。忍俊不禁。问。如何是如来禅。师云。络索不少。进云。如何是声闻禅。师云。说那自了汉作么。乃云。时及黄梅。连日好雨。田中有水。栽秧园里。黄瓜结瓠。各得滋润。勃然兴起。虾蟆唱歌。蚯蚓念赞。情与无情。悉皆欢喜。祇有两件不喜。衲僧家。贴肉汗衫脱不下。通身闷热。不得庆快回香严的。俶装前途。不得到家。且道。如何是到家庆快处。掷下拂子云。即今休去便休去。欲觅了时无了时　师至枣邑。与李文学邂逅次。李言。格物至诚。心正功夫。师云。据吾教中。一念具九十刹那。一刹那具九百生灭。人心如猿猴驿马。居士。心作么生正。意作么生诚。李拟语。师云。居士祇知格物。而不知物格。李罔测。
卍新纂续藏经第 85 册 No. 1587 正源略集


　　正源略集卷第七

　　维扬嗣祖沙门(宝轮际源高旻了贞)辑

　　天台国清　达珍　编

　　青原下宗镜六世

　　瑞白雪禅师法嗣(二十三人)

　　弁山龙华久默音禅师

　　语溪李氏子　上堂。化母动乎煦气。王孙生于烧痕。莺梭乱掷轧轧机声来柳上。燕翦频开纷纷云影落风前。春服既成。谁是著者。

　　瑞州洞山孤崖聪禅师

　　湖广应城李氏子　示众。拈如意曰。新丰洞里。啸月台前。中有一机。觌面浑然。魔外不识。佛祖不传。全该五位。横括三玄。翠竹摇风声细细。清流出谷响涓涓。

　　舒州三祖破闇灯禅师

　　桐城汪氏子。目有重瞳。少为诸生。出家阅楞严有所得。首谒无异来。寻参弁山。山见便问。那里来。师曰。金陵。山举竹篦曰。金陵还有者个么。师曰。非但金陵无。即今亦不有。山打一竹篦曰。甚处学得者虚头来。师曰。适才新到。尚未洗浴。一日山拈拄杖曰。阿谁是汝本来。师曰。刚被人借去。山曰。何不呈似老僧。师曰。若呈似即在也。山打一棒。师接住曰。棒头有眼。山曰。子。已后坐断天下人舌头去在。　小参。春风急野鸟啼。山山水水。绿暗红稀。会得者。风流满目。不会者。认影迷头。果是个丈夫儿。争肯受人欺。翻身一掷虚空外。鼻孔依然向下垂　上堂。全机敌胜。作者犹迷。曲为今时正偏兼带。到者里应须功勋不立。明暗两忘。活卓卓。倒弄横拈。虚豁豁。圆常静应。发明临济玄要。照用并行。提掇沩仰机轮。浑融境致。点开法眼相义。言前独露。纵夺云门三句。北斗藏身。虽则机权互换。要且偏正交罗。妙在功勋不犯之先。用向宾主未立之际。果到恁么田地。一任横抽宝剑。伐邪见稠林。棒喝交驰。扫野狐穿凿。况比来法门。不古祖道。如殇慧命。有累卵之危。宗乘有堕地之患。承此任者。夙兴夜寐。当以大法为怀。斯堪报不报之恩。以助无为之化　上堂。霜花匝地。泥牛饮尽吴塘月。雪刃攒空。木马嘶乾九井风。到者里。威临刹海。德被神洲。列宾主于棒下。验正偏于言前。有时夺人不夺境。有时夺境不夺人。有时人境俱夺。有时人境俱不夺。说甚么德山临济。就使文殊普贤到来。亦是茫然。诸昆仲。寒威凛凛。𦦨焰冰河连底结。山光郁郁森森枯木尽银花。非惟杀活纵横。亦且与夺自在　师于顺治十六年六月十三日示疾。告众曰。来便恁么来。去便恁么去。遂竖指曰。会么。明月一轮天柱外。摩空老鹤出云霄。语毕而逝。塔全身于三祖寺。

　　南昌百丈石涧泐禅师

　　余姚周氏子　上堂。拈拄杖云。放之则弥六合。横拄杖曰。卷之则退藏于密。不放不卷时如何。溪山雨过添新翠。又被风吹落短篷。掷拄杖云。迫。上堂。以两手踞案云。狮子颦呻。复顾视左右云。象王回顾。震威一喝云。家无白泽之图。必无如是妖怪。

　　宁州云岩元洁莹禅师

　　江都庄氏子　上堂。苔生玉殿。尊贵未忘古路。悄然话会犹在。纵使拈一机千机万机顿赴。如刻人粪作旃檀香。举一句千句万句朝宗。似持蠡壳量大海水。到者里。格外超宗底。正好朝三千暮八百。若是抵死十成底。未有吃棒分在。所以道。我宗无语句。亦无一法与人。举如意曰。道吾舞笏同人会。石巩张弓作者谙　上堂。正按傍提。是弄猢狲家具。一椎百匝。徒教露柱心空。放风前箭。展末后机。巧不如拙。贼来便打。客来须看。眼不似眉。若论佛法。即使口似悬河。舌如利剑。者到者里。也不敢举个元字脚儿。何故。一任钻龟打瓦。从教塞壑填沟。

　　荆溪善权百愚斯禅师

　　上堂。踏翻琉璃瓶。阿谁宝惜。击碎珊瑚树。遍地光生。撒珍珠于紫罗帐里。砌玛瑙于碧玉阶前。不守功勋。浑忘尊贵。所以道。夜明帘外。快且翻身。荆棘林中。那容住足。祇须作而无作。为而无为。世法佛法。并作一团。者边那边。混融一致。蓦竖拂子曰。大众。正与么时。是何人分上事。玉兔月中生彩凤。金鸡架上产祥麟　解制上堂。江枫乍落秋空老。体露金风凉月皎。满堂衲子促行装。顶笠腰包过别岛。者山又见那山高。路债区区何日了。若是金毛狮子儿。争肯随群入荒草。快翻身舒牙爪。一声哮吼震乾坤。野干狐狼踪迹杳。遂喝一喝曰。还有不随群逐队者出来。与山僧拄杖子相见　上堂。溢目好风光。不须更别讨。槛外鸟关关。峰头云渺渺。人皆爱月夜眠迟。我独惜花春起早。蓦拈拄杖曰。会得也。与三十拄杖。不会得也。与三十拄杖。何故。负恩者多。知恩者少。

　　苏州金仙蕃光璨禅师

　　江南朱氏子。出家参弁山。山问。谁与你拖死尸到者里。师曰。一带青山藏古寺。山曰。意旨落在甚么处。师拟议。山痛叱打趁。师通身汗下。愤感曰。真吾师也。次日。进堂逼拶。到寝食无知。心胸难过。忽五更闻远村鸡啼。有省。但心中犹不自肯。出山掩死关六阅月。一日见关后树果坠瓦上。触发从前宝惜。遂涣然消解　冬至上堂。六阴逼尽一阳生。困海沉鹏眼略睁。虽然未解垂云翼。时节相逢俊不禁。诸昆仲。会也无。堪笑赵州老。东壁挂葫芦。

　　衡州大义山且拙讷禅师

　　上堂。白椎竟。师曰。即此一句。已是一杓恶水泼人了也。遂作振衣势曰。山僧者里。幸无半点交涉。汝等各自照顾。祖师门下。单刀直入。眼目定动。万里崖州。何况道黄说白。问三答五。堪作甚么。虽然如是。曲为初机。未免略露些子。助扬法化。伸掌召众曰。看看。尽法界微尘佛刹。悉在山僧指尖上。不消一捏。便见粉碎　住弁山上堂。一言道尽。犹是半提全体承当。未为究竟。直得尘尘三昧念念无为。祇好作个了事间人望。衲僧境界正远在。到者里。反着袈裟。倒拈锡杖。推出刀山剑树。排列马面牛头。魔宫佛窟。一齐掀翻。地狱天堂。咸恣游戏。此时始有语话分。设若起丝毫许佛法知见。脚跟下更要三十棒。何故。我王库内。无如是刀。

　　南岳荆紫峰万仞壁禅师

　　上堂。僧问。唤作竹篦则触。不唤作竹篦则背。毕竟唤作甚么。师曰。铁蛇穿古洞。曰直下荐取去也。师曰。瞎驴趁队行。复曰。唤作竹篦则触。不唤作竹篦则背。大海干枯。须弥粉碎。临济德山。开得眼吐得气。铁蛇横路难回避。狮子咬人。瞎驴成队。风前转忆谢三郎。不爱南山爱鳖鼻　上堂。告众曰。参禅不能了脱生死。病在依他作解。障自悟门。所以杂毒入心。医王拱手。从今不许习学经典。及妄读古德语言。时中要靠取本参话头。定图讨见分晓。如违大棒。趁出山门。莫怪性燥　师于壬辰二月初二日。书偈曰。无尽生缘藏黑豆。十五日中俱泄漏。万里神光今古圆。坐断生来与去后。偈毕。趺坐移顷而逝。塔于荆紫龙冈之左。

　　湖州乌程独园玄素体禅师

　　钱塘单氏子　上堂。日出心光耀。天阴性地昏。不知天地者。刚道有乾坤。喝一喝曰。与么会又争得。观世音菩萨。将钱买糊饼。放下手来。元是个馒头。复喝一喝曰。与么会又争得。且道。前来一喝。与后来一喝。是同是别。良久曰。幸是无人证明　僧问。年去年来即不问。送旧迎新事如何。师曰。快便难逢。曰向上还有事也无。师曰。西天令严。曰梅花几点相思怨。只许佳人独自知。师曰。龙头蛇尾。

　　嘉禾福善寺云松品禅师

　　吴江桂氏子。参瑞白和尚。有省。复遍谒诸名宿。崇祯己卯。瑞。应豫章建安王百丈之请。师礼觐。当机扑碎法几上鳌山一座。为丈所称赏。遂受记莂　示众。定志凝神。总是鬼家活计。千差坐断。更须眨起眉毛。正当恁么时。如十日并照。千古洞明。有甚么佛手驴脚生缘。还知黄龙老眼光。烁破四天下么。喝一喝　示众。稳密处彻头彻尾。动转际擒纵卷舒。者里直下承当。犹是通身依倚。直饶向击石火闪电光中。坐断誵讹。更须知怀州牛吃禾。益州马腹胀始得。卓拄杖曰。灵龟曳尾终成兆。离水鹍鹏宇宙昏。

　　越州梅山历然相禅师

　　山阴王氏子　上堂。历历神锋挂眼。明明宝镜悬眉。变现六臂三头。宛转四方八面。直得三乘胆丧。十地魂惊。若非特达英流。对面如盲似哑。是以。过量者千斤不觉重。赤手不知轻。水底播红尘。山头翻白浪。且道。得何凭仗。遂拍案以两手作修罗势曰。还委悉么不怕拔肺抽肠才见出心露胆　示众。风寒羞露面。日暖爱抽衣。法尔皆如是。知君到不疑。山僧也肯你一半。只如冻云不歉自在。流泉不怕忙生。却又如何。山僧亦肯他一半。诸昆仲。你道。还有全肯底么。时有僧出曰。将此深心奉尘刹。是则名为报佛恩。师曰。效颦不是良家女　问。万法归一。一归何处。师曰。三人抬不动。曰莫者便是么。师曰。八个夜叉扛　问。世尊放光现瑞。智境全彰。祇如未放光前。智境在甚么处。师曰。瞎。曰还有分明者么。师曰。米贵柴荒。

　　冲阳西山䆳谷源禅师

　　僧问。如何是归根得旨。师曰。深崖藏白额。劝子不须行。曰莫便是和尚为人处么。师曰。射虎不真。徒夸没羽。

　　天台护国眠石蕴禅师

　　舒州怀宁潘氏子。别号啸云。初参博山天童。俱获契证。后参弁山。问答罢。山曰。子犹滞功勋在。师疑闷不自安。忽闻雷震。乃大悟曰。信知悟后须得作家煅炼　上堂。者磬上座。大似强与安名了也。更欲山僧指注。岂非枝蔓上重增枝蔓。然。既难以获辞。只得聊通线道。竖拂子曰。者个取舍不得。背触俱非。如大火聚。如吹毛剑。近之则燎却面门。触之则丧身失命。

　　虔州崆峒不溢满禅师

　　义真笪氏子。初参弁山。看拖死尸话。一日山呼茶。师擎茶至。山曰。擎茶者谁。师曰。某甲。山指花瓶曰。他为甚不擎茶。师从此契悟　小参。举赵州勘台山婆子因缘。颂曰。野外林禽弄日辉。一声高调一声低。东君别有拂人意。吹落残红满钓矶　上堂。竖拂子曰。此事。诸方尽向奇特处会。殊不知羊质犬皮。披文为豹。每日叱佛骂祖。炫卖己才。扯东拽西。牢笼后俊。纵饶见超真俗。机贯古今。若到生死分中。全没交涉。争如山僧赤手空拳。闭门缄口。径接上根。所以我为法王。于法自在。诸方。今日结制说禅。崆峒。今日解制放参。且道。手眼在甚么处。咄咄咄。何所疑。野鸟叫寒枝。好个归家时。掷拂子。泊然而逝。塔于本山五位峰前。

　　䖍州崆峒谓斯教禅师

　　上堂。自别白云窝。相将半载多。蓦拈拄杖曰。见么。磊磊落落。婆婆和和。有时为道路指东话西。有时上孤峰无背无面。且道。事作么生。复卓拄杖曰。依然立在烟霞外。画断天云不放高　小参。少林有一机。青山常与白云齐。曹溪有一语。填沟塞壑无知己。是以。把住则了无涓滴。放行则在处通途。直饶一一分明。正是徐六担板。须知把住中有放行。放行中有把住。诸昆仲。且道。过此二途。如何是本分事。时有僧出曰。描也描不成。画也画不就。师曰。三十棒自领出去。

　　虔州兴国狮子岩中也慈禅师

　　歙县程氏子　浴佛升座。今日天上人间。尽谓释迦老子诞生。都将恶水去泼他。世尊被人泼得没柰何。走在香烟堆里道。昨夜夜叉形。今朝菩萨面。菩萨与夜叉。不隔一条线。谷山敢问世尊。只如夜叉形时。菩萨面在甚么处。菩萨面时。夜叉形又在甚么处。释迦老子。被此一问。无言可对。又走在诸人胁下去了。请现前诸公。各各向己躬下摸索看。

　　湖州佛灯白岩博禅师

　　示众。苕南佛灯。苕北积善。日照千山。云摩霄汉。雨洒林邱。溪流白练。处处逢渠。曾无余欠正。所谓竹籁松涛。露出金针玉线。诸仁者。见不见。打破黄龙关。拗折石巩箭。青草窝中深复深。黄叶堆头离背面。拍案曰。会么。佛灯朗耀正乾坤。万派从兹归积善。僧问。如何是弁山境。师曰。两株古柏胜苍龙。一对清池如宝镜。曰如何是境中人。师曰。策杖峰头擒虎豹。溪边掬水探骊龙　师示寂时。有贯慈上座。参师甚久。后依佛川义和尚于高峰。主人公话。得彻法源底。遂手书法偈。嘱为师嗣。悟载佛川义章中。

　　越州萧山道林离愚智禅师

　　示众。毫𨤲系念。三涂业因。瞥尔情生。万劫羁锁。祇如僧问赵州。狗子还有佛性也无。州云。无。祇者无字。你道。是何意旨。众欲下语。师震声曰。饭袋子　师于甲午季冬示微疾。寓北关紫云精舍。十六日沐浴告众曰。后事皆托弁山镜法兄。只侯十八日半夜。为我报知。我当行矣。至时。侍僧失报。师问曰。半夜也未。侍曰。过也。师即命焚香。端坐书偈曰。不出西关门。不入此关限。打破中间底。权且吾着便。掷笔而逝。世寿四十有八。法腊三十有四。塔于道林兜率寺前。

　　赣州凤日本珠玥禅师

　　依弁山。苦究七载。一日瀑雨奔雷。师在楼凭窗。漠然不知者半晌。俄闻山上瀑水声。豁然打彻　升座。凤日开场选佛。大家看取题目。不是五典笙簧。亦非三坟金玉。不用锦绣文章。不取琳琅翰墨。不说菩提涅槃。不论禅定解脱。不拈曹洞正偏。不施临济棒喝。既总不恁么。且道。唤甚么作题目。竖拂子曰。会得山僧素志。千崖把茆独处　祈雨。师至龙王前。拈起香曰。会么。若也会得。不敢唤你作龙王。若也不会。伏惟尚飨。拽拄杖便归方丈。随后雷雨大作。山主入室礼谢曰。谢和尚说法。天下都有雨了。师曰。莫涂污山僧好　示众。灵明空廓。活卓无依。向之则背。亲之则离。有言不是。无语亦非。云封雪谷难为喻。月映芦花类莫齐。构不上底。堕身荆棘。东奔西驰。构得上底。贪眠雪屋。忍冻耽饥。尽道迷时无悟。焉知悟处犹迷。祇如有佛不得住。无佛急走过。此人还有措足之地么。喝一喝曰。切忌向鬼窟里作活计　示众。尽十方世界。还有别的法么。若有。拈取一毫头来看。若无。为甚么头头显露。良久曰。鸡公嶂走八斋堂。四金刚两手无措　师生于万历甲辰。至顺治乙酉。无疾而终。塔于本山方丈。太仆正卿陈玉李公。撰碑。

　　青溪西水庵丹溟幢禅师

　　升座。幢上座。于天启年间。会得法身边事。惟法身向上事。直至而今无消息。更教说个甚么。卓拄杖曰。淑景余三月。莺花已半稀。便下座　师示微疾。谓众曰。努力修行。吾今去矣。泊然而逝。

　　佛川离言义禅师

　　上堂。有一句子。不居那畔。那畔亲闻。尝在目前。目前难睹。弁山不敢被盖囊藏。直与当阳揭露。喝一喝　魏徐二公请。师为众讲宏传序。师曰。山僧不是讲师。僧问。如何是妙法莲华经。师脱履示之。僧愕然无语。师穿履曰。可惜许。又问。如何是佛座高远。师指先宝善像曰。此真。是甚么人描底。众皆罔测。师乃抽身。众作礼而退。

　　紫梅淑安周禅师

　　师诞辰上堂。蓦拈拄杖曰。不属虎不属龙。惯打东西南北风。十地三贤浑不识。造次凡流岂易通。且道。他本命元辰。落在甚么处。卓拄杖曰。吽吽　示众。参须实参。悟须实悟。金锁玄关。一拳打破。大凡学道之士。必先去其渗漏。且道。作么生是渗漏。随声逐色是渗漏。护善遮恶是渗漏。爱圣憎凡是渗漏。承言滞句是渗漏。背暗投明是渗漏。专事棒喝是渗漏。驰骋机辩是渗漏。任你总不恁么。亦是渗漏。若尽举渗漏处。不可胜数。却不是逐件对治他底。只要置心一处。无事不辨。从上古人。尽是打者条路上过的。遂喝一喝曰。山僧恁么告报。已堕入渗漏了也。卓拄杖下座。

　　麦浪怀禅师法嗣

　　越州弥陀寺无迹敏禅师

　　上堂。灵犀玩月。彩凤翔云。至人作而万物咸孚。大德钟而群英毕聚。说甚么绝天维违地纪。擘华岳逗黄河。称奇斗巧。骇俗夸肓。总不如演教者里。毛端现刹。插草成林。尘中能作主。化外自来宾。咳𠻳一声。也胜他玄音妙义。微尘一点。也当得华藏庄严。何故。不见道。大千世界入正定。一微尘中从定起。乃拍案一下。

　　石雨方禅师法嗣(七人)

　　古虞象田即念现禅师

　　僧问。如何是佛种从缘起。师曰。香烟书梵字。曰不因修竹传清籁。争识孤松吼太虚。师曰。一般萃锦空山里。霜叶虽红不是春。

　　剑浦无量来云现禅师

　　越州萧山汪氏子。年二十二。参石雨方和尚。蒙印记。次谒象田。充第二座。闻田举竹篦示众。会得者个。肯他一半。会得那个。全不肯他。师于言下释然　上堂。遍界不曾藏。山河无影象。冉冉白云流。小鸟啼花上。春去了春去了。细雨绵绵数不休。大悲千手难描样。分明目前事。不是目前机。若还拟议时。早已龟毛长数丈　到归庵上堂。白云无倚。鹤不停机。绿水有觔。扁舟易渡。还有先行不到末后太过者么。良久曰。分明踏在归云上。看到归云早已迟。

　　龙塘远门柱禅师

　　上堂。长松蔽日。修竹干霄。薰风入奏。殿阁生凉。任从溽暑蒸人。我者里六月冷如冰霜。且道与众苦不到处。相去多少　上堂。僧问。昨夜朔风凛凛。师曰。还觉寒毛卓竖么。僧停机。师曰。冻杀了也。乃曰。朔风凛凛正严寒。叶落空林遍地丹。惟有衲僧一着子。本无荣茂与凋残　师。着会元续略。行世。

　　杭州白岩位中符禅师

　　冬至开堂。道穷则变。日长一线。枯桩眼底动生机。小人道消微应验。好消息急须荐。莫待一九二九。数到沿河看柳。依旧花飞片片。乃卓拄杖三下曰。大众。向群阴剥尽处。道将一句来。良久。众无语。师曰。不妨亲切　示众。举守廓到华严。值严上堂曰。今日若是临济德山高亭大愚鸟窠船子儿孙到来。不用如何若何。便请单刀直入。华严与汝证据。见兔放鹰。廓出礼拜。起便喝。见义勇为。严亦喝。投桃报李。廓又喝。棋逢敌手不辞再。严亦又喝。琴遇知音岂厌三。廓礼拜曰。大众看者老汉一场败缺。复喝一喝。拍手归众。山当转折处。幽媚出常情。严便下座归方丈话。到无言际。此心愈见真。时。风穴作维那。上方丈问讯。者汉行年在坎。严曰汝来也叵耐。守廓适才把老僧。扭捏一上。待集众打一顿趁出。平地上捞甚鱼鰕。穴曰。趁他迟了也。自是和尚言过。他是济下儿孙。本分恁么丧尽。残生犹不知。严方息怒。水清鱼不饵。空载月明归。穴下来。举似廓。自首者不足罪。廓曰。你着甚来由劝者汉。我未问已前。早要棒吃得我话行。如今不打。搭却我者话也。未必心头似口头。穴曰。虽然如是。已遍天下也。识甚好恶。复拈曰。华严拦头。廓公把尾。鉴照鉴。空合空。唯二老心知之。若夫贪观云里雁。失却目前机者。又何足道。虽然。二老恁么做处。毕竟成得个甚么边事。曲终人不见。江上数峰青。复喝一喝　师说法近三十年。每念宗风讹舛。遂不顾避忌。翻刻人天眼目考。着祖灯大统。及拈古汇集。颂古摘珠。并偶言诸书若干卷。行世。

　　余杭南山普宁天愚宝禅师

　　建昌新城欧阳氏子　上堂。瓶鹅唤出明月。随夜船而来。梦破指花。白云依青山而转。真机现而法法该通。旷劫消而尘尘解脱。了无挂碍。夺纵全超。灌陕府之铁牛。骤空中之木马。日暮归来仔细看。依稀恰似天边鹤。弹指曰。恶。

　　杭州径山梦庵律禅师

　　结制上堂。横拈玉箸搅龙门。未为通天作略。倒握金鞭趁虎穴。谩云向上钳锤。活人便用杀人刀。不过是毫末活计。寒冰中向火。烈𦦨里乘凉。小厮伎俩。乌足称羡。直须知释迦弥勒犹是他奴。且道。他是阿谁。乃吐舌曰。会么。向者里透得去。不妨安居解脱。更说甚么万马千军。百匝围绕。脚跟下活泼泼。自有通霄路。掷拂子。

　　杭州钱塘净性紫仙阳禅师

　　海宁戴氏子　上堂。偏处不逢云遮一带峰峦。玄中不失雪覆万年松径。苟能于此荐得。一任灵机密运。展手通玄。宝印昭彰。当风得妙。横抽玉线。绣出鸳鸯。倒弄金梭。织成古锦　上堂。金乌刬彩。玉兔收光。潜消一色。坐断十方。正恁么时。还有共相证据者么。僧问。打鼓弄琵琶。还他一会家。未审。作家相见。有何言说。师曰。谁许妄通消息。曰岂无方便。师曰。莫嫌春迅速。仿佛过梅花。曰春花到处心花发。月落寒江别一天。师曰。莫错认定盘星。曰明月峰前狮子吼。三千界外绝知音。师曰。非汝境界。师以年迈。寻迁会龙。为终老计。一日示微疾。垂诫诸子。谆谆恳切。至晚浴毕。书偈坐逝。

　　尔密澓禅师法嗣(四人)

　　绍兴山阴清化惟岑嶾禅师

　　荆州松滋县张氏子　上堂。白云淡荡。红叶飘飖。真机历历。古干迢迢。木人抚掌。石女歌谣。针眼鱼跃浪。夏盖山𨁝跳。惊起广泽龙王。驾雾冲霄。更有拄杖子。忍俊不禁。出来扬声大叫。且道。叫个甚么。古今一段风流事。无端被人短贩一遭　上堂。堪笑枯木老。娶他聋瞆嫂。生个白头儿。世出世间少。海岳尽掀翻。乾坤抖乱了。吞却日月光。至今无处讨。殃及宇宙人。开眼不觉晓。经曰。是法平等。无有高下。只如破驴脊上苍蝇。东厕坑里粪虫。还具佛法也无。若道有。则净秽何分。若道无。则圣凡迥隔者里下个甚么语即得。若谓春色无高下。花枝有短长。恁么见解。更参三十年。也未梦见在。

　　绍兴嵊县明觉宁远地禅师

　　姑苏马氏子　上堂。洞山麻三斤。云门干屎橛。夜来相看呵呵笑。天明依旧没交涉。没交涉。捉得海东三脚龟。看来元是西江鳖。竖拂子曰。看看。拂子吞却乾坤。汝等诸人。向何处安身立命。复击拂子曰。云从龙风从虎。圣人作而万物睹。本乎天者亲上。本乎地者亲下。呵呵呵。会也么。知事少时烦恼少。识人多处是非多　雪庵禅人满关请上堂。昨日行至中途。听得村翁说四句话。最妙最玄最亲最切。若人识得。可以笼罩古今。凌跨佛祖。千七百则葛藤。到此冰消瓦解。三十二传曲调。直是热碗鸣声。且道。是甚话。得恁么奇特。良久曰。四九三十六。柴米家常足。后园种芥菜。生个大萝葡。以拂子击禅几。下座。

　　杭州仁和菩昙自若深禅师

　　山阴王氏子　上堂。潜身那畔。向上未许全提。炭里藏头。正令无烦举唱。直须转位就功。无影幕中呈彩凤。观头识尾。太虚脊上画飞龙。纵夺在手。杀活临机。正恁么时。且作么生。与主中主相见。良久曰。九重深密无窥处。闹市丛中着眼看。卓拄杖下座。

　　越州融光自闻音禅师

　　上堂。有僧才出。师以杖约曰。高高山顶立。深深海底行。汝作么生会。僧曰。行藏原不属他人。师曰。孟八郎汉。又恁么去。僧拟开口。师便打。

　　具足有禅师法嗣

　　越州宝泉素端道禅师

　　上堂。维那举应观第一义。师蓦拈拂子曰。若是第一义。汝等作么生观。拂一拂曰。既登虞岳巅。谩道娥江曲。玄风万里来。到我清凉屋。分明题唱此宗猷。直下承当转辘辘。露柱灯笼笑点头。铁蛇昨夜生於菟。喝一喝　小参。结制已经一七。个个眉毛撕结。大地没处藏身。虚空那容着楔拶。得无位真人。𨁝跳上三十三天。撞入兜率内宫。扬声大叫道。一切智智清净。无二无别。蓦顾左右曰。你等噇酒糟汉。可曾善别机宜也未。山僧有个休歇方子。尽情布施也。看看。拈拄杖下座。旋风打散。归方丈　师于康熙甲辰夏示疾。至五月十五日。声气朗然。神色明润。众谓。师病已愈。师忽谓众曰。我以十九日巳时去也。遂命鼎新徒急归候。至十九日巳时。乃唤淡如觉曰。与我打鼓集众。扶我入龛去。淡如曰。和尚未可去在。师痛叱。淡依教集众。师入龛说偈曰。六十余年。谈天论地。八苦交煎。别展良伎。扑破空花。说甚真谛。寂灭逍遥。等闲难觑。偈毕。端然坐化。世寿六十三。僧腊三十八。窆龛于本寺之右。

　　三宜盂禅师法嗣(六人)

　　嘉善慈云俍亭挺禅师

　　钱塘徐氏子　上堂。寻常道。个唱和句。也不容易。有般卤莽禅和。只晓得掀翻法座。推倒禅床。以为是当机不让。那知同生同死。能弱能强。放去收来。却自有宛转机丝之妙。罢罢罢。达磨一宗料想。无人识得。高山流水千年调。白雪阳春万古心。不是岩头雪峰。谁与共赓此曲。

　　苕溪凤山多福林妙叶启禅师

　　家世业儒。投宝寿方披剃。一日寿示众曰。此事教你没趋向处。师闻直得行坐不安。遂有省。复遍谒诸名宿。皆蒙器重。后参愚庵盂和尚。一语洞明大法。出住桐川东山妙觉　上堂。碓嘴花开。乃得声腾米价。石头路滑。方知鈯斧风规。药山鼓笛韵同音。翻出新丰成古曲。镜湖波浪滔天涌。流来明圣水汪洋。虽则光演宗乘。只贵大家知有。大众。山青水绿。苍松翠竹。云田可耕。月泉可掬。水足草足。大众多福。良久曰。且道。是何节拍。击如意曰。升平乐　上堂。不是心不是佛不是物。两手相呈。和盘托出。提起也倾国难酬。放下也分文不值。一百二十岁老赵州。齿不关风。道有道无。黑夜投珠。又何怪按剑相及。诸昆仲可惜许。坐在饭箩里叫饿。反去胡饼上呷汁。逗到今朝。三七依旧二十一。竖拂子曰。寒山拾得　上堂。唐明皇剑斩纸人。李将军箭穿石虎。什法师。八岁能举铁磬。商邱开。出入水火。所以道。毫𨤲系念。鹞过新罗。瞥尔情生。万劫羁锁。拈拂丝曰。者些子虽是栗棘蓬金刚圈。会得也不值涕唾。会么。分明月在梅花上。看到梅花早已迟。

　　山阴保宁端实严禅师

　　昆山孙氏子　修造示众。拈如意曰。向者里努力进前。出得一身白汗。便能拈一茎草。竖起玉殿琼楼。若未得出身白汗。茎草自是茎草。玉殿琼楼。自是玉殿琼楼。毕竟如何。三台须要大家催。击如意一下。

　　越州大能仁寺盟石息禅师

　　山阴毛氏子　上堂。霜风凛冽。万木凋残。觌面之机。如何委悉。直饶会得。犹是时流见解。祇如三世诸佛不知有。黧奴白牯却知有。日午打三更。面南看北斗。虽是右人向上全提。殊不知。能仁者里。钟鼓与市语。互互交参。佛殿与山门。机机相应。一一天真。一一成现。毕竟诸人分上又作么生。良久曰。二由一有。一亦莫守。打破赵州关。放出子胡狗。喝一喝　上堂。举盘山道。向上一路。千圣不传。慈明道。向上一路。千圣不然。师曰。不传不然。白日青天。拍案曰。毕竟如何是向上一路。便下座　问。如何是一。师曰。匾担。曰意旨如何。即曰。挑砖挑瓦。

　　越州上虞龙田柏子地禅师

　　上堂。释迦不出世。未见头可履地。足可指天。达磨不西来。岂是夜能明昼能暗。然。一人整旧如新。一人删繁取要。只为人人忘失己躬一段大事。不能返本穷源。故。有者个格调。流布寰中。多少人认奴作郎。证龟成鳖。所以龙田有愿。不欲打者鼓笛。何故。今日又作者个模样。良久曰。待虚空点头。与汝道破　上堂。说心说佛。三年陈醋生花。谈妙谈玄。十里烟墩失火。难同丑妇共春秋。一任盲人分早白。金乌沉夜半。玉犬吠云中。从教绣出鸳鸯。里许线痕不露。祇如不通明暗路。坐断往来机。如何话会。良久。喝一喝。

　　嘉兴东塔为则范禅师

　　姑苏吴江人　上堂。南天台北五台。踏破多少草烟。历过无穷烟水。听人所说底。尽情吐出。自己肯重底。飏在一边。如何是诸人亲切句。良久云。六六元来三十六。
卍新纂续藏经第 85 册 No. 1587 正源略集


　　正源略集卷第八

　　维扬嗣祖沙门(宝轮际源高旻了贞)辑

　　天台国清　达珍　编

　　　　青原下宗镜六世

　　嵩乳密禅师法嗣

　　淮安清江浦洪福灵焰烛禅师

　　本郡山阳毛氏子　上堂。僧问。占断千峰。不假他力。乃上古风规。因甚三圣道。逢人则不出。出则便为人。师曰。贼身已露。曰应缘化物。方便为智。乃今时枢要。因甚兴化道。逢人则出。出则不为人。师曰。龙头蛇尾。曰和尚一向把断要津。不通凡圣。即今开堂。为从三圣。为从兴化。师曰。符到奉行。曰恁么则百千诸佛水投水。历代宗乘空合空。师曰。高枕枕头春梦少。乃曰。先老人。现神应运。发轫于斯。建法幢立宗旨。鞭龙驯象。点铁成金。历来几度春秋。即今山子湖波翻舌。相逢人不出。出则便为人。洪福庄柳漾金容。逢人则出。出则不为人。一任瞻之仰之。不妨道今佛古佛。如水投水。似空合空。卓拄杖曰。黄河三千年一度清　上堂。节令不相饶。倏忽蚕麦老。不图十分丰稔。试看农忙舞蹈。风味一旦簇。新岁运依旧。恰好村歌社饮。西歌东倒。惊起拾得遇丰干。向道难难难。吸尽长淮玉影寒。更有寒山子。笑道易易易。一条界破青山色。蓦喝一喝曰。有甚么碑记。

　　淮安檀度南庵依禅师

　　上堂。白云无变识。包裹千差。青山无异心。发育万有。从上圣人。谈经三百余会。末后拈花。教外别传。只为会参一贯。令他函谷关前紫气。横竖高三千丈。神光老子。依旧觅心。了不可得。今日观音门下事同一家。骑灯笼入露柱里。拈露柱卓灯笼上。喝一喝曰。如是之法。我从佛闻　师示寂。命焚香集众。乃说偈曰。百劫千生。不遗一句。今日为君。重新露布。微笑而逝。世寿六十七。僧腊四十三。塔全身于江浦西华之麓。

　　宗宝独禅师法嗣(二人)

　　庐山归宗天然是禅师

　　番禺曾氏子　上堂。大众。只管将问来问。脚跟下有一段事。浮逼逼地。古人才开口。便知落处。一棒两棒。总不回头底。有甚么打发处。蓦卓拄杖曰。若向者里。开却只眼。堪与人天为师。复卓一下曰。若向者里。瞎却只眼。堪与佛祖为师。掷拄杖曰。且道。堪作甚么。若无举鼎㧞山力。千里乌骓不易骑　上堂。圆明了彻。犹落今时。闻见俱捐。且居意地。随流得妙。勉强主张。总不与么头角生也。大众。须有脱身法始得　上堂。心不自心。因契道以名心。道不自道。因无心以名道。所以道绝玄微。心无体量。若言有道有心。犹是把起匙见之识。若言无心无道。依然灵龟曳尾之机。明暗掀翻。非其境界。同时杀活。岂是全提。才到龙门。已遭点额。汝等诸人。幸自好看。

　　千山龙泉剩人可禅师

　　上堂。刹竿向汝道了也。三门向汝道了也。四天王向汝道了也。法座灯笼向汝道了也。汝等诸人。还闻么。若未闻。山僧今日失利　上堂。举寒山子偈曰。吾心似秋月。碧潭光皎洁。无物堪比伦。教我如何说。本权禅师和云。吾心似灯笼。点火内外红。有物堪比伦。来朝日出东。山僧不惜眉毛。再示一偈。蒙懂真蒙懂。我心黑漆桶。何物堪比伦。好似海州接引寺路东角头盛恶水底大瓦瓮。大众会么。你若不会。山僧又将第二杓。蓦头泼去也。卓拄杖下座。

　　觉浪盛禅师法嗣(十一人)

　　金陵栖霞竺庵成禅师

　　湖南人　上堂。老骥伏枥。志在千里。烈士暮年。壮心不已。诸仁者。莫谓岁暮年残解制放参。便乃出入无礼。须知古人云。大事已明。如丧考妣。方今丛林下衰。师法混滥。许多白头老翁作准。几个黄口小儿。拂子手卷。胡乱打发。社庙城隍。摇唇鼓嘴。不惟正信之士不生信心。且令彼义学沙门。终身埋头故纸。遂谓我少林宗风不过。也只是者个意旨。安知一回亲见饮牛人。不向溪边闲洗耳　结制上堂。威音那畔。空劫已前。直饶会得十万八千。若向达磨西来。寻踪觅迹。敢保此事。驴年也未梦见在。到者里德山棒临济喝。一场忙乱。其余念言语汉。到摄山门下。只向他道。汝得恁么无惭愧生。但向诸方学来的。奇言妙语。峻峭机锋。直须抛向东洋大海。此是闺阁中物。不得举着。若也举着。误赚生平。二六时中。各宜剔起眉毛。瞠开眼孔。壁立万仞。更向饭箩边厕坑头。拶断命根。庶几不负一向行脚。其或悠悠扬扬。空过一冬。莫怪摄山不相为好。

　　杭州崇光观涛奇禅师

　　示众。举僧问洞山。三身中那身说法。山曰。吾常于此切。僧后问曹山。吾常于此切。意旨如何。曹曰。要头斫取去。又问雪峰。峰以拄杖擘口打曰。我也曾到洞山来。师曰。且道。吾常于此切。意作么生。一僧拂袖便出。师曰。情知你恁么去。一僧曰。白鹭下田千点雪。黄鹂上树一枝花。师曰。引不着。曰和尚意作么生。师曰。试看山僧舌头在么。乃曰。吾常于此切。丫角女子齿门缺。要头斫取去。不祥之事天下讳。我也曾到洞山来。未肯将身一处埋。今日分明重举似。布谷催耕啼深树。声声流血劝农忙。莫待秋来少官赋。

　　吉水龙华梅逢忍禅师

　　住芜湖兴国　上堂。僧问。如何是衲僧本分事。师曰。赤脚趁麒麟。僧拟议。师便打。乃曰。芭蕉无耳。闻雷而长。葵萼无眼。向日而倾。石狮子眼耳俱足。为甚么迅雷震天。渠总不惊。红叶满地。他亦不顾。当知眼耳非功。声色无缘。是你诸人。二六时中。应声应色的。又是个甚么。若不蓝田射石虎。几乎误杀李将军　上堂。僧问。豁开户牖。坐断乾坤时如何。师曰。天共白云晓。曰和尚又恁么去也。师曰。善能高鉴。曰我行荒草里。师又入深村。师曰。偶然拨草。不觉伤蛇。乃曰。从上祖师。信脚行随口道。后代儿孙。巧生计较刚道。有宾有主。有玄有要。通宗通途。挟带兼妙。寿昌今日咬定牙关。分明向诸人说。也是㶚陵桥上望西川　示众。狮子儿腾空返掷。俊鹞子不恋旧窠。本分道流。别有生机一路。试请相见。一僧才出。师曰。不是。僧拟申语。师便打。

　　金陵天界巨音选禅师

　　上堂。杲日当空。大地生灵。受屈明星出现。瞿昙刚被眼瞒。纵使三七日内。观想思惟。也只救得一半。更有那一半。从古至今。未有人救得。诸方老宿。不得已应病与药。于无言说处立言说。只要你歇却驰求心。你若更向伊语句上。寻讨转见。刺脑入胶盆。毕竟如何得谛当去。卓一卓曰。贪观天上月。失却手中桡　上堂。一根既返源。六根成解脱。释迦老子。开了口合不得。十方俱击鼓。十处一齐闻。观世音菩萨。拈得头来失却尾。如何是诸佛出身处。东山水上行。大小祖师伎俩。也祇到与么地。山僧今日避讳不及。有个奇特商量处。聊与诸人。旁通一线。良久。蓦拈杖卓一卓曰。临崖看浒眼。特地一场愁。

　　广东曹溪石濂汕禅师

　　上堂。打开布袋口。飞走天蝴蝶。撞碎太虚空。风光都漏泄。到者里又说甚么。不是心不是佛。麻三斤干屎橛。此非画饼充饥。也是望梅止渴。既然。古锥南天北地。何妨大汕东话西说。棒不枯不止。舌不烂不歇。累他八臂那吒。十字街头叫屈。可怜牛过窗棂。只有尾巴过不得　七期上堂。丈夫儿莫痴坐。又不如提婆达多。者一个毁法谤佛不甘心。虽在极恶魔中。到有些大丈夫底气度。你不见。他直至于今。生陷地狱。如登三禅天快乐。到者里。佛也无可摆布。诸昆季。果是者等不避生死。独步独行底。任是魔头也。算他撑天拄地一个。顾众云。若道我认贼为子。不妨自我罪过。

　　吉州青原啸峰然禅师

　　镇江丹徒人。宋倪文节公之后。明天启壬戌。举进士。与集生余公。同参狗子无佛性话。一日倚杖忽然定去。不觉念无字出口。忽前后际断。乙酉。解绶剃染。丁亥。参天界盛于报恩。入室次。界擒住曰。狗子有佛性也无。师曰。道甚么有无。界曰。汝犹作道理会在。速道。师连声曰。道不得。界曰。汝为甚又道不得。师曰。领。界打曰。领个甚么。师拟对。界复打曰。要汝从者里亲见赵州。师珍重而出。次早。界又问。我昨日疑你者公案。师拟对。界乃呵呵大笑。师忽大悟。方礼谢。界曰。你适来。会得我者一笑么。师曰。鲸吞海水尽。露出珊瑚枝。界然之　上堂。良久。击拂子曰。然阇黎真可笑。七十从心从所好。佛祖于我如浮云。疏水曲肱堪自傲。有何禅有何道。圣谛不为阶不落。昔年骑虎把尾行。今日骑虎头先掉。中间弄出类难齐。独上千峰时一啸。唱歌须待帝乡人。新丰曲子非常调。从今洗耳听清音。回途且看兼中到。珍重。

　　江宁天界方融玺禅师

　　上堂。释迦佛成道。拄杖子化龙。惟此一事实好。日多犯重。道得着。与他三十棒。道不着。也与他三十棒。何为如此。不见。世尊睹明星叹曰。奇哉一切众生。俱有如来智慧德相。但以妄想执着。不能证得。拄杖子。既与佛同时成化。当与佛共鼻出气。会么。远离妄想及诸取。令心所向皆无碍　上堂。僧问。狭路相逢时如何。师曰。真对头。曰当面错过时如何。师曰。好相识。曰蓦直撞着布袋时如何。师曰。与我一文钱。曰者一文钱。有何用处。师曰。换人眼睛。曰还换得虚空么。师曰。得。曰虚空作么生换。师曰。北斗面南看。曰果然于法自在。师曰。今日且放过。

　　建昌寿昌其天浩禅师

　　虔州信丰杨氏子　上堂。我若放开。直得冰河发𦦨。枯木生花。拽取赭山古寺叠。向兴国山门挥洒。同雷电咳唾成风云。恁么则冬至月头。本不曾添一线。夏至月尾。亦不曾减一丝。可以促千百劫于一刹那。可以延一刹那。而洞观千百劫。

　　新城福山石潮宁禅师

　　参觉浪盛。命充第二座。一日茶次。闻觉举寿昌老祖。临济三顿棒颂。恍如千层网底跳出。即呈偈曰。黄金宫殿水晶床。特地迷人者一场。翻转面门谁是我。看他白昼鬼分赃。觉阅而笑之　上堂。举僧问云门。如何是尘尘三昧。门曰。钵里饭桶里水。师曰。连日半晴半雨。风渐急天渐寒。空中霜气满。河畔水声干。落木岩前。文殊缩项。蜡梅枝上。普贤破颜。是甚么。不合无端饶舌　上堂。喝一喝曰。清风无透路。烈𦦨自藏冰。于此脱去。也是郑州出曹门。况复朝三暮四。何啻掉棒打月。蓦竖拂子曰。看看。阿那律。观三千大千世界。如掌中庵摩罗果。雪峰把大地撮来。如粟米粒。诸人既在此间。须着些精彩。不可到处。被乌豆换却眼睛。东看西看。好是瞎驴逐大队。拍案曰。我若一向举扬宗乘。法堂前草深一丈。不得已抑下威光。与汝相见。还构得么。又拍一下。

　　吉州青原无可智禅师

　　桐城方氏子。祖大镇廷尉少卿。父孔昭。历官巡抚。崇祯庚辰。师成进士。官翰林院检讨。寻避难远窜。投昭平仙回山剃染。顺治癸巳。谒天界盛和尚圆具。盛示高峰堕枕话。发其机用。遂闭关高座。久之。深入堂奥　上堂。此是第二义。如何是一。一又作么生观。即心即佛。黄叶啼丹嶂。椎碎了也。非心非佛。露柱笑灯笼。椎碎了也。不是心不是佛不是物。急水抛毬子。椎碎了也。更教说个甚么。若能于说个甚么处。直下承当。便可耳聋舌吐。如或错过。不免将先杖人集大成底葛藤。上下四维。打一周由也。

　　杭州虎跑大慈石公瑸禅师

　　钱塘顾氏子。幼从母。谒云栖。栖与剃落受具。复谒盛和尚于径山。盛见便问。入门须有语。师曰。和尚年尊。犹未闻那。盛微笑。命典书状。一日登藏天楼。将拟致问。盛扭师鼻。负痛作声。豁然彻悟　上堂。椎鼓击钟。早是恶水浇人。礼拜烧香。转见互相钝置。从上诸圣。虽向剑刃上横身。火𦦨里垂手。都是劳而无功。那更到者里。如何若何。巧涉语言。堪作甚么。汝诸人。见山僧上来。便掀倒禅床。喝散大众。略较些子。今既不能总成世谛流布。未免重加一杓恶水去也。汝等。急须嗅着恶水臭气始得。

　　附诸尊宿

　　杭州云栖莲池袾宏大师

　　郡之仁和沈氏子。年十七。补邑庠。每书生死事大四字于案头。一日失手碎茶瓯。有省。作七笔勾见志。投西山性天祝发。北游参遍融。复谒笑嵓于柳巷。求开示。嵓曰。阿你三千里外。来开示我。我有甚么开示你。师恍然。辞归。过东昌道中。闻樵楼鼓声。忽大悟。述偈曰。二十年前事可疑。三千里外遇何奇。焚香掷戟浑闲事。魔佛空争是与非。后住云栖。侍郎王公宗沐问。夜来老鼠唧唧。说尽一部华严经。师曰。猫儿突出时如何。侍无语。师自代曰。走却法师留下讲案。遂颂曰。老鼠唧唧。华严历历。奇哉王侍郎。却被畜生惑。猫儿突出画堂前。床头说法无消息。无消息。大方广佛华严经。世主妙严品第一　时因饥荒。疫疠盛行。饿莩载道。当道发储赈济。命医救疗。与师董其事。铨部虞公淳熙。问慧日点五百病僧因缘。师曰。慧日自是穷子。舍己从人西院。屈陷平民。将生就死。可惜五百僧。只解点着便行。曾无一个高卧不起。致令慧日显异惑众。祸及儿孙。郡主深切民瘼。我山僧急趋时难。仓卒中失带了竹杖子。不免奋空拳。向居士痈肿上。擘地一下。敢保沉疴溃散。毒血淋漓。万脉流通。百骸舒畅。虽然如是。云何一人能令众起。不见道。阳回片叶。春满千林。者事且止。只如终日把竹杖子。东指西挥。不如一直在木头上。朝持暮守。守来守去。忽然枯木重华。便是死人再活。说甚么竹木。管取尽大地草木丛林。悉皆成佛去也。何以故。青青物外虚空体。即是如来坚实心　问。参禅念佛。可融通否。师曰。若然。是两物用得融通着。问。世尊默然良久。外道谓。开我迷云空生。宴坐不言。帝释曰。善说般若。意旨如何。师曰。良久处。欲望开迷阴霾万里。宴坐边。拟闻般若说竟多时。虽然如是。鞭头得旨。空里飞华。者毕竟见个甚么　示采蕨者曰。心诀。教我如何说。蹉过山前好时节。蕨蕨竖起拳头向君说　新春示众。今日贺新春。岁时重换却。昨日作么生。十二月二十八。师自赞曰。十画九不像。恼杀丹青匠。庶几此近之。权留作供养。若道者便是。依然成两样。不两样三十棒。临终时。预于半月前。别众曰。吾将他往矣。人皆莫测。至期示微疾。面西端坐而逝。

　　紫柏达观真可大师

　　句曲沈氏子。年十七。剃发游方。闻诵张拙偈。断除妄想重增病。趋向真如亦是邪。大疑之。一目斋次。忽大悟。乃曰。使我在临济德山座下。一掌便醒。安用如何若何。北游京师参遍融。万历癸卯秋。忽妖书发。师罹难。先是。神宗手书般若经。偶汗下渍纸。疑当易函。遣近侍质于师。师以偈进曰。御汗一滴。万世津梁。无穷法藏。从此放光。上大悦。由是注意焉。适见章奏。意甚怜之。在法不能免。因逮及旨下着审而已。拷讯时。师神色自若。持议甚正。以衰老残躯。备尝笞楚。抵死不屈。十二月五日入狱。法司定罪欲死师。师说偈曰。一笑繇来别有因。那知大块不容尘。从兹收拾娘生足。铁橛华开不待春。又曰。世法若此。久住何为。乃索浴罢。嘱侍者曰。吾去矣。幸谢江南诸护法。复说偈曰。事来方见英雄骨。达老吴生岂宿缘。我自西归君自北。多生晤语更冷然。语毕。端坐而逝。

　　瑞州黄檗无念深有禅师

　　黄州麻城熊氏子。偶游荡山。有宿衲谓师曰。十方一粒米。重如须弥山。若还不了道。披毛戴角还。师悚然。又闻僧举僧问大休。如何是西来意。休曰。黄瓜茄子。师大疑。遂往五台伏牛。遍叩知识。一夕闻哭笑二声相触。有省。又一日。失手柜盖打头。浑身汗流。抚掌笑曰。遍大地是个无念。何疑之有。往龙湖。同卓吾居士。到驷马山。会有讲主至。士问主曰。清净本然。云何忽生山河大地。主依文讲罢。士顾谓师曰。你试说看。师拟开口。士将师膝上一推曰。者个聻。师忽大悟。有偈曰。四十余年不住功。穷来穷去转无踪。而今穷到无依倚。始悔从前错用功　僧问。道。果有耶。果无耶。师曰。说有说无。二俱成谤。曰如何即得。师曰。无求即得。曰如何是道之体。师曰。满口道不着。曰四大离散时如何。师竖起拳曰。者个不属四大　问。古人迸却咽喉唇吻。道将一句来。者一句如何道。师曰。我不迸却咽喉唇吻。你且道一句看。僧无对。师曰。你被音声塞却口　问。见性成佛。是否。师曰。是。曰性是无形底。如何得见。师曰。性是有形底。只你不见。曰请和尚指出我看。师曰。我说汝不见。问。如何出离生死。师召僧。僧应诺。师曰。从者里出。曰和尚说底话。某甲不晓得。师曰。等你晓得。堪作甚么。

　　夔州白马寺仪峰方彖禅师

　　达州罗氏子。参金佛山云庵和尚。令看如何是鬼神戏不破之机。三年有省。出峡遍谒知识。结茅双溪。一日午炊。闻甑中作声。忽大悟作颂。有白云青峰齐点头之句。尝游浙中。庵居杭之清平。真寂印公。蚤年尝依之。一日师举青峰丙丁童子来求火话。诘之曰。青峰恁么道。法眼亦恁么道。为甚么有悟不悟。印曰。初以识心凑泊。所以不悟。后乃直下承当。故能大悟。师遽举拳挥案一下。厉声曰。恁么则汝今大悟耶。印拟议。师便痛骂趁出。印直得汗流浃背。繇兹愤志力参。万历壬辰。师归白马。僧问。如何是西来意。师曰。两头烧火一头烟。师手中常执一鼗鼓。一面书矗字。一面书奔字。凡应机多举而摇之。示寂塔于龙神山。

　　广信鹅湖养庵心禅师

　　郡之上饶朱氏子。偶过戚属。会道者谈四生之义。师于言下。洞了物我平等大意。往洛之太平落发。南还焦山度腊。闻江中推船声。有省。述偈曰。夜静江空阔。推船㘞㘞声。不知何所往。担子半边轻。谒华山。闻山拈一段生涯六不收话。有疑。猛提七日。身心脱然。寻归里。住灵山。尝画大○相于壁间曰。内写莫教涂黑。外写勿使伤白。有人向圈里圈外。下得注脚者。许汝学道无疑。不然总是懡㦬。后迁鹅湖。十年不立座元。无异来参。以赵州无字话相契。请居厥职。赠以偈曰。鹅湖十载虚元位。一旦缘何立少年。两道眉毛八个繓。须知佛祖不容前。又尝置无门锁。室中以验方来。偈曰。上古留传锁。凭君智钥开。若无开锁法。相见不须来。万历丁卯二月晦日。上堂说法。置斋作别。复示偈曰。八十余年幻梦中。铁牛耕破太虚空。临行一句相分付。半夜金乌带日红。端坐而逝。

　　杭州真寂闻谷广印禅师

　　因参龙池传。适传负暄阶下。问曰。和尚在那里。传曰。恰好不在。师展礼毕。传命作德山托钵颂。师颂曰。末后之句有也无。德山父子太誵讹。同条生不同条死。活得三年恨转多。传喜之。又谓曰。何不承当此事共相唱和。师不肯。传送门外。抚背曰。老侄我还疑你在。师曰。甚处疑某甲。传曰。如何是密启其意。师曰。今日不打宜兴转。传呵呵大笑。师顶笠便行。

　　湘乡荆紫峰无学幻大师

　　因僧问如何是学人得力处。师曰。如人在家。无事不办。

　　韶州曹溪憨山德清大师

　　全椒蔡氏子。幼习儒业。年十二。礼报恩西林公为师。十九芟染受具。与妙峰为友。偶阅肇论。至梵志出家。白首而归。邻人见之曰。昔人犹在耶。梵志曰。吾犹昔人。非昔人也。忽有省曰。今日始知鼻孔向下。妙峰曰。何所得耶。师曰。夜来两个泥牛。斗入水中。至今绝无消息。峰笑曰。且喜。有住山本钱。寻往燕都。参笑嵓和尚。嵓问。何处来。师曰。南方嵓曰。记得来时路么。师曰。一过便休。嵓曰。子却来处分明。师便礼拜。后为黄冠所诬。坐以私创寺院。遣戍雷州。至韶阳礼祖。偈曰。曹溪滴水自灵源。流入沧溟浪泼天。多少鱼龙争变化。源头一脉尚泠然。越十有一年。免戍。留曹溪又九年。始还僧服。乃归匡庐。结庵五乳峰。作逸老计。数载。复请还曹溪。未几。忽告众曰。缘与时违。化将焉托。一期事毕。吾将归矣。索浴更衣。端坐而化。寿七十有八。腊五十有九。塔全身于天子冈。师尝过德山礼祖塔。偈曰。堂前闲拓钵。狮子漫调儿。觌面难回处。低头不语时。未明末后句。翻使至今疑。为问三年事。因何得早知。山居偈曰。生平踪迹任东西。投老那能择木栖。纵使脊梁刚似铁。柰何胫骨软如泥。闲从绝壑看云起。坐对孤峰听鸟啼。不必更拈言外句。现前声色是全提。

　　江西云居颛愚观衡禅师

　　行脚时过云间。因访陈眉公。三度通刺。适公有事。未及接见。师乃留偈而去。偈曰。砚池三泖秀。笔架九峰高。堂上读书子。清风吹布袍。公见偈。急呼舟追至苏州。师却杜门不见。

　　江西泐潭元白可禅师

　　拈香。此一瓣香。毗卢师法身主。元是者个。今日拈来为我先祖。马大师示寂。一千二百年。大机大用。杳无消息。山僧既据此座。与今日儿孙。开通一线。又拈香云。此一瓣香。我且不言。若要我言。直待来年　据室。一牛栏一虎穴。宏道之区。一毛头一弹指。得人之际。且道。者里是何所在。无孔铁锤七十九。打风打雨不教休。祖师性命遭毒手。千古含冤一棒酬　立首座小参。东廊也喝。西廊也喝。喝到驴年未有了日。关西有金毛狮子。独辊绣毬。岂得不托。文素阇黎看取　立侍者。声唤声应。上下相手。拄杖子不在我手。却在你手。但是不得当堂卷席　立饭头小参。淘沙去米。淘米去沙。总是饭箩边事。南泉善吃。金牛善舞。似与转生成熟处相近。若有此等作用。钟未鸣一任问将来。鼓未响一任问将来　立化主小参。此去汉阳不远。黄鹤楼前鹦鹉洲。现成公案。男儿膝下有黄金。不可拜他无眼长老。转语一下。三十棒任尔将来。

　　衡阳豪山大辩道焜大师

　　石涟汕问。堂堂独露脱体无依。是甚么人。师曰。搭着布单穿市过。曰恁么则七纵八横去也。师曰。骑驴踏破洞庭波。曰除此二途。还有向上事也无。师曰。请坐吃茶。

　　金陵宝华山见月体和尚

　　僧问。如何是诸佛出身处。师曰。芒鞋拄杖子。曰某甲晓得了。师曰。试道看。僧曰。芒鞋拄杖子。师曰。三生六十劫。

　　祠部黄端伯海岸居士

　　访雪峤信于匡山。问。久闻雪峤。及乎到来。不见一点。信曰。日头大。公曰。雪融后如何。信曰。春水满溪流。公曰。大师曾见什么人来。信点胸曰。雪老。公便拜。

　　开府余大成集生居士

　　雪关訚问。闭门作活是如何。士曰。出卖𨍏轹钻。訚休去。
卍新纂续藏经第 85 册 No. 1587 正源略集


　　正源略集卷第九

　　维扬嗣祖沙门(宝轮际源高旻了贞)辑

　　天台国清　达珍　编

　　南岳下三十六世

　　尔瞻尊禅师法嗣

　　潭州石霜碧眼开禅师

　　上堂。向上机末后句。坐卧不在声色里。赵州十八家业忘。南泉十八解活计。打牛打车。因语识人。磨砖磨镜。鬼家伎俩。扶起黄檗。踏倒水潦。山僧特地报君知。白云深处须寻讨。

　　千仞冈禅师法嗣(三人)

　　黄梅五祖真慧无弦琴禅师

　　升座。先圣道。一切智通。无障碍。因甚夜来山僧三昧。枕子不知。枕子三昧。绳床不知。绳床三昧。地炉不知。地炉三昧。青州布衫不知。布衫三昧。云门糊饼不知。你等还知么。若不知山僧开方便门去也。乃云。堂前种铁树。铁树灿银花。银花结莲蓬。莲蓬长木瓜。木瓜才剖出一枚乌芝麻。遂呵呵大笑　升座。诸仁者。还会么。须参了句。莫参未了句。直饶透到前无释迦。后无弥勒。是未了句。博通大藏小藏。顿渐偏圆。是未了句。洞彻向上向下。全提半提。是未了句。而今有般漆桶。我会也。望刹竿回去。脚跟已吃痛棒。是了句。眨上眉毛。此事尚云错过。是了句。庞公参马祖。一口吸尽西江。是了句。呵呵。你若恁么商量。到驴年亦未了在。卓拄杖。便下座　升座。东山有柄无星秤。华岳称来没半觔。昆仑儿暗生嗔。背说东山不公平。惯将巨秤称官物。世出世间未遂心。刮回佛面金千两。削去针头铁万钧。穷坑究竟何年满。大千有理也难伸。大众。恻隐之心。人皆有之。不必如前较重轻。任伊天下乐忻忻　小参。欲知过量事。须是过量人。不是过量人。安知过量事。昔日神秀大师。有株菩提树子。被岭南个无佛性汉折倒了也。自后无人出手扶起。今日琴上座。借路经过。扶起菩提树。花开一枝两枝。悬出明镜台。光辉千古万古。俾尽大地人。于镜光中。植菩提树花。见之眼根清净。闻之耳根清净。嗅之鼻根清净。味之舌根清净。思之意根清净。触之身根清净。所以见闻觉知无障碍。色香味触常三昧。且坠腰石子还甘么。顾左右便下座　晚参。露柱怀胎。混沌证明。碓嘴花开。坠石证明。无宾主话。火炉证明。枕子落地。方砖证明。涅槃堂禅。孤灯证明。哑者得梦。有何证明。以手槌胸云。苦苦。谁肯黄金如粪土　小参。古德云。释迦弥勒。犹是他奴。且道。他是阿谁。山僧二十年前。闻此语仰羡他。二十年后。闻此语嗔嫌他。何故。见面不如闻名。复颂云。金榜定名外莫知。玉梭忙织状元衣。胡为误会张骞面。割断天孙锦上机。

　　蕲州黄梅五祖真慧绿雨蕉禅师

　　荆州护国启真法叔入山。请上堂。少林九年面壁。向雪堆里。觅得一个。犹欠一臂。沩山九年橡栗。从地神报。得阿僧祇劫为守。此山尚属一梦。蕉上座九年再住。销骨铄金。含耻忍垢。从别峰头。觅得一个。尚属犹子。才难不其然乎。记得应庵华祖。住归宗日。大慧杲和尚至上堂。祖举当山演祖牛过窗棂话。头体四足俱过了。尾巴过不得。者个说话。小侄蕴在肚皮有年。若非法叔老师到来。此生无因拈出。今日何妨移上就下。转南作北。况青毡本是吾家物。焉用他人借酒杯。然则毕竟如何。大底过了。小底过不得。听取一颂。久约寻春春已残。啼䳌声里血光寒。英雄有武用无地。不借荆州何处安　师灵塔合尖。上堂。僧出问。多子塔前。曾无异说。曹溪路上。岂有多谭。即今灵塔合尖。有何分付。师云。古今人自老。今古月常新。进云。祇如月落后。又向甚么处相见。师云。花如解笑还多事。石不能言最可人。僧无语。师连棒打退。乃云。举手何堪说再来。青山未死已先埋。思从草下求安宅。愧附樗边永不材。七尺形骸非我有。百年长短听君裁。萧萧白骨无忧殓。珍重高风太守斋。

　　黄梅五祖山真慧天泽霖禅师

　　上堂。今朝六月六。猫儿狗子俱沐浴。狸奴白牯放毫光。普请念道真言咒。一免寒暑灾。二免无明逐。卓拄杖曰。一切情与无情。承此咒力。悉得平等。各各具足。虽然动则穿却鼻孔。不动则平地死汉。具眼衲僧。如何通变　早参。昨夜三更失却牛。天明起来失却火。三世诸佛总不知。假鸡声韵难瞒我。任是神通自在。也须一一勘过。

　　铁舟海禅师法嗣(二人)

　　金山可达杰禅师

　　小参。即心即佛。癞马系枯桩。非心非佛。黑牛沉死水。不是心不是佛不是物。芳草渡头韩干马。绿杨深处戴嵩牛。参　晚参。三拜得髓。一笑印心。圆相着点。钵水投针。袖头打领。腋下剜襟。速则易改。久则病深。选佛若无如是眼。宗风那得到于今　小参。趁起三圣瞎驴。踏杀元沙猛虎。看取白牯黧奴。一一超宗越祖。

　　金陵香林法乳乐禅师

　　上堂。解语非干舌。能言不是声。长江白浪涌千寻。汝诸人。入一保社。出一丛林。因甚百草头上不见祖师。抛却家珍。来者里觅甚碗。以杖旋风打散　除夕小参。腊月三十。好个消息。触碎明月珠。大地黑如漆。无手老人夜烧钱。无口童子吹铁笛。老二少三过残年。一年三百六十日。大事各自承当。小事替你不得　上堂。扬子江开张大口。广演秘密章句。妙峰塔豁开正眼。遍照大千沙界。直得石狮哮吼。木马飞腾。忽然拄杖子奋迅出来。擉瞎妙峰眼。塞却扬子口。三世诸佛。饮气吞声。历代祖师。忘锋结舌。诸兄弟且道。拄杖子具何眼目。横拈倒握。千峰上杀活。纵横得自由　小参。一锤便就底。未是性燥汉。不假一锤底。推出山门外。乐上座。具何眼目。便恁么道。千钧之弩。不为鼷鼠发机。

　　天笠珍禅师法嗣(五人)

　　杭州理安梦庵格禅师

　　芜湖丁氏子。投金陵剑门和尚落发。依见月和尚受具。遍参诸方。偶登五老峰。豁然顿悟。有踏破虚空作两边之句。即叩天笠珍。呈所得。珍即印可。出住嘉善东禅柏林　早参。五位三堕。是曹洞宗旨。临济未免失笑。料简宾主。是临济纲宗。洞山未免掩口。新丰一曲。七事钩锥。放之遍周沙界。收拾在一微尘。慈云门下。朝打三千。暮打八百。未肯放过。纵使净裸裸赤洒洒。没可把。且居门外。不是渠侬多意气。出头天外许谁知　小参。慈明参汾阳。一味祇是骂。临济问黄檗。三回不离打。拄杖嘴唇皮。解索撩天价。今日五更头。佛殿上习仪。放个三眼枪。众兄弟。还闻么。各各照顾面门　晚参。大尽三十日。小尽二十九。柏林请住持。要我来出手。我本无所长。专使逼人走。及乎到此间。佛法毫没有。一月四小参。开口便掣肘。究竟没柰何。老脸难藏丑。记得赵州歌。举似众善友。裈无腰裤无口。头上青灰三五斗。比望修行利济人。谁知变作不唧𠺕　师于康熙戊子六月二日示寂。世寿七十。僧腊四十二。塔于仰天坞。雍正间。赐帑重修。

　　滁州琅玡樗关真禅师

　　落堂晚参。释迦不出世。达磨不西来。佛法遍大地。谈玄口不开。山僧未离平江。此间还有佛法么。既到此间。唤甚么作佛法。莫非拈椎竖拂。说妙谈玄。是佛法么。且喜没交涉。莫非燕语莺啼。驴鸣犬吠。是佛法么。且喜没交涉。莫非行喝行棒。瞬目扬眉。是佛法么。且喜没交涉。莫非雨洗澹红桃萼嫩。风摇浅绿碧云生。是佛法么。且喜没交涉。既总没交涉。毕竟以何为佛法。蓦卓竹篦云。恶。遂出堂　示众。见见之时见非见。蟭螟眼里黄金殿。㯶榈莫认夜叉头。芍药开非菩萨面。

　　杭州理安越鉴彻禅师

　　上堂。举雪峰云。尽大地撮来。如粟米粒。大抛向面前。漆桶不快。打鼓普请看。师云。雪峰一千五百人善知识。被粟米粒换却眼睛。理安则不然。大地撮来无寸土。觅一微尘。了不可得。打鼓普请。看个甚么　小参。一举不再举。更添炉上火。一闻不再闻。重挝涂毒鼓。烁破赵州无。击碎云门普。惊起西河狮子。吞却沩山水牯。临济三玄三要。打雨敲风。曹洞五位君臣。扬尘簸土。阿呵呵休莽卤。达摩不是西天祖。

　　杭州理安独超方禅师

　　上堂。单前椽下费途程。结制安居枉用心。击竹见桃鱼入网。夺人夺境鸟投林。急荐取莫沉吟。边疆宁静狼烟息。放马桃林庆太平　小参。放出露地牛。踏杀子胡狗。掀翻劫初田。狮象忙奔走。文殊普贤。趁入铁围。释迦弥勒。驴前马后。独有净名老人。毗耶杜口。若到理安。劈脊便棒。咄　上堂。平旦才升座。中斋又上堂。重重纳败阙。好肉更剜疮。大众。无法可说。是名说法。无道可悟。是名悟道。无禅可参。是名参禅。无佛可成。是名成佛。何故。若参底是禅。是名禅障。说底是法。是名法障。悟底是道。是名道障。成底是佛。是名佛障。要会真禅真道真佛真法。三生六十劫。

　　邵州龙华奯舟元禅师

　　晚参。一月两月落不歇。雨师战退扶桑国。村北村南愁杀人。石头路滑须防跌。斗海泥牛不见踪。井底虾䗫吞却月。诸禅德。瞥不瞥。更有一句最关情。子规啼遍枝头血。

　　天章玉禅师法嗣(二人)

　　蕲州讷庵辩禅师

　　上堂。暮江沙白映芦花。一望秋光万顷赊。忽听鸿传乡国信。不疑消息在渔家。要识上大人。便是邱乙己。不用化三千。直下可知礼。南泉与物若为观。卸却珍衣异类行。头角未全人觑破。老农孤负一年春　示众。伟哉首座。贪程太急。一炷清香。坐脱已毕。勇锐还他虔侍者。冰潭不许鹭鸶立　上堂。末后句祇这是。吞人猛虎原无齿。同条生不同条死。天下知心有几几。明暗双双鉴作家。直饶能弄亦非蛇。拨草瞻风莫容易。未知何日狂心息。丛林往往亦如斯。悠悠今日又明日　心不是佛智不是道颂。心不是佛。智不是道。蚯蚓虾蟆。休钻死窍。打破罗笼铁鹞飞。白云影里呵呵笑。

　　金陵回龙南愚玠禅师

　　上堂。举华祖上堂。九年面壁。坏却东土儿孙。只履西归。钝置黄面老子。以杖画一画云。石牛拦古路。一马生三寅。回龙则不然。九年面壁。年老知非。只履西归。伶俐有分。殊不知。支那国内。泥猪癞狗。破额痴顽。皆是千佛一数。以拂子搭肩云。山僧之言。不足信矣。

　　六吉谦禅师法嗣

　　东山伯岳惺禅师

　　上堂。抛出雪峰毬。打破盐官鼓。鞭起杨岐驴。踏煞元沙虎。倒生牙齿啮青天。大丈夫儿休卤莽。喝一喝　上堂。四月五月。新蚕乍歇。谢家姊妹恣欢游。踏歌声袭杨柳陌。石榴花下斗樗蒲。凤凰钗堕无人拾。归来对镜敛蛾眉。鼻孔无端高突兀。参　上堂。黄金台上清风起。五凤楼前白日悬。喝彩爬竿饶尔弄。不将尘尾说三禅。五阴顿脱忘羁锁。生死全超出盖缠。白玉阶前垂手立。璃琉殿上卷帘看。吾不识谁之子。和罗饭罢口门呿。引舌曾过大梵天　小参。离此用绝安排。喝下从教正眼开。当阳不说无情法。漫把眉毛眼上栽。麋鹿群中有令。不妨挥去。灵龟背上无毛。正好刮来。缚煞树头风。抛向堂前谁敢觑。揭开红日而分明。脑后露双腮。全宾全主。验龙蛇于立地。有杀有活。驱佛祖以深埋。一任云封雾锁。那许柳陌花街。

　　不退勇禅师法嗣

　　山西沁州铜鞮永庆尺木休禅师

　　系明宗室。世居金陵。幼能骑射。一日射猎山中遇熊。几被伤害。忽空中有声。见金甲神。持杵击熊。师乃得脱。夜梦神告曰。趁时脱白。勿得迟延。将为丛林雨露。法海津梁。师觉时。宿慧顿开。矢志出家。年三十。依守灯禅师。剃染于雱之龙坑庵。次年。纳戒于赣州崆峒。偶至汉口延寿庵。为众僧收供。适报恩首座不退禅师。将之南岳。过延寿。内外诸禅客。悉秉贽参请。师独了不之顾。一日师与众僧立次。退突至面前云。此位禅客何处。旁僧云南直。退云大邦。师云不敢。退休去。师自念言。一向不与此人相见。他今日倒来一招。我若飏在无事甲里。却成死汉。明日写一帖子云。昨日撞着个小老虎。将咱脚跟下嗅嗅。他虽不曾下口。俺亦放过一顿。作么生是放过处。者里下得一语。相见有分。若下不得。打饭事忙。退见书。即手裂之。令侍者唤师。侍绐师云。和尚甚喜。吾师若见时。须机锋相让。莫太触忤他好。师云。我自有方便。遂入室。挺身不拜。退便拈前书示之云。者是你的么。师拟开口。退蓦口打。师欲伸辩。退直打出堂前。打得口里血出。师无语。归堂。心自思惟。我二十年用工夫。诸方善知识。见我便好生器重。今日不曾开口。被他折倒一上。定要与他勘辩个明白。决不甘休。次日晚。兀坐间。闻邻单僧云。今日迎春。明日该打春了。师忽然猛省。大叫云。坏事坏事。邻单惊问云。作么。师瞋目视云。心太狠。手太毒。见人在井边。推入黄泉路。邻单愕然。退闻之。知师已彻。令侍者召师。乃升座。师便礼拜。退云。如何是佛法大意。师云。黄鹤楼前鹦鹉洲。退云。如何是透法身事。师云。昨朝元旦。今日打春。退云。那里得这消息来。师拍禅床一下。退便喝。师亦喝。退云。还有么。师拂袖出去。后出世永庆。榜示十字经于法堂云。一切诸佛。皆从此经出。此经从法王出。遂画此相○△[囗@昜][囗@(山/水)]俺<PIC>X85005601.gif</PIC>复着语云。即深明河洛数者。不能辩之　示众。打一尖相<PIC>X85005602.gif</PIC>云。直下道得一句。许你有出身处。若道不得。又怎怪得老僧　师将示寂。诣一士人乞陶龛。即自期于二月二日。与远近缁白辞。至期。毕集乞法利者。咸赠以笔语。遂蜕然坐逝。以所乞陶龛。塔于本寺之侧。

　　栖云岳禅师法嗣

　　杭州天目南谷颖禅师

　　江宁上元张氏子。年十六。投本邑弥勒庵别峰师。剃落受具。后参云居禅师于磬山。不契。过报恩。谒栖和尚。栖举一火烧却话示之。未几有省。依止数载。栖示寂。大觉老人过报恩。问云。铁蛇钻入海。撞倒须弥山。你如何会。师曰。大家在者里。觉解颐。遂以衣拂嘱为栖嗣。后侍大觉最久。住磬山天目大雄等处　晚参。捏不聚拨不散。晒不干浸不烂。等闲挂在太虚空。一任旁人冷眼看。蓦卓拄杖云。何似秦时𨍏轹钻　端阳上堂。一句全提。了无缝罅。通身是口。分疏不下。五月五日午时辰。尽向鬼门重贴卦。以拂子打圆相。复划破云。咄　上堂。拳来拳应。踢来踢当。拳踢不到。作么商量。拈拄杖卓一卓云。六耳不同谋　上堂。两两不成双。三三原非九。鳖咬钓鱼竿。鸡衔灯盏走。北郁单越打三更。南阎浮提日当昼　解制小参。常州有苏州有。担着草鞋赤脚走。三千里外觅知音。未曾举步先分剖。且道。分剖个甚么。众拟议。师云。可知礼也　晚参。智鉴圆明。灵机廓彻。非即非离。非语非默。二祖无端求觅安心。云门特地拶得脚折。似者般不唧𠺕汉。缚作一团。抛在大洋海底。免得令人循途守辙。阿呵呵山僧恁么告报。也是普州人送贼　师领众二十余年。至老不懈。室中日夜身不离七条。甲申秋。说偈而逝。塔于天目双清右陇之荆门庵。

　　骨岩峰禅师法嗣

　　武康匡裔来禅师

　　中秋上堂。庭空月白明如镜。寒螀绕砌送秋韵。寒山拾得卧松林。几人同此趣真境。蓦卓拄杖云。了尽凡情即佛性　小参。举拂子云。向上道即易。向下道即难。何用明修栈道。入林不动草。入水不动波。任教暗度陈仓。直饶上上根人通天手眼。到报恩这里。一点也用不着。何故。黄河滚滚流今古。华岳三峰势插天　上堂。情见不忘多与少。这等油麻何用炒。识得前三与后三。方见此中不草草。闹里插香。衣中失宝。堪叹浮生心未悄。山中无事若登仙。一种平怀何处讨。

　　䒢溪森禅师法嗣(四人)

　　天目狮子正宗形山宝禅师

　　上堂。清隐不会说禅。森罗万象同参。寒山却笑拾得。没却鼻孔半边。呵呵呵。会也么。杨岐驴子三只脚。小树小皮缠。大树大皮裹。德山棒临济喝。普化为何摇铃铎。莫莫莫。风吹石臼念摩诃。设有伶俐衲僧。出来道。长老长老。今日悟公请法。直须举扬向上宗乘。如何也似三家村里长老。说几句淡话便了。遂鞠躬云。山僧今日失利。

　　京都贤良如川盛禅师

　　赐号无碍永觉。江南常州人　小参。古人道。大善知识。须具驱耕夫之牛。夺饥人之食手段。方堪为人。盛上座。乏此伎俩。但知助耕夫之牛。与饥人之食。何故。佛不违众生所愿。且道。与古人。还有同异也无。将拂击几两下云。山中草木皆光润。知有寒辉玉在渊。

　　姑苏怡贤莲峰源禅师

　　早参。者个陈年滞货。一春不发利市。今日和盘托出。还有酬价么。一僧才礼拜。师云。问话不许启口。进云。陈年滞货。拈过一边。师云。汝有新得那。进云。无位真人举一步。过万亿恒沙国土。因甚又道出不得渠侬毛吼。师震威一喝。进云。八面玲珑去也。师云。多虚不如少实。乃云。昨宵风雨过园林。洗出威音那畔春。无位真人毛骨冷。柳烟榴火一时新　乾隆十年四月二十日。沐浴更衣。望　阙谢恩毕。书偈曰。今年过六九。金毛颠倒走。撞倒两泥牛。笑破虚空口。趺坐而化。世寿五十有五。

　　京都觉生秀山成禅师

　　直隶龚氏子　示众。参须真参。悟须实悟。汝等诸人。不可希图小利。得少为足。中止化城。不求升进。登山到顶。须要从空放下。入海穷源。更当折合归来。枯木依寒林。逢春不变心。徒然无用之材。能为万象主。不逐四时凋。错会不少。工夫坐到。如秋潭月影。静夜钟声。随扣击以无亏。触波澜而不散。尚是生死岸头事。何况下此而修。随人脚转。狥尘背觉。弄影劳形。如此参方行脚。山僧有棒不肯打你　万寿上堂。天地与我同根。万物与我一体。但能一超直入。管取尘劫凝滞。当下冰消。无边妙义。一时飏却。得深固根。获坚凝体。彻万法源。了诸缘本。坐微尘里。转大法论。于一毫端。现宝王刹。一为无量。无量为一。物我融通。理事无碍。即幻而真。随缘不变。祇如恭祝一句作么生。　圣寿等南山。

　　美发淳禅师法嗣

　　天目晦石琦禅师

　　苏之曹氏子。依美和尚出家。出住报恩。上堂。真心绝朕。妙体无方。神不可知。圣莫能测。处生死流。骊珠独耀于沧海。踞涅槃岸。桂轮孤朗于碧天。言超象外。道合群情。苟非鹫岭凤毛。那解当阳契证。所以道。事是恁么事。人须恁么人。不是恁么人。何知恁么事。还见恁么人么。遍界且无寻觅处。龙渊千尺涨波涛　上堂。人人有面古镜。诸佛于中隐现。个个本来面目。殊非长短方圆。作形生之资始。超有象之机先。背之者迷头认影。悟之者无垢金仙。该因括果。彻底虚元。七处九会舌头短。五十三人妙不传。净智庄严功德聚。分明一朵火中莲　上堂。佛说一切法。应度一切心。我无一切心。何用一切法。三世诸佛。历代祖师。到者里。有口惟堪挂壁。若祇恁么休去。敢保渠侬未彻在。直须万机不到处七穴八穿。百匝千重时。水洒不着。有时破二作三。有时会三归一。向无言处演言。无法处说法。头头建立辉煌。一一要津把断。击拂云。常忆汾阳好言语。菊花遍界耀全提。

　　养拙明禅师法嗣

　　潭州大沩慧山海禅师

　　上堂。按拄杖曰。谈玄说妙。文殊无地藏身。举古举今。普贤有处吐气。便恁么去。吴楚未同风。别转机关。东西十万里。以拄杖一画云。牛头没马头回。竿头丝线从君弄。不犯清波始俊哉　上堂。一灯然出百千灯。大地山河尽斩新。石女云中歌雪曲。木人水底舞阳春。重重涉入宝林网。刹刹全彰般若因。直下和光都扑灭。烁迦罗眼透金尘。

　　顶目彻禅师法嗣

　　双泉眉山霈禅师

　　上堂。有不得无不得。秤锤捏出黄金汁。是句刬非句刬。熨斗煎茶铫不同。六六三十六。三尺龙须当破布。五五二十五。出门蚊子大如牯。东山水上行。嵓前啸石虎。西园绿竹丛丛。北苑青松楚楚。一人有手无脚。千峰顶上。疾走如飞。一人有脚无手。十字街头。抚掌歌舞。顾众云。还有识得渠面目者么。一僧才出。师便下座　上堂。一不只。两不双。青天扑地。日月无光。东胜神洲打鼓。西瞿耶尼插秧。普请云居罗汉。大家逐队成行。天台石桥路窄。赵州略彴许长。丹霞烧却木佛。院主眉须遭殃。道是第一义谛。早已错过梁皇。至今江上芦花白。少室峰头瑞霭苍。

　　具德礼禅师法嗣(五人)

　　能仁微旨朗禅师

　　小参。僧问。学人上来。请师一接。师拈起拄杖。僧拟议。师便打。乃举僧问云门。大拍盲的人来。师还接否。门放身倒。师云。韶阳老人。向逐浪随波处。截断众流。要使函盖乾坤话行。能仁不作者个去就。大拍盲的人来师还接否。拈起拄杖。拟议不来。劈脊便棒。且道。者话在什么句中收　小参。白云一堆两堆。丹枫三章五章。无意欲分宾主。有时款段飞扬。敢问。参方上士。其中可有商量。时有僧出。师云。好没主张　小参。举不顾即差互。如何是佛麻三斤。山僧今日如法举了。幸毋更生差互。随顾一僧云。汝作么生会。僧伫思。师云。拟思量何劫悟。

　　维扬巨渤恒禅师

　　示众。宗师家。须是杓柄在手。活计通身。任他汉去胡来。难逃一鉴。始可横拈楖𣗖。高踞上流。卷太虚于毫端。乾坤函盖。吸沧溟于霹雳。膏泽人天。固是衲僧家本分事。若是单单认得一个无梦无想。不名不物道理。以为极则。便乃开张大口。诳吓闾阎。误赚后昆。平沉佛法。乃斯之辈。深可痛悯　升座。有一句子无。无一句子有。坐断有无机。一双穷相手。打破蔡州城。毛端狮子吼。呵呵呵。好大哥。溪西鸡齐啼。狗走抖擞口　升座。目前无阇黎。山河匪碍。此间无老僧。不许夜行。一句中虎踞龙蟠。眉睫间风雷变换。个是衲僧家寻常作略。直得野老门前。王令稍严。牧唱樵歌。声光烜赫。六识无功的。如水投水。破家散宅的。似空合空。苟能超证。到与么田地。天宁门下。还须吃棒。昨夜三更失却牛。天明起来失却马。手不停脚不住。且道。作何事业。一期之中。敢望诸人。道一转语。通个真实消息。庶免铁面老子打算草鞋钱好。

　　江西云居晦山显禅师

　　示众。云门鉴报慈隔。头蓬松眼赫赤。虎舌打秋千。佛口生荆棘。当阳一箭髑髅穿。南海波斯面如墨　小参。三世老黄头。浑然不知有。吸尽西江。藏身北斗。乾坤暗黑。山河倒走。等闲只为太惺惺。拈得鼻孔失却口。狸奴白牯惯称扬。云中尽作狮子吼　小参。今朝六月廿九。一岁已过其半。生死大事未明。急急须教刀断。慈明引锥刺肱。瑞岩惺惺叫唤。真如圆木惊心。高峰𢬵作痴汉。依此四老。修行管取。前程了办。赤心片片向人倾。剔起眉毛君自看。

　　泰兴庆云硕揆志禅师

　　佛成道日上堂。僧问。展开关捩子。千圣立下风。即令和尚站在甚处。师云。焦砖打着连底冻。进云。则镬汤无冷处。师云。放待冷来看。进云。觌面无私句。今朝谢举扬。师云。千里万里。进云。灵山授记。未到如是。师云。不妨伶俐。问。雪覆千山。因甚孤峰不白。师云。别露一家风。问。一念无为。十方坐断。庆云寺中。几人亲荐。师云。驴鸣犬吠一般声。乃云。释迦老子。于正觉山中。睹星大悟。便道。奇哉一切众生。具有如来智慧德相。但以妄想执着。不能证得。何似庆云寺里。连日彤云密布。一朝红日高升。现前僧俗男女。草木丛林。山门佛殿。癞狗泥猪。悉皆欢喜。异口同音道。也不奇。也不奇。一切众生。悉无妄想。但以如来智慧德相。不能证得。蓦召众云。咄。

　　杭州云林谛晖辂禅师

　　升座。梅白松青。丝毫不隔。扫却凡尘与法尘。咳𠻳掉臂皆三昧。喝曰。达人面前。岂可不知忌讳。露出人人本有之珍。又喝曰。虽然春满乾坤。也要东风着力。连喝两喝。下座　升座。竖拄杖曰。纪纲滹沱家法。少此爪牙不得。敲击灵山骨髓。非此键槌不可。今有一人。焉能如是知。如是见。如是信解。统御一切。用别万端。平其不平。不平其平。好手手中呈好手。红心心里中红心。蓦卓拄杖曰。其利断金　示众。心肝不横。头角不露。奇哉众生。贪程错路。何如我妙济院里。满径幽篁风有余。一池荷叶霜打破。茆堂日出共商量。乃竖拳曰。两个拳头那个大。

　　继起储禅师法嗣(五人)

　　苏州字云踪禅师

　　上堂。骑佛殿入山门。释迦不在先。骑灯笼入露柱。弥勒不在后。其间忽乘师子而来。且请别时相见。或乘象王而至。未便轻易投刺。或现半身。灵嵓门下。那许缩头缩项。倚墙靠壁。或现全身。听呼指使。不致慢事。自然获赏。踪长老今日骑拄杖子。入汝诸仁鼻孔里去也　小参。句前句后。是诸人难处。着脚一跨跨过。是汝诸人极容易处。嵓头道。百不思时。唤作正句。以手引舌曰。是伊有甚么用处。拍禅床曰。亲切无过此。

　　苏州月函子禅师

　　上堂。一笔勾下也。胸中稳贴。即便散去情理。不甘者说。众无对。师云。去又不即去。说又没得说。我实情耐你不得。遂旋风打散　上堂。大众。有一句子。言虽粗浅。理实甚深。良久。蓦伸拳云。生铁拳头不识人　上堂。你者辈。黏镬汤汉。青州觅枣。郑州觅梨。阎老子。是你亲。是你眷。尧封今日若不唤醒你。你把阿波波呵咤咤。尽作了祖宗。铁券惭愧。今日道一句子。塞得住山僧口。不可止一路掀翻几案。

　　国清翼庵酂禅师

　　据室。诸佛心量广一尺。此方地面广一尺。诸佛心量广一丈。此方地面度一丈。诸佛法身长一尺。个条拄杖长一尺。诸佛法身长一丈。个条拄杖长一丈。踏着此方地面。坐得者个座子。提起个条拄杖。开得此个法门。钟钟鸣。鼓鼓响。文殊绝罗笼。普贤脱知解。举措尽光明。咳唾皆龙象。卓拄杖曰。出手钉得虚空橛。许汝丛林作榜样　晚参。蓦地草鞋底脱。不管鼻孔[山*藍]巉。脱向深山角落里。横横竖竖。竖竖横横。无不放光动地。脚尖头踢出来的。是甚么乾矢橛　小参。汝刺脚与么来。法华塘。为汝说大事因缘。木鱼山。为汝说无声三昧。解脱门。为汝说智智清净。七宝幢。为汝说净光无碍。更来者里。讨什么碗。掷拂子便起　小参。红炉𦦨里。拈来片雪。散作普天春色。直得森罗万象。草木丛林。一时簇绽。于以壮烟云之色。于以添渤澥之澜。西来大意。不须暖室商量。少室真宗。何用望空启告。曩谟佛陀。曩谟达磨。曩谟僧伽。总然将得虚空来。蓦击竹篦云。还教博取虚空去。

　　资福童硕宏禅师

　　据室。未入门岂容话会。到者里方许商量。且道。醍醐语毒药语。达磨是大士化身。直得九年分疏不下。维摩乃古佛再世。亦不敢轻措一词。莽卤汉好作等闲。竖拂子云。试看是何标格　上堂。透金刚圈。不在手脚快。便吞栗棘蓬。难在牙齿坚牢。不能与诸尘作主。徒然夸七事随身。主宾玄要。未分以前反手摸得着。当断不断。反招其乱。挥剑处。十字街头曾无向背。当四山相逼。煞有生机。临济面门突出底无位真人。卓拄杖一下云。早已斩为三段。何况虚空画圆相。水上插红旗。一向誵讹。无本可据。山僧实头人。何敢妄语。喝一喝云。切忌巡人犯夜。

　　灵瑞尼祖符禅师

　　上堂。拈香云。此一瓣香。明逾宝月。瑞胜优昙。若非鼻孔相符。争得心源共印。爇向炉中。供养始祖释迦文佛大和尚。暨禅宗第一祖饮光尊者。直下诸大祖师。恭愿金轮统御一人。端拱御楼中。睿泽𩃎流。四海五湖王化里。乃云。道者家风。古今不异。三间茆屋。一味安闲。更弗向外营求。随分有盐有酱。若是佛法。山僧有口。祇堪挂壁　上堂。无依无欲是能仁。却被明星换眼睛。尽大地人同一见。更将何法度众生。黄面老子。受山僧一问。直得口似匾担。汝等诸人。着如来衣。坐如来座。何不道一句与他出气。以见佛法有人。不然。却是山僧罪过　上堂。拈拄杖。碎得圣凡窠臼。荒草解横身。提起本分钳锤。大地齐乞命。赞之则耳聋眼瞎。毁之则口哑舌秃。不毁不赞。平地陷人。别有机关。凿空觅路。明明向你道了也。若更不会。莫怪山僧盖覆　上堂。长廊下与你说底。不是。后架头与你说底不是。即今法堂上与你说底且道。是不是。学人才出作礼。师云。似即似。是即不是。下座。
卍新纂续藏经第 85 册 No. 1587 正源略集


　　正源略集卷第十

　　维扬嗣祖沙门(宝轮际源高旻了贞)辑

　　天台国清　达珍　编

　　　　南岳下三十六世

　　丈雪醉禅师法嗣(二人)

　　青城凤林竹浪生禅师

　　至节上堂。机轮转处。草木扬眉。坐断当阳。乾坤失色。语其动也。遍周法界。语其静也。泯迹潜踪。所以道。先天而天弗违。后天而奉天时。若以世谛流布。让伊有分。若约正眼流通。则不然。蓦拈拄杖云。看木上座。如何行履。百万亿须弥卢。百万亿日月。百万亿四大部洲。百万亿香水海。一口吞却。且盈虚消息。向甚么处流转。诸佛众生何处安身立命。

　　佛冤超纲禅师

　　内江李氏子　上堂。证第一义。异类潜踪。正印提持。众流截断。若存知见。如算海沙。岂不见。少室峰前。低头难觅地。曹溪路上。抬眸不见天　小参。雷音普震。困蚁群苏。卷起帘来。青天白日。露柱笑呵呵。灯笼功不宰。白云本无心。常自露光彩。竖拄杖云。辄不得动著者个。何故。愿彼观音行。善应诸方所　问。亡僧迁化。向甚么处去。师云。昨日雨今日晴。进云。恁么则与天地同根去也。师云。虚空里不可安耳躲　问。如何是学人本来面目。师云。春风吹露柱云学人不会。师云。夜雨湿嵓花。

　　云桥水禅师法嗣

　　东川苍碧聪禅师

　　上堂。怀抱一念虚明。未脱三乘羁锁。妄认八处见见。埋却自己灵光。直饶当下转身。竿头进步。脚跟下未免三十痛棒　元旦上堂。动若行云。止犹谷神。水中咸味。色里胶青。老卢只解踏碓。药山一物不为。舟有一尺篷。可使八面风。驾无三尺鞭。难控千里马。喝一喝。抛出栗棘蓬。谁人吞得下。

　　易庵师禅师法嗣

　　南阳法海林我鉴禅师

　　上堂。薰风始拂。炎暑临时。长稚贤愚。正堪休歇。制毒龙于无相佛刹。调狂象于正觉场中。朗智地于神珍。灿性天之戒月。单刀直入。独步丹霄。方知牢关把定。异辙同途。相见别峰。傍通消息。蓦竖拂子云。还会么。居然击碎蟠桃核。者回方见个中人　上堂。看破浮沤化城。了知空华宝所。彼既乌有先生。大都我亦非我。相将下应上呼。却也无可不可。挥拂子召众云。还会么。于斯会得。何劳曲唱巴歌。其或未然。拂一拂云。双桂曾开五叶花。及至宝峰今结果。

　　圣可玉禅师法嗣

　　崇隆碧露梦禅师

　　上堂。嫩笋出林。点破青霄。日月苍松彻荫。普覆大地乾坤。会则千足万足。不会日午三更。遂拈起袈裟云。会么。此是鸡足头陀。待慈氏下生的　秋日上堂。秋风清秋月明。碧天皎洁绝无痕。半夜木鸡啼月冷。三更石犬吠花阴。蓦竖拂子云。知音有几人　佛诞上堂。铜钟易扣。铁鼓难鸣。事出无由。机扣有方。一言一语。文殊起发请之端。全默全归。维摩圆不二之门。把定封疆。弥勒陷在兜率。放开一线。释迦此日降生。到者里。把住是。放行是。大众试定当看。

　　密行忍禅师法嗣

　　滇楚九台山知空蕴禅师

　　小参。迦叶一笑传心。神光三拜得髓。拈拄杖卓一下云。只此一着。了无多子。久参上智。便合乘时。顾盻踌躇。剑去久矣。更说甚矿中之金。麦中之面。一场自赚。诸兄弟知也无。若不知。尽情放下。直须绝后再苏。莫待一事无成两𩯭疏。方袍圆顶胡为乎。嘘一嘘。靠拄杖便起。

　　百痴元禅师法嗣

　　京师海会憨璞性聪禅师

　　延平顺昌连氏子。年十八祝发。首参鼓山贤。令看万法归一话。久无入处。出岭谒百痴元。即承记莂。命主余杭法喜。临安观音。钱塘广福。大兴延寿。海会愍忠诸刹。顺治己亥。应　诏万善殿。赐号明觉　上堂。佛祖妙道。衍派流芳。选佛场开。炉鞴洪启。既以门庭施设。言前的旨控玄机。楷定圆宗。句下搜寻绝了义。劈禅宗之骨髓。标教网之纪纲。随处建立法幢。须知法无定相。如月印于沧江。似声传于空谷。直使百草头上。常转大法轮。一毛孔中。现琼楼玉殿。应是金轮王降世。处处成就菩提道场。作天下人中之主。布德泽三有沾恩。垂慈育群灵瞻仰。一人有庆。万民赖之。尧风荡荡。舜日熙熙。四海清宁。齐天一统。佛法有幸。兴隆祖灯。联芳续𦦨。一机感赴。万善同归。正当今日开堂。祝圣一句。作么生道。寿比冈陵等太极。龙栖凤阁永弥新　上堂。无云峰顶。彻涌空劫金乌。枯木堂前。暗消刚骨红影。达者深入阃奥。作家格外权衡。无孔笛横吹倒吹。破甑子七零八落。寒山拾得不知名。丰干尚且难摸索。掷下拂子曰。诸人切莫乱卜度。康熙丙午腊月十三日。师书偈曰。今年五十七。捏碎娘生鼻。一生受用中。无得亦无失。昨夜泥牛斗入海。直至如今无消息。真消息。今日西廊打倒东廊壁。放拾傀儡归去来。莫教特地成狼藉。掷笔而逝。塔于台山安国寺右。

　　灵机观禅师法嗣(二人)

　　湖州资福明心鉴禅师

　　示众。钵盂峰下。禺泉亭畔。有一句子。突出难辨。山僧为汝等道破去也。便下座。

　　湖州资福德水洧禅师

　　据室。实地之中。不得乌焉成马。有问佛法心性。劈脊好与一棒。因甚如此。车不横推。理无曲断。

　　石庵琈禅师法嗣

　　杭州仁和佛日璇鉴衡禅师

　　僧参。师问。甚处来。曰白下。师曰。石头城𨁝跳上梵天。你还知么。曰不因师举。某甲那知。师曰。不属声。不属色。你作么生知。曰和尚婆心太切。师云。孟八郎汉。又恁么去也　僧参。才展坐具。师曰。错。僧便收坐具。师曰。错错。僧复礼拜曰。某甲是本地人。不解梵语唐言。求和尚放过。师曰。正要问你。本地上亲切道一句来。僧弹指一下。师曰。是何意旨。僧无语。师曰。者没地头汉。直打出　上堂。有一句子。密不通风。有一句子。遍周沙界。更有一句。且作么生道。良久云。吾常于此切　上堂。卓拄杖云。龙袖拂开全体现。眉毛上作么生。又卓一卓曰。象王行处绝狐踪。脚跟下作么生。又卓曰。向者里见得彻去。自然眼盖乾坤。大方阔步。傥或未然。直须荐取。连卓两卓。

　　天岳昼禅师法嗣

　　庐山开先心璧渊禅师

　　上堂。白云影里藏身。祇图瞌睡。红尘堆中托迹。随顺世缘。至于佛法两字。久已抛向他方世界。今日却被当道尊官推。向者曲录木床上。又且如何施设。赖得双剑峰巍巍万仞。门户泼天。瀑布水滚滚千寻。舌头拖地。此是从上祖师。转不退的法轮。说不尽的妙义。新长老。不妨借水献花。举似大众。虽然如是。错会者多。

　　山晓晰禅师法嗣

　　杭州佛日法持毅禅师

　　立春小参。正月春腊月春。一岁梅花两度新。处处泥牛头角迥。沿街锣鼓闹相迎。诸仁者。还识春牛落处么。良久曰。四蹄踏破天边月。耕转虚空满地金　清明小参。节届禁烟三月五。家家冢上添新土。雨打桃花冶艳倾。灵云漫向枝头睹。今日黄龙见处偏。乘闲密种长生果。无阴阳地好栽培。满树花开香朵朵。报诸人休莽卤。达磨不是西天祖。

　　灵远应禅师法嗣(四人)

　　襄州洞山普慧汉水浩禅师

　　佛殿。丽像开图。宏济万品。金容掩色。典御十方。所以贵买无数僧祇。贱卖一时拈出。且道。以何为据。遂拜云。六出天花铺地锦。占断风光作主人　晚参。举朝宗忍和尚。因僧问向上事如何下手。忍便掌。僧拟议。忍踢云。脚下也得。师蓦卓杖云。南华老人。将者片真金。三翻两次。当作顽铁卖了。山僧今日欲来对众找价。乃下座。旋风打散。

　　天童石吼彻禅师

　　越州山阴童氏子。博士弟子员。依兜率院子贤和尚剃染。造真州五台静观律师圆具。参灵远应。亲炙十有二年。遂传衣宝应一宿。年七十二。值文觉禅师坚请。主席天童　冬至早参。句外明宗。岂属言诠。劫前运步。不费心力。只在当人能达通变。何必定要分时限日。四序不迁。阴阳不涉。藏冥运于化育之际。无影树头宿彩鸾。截群机于未兆之先。不萌枝上飞春色。若能向顶门上。霹雳轰腾。脚跟下自然红轮突出。鲁公台上书底。是世法不是佛法。须知不是者个消息。慈明堂前揭底。是佛法不是世法须知也不是者个消息。既总不是者个消息。毕竟是什么消息。掷下拄杖云。拄杖子吞却祖师了也。教什么人说禅。还有人救得也无　乾隆戊午五月二十七日示寂。世寿七十七。僧腊五十二。语录五卷。行世。塔于天童之阳。

　　桐城慧山鲁璠奂禅师

　　解夏上堂。拄杖活如龙。草鞋狞似虎。呼唤不回头。罗笼不肯住。脚跟下天宽地宽。切忌东去西去。剔起眉毛子细看。寸草不生千万里　晚参。孤月朗众星明。突出达磨眼里睛。看看山门骑鼓角。走入佛堂拜圣僧。喝一喝云。是甚么。乾矢橛麻三斤。描不成兮画不成　小参。大地平沉。虚空粉碎。认着依然还不是。前三三后三三。推门落臼。开门见山。还会么。虚空背上板毛生。万里山河一条铁　小参。昨夜金龟脱却壳。无端又被人钻破。天明石女急寻看。撞倒嵩山破灶堕。顾左右云。下坡不走。快便难逢。

　　六安大悲祖幻宁禅师

　　金陵刘氏子　上堂。事存函盖。展全机于声色堆中。理应箭锋。显大用于法界之外。直得陟山起舞。渒水欢腾。露柱扬眉。灯笼发笑。更说甚么门里出身易。身里出门难。衲僧家。无固必。行便行。坐便坐。苟能直下荐得。则知德山棒不图打草。临济喝祇要惊蛇。到者里。自然如龙得水。似虎靠山。纵夺自由。杀活在我。设有所重。便成窠臼。皆是依草附木之流。指鹿为马之辈。不惟孤负从上宗乘。亦乃笑破衲僧鼻孔。宁上座。虽则一任腾腾。于法无知。终不将断贯索。穿人鼻孔。只得借路。与众兄弟。通个消息。良久。喝一喝　小参。心不是佛。智不是道。卓拄杖云。不许夜行。投明须到。

　　节崖琇禅师法嗣(四人)

　　苏州虎邱洞明照禅师

　　徽州歙县洪氏子　三门。师云。打葛藤分露布。涉水登山浑不顾。拄杖头边车马多。纵横不碍毬门路。拽拄杖。便入　佛殿。不礼明行足。只拜竹筋鞭。无人知此意。令我忆南泉　小参。有佛处不得住。一片古青山。白云侵占去。无佛处急走过。澄潭不许卧苍龙。枯木寒嵓成话堕。有无俱打脱。明镜正当台。顾左右云。户外重增龙象迹。屋中添緉破草鞋　示众。一口气不来。何处安身命。老鼠无处寻。猫儿通个信。咬破铁棺材。死尸吃不尽　小参。昨日天晴。今朝雨落。门前石乌龟。草鞋盖覆却。虽然躲得浑身。未免露出头脚　上堂。头五岳鼻三巴。半肩斜搭紫袈裟。人来问道无言说。一笑清风卷落霞。

　　湖州吴山广寿宇亭尹禅师

　　浴佛示众。举药山。因遵布衲浴佛次。山曰。者个从汝浴。还浴得那个么。衲曰。把那个来。山休去。师曰。遵老索来。杓柄在握。药山休去。舌抵上腭。要见那个。敢保未在。争如吴山今日茎老宿发心浴佛。尹上座袖手旁观。不管他者个那个。随例与伊一杓。直得麻三斤乾矢橛。殿里底牛头阿旁。有眼无鼻孔。杖林山下竹筋鞭。一齐放光动地。不唯坐断天下人舌头。且免大家钝置　佛诞。灵山会上葛藤根。今日毗蓝园里生。引蔓牵枝二千载。娑婆无路得人行。以拄杖划曰。今日为诸人。一齐截断了也。且向何处。见他释迦老子。武林春已晚。台榭绿阴深。

　　扬州福缘济生度禅师

　　青州张氏子。年十三。投恒晏大师出家。依佛定和尚圆具。后参节崖琇。彻法源底。出住救生金粟祖堂圣因等处　据室。据此室行此令。天下衲僧齐乞命。佛祖直教重锻过。砖头瓦砾呈心印。且道。利害在甚么处。霜刀举起骨毛寒。利剑挥开天地静　小参。寒则普天寒。说诚实言。热则普天热。是他时节。有个不被寒热所转底。诸兄弟。还知么。以手托拄杖云。自从随我下天台。直至如今。七尺还是七尺。一丈还是一丈。上堂。冷静处却没滋味。闹热处正好商量。踢脚绊手。无非乾矢橛。撞头瞌额。总是麻三斤。倘若秤得来。乾坤无剩欠。嗅得着。世界总馨香。且道。无鼻孔老汉。又向甚么处安着。夜来床荐暖。一觉到天明　小参。昨日打点几句佛法。欲来为众小参。被四肢风火烧。得干干净净。今早又打点几句。又被一个喷嚏打得干干净净。今日对众不可无语。有法无法。单看腊八　师行脚时。因僧问。万法归一。一归何处。师云。出一丛林。入一保社。后住山。又问万法归一。师云。饭后浓煎茶吃了。池边坐石数游鱼。及住救生。又问万法归一。师云。拆东墙补西壁。后住福缘。又问万法归一。师云。一吃便饱。一屙便了　雍正丁未八月十八日示寂。世寿五十七。僧腊三十九。塔于福缘之右。

　　祥光吉禅师法嗣(二人)

　　扬州净慧破愚智禅师

　　示众。枝头拭羽鸟初啼。一一咸明上上机。卓拄杖曰。若向个中亲荐取。担头挑得好春归。

　　扬州净慧允中微禅师

　　小参。古德道。日出心光耀。天阴性地昏。不知天地者。刚道有乾坤。诸人簇簇上来。山僧瞌睡特甚。遂竖拂云。成人者少。败人者多。

　　薪传澜禅师法嗣

　　淮安龙兴灵洁源禅师

　　小参。将心是佛。堕野狐窟。谓佛非心。遭无间狱。迥脱中间与两头。夜深不向芦花宿。翻来活眼照寰中。六六元来三十六。

　　博凡可禅师法嗣

　　江州西林仲泉空禅师

　　上堂。举世尊正觉山前睹明星悟道。叹曰。奇哉一切众生。皆具如来智慧德相。但以妄想执着而不证得。师竖起拂云。智慧德相。妄想执着。总被空上座一串穿却了也。正恁么时。假饶释迦老子到来。也只得傍观有分。众中。还有为古人雪屈者么。良久云。咄咄咄。一人发真归元。十方虚空。悉皆消殒。

　　天岸升禅师法嗣

　　徐州云龙兴化谷庵朴禅师

　　早参。拈拄杖云。莫避喧以求静。莫自是而非他。莫生圣解。莫存己见。但除拣择。洞然明白。作么生是明白底事。卓拄杖。喝一喝云。面山高。主山低。

　　怀光灿禅师法嗣

　　京都觉生雪鸿信禅师

　　赐号文觉。姑苏人。世业儒。于庠序阅金经。有省。即剃染。参怀光灿。印可　小参。向上一机。不是金刚圈。透顶一句。不是栗棘蓬。诸人每日二时。匙箸下钵盂里。吃粥吃饭。若是口口不曾咬着米。透得金刚圈。吞不得栗棘蓬。若是口口咬着米。吞得栗棘蓬。透不得金刚圈。直饶吞得透得。祇如藕丝悬须弥山。一手接四天下。是什么人境界。还知么。良久云。也只是个没面目底汉　晚参。行棒行喝。老僧从来没此间气力。眉横鼻直。诸人幸无些子缺陷。只是上来下去。切忌踏碎阶前者片雪。露出砖头土块。努眼睛掀唇舌累汝。眼中突地添个屑　晚参。数辈枯禅绕病僧。个个眉横鼻直。岂可将佛法钝置了也。只二时粥饭外。不须别用心力。近日园头要种菜。田头要种谷。虽然如是。也须大家照顾。且道。照顾个甚么。朝朝犁耙迎风动。翻转泥来原是土　小参。本来无一物。何处惹尘埃。祖师爱道无。觉生爱道有。山河大地是有。人物男女是有。身心世界是有。只是要觅丝毫尘埃。了不可得。且道。祖师见处是。觉生见处是。于此辨得分明。许汝具参学眼　乾隆五年。师退处弥陀寺。至十五年示寂。召门弟子曰。将法语焚之。乃吉祥而逝。世寿八十七。塔建本寺。

　　文弱盈禅师法嗣

　　终南蟠龙子肃远禅师

　　无为州赵氏子。母梦僧乘牛车投宿而孕。襁褓喜趺坐。出家后。参文弱和尚。问不是心不是佛不是物。是个甚么。文与劈头痛棒。后闻空手把锄头大彻。一日文落堂。才据坐。师即出众。夺取拄杖。抛向人前。文云。者孟八郎汉。来捋虎须。师即呵呵大笑　上堂。僧问。文殊是七佛之师。因甚出女子定不得。师云。劄。进云。罔明是初地菩萨。为什么出得。师云。露。乃云。当机不昧。千眼顿开。知鉴洞明。十方普应。说甚文殊罔明女子入定。直饶瞿昙老汉。也须丧身失命。且道。利害在甚么处。卓拄杖云。吽吽。

　　古镜符禅师法嗣

　　无锡南禅吼松澄禅师

　　参龙池微。问。如何是万法归一。微劈头便棒。师曰。一归何处。微复打。师乃呵呵大笑。微曰。见个甚么道理。师便喝。微又打。师拂袖便出。后参古镜。征师所得。师呈偈曰。万法归一一归何。拿住虚空活切磨。吓杀白云飞万里。清风吹调唱哩啰。镜可之　僧问。如何是本来面目。师曰。日晒苔枯。雨湿叶茂。曰。不会。师曰。素富贵行乎富贵。

　　介为舟禅师法嗣

　　汉阳昙华碧云天禅师

　　上堂。问。不展锋铓。如何得胜。师云。金刚手内八棱棒。僧云。掀倒禅床。师云。你不是者手脚。僧便喝。师云。峨嵋白长老。乃云。梧生凤隐。雾起龙吟。应无所住。而生其心。者是卢能和尚。遇着碓嘴生花。曳转娘生鼻孔。山僧忝列末裔。不顾弥天罪犯。将他老古锥底。锅子大小。杓柄短长。直言便道。只得鹤栖起舞。晴川攒眉。惊群句。惊群人前拈出。奇特句。奇特人前举扬。收放临时。与夺自在。设有傍不甘的道。忽遇冲云破浪者。将何支遣。卓拄杖。喝一喝。下座。

　　冷堂林禅师法嗣

　　越州萧邑城山大拙理禅师

　　上堂。最初一句子。未曾越此时。末后有光辉。今日更谁委。大千沙界掌中挥。大地山河成正觉。眼中花相长短春。幻里生涯作非作。圆陀陀活泼泼。珠走盘兮盘走珠。一颗寒光永照烛。

　　万因圣禅师法嗣

　　福州护国铎夫凡禅师

　　上堂。僧出便喝。师曰。古人道。一喝不作一喝用。你者一喝。落在甚处。僧又喝。师曰。前一喝。也有主。也有宾。后一喝。还有宾主也无。僧拟进语。师连棒打下曰。脱空妄语汉。乃曰。德山棒临济喝。拈放一边。若具顶𩕳正眼。别资一路。猛烈进前。杀活自由。卷舒无碍。竖拄杖曰。祇者些誵讹。多少师僧。到者里开口不得。今日落在天圣手里。一任施设。佛来也打。祖来也打。正与么时。还有为佛祖出气者么。震威一喝曰。将此深心奉尘刹。是则名为报佛恩　示众。拄杖子。搂翻洞山五位。颠倒临济三玄。直得古定光。骑佛殿出三门。撞倒慧明崖。粉骨碎身。惊起积道山。了无巴鼻。是汝诸人。还觉眉毛定动也未　小参。事事无碍。大云秀耸千林外。法法无差。雁度瀔江素影斜。松涛夜夜和钟落。梅蕊凝香铁笛花。君不见。太原孚。草鞋踏破遍天涯。扬州画角落谁家。

　　还一韬禅师法嗣

　　润州鹤林云屋音禅师

　　师问新到。向在甚么处住。僧云。天目。师云。曾见和尚么。僧云。某住数年。岂得不见师拈竹篦云。天目和尚。何似者个。僧罔措。师云。更住数年。也梦不见　晚参。菊绽东篱。香浮内院。鸦鸣古木。响答虚堂。明明父母未生前。了了见闻不及处。所以道。旷劫来事。只在如今。一句无私。灵机独露。还委悉么。相识满天下。知心有几人　小参。近日诸方据曲录床者。说法务要尖新。出语必求玄妙。殊不知。秘魔一向擎叉。禾山只解打鼓。打地和尚。初无棘句钩章。振铎阿师。曾不攒花簇锦。汾州只道莫妄想。俱胝惟竖一指头。更有老鸟窠。但道诸恶莫作众善奉行。如此朴实禅。今人那肯说。山僧尝谓。古人说禅如莲华。花在实亦在。今人说禅。如牡丹芍乐。花有实无。柰何。禾黍不阳艳。竞栽桃李春。翻令力耕者。半作卖花人。

　　龙喜𣽡禅师法嗣

　　龙王山清凉千智幢毅禅师

　　茶话。新茶嫩笋。芳草垂杨。徐步山谷。铁石心肠。好鸟相唤。其音叮当。如何白云飞来满床。山下有田。菜麦青黄。山外有屋。烟树苍茫。忽来明月嵓上生光。谁为侍者。松杉两傍。横撺拄杖。击碎空王。正恁么时。日出东方。如大火聚。今古文章。山泉自流。清声勿狂。金毛狮子。哮吼高冈。惊走无路。妖怪狐狼。一喝两喝。佛祖潜藏。无人可伴。灵树家乡。长年受用。百结衣裳。佛祖慧命。伶俐儿郎。吾师授受。时刻不忘。呵呵。且道。是诗耶偈耶。世谛耶。佛法耶。遂举杯云。总不妨吃茶。

　　弥壑澧禅师法嗣(二人)

　　南阳雪乳律禅师

　　小参。一念万年。万年一念。一念不生。前后际断。乃高声召众云。大众。目前无阇黎。此间无老僧。且道。作么生相见。良久云。任从沧海变。终不与君通。上堂。昨夜南极老人退位。向北斗里。安闲自在。须弥山子。拍手高歌。四大部洲。一齐唱和。且道。谁是知音者。良久云。摩诃般若波罗蜜。

　　东京相国昙绍杲禅师

　　小参。横按竹篦云。会么。者个是诸佛诸祖说不到的。山僧说了也。诸人作么生。良久云。觌面不荐。如隔千山唯弄光影。大难大难　上堂。摩尼珠人不识。如来藏亲收得。召众云。如何是摩尼珠。唤什么作如来藏。良久。以手指云。者个上座肥。那个上座瘦。小参。举东山和尚道。如何是禅。阎浮树在海南边。近则不离方寸。远则十万八千。毕竟如何。禅禅。相国也有个道处。如何是禅。三脚虾蟆跳上天。吞云吐雾。布雨兴烟。有意寻时天地隔。无心用处嘴唇边。毕竟如何。禅禅。

　　云峨喜禅师法嗣(三人)

　　西安兴福憨休干禅师

　　西蜀龙安胡氏子　上堂。三度与棒。黄檗老彻底婆心。胁下还拳。小厮儿事急则变。显大用。发大机。明头合。暗头合。擒纵互换。照用齐彰。北斗里藏身。针锋上走马。到者里。释迦老子口似磉盘。达磨大师眼如木𣔻。十圣三贤。赞叹无门。众生魔外。疑谤不息。独许超方作者伶俐衲僧。直下了知。端倪不用。明椎玉鼓。暗展铁旗。在处草偃风行。所向无思不服。正所谓钟馗醉里唱凉州。小妹门前暗点头。巡海夜叉相见后。大家拍手上高楼　结制上堂。金粟旧火炉。深广莫可测。一道本平等。圣凡元不别。拨出火星时。虚空齐迸裂。寒则普天普地寒。热则普天普地热。三世诸佛。于火𦦨中。转大法轮。总不相违越。汝等诸人。今日于中坐卧经行。一任麻三斤干屎橛。都来抛向一边。总没干涉。只如不许昏沉瞌睡。若也瞌睡。眉毛被火燎却。也怪金粟不得。

　　汝州风穴白云雪兆性禅师

　　升座。堪笑当年蘧伯玉。行年五十方知趣。从头一一细思量。四十九年都不是。欲寡其过未能焉。孔子闻言深相契。某也今年四十九。信手拈来无不是。年年头上顶青天。岁岁草鞋踏实地。独有今年业力牵。云水相从许结制。无端将个破沙盆。安排累尔诸兄弟。禅道佛法半点无。鬼面神头无本据。何如拨转铁牛机。直入千峰万峰去。免教扭捏娘生鼻。悬羊卖狗成何济。大众。娘生鼻孔。一任扭捏。娘未生时。鼻孔在甚么处。苏鲁苏鲁。㗭唎㗭唎。

　　河南金粟冲涵恒禅师

　　佛殿。万德庄严。紫金光聚。蓦劄相逢。谁敢正觑。乃撒开坐具云。因我得礼你。彼此无本据。遂大展三拜　上堂。僧问。如何是佛。师云。远亲不如近邻。进云。如何是法。师云。多虚不如少实。进云。如何是僧。师云。求人不如求己。师乃以拂子。打○相云。非瓦砾非珍宝。圆陀陀兮光皎皎。烁破威音雪谷春。照开空劫壶天晓。各努力休潦草。蹉过当阳无处讨。遂高声召云。大众。众侧聆。师蓦拍禅床一下云。此时不了何时了　中秋上堂。冲虚妙粹。惟证乃知。扑地风光。出突难辨。外离点缀。宁容者也之乎。内绝推穷。讨甚单重交拆。还知金粟为人在甚么处。竖拂子云。见月休观指。归家罢问程。

　　无碍彻禅师法嗣(二人)

　　天台万年纪安经禅师

　　湖州高氏子　上堂。直截根源。圣凡罔测。向上一着。佛祖不识。惟贵作家当阳定夺。思量拟议。天悬地隔　上堂。灵鹫拈花。人天百万。领略者唯饮光。黄檗行棒。龙象一千。承当者独临济。荷恁么事。须恁么人。万年十余年。布网张罗。东敲西击。欲觅一个半个。以续先宗。争柰土旷人稀。相逢者少。设有个汉。闻恁么道。出来掀翻法座。喝散大众。把山僧乱槌一顿。不惟堪报不报之恩。以助无为之化。亦免后人递相钝置。也须是过量人始得。何故。若无举鼎㧞山力。千里乌骓不易骑　秋收上堂。藤条倒握。敲玉露于清晨。镰子横拈。斩金野于白昼。百草头边全意气。明明大智神通。一微尘里转法轮。历历普贤境界。东抛西掷。谩云不是家珍。北走南奔。触处无非至宝。进前退后。脚跟下蹉过几个祖师。左盻右瞻。顶门上失却一只正眼。通方作者。便合乘时。懵懂禅流。徒劳侧耳。

　　天柱永庆念予恒禅师

　　江南上元万氏子　上堂。风吹不入。雨洒不湿。四面八方。浑无欠缺。夜明帘外。任他鹤立枯松。选佛场中。那许狐藏狮窟。门里人。要出出不得。门外汉。要进进不得。把断要津。直得天晓不露。豁开户牖。便见夜半正明。出头天外底。到此且居门外。稳坐室中底。向来佛眼难窥。若谓门外逍遥。摩竭因何掩室。若谓堂中稳密。文殊因甚不肯入门。向者里检点得出。便好荆棘林中纵步。毗卢顶上栖真。摄十劫作一念。撮大千为一尘。古今一贯。内外一如。其或不委。莫怪山僧立门户。须知别有一壶天。下座。

　　蘧夫一禅师法嗣

　　润州夹山竹林辩言海禅师

　　住大同。僧云。如何是大同境。师云。风暖鸟声碎。日高花影重。僧云。大好一联诗。师云。作诗会那。僧云。某甲祇作诗会。和尚作么生会。师云。甜瓜彻蒂甜。苦瓜连根苦。僧近前云。和尚道什么。师云。风流不在着衣多。僧便拜。师便打。

　　道安静禅师法嗣

　　圣感霁仑永禅师

　　立春上堂。鸦则鸦鸣。鹊则鹊噪。眼辨不如手亲。行到不如说到。五九尽日又逢春。古屋朝阳寒气少　除夕小参。毗卢师法身主。无死生忘寒暑。从来使得十二时。不彼十二时辰使。圣义炳然。真风廓尔。喝一喝曰。爆竹声中百虑除。发机也胜千钧弩　上堂。山花似锦。一花上一佛土。鸟语如簧。一语中一珠数。千圣同躔。万机顿赴。跻盛世于唐虞。返淳风于太古。福果端庄。法轮永固。喝一喝曰。当阳验取目前底。明明历历无回互。复喝一喝　佛诞日上堂。世尊剖一。伏羲画一。乾峰举一。云门用一。一字一加横。八字没两撇。此非彼不知。彼非此不识。一会灵山尚俨然。人人具眼谁端的。喝一喝　结制早参。永嘉一宿而觉。高亭招手横趋。简点将来。犹为钝汉。众中可有越格衲僧。契得我机者。即与证明。蓦竖如意云。且道。是第几机。众伫立。师掷下如意曰。放待冷来看　晚参。如来密语。祖师真诀。水不自洗。刀不自割。悟须自悟。说自他说。卓拄杖曰。此回重按过。两口无一舌。师落堂曰。适才西堂上方丈启白。堂中悟得两人。悟的走出来。老僧为汝证明。连问数次。众默然伫立。师曰。西堂诳语。老僧实语。满堂菩萨。幸是可怜生。

　　敏树相禅师法嗣

　　辰州龙山颖悟秀禅师

　　上堂。至理无言。明眼者鉴。真机独露。通方者知。若以禅会。特地乖张。不以禅会。当面错过。

　　太白雪禅师法嗣

　　明州育王法钟觉禅师

　　上堂。关头路口。捷径要津。时时把住。处处放行。透得过者。却在那边去。不得的。只在者里　闰四月八日上堂。一年两度四月八。不知何日生悉达。淡黄杨柳带栖鸦。嫩绿池塘藏睡鸭。

　　辨商荣禅师法嗣

　　鄂州向上具瞻仰禅师

　　解制小参。结制以前。鼻孔撩天。结制以后。鼻孔依旧。放开布袋。紧俏草鞋。荒草里奔逐马牛。酒肉案头。醉杀佛祖。若也田地稳密。一任丹霄独步。假饶漆桶不快。切忌前途路滑。
卍新纂续藏经第 85 册 No. 1587 正源略集


　　正源略集卷第十一

　　维扬嗣祖沙门(宝轮际源高旻了贞)辑

　　天台国清　达珍　编

　　南岳下三十七世

　　慧山海禅师法嗣(七人)

　　邵陵大梅与峰智禅师

　　上堂。一亩之田。三蛇九鼠。咬断麻绳。翻身辨主。南州北县。任遨游。虎穴狮林颠倒走。万别千差尽踏翻。丈夫气宇冲牛斗。喝一喝　晚参。既得本不愁末。浑身直踞上头关。空里磨盘旋八角。东搭西兜。南涌北没。当阳抛下死蛇头。十圣三贤眼卓朔。烂嚼虚空当饱餐。谁解临机道莫莫。

　　潭州大沩山密印古梅冽禅师

　　上堂。雨催樵子还家。一步紧一步。风送渔舟到岸。罢橹停桡。正恁么时如何。野老不知尧舜力。冬冬打鼓祭江神　晚参。蹋破草鞋赤脚走。缩却项兮露出肘。昨日江上折枝梅。逢人唤作堤边柳。大似鸡群之鹤。大似丧家之狗。未审。是圣是凡。合取狗口　示众。拍禅床召众云。无人夺你盐茶袋。库藏里须检点。祸不入慎家之门。有人唤你苦葫芦。者闲家具。直须飏却。贼不打贫儿家。复拍一拍。

　　潭州大沩易庵应禅师

　　上堂。春已半夜犹寒。迟迟煦日上栏杆。清浅声随流水湿。轻柔风动野云翻。晴和暖绿阴繁。花放南枝向北看。大众。森罗起舞。乐则同欢　示众。摇风柳眼如青黛。邑露桃腮似火红。实相深谭梁燕语。袈裟咬破五更钟　示众。倒骑铁马上须弥。信步披离绝所之。及顶凝眸天外看。百千诸佛下泥犁。

　　潭州大沩揆庵空禅师

　　上堂。冲风飒飒。古佛嘉猷。绿水潺潺。道人活计。恁么会得。释迦弥勒。站过一边。其或未然。父母所生口。终不为人说　小参。拈拂子曰。掬水月在手。挥一拂云。弄花香满衣。掷拂云。止止不须说。我法妙难思　晚参。老来住邨院。口齿不关风。逢人即便骂。彼此绝疏亲。圣凡情量都消尽。方识山僧句句真。

　　潭州上林月憨权禅师

　　上堂。向上一路。大地无寸土。千圣不传。遍界有家风。直得头头离向背。处处绝遮拦。帝子不知春去也。夜深犹听树头啼。

　　邵陵龙山月堂湛禅师

　　开炉上堂。钳锤初展。炉鞴宏开。是圣是凡。乃佛乃祖。总与缚作一束。抛向烈𦦨堆中。一火煅就。他日鼻孔撩天。眼空四海。不得孤负西禅　上堂。纸窗生白月初来。笑破寒梅白玉腮。古涧幽深人罕至。寻香公子谩疑猜。

　　邵陵上梅雄山千如一禅师

　　上堂。佛法无人说。虽慧莫能了。即今山僧将一大藏教。千七百葛藤。作一句子。布施诸人。良久云。鹞子过新罗。

　　穆文德禅师法嗣

　　凤林雪圃修禅师

　　小参。从上不传之道。瞒不得具眼衲僧。蓦一喝云。且道。者一喝。又从甚处得来。复一喝云。具眼者辨取　佛成道日上堂。朝云漠漠。锁断圣见凡情。夜月沉沉。浸却魔宫佛殿。到者里。虽无纤毫渗漏。未免冷落从上家声。竖拂子云。明星现也。切忌大惊小怪。

　　晦山显禅师法嗣

　　云居九屏燕雷鹏禅师

　　升座。挥拂子云。全提着子。贯彻古今。楖𣗖一条。揽翻途辙。荆棘林中红烂。刳尽骨髓。活人背后掘地深埋。触目菩提。神光万丈。贬向二铁围山。于中端倪。作么生辨。掷拄杖下座　升座。出门入门。释迦弥勒。磕额交肩。便称杨称郑。紫罗帐里。倾国难酬宝珍。可惜作燕石抛散。若是田地稳密。打翻诸圣己灵。出缠汉子。劫前不居正位。不落今时。任运腾腾。风流特地。所以道。威音王已前。无师自悟。是第二句。还我第一句来。拍禅床下座。

　　谛晖辂禅师法嗣

　　杭州云林巨涛果禅师

　　上堂。教外别传。是何巴鼻。满耳非声。满眼非色。识得圆陀陀。何须问弥勒。清净本然。莫生疑惑。才有希异之心。早已圣凡相隔。今朝十五开炉。但看空中发𦦨。饶他玉转珠回。也要其中锻炼。顽铜废铁齐收。果是真金不变。心佛与众生。原不隔一线。错认定盘星。失却金刚剑。打一○相云。若以智测。未为好手。若以慧照。犹在半途　除夕小参。一年复一年。梅花开放几鲜妍。一岁复一岁。尘世茫茫醒又醉。尔我出家人。经营除俗累。选佛非选官。切忌堕尊贵。卓拄杖云。惟有拄杖子。寒暑一任推迁。岂肯随群逐队。验尽花枝短长。那管残年旧岁。但能顺适安和。便是融通三昧。良久云。露地白牛烹也未。

　　得定运禅师法嗣

　　回龙水月圆禅师

　　上堂。当阳一句。独脱根尘。向上一机。光腾电闪。眨得眼来。已是落二落三。如之若何。白云万里。直得千古万古如斯。前佛后佛无别。宽阔无外。大千沙界个中藏。寂寥非内。香水海里浮幢刹。若能无彼无此。非色非心。坐断要津。不通凡圣。自然常光现前。巴鼻独露。显一切神通不思议之力。月笼丹桂远。星拱北辰高。

　　止水源禅师法嗣

　　崇仁天乘参禅师

　　长至上堂。一二三四五。屈指从头数。数到驴年时。算来无今古。渠不涉春秋。何曾有寒暑。报与参玄人。荐取主中主。且道。阿那个是主中主。良久下座。

　　颖悟秀禅师法嗣

　　沅州太和长明炅禅师

　　上堂。一僧才出。师云。止止不须说。我法妙难思。僧拂坐具。师便喝。僧亦喝。师便打。又一僧出云。某甲礼拜是。不礼拜是。师拈棒云。山僧打即是。不打即是。僧退后三步。进前三步。师云。不是不是。乃云。今朝衲子。当机一味。棒喝齐施。强生枝节。要人翻转面皮。众中还有翻转者么。如无。且看木上座。自翻转去也。掷拄杖。下座。

　　佛冤纲禅师法嗣

　　昭觉竹峰续禅师

　　成都松州沈氏子　上堂。晴云万里。处处沾锦江皓月。瑞气千寻。家家沐四野清风。村歌奏无生之曲。牧女含太古之音。杖头有眼。定盘无星。诸禅德。荐取钵盂。几度朝天。照顾眉毛。觑穿东壁　问。溪声尽是广长舌。且道。所谈何事。师云。罕逢穿耳客。多见刻舟人　问。唤作一茎齑。入地狱如箭射。不唤作一茎齑。入地狱如箭射。如何。师云。口是祸门　问。雪覆千山。因甚孤峰不白。师云。瘦处难满　问。虎以肉为食。因甚不食其子。师云。无他下口处。进云。鱼以水为命。因甚死在水中。师云。随乡入乡。

　　浪山屿禅师法嗣(三人)

　　嘉兴福严具宜开禅师

　　毗陵汤氏子　小参。山僧历夏经秋。从不与诸人东语西话。乐得口门清净。耳窍空松。你诸人。拚得一期做死汉。活来气宇吞诸方。佛法贵正不贵胜。人情难契不难多。临济大师。住滹沱河侧。仅得两人成褫。建立黄檗宗旨。法昌禅师。住分宁。行脚僧无一个。不辞依例开罏。心雄一时。道高千古。不与诸方斗胜。便与诸方斗劣。斗胜也。烘烘闹闹。难免瞎驴趁大队。斗劣也。古古怪怪。管教麟角呈祥。正恁么时。福严要与诸方斗胜。则较劣十倍。要与诸方斗劣。则较胜三分。如何得道出常情。超群越格去。卓拄杖云。不可好肉剜疮　佛殿。指天指地成何事。七步称尊更可怜。是处池塘皆有月。谁家灶里火无烟　僧问。水牯牛过窗棂。因甚尾巴过不得。师云斫却月中桂。清光应更多。进云。谢师答话。师云。揭谛揭谒娑婆诃。

　　嘉兴普明赤潭珠禅师

　　佛诞上堂。眼前境是生机。口头语是活句。指天指地。且道。是生机不是生机。云门云。一棒打杀。与狗子吃。是活句。不是活句。者里着得眼插得嘴。千七百烂葛藤。缚作一束。烧锅滚水。正好与悉达澡浴　立秋上堂。秋蝉树上鸣。秋虫砌底吟。飘飘枫林叶落。渐渐襟袖凉生。白芦雪铺两岸。红蓼血染沙汀。谁家抛落金丸。星浮水面。何处辊来玉镜。月挂天心。欧阳修感时作赋。杜子美乘兴狂吟。吴道子描难就。张僧繇画不成。只要直下心与境合。始知佛祖无法为人。撺下拄杖曰。云门扇子。抛向搕𢶍堆上。赵州布衫。拈来补袖剜襟。树凋叶落即不问。体露金风是若何。兔角长三尺。龟毛重九斤。

　　濮镇龙潭福善亹堂成禅师

　　元旦上堂。春风荡荡。春日熙熙。花开笑面。柳展欢眉。无位真人。当阳突出。山门头合掌稽首释迦。佛殿里烧香问讯弥勒。虽然礼数周旋。要且新年头佛法大意。祇是未在　上堂。竖拂子云。只者威音不知其始。弥勒未知其终。迥超名言。不堕诸有。可行则行。不出百千三昧。可止则止。宁忘万象森罗。若也全身担荷得去。一任秕糠佛祖。陶铸圣凡。续千圣不传之灯。照八面无私之𦦨　上堂。泗洲大圣。为什在扬州出现。者里下得一转语谛当。不但大圣落处。亦且参学眼正。其或未然。大地雪漫漫。春风依旧寒。泗洲见大圣。莫作等闲看。

　　德水洧禅师法嗣

　　湖州翔凤资福也闲潜禅师

　　维扬海门胡氏子　除夕。山僧入此门来。惟解刀耕火种。砻米樵柴。禅之一字。无暇举着。今晚年穷日尽。结角罗纹之际。并无一物与诸人分岁。若者一物可与。即是钝置。然虽如是。有一件奇特事。不敢囊藏。特地举似。露柱怀胎。被爆竹一声惊落。不知是男是女。

　　四航海禅师法嗣(三人)

　　杭州龙泉匡源洪禅师

　　解夏小参。金风扇野。尽大地觅其起处。了不可得。暑气初降。一毫头识取端由。绝无影响。有个汉从天目来。往南海去。分明举似路头。说甚九旬度夏。三月安居。未得到家在。以手招众云。此去杭城三十里。逢人切不得错举　中秋小参。此夜一轮满。清光何处无。古人恁么去。未必到无疑。寒山比底。依稀似曲。南泉话底。仿佛同音。毕竟如何是真月。展两手云。团圞有八角。劈破无两边。

　　湖州灵山具如奇禅师

　　浙江人　上堂。眼不见眼。宁知他目乃自己瞳神。心不悟心。岂谓布毛当诸方佛法。莫道黑如漆。千日避其辉。明如镜。万象失其影。因甚有如是奇特。皆从山僧拂子头上。打过秋千来。

　　维扬天宁紫松彰禅师

　　佛殿。灯笼是我父。露柱是我子。的的老公祖。觌面没相识。且道。拜他是。不拜是。顾左右云。逢人不得错举。遂拜　上堂。拈香极有来由。诠注不出。没分晓处。特地昭明。须知桑树上着箭。柳树上出汗。未是奇特。炷香云。验在目前　上堂。有一无口人。时时吞且吐。有一行路人。日日不出户。蓦然拾得三尺纱。仔细看来一匹布　上堂。撞翻弥勒楼阁。拈却净名方丈。云水高衲。法尔如然。还须知有向上一窍。始可归家休歇。坐享太平。有么。代云。黑漆布衫无两袖。从君裁剪任方圆。

　　玉山博禅师法嗣

　　秦邮临川普度古门裕禅师

　　本邑季氏子　上堂。玄关把住。纵然千圣罔通。智锁掣开。一任万灵设化。蓦拈拄杖云。到者里。不妨竿木随身。逢场作戏。直得云外鸟呼天。水中鱼跃树。高低普应。逆顺从缘。当下如戴角猛虎。摇岳惊群。奋瓜狞龙。衡云搏浪。正恁么时。劈开华岳连天色。放出波涛动地声。

　　遇山藏禅师法嗣

　　黄山慈光中洲岳禅师

　　上堂。诸方今日安居。吉祥事无一向。他人行处不行。他人尚处不尚。日午惯打三更。个是渠侬伎俩。谩夸夺食驱耕。剖腹刳心保障。直饶问若兴云。须知不肯轻放。从前宝惜填膺。就请一时洗荡。若恋兔径游行。辜负三登九上。者里不比寻常。佳器须资敏匠。何必口似辘轳。祇要一言谛当。此事真实相为。敢有一毫欺诳　小参。佛是眼中刺甲。法是贴疮膏药。祇如僧。又是个甚么。顾左右云。放过一着　小参。尽大地是个钵盂。盐官今日为你诸人。安个柄子去也。卓拄杖云。方木不投圆孔。

　　汉云昙禅师法嗣

　　李山澄光绳木林禅师

　　上堂。木人拍板。韵彻清霄。石女吹笙。声传幽谷。趁泥牛而含月。踏断元途。驱铁马以追风。冲开鸟道。头头迥脱根尘。物物顿忘声色。于无声色中。一见一切见。一明一切明。自然灵光独耀。至体全彰。且无声无色中。见底明底是甚么。击拂子。青山不锁长飞势。沧海合知来处高　上堂。古佛心祖师意。以字不成八不是。迦叶问阿难。阿难不会。武帝问达摩。达摩不识。赵州五年分疏不下。鲁祖见人只得面壁。德山入门便棒。起陆地之波澜。临济入门便喝。轰晴空之霹雳。更有一事报君知。夜行莫踏白。

　　吼松澄禅师法嗣(二人)

　　无锡九峰三明灏禅师

　　腊八上堂。抬头触破娘生鼻。情与无情俱漏泄。口吞宇宙不留踪。拶着虚空头脑裂。明星夜夜发光华。觌面相逢是谁识。一句奇哉作话端。出山又见来时迹。眼里有瞳。舌中无骨。诸兄弟。还有悟道者么。有则与你痛棒三十。山僧者里。留你不得。

　　宜兴龙池迅帆裕禅师

　　无锡钱氏子　腊八上堂。一九二九。相逢不出手。腊七腊八。河里冻杀鸭。山门口金刚。不挂寸丝。佛殿里罗汉。额上汗出。堪笑黄面老瞿昙。偏向雪山作窠窟。六年冻得眼无光。一睹明星便饶舌。千古儿孙作话端。一年一度扬他拙　除夕小参。今朝腊月二十九。年穷岁尽难遮覆。大家觌面露堂堂。那个男儿不知有。看取长沙岑大虫。却似西河狮子吼。撞着普化一头驴。趁去子胡一只狗。大家相聚团圞头。八角磨盘空里走。少倾普请吃年茶。切忌打失娘生口。不失口。来年依旧笑东风。好手手中夸好手　师于雍正元年癸卯五月六日示寂。世寿七十一。僧腊五十九。塔建致敬庵之旁。

　　纪安经禅师法嗣(四人)

　　金粟山禹门宗禅师

　　小参。薰风南来。殿阁微凉。无位真人。赤露堂堂。见么。又逐流莺过短墙　小参。一尺水兴一丈波。是必源头有据。半幅帆使八面风。又岂易借渠力。且道。渠是阿谁。嫩草阶前初见绿。残梅带雪未全消　晚参。天寒日短。那事甚缓。狼藉百草头。官物无收管。堪收管。他日诸方问着。当言切莫面暖。

　　天台万年豁然缘禅师

　　上堂。向上一机。澄清巨海。当阳一句。烈𦦨腾空。三世诸佛。到者里无处藏身。历代祖师。到者里岂容著迹。说甚皇宫兜率。苦行度人。却不为平地跌跤。无风起浪。所以云门道。一棒打杀。与狗子吃。贵图天下太平。衲僧须到恁么田地。不屈佛祖儿孙。何故。啖龙须是金鹏子。竭海还他过量人。

　　金粟慧海源济禅师

　　小参。举大茅和尚示众云。欲识诸佛心。向众生心行中识取。拈拄杖。卓一卓。欲识常住不凋性。向万物迁变处会取。复卓一卓。若会得者两卓。大茅和尚。被尔捉败。若也未会。万物迁变。换尔眼睛。

　　浙江金粟悟心达禅师

　　上堂。破一微尘。出大经卷则易。归大经卷。入一微尘则难。入得一微尘。出得一微尘。自然动无遗照。举必全真　起七。无隔宿思。可参临济禅。有肯诺意。难续杨岐派。杀佛杀祖。须是其人。煅凡炼圣。全凭作者。大丈夫。秉金刚王宝剑。二六时中。行亦斩。坐亦斩。住亦斩。卧亦斩。纵无斩处。亦不得放过。何故。为人须为彻。杀人须见血　中秋。灵山指月。龙像不足致雨。曹溪话月。画饼安可充饥。马祖玩月。大开了眼作梦。何故。此夜一轮满。清光何处无　小参。不是心不是佛不是物。老龙解破苍龙窟。八万四千非凤毛。祥麟只有一只角。

　　天台万年止先定禅师

　　上堂。禾山普化忽颠狂。打鼓摇铃戏一场。不若少林无孔笛。频频吹出妙难量。且道。甚么曲调。者里明得。便见昔日末山尼。因僧问如何是末山境。山云。不露顶。进云。如何是末山人。山云。非男女相。进云。何不变去。山云。不是神。不是鬼。变个甚么。看。他一问一答。好不剿绝。岂不是无孔笛中吹出惊天动地。诸兄弟。还委悉么。若将耳听终难会。眼里闻声始得知　小参。新正不如旧岁。寒风雨雪连绵。释迦不管闲事。弥勒只笑无言。伽蓝心中着急。祖师性里参禅。厨中柴无一担。库内谷米将完。直待天晴日出。大家努力向前。喝一喝。

　　福州法轮观月光禅师

　　明州秦氏子。示寂偈云。万物迁变处。常住不凋心。会得个中意。日午打三更。遂跏趺而逝。通侍者曰。苍天苍天。和尚恁么去。坐在死水里了也。师复举目曰。你不肯老僧那。分付声钟上堂。拈拄杖云。即此物非他物。还有担荷得者么。通出问云。如何万苦不到处。师云。金不博金。通打一○相。喝一喝立脱去。师云。通侍者与么去。太卤莽生。通复举目云。和尚不可压良为贱。师即大喝一声而寂。通云。贼是小人。智过君子。亦立化去。

　　嘉兴金粟道三本禅师

　　小参。大树生小果。细藤结大瓜。佛法本寻常。知心满天下。

　　具瞻仰禅师法嗣

　　鄂渚南溪向上双溪定禅师

　　上堂。灵山密语。历历全彰。少室真机。头头显露。裂破佛祖面门。穿过衲僧鼻孔。今日现前一会。坐立俨然。见闻不昧。人人抱沧海之珠。个个蕴荆山之璧。果能直下悟得。便乃尊居化外。独步寰中。有时孤峰顶上。盘结草庵。有时十字街头。打开布袋。驱耕夺食。一切临时。起死回生。不资余力。不惟南溪法社。千载光生。亦令山僧出世。一期事毕。其或未然。止涸困鱼徒激浪。摩霄俊鹘快乘时　开钟。有大圆音。隐而不发。静既无亏。扣则普应。此在佛事门头。足堪取则。若约衲僧分上。声前荐得。犹落今时。槌下分明。循途守辙。直须透过声色堆头。方可证入圆通境界。

　　允中微禅师法嗣

　　扬州静慧述先预禅师

　　本郡甘泉徐氏子。自幼脱白。依隆觉冶牧律师圆具。继席静慧　小参。坐断千圣顶𩕳。且居门外。踏着向上关棙。犹在半途。汝等诸人。朝三暮四。全放全收。放去即是十尺。收来依然一丈。还是门外。还是半途。试定当看。师一日示寂。偈云。倒骑铁马上须弥。踏破虚空两片皮。万象森罗齐着眼。看他红日影离披。端坐而逝。世寿六十六。僧腊四十二。塔于静慧之右。

　　谷庵璞禅师法嗣

　　徐州云龙兴化天池鹏禅师

　　江南桐城方氏子　上堂。即心即佛。万象森罗明历历。非心非佛。十方刹土冷沉沉。不是心不是佛不是物。放之则弥满虚空。卷之则纤尘不立。雍正壬子四月初六日示寂。塔于龙泉寺左。

　　石吼彻禅师法嗣

　　宝应一粟默庵言禅师

　　山西汾阳李氏子。参石吼彻。石便问。威音那畔。阿谁作主。师云。烁迦罗眼莫能窥。石曰。莫能窥底是甚么。师曰。觑着则瞎。石曰。空劫中还有佛否。师震声一喝。石曰。居何国土。师便掌。石曰。敢来捋虎须耶。复举狗子佛性有无二语征之。师拟开口。石连棒打出。师忽有省。即呈偈曰。佛性有佛性无。莫颟顸休莽卤。放出无毛大虫。咬杀南山猛虎。石颔之。师于乾隆壬申十二月二十八日示寂。世寿六十八。塔于一粟愿田之左。

　　祖幻宁禅师法嗣(二人)

　　颍州觉林遍知学禅师

　　楚汉孝邑黄氏子。依四禅师披剃。年满受具。后谒大悲宁。举甘贽设粥南泉打破锅子语。宁云。南泉打破锅子。还得饭吃也无。师云。者老汉忘前失后。宁云。毕竟南泉意作么生。师与一掌。宁云。者里即得。诸方未甘在。师又掌云。说甚么甘与不甘。宁云。可做得临济儿孙。遂承印可　上堂。若论个事。人人本具。个个不无。眼见耳闻。语默动静。无不了了分明。停思伫机。即没交涉。

　　六安香林晓南杲禅师

　　江南凤台边氏子　上堂。竖拂子云。者条断贯索。惯穿天下人鼻孔。从上诸佛。没柰他何。历代祖师。没柰他何。山僧三十余年。摩裙擦裤。带水拖泥。也没柰他何。今日欲作祖祢不了。殃及儿孙去也。遂拈拄杖点空云。一九二九。袖不出手。

　　天培鉴禅师法嗣

　　南岳祝圣晓堂哲禅师

　　吉州杨氏子。到沩山。藏庵和尚引座。师与阿诺惺友嵩继四人同升座。师末结座云。沩山又出四天王。抬起须弥到处撞。临济小厮不解事。一椎击碎太郎当。且道。临济小厮在甚么处。倚天阁上闲无事。撑起眉毛丈二长　济生和尚到南岳。赠师偈曰。昔年衔粟老金鸡。又向祝融峰外栖。秋日偶闻新月下。一声才唱万声低　师历主南岳福岩雁峰西江禾山象山等处。雍正十二年十一月三十日示寂。世寿六十六。塔于天柱峰下之金鸡林。

　　心壁渊禅师法嗣

　　庐山秀峰猗兰操禅师

　　湖南邵阳胡氏子　上堂。石人吃痛棒。木人滴鲜血。圣女感天宫。宝花散不彻。不干鹙子辩。岂是维摩默。文殊与普贤。头出还头没。街头廖胡子。随分得一橛。良久。以手指侍者云。汝号净月　上堂。僧问。如何是学人自己。师云。将谓众生痴。更有痴众生。曰学人远寻。和尚岂无方便。师曰。方便即不无。远寻即不得。曰恁么则全因今日事。亲见旧时人。师曰。盲者不见光。终非日月咎。问陈烂葛藤即不问。当阳一句请师宣。师曰。日轮正卓午。僧礼拜。师便打。乃拈拂子打○云。若向者里会得。盲者不见光。终非日月咎。又打○云。若向者里会得。全因今日事。亲见旧时人。复打○云。正当恁么时。荐取当阳句。日轮正卓午。

　　济生度禅师法嗣(三人)

　　维扬福缘超宗智禅师

　　彭城萧邑单氏子。幼投观音庵天习师出家。二十二。受具于佛定和尚。参谒济生洞明谛晖诸老。后于大雄灵鹫和尚处。作水头。灵云。你终日到龙潭。曾见龙么。师于灵前。回旋作奋迅势。灵打云你在者里乱做。一日灵问。万法归一。一归何处。师云。寒则普天寒。热则普天热。灵云。那里得者消息来。师云。不向己求。岂从他得。灵命充维那。后复参济生度。济云。你向甚处。打野榸来。师云。近自云林。济云。飞来峰与你所谈何事。师云。未到云林。早有信来。济云。只学个掠虚汉。师云。若有禅可参。今日不再见和尚。济竖拳云。者个唤作甚么。师拟议。济便打云。大好无禅　晚参。日影离离。烟光淡淡。无位真人。露头露面。左右是厨库僧堂。前后是山门佛殿。无位真人在甚么处。偶听长空雁一声。抬头飞过萧湘岸。

　　维扬福缘福国传禅师

　　本府郑氏子。幼投雨文大师剃染。十九诣华山受具。参济生和尚。一夕闻香板声。豁然桶底脱落。乃曰。击碎疑团见古人。而今不用更参询。头头尽是西来意。法法全彰净妙身。济颔之。出住泰州龙珠赵州柏林　开炉上堂。炉鞴久停。须知寒灰发𦦨。钳锤乍举。直教死汉翻身。点铁成金。变河为酪。敲唱双行。锻凡炼圣。祇如无面目汉。作么生锻炼。一椎击碎太虚空。大地山河无背向　乾隆丙寅。师休养于圆通庵。己巳春示寂。塔于庵侧。

　　武林圣因大彻永禅师

　　江南新安汪氏子。年十八。侍母金山进香。睹大彻堂三字。忽然心如虚空。旋投金山际云老宿。落发受具。后参南涧宝寿诸知识。次谒济生和尚。济云。南来的北来底。师云浙中。济云。彼处知识。有何言句。师云无。济云。你在彼。岂不空过。师便喝。济便打。师又喝。济又打。至晚。济落堂。师出礼拜。济便打。师云。某甲话也未问。和尚因甚便打。济云。用你开口。有甚交涉。师于言下顿彻。遂付衣拂。出住梅林　上堂。竖拂子云。诸兄弟。还见么。如此见得。旷大劫来。不假栽培。盖天盖地的。根本彻底呈露了也。更说甚么物我一如。有无双遣。大似怀拳石以登泰山。未免傍观者哂　上堂。衲僧家向银山铁壁处。突出金刚正眼。彻见佛祖肝肠。无丝毫渗漏。和他命根。一拶拶断。然后全主全宾。全杀全活。趁动南山白额。吞却无毛大虫。不妨鼻孔里听声。眉毛上吐气　除夕。大道绝遮拦。真机无背向。透得法身句。当仁自不让。遂召众云。会么。今年常住有三桩。好举似大众。第一。春夏园中。瓜茄结得好。第二。秋深田上。粮食收割得好。第三。今冬厨库。年节事件总办得好。即今腊月三十日到来。内外诸人。向衣钵下摸索好。

　　月柯澄禅师法嗣

　　吴江圣寿厂阿䘄禅师

　　小参。有法说私法。无法说官法。一不立三。二五成十。达磨本西竺国人。何曾少林与神光安心。杖头只履是铁拐。李公药葫芦。一时眼花。讹传千古。南无佛。南无法。南无僧。劫前劫后枯桩。脑盖大如斗　华严期上堂。有真逼窄胸襟。便有最宽廓境界。一华藏海。一逝多林。一弥勒楼。一普光殿。如高如下。亦近亦遥。遮那鼻孔无毛。善财脚底有痣。踏遍一百十城。参见五十三员知识。面面是新。面面是旧。推详到未离兜率。未出母胎。八十一卷余。文从何说。喝啰哆恒楞登室左侘陀。声韵从何叶来。一讹百讹。钻故纸者粉纷。如今一总抛开。耳论斋僧功德。南泉打破锅。金牛放下桶。者似比邱尼三大师素信女。于华严期第八日。真心实供钵盂里。斗大青莲花。饮者食者。齿颊俱香。更有可喜。舌尖抵上唇。吐出圆珠个个新。十目还他无垢眼。微尘尘尽一微尘。

　　念予恒禅师法嗣

　　天台永庆天喜卓禅师

　　本邑胡氏子　上堂。西天四七。东土二三。乃至天下老和尚。拈槌竖拂。冀阐宗乘。何异乎河头卖水。逆风扬尘。今日山僧先师有未了公案。不得已出来。为他了却。若是宗乘中事。诸人语默动静之间。未敢错误丝毫。岂肯仍蹈前辙。且道。超宗异目一句。如何举似。便下座　师于雍正十三年人日。无恙而逝。世寿八十有四。僧腊六十有八。塔于寺之南陇。

　　法钟觉禅师法嗣

　　明州育王南溟碧禅师

　　小参。沩山牛。赵州驴。子胡狗。任他行向异类中。育王一总不知有。争柰衫儿袖短露出手。以拄杖一齐打散。归方丈　小参。风鸣条。雨破块。伶俐衲子。眼被眉盖。直饶踏向威音前。育王拄杖。也未许在。
卍新纂续藏经第 85 册 No. 1587 正源略集


　　正源略集卷第十二

　　维扬嗣祖沙门(宝轮际源高旻了贞)辑

　　天台国清　达珍　编

　　　　南岳下三十七世

　　碧眼开禅师法嗣

　　石霜憨峰南翁慧禅师

　　佛殿小参。刬却竹筋鞭。趁开三脚驴。飏下乾矢橛。拈退麻三斤。佛聻。喝一喝曰。几成话堕　上堂。如来禅祖师意。有来由无巴鼻。十字街头破草鞋。锦衣公子何曾贵。既不贵。九上三登。欠你钱欠你米。喝一喝　晚参。举永嘉曰。江月照松风吹。永夜清宵何所为。佛性戒珠心地印。雾露云霞体上衣。师喝曰。者老汉。在者里打之绕。拈拄杖。顾左右云。什么处去也　小参。举圆通示众云。少林九年冷坐。刚被神光觑破。如今玉石难分。只得麻缠纸裹。者一个。那一个。更一个。若是明眼人。何须重话破。师曰。若要应时应节。今日也与诸人。葛藤一上。九冬腊月冷坐。露柱灯笼勘破。手脚一时难藏。那待麻缠纸裹。者一个那一个更一个。阿呵呵。且道。笑个什么。三十年后。筑着磕着也未可　小参。即心即佛。死鼠作璞。非佛非心。拨火觅冰。不是心佛物。藏得头来露却尾。三十六峰天外看。游人只到愚公谷　示众。尽大地是一口剑。诸人向甚么处措足。学侍者曰。某甲通身红烂有分。师曰。太狼藉生。曰和尚作么生。师曰。黄鹤楼前鹦鹉洲。学便礼拜。

　　辩言海禅师法嗣

　　荆州万佛祇园朗彻印禅师

　　僧问。如何是学人自己。师云。低头觅天。僧有省。师云。恁么会去。走杀阇黎。僧云。不恁么会。又怎得。师云。离心意识参。僧云。既离心意识。向甚么处参。师云。㼾砖。

　　法乳乐禅师法嗣(二人)

　　金陵香林月潭达禅师

　　镇江丹徒张氏子。幼依中轮和尚剃染。登华山定安和尚圆具。造金山。参法乳和尚。得授信拂。继席三昧香林　小参。欲识大道真体。不离声色言语。拈起拄杖云。者是色。见之则瞎。卓一下云。者是声。闻之则聋。超脱二途。驴前马后。复卓一下云。各请归堂。晚参。一大藏教。结角罗纹处。一一透得彻。八万四千秘密行门。处处踏得着。衲僧分上。吃笤帚柄。未有分在。一僧云。过在甚么处。师打云。龙象蹴踏。非驴所堪　上堂。日日皆好日。今更是良辰。堆柴兼积炭。打鼓祭炉神。今日香林无别语。只将约法告同人。但于九十日中。饥时。要你自己吃饭。寒时。要你自己穿衣。事到头来。要你自己作为。一一不得推张靠李。更有一个铁面使来请。要你自己亲到。何故。大事替你不得。小事自己担当　师于雍正己酉示寂。世寿六十五。塔建紫金山之右。

　　润州金山量闻铨禅师

　　上堂。壁立孤峰。千山稽首泼天门户。万派朝宗。揭示摩醯正眼。提持向上宏规。拈一机则群机顿赴。示一法则万法周圆。明如杲日。宽若太虚。大用现前。不存规则。挥金刚利剑。剿除圣凡窠臼。用格外钳锤。断送衲子命根。古佛家风再展。大人境界全彰。直得扬子江心。风恬浪静。妙高峰顶。雾散云收。日月增辉。乾坤朗耀。正恁么时。祝延圣寿。翊赞皇猷一句。作么生道。金轮统御三千界。宝祚绵延亿万年。

　　天泽霖禅师法嗣

　　黄梅槽厂东禅海潮音禅师

　　示众。说禅被禅迷。说道被道碍。不如总不提。大家唱个啰啰哩。且道。是何曲调。良久云。和者烦听者厌。若要不烦不厌。各人自讨方便。遂呵呵大笑。下座　示众。夫参学者。必须具择法眼。研究自己本地风光。丛林原为淘汰圣贤。居位者。承当法门。上接七佛以前慧命。下开尽未来际众生眼目。何等大担子。必坚其骨苦其节。或接得一个半个。自无愧耳　李太守到寺。茶次问。六祖于此舂米得法。有坠腰石一块在么。师云在。守云。和尚此间。有僧坠得此石么。师云。用坠作么。守云。既为出家苗裔。何得不肯担荷。师云。怕做祖师。守大笑。

　　梦庵格禅师法嗣(二人)

　　京都大觉迦陵音禅师

　　沈阳李氏子。母许氏。梦大日轮坠怀而生。年二十四。投高阳毗卢真一和尚剃染。圆具后。参梦庵和尚。庵问。灵云见桃花即不问。因甚元沙道未彻在。师云。老老大大。向者里纳败阙。庵云。是寔相问。师展坐具云。且盖覆却。庵肯之。即付衣拂。命师首众。出住千佛理安归宗　上堂。百尺竿头踏着。最初一步。自然纵横得妙。天清地宁。昼明夜暗。移易一些子不得。松直棘曲。凫短鹤长。增减一些子不得。通方俊彦。不言而喻。稍若回头转脑。未免累他。周行七步底。至今坐不得。面壁九年底。至今行不得。今日马头截角。将娑婆掷去他方。妙喜移来此土。如壮士展臂。如狮子游行。更若出来问。何者是建纲宗。何者是振祖风。直须打了。更勘过始得　上堂。诸佛有顶𩕳一机。威音前荐得。灞陵桥上望西川。祖师有末后一句。楼至后踏着。壒𡒁堆头破畚箕。拈一微尘。塞却虚空口。不是不能。直须脱却橐籥。别展神光。争柰桔槔之士频逢。抱瓮之流罕遇　小参。嘘一嘘云。三炉力尽。百搭不回。真个是铁汉。尽大地人。亡锋结舌。收拾丝纶归旧隐。任其成龙者升天。成蛇者窜草。怎柰竹篦子。心内又愤愤悱悱。吹余眼似铜铃。终不肯作蒲卢。不管相似不相似。觅着一个。便呼之曰类我类我　小参。半千间寮舍。一任经行。百五十火炉。分开打坐。不论南来北来。普同供养。来者饱食高眠。不用肩担募化。去者亦不索你九十日饭钱。免得人笑小家子样。果有一个。吃柏林饭。屙柏林屎。不参柏林禅。今日七宝布施。金绳界道。以为供养。顾左右云。却是你谩我　小参。拈四大海水归钵盂里。鬼窟中作受用三昧。拈钵盂归四大海水。吹余有力。助汝不得。无师智自然智。牛尾巴。一一分明指示。何用紫罗帐里撒珍珠。又笑云。宁在有智人前斩首。莫向无智人前得胜　小参。石上栽花。沙里觅油。心力尽处。自然功不浪施。赵州为沙弥时。德山见龙潭时。玄沙𡎺破脚指时。是心力尽处。若问三大老底功行。吹余祇得将败坏补败坏　小参。伎俩不及时。一切处平平坦坦。千人万人中。不向一人。白马入芦花。不背一人。初日照华林。撩钩搭索。凡圣同居。争免递相颟顸。欲追纷飞之心。则纷飞之念自息。须知老僧不在明白里　示众。三日前棒。克符承当。三日后棒。普化担荷。正当三日。不为建立宗旨。亦不用诸人成褫。若觑破吹余立地处。小厮儿棒不虚行。若祇恁么上来下去。且放诸人个不抵对罪　与不凡大师。人人尽云。今人不及古人远矣。据实而论。还是古人不及今人。你看。古人未得见地之先。食惟接气。日中一食。吃璎珞。吞橡𣗖。圆木为枕。鹑衣百结。封被去暖。终身不卧。既得之后。水边林下。甘沉下版。刚被世人知住处。又移茅屋入深山。古人何其愚也。今人未得之先。惟恐食不充口。衣不丰盛。参体面禅。稍不如意。拂袖便去。倒像求他。参禅底一样。稍得些子。只恨人不知。处处卖弄。眼空四海。妄呵古人。今人何其智也。临末稍头。一无得力。暗自悲伤。悔之晚矣。大师。宁为今之古人。不可为古之今人　示冰界侍者。佛佛授受。以法传法。祖祖相传。以心印心。今则惟门庭是论。未得入院。如虎视荆州。种种谋为。用势用力。断得入院。似蚖蛇恋窟。日日撕挨。除死方休。甚至聚讼兴词。无所不至。但看百丈马祖黄檗临济兴化。以至龙池幻祖石头药山云岩洞山云居。以至小山书祖。独不念护祖庭如眼目乎。何其轻如敝屣。数千里外。毫不关心。山僧退千佛院。交与旧住。𢹂杖而出。退柏林院。一钵萧然。盖因龙天常住。岂你可以用心用力乎。侍者若要为佛祖儿孙。单于心法上。传持可也　师晚年。山栖水宿。居无定止。四方征书交至。概却之。雍正四年七月二十九日示寂。追封圆通妙智禅师。　赐帑造塔于西山之大觉。有十会语录。及宗鉴法林。行世。

　　京都万寿调梅鼎禅师

　　楚黄冯氏子。年八岁。于汇源礼石师剃染。于万杉受具。后参梦庵和尚。庵问黄鹤楼公案。师拟对。庵蓦头棒云。打破黄鹤楼。师当下脱然。呈偈云。黄鹤楼子遭风折。三千诸佛尽活埋。吓得丈人峰倒卓。钱塘江上吼风雷。庵颔之。后礼五台回京。上白塔山。忽见云中日光。得大自在。出住磬山理安柏林万寿诸刹。小参。南泉提不起。云岩按不下。从朝至暮。婆婆和和。祇如提不起按不下。且道。是甚么。镜乃丑妇之冤。智者愚人之患　佛成道日早参。六年冻得嘴都卢。伎穷力尽何所图。摘得毛头星一颗。半装门面半遮羞。祇今片雪长空布。上下通明总一般。更要开眼求别见。敢保证取在驴年　早参。入水不动波。入林不动草。因甚踏着南边动北边。自代云。住持事繁。乃云。终日东去西去。脚跟下尚未移着一步。连朝说古说今。舌尖上喜无半点。祇如春鸟咸鸣。春风和畅。还当得西来祖意也无。三世诸佛不知有。黧奴白牯却知有　晚参。世尊夜半明星一睹。迦叶人天拈花一笑。六祖隔壁经声一闻。者三个汉。眼见是实。耳闻是虚。口是祸门。汝诸人。离此三处。且作么生与万寿契证。三点如流水。曲似刈茆镰　晚参。品律调于长夏。犹恐禅床震动。施棒喝于风前。以致法堂前草深一丈。汝诸人。净洁打叠上来。面赤不如语直。山门前。禅堂后。苍松翠盖之下。石洞清幽之间。抖擞通身臭气。走出无位真人。池沼观鳞。波面生纹。随流得妙。无喜无嗔。年来疏懒无余说。笑指薰风殿阁生　师七旬。因疾奏退。至旃檀静养。一日告众曰。海上横撑没底船。神头鬼面已多年。而今捩转娘生鼻。一任诸方取次传。安坐而化。全身塔于磬山。

　　越鉴彻禅师法嗣

　　杭州理安佛日羲禅师

　　江西陈氏子。投毓明老宿。剃染圆具。后参越鉴和尚。命充记录。久之。遂承印可　小参。鸱吻运大神通。咬断佛殿脊梁。醯鸡作大佛事。掀翻库房醋瓮。合掌曰。是故我今应当归命礼敬。多陀阿伽度阿罗诃三藐三菩陀。若曰三大阿僧祇劫而修而证。则吾岂敢。明羲造妄业。应招恶报。入阿鼻狱去也。且道。其中还受用么。挥拂子云。风澹荡兮。我心畅兮。少间与诸公。坐松巅阁。煮法雨泉。看洛阳春色。各各阄韵赋诗一首。若无采毫角胜。恐令花返笑人　小参。药峤之堂。多时不上。盐官之鼓。久矣停挝。其柰云门扇子。一时恶发。𨁝跳上三十三天。鼓黑风澍㵡雨。就向雨点里。展大法轮。说大法要。不惟淅淅沥沥。铛铛滴滴。文身粲然。句义炳然。抑且冲冲轴轴。漩漩澓澓。铛澎湃灌注河山。终晨夕而不止。遂竖拂云。明羲手里拂子。忍俊不禁。要与搀行夺市。但就十笏堂前。入不动地三昧。扫云叶而灵天容。只凭少女。御日轮而摇岳面。惟仗羲和。明晨普请。搬出山前大石头哂㫰　小参。一人住于妙高峰顶。却在海底算沙。一人住于金刚水际。却在银汉泛槎。一人住于半虚空里。却在舜若多神眼底栽花。三人若到理安。总与三十拄杖。何谓。剪尽霜前竹。临溪不化龙　小参。一片秋云薄蝉翼。风高吹贴千寻壁。欲磨坚玉写微吟。寄与天涯李八伯。八伯八伯知未知。天涯流落露凉时。归去来须趁早。莫待砧声催。严霜殒秋草　师于乾隆壬申八月十七日示寂。世寿七十。僧腊五十一。塔建莲花峰之阳。

　　南谷颖禅师法嗣

　　杭州崇福灵鹫诚禅师

　　台州宁海谢氏子。年十九。剃染圆具。后参南谷和尚。谷问。作么生转得山河大地。归自己。师云。唤甚么作山河大地。谷云。放汝三十棒。谷又问。作么生转自己。归山河大地。师云。将甚么唤作自己。谷云。放汝三十棒。师作舞而出　上堂。世尊在因地中。舍生身而求半偈。山僧有一全偈。若人舍半身。即与他说。忽有人道。我无眼耳鼻舌身意。舍个甚么。山僧拄杖。痛与三十。崇福门下。那许坐在者个境界　佛成道日小参。举世尊悟道因缘毕。乃云。山僧昨夜亦睹明星悟道。上不见天。下不见地。觅一切众生。了不可得。觅智慧德相。了不可得。觅妄想执着。了不可得。诸人向山僧悟处荐得。堪与佛祖为师。向世尊悟处荐得。堪与人天为师。向今日说处荐得。自救不了　解二七小参。第一七鸣钟击鼓。诸人向钟鼓声里。得个消息。即今二七圆满。汝诸人。猛参实究。佛在你前。祖在你后。要行行不得。要住住不得。检到十分。灵亦十分。高峰老祖道。尽大地是个火坑。得何三昧。不被烧却。作倒身势云。明日台山大会有斋　师于康熙六十一年示微疾。偈曰。六十六年。今日为终。来时空手。去亦手空。怡然而逝。塔全身于大雄芝坞。

　　杭州无幻施居士

　　阅楞严。至见犹离见见不能及。有省。参南谷和尚。呈所得。南曰。适来呈所得。是什么见。士云。瓮中走却鳖。半夜放乌鸡。南可之。

　　晦石琦禅师法嗣(二人)

　　杭州天目澹如永禅师

　　新安俞氏子。依雪崖和尚披缁。参晦石和尚数载。一日于祖塔推门。顿忘身世。呈似琦。琦曰。唱教门中。足可观光。祖师门下未在师忆兴化在大觉棒下。会得临济吃棒处底道理。遂知天下老和尚舌头落处。复呈琦。琦曰。那里是赵州赵破台山婆子处。师曰。赵州亦被我勘破。琦曰。向何处勘破。师喝一喝便出。上堂。法逐心生。心随法灭。心法两忘。头头漏泄。大花园里。石笋抽条。四照亭边。梅枝破雪。庭前露柱已怀胎。情与无情俱饶舌。报君知须辩别。大洋海底起蓬尘。无位真人得一橛　上堂。道本无形。离诸名相。不假修证。岂涉言诠。三世诸佛。望风结舌。历代祖师。斫额有分。天下老和尚。仰望不及。圣因今日咬定牙关。与诸人和泥合水。击拂子云。执之失度。必入邪路。放之自然。体无去住。掷拂子云。春水春山无限意。不用安心话别传。乾隆庚子二月八日示寂。塔于本山扬树坂。

　　如皋菩提化昱启禅师

　　上堂。今日乃释迦老子二千余年。周行目顾。七步称尊。卖弄小儿伎俩底时节。后来看个跛脚阿师道。我当时若见。一棒打杀。与狗子吃。看来云门。也祇知瞻前。不解顾后。启上座。今日只将三瓣旃檀。一盆恶水。且道。与云门大师。同耶异耶。具眼者。试定当看。

　　形山宝禅师法嗣

　　杭州圣因悟修明慧禅师

　　湖广人。雍正十年。应　诏入京。赐号悟修。并紫衣杖钵。命住圣因　上堂。九天阊阖遇恩隆。今日归来不借功。一片慈云腾海国。为霖为雨满苍穹。蓦竖拄杖云。者里荐得。山僧在汝背后。达磨在汝脚底。皇恩佛恩。一时报得。其或未然。诸人日用堂堂。从何处假借。卓拄杖云。总在吾皇化育中　上堂。正法眼藏。涅槃妙心。日月经天。江河行地。寻常具眼底。说甚金风淡荡。了然无事。那闻蟋蟋吟哦。正恁么时。月明帘外。道合洞上君臣。毒鼓堂前。声震白拈棒喝。道有道无。黄叶止小儿之啼。说是说非。清风引犀牛之扇。普天匝地。无非自己心光。动转施为。尽是当人妙用。物我不迁。卷舒自在。十世古今。始终不离于当念。无边刹境。自他不隔于毫端。于斯会得。灵山一会。俨然未散。

　　永觉盛禅师法嗣

　　杭州圣因大恒中禅师

　　桐乡施氏子。生而茹素。七岁出家。秀水楞严寺师祖含明。教之遍读儒释等书。颖悟非凡。雍正十年。受　皇戒。后住吉祥院。　恩赐手敕发明本分工夫。及杖钵如意等物。乾隆四年得法。六年主席西湖圣因。十年移主山阴乾峰。旋归天竺。十六年。翠华南幸。驻跸寺中。　御制诗章。命师和韵。并邀　御览。二十二年。移主净慈。复遇　南巡。获蒙赐紫。谢　恩上堂。春雨湖山青不断。晓风湖水碧无波。若作境会。白云万里。不作境会。万里白云。随缘适性。犹纵浪之轻舟。静虑虚襟。若凌空之逸翮。意消能所。情断是非。了了常知。腾腾任运。春波梅屿。已为解脱之觉场。塔影钟声。便是菩提之妙境。且道。净慈与圣因。还有分别也无。东涧水流西涧水。南山云起北山云　起七。不快漆桶。秦时𨍏轹。自家鼻孔。阿谁摸索。休向那边讨取。谩从者里卜度。将心比心。岂非大错。露柱灯笼。触着磕着。不是钳锤恶辣。贵要皮肤脱落　解七。饭里受饥。湖边叫渴。山上罗鱼。空中钉橛。没捞捷无巴鼻。土面灰头徒费力。庭前柏树子。止止不须说。乾隆三十三年二月一日。师示偈云。五十八年一报周。谢家活计霎时休。披蓑赤脚千峰去。不问芦塘旧钓舟。掷笔而逝。僧腊五十一。世寿五十八。建塔慧日峰下。

　　宇亭尹禅师法嗣

　　金陵吉祥朴庵修禅师

　　小参。甜瓜彻蒂甜。苦瓜连根苦。不住兜率天。却在江宁府。枉劳心终无补。云门一曲少知音。辜负腊月二十五。

　　可达杰禅师法嗣

　　吴陵三昧不物震禅师

　　佛殿。三寸算子。六尺拄杖。八十种妙好。三十二真相。理上合事上合。丹霞虽非孝子。云门岂是忠良　小参。山僧一春以来。拄杖边拨着一个半个。虽欲大众知有。且贵正眼流通。何期露柱灯笼。与泰山石敢当。私相窃议云。长老唱道。未几便恁么施为。宁免笑破胡张三嘴唇。黑李四舌根。以拂子指曰。莫道杨岐山势险。前途犹有最高峰　韦䭾放下屠刀。是千佛一数。与么人来。如何制度。阿呵呵。宾则始终宾。主则始终主。
卍新纂续藏经第 85 册 No. 1587 正源略集


　　正源略集卷第十三

　　维扬嗣祖沙门(宝轮际源高旻了贞)辑

　　天台国清　达珍　编

　　青原下宗镜七世

　　破闇灯禅师法嗣(三人)

　　盐城永宁式衡权禅师

　　设供小参。既然不用巴陵语。何必琅玡三句玄。报答吾师亲切处。虚空鼻孔一时穿。只这四句。有玄有要。有正有偏。不会者。一任天上天下。会得者。管取驴年马年。忽有个汉出来道。长老也是因风纵火。山僧只向他说。岂不闻。啼得血流无用处。管他这些杜蛮禅。

　　平山受宗智旨禅师

　　据室云。杖卓千峰月。拂招四海云。垂双无事手。惯点飞龙睛。且道。作么生说个点晴底事。拈杖云。炉鞴初开。三贤胆丧。钳锤才举。十圣魂惊。任是释迦相见。难免棒头商确纲宗。直饶达磨面会。也须掌下发明妙旨。正是好手手中呈好手。红心心里中红心。

　　润州焦山古樵智先禅师

　　真州张氏子。年十一。投焦山松寥阁出家。首参问石乘无得闻。破闇灯初主焦山。乃依之。阅雪岩钦问高峰。无梦无想主人公在什么处因缘。疑甚。行坐不安。忽一日登山。失足倾仆。豁然大彻。从上一切公案。了如指掌。灯命充监院。后灯之三祖。命师继席　上堂。海云连岫出。江水逐波来。分明都说尽。何必更疑猜。喝一喝　结制。打开炉鞴𦦨腾腾。烹炼英雄最上乘。头角狰狞平堕陷。爪牙威猛不须矜。拿云攫雾横身透。退水藏麟奋力登。钩搭不回真错过。曝腮点额自相憎。击拂子下座　上堂。佛祖大因缘。人天不可测。鲲出海为鹏。自得扶摇力。株守于寒岩。如蚖蛇恋窟。峭拔本生成。孤危亦不立。是山野之彻骨。乃从上之秘密。木人笑呵呵。毕竟是何物。以拂子当空画○⊙。复抹却曰。若持此法印中流。江海鱼龙何点额。

　　元洁莹禅师法嗣

　　衡阳云峰佛国频吉祥禅师

　　上堂。白椎毕。维那教你诸人。观第一义。老僧特为举似。遂作修罗障日月势曰。还有善观的么。顾视良久曰。满船空载月明归。维那结椎竟。师呵呵大笑。归方丈　小参。净土诸佛。是赤穷汉。历代祖师。是白拈贼。三藏十二部。是破故纸。一千七百则。是系驴橛。山僧不是压良为贱。只要你诸人洒落无羁作好人去　晚参。以拂子画<PIC>X85007701.gif</PIC>曰。蜗牛角上。添斤着两。画○曰。蟭螟眼里。去骨留筋。复画◎曰。都爱他持妙喜世界。如陶家轮。究竟出⊙者里不得。何也。土星犯牛斗。小参。上无攀仰。万里不挂片云。下绝己躬。青天也须吃棒。不是心不是佛不是物。是甚么系驴橛子。山僧独不爱他维摩诘。将个大千世界。置向蟭螟眉睫头上。从朝至暮。只管呼卢呼卢。有甚快活分。还有为他拈得退的么。良久曰。试看云峰拈去。以拄杖一时打散　除夕上堂。今夜旧随残雨去。明辰新逐晓风来。三十六旬消算了。到头无事可安排。格外句是破草鞋。向上机是烂麻索。那管驴字马字。笊篱木杓。我者里别有三段奇特。厨房内柴干水足。僧堂中有香有烛。更有一般聻。明早出行放喜炮时。你来听　上堂。摘虎铃惊群动众。截骊角水涌波腾。山僧。且不现十二面相见。只好平实商量。不见道。明明无悟。有法即迷。向来佛佛祖祖。俱不曾以实法累赘于人。诸人亦不得作实法领悟。你若解绣鸳鸯。我便金针密度。山僧。数千里水陆间关。来此聚首。不为别事。只要诸人直下承当。赤肩担荷。红尘犬吠。吐出祖师眼睛。白画鸡鸣。吞却嘉州大象。临危不变的。安著者边。见义勇为的。下风排列。要知新长老令行一半。

　　百愚斯禅师法嗣(四人)

　　松江青龙隆福寒松操禅师

　　示众。黄阁帘垂。正不居正。紫罗帐启。偏不坐偏。正恁么时。还是正耶偏耶。虚空开口笑。子午不相冲　上堂。举一明三。目机铢两。十方坐断。大地全收。犹是钉桩摇橹。抱桥柱洗脚。况复言中取则。句里呈机。何异郑州出曹门。南辕而北辙。殊不知当人脚跟下一着子。天地不能包其广。日月不能并其明。一言迥脱。独拔今时。尘中作主。化外来宾。虽在途中。不离家舍。是处是弥勒。无门无善财　天中节上堂。一抽三。二抽四。黄牛角向天。八脚垂过鼻。师云。五祖固然逞尽神通。仔细看来。太怯力生。善权不比诸方。水绿山青道泰。千殃百忌无拘。敢教人人潇洒。何故。家无白泽之图。必无如是妖怪。

　　终南灵源紫谷觉禅师

　　上堂。举拂子召众曰。见么这一着子。与三世诸佛同参。和法界含灵共寿。释迦不先。弥勒何后。未涉化门。早已漏逗。觌面拈来。目前难构。一心不生。万法无咎。一念无私。十方通透。描也描不成。画也画不就。且道。是甚么。是无上咒。是无等等咒。

　　和州含山褒山天鉴暹禅师

　　挂报钟小参。大冶炉中得其本。三世诸佛不知有。万人丛里显其用。狸奴白牯却知有。即今体用双彰。生佛一贯。任扣击以无亏。历群音而不乱。到者里。更欠一着子在。大众且道。欠那一着子。遂击钟云。兵随令转。将逐符行。

　　盘山拙庵智朴禅师

　　自幼有出尘之志。博通经史。阅华严经。叹曰。已观大海。回视江淮河汉。如沟渎耳。即出家秉具。参百愚斯于弁山。问。如何是西来的的大意。斯便打出。师疑甚。又一日如前问。复打出。师汗浃背。至第三度。问未毕。斯将手掩其口师豁然大悟。从上佛祖言教。如镜照像。遂了彻。出住盘谷　上堂。山河大地。常演圆音。万象森罗。恒谈实相。拈拄杖云。者是甚么相。卓一卓云。者是甚么音。于此见得闻得。则知诸人耳朵里有观音。眼睛里有文殊。二六时中。出出入入。放大光明。现大神变。作诸佛事。从无量劫来。未曾间断。大众还委悉么。一道灵光曾不昧。千差万别尽圆融。康熙间。师受赐紫衣杖钵。后无疾端坐而化。着存诚录。行世。

　　且拙讷禅师法嗣

　　端州月山洞初度禅师

　　上堂。野干鸣。狮子吼。韩獹吠。瘫子舞。哑子善唱。盲人解睹。良久云。过　小参。香岩闻声悟道。灵云见色明心。云门举手云。观音菩萨。将钱买胡饼。放下手原来是馒头。月山则不然。若谓闻声悟道。须当饭后经行。若欲见色明心。好声板鸣打坐。且问诸人。月山眉毛还在也无。

　　万仞壁禅师法嗣(二人)

　　龙华湘翁沄禅师

　　入院晚参。僧问。本是山中人。来作山中主。上下一和同。春风满寰宇。如何是山中主。师曰。身上毛不出。头上角不全。曰如何是主中人。师曰。眼见如盲。口说如哑。曰扫尽诸方老婆禅。杰出春山无二主。师打曰。你未有吃棒分在。乃曰。若说佛法。供养大众。杜䳌声里春阴老。若说世法。供养大众。苕水环流波浪深。罄情拨撒。彻底刬除。更须知拄杖头一窍。卓拄杖曰。看看。拄杖子恶发来也。三十棒要打临济厮儿。为他才住个院子。便乃教人成褫。致令普化克符。连日在屋角头。倾箱倾笼。漏尽家私。三十棒要打雪峰个汉。为他才得些。须供养。便对闽王道。自从先德山石头以来。传此秘密法门。带累后世。搀行夺市。把白马老枕边破木榍。认作他先祖髑髅。更三十棒要打古今知识。为他噇却常住饭。终日说大法小法。向上向下。山中主主中人。赚引一队伶俐后生。怖镜寻头。无有休歇。诸兄弟。山僧与么提训。你道。还有为人处也无。掷拄杖曰。一迳直二周遮。好。眼如何乱撒沙。日势已晚。归堂吃茶　上堂。竖拄杖曰。拄杖子。头带宝冠。身披御服。先天地而不老。后天地而常存。有时突出人前便见千年一遇。如今混俗和光。共你八十三九十四。教你修省。当机觌面提。与你饶益。觌面当机捷。你若不信。蓦呈起拄杖曰。看看。变作观音大士。走入西王母眉毛罅里。说阿字法门去也。卓一卓曰。吽吽。

　　蕲州历化雪逵照禅师

　　腊八上堂。明星午夜光吞月。累及瞿昙叫不彻。智慧德相眚生花。妄想执着红炉雪。三七猛思惟。顶门重吃楔。法说四十九年。谁肯蹈你覆车之辙。纵饶八万四千皆凤毛。三十三人入虎穴。你若到春山手里。不消一捏。何故。国有宪章。三千条罪。

　　淑安周禅师法嗣

　　济宁弥勒院白狮纯禅师

　　南阳泌水许氏子。母赵氏。依少拜寺主剃染圆具。于破暗灯之弁山。一日看水潦悟。由会得竹篦用处。呈偈曰。铁轮举。大地无寸土。返魂台重看取。始信黄连滋味苦。破颔之。后住径山。乘舟顺流而下。误落水中。乃大彻。偈曰。撞头百杂碎。落水亦无知。船子离钩意。夹山吃棒时。走呈淑安和尚。即受印记　晖老先德设茶。请因猫说法。师云。现虎豹形容。兼狮儿踯躅。有时牙张爪露。有时尾掩头藏。能上树以安身。解幽室而开眼。捕家中贼。知门外宾。辨的处。身世都忘。遇缘时。腥膻不避。密枢应用。而由己真诀。不传于外甥。纵饶无事安眠。见者犹然惊异。且道是谁。昔年刀下分身去。今与南泉共体来。

　　蕃光璨禅师法嗣

　　吴兴金峰古佛灯道骧超禅师

　　金仙问。情与无情。如何成一体去。师曰。露柱开花。灯笼发笑。仙曰。露柱开甚么花。师曰。红白撑空。曰灯笼笑个甚么。师曰。南泉道的。

　　䆳谷源禅师法嗣

　　楚衡西山不韵音禅师

　　上堂。斋主当仁不让。费却许多盐酱。带累葫芦。马杓特地翻腾。一上九十日中。一任拈匙把箸。但要各人照顾钵囊。动着也三十拄杖。不动着也三十拄杖。不是西山令严。要作丛林榜样　上堂。第一第二。法法全彰。拟议寻思。翻成途辙。风催柳线添长。雨过山容展翠。自是劫前田地。从来古佛威仪。生与无生。惟我知之。妙用神通。有烦圣众。然则阳春和寡也。要将勤补拙。再唱个村田乐。供养大众去。连敲拂子云。莫怪空疏。

　　灵𦦨烛禅师法嗣

　　淮安清江浦洪福隐知闻禅师

　　晚参。衲僧巴鼻。佛祖心印。青山片片。白云重重。若向者里。着得只眼。转万象归自己亦得。转自己归万象亦得。咄咄咄。是何言欤。不可教坏人家男女。召众曰。屈。

　　南庵依禅师法嗣

　　淮安清江檀度天根本禅师

　　小参。识得一万事毕。灯笼沿壁上天台。露柱依旧打瞌睡。山是山水是水。僧是僧俗是俗。如何说得个一底道理。竖拳云。握则成拳。展则成掌。半斤算来。定是八两　晚参。天寒地冻。虚空藏菩萨。藏身处没踪迹。日炙风吹。观世音菩萨。没踪迹处莫藏身。只得十方通畅。八面玲珑。呼牛则应之以牛。呼马则应之以马。要骑便骑。要下便下。说甚么张家杓柄长。李家杓柄短。却要收起大相国寺南廊下王和尚破袈裟。放待春回土暖。黑豆自生芽　小参。诸佛不出世。祖师未西来。佛法遍天下。谈玄口不开。卓拄杖云。诸佛出世也。祖师西来也。为甚么却无佛法一字可得。复卓一下云。上来无限良因。统惟回向黧奴白牯。新年头起居万福。

　　天然是禅师法嗣

　　广州海幢阿字无禅师

　　说戒上堂。昨夜灯笼沿露柱。释迦弥勒相耳语。说道人人此道同。人人日日怪如许。竖拂子云。大众还会么。飞尘埃于绿水。拨冰块于红炉。象王着刺。狮子哮吼。树益州之嘉禾。胀怀州之马腹。无有而有。已看萧史下瑶台。有而无有。谁听阳关吹玉笛。若是逆风钝鸟。孤负霜林之片叶。须知挂角𦏰羊。难寻猎犬之孤踪。直得掩室摩竭。杜口毗耶。文殊与普贤。同龛掩耳不彻。惟有优波离尊者。乘时附势。出来说道。今朝是腊月朔。趁明星未出之时。无佛名无众生名。不妨且说毗尼。宏通戒法。阿上座。被他抑逼不过。今日作个顺水推舟。然不得攀条引例。良久云。驴字未去。马字到来。参玄上士。切忌疑猜。

　　竺庵成禅师法嗣

　　金陵栖霞楚云源禅师

　　长沙龙氏子。母彭氏。年八岁时。有老僧至。师问。佛名如来。何义也。僧乃摩顶。告众曰。此曹溪之瑞。非尘世所能留也。顺治己丑。师走浏阳觉恒上人。剃染圆具。后遍参尊宿。师参竺庵成之寿昌。昌问曰。大好山消息如何。师曰。此去杭城三千里。昌云。且道。无明师翁鼻孔长多少。师曰。御龙桥下水潺潺。昌曰。可惜许多草鞋钱。师云。行人更在青山外。师继席寿昌。后主栖霞。设四问以验方来　示众。究理此事。如两木锯火。歇手不得。又如千尺井底求出相似。念念无间。方有少分相应。山僧昔年住静香山。闭关百日。正念坚卓。确乎不拔。晓夜鞭逼。毫无昏散。一夕觅心了不可得。自此胸中洞然无碍。始知万象之中独露身。非虚语也。

　　观涛奇禅师法嗣

　　杭州皋亭山显孝淇园泉禅师

　　上堂。横按拄杖曰。皋亭亚剑相待。有不顾危亡者。便请单刀直入。一僧突出便喝。师便打。僧近前。把住拄杖。师曰。作家作家。莫怪适来造次。僧呵呵大笑。师曰。草贼大败。连棒打出　上堂。若论此事。如握利剑相似。佛来也斩。魔来也斩。僧出问。忽遇宝剑来时如何。师曰。魔佛潜踪　上堂。汝等恁么簇簇上来。谓。皋亭实有一法与人。你也没量罪过。我也没量罪过。以手自指口云。看看。皋亭舌头在么。一僧方答。师咄曰。合取狗口。

　　梅逢忍禅师法嗣

　　吉水龙华子愚喆禅师

　　上堂。挥拂子云。会么。声前抛不出。句后不藏形。笋埋千丈节。花放一生心。众生心内诸佛。时时说法。诸佛心内众生。处处放光。拈一机。点出生平活眼。千机迸发。施一用。顿开今古心胸。万用齐彰。奇言妙谛。宣扬不及。棒喝交驰。祇可傍推。蓦竖拂子云。清镜一轮东畔上。照临原在翠微中　示众。诗以道志。书以道事。礼以道行。乐以道和。易以道阴阳。春秋以道名分。祇如一大藏教。以道个甚么。诸昆仲。切不可认定个光影。门头汩汩放过。他时后日。被语言文字所赚。五欲八风所吹。烦恼无明所累。莫道佛法无灵验。龙华不惜口业。更为添个注脚。有问一大藏教以道个甚么。只向道。虚空百杂碎。廓彻太分明。

　　巨音选禅师法嗣

　　金陵天界灵润机禅师

　　晚参。捕春光。烂煮无底铛儿。凤凰台一饱。便忘百饥。招梅魄。直用乌有先生。南山蛇子湖狗。出来开口不得。山僧暂将长干塔作棒。令饱者饱开口不得者。痛入骨髓。直下知归。且道。无面目汉。还甘么。王孙归未得。愁杀踏青人　晚参。人人尽欲出常流。殊不知披其枝者伤其根。咳唾嘻笑。一饭一啄。差毫厘失千里。折合终归炭里坐。怎生消缴。乃抚掌曰。将谓放过相随来也。鸡醯蠛蠓。猿啼鹊噪。皆与遮那妙体。均一色相。虽然。水上卓红旗。那吒扑帝钟。着甚来由。有僧才出。师打曰。又来绳上生蛇　上堂。芳草绿落花红。巧不过是东君。栽者培倾者覆。仁莫大于天地。禅和子家。抛却三经五论。念佛一声。漱口三日。好不快活杀人。若停思伫意。念佛口可漱。栽者倾者。绿的红的。怎回避得及。天界私通车马。诸人急急着眼。竖拂子曰。明明百草头。明明祖师意。东君巧。离得这个么。天地仁。离得这个么。若离这个。当面错过。

　　即念现禅师法嗣

　　曹溪南华大休珠禅师

　　上堂。僧问。清净本然。业从何来。师展两手云。清净本然。业从何来。乃曰。若恁么问答。直下会得。不落意想。清净本然。业从何来。然而清净俱不得。善财弹指见弥勒　示众。以拄杖击香桌云。太煞不近人情。动着胡打乱打。未曾读得古书。不解之乎者也。是以直不藏曲。智者如聋如哑。卓拄杖云。于此荐得。何劳东扯西扯　上堂。姚老今冬六十四。问着生平不知数。自谦老拙百无能。我道其人有大智。西天达磨不会禅。东鲁仲尼不识字。山僧倒读梵本书。却把张三唤李四。大众。为甚么却把张三唤李四。喝一喝。只许老胡知。不许老胡会。

　　盟石息禅师法嗣

　　越州寓山青莲干𥙿曾禅师

　　解制上堂。连城之璧。未许称奇。照乘之珠。何足云贵。拈拄杖云。伟哉拄杖子。惊群而拔萃。四大海摄入让鸥池。涓滴不遗。五须弥会归青玉岭。了无向背。饶伊结也解也。行也住也。总不易其本位。一顾而山辉。再顾而川媚。历遍四大部洲。回到八求楼上。闭却前牕后牕。看取扑地高飞孤鸿一对。卓拄杖云。百杂碎　上堂。者边那边。应用无碍。尧舜之君。犹在化位。直饶道得分明。漆桶依然不快。陶彭泽闻钟皱眉。米南宫见石而拜　佛成道日上堂。智慧德相。妄想执着。瞎眼波斯。一串穿却。可怜九转返魂丹。翻作黧猫老鼠药。

　　蔗庵范禅师法嗣

　　都城安定关华藏懒翁遇禅师

　　上堂。物物皆能转。法法无差别。虽然。显密全该。犹是时人饶舌。惟有观音大士。还较些子。将钱买胡饼。放下手原来是干屎橛　上堂。恶人无好梦。至人无细情。若自事事了辨得去。方许你眼归眼位。耳归耳位。平地上一任横行。六门头随其互用。复云。为甚么大鼻头乙字上大人也不知。参　上堂。拈来放去。直教走杀阇黎。掇五拏三拍。拍都皆是令。虽然。密不通风。尽可容车走马。且道。无著天亲。在忉利天宫。七昼夜通说的。是甚么法。良久云。适来犹记得。

　　惟岑嶾禅师法嗣

　　越州乾峰云怡濌禅师

　　僧问。未见清化时如何。师云。宝　自生虚壁。曰见后如何。师曰。澄潭影寂寥。

　　梦庵律禅师法嗣

　　禹杭宝寿尊道拣禅师

　　僧问。如何是法身体。师云。日暮千峰冷。曰如何是法身用。师曰。春回万象新。

　　青原下宗镜八世

　　焦山古樵智先禅师法嗣

　　镇江焦山鉴堂德镜禅师

　　山阳刘氏子。受具后。参焦山古樵和尚。令看父母未生以前话。三年无所得。将辞去。忽一日见同参请益曰。父母未生以前。如何是我本来面目。山叱之曰。岂有不知自己面目。而反问旁人乎。师闻之。当下了然。一向疑滞冰释。后嗣法主焦山　上堂。举高亭见德山。隔江横趋而去。师曰。万派海门直渡。妙在一沤未发以前。孤峰顶上横身。要具不犯锋铓脚手。然虽如是。纵得锦鳞翻浪快。尾边已惹乱云横　上堂。腊已残。岁云暮。雨雪绵绵不得住。途人无个不攒眉。我等赤贫真是富。富富富。提起脊梁休放过　上堂。竖拂云。四序密推移。乾坤如橐籥。看看冬到来。即便春风至。晴霁三四九。一雨逼除岁。惟有者一头。倔强真可贵。寒暑不相侵。圣凡难以类。鼻孔自撩天。通身浑露地。有时狂𨁝跳触着弥卢碎。惊起虚空入藕丝。文殊急走三千里。小参。风雨连朝。竞作夜来。何事更恶。雷奔电掣。乾坤雾锁云笼。海岳忽尔炎暑清凉。正好讨个安乐。咄。人人饱足观光。参取秦时𨍏轹。

　　平山受宗旨禅师法嗣

　　栖灵道宏德南禅师

　　据室。拈杖云。据此室行此令。钳锥虽旧。炉鞴斩新。佛祖来参。难饶痛棒。其余中下二机。权放一着。诸仁者。还知么。乃卓拄杖云。随例但拈笤帚柄。拍盲治尔野狐僧　上堂。炉鞴开而风生大野。钳锥举而声震虚空。到此直教三世诸佛。退身有分。历代祖师。进觑无门。所谓钩锥在手。杀活自由。有时开一线道。有时绝断群机。其开也。竿头有路通车马。其绝也。棒下无生解祖翁。诸仁者。祇如不开不绝一句。又作么生。遂卓拄杖一下云。欲透禹门三级浪。须承棒下五风雷。

　　频吉祥禅师法嗣(二人)

　　会龙藉庵熏禅师

　　上堂。古柏庭前秀。梅花岭外香。分明祖师意。何用更商量。兔角拄杖。卓倒正觉山头。露出明星朗月。龟毛拂子。扫除妄想执着。掀翻智慧德相。石女解吹笙。木童能抚掌。擎起陕府铁牛。𨁝跳上三十三天。触着帝释鼻孔。转过身来。恰是嘉州大象。大众还会么。

　　广州浴日能禅师

　　解夏小参。敲空击木。已涉言诠。喝下承当。犹为钝汉。所以一夏以来口如扁担。祇管日长吃饭。夜短打眠。任他风动尘起。鸟飞花落。虽然如是。忽遇雷奔电卷时。又作么生。良久云。大海若不纳。百川应倒流。

　　洞初度禅师法嗣

　　端州法轮自明珩禅师

　　示众。你有我有。大家出手。踢翻大海。气吞佛祖。合水和泥。拖枷带杻　小参。出息入息。猿猴上树。将欲到尖。树倒藤枯。

　　拙庵朴禅师法嗣

　　五州远林德进禅师

　　首住盘山。上堂。昔盘山道。向上一路。千圣不传。慈明道。向上一路。千圣不然。乃云。二尊宿。大似假借豪门虚彰声势。若是向上一路。依旧拈掇不出。盘山。今日要与诸人觌面拈出。掷下拄杖云。看看　结制。拄杖活如龙。草鞋狞似虎。牢关把住谁能睹。只将大地作红炉。管教凡夫成佛祖。

　　湘翁沄禅师法嗣(四人)

　　天然喆林吉禅师

　　示众。雪覆万年松径。云遮一带峰峦。一色功边。不堪驻足。威音那畔。安可容身。直饶悬崖撒手。犹在半途。句下承当。未能通变。若是不动步到家底。自然头头显露。物物全彰。信手拈来。随缘应用。只如折旋俯仰。吃饭穿衣。还是动步不动步。良久曰。待钵盂峰点头。即向你道。

　　湖州弁山澄照紫琈[王*巨]禅师

　　上堂。雪峰辊毬。禾山打鼓。虚空画彩。泥里洗土。临济三玄。掣风掣颠。洞山五位。成群成队。若也会去。南北东西。依位而住。若也不会。二六时中。如藤倚树。参参参。悟悟悟。生铁秤锤被虫蛀　上堂。临济喝德山棒。昨日今朝无两样。三脚虾蟆着锦裆。风雷鼓送桃花浪。投子提油。赵州转藏。千古风流是难比。况堪笑当年马簸箕。殷勤远寄三瓶酱。箸夹不起。匙挑不上。月落寒潭彻底辉。淡烟疏雨笼青嶂。山僧恁么检责。也是葛伯仇饷　上堂。展开驴脚。踢翻香水海。临济老师。不名性燥。伸出佛手。筑碎须弥卢。黄龙小叔。且过一边。蓦拈拄杖曰。天中天圣中圣。千祈千灵。万叩万应。适来卜得纯干。如今变成重巽。报君知好生听。人从天台来。接得杭州信。且道。是甚么信。掷拄杖曰。分付直岁来。朝不得普请　上堂。百匝千重处。水泄不通。四方八面来。针劄不入。直饶转得身。吐得气。犹是门外活计。且亲到其中一句。作么生道。万缘迁变浑闲事。五月山房冷似冰　一僧入门便喝。师曰。纳败作么。僧又喝。师曰。转见不堪。僧作掀禅床势。师曰。拄杖子不在。笤帚柄聊与三十。

　　山西汾州华严雪岸德睿禅师

　　湖广景陵费氏子。母李氏。年十六。礼南庐澍村师出家。二十二。投六堂和尚纳戒。参湘翁沄和尚。途中忽忆牛首未见四祖。百鸟衔花。见后为甚杳无消息。欣然颂曰。土偶当年啸碧天。赚他群鸟意茫然。黄昏一阵西风雨。识破原来不值钱。湘颔之。元旦上堂。冰封蛰户枯木不许龙吟。玉剖梅胎。瑞草咸知花发。新年头旧年尾一句子。非玄非要。非正非偏。薰然似春回万壑。焕乎若日照千山。会得的。与他一锭金。不会的。亦与他一锭金。因甚如此。元旦启祚。万物咸新。冬至上堂。朔风翻晓木。冻玉锁寒条。岩石抽冰笋。千峰涌雪涛。这犹是放行句。且如何是把住句。葭管不许灰飞。冰河不许𦦨发。阴不许消。阳不许长。昼不许长。夜不许短。直得天地易位。圣人无功。化机既已坐断。密运谁敢通风。当此之时。作么生转得青阳之律。行得东君之令。良久曰。五九尽日又逢春。冬至寒食一百五。不萌枝上花开。无影树头凤舞。捉得疏山木蛇。却是大雄猛虎。喝一喝曰。莫莽卤　小参。不属青黄与赤白。惟证乃知难可说。堪笑一种守株人。也要红炉去拾雪。弃却家抛却业。依旧狂驰心不歇。系驴橛上牢拴定。朝打三千暮八百。情关震开。识锁爆折。跣足针锋𢬵命行。错脚踏碎澄江月。热处拈来冷处看。却似汾州城东天宁寺北王木匠凿就的一块生铁。

　　蕲州后山白岩铁庵清禅师

　　上堂。牢关把定。语默难通。祖令亲行。情思顿绝。果肯全身放下。从他月照寒潭。若得伎俩消融。谁道云生室内。到者里。虽则万机休罢。千圣不携。若教白岩捡点。正是髑髅前妄想。阴山下活计。要得入林不动草。入水不动波。除非别有生涯始得。顾左右曰。众中莫有恁么人么。饶你八面四方。总被山僧拂子穿却鼻孔　小参。明明百草头。明明祖师意。直下便承当。又落第二义。且作么生是第一义。拈拄杖卓一下云。宁可截舌。不犯国讳。

　　克归宗禅师法嗣

　　汉阳归元白光明禅师

　　上堂。归元开建多年。并无一字可说。诸方浩浩谈禅。者里家风迥别。向来弄瓦搬砖。胜过云门念七。今朝紧把绳头。拶得诸人骨出。岂容立地承当。转身一步始得。失脚踏破疑团。称锤肚里流汁。波斯拊掌赞扬。翁仲惭颜屈膝。大众且道。翁仲知何过咎。竖拂云。会么。悟后自当明白。

　　紫谷觉禅师法嗣

　　陕西西安慈恩憨月圆禅师

　　上堂。打开无尽宝藏。运出自己家珍。信知佛法无多子。眉下人人有眼睛　上堂。即心即佛。背负乾坤遇野火。非心非佛。怀胎石女害相思。不是心不是佛不是物。且道是什么。是大神咒。是大明咒。

　　隐知闻禅师法嗣

　　桐城慈济侣石清禅师

　　楚州唐氏子。年二十。礼本邑洪福寺隐知和尚出家。受具于华山定庵律师。遍参诸方。后受洪福印可。雍正癸丑冬。特　召入京。论曹洞宗旨。　赐紫衣盂杖。明年春。奉　命住钟山灵谷寺。次迁慈济新刹　上堂。佛是乾矢橛。无你下口处。佛是麻三斤。无你下手处。无下口处。言说议论不行。无下手处。捏聚放行不得。不行不得。福足慧足。拟议思量。千隔万隔。老僧恁般说话。也是胡乱差排。你更顾伫停思。岂止白云万里　早参。昨夜说真方。今朝卖假药。立效比金丹。百病能除却。取利亦轻微。功用实宽廓。信得及。舍手传名。包管全愈。信不及。讳病反常。自取狂疟　小参。佛法现成。要说即有。大尽三十日。小尽二十九。若有纤毫欺诳。我脚何似驴脚。我手何似佛手。直饶透过三关。也是痴狂外边走。顾左右云。南斗七北斗八。生姜酸梅子辣。东震旦国说禅。西瞿耶尼笑杀。且道。笑个甚么。曼倩善滑稽。觜也没处插　小参。东山水上行。不是诸佛出身处。庭前柏树子。不是祖师西来意。非敢好异立奇。实在有凭有据。且道。凭据在甚么处。卓拄杖。下座　师于乾隆丁巳八月二十三日示寂。世寿七十三。僧腊五十三。塔全身于陶冲之采药庵旁。

　　阿字无禅师法嗣

　　广州海幢云庵云禅师

　　上堂。辉煌宝镜。照万象以无私。灿烂天花。洒众缘而独耀。撩天鼻孔。粪扫摩金。特地波澜。虚空闪电。纵得金而尘满。假缚电而影闲。一镞穿关。分明箭后之路。三台按拍。依稀似曲之声。认着即差。呈时不露。惟有藤条𨁝跳。不违万有真机。麈尾飞腾。唤醒千秋噩梦。谁堪灯续烧破面门。若个途迷挈开漆桶。勿图断一寸之丝。且教挽千钧之弩。忽然中的。庆悦平生。立地掀翻沉沦消息。须知有从上恁么事。莫辜负当下之己灵　小参。夜间闻得胡张三黑李四。两个撞着。痛打一场后。说道。你若无心我也休。不须逞气各风流。大家普入华严界。一向杭州一汴州。仔细听来。却是蟋蟀双双鸣草砌。
卍新纂续藏经第 85 册 No. 1587 正源略集


　　正源略集卷第十四

　　天台嗣祖沙门国清　达珍　辑

　　南岳下第三十八世

　　迦陵音禅师法嗣(四人)

　　京都大觉佛泉安禅师

　　湖广人　示庄主。百丈展开两手。善说大义。只得其体。不得其用。仰山立地插锹。善于应对。只得其用。不得其体。若欲体用全备。事理双彰。且看。大德逐日机用。寻常作略。有时一犁耕转乾坤种。出庐陵白米。一任饱餐。有时一锄翻转大地。收得镇州萝卜。由人咬嚼。既有如是神通妙用。佛祖亦甘立下风。试问。无阴阳地上。种个甚么。若向者里道得一句。祖父田园。一时分付。

　　庐山归宗佩璋璜禅师

　　楚南衡州杨氏子。投悟禅师剃落。依友嵩和尚圆具。后参迦陵音。音问。那里人。云。湖南。音云。南岳山高多少。云不露顶。音云。知解禅和参堂去。一日入室。问。那个是你本来面目。师云。若呈上则不中。音云。学语之流。令看无佛性话。三七日。忽明情与无情焕然等现。白音。音不顾。师云。学人有三十棒。要打赵州。音云。过在什么处。师云。舌头无骨。音颔之。随音南北二十余年。后赐紫。命住归宗夹山云居等处　小参。以竹篦画○云。者是诸佛顶𩕳机。错了也。又以竹篦画○云。者是祖师末后句。错了也。者两错。有一错。锯地狮子。亦如金刚王宝剑。有一错。有照有用。能纵能夺。能杀能活。若分疏得下。功不浪施。若分疏不下。山僧亦错。阇黎亦错。师年逾八十。静住云居西室。一日唤侍者云。丢去罢。书偈云。生也没得说。死也没得说。打破太虚空。阳春与白雪。怡然而逝。塔于寺西安乐桥侧。

　　江西归宗果宏德禅师

　　住瞻云。拈香云。当年承慈训。已𢬵着活埋。打开无尽藏。拖出死尸来。大死之人今又活。老人头上舞三台。

　　京都大觉正宗道禅师

　　小参。适才山门外佛殿里。已是狼籍殆尽。诸人上来下去。还嫌少𨚗。阳气发来无硬土。无根树子发生也。崖前枯木糁华也。诸人。还觉眉毛重么　上堂。今朝十月十五。大地山河齐吼。乐奏乾闼婆王。伶俐迦叶起舞。击着须弥钟。挝破虚空鼓。演出无字经。唱作蛮腔谱。不是谭玄说妙。亦非生老病苦。大家同赴华筵。面南须看北斗。觌面直截提持。拟议失却何有。果能直下承当。始知不住劫数。其或弥封滞壳。棒折何能歇手　小参。绿柳堤边。水足草足。青山崖畔。东触西触。不耕那畔田。岂踏今时路。啸月吟风。餐霞饮露。有时放下玉帘。佛眼觑不见。有时突向金轮。大地藏不住。有权有实。有照有用。放之自然体无去住。不如随分纳些些。何须胁下书五字。

　　调梅鼎禅师法嗣(三人)

　　磬山崇恩法南胜禅师

　　上堂。未离兜率降皇宫。公案何曾有两重。千古毗蓝今日事。一枝杓柄活如龙。释迦老子生也。一花现瑞。千叶流芳。云门大师来也。一棒挥空。十方通畅。佛佛祖祖。全提斯旨。七十二传。未尝少易。良久云。开口不在舌头上　白洋河抄化回。示众。破施主悭贪。磨自己种性。须是过量人。遇着血性汉。不然易说难行。山僧昨日将者两步工夫。亲历一番。向九曲黄河边。往来两月。麦面粥[米*差]子饭。滋味遍尝。看他三回四回。只云不在要。彼一文两文。如割身肉。非关古井渊深。自愧汲长绠短。只得撩起便行。且把驰求心。歇歇歇。者般鼓笛莫轻敲。甘守门庭三尺雪。

　　京都拈花恢慈仁禅师

　　据室。既登狮子座。须效师子吼。若有法可说。笑破虚空口。毕竟如何。家堂稳坐浑无事。终日面南看北斗　上堂。千圣顶𩕳上。可容刹海。衲僧命脉中。不许商量。休向言中取则。莫于句下承当。大展通天活路。打开被盖囊藏。明历历毫无间隔。光灼灼独露真常。入得不二法门。处处无非佛事。出得五阴区宇。头头总是道场。毫端上。罗列真空妙有。芥孔中。庄严清净宝坊　小参。真机才动。妙用全彰。灵通莫测。感应无方。果然无手能行拳。千手万手。一时顿现。无目能舒光。千眼万眼。当下豁开。拈提格外生涯。洞达幽玄活计当处圆融无碍。等闲盖色骑声。

　　京都万寿粹如纯禅师

　　顺义黄氏子。礼本邑观音寺悟上师出家。依贯文律师具戒。遍参宗匠。次谒万寿调梅和尚。亲炙数载。日穷底蕴。始授记莂。出住栴檀广通等处。上堂。昨夜纷纷大雪。镜外狂心顿歇。举头冷眼遥观。万里山河一色浪。禅和无交涉。踏着方砖撞倒墙。触着露拄打失鼻。识取不为冤。止止不须说。直饶虚空粉碎。大地平沉。到者里正好。朝打三千。暮打八百。何故。绝后再苏。欺君不得　小参。一任法堂前草深一丈。不曾山门外垂手接人。不是调高和寡。亦非价重难酬。且道。意在于何。钓竿可换钩难曲。你但无心我便休　小参。辇路横门外。西山峙寺旁。说法云兴。瓶泻论文。鸟语花香。直饶拈灯笼露柱。也是折东壁补西墙。分明举似。切忌承当。自古韩卢多逐块。从来好肉不剜疮。诸仁者。还知山僧舌头落处么。良久云。一番雨过一番凉　佛诞。一年一度。徒增涂污。者个那个。有甚分别。杓柄子不问长短。拈来便浇小厮儿。也知佼侩放过不可。且道。渠还甘受也无。须知远烟浪。别有好商量　小参。举僧问千岩长祖。如何是和尚家风。祖云。无力竖拳头。老祖恁么说话。大似隔靴将棒槌搔痒。有甚受用处。设有人问万寿如何是和尚家风。劈脊便棒。待他拟议。连棒打出。因甚如此。重赏之下。必有勇夫　小参。隔江招手横行。脚跟下好与三十。望见刹竿回去。脚跟下好与三十。且道。半青半黄。七上八下的。脚跟下合打多少。有人道得好转语。别炊甑饭与他吃。乾隆甲午七月二十日示寂。世寿六十一。僧腊四十二。全身塔于本寺之后园。

　　南岳下第三十九世

　　佛日义禅师法嗣(二人)

　　荐福德山海禅师

　　小参。郑州梨青州枣。万物无如出处好。阿呵呵。毗婆尸佛早留心。直至如今不得妙。珍重担囊行脚人。一念偏枯错到老　示众。举玉国师云。禅林秋晚。学道之士。贵乎一一真实。专为生死。不争人我是非。是发心真实。切问近思。不学虚头。是参学真实。胸襟流出。盖天盖地。是酬唱真实。好贤乐善。成人道业。是领众真实。省虚文务诚敬。是礼貌真实。诫虚华崇节俭是。日用真实。明因果识罪福。除害去獘。是任事真实。远奸佞亲仁厚。是交接真实。甘淡薄耻谋求。是家风真实。更有一处真实。一发与汝诸人道破。大抵还他肌骨好。不搽红粉也风流。师云。国师心肝五脏。和盘倾出。怎柰无人识取。而今冷地思量着。三十三天被火烧。下座　同参至上堂。举云门示众云。平地上死人无数。过得荆棘林是好手。时有僧出云。与么则堂中第一座。有长处也。门云。苏噜苏噜。师云。过得荆棘林是好手。若到荐福门下。腿筋打断。也不肯放过在。须要通身是个金刚圈栗棘蓬。教一切人。吞跳不得。诸人还委悉么。问取我同参去。

　　南涧理安智朗月禅师

　　白门李氏子。年十九。投慧开老宿脱白。受具于六安昙瑞年和尚。后诣灵峰素莲法师。习天台贤首诸经论。遍参诸方。于佛日和尚处。投机印可。示众。参禅须参活句。活句荐得。永劫不忘。作么生是活句。蓦舒手云。我手何似佛手。复垂足云。我脚何似驴脚。有漏箍篱。无漏木杓。觌面相呈。分付典座。一等虾作眼者便作。言发非声。色前不物。会去。何止笤帚柄三十　示众。德山棒是瞎棒。临济喝是瞎喝。正偏已属繁辞。顾鉴那堪再说。坝子桥头。来千去万。忠清巷里。驴奔马踱。一一天真。谁敢动着。虽然。王和尚底袈裟。因甚七零八落　小参。狮子颦呻。象王回顾。要行便行。要住便住。是名大丈夫。不枉打草鞋行脚。若乃不死不活。痴心妄想。成佛作祖。岂不大错。三岁孩童抱花鼓。莫来拦我毬门路　小参。大树大皮裹。小树小皮缠。庭前紫荆树。无皮也过年。世出世间法。时至理俱圆。看看。山腰白雪虽凝冻。溪上红梅已破颜　小参。风不鸣条。雨不破块。买有处买。卖有处卖。人人有吃有穿。各各无灾无害。饶他千佛到来。一齐推出门外。何故。堂上不张白泽图。人间何自有妖怪　小参。摸螺蛳搭好伴。刺绣文看好样。年荒病久倦开炉。无可如何着须炭。眉毛鼻孔。各自照管　小参。有大莲华。忽然出现。竖拂子云。见么。善财童子参德云。麦里何曾不是面。一旦相逢在别峰。空里云飞知几片。乾隆辛卯八月初十日示寂。世寿六十一。僧腊四十三。塔于莲花峰之阳。

　　古云沛禅师法嗣

　　剑溪永镇朴夫拙禅师

　　入室。书头教娘勤作息。书尾教娘莫瞌睡。坐断中间。不落窠臼。未免法报化身叫屈。摩竭陀亲行此令。毗耶离已现神通。还委悉么。以拄杖卓一卓。喝一喝　上堂。莺啼燕语。水绿山青。人人怀沧海之珠。个个抱荆山之璧。龟毛拂子拂。兔角扇子扇。又谁管你米里有虫。麦里有面。盏子扑落地。碟子成七片。狗子佛性无。问伊是谁见。见不见。倒骑泥牛入佛殿。

　　祖灯绍禅师法嗣

　　岳州印慧胜禅师

　　开堂。金刚正体。充塞十虚。智眼圆明。包罗万有。百千法门。因此而建立。无量妙义。因兹而流通。赤洒洒骑声盖色。峭巍巍越古超今。到者里说个大唐国里无禅师。瞎却镇州一城人眼。总是灵龟拽尾。拂迹迹生　当晚小参。挥拂子云。诸佛心印。非从人得。列祖纲宗。岂假言传。所贵俊俏衲僧。向把捉无踪时。诠注不及处。一连入手。自然理事全彰。诸兄弟。且入手后如何。岳阳船子洞庭波。击拂子。归方丈　中秋。秋风凉秋夜长。途中客思故乡。星河灿灿。蟾桂飘香。一轮孤月转长廊。万家砧杵应寒螀。敢问大众。祇如心月孤圆。光吞万象。光非照境。境亦非存。光境俱忘。复是何物。击拂子云。自是不归归便得。五湖烟景有谁争。

　　月潭达禅师法嗣

　　镇江金山大晓彻禅师

　　崇明陈氏子。依天语和尚。出家圆具。后入终南山。涧饮木食数年。忆洞山参云门公案。忽见电光彻证。乃述偈曰。奇哉奇哉甚奇哉。闪电光中正眼开。明暗两条生灭路。谁知无去亦无来。即出山。参月潭和尚。得蒙印可。继席香林。次迁金山天宁等处　早参。逼塞太虚。了无空缺。灯笼用尽神通。𨁝跳不出。露柱使尽伎俩。藏身不得。百亿须弥暗点头。万象森罗笑不歇。且道。笑个甚么。眉毛眼上横。鼻孔大头垂　小参。金山一夏来。无法可商量。饥来要吃饭。饱时绝思想。倦来要打眠。一觉到天亮。动转及施为。十方尽通畅。了了全非见。堂堂无背向。但只恁么过。还有为人处也无。明眼人前。不得错举　小参。不是心。耳声眼色甚分明。不是佛。暑气侵人谁不热。不是物。电光石火空狼籍。毕竟是什么。冬瓜直儱侗。瓠子曲弯弯。若向者里会得。一生参学事毕　早参。有一人六根不具。四大皆空。体周法界。行住无踪。洒洒落落。任西任东。问伊佛法禅道。全然一法不通。且道。此人有长处也无。试道看　僧问。既是金山。因何惟见土石。师云。是你见处。云和尚又作么生见。师云我不曾眼花。云谢师答话。师云。放汝三十棒　僧问。隔江招手而去。过在甚么处。师云。不守本分。云恁么不用行脚也。师云。只恐不是玉。是玉也大奇　上堂。佛祖玄机。人天罔测。大用现前。不存轨则。德山入门便棒。临济入门便喝。施雷轰电掣之机。展杀活临时之用。直下全提。凡圣路绝。若是明眼衲僧。向棒喝未施已前。贯通古今。犹较些子　小参。即心即佛。芍药花开菩萨面。非心非佛。棕榈叶放夜叉头。不是心不是佛不是物。猿抱子归青嶂里。鸟衔花落碧岩前。恁么会得。犹是陕府灌铁牛。嘉州打大象。莫若业识茫茫去。一条白练去。无明烦恼去。一念万年去。虽然如是。毫𨤲有差。天地悬隔。毫𨤲无差。天地悬隔。师示微疾。说偈而逝。世寿七十三。僧腊四十九。塔于金陵紫金山之麓。

　　不物震禅师法嗣

　　泰州慈济自闻悦禅师

　　徐州萧县盛氏子　上堂。华藏界香水海。重重无尽善法。堂楼阁门。门门无碍。只贵当人信得及。一拶便入。始知虚而灵。寂而妙。高揖释迦。不拜弥勒。婢视声闻。奴呼圆觉。正所谓我为法王。于法自在。虽然如是。开堂一句。作么生道。但愿好风齐着力。一时吹入我门来　佛殿。漱口三日。吾不喜闻。是光明藏。是最上乘。展具云。丈夫自有冲天志。岂向他人行处行　结制。九十日已前。钩子钩你。九十日已后。锥子锥你。正当九十日。开泼天泼地炉鞲起烹佛烹祖火𦦨。释迦弥勒。拟议则眉须堕落。文殊普贤。顾鉴则燎却面门设有个汉出来道。长老云何修学。云何取证。与么见解。拄杖子不在。笤帚柄聊与三十。

　　澹如永禅师法嗣(五人)

　　杭州天华有于成禅师

　　诞日上堂。释迦老子。未离兜率。成上座。早已脚踏阎浮。释迦老子。指天指地。成上座。早已成等正觉。不是为他闲事长无明。岂肯自轻而退屈。三十年前。驱耕夺食。谁敢当锋。三十年后。灰意忘情。甘心下劣。修禅入定。让与他人。吃饭安眠。随缘度日。曾忆母胎中有一转语。告报诸人。卓拄杖云。来朝一一为君说。

　　杭州天目闻学定禅师

　　松江上海张氏子。年二十。出家受具。阅六祖坛经。如获古物。参澹如和尚。问。一归何处。澹云。南高峰顶浪滔天。师不会。后上天台。云雾四塞。忽见日轮涌出。身心廓然。夙疑冰释　上堂。兰吐春山。梅开玉树。是处全彰正眼。头头漏泄家风。何必重升此座。鼓两片皮。说黄道黑。然则事岂无因。道由言显。十字街头廖胡子。何妨触着磕着。三家村里泥土地。从来有感有灵。镕瓶盘钗钏为一金。搅酥酪醍醐成一味。还他作者。入荒田不拣。信手拈来草。谁是知音。须弥山。突出诸人额角边。大海水。灌入诸人鼻孔里。即且置。前三三后三三。又明个甚么边事。良久云。三级浪高鱼化龙痴人犹戽夜塘水　上堂。事存函盖合。理应箭锋拄。鼻孔与眼睛。今古长相对。拈却事。去却理。孟八郎汉无措足地。令人转忆谢三郎。一丝独钓寒江雪　冬节上堂。天无私盖。地无私载。铁马骤冰棱一句。迥超千圣外。事无碍。理无碍。打破相呈。漆桶依然不快。剥尽群阴。一阳来复。即且置。优波离尊者。因甚昨夜酒醉。喝一喝　早参。如来说一合相。即非一合相。神光三拜后。熊耳一峰高。风声水声。驴声马声。任运流入萨婆若海。而总不见得。无位真人。是什么干屎橛。且逐鸡声过板桥　早参。明头合暗头合。衔铁负鞍。瞎驴成队。佛法僧三宝。匙挑不上。薰风自南来。殿阁生微凉。菩提场中一千七百个。吃盐止渴汉。作尽不良人。总未具透关眼在。西峰今日吐胆倾心。是汝诸人。何妨拍拍是令　乾隆戊戌正月初三日示微疾。谓弟子曰。今日是何日。答曰。甲子。师曰。吾行矣。乃起坐说偈而逝。世寿六十七。僧腊四十四。

　　天目桂岩立禅师

　　上堂。金乌飞玉兔走。尽未来际尽。鰕跳不出斗。乾坤大戏场。好手手中呈好手。胡张三黑李四。千年桃核里。原是旧时仁。释迦文殊是他奴。说个成佛作祖。大似不识羞底莽卤汉。顾众云。汝诸人行甚么。驴脚马脚。达磨擉瞎你眼睛文殊㧞却你舌头。山僧恁么告报。已是不堪。何故。好儿终不使爷钱。

　　天目道谦智禅师

　　江西建昌南城县人　上堂。以拂子画一下云。摩竭提国。亲行此令。即此用离此用。马师父子。移花兼蝶至。买石得云饶。说甚向上向下。花须连夜发。莫待晓风吹。祖师西来。大似卖老鼠药底客人。汝等诸人。切忌误用。用则伤人。西峰恁么说。是真语实语。不二语不诳语。还信得及么。良久云。罕逢穿耳客。多遇刻舟人　其遇人铭曰。佛法无多。得鼻失口。若说罢参。真个漏逗。急须见人跳出窠臼。一念不生百拙千丑。大地同行。虚空把手。道无不无。道有不有。有无不二。簸箕熨斗。释迦弥勒。难出其右　缁素铭曰。正体非觉。孤光烁烁。正觉非体。乾坤莫比。比智不忘。非愚即狂。彻底掀翻。独露堂堂。劈心剜腹。换骨洗肠。金刚栗棘。百世遗光。痛棒热喝。饭熟羹香。耳聋蒿拂法乳亲尝　权衡铭曰。末后牢关。说与遍参。黑花猫子。面门已班。瓜直儱侗。瓠曲弯弯。通玄峰顶。不是人间。长庆曰差。水潦曰奇。明得下载。分清水泥。我天尔狗丹凤楚鸡荡尽闺阁。悟中之迷。师世寿六十三。预知报尽。端坐说偈。大喝一声而寂。

　　南屏净慈在衡权禅师

　　海宁钱氏子。依天台道源和尚。剃染受具。后谒澹如和尚。命看狗子无佛性话。一日闻梆声。打失鼻孔。遂蒙印可。出住南屏圣果华顶兴胜等处。示众。道惭未克继先宗。俯首时时省己躬。珍重后贤须䇿励。莫将心地自朦胧　小参。欲觅觅不得。要推推不开。拳头无缝罅。眉毛颔下栽。面壁九年犹不识。手携只履自西归。净慈恁么道。却被露柱在旁呵呵大笑。且道。他笑个什么。良久云。参　乾隆己丑初夏示微疾。五月二十九日。说偈而逝。世寿五十四。僧腊三十四。塔于华顶之西坞。

　　悟修慧禅师法嗣

　　杭州净慈振一宗禅师

　　佛诞上堂。人人共道。今日世尊降诞之辰。试问诸仁者。世尊未降诞前。向什么处见。只在当人眼里耳里口里鼻里。诸人还见么。击拂子云。吽吽吽。

　　晓苍暹禅师法嗣

　　浔阳能仁秀林俊禅师

　　上堂。全身担荷。赤体提持。不向言前荐取。不从句里承机。显扬临济宗猷。掀翻报恩窠臼。正恁么时如何。拍掌云。教外何曾有别传。

　　杲树憧禅师法嗣

　　杭州净慈指远近禅师

　　开钟板小参。兵随印转。将逐符行。触着磕着。万象皆新。以椎击钟云。虾蟹何劳努眼睛。

　　灵鹫诚禅师法嗣(七人)

　　维扬高旻天慧彻禅师

　　腊八日上堂。今日乃释迦成等正觉之辰。若恁么道。丧我儿孙。若不恁么道。亦丧我儿孙。且道。作么生始得。若是明眼衲僧。闻恁么举。便攒眉而去。未免也是灵龟负图。自取丧身之兆。挥拂云。黄面老。大似梦眼见空花。常州有苏州有。当台宝镜分妍丑。辉天鉴地大光明。须向面南看北斗。放出杨岐三脚驴。踏杀衢州子胡狗。栴檀林内栴檀香。狮子窟中狮子吼。山意冲寒欲放梅。岸容待腊将舒柳。曾识大经不劳尘剖。西走东行。南行北走。呵呵大笑云。相见每施三盏茶。贵图人识高旻口　上堂。雨洗红衣。濯濯清芬可掬。风摇翠盖。亭亭松柏堪观。无不是生机。无不是妙用。所以东山道。如何是祖师西来意。庭前柏树子。恁么会则不是。如何是祖师西来意。庭前柏树子。恁么会方始是。方外原无剩语。劫初那有间名。当机即色即空。轶格非同非异。咄。白昼里瞌睡。有甚么限　上堂。三个月开炉。九旬日取则。香板与蒲团。都卢最亲切。山僧诚实言。诸人瞥不瞥。张三未必胡。李四何曾黑。水底乌龟吃铁鞭。山头玉兔吞明月。弹指北淮达帝都。一口西江连底吸。茱萸湾步步莲生。天中塔层层彩结。大地掀眉。虚空吐舌。三十三天扑帝钟。诞生内外惊一跌。[○@母]东胜神洲。西瞿耶尼。北郁单越。南阎浮提。○[(○*○)/○]芒鞋悬向月　晚参。香岩上树。全身独露。聋者瞽者。徒劳顾伫。不顾伫。三岔河边。官塘大路　早参。拈拄杖。写[○@烏][○@焉][○@馬]。一番雨过一番风。雨雨风风白月中。条令斩新端的旨。顶门迸出一轮红。以杖写<PIC>X85008701.gif</PIC>。下座　早参。夜来木马旋空走。天晓泥牛露地眠。谁是骑声盖色者。东君有信借相传　早参。菊绽篱边。朵朵发明空劫外。雁鸣天际。声声透出威音前。时节若至。其理自彰。情与无情。焕然等现。喝一喝。观自在菩萨。行深般若波罗蜜多时。照见五蕴皆空。度一切苦厄。复喝一喝。若是陶渊明。攒眉便归去　佛涅槃早参。今日有明日无。欲灭度不灭度。捉败伊何处去。金棺里一足露。二千七百余年前。黄面瞿昙。半生半死。竟无伸救底人。今日雄峰远孙实彻。直下伸救一上。挥拂云。收。

　　武林崇福道明信禅师

　　佛诞上堂。尽法界身。本无出没。大悲愿力。示现受生。众中。还有法界身者么。卓拄杖云。一切处。是他受生出现处。一切时。是他成等正觉时。雄峰已为诸人。下个注脚了也　早参。举定山疏山论生死中有佛无佛。一僧云。生死中有佛。不迷生死。一僧云。生死中无佛。无生死。争之不已。同上大梅。梅云。一疏一亲。定云。谁疏谁亲。梅云。亲者不问。问者不亲。雄峰看来二僧各具只眼。何故。过河须用筏。到岸不须舟。若论佛法商量有佛无佛。飏在他方世界。再来雄峰吃棒。

　　金坛东禅宝胜万光篆禅师

　　上堂。洞山参云门。曾吃三顿棒。世尊成正觉。惟见一天星。亮座主入山不见。丰干老骑虎相迎。唇上碧斑迸逼豹。嘴边当的帝都丁　小参。未打脸时。说甚生旦。净丑既已出台。便是长幼贵贱。坐立俨然。各知所守。不是药山间曲调。所贵人人得知有。如何是知有底事。达磨大师鼻孔。厨竉烟冲。释迦老子眉毛。粪箕笤帚。

　　杭州崇福智岩昌禅师

　　上堂。冰冻三尺。非一日之寒。证悟一朝。非一时之功。禅发疑而渐悟。道无执而顿通。所以劫前运步。非心力之所到。句外明宗。岂言诠而可彻。若是伶俐汉。向未举已前领略。犹较些子。若乃如何若何。则剑去久矣。卓杖云。草鞋踏断处。不索别商量。

　　杭州崇福朗融照禅师

　　藏经到山。上堂。无始以来。有一大藏。本不曾开。实未尝关。不立一法。不舍一法。尽情供养诸人了也。而诸人能知能觉。所以不知不觉。竖拂子云。者里又有一大藏。且道。地甚么处。掷拄杖下座。

　　杭州孤舟山谷声闻禅师

　　临终自云。我见灵鹫和尚。得个歇处。便住此山。直至如今。五十二年。未曾移脚。今朝事不获已。阔步大方。门人问。和尚何往。师云。到青阳余姓家。汝可为我更衣沐浴。门人请偈。师云。五十余年住此山。且无闲话落人间。今朝无事山前去。大似杨花去复还。分付留龛勿化。即跏趺含笑而逝。廿年后有。青阳余居士来。山移龛火葬。

　　大雄崇福迅机锋禅师

　　上堂。信手拈来草。犹是门外句。其他三藏十二部。一千七百则。是甚么。展抹烂草衣。德山棒临济喝。是赶狗底家具。山僧今日吐露心肝。若向我者里会去。也是逐块韩獹。拟议之间。千里万里。所以古德云。悟即不无。争柰落在第二头。若是第一头事。三世诸佛。有口祇堪挂壁。历代祖师。祇可自知。释迦老子。四十九年。祇说得浊边过患。汝诸人。要明第一头事么。若是个汉。向山僧未启口前会得。便可与佛祖为师。顾众云。已迟八刻　上堂。拈拄杖云。拈起也。干旋坤转。放下也。海晏河清。衲僧分上。料掉没交涉。曲为今时。由人施设。举沩山禅师云。有句无句。如藤倚树。沩坭壁次。香岩问云。忽然树倒藤枯。句归何处。沩放下泥盘。呵呵大笑。师云。沩山虽然。笑里有刀谁不知。被香岩一推推倒。直至如今起不得。若是山僧则不然。有恁么问。但向道。今日普请。且道。沩山底是。山僧底是。良久。委悉么。见义不为。是无勇也。

　　百灵然禅师法嗣

　　湖广古帆令禅师

　　上堂。老僧确辞不上堂。兹为众人一段诚恳。不得不出来。举则奇特因缘。阿逸多。满腔疑情。请问善现。须菩提。一肚糊涂。启白于佛。佛云。此事年代深远。暂时忘却。可问会中长老。老云。我不是不解答。但答不在问处。诸公不是不解我意。柰问不在答处。言无展事。语不投机。祇如目前者株无根树。非干雨露。不涉春秋。摘花剪丽。可以换诸人眼睛。直截根源。可以穿列祖鼻孔。黄面闻之快叹。奇哉。空生领旨。极赞希有。独有山门个汉。未免笑脱下颔。还有为渠拍得上者么。拈拄杖一卓云。三会龙华。齐成正觉。

　　海山明禅师法嗣

　　万杉大楚圆禅师

　　据室。拈拄杖云。祖父不传之义。人天共仰之宗。今日岂敢囊藏盖覆。复卓一下云。烁破面门。小参。临济吃棒三顿。有口难言。云门拶折一足。有路难行。谁知睦州是竭水取鱼。黄檗是覆巢探卵。临济之命根不断。云门之仇仇不结。若要与古人雪屈。直须翻转面皮始得。遂拈拄杖。旋风打散。便归方丈。

　　古梅冽禅师法嗣

　　潭州大沩天翼翔禅师

　　上堂。广大祖庭。宗风浩荡。三玄要旨。迥出言诠。无宾无主。山僧今日廓辟十智门庭。倒跨三脚驴子。卓拄杖云。他人行处我不行。他人住处我不住。

　　巨涛果禅师法嗣

　　杭州云林玉山琳禅师

　　解制小参。山僧于旧岁十月十五。布个缦天网子。收取徐十三郎头上破网巾。赵州行脚底破草鞋。南泉刀下死猫头。玄沙叱沙斑面虎。柏树子枯树桩。秃苕帚破簸箕。向七尺单前长廊下。受尽云蒸霞蔚。霁月光风。要伊个个翻身𨁝跳。吐气扬眉。未免眉毛撕结。做尽对头。向冷水里浸杀。火炉边烧杀。山僧纵有九转还丹。开瞽金针。要伊眼目定动。令彼冲霄底冲霄。入渊底入渊。有一句子。至紧切要话。切记切记。蚯蚓跳上梵天。虾蟆蓦过东海。不得辜负云林。

　　赤潭珠禅师法嗣(二人)

　　绣州濮镇宇存顺禅师

　　立两序小参。建立宾主。须仗两堂齐下喝。举唱宗风。全凭一句定纲维。抽却克宾钳锤。不用东山圆相。若要少室宗风声振。滹沱正脉长流。只须禅归海经入藏。拈起布毛。灯盏燎亮。贵卖生姜。敢保的当。自从胡乱后。三十年不少盐酱。

　　嘉兴白莲慎初暹禅师

　　晒藏经小参。者卷真经。不从世尊宣扬。亦非庆喜结集。龙宫海藏未尝收。梵语唐言岂能译。大众。还见真经么。展手下座。

　　具宜开禅师法嗣

　　兴化时思道安经禅师

　　祝发于海昌庆善寺。圆具后。参福严具宜和尚。有省。出世住普明。未几迁时思　上堂。阿含十二。方等八两。手无端鸣聒聒。二十二年般若谈。杜䳌枝上血斑斑。法华涅槃共七年。何须医里又加盐。华严最初三七日。千古秤锤俱生铁。时思惯为东话西说。拗直作曲。哆哆和和。截鹤续凫。昨夜拄杖子。将山河大地。及如来一大藏教。一口吞却了也。且道。今日毕竟说个甚么。八十婆婆鬓抹油。不搽红粉也风流　师示寂。后四十年。嗣孙悦心。始茶毗建塔。道俗送者数千人。咸谓。师之德行所感也。

　　具如奇禅师法嗣

　　维扬天宁侣松楷禅师

　　解制。师云。十五日已前。滴水滴冻。十五日已后。融雪融霜。正当十五日。春雨蒙润。万物滋生。诸人到者里。正好把住绳头。单提向上。讨个分晓。不为分外。设使脚头无眼。任你南天台北五台。走遍四大部洲。拄杖子。终不肯放过。何故。日月灯明佛本光瑞如此　起七。扇起𠒋勇炉鞲。放出恶辣钳锤。逼得陕府铁牛。汗流浃背。打得西河狮子。踯身无地。惊动憍陈如尊者。将虚空一掴粉碎。掷竹篦云。扑落非他物。纵横不是尘。遂拈竹篦云。起　小参。师云。举一不得举二。放过一着。落在第二。且道。一作么生举。弹指一下。古佛过去久矣。

　　竹峰续禅师法嗣

　　四川昭觉潜修悦禅师

　　陕西凤翔县李氏子。母黄氏。梦白鹤投怀而生。丱岁出家。游西安金绳寺。圆具后。参竹峰于昭觉。得授信拂。遂继席焉　解七。一七工夫。用尽许多闲力气。仔细看来。大似金刚与泥人揩背。金刚累得汗出。泥人昼夜鼾睡。烈𦦨红炉。钳锤恶辣。总当等闲游戏。人人饮木楂羹。口口吞来无滋味。是谁转得古乾坤。一擦顿入狮群队。挂角𦏰羊不用寻。藏身之处无踪迹。际融史居士。问。弟子此生姓史。不知一气不来姓个甚么。师唤云。际融。士应诺。师云。姓甚么。士无对。师便归室。

　　中洲岳禅师法嗣

　　德清吉祥大文相禅师

　　上堂。天空云净。九皋之鹤高飞。浪静波恬。四海之龙稳睡。今日来昔日去。善知识之脚跟。本无固必。用则行。舍则藏。大丈夫之肝膈。自有权衡。况乃灵山的旨。迥绝思惟。少室真传。不拘文字。思惟迥绝也。且悬河之辩。启口无由。文字不拘也。纵饶夺锦之才。缩手有分。拈花示众。已是画虎成狸。立雪安心。何异指鹿为马。从此分枝别叶。列𦦨联灯。竞显神通。各呈伎俩。或露半面。或现全身。或凭华座而笞龙象。或闭松扉而驯猿鸟。总之曲垂方便。诱引童蒙。山僧道德荒芜。固是匙挑不上。无端也闯入这群队里。只得随例簸土扬尘。拈椎挥尘。以拂子画[○/○/○]云。试看合浦珠还日。自有清光照九州　上堂。粗言及细语。皆归第一义。释迦老子。淫房里宿夜。酒楼上看戏。肉案头午。齐堕在阿鼻大地狱中。永无出期。盐官念一道真言。为他结个般若缘。多他阿伽陀三藐三佛陀。释迦老子出来了也。试看即今在甚么处。良久云。过　上堂。喝一喝云。虚空粉碎。大地平沉。你这队吃自在饭底汉。向那个壁角头。门扇后打瞌睡。

　　南溟碧禅师法嗣

　　育王嵩来荃禅师

　　小参。即心即佛。月落不离天。非心非佛。虾跳不出斗。不是心不是佛不是物。嘒嘒蝉声在高柳。击拂云。还知落处么。江南两浙。春寒秋热。

　　默庵言禅师法嗣

　　宝应一粟峄岫旭禅师

　　盐城潘氏子。幼投本邑法兴院不违和尚剃染。依石塔瑞律师圆具。次归本师。印可。师于乾隆丙申。示微疾。众请说偈。云老僧末后无言。倩取虚空代说。揭开劫外春光。指出一天明月。端坐而逝。塔于本邑之松园。

　　晓堂哲禅师法嗣

　　长沙白霞信贤遐禅师

　　元旦上堂。喝一喝云。春光满握。撒向梅梢。和气一团。别开世界。不待磨尘刮垢。转见耀古腾今。如日在天。普使具眼凡夫。一时瞻仰。得其半者。可以定国安邦。得其全者。可以转凡成圣。上下安居。不敢搀匙乱箸。尊卑异位。何须越俎代庖。要用岂假思惟。会得总成灵妙。复喝一喝。人人万福。

　　异目宗禅师法嗣

　　饶州龙溪正觉尧庵治禅师

　　升座。释迦老汉。于无量阿僧祇劫。修习心地法门。向雪山顶上。明星现处。一时打失。于今二千年。后转向正觉山前。明星现时。且道。心地法门。作么生会。弹指圆成八万门。一超直入如来地。

　　天池鹏禅师法嗣

　　徐州云龙兴化奎章平禅师

　　早参。兴化结制安禅。龙象兢头来参。本来无法可说。带累四海高贤。祖师西来大意。恰似火里红莲。冷地若还觑破。正好和衣打眠。更有向上一路。只是千圣不传。不落理事兼带。亦非三要三玄。就中有恁么举。便与掀倒禅床。喝散大众。三十棒。一棒也较不得。何故。有功者赏　晚参。水不洗水。金不博金。西来大意。直指人心。恁么会去。转见病深。不恁么会去。无处讨寻。毕竟如何。喝一喝。

　　止先源禅师法嗣

　　休林远岫堂主

　　嘉善王氏子。投万年明之和尚出家。圆具后。瓢囊行脚。遍参尊宿。后谒止先源。止问。涉水登山。所为何事。师云。不为别事。止拈棒。师云。鹞子过新罗。拂袖便出。未几。蒙印可。命充堂主　小参。把住则铁壁银山。通天活路。放行则随流得妙。水泄不通。且道。把住是。放行是。复举僧辞赵州。州云。何处去。僧云。诸方学佛法去。州竖起拂子云。有佛处不得住。师云。无毛鹞子扑天飞。无佛处急走过。师云。倒骑铁马上须弥。三千里外逢人不得错举。师云。灯笼与露柱。商量浩浩地。僧云。恁么则不去也。师云。笑杀南乡泥土地。州云。摘杨花摘杨花。师云。石虎叫时山谷响。木人㖃处铁牛惊。岫上座。着与么语。一任诸方检点。
卍新纂续藏经第 85 册 No. 1587 正源略集


　　正源略集卷第十五

　　天台嗣祖沙门国清　达珍　辑

　　青原下宗镜第九世

　　鉴堂镜禅师法嗣

　　润州焦山硕庵行载禅师

　　吴陵假氏子。祝发于州之曲塘清净庵。受具后。参焦山鉴。一日夜起。见电影过牕前。有省。冲口说偈曰。听之不闻。视之不见。裂破虚空。无背无面。遂充西堂。受心印。继住焦山　结制上堂。僧问。烈𦦨红炉。光腾遍界。到者里。还假钳锤也无。师打曰。少者一槌不得。僧拟开口。师又打曰。莫待冷来看。僧作礼。师乃曰。东弗于逮打鼓。西瞿耶尼上堂。今日海门结制。一时把断封疆。拈将折箸搅沧溟。只要鱼龙知性命。鲲鲸赤尾应不待言。祇如鰕蚬泥鳅。总教伊直下翻身。始知焦山心不负人　中秋示众。拈如意曰。无物可酬佳节。一句报于禅德。各各本有光明。无物堪能比得。虽则如是。若不真实参究。只恐认在清净境上。以当平生。后来大有事在　示众。天气不寒。人力困倦。大事未明。时光易换。要得觌体相应。须是出身白汗。出后又且如何。健则经行。饥则吃饭。

　　道宏南禅师法嗣

　　扬州平山丽杲行昱禅师

　　晚参。祖道荒凉。人根鲜劣。佛法二字。置之高阁。山僧今夜。用长虹作竿。新月为钩。向扬子江心垂钓。莫有摇头摆尾底赤尾鲤鱼么。有则出来。冲波跃浪看。如无。且听山僧唱一渔父词。以供大众。乃拈拄杖。作摇橹势云。鼓抴烟波一钓翁。自南自北自西东。银丝直钓寒江雪。铁笛横吹别浦风。红蓼岸白苹丛。水光山色有无中。侬家不管尘寰事。款乃一声天地空。

　　浴日能禅师法嗣

　　京都大千佛道权高禅师

　　冬至上堂。渠今正是我。我今不是渠。睡眼瞳人踢玉毬。昔年驴觑井。今朝井觑驴。嚼破舌头怕合口。千佛不从阴阳而至。脚底生毛长似线。腊八上堂。修行三大阿僧祇劫。成佛作祖。造业于正觉山前。咬尽人间猪狗。赤眼触碎明星。衔着舌头打失口。无所从来。猛虎饥鹰爪牙下。何曾唧𠺕　上堂。通身罗绮皂靴。荆棘林中。安眠有地。赤体不挂寸丝。明月堂前。转身无门。夺得壁上钟馗宝剑。一任横挥竖挥。直得露柱闪烁。瓦砾生光。百亿须弥。百亿日月。万象森罗。一时显现了也。报化佛头。圆妙等觉。九种十类。都卢是个自己。恁么会是有相。不恁么会是无相。作么生是实相。众无语。复曰。明朝后日。切莫违时失候。

　　主峰昆禅师法嗣

　　汉阳归元且憨拙禅师

　　佛成道日上堂。咄哉黄面老。午夜睹明星。带累阎浮客。重添眼上尘。山僧。今日向瞿昙顶𩕳上。展演爪牙。众生眉睫间。掀翻窠臼。将智慧德相。拈向一边。妄想执着。扫置一壁。威音非始。楼至非终。孤迥迥光吞万象。峭巍巍雄盖大方。到者里。通身是眼觑不及。浑身是口赞莫穷。

　　自明珩禅师法嗣

　　端州月山惺学敏禅师

　　上堂。遇水架金梁。莫让他人争作。拨沙填滑路。岂肯袖手傍观。罗睺罗之密行。释迦佛赞莫能穷。观世音之慈心。二乘人空生仰望。兴隆梵刹。一肩担荷莫辞劳。辅弼丛林。全副肝肠归净域。勿谓事之难成。总怪力之不足。既为佛子。当报佛恩。掷拄杖云。莫谓清早起。更有夜行人。

　　远林进禅师法嗣

　　京口五州净因宗一真禅师

　　上堂。举拂子云。无偏无正。无主无宾。门外刹竿。一任踢倒扶起。匣中宝剑。何妨竖弄横拈。叶续花联于不萌枝上。凤舞鸾翔于无影林中。不涉功勋。得大自在。且道。是甚么人。手握金鞭问归客。夜深谁共御街行　佛诞上堂。未离兜率降王宫。未出母胎度人毕。何必指天更指地。一春红雨花狼藉。

　　紫琈岠禅师法嗣

　　京口乳山憨如行秀禅师

　　兴化卜氏子。幼而颖异。胸次萧爽。髫年祝发。秉具后。即瓢囊行脚。至弁山。谒紫琈岠。机契。命掌记室。阅数载。遂承印可。辞去。同荫干法兄。道出京口。爱江山之胜。偶过乳山万寿寺。见峰回水绕林茂寺荒曰。者个破落院子。正合我意。乃卓锡焉　上堂。座右乌藤七尺。靠倒虚空。床头白拂一枝。挂残破壁。二六时中。但使一头牯。长耕八亩田。把空手锄。耘无根草。灌引曹溪之水。穿云络石。成熟庐陵之米。匝地普天。将此供养十方大众。以及三世诸佛。总向者里。饱满一如。山僧恁么为人。一任诸方检点。良久云。双手扶犁云过膝。泥牛耕破水中天　僧参问。千七百位老冻侬。向甚处去了。师竖起拂子曰。鼻孔总穿在者里。僧云。千七百则旧公案。都请判断了。师挥拂子曰。今日郊天大赦。尽情发放去也。乾隆壬午秋。示微疾。偈曰。四十余年住此峰。了无一法与人通。倒骑石马嘶风去。叶落霜林满地红。掷笔端坐而寂。世寿七十二。僧腊六十二。塔全身于寺左。

　　侣石清禅师法嗣(二人)

　　桐城投子慈济竺风圣禅师

　　维扬海陵人。七岁于金陵地藏庵。依玉白法师出家。秉戒于云林谛老和尚。后参诞登。遂承记莂　晦日小参。月当晦兮逢小暑。香不拈兮赞不举。日落西峰吞火团。露柱通身汗如雨。平田尘鹿忽成群。阿谁能辩尘中主　晚参。卓拄杖云。拄杖子一往。得个干巴见识。不怕风吹。不怕雨打。孤迥迥峭巍巍。正与么时。忽现神变。𨁝跳上三十三天。撞着行雨龙王。拦头一棒。当下瓦解冰消。主风神忍俊不禁。解开风囊。飕飕飗飗。顷刻间。吹得云收雨散。依旧日光明照。见种种色。复卓一下云。摘杨花摘杨花。胡卢架上生冬瓜。明朝吃了早粥后。大家努力检新茶　上堂。崖桂发龙门。折来供投子。满院散天香。簪向银瓶里。宾主方历然。问答从此始。以我为隐乎。吾无隐乎尔。临济四料简。古今人莫辩。透过金刚圈。与君通一线。卓杖一下云。盏子扑落地。碟子成七片。

　　金陵灵谷道揆守禅师

　　浙江乌程凌氏子　小参。山僧一往口门窄。者也之乎不爱说。若问西来意若何。白棒倒拈头打裂。不是绝人情。亦非无德泽。肝肠如火脸如冰。从来钟阜家风别。祇如知音底人到来。又作么生。相将把手步秋林。笑指霜枫红似血　小参。日日日东升。夜夜月西没。升没不停机。又值黄花节。砧敲夜月寒。雁叫霜风洌。枫叶岭头红。芦花江上白。是声非声。是色非色。祖意西来。了然无别。既无别。因甚有会有不会。只为忒分明。翻令人不识　晚参。禅不假参。道不假学。祖师西来。祇堪洗脚。蒋山恁么说话。自掴一掴云。络索　晚参。东边来的。东背西向。巍巍堂堂。西边来的。西背东向。济济锵锵。可中有个汉。不落东西。不存向背。且道。是何面目。良久云。认着依然还不是　师住灵谷三十余年。三接　翠华召对。　赐紫。乾隆丁亥八月十一日示寂。世寿六十七。僧腊四十六。塔于本山。

　　青原下宗镜十世

　　硕庵载禅师法嗣

　　润州焦山敏修福毅禅师

　　湖广武昌李氏子。年十九。礼荆州承天寺恒印老宿祝发。抵汉阳归元受具。志慕宗乘。包挑行脚。至焦山参硕庵。命看无字话。十余年无所入。乃遍参名宿。大病几死。忽猛省曰。狗子佛性无。乾坤一火炉。拟议刚半步。彻底尽焦枯。返焦山呈所得。蒙印可。住弁山上堂。僧问。如何是正中偏。师云。金乌夜半海门悬。进云。如何是偏中正。师云。白发女儿照古镜。进云。如何是正中来。师云。云中石女夜怀胎。进云。如何是兼中至。师云。象王跨上泥牛背。进云。如何是兼中到。师云。黑漆浓泼乌纱帽。进云。洞上五位蒙师指。弁岭家风试展看。师云。明向道破。还来乱统。僧礼拜。师乃曰。问答分明也罔然。莫将知解认为禅。祖师那有西来意。只把空拳立正偏　解制。开炉十月中。罢炉正月半。目前是何物。打鼓普请看。竖拂子云。看看。古佛一真灯。十方悉照遍。三世诸如来。皆从影里现。各各不相借。光明莫可见。大众。既是古佛。因甚莫可见。无油干纸捻。不同腾烈𦦨。我见灯明佛。本光瑞如此。喝一喝　师垂问。洞山门下。永绝渗漏。为甚不波亭外流水滔滔　师六坐道场。乾隆二年。重住焦山。润州大旱。师至广陵。募米三万余石赈饥。师无疾而终。全身塔于润之黄山之南。

　　丽杲昱禅师法嗣

　　扬州栖灵善初禅师

　　示众云。诸仁者。此事。只贵卒地折爆地断。净裸裸绝承当。赤洒洒无回互。若是久参先达。才闻举着。撩起便行。犹较些子。

　　宗一行真禅师法嗣

　　京口五州净因运德轮禅师

　　上堂。垂万里钩。驻千里马。布漫天网。打冲霄鹤。固是从上老古锥底作略。祇如有一人。佛祖呼唤不回。三界罗笼不住。古圣不安排。至今无处所。毕竟作么生授受。震威一喝云。莫谓龙华消息断。桃花依旧笑春回　示众。南来三楚客。北至五台僧。望见五州山。早吃三十棒。踏着回龙桥。已落第二路。况入净因门。有甚相见处。楼台风月。近来几个知音。古殿青灯。日下果然失照。将谓老僧空过阇黎。谁知阇黎错过老僧。

　　惺学敏禅师法嗣

　　洞山普利野云彻禅师

　　诞日上堂。世尊腊八成道。彻上座。先世尊三日。世尊眼中着屑。彻上座雪上加霜。休云两彩一赛。总是熟境难忘。喝一喝云。分付山门头大汉。切莫笑他坭塑金刚。以拂子打<PIC>X85009201.gif</PIC>相云。事无一定。理无一向　小参。无明长我志。烦恼助我能。推倒无影树。更上第一层。良久云。举头天外看。谁是我般人。

　　憨如秀禅师法嗣

　　镇江乳山得一善禅师

　　本郡元氏子。幼失怙恃。投万寿寺。依憨如秀出家。秉具于宝华文海律师。时念。出没阎浮。将何敌他生死。即叩夹山翠岩江天海门诸处而返。参拖死尸的是谁话。久无入处。一日定中闻禅板声。豁然透脱。即呈偈曰。北斗面南看。西江一吸干。抽开白霜刃。凛凛倚天寒。秀接得。以火烧却再索。师展两手。秀曰未在。师云。和尚莫瞒人好　中秋上堂。中庭地白树栖鸦。冷露无声湿桂花。今夜月明人尽望。不知秋思在谁家。灵山指曹溪话。马祖玩寒山比。毕竟那个聻。试检点看。殊不知贵在自肯承当。不可傍他门户。打○相云。汝等诸人。切忌错认定盘星　僧问。如何是迥出黑山鬼窟一句。师云。石压笋斜出。问如何是不犯化门一句。师云。崖悬花倒生。问如何是衲僧本分一句。师打云。者里检点得。

　　竺风慎禅师法嗣

　　桐城慈济憨幢惺禅师

　　姑孰鸠玆毛氏子。年十六。参金山天涛和尚。问生死事大话。机不契。造夹山。礼丽杜多于首座寮。遂求剃染。是冬受振南和尚具足戒。年二十。参竺风慎于投子。巾瓶九载。方吻合。授受洞上源流。未几。遂继住焉　清明。祖堂上供。赵州曾此访同流。今日何人识卖油。回首夕阳坡下望。荒烟蔓草不胜愁。大同当日谓。赵州只识卖油翁。且不识投子。惺上座则不然。赵州只识投子。究竟不识卖油翁。要见卖油翁么。柳暗花明风物好。小斋无事足淹留　解夏小参。秋初夏末诸兄弟。足比飞蓬了无系。投子堂中人不多。规模特与诸方异。以大圆觉为伽蓝。以悟为期无改易。即教万里无寸草。未许脚跟轻点地。虽然如是。须知增上慢人。不在此例。毕竟如何。荆棘林中容不得。无事界中间位置。

　　道揆守禅师法嗣

　　金陵灵谷玉潜璞禅师

　　浙江乌程沈氏子　解制上堂。九十日期。风不摇草不动。前面案山。后面靠山。石头大的大小的小。松树长的长短的短。出大经卷于一微尘。湖海禅流。十方共集。观音依旧净瓶。势至别开生面。灵谷今日解开布袋头。百城烟水五十三人。一任东南西北。小参。举一僧问三尊宿云。二龙争珠。谁是得者。一曰。得即失。一曰。老僧只管看。一曰。谁是不得者。师云。得即失。夜短睡不足。日长饥有余。老僧只管看。易分雪里粉。难辨墨中煤。谁是不得者。含元殿里。更问长安　师住灵谷十载。乾隆丁酉六月初七示寂。世寿五十一。僧腊三十。塔于本山之西麓。

　　青原下宗镜十一世

　　敏修毅禅师法嗣(五人)

　　润州焦山碧岩祥洁禅师

　　池州青阳人。自幼喜趺坐。祝发于金陵清凉。闻弁山法道之盛。往受具焉。至黄山。礼中州和尚。看父母未生以前话。久无所得。过焦山。参敏修和尚。修问。甚处来。师云黄山。修曰。曾到天都峰么。师云。若不到即不来也。修曰。将得黄山松来否。师云。早已呈似了也。修曰。脱空妄语汉。参堂去。一日放参后。师问。既是万里不挂片云。为何青天也须吃棒。修便打。师即豁然。及修赴弁山之请。命师继席　结制上堂。红炉大启。选佛场开。无论是凡是圣。一齐拶入。辊作一团。镕作一块。期以九旬为度。果能于威音那畔更那畔。转得身来。方可向毗卢顶𩕳上。扬眉吐气。不妨拈乌豆换人眼睛。于赤肉团上。剥人汗衫。事虽恁么事。人须恁么人。诸兄弟。还信得及么。卓拄杖云。选佛若无如是眼。宗风那得到于今　住弁山上堂。佛祖关棙。壁垒精严。当机一着。透骨彻髓。不见四祖大师道。百千法门。同归方寸。河沙妙德。总在心源。若也如此见得。倾湫倒岳。只在针锋。跨海擎天。不资余力。今日山僧。略借诸祖威光。敢与诸人。通个消息。且道。是个甚么消息。携得海门一滴水。洒来弁岳四时春　乾隆三十年。师复主焦山。乙酉八月朔示微疾。至初七日。天未明。闻啼鸟声。起坐沐浴。索笔书偈曰。去年八月初七来。今年八月初七去。海云楼外木犀香。林鸟一声天欲曙。掷笔瞑目而逝。世寿六十三。僧腊三十五。茶毗。建塔于五州山。

　　扬州平山拙樵坚禅师

　　徽州歙县吴氏子。遂之栖霞落发。慈应秉戒。首参敏修毅。值庭梅大放。毅曰。汝识此香乎。师曰。味不雷同。毅曰。不同在甚么处。师随颂曰。无树枝头花正开。灵根透处绝尘埃。无香无色真奇特。者段风流说不来　上堂。山头翻白浪。海底起红尘。会得个中意。铁船水上行　上堂。至道无难。唯嫌拣择。把住放行。云腾雨致。拟议思量。徒增意识。不意识。杨岐驴子脚三只。

　　润州焦山铁机印禅师

　　上堂。僧问。如何是本分事。师曰。巧不如拙。僧曰。谢师答话。师曰。谁教你恁么。僧拟议。师曰且去。乃曰。盘山道。心月孤圆。光吞万象。光非照境。境亦非存。光境俱亡。复是何物。洞山道。光境未亡。复是何物。若论如来禅。盘山不道全无。若论祖师禅。洞山亦未梦见。争如焦山者里。三诏洞。烧丹井。羲之崖。𢉉鹤铭。双峰阁。不波亭。青玉坞。海棠屏。且道。是心耶境耶。俱亡耶未亡耶。若人检点得出。始知巧不如拙。

　　扬州平山竹堂祥焸禅师

　　上堂。祖意教意。胡饼呷汁。洞彻元微。眼中着屑。到者里。直饶三世诸佛。累代祖师。天下老古锥。有口只堪挂壁。何故。水流涧底太忙生。云在岭头闲不彻。

　　润州焦山祥云果首座

　　因僧入室。师问。汝是甚处人。僧曰江西。师曰。庞公吸尽。意旨如何。僧曰。当初只嫌茅长短。烧了原来地不平。师曰。上座脚跟未稳。僧曰。谢师证明。师便打。

　　得一善禅师法嗣

　　京口乳山广仁祥能禅师

　　本郡陈氏子。礼得一善得度。造夹山圆具。遍参诸尊宿。一日随众灌禾。登车踏水。蓦然打脱桶底。归呈偈曰。昔年寻剑事徒劳。八字眉分眼上毛。蓦地踏翻关棙子。胸中流出自滔滔。善曰。犹欠棒在。师曰。和尚自吃。善拈拄杖。师转身便出。善颔之　上堂。独坐幽篁里。弹琴复长啸。深林人不知。明月来相照。横杖于膝。作弹势云。诸仁者。闻么。琴上无弦曲。知音自古难。踏破天下人草鞋。足不出户。截断天下人舌头。话不出口。殊不知狭路相逢。岂为知己。从门入者。不是家珍。击香案一下云。向者里得个入处。恰好全收珍藏。异穷子之疾驰。道到宝山。无化城之暂息。能上座恁么道。且喜没交涉。顾左右云。丈夫自有冲霄志。莫向他人行处行　师登大殿。僧问。如何是入门一句。师云。磬口仰天。钟口俯地。僧罔措。师云。大扣声大。细敲声细　师生于乾隆丙辰正月十三日。至乙巳三月初一日示疾。全身塔于乳山之阳。

　　玉潜璞禅师法嗣

　　金陵灵谷祇园绍禅师

　　池州铜邑余氏子。母吴氏。年二十五。礼九华之天台真如庵洪渡师祖出家。复投徽歙黄山云谷寺介庵和尚圆具。遍参知识。后受玉潜印记。出住六合之长芦。九江之龙池　小参。紫金山石头。块块是精金美玉。解珍重者。惟有白云儿。常能守护。庭前八功德水。滴滴是醍醐上味。解吞吐者。惟有竹管子。得些受用。其余光摇玉带。向音空阶。五月松风。凉生殿角。流觞曲水。玉级五层。诸仁者。日日吃灵谷饭。入灵谷室。切忌眼横鼻直。自瞒瞒人。良久云。没机用汉。直饶恁么去。何日得有恁么事　贴单。结制藂林古例。贴单诸方旧规。正恁么时。直饶临济德山。且居门外。云门赵州。拈过一边。何故。好汉不用多。一个是一个。复呈票云。举起字义炳然。免得当面错过。

　　青原下宗镜十二世

　　碧岩洁禅师法嗣

　　润州焦山济舟澄洮禅师

　　湖广武昌梁氏子。号洒然。依报德寺慈云师脱白。受具归元寺。杖锡游方。参碧岩之龙华。作第二座。岩问。堂中事作么生。师云。太行山下贼。南岳岭头云。岩云。更别有么。师云。一段鸳鸯锦。霜刀剪不开。师服膺三年。从岩主焦山。闻江涛声。彻法源底。偈曰。醉骑白鹤上扬州。梦绕笙歌十二楼。酒醒眼开浑不见。长江今古向东流。岩阅之。方吻合　解制。十五日以前。客帆当槛落。江鸟背人飞。十五日以后。觅火和烟得。担泉带月归。正当十五日。动用扬古路。不堕悄然机。其捏聚也。星驰电卷。海竭山崩。其展演也。光风霁月。海晏河清。若能掀翻鸟道。截断玄关。迥超阶级。不落有无。向此转得身吐得气。一任定光招手于金地。智者点头于江陵。只如二具不涉。又作么生。青山横谷口。绿水绕江干。衲子须珍重。春风透骨寒　上堂。摩尼珠人不识。如来藏里亲收得。六般神用空不空。一颗圆光色非色。永嘉此语。大似不会洞宗金针玉线之功。正偏回互之旨。今日焦山。亦有举似。摩尼珠谁不识。竖穷横遍无伦匹。六门昼夜放光明。辉古耀今囊空色。设有个汉出来。索取摩尼珠。焦山如何抵对。遂展两手。下座　师三主焦山。一住弁山。无不以本分事接人。晚年多𠻳。庚戌秋逾甚。八月初十。晨起沐浴更衣。众请说偈。师笑曰。拄杖子早已分付了也。何必临行而更饶舌。翌日遂逝。塔于黄山之麓。侍读学士茅元铭。为铭其塔。

　　拙樵坚禅师法嗣

　　扬州平山秋浦澄朗禅师

　　至平山。参拙樵。久向高风。趋师一鉴。山目视之曰。汝犹带苞苴在。师曰。若有即不来也。山曰。前村烟浪里。别有好商量。师礼拜而出　解制示众。从前牢关把住。水泄不通。今后鞭杖放开。重门大启。其把住也。驱耕夺食。休来瞬目扬眉。其放开也。奖爱怜婴。饶汝转身吐气。正当今日。尽十世古今。统无边刹海。总是汝诸仁一具旧阁闲田。汝欲往东弗于逮。也在里许。往西瞿耶尼。也在里许。乃至兜率内院。色究竟天。也在里许。自余乌石岭。望州亭。庐山五老峰。天台石梁桥。无有不在里许者。诸昆仲。只如古人吹布毛一事。又作么生。乃拈拄杖云。扶过断桥水。伴归明月村。

　　铁机印禅师法嗣

　　广陵大圣允超澄轮禅师

　　上堂。咄咄。金刚脑后三斤铁。油油。细抹春风滚绣毬。也不咄也不油。一箭落双雕。原是栅中鹅。

　　竹堂焸禅师法嗣

　　京口五州山无言澄天禅师

　　据室。三世诸佛。累代祖师。阐大机。显大用。为法为人。选佛选祖。一段秘密公案。已被过量大人注脚了也。

　　广仁能禅师法嗣

　　京口乳山万寿中诚智禅师

　　盱县梁氏子。过京口乳山。闻梵音有感。依广仁能禅师得度。往池阳九华圆具。江浙间。历参宗匠。上弁山。依济舟洮三载。飘然而返。是夕禅窗闭雨。能问。得个甚么。师呈偈曰。扑落虚空碎。平教大地沉。可怜蕉叶雨。滴滴故乡音。能颔之后命继席　上堂。片雪轻飞大冶炉。不劳更下死工夫。明明拈出当阳看。原是衣中旧日珠。挥拂子云。者里觑得。本自圆明。那边放下。了无障碍。向上一路踏翻。直下一机轩豁。既无四宾主可分。何有五君臣可序。只得驱泥牛而出海。春耕红破落花溪。跨石马以朝天。晓踏绿开垂柳陌。三世诸佛。到此进步无从。历代古锥。只好退身有分。祇如不涉进退一句。作么生道。震威一喝云。击碎寒潭月。痴猿何处窥。

　　青原下宗镜十三世

　　焦山济舟洮禅师法嗣(二人)

　　润州焦山担云清镜禅师

　　姓吴氏。嘉兴海盐人。少为诸生。能诗。尝过金粟。阅大般若经。至如来所说十八空。有省。即舍家室。祝发于海宁庆善寺。受宝华山浑律师戒。参焦山济舟洮和尚。见一切殿宇禅堂。皆可记忆。如宿世焉。人亦异之　示众。举三祖信心铭云。至道无难。维嫌拣择。但莫憎爱。洞然明白。又举五祖先为破头山中栽松道者。尝请于四祖曰。法道可得闻乎。祖曰。汝已老。脱有闻。其能广化耶。倘若再来。吾尚可迟汝。师云。大小祖师恁么说话。且道。是拣择耶。非拣择耶。是憎爱耶。非憎爱耶。今请诸兄弟。批判一上看。倘若未能。山僧即为批判去也。卓拄杖下座　示众。良医之门足病人。炉鞴之所多钝铁。焦山者里。无禅可参。无法可说。无金刚圈与人跳。无栗棘蓬与人吞。一任弄无星秤子于不波亭上。两脚踏翻生死海。唱无生曲于三诏坊前。一身挨过是非关。偶尔磕着。自然粉碎了也。设有个日午打三更。面南看北斗底人到来。但向他道。参乎吾道一以贯之。即今还有知宣尼落处者么。

　　润州焦山巨超清恒禅师

　　桐乡陆氏子。自幼能诗。投海宁庆善寺脱白。造隆觅岫雯律师圆具。因阅坛经不思善不思恶语。知有宗门中事。即登焦山。参济舟洮。济问。何处来。师云浙江。济云。曾过浒墅关么。师云曾过。济云。把将公验来。师无对。自此亲炙数载。得蒙印可。乾隆五十二年。遂继焉　解制小参。春风渐和。春日渐长。时节若至。其理自彰。龙潭吹灭纸灯。德山隔江招手。雪峰九上洞山。玄沙𡎺破指头。以至鸦鸣鹊噪。无非时节因缘。便可洞明者事。今当九旬期满。圣制圆成。山门头布袋阿师。呵呵大笑。且道。笑个甚么。人说今年胜旧年。上元定是正月半　佛诞上堂。麻三斤总没交涉。乾矢橛货真价实。三十二相殿里底。横三竖四。杖林山下竹䈥鞭。七长八短。下兜率降皇宫。妄想执着。睹明星成正觉。执着妄想。城东老母不欲见。赵州老汉不喜闻。丹霞烧取舍利。云门一棒打杀。仔细检点将来。却是汾阳道的　结夏小参。焦山今年结夏。两袖清风依旧。心将江水俱清。人与绿杨共瘦。来者湖北湖南。住者山东山右。犀牛扇子。一人一把。梅花纸帐。月明如昼。兴来时。竹里高吟山鸟惊。云起处。窗前落笔龙蛇走。非仙非佛。亦经亦咒。有人蓦地相逢。一时识也难透。若问此中消息。正是楝花时候。毕竟作么生。卓拄杖云。究。
卍新纂续藏经第 85 册 No. 1587 正源略集


　　正源略集卷第十六

　　天台嗣祖沙门国清　达珍　辑

　　南岳下三十九世

　　天翼翔禅师法嗣

　　潭州大沩藏庵锋禅师

　　武陵罗氏子　上堂。举一不得举二。放过一着。落在第二。栽松道者求寄宿。面皮厚多少。碓房俗汉上江舟。未跨船舷。好与三十棒。迷时师度。悟时自度。大小祖师。乘风而过。寄来三瓮酱。要你添盐。收来一面镜。自照觉丑。扶起黄檗。踏倒水潦。一棒一条痕。一掌一握血。到此田地。堪报不报之恩。卓拄杖云。人归大海方知贵。水到潇湘一样清。

　　奎章平禅师法嗣

　　徐州草堂允中会禅师

　　解制小参。把住泥牛耕夜月。放行木马撞春风。以杖横肩云。海阔从鱼跃。自南自北。自西自东。

　　普润济禅师法嗣

　　苏州珠明谛修本禅师

　　浙江嘉禾王氏子。母梦曼陀罗华投腹而生。年十三剃染。一日阅楞严七处征心。有省。即参普润济之普明。亲炙数载。得受信拂。出住苏之珠明。以堂弟光贤为徒。竭力相承。废复新而幢复建　上堂。终日拖犁拽耙。耕种自家田地。文章佛法全无。信口粗言细语。但看新珠明摇唇鼓舌。说青道黄。东山溪接西山水。南院花开北院香。所以法无定相。遇缘即宗。佛佛于此授受。祖祖于此相传。世尊拈花。迦叶破颜微笑。达磨面壁。神光断臂安心。黄梅夜遁。九江驿还把橹。临济建黄檗宗旨。天童起太白家风。者里明得。何妨平步青霄。其或未然。珠明今日失利。

　　潜修悦禅师法嗣(二人)

　　成都昭觉守仁定禅师

　　湖广德安陈氏子　上堂。要知此事。如干将镆鎁。虽遇佛祖。难与争锋。世智辩聪。近傍不得。昭昭灵灵。迷瞒不住。无事甲里。坐守不得。始是一切无碍底汉子。尘尘开道眼。处处不覆藏。其或未然。道业未成空白首。大千无处着羞惭　示道魁禅人。须向离名离相处承当。勿向笔尖舌尖上探讨。虽是无迹无影。又却有凭有据。但非思量分别。之所能及。若从虚拳指上生实解。正是水底捞明月。且问阇黎。如何是你直下承当底意旨。魁拂袖便出。师云。也须珍重始得。

　　四川昭觉自光月禅师

　　衡州李氏子　小参。九旬把住脚跟。不容[糸*系]毫走作。个个骨头皆换。人人皮肤脱落。铁牛卸却鼻头绳。纵横自在无束缚。淫房酒肆。剑树刀山。天堂地狱。任大步以逍遥。惟高怀而廓落。只恐不是玉。是玉也大奇。设遇黑面老子。打算饭钱。又且如何。盲龟趁月天涯。跛鳖追风海角　起七小参。七昼七夜。万缘放下。人境双忘。寸丝不挂。忽然㘞地一声。抬眸看见天下。

　　峄岫旭禅师法嗣

　　宝应一粟霈沧霖禅师

　　本城汤氏子。年十八。投峄岫和尚出家。依文律师受戒。首参振一宗。次归一粟。受本师衣拂。遂继席焉　请佛上座小参。即此是佛错。即此非佛错。一粟。祇得将错就错。何以故。本来无位次。今日强安排。

　　休林岫禅师法嗣

　　嘉兴圆通心如静禅师

　　平湖金氏子。投万年休林大师出家　小参。金鎞刮眼里翳尘。全凭妙手。丛林转纲纪法令。须是其人。一大藏教。是个切脚。且道。切个什么。犀牛扇子。匝地清风。于此互作主宾。成就不思议化。人人亲证摩醯眼。个个洞明正法轮　山门。圆通门户。泼天大开。师子颦呻。须待伊来。且道。伊是阿谁。喝一喝。拽杖便入。

　　长庆安禅师法嗣

　　无锡南禅静荪慧禅师

　　吴门程氏子。幼投本郡法华纯白和尚剃染。造云林巨涛果受具。遍参诸方。首谒憨初澹如诸尊宿。次造南禅。参长庆安。得蒙印可。后继席焉。乾隆甲辰。退隐苏之支硎山法音精舍。有禅宗心印。行世。

　　佩璋璜禅师法嗣

　　庐山瞻云素芳华禅师

　　上堂。昨夜抖擞肚肠。思量一夜。作一首不落法身颂子。今日举似诸人。拈拂子云。甲子乙昼[○@─]。双只角麒麟。丙子丁昼[○@(│*○)]。中午现明星。庚子辛昼[○@(○/一)]。独户出群英。壬子癸昼[○@(、/(、*、))]。三周庆百岁。惟有中心戊子己。不敢动着。动着即祸生。乃吐舌云。忙把琵琶半遮面。不令人见转风流。

　　大晓彻禅师法嗣(十人)

　　杭州天长天涛云禅师

　　嘉定王氏子。弱冠。依豁崖和尚剃染。受具后。遍参南北宗师。及见大晓彻。印可。继席香林金山天宁　小参。过得荆棘林。尚非是好手。何况死在平地。欲指你一个路头。怎柰我王库内。无如是刀。若总不恁么。露柱灯笼叫屈有分。事不得已。造个口业。甘心堕㧞舌犁耕。击竹篦云。钱塘江上桃花水。苏白堤边杨柳风　小参。花枝烂漫。燕语呢喃。妙吉祥眉毛拖地。阿逸多鼻孔撩天。惟有东村王大哥。耳卓朔头鬔松。不见天空地阔。不知春夏秋冬。终日饥餐渴饮。唤瓮作钟。水底懒捞明月。虚空好捉春风。任他昼夜滔滔水。今古奔流不向东　小参。三界无法。一性圆明。四大本空。六窗虚静。三藏十二部故纸。一千七百则葛藤。提起也风行草偃。放下时海晏河清。白云山谷原无我。黄叶飞空岂有心。师末年。退隐山阴善福庵。丙戌冬示疾。众请医。师却之。众请偈。乃笑曰。无偈便死不得耶。起坐如常。至腊月十九日。吉祥而逝。茶毗。顶骨不坏。塔于镇江丹徒之南岗。

　　金陵佛国湛海宗禅师

　　贵州人　小参。西来意古佛心。昼见日夜见星。门前春水连溪绿。屋后青山色更新。灵云见桃。豁开正眼。香岩击竹。磕破顶门。会则途中受用。不会则世谛流布　小参。翻天关展地轴。红炉焰里。六月冰生。赤日光中。三伏冻冽。露柱灯笼。昨夜三更。与墙壁石头。商量个事。引得舜若多神。从空跃出。侧耳偷聆。问讯蒲团上瞌睡汉。也是眼见如盲。耳听若聋　早参。霜风开户牖。寒气上蒲团。骑牛觅牛的。打入荒草。抱赃叫屈的。转见不堪。香林此际。拨转乾坤。廓清海宇。据款结案去也。以拄杖旋风打散。塔于月潭祖塔之旁。

　　镇江金山江天沧洪注禅师

　　晒藏小参。牟尼珠人不识。如来藏里亲收得。现前六柜。无非如来藏。牟尼珠。毕竟在那一柜。众中还有点得出者么。若点不出。金山不惜狼藉。不妨对众打开。一任识取。卓杖云。急着眼。

　　金陵香林妙严隆禅师

　　早参。陀罗尼法。神妙章句。观音普门。圆通妙旨。包括三藏。顿超十地。教外别传。无字经偈。信受奉行。诸弟子回向无上佛菩提。跛鳖盲龟跳梵天。稽首的依苏悉帝　解夏。安居禁足。体遍十方。游山玩水。了无踪迹。至于秋清月朗。暑退凉生。普天佛土。遍地禅关。伶俐汉就此承当。个中人全身放下。更有奔南走北者。好与三十痛棒　早参。日食三餐。夜眠一觉。神通妙用。无不具足。更问如何若何。痛棒一顿打出。且道。香林还有为人处也无。良久云。知恩者少。

　　香林碧云宝禅师

　　上堂。祖师印铁牛机。印泥印水总全非。其他向上向下。末后最初。是甚热碗鸣声。今日山僧。终不拗直作曲。幸尔诸人。个个眉横鼻直。虽然如是。非非想天。有几人脚踏实地。

　　金山江天超宗荣禅师

　　上堂。拈拄杖云。俱胝一指头。一生用不尽。江天一橛头。且道。几生用得尽。若识得一指头。便明得一橛头。明得一橛头。德山临济是他奴。历代知识。天下老和尚。莫不总被他穿却鼻孔。且道。山僧呢。卓一卓云。年来无力赖伊扶。

　　常州天宁定悟诚禅师

　　本郡阳湖人。于五峰山绍隆寺出家　上堂。举楞严经云。见见之时。见非是见。见犹离见。见不能及。坐得眼中火出。走教腋底汗流。大地有同参。目前无异路。途中受用的。但能水草浑无欠。终日骑牛且觅牛。

　　常州天宁扶功明禅师

　　本郡周氏子。年弱冠。投修善庵净玉师脱白。依金陵报恩圆具。遍历诸方。后参大晓彻。遂受记莂。乾隆丙子。继席天宁。乙未春。说菩萨戒竟。沐浴更衣而逝。凡上堂小参。不许记录。故无传焉。世寿五十九。塔全身于寺之北野。

　　常州天宁纳川海禅师

　　上海徐氏子。依隆觉敷律师受具。遍参名宿。后参大晓彻之天宁。为火头。一日大问。如何是万法归一。师以火叉呈之。大云。一归何处。师云。烧火满灶红。大云。火尽灰飞时如何。师云。佛眼觑不见。大颔之。

　　常州天宁德洪圆禅师

　　本郡李氏子。髫年。阅法华经止止不须说我法妙难思。有省。便投天宁脱白。圆具后。参大晓彻。亲炙数年。方吻合。继席天宁。凡上堂小参。不许记录。一日告众云。三心不得。四大无家。便入寂。

　　自闻悦禅师法嗣

　　吴陵三昧见彻明禅师

　　金坛丁氏子　解制小参。火炉边煆来的。铜头铁额。霜雪里拣出的。玉骨冰心。既然。时至理彰。不免放一线道。南去北去。东去西去。浓阴不减来时路。添得黄鹂四五声　据室。九龙溪口。叮公桥头。有一句子。明历历光烁烁。诸佛觑不见。列祖梦不着。明上座。拈起也百谷风生。放下也千江水肃。蓦喝一喝云。天上有星皆拱北。人间无水不朝东。

　　法南胜禅师法嗣(二人)

　　常熟普仁一轮月禅师

　　上堂。荆棘林中插足。须是其人。虚空背上游行。法轮大转。尘尘刹刹。普现威光。物物头头。全彰正眼。破沙盆大家扶起。无文印信手拈来。不作奇特商量。亦非玄妙解会。若能直下无私。便见辉天鉴地。喝一喝。

　　常州商山恒悟际禅。禅师

　　宜兴许氏子　开炉上堂。天之高。地之厚。沧海之深广。品物之不齐。高悬古镜。列万象于台前。横按镆鎁。截群机于句下。若夫透脱一路。累他达磨眼睛突出。弥勒口门笑破。千手大悲。摸索不着。大智文殊。测度不出。只有街头石敢当。风吹不入。雨打不湿。守呆呆地。却较些子。虽然。要悟则易。要迷则难。火炉头无宾主话。总不许动着。若动着则祸生。

　　正宗道禅师法嗣

　　江西瞻云万云岫禅师

　　上堂。三日已前。在后堂寮。未曾减一丝毫。三日已后。据方丈位。未曾增一丝毫。不增不减。前后际断。直下踢倒人我山。竖起智慧幢。不被名相转移。不逐时节迁变。东涌西没。随缘自在。是乃诸佛菩萨。同得阿耨多罗三藐三菩提。是名无诤三昧　说戒上堂。向上一路。千圣不传。而佛佛同证。宗乘一唱。三藏绝诠。而法法全彰。道远乎哉。拄杖头孤迥迥。纵横得妙。圣远乎哉。眉睫上圆陀陀。杀活自由。所贵当人直下构去。则透顶透底。无欠无余。说什么一不杀生二不偷盗。不消咳嗽一声。百杂碎也。其或立功勋存知见。则波罗提木叉。谁敢动着一丝毫。何故。修证即不无。染污即不得。

　　德山海禅师法嗣

　　钱塘盐官荐福秀崖春禅师

　　上堂。拟心即错。动念即乖。直饶火炉头会得无宾主话。也只空费了许多浆水钱。稍知原委底。着著有出身之路。化钝铁作良金。镕顽铜成法器。妙手虽彰。归根得旨。犹未许在。且道。荐福具何眼目。

　　果宏德禅师法嗣

　　江西头陀微彩星禅师

　　入院。四山围绕。楼阁重开。入门一句。不用安排。喝一喝。便入。

　　佛泉安禅师法嗣

　　京都大觉月天宽禅师

　　上堂。豁开户牖。万象历然。明头也合。暗头也合。因甚世尊三昧。迦叶不知。一步较易。两步较难。纵然剑刃上横身。冰棱上走马。只解瞻前不解顾后。且道。誵讹在甚么处。良久云。无人知此意。令我忆南泉　中秋。打开普光藏。吾无隐乎尔。有权有实。有照有用。木樨薰破山谷鼻孔。正好修行。正好供养。直饶拂袖便行。王老师犹少机关在　立春。僧问。如何是道。师云。如何是道。僧云。问大道。师云。此去京都六十里。云学人会也。师云。犹隔九关在。乃云。冰河焰发。碓嘴花开。黑漆拄杖生头角。不萌枝上吐奇葩。木童岭上歌无尽。石女溪边笑转赊。且道。笑个甚么。不解风从何处起。吹开无数白杨花　晚参。清秋气爽西风急。吹破虚空露一窍。灯笼扬声。露拄发笑。且道。笑个甚么。良久云。手执夜明符。几个知天晓。呵呵。

　　粹如纯禅师法嗣

　　京都觉生彻悟醒禅师

　　参万寿纯有省。受心印。首住广通。足不出寺十五年。凡求指示者。以寸香为度。后奉　命。住觉生寺。道益高而望益重　起七。佛性谁无。佛性谁有。三咬不见骨。一举四十九。师子野干鸣。野干师子吼。咄咄咄。夜半日轮红。面南看北斗　解七。举禅板云。蒲团坐断古今。脚跟踏结佛祖。火炉头不容片雪。长空里任布重云。恁么是去。变大地作黄金。供养上座。如其不是。吃水也须防噎。须知悉达太子。夜睹明星。见大地众生。齐成正觉。大似弃海认浮沤。调达老。堕身在地狱。如比邱入三禅乐。也是乞儿见小利。大力魔王。当时若解道个我待众生界尽。乃至无有众生名字。亦不发菩提心。却不妨始终丈夫。广额屠儿。放下屠刀便了。更说甚我是千佛一数。好人不肯做。定要屎里卧。虽然。山僧说却说得一丈。行尚行不得一尺。山僧固不肯诸子。诸子尤不肯山僧。且作么生。置禅板云。得饶人处且饶人。

　　闻学禅师法嗣

　　杭州天目旅亭会禅师

　　嘉善张氏子。参东鲁法师。令看东山水上行话。遍参十载。一日在崇福禅堂。闻雨声打失鼻孔。乃趋见闻学定。机缘相契。遂记莂焉　上堂。半生抱拙水云乡。自觉冰霜已惯尝。今日惭惶继祖席。了无一法可商量。既无一法商量。作么生与诸师。趁个时节。好云迎哓日。无物不风光　佛诞小参。身口意清净。是名佛出世。身口意不清净。是名佛灭度。正当恁么时。还有释迦老子么。良久云。从今丑恶难遮掩。路上行人口似碑。

　　在权衡禅师法嗣

　　方塔平川舟禅师

　　上堂。拈拄杖云。竖穷三际而无内。含褁十虚而无外。入一微尘而非小。盈满六合而非大。复举善财入弥勒楼阁因缘。师云。弹指一声。善财便得入重重楼阁。适来山僧挝鼓升堂。汝诸仁得入也未。若未得个入处。应须得个出处始得。或有问学人。入也未入。何云出耶。向伊道。待慈氏下生。更为说破　小参。云散长空净。崔巍万八峰。声声紫燕语。拟欲寄飞鸿。者是我在老人寄示语也。此四句中。有一句全照全用全纵全夺。若人检点得出。参学事毕。

　　天慧彻禅师法嗣(八人)

　　扬州高旻了凡圣禅师

　　浙江海宁薛氏子。与友人张永昌。往衢州居洞。复投慧初和尚剃染。永昌。名世空。同师参方。夜坐石城桥上。遇游侠三四人。以铁棒打师曰。好和尚不打坐。打坐不是好和尚。师闻。觉有所入。后参崇福怡然和尚。时天慧彻。居首座。征竹篦子话。师云。摩醯首罗三只眼。座云。𨚗个是正眼。师喝一喝。一日睹露柱。便知情与无情悉皆成佛。即呈所得座云。子大事了毕矣。遂付衣拂　解七小参。一期之中。九七之内。言不盖覆。语不囊藏。倘获知音。将大海来。盛取大海去也。知我法门。有如此广大。如此坦荡。若是持钵盂底汉。焉知他家笊篱大小。杓柄长短。蓦拈拄杖云。能有几人不唤作拄杖。卓一卓。又能有几人唤作拄杖。掷杖归丈室　起七。古之今之。若佛若祖。检点将来。不无三错。第一错不合投师出家。第二错不合参方行脚。第三错不合打七参禅。若免得者三个错字。不妨横眠倒卧。鼓腹讴歌。倘或伫思停机。高旻与诸人将错就错去也。击禅板云。起　晚参。大尽三十日。小尽二十九。会得个中意。面南看北斗。拈拄杖。卓一卓云。是大神咒。是大明咒。是无上咒。是无等等咒。拄杖卓著方砖。因甚东海龙王头疼。复卓一卓云。一雨普注　早参。三岔河畔有一物。竖穷三际。天中塔下有一物。横遍十方。更有一物。在洋子之北。欧公之南。名喧宇宙。声振大千。且道。是甚么物。设或道得。大有我在　早参。昨朝入城。行路辛苦。夜间一觉。直至五板。忽然醒来。忆得无梦无想。主人公在甚么处话。特特举似诸人。仲冬犹寒。恭惟大众万福　早参。春风如刀。春雨如胶。尽大地人。在泥水里。头出头没。惟有赤肉团上无位真人。略较些子。蓦召大众。要知临济大师落处么。遂展手云。一夜落花雨。满溪流水香　解夏。壁角头破草鞋𨁝跳。塞却金刚神鼻孔。若人识得。千里同风。其或未然。山僧为诸人说个道理。譬如饥人欲米而得其柴。动用一般。未免难以救饥。如病者欲取黄连而得名品果物。虽甘美。未免不能疗病。如行人欲朝北阙而往南走。劳苦无异。未免愈走愈远。遂喷嚏云。还我草鞋钱来　小参。行年五十六。命穷真薄福。虽有几亩田。夏秋不成熟。争柰仓一空。搜寻无积蓄。坐对此浮图。但能饱众目。欲倩金刚王。担入市间鬻。金刚亦云饥。闻言自颦蹙何如卖。山僧皮骨无多肉。大众忽停餐待。声同一哭。诸人且勿哭。山门书问头。转语人必速。师于乾隆丙子五月七日示寂。世寿五十七。僧腊三十三。塔于镇江七里店之石垄。

　　扬州兴化资福慧皎清禅师

　　中州人。参高旻。示以本来面目话。力究有惺。呈旻曰。丁一卓二。放三抛两。本来面目。伸手见掌。旻云。洞山道。麻三斤。又作么生。师云。口开便见喉。眼闭多言梦。一日十二时。时时作客送。送到劳劳亭。无聊抱弦弄。旻曰。未在更道。师云。忽然打破沙盆。露出家常茶饭。多吞不尽。少吐不尽。这回端不揖檀𨚗。旻大喜曰。此子。慧性过人。举以首众　小参。文殊普贤。说理说事。错。德山临济。行棒行喝。错。将错就错。下个注脚。就地书个心字。悬空书个必字。有人过此两关。际清替他下涅槃堂。倘或未然。粒米寸丝。也须仔细　上堂。破常住却有三般物。一曰空心菩萨。二曰折脚香炉。三曰无烟火灶。僧问云。如何是空心菩萨。师云。内外一如。如何是折脚香炉。师云。动着便倒。如何是无烟火灶。师云。轻易烧不着。僧云。恁么则与古佛同参也。师云。上座三寸甚阔。僧一喝。师亦喝。僧连喝二喝。师休去。来日见僧云。昨日何似今日。僧便喝。师云。者一喝。落在甚么处。僧无语。师震声一喝云。碱水粯子饭从你吃。临济四宾主。未梦见在。一日索浴。更衣正坐。书偈云。有佛处不得住。老僧罪过。无佛处急走过。老僧罪过。不然。获罪于天。无所祷也。老僧罪过。毕竟如何。横案竹篦云。来时无口。去时无鼻。掷笔趋寂。塔于刘埠之西。

　　钱塘大雄山崇福晓峰良禅师

　　江西安福郭氏子。八岁。礼腾𦦨公剃染。年十九。纳戒于吉州龙须山。遍历诸方。无可意者。闻高旻钳锤严密。往参得旨。后晦迹于吴门。无出世意。同门霈公。坚挽出住崇福　解夏示众。江海之逝。岂栖迟于芳藻。云汉之飞。未饮啄于清流。祇恐不是玉是玉也大奇。崇福三十年前。讴歌之野老。惯趋栖巢之渔父。三十年后。总不恁么。何故。蚁子自来腥处走　示众。他人行处我不行。他人住处我不住。不是与人难共合。从来缁素要分明。山僧昔日挑担。懵慬出来。撞着个无鼻孔汉。添得一担颟顸。东触西触。忽然桶底脱落。始知善财童子学心经。从来不识元字脚。而今仔细思量。更有一个难处。且道。𨚗里是难处。摇手云。不道不道。

　　扬州宝轮霈霖源禅师

　　湖广陈氏子。丱岁出家。闻谷中有声。猛然大彻　小参。登山到顶也。入水穷源也。一九二九三九寒彻骨。且道。生机一路。在甚么处。咄云。绝对绝待。无在不在。匝地普天。顶光三昧。南北东西。一场庆快。若人伫思停机。辜负明州憨布袋　上堂。五千四十八卷。破烂故纸。拈放一边。一千七百个。陈年滞货。置之勿论。乃拈拄杖云。拈新条行正令。直得群狐灭迹。魔外潜踪。东京相国寺里西廊下石狮子。𨁝跳上三十三天。触着帝释鼻孔。新昌石佛。汗流如雨。惊得石敢当。有鼻无嘴。连声道个吽吽吽。乃喝一喝曰。无毛鹞子。扑地双飞。汝等诸人。要知三玄三要落处么。下座　解夏。腕头无力。龟毛绳。缚得虚空紧峭。肘后有符。兔角杖。点得碓嘴花生。无位真人。不须把住。自然教伊进不得退不得。变作露地白牛。趁亦不去。若是东触西触。犯他国王水草。总不干宝轮事。何故。源长老信亦不立　早参。嘉州打大象。不是得力句。陕府灌铁牛。不是亲切句。西河弄狮子。不是转身句。日观峰头觅的。不是最高句。大丈夫。语不离窠臼。焉能出盖缠。卓拄杖云。击碎壶中日月。掀翻劫外乾坤。有语非干三寸舌。能言岂是一腔心。阿呵呵好大哥。风流不在着衣多　结夏。开无须锁。未为好手。挽虚空结。方是作家。猛虎舌上书字。烈𦦨光中喝采。拈起栗棘蓬。倒着金刚圈。举着帝释惊心。击着二乘胆丧。薰风自南来。殿角生微凉。若起丝毫佛见法见。宝轮不用神力。二铁围山自入去也。卓拄杖云。以大圆觉牛脚马脚。为我伽蓝瓜篮菜篮。

　　安乐广修圆禅师

　　上堂。拈一茎草。作丈六金身不难。拈丈六金身。作一茎草不易。忽有人出来道。也不难也不易。饥来吃饭困来睡。山僧向伊道。个未在。何故。儱侗禅和。如麻似粟。安乐做处也。要诸人共知。即起身云。急着眼觑。遂翻一斤斗。归丈室。

　　金坛东禅道庵参禅师

　　江南常州武进童氏子　上堂。长坐不行之人。提脚不起。顶𩕳上好与一拶。长行不坐之人。放脚不下。脚板下好与一锥。擎拳瞬目之人。疯气缠染。更与三十痛棒。何故。剑为不平离宝匣。药因救病出金瓶　小参。七窍凿开混沌死。智者过之。九乌射尽乾坤黑。愚者不及。作么生得恰好去。以无所思心。得大自。在力。

　　丹阳嘉山隆庆维圆勉禅师

　　闽之汀州宁化徐氏子　示众。居一切时。不起妄念。空山无人。于诸妄心。亦不息灭。水流花开。住妄想境。不加了知。点即不到。于无了知。不辨真实。到即不点。恁么也得。不恁么也得。山僧无固无必。石巩陈迹。华亭故态。吾不为也。有心用处翻成错。无意求时却宛然。有么有么。良久。渭水垂纶。得璜便休　小参。有句无句。揭谛揭谛。如藤倚树。波罗揭谛。树倒藤枯。波罗僧揭谛。句归何处。菩提萨婆诃。遂呵哈大笑曰。昔贤疑案。维上座明断了也。三世诸佛。历代祖师。百千法门。无量妙义。亦不消一弹指。竭尽无余。还委悉么。昔年出岭来。今日入岭去。只在此山中。云深不知处(本分偈。本来成现。晴空闪电。霹雳一声。裂娘生面文不加点。儿戏鬼脸。长大思量。惭惶无限我有一机。人谁识伊。昨朝吃饭。今日肚饥)。

　　天台省彻悟禅师

　　参天慧彻。禅堂供司水职十二年。一日举足下单。踏破方砖。有省。大叫曰。十二年底。十二年底。维𨚗问曰。十二年底甚么。师曰。十二年来被鬼迷。今日脚踏实地。至方丈呈偈曰。觑破方砖。面目俨然。一微尘内。洞见大千。天曰。未在更道。师云。蚯蚓过海。虾蟆上天。聪事不真。重说偈言。天颔之。后隐于华顶深处玉树林。终身不出。

　　南岳下第四十世

　　藏庵锋禅师法嗣

　　芙蓉双峰若呆慧禅师

　　常德宁邑黄氏子。结制。喝一喝云。临济。曹洞。沩仰。云门。法眼。总被麻三斤缚作一束。辊入阿耨达池。纵使口如利剑。早已打湿袈裟角。只待乾矢橛成等正觉。方知出头有分。山僧见处。要望诸人高超物表。何以故。喝一喝云。月落不离天。

　　天涛云禅师法嗣(六人)

　　杭州天长守约信禅师

　　小参。夫子不识字。达磨不会禅。一卷好心经。被个歪嘴和尚念坏了。你还透得坏处么。打一锤一块肿。踢一脚一块青。因甚么蚊子上铁牛。癞士听雷声。欲得不招无间业。莫谤如来正法轮　小参。一拳拳倒妙高峰。就地拈来土是金。一踢踢翻圆觉海。滔天波浪浪是水。若果恁么。天长。与你助彩。东西南北去。镬汤炉炭去。剑树刀山去。毒蛇头上揩痒去。猛虎口里横身去。若也滴滴搭搭婆婆诃诃。只恐总去不得。何也。天长。从来不与人说妈妈禅。

　　金陵西天妙德起禅师

　　号元峰。浙江山阴吕氏子。年二十。投普照老宿出家。得戒于杭之天长。掩关三载。北礼五台。遍参尊宿。后谒天涛云于金山　上堂。问答本无交涉。棒喝亦然。虚设莫问张三李四。空悬一天星月。复卓拄杖云。一二三四五六七。入海算沙徒费力。个中消息报君知。弥勒释迦同吃跌　小参。山僧。自小记得。四句伽陀。不免当阳拈出。挥拂子云。上大人孔乙己。化三千可知礼也。且问诸仁者。是甚么义　小参。论玄宗谈意旨。佛祖单提传心印。打开宝藏妙无穷。得意忘言超智境。实无一法与君通。万象森罗齐乞命　早参。禅无可参。道无可学。世尊拈花。早丧灵源。迦叶微笑。更添病目。山僧今日略呈丑拙。吃饭穿衣。无法可说。两个拳头。一对伸出　早参。有梦有想。情尘未释。无梦无想。天地悬隔。坐断两头。触处明白。直下承当。更添阶级。拟议思量。白云万里　师年老。退居兴教。以角虎双修。嘉庆戊午正月十四日示微疾。众请说偈。师曰。莫污人好。索浴更衣。移龛坐寂。

　　金山六益谦禅师

　　上堂。向上一路。人人鼻孔撩天。各各脚跟点地。放行也海阔天空。把住也无处回避。今日金山。也不把住。也不放行。大家团圞头。同说家常话。知有的兄弟。杓柄短长。锅子大小。常住日用。一一尽知。不知有底兄弟。柴米油盐。银钱使费。斋堂茶饭。种种现成。毕竟作何消受。若向三条椽下七尺单前。呆呆坐禅。如是消受。阎罗老。打你鬼𦜇臀有分。何故。金山者里。不卖者个滞货。无禅到你参。无道到你学。顾众云。还知金山为人处么。去到诸方。切莫错举。

　　杭州天长海宇清禅师

　　上堂。买帽相头。看席打令。未免取舍自殊。朝打三千。暮打八百。徒尔疲劳。天长。今日横吹牧笛。不犯宫商。大家齐唱太平歌。合会共欢尧舜日。恁么委悉。便请承当。其或未然。不免为诸人直截去也。十个手指八个叉。会得也。是捏目生花。若不会。若哉佛陀耶。

　　嘉兴精严性恺彻禅师

　　上堂。未离兜率。已降王宫。未出母胎。度人已毕。恁么会去。木马逐风嘶。不恁么会去。泥牛海底走。马子尿壶。扫帚畚斗。是山僧寻常用底。临济德山。是干屎橛。汝等尿床汉。费山僧多少委曲。更向者里。觅什么膻。喝一喝。若是丈夫儿。不向𨚗边讨。

　　嘉兴精严琢三勤禅师

　　湖州德清许氏子。年二十八。投云林在瞻和尚脱白。后参天涛云。命看万法归一话。一日契旨。偈曰。一念回光双眼瞎。泥牛裂断黄金索。无毛鹞子泼天飞。四十九年错注脚　升座。一五又一五。大地即是土。甜瓜彻蒂甜。苦瓜连根苦。苦乐大家知。各自照门户。因语识人。因苗辩土。无是无非。有宾有主。卓拄杖云。会也无。山猫不是老虎　小参。世尊不说说。迦叶不闻闻。会得个中意。枣子囫囵吞。卓拄杖云。无端无端　小参。拈拄杖云。有头有尾。无病无药。眼睛横生。鼻孔直落。见饭会吃。见衣会着。现成公案。不用造作。禾山打鼓。普化摇铎。直饶会得也是络索。

　　沧洪注禅师法嗣

　　常州天宁觉性是禅师

　　本郡江阴姚氏子。二十岁。造宜兴铜官山。礼德梵和尚出家。遍参诸方。次谒沧洪注。命看未生前话。二年后。忽契悟。得授印记　上堂。空手把锄头。杀活纵横得自由。步行桥水牛。不风流处也风流。人从桥上过。昆仑踏破洞庭波。桥流水不流。黄鹤楼前鹦鹉洲。还委么。挥拂子下座。

　　碧云宝禅师法嗣

　　嘉兴精严躬颖义禅师

　　小参。残春已过。孟夏到来。十方聚会。选佛场开。一个个壁立万仞。拶破虚空。便见尽十方世界。是沙门一只眼。尽十方世界。是圆觉伽蓝。身心安居。平等性智。精严恁么说话。大似画蛇添足。若是过量人。着著有出身之路。还有过量人者么。卓杖云。泥牛昨夜遭涂炭。直到于今不见踪。

　　见彻明禅师法嗣

　　泰州慈济湛如真禅师

　　丹徒王氏子　据室。此是从上祖师。断人命根处。拄杖子。今日在真上座手里。即今铜头铁额到此。也须一一按过。不是与人难共住。大都缁素要分明　当晚小参。秋临数日。桐叶初稀木樨香。含蕊南亩稻花肥。钟鸣东海。塔影西溪。离声离色。未许住泊。随声逐色。打折驴蹄。莫把青州枣。错认郑州梨　小参。水底不须捞月。虚空何处着楔。一法不见不知。正是抱䞋叫屈。直饶纯清绝点。脱体承当。脚跟之下。泥水一尺。何故。万里不挂片云。青天也须吃棒　大殿。丈六金身。千丈卢舍那身无边身。菩萨量至梵天。不见其顶。正眼观来。尚属戏论。金佛木佛泥佛真佛。丹霞德山云门赵州。各执己见。新长老合作么生。展具云。齐之以礼　祖堂。不立一尘。不舍一法。世界本清平。何须神臂发。断臂安心。将病与医。致使大唐宗徒。行棒行喝。了无收煞。莫谓家丑外扬。贵图授受直截。

　　定悟诚禅师法嗣

　　常州聚湖寺顿悟禅师

　　浙江海宁人。参定悟和尚。印记继席天宁　上堂。明明明。宛如红日照乾坤。暗暗暗。普天匝地不见面也不明。也不暗。露出金刚一只眼。且道。金刚眼在甚么处。良久云。咄。

　　纳川海禅师法嗣

　　常州天宁净德月禅师

　　本郡阳湖人　解制小参。若人识得心。大地无寸土。家舍途中。若人识得心。大地皆是土。途中家舍。于斯了然。不妨登山涉水。随处自在。挥拂云。若向者里停思。纵饶经历百城。也是赵婆呷醋　除夕小参。今年遇𨳝增一月。寒暑推迁今日毕。衲僧巴鼻祇如常。摩诃般若波罗蜜　解制小参。万法归一。有佛处不得住。一归何处。无佛处急走过。三月无违。青州布衫重七斤。恁么则不去也。三千里外漫流传。上元定是正月半。摘杨花摘杨花。良久云。还识赵州么　升座。最初机。末后句。泥牛吼水面。木马疾追风。有甚奇特。过得天宁门。方为好手。且道。天宁有何长处。卓拄杖云。直饶佛祖到来。也要从头勘过　小参。今朝五月望旦。诸兄一齐云集。蓦竖拂子云。祖意教意全彰。虚空何必钉橛。

　　霈灵源禅师法嗣

　　丹阳嘉山中和□禅师

　　上堂。麻三斤。须菩提岩中端坐。见吾法身。乾矢橛。万里无云天吃棒。克宾维𨚗。罚钱赶出。文殊师利。唤不入门。倒却门前刹竿。弄猢狲伎俩。礼拜归位而立。认奴作郎。者一队汉。个个认影迷头。嘉山者里。仍可法堂前草深一丈。不肯将金针度与人。何故。诸方难见易识。我者里易见难识。

　　了凡圣禅师法嗣(六人)

　　无锡开利化南宏禅师

　　上堂。僧问。意句俱不到时如何。师云。描不成画不就。进云。一种没弦琴。惟师弹得妙。师喝云。谁是知音。乃云。菱花才现。人境难逃。镆鎁全提。佛魔胆丧。遵寰中之敕。握阃外之权。斩新条令。扫除竹木精灵。截断疑根。剖出佛祖心印。定龙蛇。须具闪电之机。分玉石。必有迅雷之句。百尺竿头。使人人进步。万仞岩上。要个个翻身。众中还有进得步翻得身者么。喝一喝云。一片白云横谷口。几多归鸟自迷巢　小参。花开树树开桠。桠上着葫芦。葫芦藤上结冬瓜。瓜中五味尽皆全。甜如蜜。苦如连。辣似番椒咸似盐。其中一种真酸味。相逢难以对人言。卓一卓云。荐。

　　高邮善因最初心禅师

　　生平。于道自任。室中严峻。衲子少有能近者　上堂。真无妄不立。妄无真不生。透过两重关。犹落第二头。所以临济大师云。向第一句荐得。可与佛祖为师。第二句荐得。可与人天为师。第三句荐得。自救不了。设有个出来道。不落阶级。又作么生。但向他道。今日不着便。

　　维扬高旻昭月贞禅师

　　徐州沛县余氏子。幼依铜山洁生和尚出家。年二十。受具于宏济律师。常诵法华金刚致疑。奋志参方。谒高旻了凡圣。参三不是话。有省。呈所得。了曰。谁教你坐在者里。悬崖撒手。自肯承当。绝后再苏。欺君不得。师闻举。豁然开悟。从兹日益玄奥。后继席焉。上堂。绿阴深处。水足草足。碧玉阶前。风清月白。千劫眼不借舌头底。万劫舌不借眼睛底。璇玑不动。寂尔恒通。大清国里。不是无禅。只是无师。一释迦二元和三佛陀。其余是什么碗脱丘　华严期上堂。剖尘出经卷。了义绝言诠。阿字法门海。不隔一毫端。良久云。风鸣条雨破块。朝来塔上铃语碎。大方广佛华严经。尘说刹说不思议。普贤行文殊智。楼阁门开。三摩钵地。顾众云。文彩全彰。各请自鉴　上堂。十方国土中。无刹不现身。昨日雨今日晴。马嘶芳草地。牛卧绿杨阴。渔歌远浦。蝉噪高林。金沙滩头马郎妇。不搽红粉也风流。好大哥。夜来明月照千溪。无限猕猿探深影。喝一喝　小参。夜短睡不足。钟声披七条。山门佛殿。露柱灯笼。因我得礼。你塔铃邗水。妙音观世音。梵音海潮音。薰风南来。殿角凉生。甚么处。是文殊被世尊摄向二铁围山。蓦唤行者。浓煎茶来。小参。扫尽触途滞程。顿开不二生涯。镬汤为乐业。炉炭是安家。赵钱孙李。大宝法华。若起丝毫佛见法见。粗拳辣掌。不怕戴角夜叉。咄。突出无师句子。当阳独露无遮　晒藏经小参。举世尊临入涅槃。文殊请再转法轮。世尊咄曰。文殊。吾四十九年。未尝说着一字。请我再转法轮。是吾曾转法轮耶。师云。大小文殊。被世尊热瞒一上。萸湾今日路见不平。要与文殊作主。召众云。可快将黄面老汉赃物。尽搬在殿前。青天白日。大家露布一番。管教伊转身不及。虽然。也是为他闲事长无明　小参。三登投子。九上洞山。三千里路。卖却布单。痴狂外边走。一盲引众盲。达磨不来东土。二祖不往西干。佛法遍天下。谁人不丈夫。一尘飞而翳天。一芥堕而覆地。拟心即错。动念即乖。汝等远涉山水。皆是去本逐末。还委悉么。未动脚跟。好与三十棒　小参。拈起须弥椎。击碎虚空鼓。狭路相逢。无宾无主。释迦不是佛。达磨不是祖。放出杨岐三脚驴。踏杀玄沙一角虎。阿呵呵。休莽卤。若人识得心。大地无寸土　示众。诸人以我有佛法。我以佛法是冤家。不着赵州七斤衫。岂拈洞山三斤麻。饥即饭。渴即茶。终朝随分足生涯。惟有一个决定说。庭前娑罗树。年年放碧华　僧问。如何是道。师云。瓜州远似扬州。问如何是禅。师云。山僧今日劳倦。僧便出。师云。不妨伶利　问。如何是学人本来面目。师云。牙齿一具骨。耳朵两片皮。僧礼拜。师曰。好个师僧。又恁么去　僧参。才跨门。师曰。后面是阿谁。僧回首。师云。业识茫茫。无本可据　师问僧。狗子还有佛性也无。僧云。无。师云。汝驴年。梦见赵州去在　僧。问如何是云门北斗藏身意。师曰。月落寒潭静。乌鸡半夜啼。僧曰。恁么便是否。师云。不打者驴汉出去。师主席三十余年。室中严明峻拒。不妄许可。事亲最孝。有养母堂。乾隆五十年十月七日示寂。世寿五十七。僧腊四十七。塔于江城村之原。

　　维扬秋门陈居士

　　喜读佛书。偶阅维摩经。至文殊菩萨问疾品。维摩念言今文殊师利与大众十万余俱来我所。即以神力空其室内除去所有。乃豁然。得蕰界空。遂诣高旻。求入室。呈所得。旻曰。此是蕰空。未得性空。犹是门外事。士云。如何是门内事。旻曰。月落后相见。士乃顿悟前非。即呈偈曰。大地黑漫漫。相逢不相识。十圣三贤总不知。泥牛入海绝消息。旻颔之曰。且喜得入门也。士云。弟子从未出。何言入也。旻曰。放汝三十棒。遂筑居士轩。长谭不二。临终前一日。辞谢亲旧。时至。沐浴更衣礼佛。端坐说偈。合掌谢众而化。著述甚多。唯一贯吟。皆阐不不二之旨。

　　扬州哲文袁居士

　　善绘鸡。举家茹素。参高旻。令参谁字。半载无入处。一日画鸡呈似旻。旻曰。虽然如活。争柰不解啼。士曰。声遍大千。旻把住曰。𨚗里是他发声处。速道速道。士无对。自此昼夜力参。半夜忽闻鸡叫。彻见渊源。清晨求证。旻曰。居士会也。士呈偈曰。锦鸡啼破玉屏空。子夜阎浮日正中。情与无情同一舌。到头无处觅渠踪。旻云。到头原不识渠踪。士唯然。日精玄奥。一日唤家僮。敷座焚香。至午趺坐。令请秋门居士话别。门至问曰。正当恁么时如何。士乃画一○相。大喝一声而寂。

　　扬州遁园尤居士

　　未弱冠入泮。不信佛氏。每见僧心若有物。忽舌下患一重舌。医皆拱手。自知必死。闻秋门居士知坐禅。可了生死。往扣之。门一见。即推出仍闭却。士大疑之。遂诣高旻。令参神前酒台盘话。日夜参究。誓不归。未几。病释然。一日欲登厕未及门。忽猛省曰。从今不受人瞒也。即趋方丈。呈偈曰。酒台盘酒台盘。答处何曾在问端。大道本来无背向。从今不被舌头瞒。旻为之助喜。
