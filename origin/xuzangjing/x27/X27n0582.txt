卍新纂续藏经第 27 册 No. 0582 法华统略


　　法华统略目次卷上本释序品第一卷上末释方便品第二卷中本释譬喻品第三卷中末释信解品第四(欠经第三全卷之释)卷下本释五百弟子授记品第八释学无学人授记品第九释法师品第十释见宝塔品第十一释提婆达多品第十二释持品第十三释安乐行品第十四释涌出品第十五卷下末释寿量品第十六释分别功德品第十七释随喜功德品第十八释法师功德品第十九释常不轻品第二十释如来神力品第二十一释嘱累品第二十二释药王品第二十三释妙音品第二十四释观音普门品第二十五释陀罗尼品第二十六释妙庄严王品第二十七释普贤劝发品第二十八

　　法华统略目次(终)

　　No. 582

　　法华统略卷上(本)

　　胡吉藏法师　撰

　　昔在会稽。着此经玄文。凡二十卷。中居京兆。录其要用裁为七轴。但余少弘四论。末专习一乘。私众二讲。将三百遍。但斯经言约义富。更有异闻。撰录大宗。复为此三卷。叙其疏意。略有六焉。一二本所无。今文方有。如四土之说及七会之文。二全废旧通。用今新意。如合大车及火宅之譬。三新旧两用。可适时而说。如六序及十方便之例。四昔言隐昧。今则显明。如释妙四门索车七意。五大宗乃一。而转势不同。二本虽明。今须重述。六改旧分章。依今科约。如方便品六双之例也。

　　释经题。具足应云妙法莲华教菩萨法佛所护念经。今释此一题。即为四别。初论妙。次释法。三解莲华。四辨教菩萨法。

　　竺法护称为正法莲华。罗什改正为妙。本疏已详。余未尽者今当略叙。然开一题为一部。合一部为一题。一题若成一部则成。一题若坏一部都坏。又一题若成。释迦一化便成。一题不成者。又一化不成。又一题若成。十方三世佛法则成。若不然者。一切不成。良由此经穷深极大。故后经云。如来所有一切之法。如来一切自在神力。如来一切秘要之藏。如来一切甚深之事。皆于此经。而演说之。故此经近摄能仁一化。远该十方佛法矣。然立妙名。凡有四义。一者妙是显至道之嘉名。二是伐累根之巧称。三穷赞美之渊府。四极引物之幽致。显至道之嘉名者。夫至理不可名今立妙名者。欲显理无名也。故经云。是法不可示。言辞相寂灭。中论亦云。诸法不可得。灭一切戏论。无人亦无处。佛亦无所说。肇公云。言之者失其真。知之者反其愚。有之者乖其性。无之者伤其体。但至人欲令物识道无名。故于无名相中。假立一妙名。令因此妙名得显理无名。所以然者。理若可名。则非是妙。既其称妙。则知理不可名。故立妙名显理无名矣。又立妙名者。非但得显理无名。复得显名无名。所以然者。既称妙名。宁有名耶。故维摩经序云。非但妙显无言。即言寂灭。如天女之诘身子。汝乃知解脱无言。未悟言即解脱。若立正等名者。则不得显理无名。及显名无名也。问所表之理绝言。能表之言亦绝。欲明何义。答所表之理绝言。为明于理。能表之言亦绝。为辨于教。若然。非但一题成。一切佛法皆成。即一妙字成者。亦可一切成矣。第二伐累根之巧称者。前义为显理。今除累根。累根者谓取着也。由取相故生烦恼。由烦恼故起业。由业故致苦。是故金光明云。如从妄想思惟。故生烦恼。则知着是六道之本。亦是三乘之根。十方三世诸佛。出世说法。正意为伐群生累根。累根若倾。柯条自坏。令六道反流。三乘徙辙。故此经初品云。以无数方便。引导众生。令离诸着。满愿叹云。善哉世尊。拔出众生处处贪着。涅槃亦云。住十地故。见不了了。无所住故。见则了了。皆是其事。问曰。云何立于妙称。能伐累根。答既称为妙。不可作四句百非取之。则受教之人。一切取相心灭。取相心灭故。回六道之宗。改三乘之辙也。第三穷赞美之渊府者。佛道所以超九十六道及二乘之道者。良由微妙故也。若不作妙名者。无由得显佛道超胜一切诸道。又十方三世佛。但为明佛道故。出现于世。当知皆为明妙道。故此妙名。于众经之中。最为美矣。第四极引物之幽致者。若闻于妙法。乃至书于妙经。则起极敬之心。发难遭之念。便有五种法师。获六根清净。故立妙名矣。问曰。罗什立于妙。以何文为正。答乃处处有文故。方便品云。又告舍利弗。无漏不思议。甚深微妙法。我今已具得。唯我知是相。十方佛亦然。明九道不知唯佛能知。故斯文为正意也。

　　次释法义。此经总唯一妙。别开二种。一者果妙。二者因妙。然既称为妙。实不可论其因果乃至四句。故下文云。诸法寂灭相。不可以言宣。文殊十礼经云。诸佛虚空相。虚空亦无相。离诸因果故。敬礼无所观。但无名相中。为众生故。强名相说。开因果法门。约果人所证。名为果妙。因人所行。称为因妙。就经初后分之。从初竟嘱累。正明果妙。傍明因妙。从药王讫普贤。正明因妙。傍明果妙。初分经正明果妙。略有四种。一所乘法妙。二能乘人妙。三寿命妙。四国土妙。一一妙皆有四重。所乘四重粗妙者。对昔二乘之法非究竟故非妙。一乘法究竟故为妙。二者。三之与一。皆堕二边。故不名为妙。不三不一中道之法。故称为妙。三者经云远离二边。不着中道。则中之与偏。并皆非妙。若中偏两舍。乃称为妙。四者二取为二是。二舍为二非。既堕在是非。则不名为妙。若百是不能是。百非不能非。方乃为妙。故大庄严王菩萨叹佛。非是非非。非得非失。非此非彼。非去非来。即其事也。次明身粗妙。亦有四重。一对二乘所见生灭之身非妙。佛所见无生灭身为妙。二者生灭无生灭并非妙。非生无生。乃称为妙。三者生灭为二。无生灭为不二。二与不二。并皆非妙。非二非不二。乃称为妙。四是二是不二为二是。非二不二为二非。既是是是非悉皆非妙。不是不非。乃称为妙。第三寿命妙者。一对二乘伽耶之始双林之终非妙。无始无终。乃名为妙。二者始终无始终。并为非妙。非始终非不始终。乃名为妙。三者始终为二。无始终为不二。二不二并非妙。非二不二。乃称为妙。四者有是有非。不名为妙。无是无非。乃名为妙。第四土粗妙者。一者对二乘所见迹身秽土非妙。叹法身常寂光净土为妙。二者秽之与净。并皆非妙。不秽不净。乃称为妙。三者垢净为二。非垢非净不二。二不二皆非妙。非二不二。乃名为妙。四者有是有非。不名为妙。退不着是。进不染非。乃称为妙。问曰。此之四妙。为是一体。为异体耶。答体更无二。随义不同。如一体三宝。约觉义为佛。轨义称法。和义为僧。今亦尔也。理更无二。约运用自在。故名为乘。至人以此为身。秤为法身。无始终义。目之为寿。圣所栖托。称之为土。问由来有此义不。答南方往诸法华师。似有乘粗乘妙。无后三也。就乘粗妙中。但有初重。无后三节。又初重义亦不成。所以然者。二乘为粗。粗是无常。一乘为妙。妙亦无常。无常既同。有何粗妙。故初重亦不成也。今明既分粗妙。则妙名为常。粗是无常。故得分粗妙也。又总论四种粗妙。亦有四重。一者以二乘为粗。以累未尽。德未圆故。二乘为粗。佛乘累尽德圆。故佛乘为妙。二者若粗若妙。皆是二边所有为粗。非粗非妙。是中道为妙。三粗妙为二。非粗非妙为不二。二不二皆粗。非二非不二。乃名为妙。四二不二。非二非不二。皆是名言故皆粗。言忘虑绝。方是妙也。问妙名为在果。为目因耶。答果累无不寂。德无不圆。可得称妙。因义不然。故妙正目果。问何以得知耶。答初从定起。赞佛慧甚深。明六道不知。三乘未达。则因人未知于妙。何犹有妙。故妙名目果。又经云。无漏不思议。甚深微妙法。唯我知是相。十方佛亦然。既唯佛能知。则独佛有妙。又大名主果。不在于因。妙亦如是。故下经云。菩萨求此乘故。名摩诃萨。即知所求之果为大。因人从果立名。亦名为大。故大唯是果也。问前分明因。后章辨果。可是相生。先果后因。有何次第。答前因后果。此相生次第。前果后因。谓说门次第。所以然者。要先示妙果。欣此妙果。方乃行因。是故先果后因。又此经正明三果权实。昔明三乘之果此是究竟。谓闭方便门。隐真实义。今明二果为方便。一果是真实。故方便门开。真实相显。是故先明于果。后方辨因。

　　次释莲华。具如玄章。今为抑毁法华之人。明此经辨因不足。明果犹无常。略引诚言验此通为谬。莲华得生。凡有二义。一者假缘。二有种子。众生成佛。亦具两义。一者缘因佛性。二本有佛性。所言缘因佛性者。即是菩提心。由菩提心。方得成佛。是故经云。诸佛两足尊。知法常无性。佛种从缘起。是故说一乘。二本有种子。即是本有佛性。方得成佛。虽发菩提心。若本无佛性。不得成佛。故经云。是法住法位。世间相常住。于道场知已。导师方便说。即是本有常住佛性也。故知此经具明缘正两佛性。本始二有。则明因具足。果非无常。更释。法华论释莲华二。一出泥水。二开敷微妙。出水二义。一出二乘泥水。令离二乘心。二出二乘泥水。即是发菩提心。如诸菩萨出二乘心。菩提心现前。名为坐莲华座也。诸声闻因菩萨。出二乘心。即是坐莲华座。然法华实无不有莲华座菩萨座也。开义可知。又莲华有出水不出水。真如有垢无垢。无垢真如如出水。有垢真如名不出水。又有垢真如有不染而染。染而不染。如莲华在泥。亦有染不染也。又斯教一乘之理。四十余年。在三乘泥水之下。而不为三乘泥水所染。问他亦云。莲华不有而已。有则华实俱含。此经不说而已。说则因果俱辨。与今何异。答今明唯有一理。唯教一人。唯有一理是果。唯教一人是因。不异前分明因。后分辨果为异也。次喻理教义者。教如华。理如莲。莲约一如理。一华喻教。教本表理。理一故教亦一。说无量义。皆为显一理。故一切教皆是法华也。

　　次释教菩萨法。问题云教菩萨法佛所护念。教何等菩萨。答菩萨有二。一者直往。二回心入大。自昔已来化直往。今次教回小入大。问昔亦教回小入大以不。答寂灭道场。顿化不得。故昔四种密化。今方三种显教。四种密化者。一说人天乘。令入佛慧。故经云。我此九部法。随顺众生说。入大乘为本。以故说是经。次诱引方便。谓说二乘令入佛慧。故经云。众苦所恼乱。为是说涅槃。我说是方便。令得入佛慧。三命说大乘。令入佛慧。故有长者付财。穷子受命。四为说大乘。令入佛慧。故有陶练小心之譬。问陶练有几种。答依信解品。略明有二。一者以大行陶练。但封执小乘。不受大行。故经云。我等若闻净佛国土教化众生。而不喜乐。二者以大果陶练。而保执小果。不受大果。故经云。我等长夜。于佛智慧。无贪无著。而自于法。谓是究竟。故寂灭道场已后。法华之前。用四种密化。令回小入大。三种显教者。即三周之说。以四种密化。调柔其心。令小志得移。大机成就。然后始得三周显教。令入佛慧。初以法说门显教。令入佛慧。次以譬说显教。令入佛慧。后以宿世因缘显教。令入佛慧。故三根咸悟。现前获记。未来成佛。此四密三显。该摄一化始终。教回小入大之人。义无不尽。又昔五密教菩萨。今五种显教菩萨。一者乘密。故云密遣二人。二者身密。即垢衣长者。三者寿密。伽耶成道。四者土密。在娑婆秽土。五者逆密。谓提婆示逆恶。今五显。谓乘真实。身真实。寿真实。土真实。逆真实。此该摄一切教门。问此五种显教。既是法华。五种之密。亦是法华以不。答法华教中。说此显密故。皆是法华。又昔密说法华。今显说法华。又昔是法华方便。今是法华正体。又昔是法华之用。故从一佛乘。起于密用。今收诸密。以归一乘。若尔则法华网罗众教。众教皆以法华为宗。药王称最为深大。岂不皎然。问回小入大。既有显教。直往应有密化以不。答但有显教。无有密化。但显教有今昔不同。是诸众生。闻我所说。即入佛慧。谓昔显教也。菩萨闻是法。疑网皆除。今显教也。问何故有二显教。答有二教门。及两种菩萨。一者经云始见我身。闻我所说。即便信受。谓华严教。具足明权实法门。此中菩萨即解权实。便入佛慧。二者华严已后。如大品之流。未废二乘。此中间菩萨闻法华开权显实。则疑网得除也。又昔利根者。昔皆已悟。钝根者至今方解。问何故回小具显密二教。直往但显教耶。答直往利根。是故但显教。回小既钝。则前密后显。故方便品云。菩萨有四早。声闻有四晚。四早者。一菩萨早习大乘故。经云。有佛子心净。柔濡亦利根。无量诸佛所。而行深妙道。二早为说大乘故。经云。为此诸佛子。说是大乘经。三早与授记故。经云。我记如是人。来世成佛道。四早生欢喜故。经云。此等闻得佛。大喜充遍身。声闻四晚。对此可知也。问今显教菩萨。既是法华。昔显教亦是法华不。答二种显教。同令入佛慧故。同是法华。则法华摄华严等一切大乘。深大之言。其事弥显也。又称教菩萨法者。一者教昔菩萨。令因权悟实。二者教今菩萨。令因实悟权。教昔菩萨。因权悟实者。昔于一佛乘。方便说五。欲令五乘之人。因权入实。而执教之流。闻五住五。不能因五悟不五。至此经开方便门。示真实相。始知五为方便。不五为实。故得因权悟入于实。复一乘菩萨。闻法华有一无三。但知理一。于缘成五。又失方便教五。是故今明理虽是一。而于缘成五。实虽是一。方便说五。如云雨是一。于草木成异。令因实悟权。故得入佛慧。问此是何物人耶。答犹是回小向大之人。其根既钝。昔闻三失一。今闻一失三。亦得二人。自有假名初心一乘菩萨。闻有一无三。起此偏执。以教今昔二种菩萨。令入佛慧。是故名教菩萨法。问波若教菩萨。与法华教菩萨何异。答波若正教直往菩萨。法华正教回小之人。问二经用何物教耶。答同用二慧教之。但二慧不同。略明五异。一者因果不同。二前后为异。三浅深差别。四空有义异。五有境无境不同。因果不同者。波若以因为经宗。正是因中二慧。以因为宗。故论云。波若不属佛。但属菩萨。又云。在菩萨心。名波若。在佛心。变名萨波若。则知是因中二慧。以因为宗。法华明果德二慧。以果为宗。唯此一事实。余二则非真。照佛果乘之实。名实慧。能起权用。目为权智。故云佛力无所畏及佛诸余法。佛力无所畏。谓佛实智。及佛诸余法。即权智也。故知是果中二智也。问波若何故就因。法华约果。答昔未说菩萨行。今欲为弥勒等说菩萨行。故说波若。是故波若。正明因行。法华欲分三果权实。明佛乘是究竟。故是果。二乘非究竟。故是因。故以果智为宗也。二前后异者。大品前明实慧。后辨方便。法华前明开方便门。后辨示真实相。所以然者。波若为体。方便是用。故前明波若。后辨方便。又波若劣。方便胜。论云波若清净。变名方便。故前明波若。后辨方便。又波若为六地。方便是七地。又波若超凡。方便越圣。故分前后。法华要前开方便门。然后始得示一乘真实。是以命初。题方便品。故前权后实。又要先破二乘。是真实相。故明二乘是方便。然后示一乘为真实。又以二乘为方便。是因。一乘为真实。是果。前因后果。此是教菩萨法之次第也。若从佛实智。起于权用。亦是前实后权。但约化物次第。先权后实。空有异者。波若照空为实。照有为权。法华明照佛果空有皆是实。照二乘空有皆是权。则波若开空有二境。开空有两慧。法华开权实两慧。而合空有二境也。有境无境异者。波若有真俗二境空有二慧。法华则实智有境。权智无境。以无二乘究竟果故。问何故法华名教菩萨。而波若正属菩萨。不名教菩萨耶。答通而辨之。各互例也。法华但显一理。唯教一人。故明教菩萨法。题中具合二义。妙法华经。谓唯显一理。一教菩萨法。谓唯教一人。波若虽属菩萨。而未废三乘。不得云唯显一理唯教一人。故不得云教菩萨法也。但叹美大士所行。显小乘之劣。故有摩诃之称。又云教菩萨法。以三门教之。一摄耶归正门。二摄异归同门。三摄因归果门。摄毒虫恶鬼爱见二耶。归声闻缘觉两正。故方便品具叙爱见。后明我为说方便。说于尽苦道。示之以涅槃。即其事也。摄异归同门者。摄二乘之异。同成菩萨。汝等所行是菩萨道也。摄因归果门者。摄于菩萨。令成佛道。即后分经是也。次教菩萨。三种法轮。遣傍人唤子不得。令识根本法轮也。更遣二使。谓支末法轮教也。后委家财。摄末归本法轮也。问曰。后三与前三何异。答前三叙鹿园已去至于法华。但明秽土教耳。后三长叙华严净土教门。故前三但是二轮所摄。自上已来教菩萨所乘法竟。今次叙教菩萨能乘之人。回小入大之流。不识佛身佛寿佛住处。故不识佛。何犹能解礼念归依。所乘法中。唯有三乘。能乘之人。亦有三佛。一者法身。二者应身。三者化身。多宝明不灭。正示法身。分身是净土之佛。名为应身。释迦居秽土。称化身。所乘法中。三种破病。一者用一破二故。经云唯有一乘法。无二亦无三也。次借二破三。缘觉第二之胜尚无。声闻第三之劣宁有。三以权破实。三乘皆是方便。非是真实。将法例人者。亦具三。一者将一破二。唯有一法身。无有应化。应化非是实故。金光明经云。是二身者。是假名有也。次将二况三。净土分身之佛。尚是化。秽土化身佛。宁是实耶。又应身是本。本尚非真。化身是末。末宁是实。三以权破实。明三身是实者。方便说耳。身实无三也。解此三门。则识佛矣。次将身例土。义亦同然。明能栖应身之佛。既非是实。所住净土。宁是真耶。净土尚非是真。秽国宁当是实。非应非化。方是真佛。不垢不净。乃为实土。则识佛住处。名教菩萨法也。次教菩萨识佛寿命。既有三佛。即有三寿。法身无始终。其寿则长。应身净土佛。其寿则次。化身居秽。其寿即短。故涅槃云。唯佛睹佛其寿无量。犹如夏日。菩萨见佛。犹如春日。二乘所睹。喻如冬日。今亦作三种。破二乘执佛短寿。一者唯法身之寿为实。余二非真。次将应况化。应身之长。尚其不实。化身之短。宁是真耶。三以权破实。说有三寿实。此是方便。非是实说。问昔为二乘人。说有三乘。亦得昔为二乘。说三身三土三寿以不。答此非类也。昔为二乘。说三乘。明佛乘即是化佛。故但化身化土。及以化寿。垢衣长者。即其事也。问昔为菩萨。说于身寿。及以净土。与法华何异。答若三乘之人。与菩萨共闻者。亦未分明如此经开权显实。所以为异。设令开身土及寿权实。三乘权。终自秘之。问昔何处开身土权实。答且据净名。佛身无为无漏。谓真身也。出于五浊。现行人法。示于身权。土亦然也。

　　释章段。此经言约义周。非一意之可尽。又大圣适机演教。变文转势。义亦多方。昔已叙一途。今更陈异意。大明此经。凡有三分。一说经因缘分。二正说分。三信受奉持分。初六事。谓说经因缘分。尔时世尊四众围绕。竟普贤之末。为正说分。从佛说此经已。第三信受奉持分。经初六事可两望之。一为未来生信。为证信分。二望现在。是说经因缘分。一切诸佛。要备六缘。方得说经。一众生有信心。即如是也。二有持法之人。即我闻也。三根缘时熟。即一时也。四有化主。谓佛也。五要须待处。谓住处也。六所为之人。及证明众。故有徒众。要具六缘。方得说法也。

　　如是即是信也。药王品云。此经于一切诸经中。穷深极大。法师品云。于三世说中。最难信解。今略叙之。以验佛语也。所言大者。弥伦太虚。称甚深者。眇然无际。大义有四。一明四实四权四因四果。即一经之大意也。二近该华严之始。竟双树之终也。三摄释迦过去成佛。逸多不见其始。未来湛然不变。群圣莫恻其终。时长化广。莫不入其内也。四总括十方三世诸佛。从一切实。起一切权。摄一切权。以归一切实。谓穷大矣。虽复教弥六合而无言。通现十方而不动。眇然无际。谓之深矣。若不树此信心。则未有如是。又若信法华深大。谓己身心不深大。与法华异者。盖是穷子受财。谓是长者物耳。今寄如是一事。可将万义类之。明明法华既深大。即己身亦深大。且就一无生释之。明此身本自不生。即本不凡。本不凡故。本非六道。若是凡。可转凡成圣。故有三乘。既无六道凡可转。何有成三乘圣耶。故此身超三乘越六趣。即是本来一相。名为一乘。诸佛用本不生为身。名为法身。既不生。何有于灭。即是无生灭寿。既本不生。一切生心动念毕竟清净。即是净土。若达一身。四果便辨。即此不生。亦具四因。故智度论云。顺忍名乘动。无生忍为乘出。顺此不生。渐息生见。名之为动。无生现前。出离于生。名为乘出。故了悟无生。即一乘因也。故无生现前。是内弘义。防令不起生念。谓内护法义。若如行而说。是外弘。亦令他防生心动念。是外护。如此内外弘护。是法身因。故得无生法身果也。无生长寿因者。经云慈悲是长寿因也。世间但悲于物。而不自伤。以理言之。先须自伤。始可悲物。如身子叹息。云何而自欺。自欺者。诸法本不生。而我谓有身生无生。已是颠倒。复欲灭之。令入涅槃。倒中之倒。故谓有生灭。名为自欺。今令不起生见。是大悲拔苦。令不生常现。谓大慈与乐。于自身既尔。化他亦然。作此行者。即长寿之因。次行无生。是净土因者。得无生之寿晓夜。常净一切生心。即除秽土之业。恒令无生现前。谓净土因。自行既尔。他化亦然。次将明无生。作后四行者。弘无生是弘佛道行。经云无生即是佛也。弘无生度生见之人。是度众生行。降起生见众生。是降耶行。护无生妙观。是护法行也。次就无生起四权者。然了生宛然即无生。亦悟无生宛然而生。故能起生用。故有二乘生灭方便。所以昔于捺园。说五众生灭。法身无生。无处不生。故王宫示生。即身方便。既无生而生。即无始而始。故有始自伽耶。谓寿方便。既无始而始。亦非秽而秽。谓土方便。故信一无生。则具四果四因四权四实。谓无生之大也。无生之深者。既称本无生。则无有生。何有不生亦生无生。如是五句。故无生深矣。若作无生观者。十方三世佛法。并是身内。如此则于身有益。如是一句既尔。竟欢喜奉行。皆须入观。故下经云。法华是良药。服者不须老病死也。阴入无主为我。听受非情曰闻。众生心行可一之时。名一时。佛者授药之人也。住处者穷子服药处。即是得子之所也。王城者。昔摩竭提界寂灭道场救子不得处。今还于此处。救子得也。昔是说根本一处。今还于此处。说摄末归本一。然本末乃异。一道不殊。如今昔处不异也。

　　与大比丘众者。依此经。前列声闻者。命其子也。列菩萨者。召集证明众也。诸方等经列声闻者。凡有五意。一者欲密教令回小入大。即波若之流。二欲显教回小入大。谓法华之流。三欲举小之劣。显大士之胜。如华严等经明。五百在座。有若盲聋。四表二乘将应悟入。五欲显法界不隔二乘。二乘自隔法界。法界不隔二乘。故列之在座。二乘自隔法界。故有类盲聋。后之三义。并约华严。又三种法轮。列之各异。根本法轮。谓不密不显。二支末之教。密而不显。三摄末归本。显而不密。五百在座。既不见闻。故非显教。亦非密化。名非显密。今说大法。密欲付财。谓密不显。此列之。唯显非密。比丘名乞士。手持应器。表内贮功德。身服袈裟。外示福田。余深惭于钵。重愧于衣。问何故前列罗汉。答除粪已后。方委家业。故得罗汉竟。乃为说法华也。

　　诸漏已尽者。先雇子除粪也。逮得己利者。倍与汝价。即除粪已后。得一日之价也。问婆沙云。解脱通于果因。涅槃唯是果称。何故尔耶。答涅槃名灭度。灭于大患之果。度四流之因。故独在果。解脱名不尔。故通也。尽诸有结者。前离现惑。后离于当惑。亦先离于因。后离于果。问初离现惑。后离当惑。有二体耶。答唯是一惑。不复现行于心。名离现惑。无复感未来生惑。名离当惑耳。心得自在者。上正与其直。谓得罗汉。今与涅槃果。外诸余功德。如瓫器米面之物也。

　　释摩诃迦叶。问增一阿含经云。迦叶不值佛。成辟支佛。今值释迦。故成声闻。应胜身子。云何翻是中根人。答三世得声闻。极速也。六十劫证得者。极迟也。四世缘觉极速。百劫者极迟。今迦叶不及身子。此从四世已上。六十劫已还。缘觉人也。六十劫已上者。则胜身子也。缘觉有三。一劣声闻。如五十九劫已还人也。二等声闻。如六十劫人也。三胜声闻。六十劫已上人也。问云何名缘觉。答果人或藉非情而觉悟。如见华落得道。或藉人缘而悟无。如因猕猴。若是因人。则必禀十二因缘教也。问二种缘觉。一本是初果。回心证缘觉。二本乘缘觉。迦叶是何人耶。答回心证缘觉。本是初果圣人。佛初出世。迦叶犹是凡夫。故知是本乘人也。

　　释迦旃延者。是性。智度论两文证之。一云三百年有婆罗门道人。性迦旃延。次云以是故名迦旃延。若是释子。则不作如是说。扇绳是其别名。余亲见天竺僧云。此土无物可以译之。故存梵性。本行经亦云性迦旃延。

　　离婆多者。此云室星。母就星乞得。从星得名也。

　　劫宾那。此云分别时。

　　薄俱罗。此云庵罗果。以一食施辟支佛。得五不死报又名多忍辱。依禅法秘要。

　　摩诃𤘽絺罗难陀。是一人非两人。佛初为说禅法。起在此人。其人憍慢放逸。通达一切异论。四皮陀十八经。以慧多定小。佛于迦兰陀竹林。初说不净观。经一及夏。始证罗汉。备为其说本缘。故方得道。

　　列菩萨者。上是而命其子。今是并会亲族。召集证明也。又上是当机众。三周说法。正为声闻。故云为声闻说法华也。今是发教众。如弥勒之问。文殊之答。发起佛教也。又约昔言之。上是能教众。今是所教众。如命说大乘。教于弥勒。又上权行众。以我同物。欲引物同我。今是实行众。实行大道。欲引小归大。又上是失乡之子。今是不失乡子。不失乡子。前已得悟。失乡之子。今方改迷。

　　释菩萨摩诃萨者。智者见空及以不空。见空则越凡。见不空则越圣。故有两名。二乘但见于空。不见不空。故唯有一称。又二乘不求大道。当体立名。菩萨求于大道。从所求受称。

　　释不退转。璎珞经二文解。一云十信中第六信名。不退心。勉于位退。次文云。十住中第六住犹退。第七住不退。二文相违。今以两义融会。一约利钝二。就权实。利钝者利。根菩萨。六信已能不退。钝根之人。至六住犹退。积习善根。至于七住。方勉位退。次约权实行论之。六信不退。权行之人。则六住犹退。故龙树十住婆沙云。言十住退者。为怖地前菩萨。令速入初地。故云退耳。其实不退也。皆得陀罗尼者。持不生观令恒现。持生观常令不现也。乐说辨者。内精知欲乐。外巧说诸法也。问曰。何故上叹二乘断惑。不叹菩萨断惑。答有二种。依小乘教。则二乘断惑尽。菩萨都未断惑也。依大乘教。二乘断惑。是生灭观。除粪人也。菩萨无生灭智。惑本不生。无所断也。净名经云。不断烦恼。而入涅槃。然不断应不入。但悟惑不生故。即是涅槃。故不断而入。前叹断惑。是毁二乘。今明不断。明美菩萨也。

　　释菩萨别名。凡有三义。一者闻此胜名。获大功德。如闻弥勒名。灭百亿劫生死之罪等也。二胜人依德立名。既闻其名。可学其行。三者此是体道之人。道既无名。则人亦如是。无名强为立名耳。然菩萨既无名。强为立名。众生亦无名。强立名。以众生本来绝四句故。强立众生耳。今闻菩萨无名。强为立名。移置己身者。即悟众生。便成菩萨。有此大益也。若闻菩萨名。作菩萨人见者。则菩萨便成我见也。

　　释初列文殊。大品经虽是大乘。犹未废三乘。犹符昔教。其言易信。故佛自说。不假菩萨弘助。故列菩萨。依客旧次第。此经既废三乘。反于昔教。其言难信。必须佛菩萨共弘。物方信受。故列菩萨。依宾主前后。韦提希者。此云雄身。其本是鞞提王女。应云鞞提。何此云雄身。以其国别是一州住故也。

　　释尔时世尊四众围绕。叙四处七会义。此经有一义二义三义四义七义十义十二义。一义者。文虽七卷二十八章。统其大归。但明一道清净。故下经云。三世十方佛。现通说法。诸有所作。皆为一佛乘故。

　　二义者。有两种经。一无量义经。二法华经。所以说此二经者。无量义辨其出生。法华明乎收入。要须先明出生。后方辨收入。二教相成。故一处说也。所言出生者。略有三种。一从得生失。二从体起用。三从实生权。出生失者。谓失一道清净。故有六道不同。故无量义经云。一切诸法。犹如虚空。无有二相。而诸众生虚妄横计。轮回六趣。莫能自出。如涅槃云。是一味药。随其流处。有六种味。二从体起用者。谓诸佛体悟一道清净。欲化六道众生。出生一切身一切教。故经云。众生根性无量。教亦无量。教无量故。义亦无量。无量义者。从一法生。始从华严。终竟法华之前。一切诸教。皆从一法生。是以经云。初说人天二乘。乃至摩诃波若华严海空及菩萨诸行也。三从实生权。谓从一佛乘。出生三乘。问无量义经。但明出生。法华前一切教。当教亦有出生耶。答无量义欲融会诸教故。当教亦有出生。故有井池不同。而水无异譬。此明理实无异。约众生根性别。得道不同也。次对上三种出生。即明三种收入。一收六道。同归一原。故会一豪善。并皆成佛。二摄用归体。始从寂灭道场。终竟双林之说。同归一道。是故经云。如来说法一相一味。究竟涅槃。常寂灭相。终归于空。三者摄权归实。即会三乘。入一乘也。然虽通明三种出生三种收入。正为三乘人。明三从一生。宁不归一。次判今昔。昔但当教明义。未辨出生一切。一切收入。此经是结束融会。故从体起一切用。摄一切用。以归体也。

　　次辨二名。从体起用。用有多门。名无量义。从用归体。体无有二。故受妙法之名。

　　次分略广。从体起用则略。但有一会说法。一卷之文。摄用归体则广。故有多会之说者。此经正明收入故也。又三世佛。以归一为正意。故广明之。出生非佛正意。故略辨。有昔未辨收入。故今广明之。昔已广辨出生。今但略说也。次引喻。既有二经。明出生收入。今引两喻。出生。如阿耨达池出四大河。收入。如四河合流同归大海。等一咸味也。

　　次明三义。即是三段。初六事。谓说经因缘分。二正说经分。三从普贤品末。信受奉持分。

　　次明四义者。即是四土。初在秽土说法。二在净土说法。三住净土。普为十方净秽人说法。四还在秽土说法。所以明四土者。欲明一切诸佛土权实义。一切诸土不出五句。一但秽非净。即初说处是也。二但净非秽。第二说身权实处是也。三亦净亦秽处。即神力品已去也。住于净土。现通说法。名为净土。令十方净秽。同得见闻。故复有秽土也。第四还住秽土。分身已散。土还复秽。嘱累品末已去也。此即含有非净秽义。斯法华经。是诸佛秘密神通。难信难解。今当述之。若如净名显现法门。初秽次净。后还复秽。今是甚深秘密。望前欲明收入。非净秽义后。净土虽隐。不明其现。故知隐无所隐。虽净非净。秽土虽现。而不明其现。故知现无所现。虽秽非秽。故欲收入非净非秽实相之土。望后复有出生之义。虽非净秽。出生净秽。故净秽双游。故分身还净。释迦住秽。妙音来时。游于秽土。皆是甚深难思议事也。

　　次明四处。一有处说法。即初分经也。二从见塔已去。升空说法。故佛住空接众。亦在于空。三亦空有处说法。即神力品。此会佛及上众俱处虚空。十方同见具空有二处。四还住有处。故佛从塔起。归于本座。大众亦然。此中亦有收入出生之义。望前则有收入。所以然者。释迦经虽从空住有。而不明其事。当知虽空不空。虽有不有。即收空有。入中道非空有也。望后即出生义。虽非空有。而空有双游。多宝住空。释迦居有。一切佛土虽多。亦不出空有二处也。问后明空有与净秽何异。答此即有三身三土。谓化身住秽土。应身住净土。法身住空。即非净秽土也。

　　次明七义者。谓华严七处八会。此经四处七会。初会说无量义经。多人得道。二会说乘权实法门。直往菩萨疑除。回小之人蒙记。三会说身权实法门。无量众生得大法喜。种大善根。即见塔已去也。第四会龙宫不思议众集。说法界违顺大用净秽二土。蒙益者多。即提婆品已去也。第五会千世界尘数菩萨集。说寿权实法门。十二种人。皆得受道。即踊出竟常不轻也。第六会住于净土。现五种神力。总说法华。十方众生皆蒙法利。即神力品也。

　　第七会说一切菩萨行法门。无量众生皆悟道迄。药王去也。

　　次明十义。有二种。一者文十。二者义十。初文十者。即成十段。仍生起七会。无一豪乖越。七会有二次第。一次机缘次第。故会会中有人得道佛应机而说。二义次第者。前如是六事。明说经因缘具足。今第二正明说法。将辨摄多归一。故先明从一生多故。初会说无量义经也。既明从一生多义显。次即明摄多归一故。第二明乘权乘实法也。乘权乘实者。但明所乘之法。次明能乘之人。故辨身之权实也。自上从一生多。摄多归一。所乘之法。及能乘之人。明十方佛及释迦法界顺用法门。但释迦一代有兄弟二人。作违顺两用。上已明顺用。故次辨违用。释迦既尔。十方佛亦然。自上已来辨于违顺。但明释迦现在一期之事耳。故今次明久证法身未来不灭。逸多不见其始。弥勒莫恻其终。不虑而知。照穷法界。不动而应。十方现前。无言可吐。教弥八极。无权不开。无实不现。十二蒙益。八种瑞相。故有第六会明寿权实也。自上久近诸事。但利净秽二生之缘。别明权实之教。未畅众圣之意。故现五种神通。总说一切权实。令十方同益。二世咸闻。故名有第七会。始自一会。终竟利于十方。皆是明十方佛及释迦佛果事竟。又故第八宜付属也。付属佛法既竟。次明十方三世诸菩萨行化法门。故有第九会。即第九章也。说果明因。一期事竟。一切菩萨。一切二乘。一切凡夫。欢喜礼佛而退。故有第十信受奉持分也。

　　次义十者。有十双义。然此经具一切义。震领提纲。略举其十。初总明十方佛从体起用摄用归体一双也。次从体起用。摄用归体明法。次辨身权实辨人。人法一双也。上人法是顺用。下明其违。谓违顺一双也。违顺是一代之近。次明久远之事。谓久近一双也。上久近多是说法轮。下明现五种神力。满百千岁。救度众生。谓神通轮。即神通说法一双也。自上二轮。皆明果德。次辨因行。谓因果一双也。次明治病。初出生收入。明乘权实。正破众生执三乘异病。从身权实竟经。乃至双林之教。破众生执佛无常病。一切病唯此二也。执异病亦是自迷。执无常病谓迷他。初二是迷因。次二是迷果。初亦是非常谓常。后是非无常谓无常。本疏已释也。即破两病一双。明七会说法之意也。次约三世佛。说不说一双。诸佛多说前乘权实法门。既明出生收入。于义已圆。何者。二乘非究竟。即是无常。佛乘究竟。名为常住。既辨乘权实。即身权实已彰。不复须说后分。亦不须多宝佛塔。多宝佛塔。为破恶世钝根无常执。故踊现耳。故灯明朝说法华。夕即取灭。都不明身权实事。大通智胜佛亦然。即说不说一双。次明根利钝一双。以成前义。利根闻乘权实。即解身权实。不须更说后分。中根者更须说后分。无常执乃除。下根者于法华不悟。乃至涅槃教。方乃解耳。问曰。何以知上根者初分已解身耶。答曰。身子开乘权实。即解佛权实。故云如今者世尊。从生及出家。得道转法轮。皆以方便说。乃至中根人亦悟三身。故有垢衣长者之喻。即知诸佛不必具说后分经也。自上所明三种权实。谓正果法。次明五种之土。谓依果报耳。即依正一双也。十方三世诸佛所说施为。皆摄十双。故神力品以四一切摄之。谓一切法。一切神力。一切秘藏。一切甚深事。皆显在此经也。

　　次明十二义者。说果门有六会。说因门亦六会。始自药王本事。终竟普贤劝发。是以品品之中。皆明悟道也。

　　次释开章门中。经虽有七会。大分为二。初六会明佛法。即是果。次一会明菩萨法。谓辨因因。果是众义之大宗。立信之根本也。又譬喻品云。为诸声闻。说大乘经。名妙法莲华。龙树释大乘。凡有二义。一诸佛大人之所乘故。故名为大。二观音弥勒诸大士等之所乘故。故名为大。今具欲释大乘。故前明诸佛法。后辨菩萨法也。果分为二。从初竟神力品正说。次一品明付属宣通。初分又有二。一明三世佛所乘法。二明能乘人。具此两门。乘义乃足。约三会说之。初会别明所乘法。次会别明能乘人。第三会总为十方。具明人法也。以此经正明一乘。宜作此判也。又初会但明乘权乘实法门。次会明四种权实。谓身权身实。寿权寿实。违权违实。土权土实也。第三会普为十方。具明四种权实。以此经具开一切权实。故作此判也。就处论者。第一初会在秽土。第二会在净土处。第三会在亦秽亦净处。又初会在娑婆一佛土处。第二会八方各四百万亿那由他土处。第三会十方通同成一佛土处。又初在有处说。次在空处说。次住空普为十方空有处说。约人论者。初会为小众说。次会为多众说。第三会为十方众说。又初会正为二乘人说。故经云。为诸声闻。皆说大乘经。名妙法莲华。第二会为菩萨说。所以然者。三根声闻。并回小入大。闻法华经。一念随喜。悉与授记。并成菩萨。是故从第二会已去。但为菩萨说。第三会通为十方五乘人说。又初会杂为五乘人说。低头举手。悉皆成佛。会人天善根。明同归义。故为人天说。汝等所行是菩萨道。会二乘成佛。即为二乘说。菩萨闻是法疑网皆除。为菩萨说。第二会独为菩萨说。既会五乘。同归一极。则无复余人。但欲令其人进悟身寿权实。故为菩萨说。第三会十方世界。既有五乘众生故。通为五乘人说。又初分前悟。即是上根。故为上根人说。次会为中根人说。第三后悟为下根人说。次明利益者。初会三根声闻。皆回小入大。入十信位。名为浅益。第二会通浅深益。始发菩萨心。终一生成佛。第三会还明浅益。谓十方众生随喜供养。故为浅益。又初二会。亲承音旨。名为近益。第三会遥得见闻。名为远益。约时论者。初少时说。次多时说。如五十小劫问讯等。次无量时说。后云满百千岁。然百千岁望五十小劫应短。但后既明化广。宜总相辨长时也。就第一初会。明乘权乘实。又开为三。初明乘方便门。二正说门。三叹法美人。辨流通门。从初竟方便品。至舍利弗愿乐欲闻已来。第一章也。从佛告已下。竟授学无学人记品。第二章也。法师一品。为第三章也。乘方便门者。从寂灭道场顿化子不得。无缘大悲故。起四调柔及十种方便。至于灵山。方化得子。四调柔者。华严已后灵山之前教也。一以世间方便调。令离十恶。二以出世方便。调令离三界。三以大乘自方便。调令渐欣大道。稍鄙小心。四以大乘他方便。令小志顿移。大机成就。前二方便。调令超凡。后二方便。调令超圣。又前二方便。调令得方便实慧。后二方便。调令得实慧方便。又前二方便。调令离分段火宅。后二方便。调令离变易火宅。后当具释之。次明十方便者。虽昔用四调柔。但一乘难信。二执难倾。将开正宗。复兴十种方便。亦名十种密说。将前明显说。前须密说。用前之密。开发后显。故名方便。方便之言。出下诚文。故经云。今相如本瑞。是诸佛方便。又云更以异方便。助显第一义也。言十种方便者。初召集证明方便。将命其子。故前召集证明。如信解品云。先告其子。并会亲族。亦如化城品云。便集诸菩萨。为说是乘。所以须召集证明者。胜人云集。证佛语非虚。明实是长者之儿。非贫贱客作。此即证一乘是实有。证二乘为实无。亦证一乘为真实。二乘为方便。故有召集证明方便。即四众围绕是也。然此中间。实具四众。一发教众。二影向众。三当机众。四结缘众。取前二为能证。后二为所证。又列众望前。是第六同闻。望后即是证明。文句是大判为言耳。

　　为诸菩萨说大乘经下。第二明说教方便。后会之经。为明于人。则以人开人。故有多宝分身及踊出菩萨。开显释迦身寿权实。今正明法。故以法开法。将明摄多归一。故前辨从一生多。从一生多。开发摄多归一。故名方便。

　　佛说是经已下。第三入定方便。总统法华。凡有二义。一者明开。谓于一佛乘分别说三。二者辨会。明我设是方便。令得入佛慧。前从一生多。密明于一说三。为开印方便。令如来入定。舍多住一。密说会三归一。为后会作方便。所以然者。佛既舍多住一。表三乘诸子同归此原。故下经云。佛自住大乘。如其所得法。以此度众生。令入定中。自住一。后从定起。还说佛所行。亦令众生行佛所行。得住佛所住。又如涅槃云。我自安住秘密藏中。亦令诸子及一切众生。安住其中。故名方便。又如来入定现瑞。发动疑情。待弥勒之问。文殊之答。预杜疑心。逆开信解。方得起定说法。是故圣嘿为圣说方便。问何故说无量义经。而还入无量义处定。答法华论云。无量者。明如来㝡胜境界。今应入㝡胜境定。后说佛乘也。还说㝡胜境界法也。又㝡胜境定者。有四种㝡胜自在力。一身心不动。即身心俱静。寂静故鉴极方。能说极法。故极病。照极药也。

　　是时天雨华下。第四明现瑞方便。诸子有受悟之期。未得明言显说。故雨华动地。放光现土。示还原之相。表说归宗之经。名现相方便。又大圣益物。凡有二种。现瑞则生于信心。说法发其慧解。故生信之瑞。为发解方便。又诸佛利物。复有二种。一令种福。二使殖慧。现瑞殖福。为说法生慧。生慧之由渐。故名方便。又诸佛令物欢喜。凡有二时。一者现瑞。明将说欢喜。二说法明正说欢喜。故三根踊跃。十二儛蹈。用物欢喜。开发后门。名为方便。又凡说奇特之法。必感非常之瑞。睹非常之瑞。必信有奇特之法。故以能表之瑞。开发所表之法。名为方便。

　　尔时弥勒菩萨下。第五明疑问方便。如来以此光照彼。弥勒广颂彼晓此。故名疑问方便。

　　尔时文殊下。第六答问方便。佛与菩萨。弥勒将彼显此。文殊引古证今明。古佛说之于前。释迦敷之于后。预杜疑谤之萌。逆开信解之渐。名答门方便。

　　尔时世尊从三昧起。明第七称叹方便。将说究竟之乘。前揄扬诸佛大道。如欲救患。必须前美药功能。谓称叹方便。

　　舍利弗当知诸佛语无异者。明第八劝信方便。既称叹一极。叙三乘不知。言与昔相违。恐物惊惮。故略开权实。劝使信之。名劝信方便。

　　尔时大众中有诸声闻下。明第九劝请方便。前叹佛智甚深。二乘浅劣。动其旧执。生彼新疑。大众遂执动疑生。身子腾疑致请。赞人美法。抑小扬大。今时众尊人重道。舍小欣大。以此显发密教。调伏众生。为正说之由渐。故名劝请方便。

　　尔时佛告下。第十显鄣方便。显封执小乘。障隔大道。现在不闻法华。未来不得成佛。使二世众生。舍小崇大。现在闻经。当未来成佛。开正悟由渐。故名方便。然约义为十。据人唯三。从初至劝信。谓大乘人为方便。劝请一事。小乘人为方便。五千退席。恶人为方便。又前九为顺。后一为违。后正说中。释迦调达。亦具斯二。今次别释其文。说无量义经。有十因缘。如彼疏。今略有三意。初上根之人。闻从一生多。当教受悟。二此经示三乘六道失原。至法华方得归原。三动封执之情。后方可得拔也。

　　为诸菩萨者。密显唯教一人。说大乘经下。密显唯有一理也。教菩萨法者。从一生多。令菩萨归根本一道。即是教菩萨法也。又从一生多。即是体用具足。照此体用。四智便成。了虽多而一。生如来智。识虽一而多。生于佛智。任运成就。为自然智。不从师得。即无师智。教主四智。则入佛智见。故得成佛。

　　释佛所护念者。菩萨分生四智。行与佛应。为佛护念。但应有二种菩萨。学佛四智。即超凡越圣。不着生死。不染涅槃。此是护因。故得为佛护果。次行中道。因发生正观。得佛念果。余人不具二因。故佛不得护念。又悟虽多而一。得于波若。为佛念之因。故得佛念之果。了虽一而多。得于大悲。为佛护因。得佛护果。

　　释入无量义处定。无量者。能表之教非一也。义者。适化不同。教门非一。各有所以。故称为义。印师以万善为无量义。基公以空为无量。刘公以无相一法。含于多义。皆失经旨。处者。无量文义出生之处。即是实相法身。故名为处。身心不动者。既入实相。则内外并䆩。缘观俱寂。故不动也。释现瑞。就现瑞文。自开为二。初现所化众生成佛相。二现能化佛说法华相。以此二相。助开一极。故云方便。如下经云。今相如本瑞。是诸佛方便。今佛放光明。助发实相义。现此二相。各开两别。初文二者。前明现瑞。次明睹瑞。现瑞相说于法华。天雨四华。地六种动。此表所化众生成佛之义。即以此事。为说法华。但斯言有通有别。所言通者。既说非常之法。天灵欢喜。故天雨四华。地祇踊跃。故地六种动。又依文殊偈释。雨华表供养能说之人。大地动表说于大法。又雨华表供养能化之主。动地觉悟所化群生。又雨华供养已成佛。动地表所化当成佛。所化当成佛。故地神得主欢喜大动。所言别者。正就雨华动地。说于一乘。天雨四华。表四生行因得成佛也。地六种动者。六道闻经得成佛也。又天雨四华。地六动者。上天下地。其有闻法者。无一不成佛。亦如譬喻品云。汝等若能信受是语。一切皆当得成佛道。下列睹瑞之人。即是总明三乘六道皆成佛也。又正对昔封教之人。谓二乘六道不定成佛。故今现相示之。四华表二乘四众必当归本作佛。地六动表人天六道定当成佛。故下文别举四众及六道之人。明睹瑞也。又四华者。表说四智。谓如来智佛智自然智无师智。问何以得知故。答下偈云。说佛智慧故。诸佛出于世。又初从定起。即叹佛智甚深。多宝称善云大慧平等。又雨华是供养法华教主。及听法华众生。闻经众生当成佛。教主已成佛也。

　　释尔时佛放光。此第二表能化佛说法华相。就此相中。具足说一部经。亦具足明十方三世能化所化事。若解此中意者。方悟弥勒说偈旨归。及如来起定说法之意。所以然者。弥勒及佛起定。就说法轮。说法华经。今就神通门。说法华经。就文始终。凡有十句。始自是时。终竟上照天宫。以此十相。即十种义说法华。

　　是时者。谓放光时。即表说经时节。如下经云。今正是其时。决定说大乘。亦后云涅槃时到也。

　　言佛者。明第二故光人。表说一乘教主。亦是能乘之人也。

　　眉间者。第三明放光处。对教主。即一乘教也。对能乘之人。即所乘法也。累无不尽。不可为有。德无不圆。不可为无。非有非无。即是中道也。然所乘之法。既是中道。能乘之人。亦是中道人。故涅槃云。中道之法。名之为佛。又佛住中道之法。还欲说中道之教。故眉间喻于教中。住中道即是理中。所说之教。既其是中。说教之人。亦名为中道。故涅槃云。说中道故。名大法师。

　　白豪者。明第四。上辨眉间是通处。今叙别处。表所乘之法无漏清净。犹如白豪。能乘之人。亦无漏人。故下经云。无漏不思议。甚深微妙法。我今已具得。下又叹佛。于诸怖畏。乃至无明闇弊。永尽无余。故知表无漏清净法也。又普贤能乘之人。身白玉色。所乘之象。如白颇梨。普贤既尔。诸佛亦然。所住之乘。既无漏清净。所说之教。义亦如是。又此经开一切权。显一切实。义最显明。故称白豪。药王品云。众明之中。日明最盛。即其证也。

　　光明者。第五正放光也。上眉间白豪。表佛乘无德不备。今别表平等大慧。乘虽万德。而慧为其宗。后品云。佛起定说法。具叹总别。故今以相示之。光有二义。一者显物。二者破闇。表大慧经亦具二种。一灭三乘执闇。二显一乘理实。故药王品云。如日天子能除诸闇。此经亦尔。能破一切不善之闇。

　　照东方下。明第六相光所照处也。上之五事。表能乘之人。所乘之法。及总明众德。别叙大慧。谓此方事也。今欲将彼显此。故此光照彼。能照之光。表一乘教也。所照万八千土。即教所表理也。东方者。所照处也。何不照余方。但照一方者。表说法华明一乘事究竟。二者举一方十方皆例。如释迦一佛既作此说。十方佛尔。是故后经文。皆引十方三世佛为证。又一方者。表唯为一事因缘。出现于世。一方之中。而举东方者。东为众方之本。表一乘为三乘之根。又东方为始。举始摄终及中间也。表始自华严根本法轮。中则三乘支末之教。终则摄末归本也。一万八千者。明第七第八相故也。问余经放光。尚照多方。此经最大。何故但一万八千。答今是相说。不论多少。若照多土。不得显一方化讫。今欲明土有限极。得显一方化周。故不照多也。问既表一化始终。何故但照万八千耶。答一化虽多。不出因果。果圆如一万。因不足同八千。是故此经以因果为宗。显在于此。问何以得知故。答曰。弥勒见佛现通。悬解瑞意。故后偈释之。佛坐道场所得妙法。即是果也。为当授记。所谓辨因。又一期出世。教虽万端。统其大归。但明权实。此经显实究竟。犹如一万。开权未足。八千表之。弥勒偈文。亦含斯意佛坐道场。即显实耶。为当授记。谓开权也。问曰。乃知一万表果。何故古佛今佛同以八千表因。不多小耶。答长者之父无二。唯有一万。世子五百人。故成八千。约前所化瑞论者。能化无二。故放一光。犹如万也。二乘及六道。故有八千。约大众睹瑞论者。六道二乘。故成八千。化主唯一。犹如一万。约九道分之。即三乘及六道也。八道为因。佛道为果也。又此中有以同表同。以异表同。以同表同者。古佛今佛同放光。照万八千。故知诸佛道同也。以异表同者。古佛今佛虽有一万八千土异。同表一道清净也。勿不信此语。别有深见也。问涅槃经云。流离光佛放光。大众之中。非青见青。乃至非见而见。今云何耶。答正尔同也。今佛放光。此是非青青。非色色耳。说法亦尔。非说说耳。今大众睹光。亦是非见见。闻法不闻闻耳。乃至一部经。一切佛法。并须如此解也。

　　靡不周遍者是。第九相也。表自上已来。若此土他方。明因辨果。显实开权。教无不周。理无不备。即叹法华。结束融会一化始终。圆满究竟。

　　下照阿鼻地狱。上至阿迦腻吒天者。明第十相也。自上已来。表诸佛相。此之一章。示众生相。所以此土他方。开权显实。明因辨果者。为欲化六道众生。令六道回宗。同归一佛果也。上能化相。总而论之。谓因果权实四种义。今所化事。亦明四种。举地狱示诸苦。显天宫示无常。又举地狱诫令息恶。示天宫劝令修善。以诫劝之言。即世间教。

　　自上已来。明出世教。此相之中世与出世。义无不显。又虽开为十相。合唯成二。从初至放光。即此土事。东方已去。谓他方事。各有二义。此土二者。初谓教主。放光即是教门。何以知之。佛既放光。如教主说教。他方二事者。初明诸佛事。下照地狱。辨众生事。所以示此二者。大品云。波若为大事故。谓示道非道。示诸佛事。示是道也。明众生事。示非道也。示道之中。略唯因果。非道之中。苦与无常。是故放光表说一切事尽。又依文殊偈。前瑞有二。初雨华。二动地。如向释之。今亦尔二。谓照诸佛事。及示众生事。照诸佛事。即是引门。示众生事。所谓通门。引门令欣佛常乐。逼门厌苦无常。又照诸佛事。即是大慈与乐门。示众生事。大悲拔苦门。又即是下。救子不得中二事。照诸佛事。谓劝门说一乘。示众生。即诫门说一乘。初成道时。不得用此二门。今始得用。故现相表之。

　　于此世界尽见彼土。第二明睹瑞。前现瑞有二种能所。一者此光照彼。此为能显。即表于教。彼为所显。以表于理。二者将彼显此。彼为能显。即表于教。此为所显。用表于理。今大众睹瑞。具见二种能所。一者因此见彼。谓因教识理。二者见彼显此。又是因教悟理。取一种理教。为说经之相。取二种见义。为后了悟作相。至弥勒偈中。自了了分明。勿疑之也。总统此文。有一义二义三义四义六义七义十二义。言一义者。始自六道。终竟起塔。明他方一化始终究竟义也。即表释迦说大慧经。亦明一化始终事。所言一化始终事者。初明失于一道。故有六道纷然。既有六道纷然。便有诸佛出世。既有佛出世。次说教门。既有教门。便有禀教之众。既有小乘四众次。转成菩萨。化菩萨既竟。便入涅槃。恋仰情深。所以起塔。故一化尽矣。又一义者。虽有七事。意终归一道清净。故文云。如来说法。皆是一相一味也。

　　言二事者。前明六道。谓众生迷事。化主已去。叙诸佛悟事。又二事者。从初竟于四众。辨诸佛事。从菩萨竟起塔。明菩萨事。叙诸佛事。即是明果。辨菩萨事。即是明因。此经以因果为宗。故示此两。令众见之。此义现弥勒偈文。勿疑之也。又二事者。从初竟于四众。辨从体起用。次从菩萨已去。叙摄用归体。亦显后偈文。又二事者。从初竟菩萨。明乘权乘实事。从涅槃起塔。辨身寿权实事。又二事者。从初至菩萨。化不失心子事。涅槃起塔。化失心子事。

　　次明三事者。在事虽七。但有化主教门及以与徒众。叙佛及涅槃。谓化主事。说法即教门事。自余四种。皆是所化徒众。又三事者。从初至说法。明根本法轮事。叙四众。即支末法轮事。菩萨已下。辨摄末归本法轮事。

　　言四事者。法华前有二事。从初竟说法。谓根本法轮。叙四众。明支末法轮。法华已去有二事。一明法华事。即菩萨是也。二明涅槃教。谓涅槃已去事是也。

　　言六事者。从佛出世。竟于起塔。唯有六事也。又即是六譬。见六道谓总譬。化主即见大譬。教门即根本法轮。谓救子不得譬。四众谓三乘救子得譬。菩萨即等赐大事譬。既等与大车。得车欢喜。于事究竟。是故涅槃及起塔。欲见此意。可观火宅偈。及弥勒偈文。以释迦说法华。将明六事。故此光照彼。将彼显此也。

　　十二事者。诸佛出世。既有六事。所化众生。亦有六道。合十二事也。佛现瑞中。含此诸意。今令大众并睹见之。至弥勒令了闻起定说法。了了心悟也。

　　尔时弥勒。第五明疑问方便。问何故大品现七瑞。而众无疑。此经现二瑞。有于疑问。答大品为直往菩萨。无自保之执。现瑞召集竟。即说波若。是故无疑。此经为回小入大之人。其根既钝。又有自保之执。故久住深定。发动疑心。待弥勒之问。文殊解释。方得起定说法。故有疑也。又大品虽是大乘。而未废小。言犹扶昔。是故易信。此经废小。言与昔违。难可信解。故生疑也。问何故弥勒怀疑。答依旧义释。此经初分明因。为因经作相故。现瑞者。弥勒是穷因位之人。何所疑哉。假令俯同于物。事亦不成。今明初分经正明果乘。现瑞为果乘作相。因位未了。是故生疑也。而问文殊者。佛说果乘故。现于果相唯果人能知。弥勒居等觉之位。住于十地。见未了了。是以致问。文殊是妙觉之地。无所住故。故了了见。是以能答。更有余义。后当述之。释弥勒问。前明问意。欲自决疑。自欲成佛也。为众决疑。令他成佛。正问中。初长行。次偈颂。长行与偈异者。长行略说。偈则广明。前略后广。为解义故。二长行。前明所化瑞。后辨能化瑞。谓前感后应。即感应次第义也。偈前颂能化。后颂所化。辨前有佛出世说经。后众生闻法成佛。作诸佛出世次第义也。三长行现两瑞为一类。二都瑞为一类。即有两感两应也。偈中各明现瑞。各明睹瑞。欲显瑞有能所。见亦不同。此明转势说法。故其言各异。四长行总相而说。偈分彼此不同。前明此土之瑞。次辨他方之瑞。谓总别不同。亦是解义之体。诸师皆谓弥勒是问。今明弥勒带解而问。佛就神通门。开权显实。辨果明因。今弥勒以说法轮。显实开权。明因辨果。可用斯意。以寻偈文。文殊师利。呼质疑之主。导师何故。叹现瑞之人。大光普照。叙所疑之事。普照者。照此土也。雨华香风。一如本疏明所表。二将说妙法。前庄严处。显在人则人尊。居处则处贵。三明大众见处改常。必知应说异法。所以前问此土者。欲释佛正为此土之缘。说大慧经也。

　　雨华已下。此问所化瑞。由佛说经故。众生成佛。故次问所化瑞也。时四部众者。问所化睹瑞人也。偏问四众。不问六道者。以此经正为二乘。故下经云。为诸声闻。说大乘经故也。论三瑞广狭。普动十方。明佛道同。故广也。光照万八千。次也。雨华但云而散佛上及大众。狭也。问何以知动十方。答论云震动无量世界。经云普佛世界。文殊云一切诸佛土。即是普震动。三引证也。弥勒约偏化此土。又是略故。但明四众欢喜也。问光何处中。答表因果权实。又万八千佛土。正释迦化大同。故偏引也。

　　眉间光下。第二问他方瑞也。既正为此土说法。故前问此土。但引他方为证。故次问他方。皆如金色。此是弥勒颂所见事。释佛瑞旨。谓带解为问。显在于斯。他方虽有七事。同一金色事。一欲显十方道同。使物生信。二既同一色。表十方同明一乘。三欲明乘有二义。一者乘有一相门。谓究竟涅槃常寂灭相。终归于空。二种种相门。谓无量亿千解脱三昧。总具众德。以为乘体。同一金色。表一相门。万八千土。示种种相门也。三欲辨放一光。具生四智。今且就六道作之。虽有六道。同一金色。虽同金色。而六趣宛然。即表虽有六道。常是四绝。谓如来智。虽有四绝。于缘六道宛然。如斯悟者。名为佛智。此二任运现前。谓自然智。不从师得。即无师智。乘虽万德。智为其宗。故恒须用四智也。问文何故但明万八千土同一金色。不明六道同一金色耶。答光既普照。理同金色。但文不说耳。又此有深旨。照万八千土。同一金色。表于道未始二。而不明生死同一色者。欲明于缘未始同也。

　　诸世界中。第二明睹他方瑞。上有七事。弥勒欲释佛语。开三节颂之。一者颂前三事。次结前生后。三颂后二事。颂六道可两望之。望前即属前照众生事。望后属见六道事也。颂教门为二。初颂一乘根本法轮。次颂三乘支末。初亦是随佛意门。次是随众生意门。东方诸佛。唯有此二。将彼晓此。义亦同然。二门各三。初三者前明一佛说根本法轮。次明多佛说。三总明一佛多佛说教之意。此三门各有四句。即十二意也。初四句者。一演说经典。谓能表之教。二微妙第一。所表之理。三其声清净。叹宣教之声。四教诸菩萨下。明所为之众。

　　梵音深妙下。第二例于多佛。亦有四句。初明教称机。次句机称教。三明其处弥异。第四其道弥同。

　　种种因缘下。第三总明诸佛说教意。亦有四句。初叙机不一。二教门有不同。三上弘大道。四下益群生。上弘明唯显一理。下益辨教一人也。下三乘支末教中。亦三。皆前叙机。然后明教。得有余除苦因际。得无余尽苦果际。无二死五住。为净道也。

　　文殊师利我住于此。第二结前生后。所以结前生后者。欲显前是法华前事。后是法华已去事。二欲明法华之前。从体起用。从一生三。法华已去。摄用归体。会三同一。要前明从体起用。后方得摄用归体。故结前生后也。三欲明三轮之义。法华之前。有二种法轮。从演说经典。至开悟众生。明根本一乘法轮。若人遭苦已下。叙三乘支末之教。是故结前生后者。欲显法华已去爰至涅槃。明摄末归本法轮。是故后文明二种菩萨。一佛在世时菩萨。即法华教。二佛灭度后菩萨。谓涅槃教。四者欲明因果法门。结前者。显前明诸佛法。生后者。显后欲辨菩萨法。明诸佛法。即是辨果。明菩萨法。所谓辨因。彼方既尔。今颂彼晓此。则辨此经。亦明因果。故前明佛法。药王已去。次辨于因。五者欲明四教。结前明二教。谓根本支末。生后亦二教。法华教及涅槃教。他方一化。唯此四教。颂彼晓此。明此亦同彼。六者欲总叙诸佛大意。复唯为显一理。唯为教一人。结前即明唯为显一理。生后但有菩萨。明唯教一人。他方既尔。此土亦然。七者欲释斯经之题题。云妙法莲华教菩萨法。前章释妙法莲华。故云演说经典微妙第一。生后即释教菩萨法。如后二种菩萨之行相。八者开权显实。辨果明因。凡有二门。一用法开。二用人开。结前明法开也。辨一乘根本。谓显实。三乘支末。谓开权。开权即是辨因。显实谓明于果。生后用人开者。叙菩萨法。谓明因也。为求佛道。即辨果。此二即显实也。下明或见菩萨而作比丘。谓开权也。九者诸佛菩萨说法常仪。多前略后广。结前者。显前是略说菩萨。生后者。明后广说菩萨。所以广略明菩萨。十者欲赞扬大道。抑毁二乘。使未信大者皆信。已信者增长。未舍小皆舍。已舍者不退。皆是弥勒善巧方便。助佛扬化。故带解为问。

　　初颂六度行菩萨者。此经正明因果。六度即是因乘。故颂六度菩萨。菩萨即能乘之人。六度谓所乘之法。能乘所乘。故因乘具矣。又此中具明因果。叙菩萨行。即是明因。章章之中皆云为求佛道。谓辨果也。此中六度次第者。初明在家布施。第二舍家出家。第三出家已后。而作比丘。诵经以生闻慧。第四精进思惟。次生思慧。第五因思生修。故明修慧。第六因禅发慧。即是波若。名为证慧。故十地论中有四慧。此中四施三施二施一施无施。四施者。即从易至难。第一一切皆舍。第二唯有自所乘车。最后施之。舍外财既尽。唯有妻子身肉。故第三舍之。妻子身肉。既已舍竟。唯有头目。故第四最后施也。又摄四为三。初二舍财。次一舍身。后一舍命。即修三坚法。胜鬘云。舍身命财。建立正法。舍三不坚。修三坚法。又摄三为二。初两外施。次两内施。又摄二归一。总摄为檀。又摄一归无。竟无所舍也。问何故颂诸王舍国土出家。答弥勒欲令大众闻所未闻诸奇特事。前内外倾舍。已显其一。今弃国出家。复为希有。故重叙其二。又欲赞扬佛道。抑毁二乘。前舍内外。后弃国城。即佛道可崇。二乘鄙劣。令舍小欣大也。又叙生死可厌故舍国。佛道之可崇故出家。生死可厌。谓苦无常。佛道可崇。即常乐我。不尔者。不得弃国出家也。问曰。忍度中。何故明菩萨而作比丘。答曰。亦是奇特。实是大心。方便为小。又前颂二人。以密显一。今颂第三。次密开权。故弥勒颂六度行人。具明因辨果。显实开权。又见佛子。此第二颂三业利益行菩萨。即颂长行中种种信解。次前生者。第六上问诸佛。闻悉受持。即是自行。今次辨说法。谓化也。问既称为众请法。何故云化诸菩萨。答言嘱四众。意在菩萨。即是唯显一理。此明唯教一人。东方西土果人因人。凡有所说。皆明斯事。并是弥勒密说法华。

　　又见菩萨寂然宴嘿者。前是言益。此明嘿利。又上如行而说。此如说而行。又见菩萨处林放光者。上明口意利缘。今辨身业益物。又见佛子定慧具足下。此颂上种种相貌。以菩萨循行内成故。相现于外。此中六度无方行。与前异者。前是因中六度。即地前菩萨。今明果中六度。即初地以上人也。又六度义含。已上明其一。今次辨其二。义乃圆足。问何以故前是因后明果。答初直明思惟为浅。今未尝睡眠。所以为深。问云何要备前后二义。答前端坐思惟。今经行精进。要动静常有勤。进度方足。问何故次前明于精进。答前明救恶道苦。谓下度众生。行既未圆。故精进。上求大道。次精进明持戒者。勤为万行之根。戒为众德之本。虽又勤行。要须戒足也。与上异者。上明出家为始。今持戒为终。即浅深相成。又要具始终。戒度方备。次明忍者。既精守净戒。喜有罗刹。来乞浮囊。宜须抑忍。又持大乘戒。多与小违。故增上慢人。喜来打骂。宜应忍受。与上异者。上自抑制五情。为安苦忍。今忍外辱。名他不饶益忍。忍内为易是因。忍外为难是果。又要具内外二忍。则忍度方成。问何故忍增上慢。答六度次第行中。明或有菩萨而作比丘。密开方便门。今忍增上慢。密斥封执小病。是以弥勒颂彼晓此。具说法华。又明菩萨能忍。则赞扬大士。叙增上慢。斥封执小乘。并是密说法华也。次因忍明禅者。菩萨或出或处。出能忍外恶。处则一心行禅。与上异者。上明因禅发动。凡圣皆有。是故为浅。今明住定生慧。其义则深。又要备生浅深功德藂林。义乃圆足。此中明禅度菩萨。两义释之。离诸戏笑。则口静也。舍痴眷属。谓身业。不乱下。明一心禅寂。即三业皆静也。又初偈明身离。所谓离身。次偈明心离。所谓离心。如净名云。不于三界而现身意。是菩萨宴坐也。次禅行施者。入禅以求慧。行施以殖福。又上明住静服药。今明患差身康报恩供养。与上异者。上明四施。下施众生。辨次第行。今明四施。上供养三宝。即无碍行。即上下一双。亦必须施悲敬二田。檀度方满。故前后两说。又前通施。今别供养佛僧。问前四施云何浅。今何故深。答百种汤药。千万宝舍。下位所无。上地方有。故知浅深。次施明般若者。上明财供。今辨法供。又前献财上供。今施法下益。与上波若异者。上是略说。今则广说。又前明上问诸佛。闻悉受持。今明如行而说。如说而行。又前辨集法药。今辨授法药。习药是自行为易。故是因。授药化他为难。故是果。故前后六度。含成六双。二勤动静一双。两戒始终一双。二忍内外一双。二禅通慧一双。二施悲敬一双。二波若自他一双。若不作此明之后出。便是烦长。初明说波若人者。明说寂灭法。即说法华。智度论云。法华是波若异名也。次行波若二人异者。初人不二观。显一乘之实。次人无著观。破三乘之执。又前人显道本。后人拔累根。累根者则取着也。取着若倾。九趣自息。又前人明实慧。次人辨方便慧。言不二观者。中论云。如来绝于四句。又云。如来性即是无间性。当知众生亦绝四句。故即是佛。华严云。心佛及众生。是三无差别。又云。不生差别种种念。是人能见佛菩提。次波若明起塔者。二慧行成。功由佛力。欲报佛恩。故修二行。一供养舍利。二起塔。此之二人。皆是菩萨者。欲明法华已后无复三乘故也。问菩萨起塔。与凡塔何异。答菩萨了达。虽造不为。虽成不起。具识二谛。两慧俱生。为物故起。复是大悲。一事之中。权实并生。福慧具备。末世造经像人。宜学其行也。虽写遍群典。而不尽一言。弥勒非但颂彼晓此。亦留古化今。如斯寻文。方觉于他于己为益。问何故叙宝塔高妙。答既得二慧。从无漏业兴。必是高妙。问何故云严饰国界。答起塔多是在家菩萨。或阎浮主。或转轮王。故严国界。

　　释请答文为二。初名同人请。同人者之五情。未恻如来现瑞之旨。后称异情。异人者之神明故。以仿佛其相。又前叹放光。美佛神力。佛坐道场。明说法叹智慧力。既叹二力。即揄扬佛乘。发后信也。又明请说意者。自上已来。弥勒但颂见闻之事。以示大众。略释法华。今恐未解。更叙瑞意。作二周释之。合前所明有三周。释现瑞意。是三周说于法华。皆示说法由渐。从晦至显。第一周颂彼晓此释。第二总释。第三别释。三章各三。初章三。一颂三事释。次结前生后。三颂后二事释。次章三者。初叹一光照于他土。次叹光表上弘大道。第三明下益群生。初正表说法。后二叙说教意。照此土者。为此土说一化七事。故云种种殊妙。光照他方。将彼显此故也。并称一光者。表说一乘理也。又是叹佛神力。

　　我等见此得未曾有者。上为说经作相。今为领悟作相故。后章三者。初叹佛智慧力。谓说佛因果法门。次叹神力。能示佛依正二果。并是明佛法也。后托众未解请。文殊决之。释文殊答。弥勒颂彼晓此。谓十方同文殊引古证今。此明三世一。所以明十方同三世一者。欲劝信故也。若信法华。则信十方三世佛法。若不信法华。则不信十方三世佛法矣。所以有文殊答者。都是叙释迦一代事。由文殊昔弘法华经。匠成八子。八子匠成释迦。释迦匠成弥勒。是故文殊为释迦一代本。故弥勒致请。今便答之。又既是叙释迦一代。并由文殊。即是叹文殊道高。令信其所说。又为成叹法华。弘法华故。八子成佛。乃至释迦弥勒。并皆成佛。故法华功用难思。令闻佛后说。不生疑谤也。而云语弥勒者。据迹论之。释迦为师。文殊为资。文殊为师。弥勒为资。言告上失敬师之礼。称曰复乖下资之仪。于二盈之间。故云语也。问文殊引古证今。明说法华。与上何异。答佛与弥勒。皆是总相叹释法华。今则别相说也。上总明诸佛。总明教。谓总相说。今别引灯明。即别说也。别明欲说法华。从总至别。以示说法阶渐故也。又弥勒总明三轮。文殊别叙经之二分。初别叙乘权乘实。从灯明唱灭已后。别叙身权身实。又文殊初总叙通因通果。从唱灭已去。别叙释迦因果。是故为异。欲说大法者。此文三句。初明教体。次辨教用。三明教所表理。言教体者。总一部大乘教也。雨大法雨。明教用。略有四种。谓生灭远闻欢喜。生用有四。一未发心者令发心。即此会二乘及五道众生也。二已发心者令增长。谓菩萨闻是法。疑网皆已除也。三已增长者令成就。即八生一生得佛者也。四应退者不退。下经云。闻是经乃善行菩萨道。及去佛道近者也。又显天雨无私。不润枯木。即五千退席者。又显虽说无心。欲令虽闻而不听。又欲说一味之法。故则如雨。又示平等义如雨。又示诲而无惓。故如雨也。灭用有四。如本疏述之。言远闻者。初一会秽土闻。次会净土人闻。第三会十方同闻。又叙灯明。过去世闻。明释迦是现在世闻。佛灭度后明未来闻。总而言之。十方三世。并皆得闻。谓远闻也。上生灭二用。亦通十方三世也。欢喜用者。明尽理之法。既畅众圣之心。故十方三世佛。普皆喜也。即下经云。今我喜无畏。又云诸佛皆欢喜。现无量神力。约缘喜者。秽土人缘。得悟欢喜。净土缘欢喜。十方同闻欢喜。又三世十方众生。闻生欢喜。如身子踊跃弥勒儛蹈。即其证也。若以此经。为无常及覆相者。未明尽理之法。不畅众圣之心。能化所化。皆不喜也。

　　演大法义者。即因果俱寂。权实并忘。不生不灭。何忧何喜。是法不可示。言辞相寂灭。以终归此处故。最后说之。次释引过去世答者。佛及弥勒。以将彼显此。令意在引古证今。欲明十方道同三世理一。预杜疑谤。逆开信心故也。

　　欲令成闻知难信法者者。释古今将说经前现瑞。意为法难信。故逆现瑞也。此语即是劝大众信。如过去下。前所以略说过去者。欲总明过去一切佛皆说法华。明法华是三世佛旧法。即是欢信也。

　　如过去无量下。此释法华已去事。弥勒章亦然。所以明此二事者。法华前谓三乘事。法华已去一乘事。又法华前。从体起用。法华已去。摄用归体。又法华前。明根本支末。法华已去。辨摄末归本。又法华前。根本支末二轮。法华已去。亦明二轮。谓法华教及涅槃教。此二章大判十方三世佛终始二意。故文殊与弥勒。皆悉明之也。问过去一切佛。皆说法华。何故乃引久远时耶。答法华经是诸佛旧法。欲明以难得值时乃说之。以发大乘难遭想。故下经云。亿亿千万劫时说此经。闻亦如是。问过去久远一切诸佛。皆说法华。何故偏引灯明。答不深见者。止言趣引。设有余意。未究其源。今明此有深旨。余佛正与释迦文殊弥勒及今听众相开。故不引之。灯明正是三圣源由。及今大众始末之事。故引之耳。如灯明为八子。初说法华。次文殊于佛灭度后。重为说之。则灯明善其始。文殊成其终。故八子得成佛。燃灯成竟。授释迦成佛。释迦成佛后记弥勒。则灯明为三圣之本师。是故须引。问乃知灯明是三圣本师。今引将来。意在何处。答三圣皆由法华匠成。若信法华。则信三圣。意在劝进。是故引之耳。

　　名日月灯明佛者。用日月为灯明。不同寸炎之照灼。故云日月灯明也。显群生无智。示佛有大慧之明。故以为证也。又如日月能生成物。佛具二慧。义亦同然。又如后云月取照明。以显理。日取灭闇。以破迷。譬大慧之经具二义也。又日月昼夜常自益物。如来诸有所作。常为一事。

　　释演说正法。弥勒已广叙东方诸佛三轮。是故文殊今略说也。即广略互现。弥勒未说七善。今明之三轮。则广略互明。七善有无相类。此七善为赞一乘根本法轮。不得用余义。释之平等大慧之经。始自如是。终竟奉行。其文虽殊。一道清净义无有二。故三时皆善。至妙之道理。超四句为深。横绝百非为远。又凡夫浅识不能故为深。二乘近情不能量为远。又二乘绝分为深。大士未穷为远。又六识不识为深。十智不知为远。无名相为物说之。其言称大机为巧。合至理为妙。又无名为物立名。如彩𦘕空为巧。虽名无名。事如佛影。若有如空为妙。又妙显无言为巧。即言寂灭称妙。纯一大乘为一。无有余乘为无杂。究竟无余之教。故云具足。南土法华师明。此经虽是大乘。犹为半字。故不得称具足。是无所得法。故云清净。本来寂灭。名为菩萨。故称为梵。佛子行寂灭之观为行。而行义显彰。故称为相。又行是果家之相。故云相也。离凡夫十黑恶为白。非有漏之善为清。问此七善凡有几义。答初三就时论善。次两约理教明善。纯一无杂。简耶明善。具足之义。就正备论善。后之二善。就因果论之。梵即是果。清白行相。所谓因也。虽有七善。意在因果。故后明之。

　　次复有佛者。此中二对。初道名俗姓同。次对人法同。人则有通别二号。法则有根本支末。欲明二万佛法华之前。同明一乘为实。三乘方便。从一起三。明三无一有故也。次明最后佛者。第二法华已去事。将前例后。俱有根本支末。将后例前。同有摄末归本。问二万灯明佛。皆是释迦本缘不。答详文正是最后佛也。但二万佛既相系出世。故具叙之。例如威音王事。问何故引八子。答略明十义。一是近众。二为佛亲属。三例十六。或是请法华之主。四说同归。正为其人。五是召集灯明之众。六具得开经前后二分。七为释迦弥勒本缘。八显文殊道高。令众信受。九欲推功法华。十示文殊昔高今下。其既不定。三乘丈六。岂是实哉。

　　释时有菩萨名曰妙光。昔答不异今答。故不明其答。昔人名异今人名。故叙其名。所以云名妙光。释六十小劫。前辨说经。叹佛智慧。今叙延促。美佛神通。皆是赞扬佛乘。便小心欣慕。又示大乘有此奇特。小教所无。即是美法华也。又示长短无定。故三一非恒。又欲叹法华义富文多。故须长时而说。又古佛说经。既有长时。犹如食顷。欲明今佛义亦如是。发起大众难遭之心。

　　次释灯明唱灭。问弥勒但问现瑞所由。今答瑞竟。即应结酬其问。何俟纷纭叙佛灭耶。答佛与弥勒。明东方现在佛始终七事。文殊欲辨过去佛始终七事。古佛今佛同明七事者。以说法华。结束融会。一化义备。例释迦后说亦尔。自上已辨其始。是故今次明其终。又自上已来。开灯明乘权乘实。今叙灯明身寿权实。又自上化不失心子。今化失心子。又自上说经。生欢喜之善。今唱灭发恋慕之心。又自上已来。正明说教。今唱灭。则是叹教。诸法实相。既已说之。无复余言。是故须灭。则叹教意也。此并就灯明佛意。作五对释之。若就释迦意者。古佛说法华。即便取灭。将古例今。义亦同然。使时众会。于释迦起恋仰之心。皆闻同归。发难遭之意。又古说同归。例今说同归。则于法起欢喜之善。今将古佛灭。例今佛灭。则使大众。于人预起恋慕之悲。又从初引灯明佛。开发法华初分经。从此已去。欲开发释迦后分经。开发后分经。宜取八子。但不可悬引燃灯。要须叙彼佛灭乃至妙光弘经。始得明燃灯耳。具如本疏说。又上引燃灯。叙十方三世佛通因通果。今别开释迦久已成佛。谓别因别果。问若尔一切佛。不具四权实耶。答若久已成佛论权实者。一切佛则不必具也。若一切佛皆久成佛。则破现证当成二世佛也。若就现证。论身寿权实。则灯明佛亦具足也。所以然者。二乘非究竟故。是无常身寿。佛乘究竟故。是常身常寿。故诸佛说初分经。即是明常无常竟。便入涅槃。不须说后分教也。即用此言。斥于旧说。若明佛乘。由是无常。则一还是二。何名一耶。又一二俱无常者。一无引二之能。二无入一之理。又若初分经明因。未辨果者。则灯明佛但说华经。不明莲教。名既一半。义岂圆哉。他问若此经已辨于常。更说涅槃。则有徒劳之弊。答若尔但明一波若。于义则圆。八部五时。应成虚设。玄义已辨。后更叙之。

　　释妙光弘经。问何故明妙光弘经。答一欲叙释迦本缘。二叹法华。三开经后分。四叹文殊高。叹文殊高者。长行始终叙妙光。凡有三时。初明时有菩萨。名曰妙光。谓发经时。次叙佛起定。因妙光说。此中即含。领悟经时。今叙流通经时。又上叙亲闻。今明亲说。则古实有斯事。使今众闻不惊疑。问何故八十劫说。答灯明略说。故但六十。妙光广敷。是故八十。问灯明六十。犹如食顷。妙光可例之耶。答就力用自在。则妙光亦能。但妙光久住弘经。故须广八十。同十六王子八万四千。释匠成八子。一欲述释迦本缘。二证叹法华。三明文殊道高。四开经后分。问今八子与上何异。答上例八子为因。今明八子成佛为果也。释述弥勒本缘。明八子之善。求名之恶。此二成佛。功由法华。即叹法华教也。又示善无多少。并至菩提。故经云。一切成佛。又八十劫说。明唯显一理。燃灯入室。慈氏升堂。皆成佛者。辨唯教一人。

　　释尔时文殊于大众中说。昔未开经二分。是覆相之言。有如私说。今开经始终。其义显彰。有类公灼。故言于大众说。又释迦为九世之资。弥勒十时弟子。文殊处众无畏。为大法师。故于大众中说。又文殊为大众。故言于大众中说。问弥勒亦为大众。何故不言为大众说。答弥勒住十地。故见未了了。欲自决疑。故不得云为大众。文殊无所住故。见则了了。一向为他。故言于大众中说也。

　　释偈文。长行四段偈。但颂后二者。文殊引古证今。正为劝信。前二为总。其义则隐。是故略之。后二分明。所以偏颂。总颂一切佛。四句。一时节。日月灯明下。明化主。次辨教门。度无量下。叙徒众。此摄一切佛尽。徒众有二。初明三乘众。次无数菩萨下。辨菩萨众。问何故教一而缘明二。答互现。又显理一故教一。于缘有二故缘二。如一地一雨于草木不同。问上广叹八子。今何故略之。答略广互现。但今叹为成出家。明形心两离。出家明形离。修梵行叹心离。亦初出形家。次出心家。颂彼以化此。留古以训今。使诸出家人。形心俱离。

　　天雨曼陀华。文殊颂现瑞。都为释上来现瑞意。总其释意。凡有二种。一释次第。二释瑞意。释次第者。雨华放光皆瑞应。故为一类。睹雨华放光。并是感瑞。故为一类也。释现瑞意。雨华动地二义。放光亦二义。所以雨华者。佛将说非常之法。故感幽灵供养也。将说大法。故动大地。又觉悟群生。故动大地。又无量众生成佛。故大地动也。问弥勒偈。但动一方。今何故一切皆动。答互显也。又上表为此土人说。故一方动。今表十方道同。故十方皆动。又正为一土说。故一土动。远被十方。故十方动。释迦初会。则一土动。第二神力品。谓十方动也。释现光瑞。亦两意。初云现诸希有事。谓示诸佛事。示一切众生下。示众生事。又初示大慈事。次示大悲事。又初表同归之教。次示失原之人。

　　释流璃波梨色。此因光见六事。一国土。二人物。三化主。四教门。五比丘。六菩萨。此六事与弥勒并不同。互相显释。问弥勒云何同一金色。今何故有种种色耶。答乘有二义。一者一相门。故经云。皆是一相一味。二种种相门。故经云。无量亿千诸力解脱。弥勒显一相之义。文殊叙种种不同。具此二门。乘义方足。是以两文相间出也。又前据诸佛道同。今约化仪各异。又前表其理不可异。今表其教不可同。又前表实同。今明权异。

　　释又见诸天人。弥勒明理未始二。六道宛然。常四绝故同金色。今辨虽同四绝。而于缘则六道宛然达。前后二义。则四智俱生。又弥勒显理同。故万八千土。及六趣众生。同皆金色。今欲辨化仪异故。国土异及人物异也。问弥勒何故略叹化主。广叹教门。今何故广叹化主。略叹教门。答互现耳。但以教为正。故前略人广教。然教不孤运。弘之由人。故文殊今复叹人。又上广叹所乘法。今广美能乘人。又上广叹教。今略叹教者。上明从理起教。故教异。今示摄教归理。表理同。问弥勒何故不明见比丘耶。答弥勒明趣一乘机。说一乘教。次为三乘机。说三乘教。欲辨一乘根本三乘支末。辨于二轮。今则大小两藏。举比丘明声闻藏。见菩萨辨菩萨藏。皆互现耳。又上开缘开教。明随三一两缘。故说二教。今合教开缘。合教表理同。开缘明于机异。如天雨唯一。于草木不同。又弥勒从初说教至菩萨。明三轮。今从说法至菩萨。辨二藏。问何故颂比丘二章。颂菩萨三段。答略小广大为符此经。问弥勒何故明因果六度。今不辨耶。答广略互现。又虽有因果。不出六度。故今但明六。则辨上义。问应具颂六。何故作三章颂之。答亦二处互类。又今摄六为三。初三为戒。次一是定。后一为慧。摄论明六度。不出此三。又示初三为福行。后一为慧禅。具生福慧。故三节颂之。

　　释从三昧起。长行既略。今广释之。开为二别。一明缘起。二叙正说。各有三章。初章三者。一叹妙光有能发教之功。一切所归信下。二叹妙光未来有通经之用。如我所说法下。三赞妙光有现证之德。后章三者。一正说法华。二叙说教时节。三明妙光领持。

　　释唱灭。问何故前明令众欢喜。而后唱灭度耶。答正子已悟。是故欢喜。狂儿未醒。所以唱灭。就一人言之。前生欢喜之慧。后发恋慕之福。问何故授德藏记。答即寿量品留此好药。彼明所留之法。今叙传道之人。问何故正灭。答寿量品中。遣使还告汝父已亡。此中二事。一正灭。二利益。各二。初正明灭。次简灭利益。亦二。初利俗。后益道。即两狂儿俱生福慧。问何故云如薪尽火灭。答表佛迹身一代永谢。瞻奉无已增大众恋慕之深。如父定已崩亡。慈颜不可睹。问何故颂文殊弘经。答自上已来。狂儿正子与佛结缘。皆已度竟。今明与菩萨结缘。故菩萨度之。又至此已来。有三根性。一者入正子。闻佛现在说法。即便得悟。谓上根也。二者狂子。要待唱灭。方乃得道。谓中根也。今是狂中之狂。二时未醒。待文殊弘经。方乃得悟。谓下根也。问何故颂弥勒求名之失。答总佛菩萨四品。谓闻佛说。悟为上根。唱灭方解为中根。文殊弘经得道为下根。求名久方受悟。为下下也。佛菩萨中各二品。闻佛说得悟为上。唱灭方解为下。八子因文殊而成为上。求名在八子后成佛为下。

　　释诸人今当知。问何故有此二偈。开㢡物心。答上引古证今。此以当验。过佛从定起。必如我言。则古非虚说。二偈异者。初偈预生其解。次偈逆杜其惑。又初明唯显一道。次辨唯教一人。又初明显实。次明开权也。

　　法华统略卷上(本)

　　法华经统略卷上(末)

　　释方便品

　　涅槃云。明诸山大地药草。能为众生病之良药。佛法亦尔。能治众生烦恼病药。但病有二种。药亦两门。病二种者。一者凡病。二者圣病。失一原而成六道。谓凡病也。丧一理而执三乘。谓圣病也。药有二门者。昔说三乘真实治凡病。令六道回宗。今说三乘方便治圣病。故三乘徙辙。故昔是救凡之经。今为济圣之教。斯则网罗圣化。总病药之门。问云何是凡圣病耶。答四住之因。感分段苦。谓凡身心病也。无明之因。招变易报。谓圣身心病。二十八章命篇。显方便品正授治病之药也。圣既执三为实。是故为病。今欲破此病。故说三乘是方便。故以方便药。以治真实病。故云方便品。问何故不用一乘真实治三乘病耶。答亦得尔也。但要先开方便门。后方示真实相。问开䨱有几种耶。答略明四种。即四重药病。一者昔说三乘是实。䨱三乘是权。即䨱一乘是实。具二也䨱。今开二乘非实。谓开二乘是权。即开一乘是实。具二开也。次明道未曾三一。若执三一为实。则䨱三一是权。亦䨱非三一中道之实。今明三一皆权。具二种开。一开三一是权。二开非三一中道之实。三者道未曾偏中。若执偏中。则便䨱道。亦䨱道用。若明中偏。俱是方便。亦具二开。一开中偏俱权。二开两舍之实。四者道未曾有言。若有一句之言。则䨱道无言之理。亦䨱有言之教。若知一切言皆是无言。言具二种开。一开道用。无言而言。二开道体。言无言也。乘权乘实。既有四种开䨱。身权身实等义亦类然。昔为二乘。明佛身是实生灭。即䨱方便生灭。亦法身无生无灭。故一䨱便成两䨱。今开生灭身是方便。即是开方便。即知不生不灭是实。故具二开。余三节上可知。由来但得乘权乘实一重开䨱。余重及身权身实。皆不知也。问曰。无量义经亦有开䨱义不。答有二种开䨱。一者失䨱失开。明众生失一道而成六道。谓䨱一道。而不知覆。诸佛为欲令众生。舍六归一原。故前叙其失原。谓开失也。二者开得。众生失一道成六道。诸佛欲令其出六道归一原。故从一道。出三乘教。令因三乘之指。得一乘之月。即无量义经意也。而禀教之徒。遂守三乘之指。丧一乘之月。今法华时示一乘之月。故重叙三乘之指。所以称为方便。问无量义明从一生三。与法华何异。答彼直明从一生三。不明道理无三。唯有于一。亦不言一是真实三为方便。故彼经为密说。此经为显教。所以为异也。

　　释开文段。此品是灵华始现。实教初开。言巧趣深不可轻。然而说诸余科段。皆并异旧。本疏已详此品章门。今复改易。昔虽诵讲。常怢怢其言。若如旧判。凡有二失。一者不足。二者辞烦。今文具叹因果。但称揄扬二智。斯不足也。又此中叹于佛乘无能不圆。但云美智。斯二不足也。又已叹诸佛二智。复叹释迦二智。其文则烦。若言侧复。广说章中有总别。佛者此勇于取类。而劣于寻文。宜改旧心。谛详经旨。十方便中。此第七称叹方便。又开为二。初长行。次偈颂。长行为二。一寄言叹佛乘。二止言叹。明叹所不能叹。方尽称叹之美。就初叹中。文有五双。初别叹二智。第二总叹众德。谓总别一双。所以有总别叹者。乘具万德智为其宗。故前叹二智。后美众德。则赞乘理尽。若始终皆称叹智。则失斯意也。二者初叹二智。欲示唯有真智。更无余法。可寻义宗。所以有六道不同。三乘异辙者。皆由想谓心也。谓想若已。则九趣便息。故唯有佛智。故大慧经云。一切法不生。则般若生。摄论云。唯真智独在。无复余法。即斯意也。问若唯有佛智。应无余德。答即一智体。万义并圆。智体无累。名为解脱。智体寂静。称曰禅那。无悭即檀。防恶名戒。故具众德也。问若尔美智便足。何须后章叹众德耶。答前叙其体。后称其义。无所害也。问智与如何同异。答南土师云。智是灵智。如为顽境。北方人说。如是实相体非是智。但生智名智。故言说智及智处。皆名为波若。今所辨者。未尝同异。适物用之。且对南北异宗。宜明不异。即智不变异为如。即如能照为智。故就体无二。约义两分。问为是义推。为有文证。答经论诚说。岂虚称哉。中论云。亦名如法性。实证涅槃。智度论云。若如法界佛波若涅槃是三则一相。而实无有二。楞伽经略出五名。谓如法界法身性真如皆是一体。随义立名。就叹二智。即为二章。第一叹实。第二叹权。实为权体。权为实用。故前叹实体。后美权用。谓权实二义。第二双也。就叹实智。复开为二。初叹果。二者美因。所前果后因者。果乘究竟。又正主妙名。初分之经。盛谈果德。故前叹果。但斯妙果。必由于因。故举因释果。所以后美于因。又既领妙果使修因。故前明于果。后叙于因。即因果两义。第三双也。就叹果德。又开为二。初叹果德又开为二。初叹果理。次美教门。理为教本。故前美其本。后叹其末。即理教两义。第四双也。就叹果理。复开为二。初叹人。二者美法。人即能乘之人。法。谓所乘之法。具能乘所乘。乘义方备。即人法两义。第五双也。今经家叙佛起定。复开为二。初明起定。次出对扬之人。即师资一双。合前有六双也。

　　告身子者。即信解品中。前命其子。又叙起定。明文医也。告身子者。述病儿也。与大品初告异者。大品初告。即明正说。今文初告。乃辨方便。大品化直往根。又无自保执之病。命初即明正说。今化回小钝根。又有保执之病。故未得开正宗。但得辨方便。诸佛者。能乘之人。智慧者。所乘之法。问何以得知然。答后偈颂中。自作此说。故云世雄不可量。诸天及世人。一切众生类。无能知佛者。即是叹人。又云佛力无所畏等。所谓叹法。盖是用后释前。非为虚构。

　　甚深无量者。佛智如海。浅识不识其底为深。近情不见其岸为无量。又四句取之。不得为深。故波若如火聚。四边不可取也。超百非故无量。故云波若无坏相。遍无所依止。智者一切处求之不能得。大庄严王菩萨叹佛云。智恬泊。虑凝静。意灭识忘。亦寂永断梦。忘思想念。无复诸大阴界入。大庄严王将说法华。预叹佛智慧者。欲显发密教。调伏众生。使闻佛起定。揄扬大智。不起惊疑也。问何故告身子叹佛智。答寂灭道场即欲为诸子称叹佛智。但尔时未堪。今方得说。

　　其智慧门者。第二次叹教门。但理教始终。凡有二门。一者即理虚通。故名为门。如长者居理内。名住门内。穷子居理外。名住门外。即以佛智为门。此门即甚深无量。故云难解难入。及二乘不知。又理能通智。名理为智门。又理能生教。故理为教门。二者用教为门。就教门中。有通有别。所言通者。现通说法。诸所施为同。为生佛慧。故名为门。所言别者。一以人天之教。名之为门。故经云。我此九部法。入大乘为本。次以小乘教为门。故密遣二人。以呼穷子。亦经云。我设是方便。令得入佛慧。三以大乘教为门。故经云。为此诸佛子。说是大乘经。四用一乘教。为一乘理门。佛智即妙法莲华。门即谓经也。故经云。正直舍方便。但说无上道。无上道谓理也。说即是门。谓理妙教妙。名为妙法。亦后云。即遣傍人。急追穷子。亦是一乘之教。以为门也。若以一乘教为门。此门难解难入。故二乘不知。若以小乘教为门。如遣二使。密呼穷子。穷子不达。从一起二。藉二悟一。亦名难解难入。人天等教为门。义亦如是。次总论众门。凡有四句。一密门非显。故云密遣二人及九部法。二显门非密。印即一乘教。三亦密亦显。则波若付财之教。四俱非者。泯上三门。归一寂也。亦有四句。一但理非教。即是不可示。二但教无理。有三乘之教。无究竟之理。故经云。但以假名字。引导诸众生。三亦理亦教。理教相对。理有生教之能。教有通理之用。四俱非者。泯上三也。亦有四句。一理非教。谓理也。二教非理。谓教也。三亦理亦教。妙显无言为教。即言寂灭为理。四非理非教。泯上三也。问此经云三乘人不能知者。约何时耶。答寂灭道场。二乘人不能游一乘之门。入一乘之理也。从鹿园已后。二乘之人。不能游五乘之门。入佛慧也。

　　所以者何下。第二举因行。释上理深教妙。即后明因也。

　　随宜所说。下第二次叹权实。即是从一乘根本。出三乘支末。上叹实有二。初叹果实。二举因释成。今亦二。初叹外。次举内释成。初文前标随宜叹解。随宜者。随三机所宜。说三乘教。言三意不三。意逾言外。故云难解。虽谈于果。而意在因。说小乘是果者。欲辨是大乘因。亦意逾言外。故难解也。又说三乃欲令出三。不言有三。言出三者。令出三界。不言有三者。无有三乘也。而物遂言实有三界。亦实有三乘。故不解佛意。亦难今出三求三。而意无三界可出。亦无三乘可求。寄言二有。意在两无。意逾言外。故言难解。又言在二有。而意不在二有。亦不在二无。亦有亦无。非有非无四句内外。所以然者。意在求佛。所言佛者。绝四句也。故中论云。如来在世时。不言有与无。亦有及亦无。非有及非无。而物情遂闻两有。作于有解。不知绝四句。故名难解。亦意难解者。说求绝四句之佛。非求他佛。退求自佛。言自佛者。了达七释本来绝四。即名为佛。故中论云。如来所有性。即是世间性。而情乃谓求于外佛。不知退观。故名难解。又佛意虽令还观己身。不观于外。然既不见己。亦未尝他。故肇公云。内观不见己。外听不我闻。如此四句。泯无踪迹。既不见其有迹。何有无迹。故佛不能行。佛不能到。预是运心。未到此处。皆不识佛意。故名难解。

　　吾从成佛已来。此释上难解之意。此句明用权时也。种种因缘者。叙机性异也。种种譬喻下。随机演教也。令离诸著者。释用权意。即是略解十方三世佛说教意也。意在无著。故说教也。此中未得分明开方便门。故不得显无三乘。但得作离着意释之。佛说三乘者。乃明两舍。不在互存。言两舍者。一舍三界。二亦舍三乘不。在互存者。不在舍三界。而存三乘。问曰。何故两舍。答舍三界故。度三百由旬。不在三乘。复度二百。五百若度。万德便成。万德便成。故不可为无。五百度故不可为有。即是中道法身。亦是大车游戏快乐。诸方等经。盛谈斯意。如净名呵迦旃延。佛说无常意者。令舍常见。亦不着生灭无常。远离二边。不在中道故。知既舍三界。亦宜辨三乘。

　　所以者何下。第二举内智既圆。释成外用善巧。

　　如来知见广大下。第二总叹众德。自上已来。别叹二智。所以总叹众德者。乘具众德。令赞佛乘。宜备赞众德。又若叹佛智。容谓佛智超众德。未悟余德拔群。故须遍美。又显一智备含众德。故总叹之。又从初叹佛慧。谓叹根本法轮。次随宜已下。美支末教。从知见广大下。已叹摄末归本。上别叹有二。初叹实智为体。二美权智之用。今总叹众德。亦开为二。初叹内德无不圆。二美外用无不普。又前叹实智为理。权智为门谓别理别门。今叹内德外用。即总理总门。斯一章经可谓言约而义周。门外二章。各开为两。内德二者。一别牒叹智。二遍叹众德。如来智见广大深远者。牒别智也。无量无碍下。遍叹众德也。

　　如来能种种分别下。第二叹外用无不普。亦开为二。初叹巧说。二美现通。前机案。后是衣裓。外用虽多。不出斯二。盖是救子之明术化物之大宗。问曰。云何尔耶答现通以生信。说法以发解。佛法大海。信为能入。智为能度。又现通拔苦与乐。治物身病。说法灭惑生解。救其心疾。又现通以生福。说法以殖慧为益。大要不可复言。略举此二。揄扬佛乘。使舍小归大故也。

　　就说法中。复为二句。初美七辨巧说。言辞已下。叹五音美妙。即用此赞扬大慧。引彼小心。成就一切未曾有法者。第二次叹神通。如神力。七种神力分别品八修瑞相。又如华严云。世界不积聚。不乱亦不杂。一切入一刹。而实无所入。无量劫一念。一念无量劫。元来无积聚。而现诸劫事。前明大小无碍而无多少。后辨短长自在而无延促。凡夫二乘下位所无。故名未曾有法。问曰。应前明现通。后辨说法。何故不尔。答说法事正。故初辨之也。

　　止舍利弗不须复说。第二止言。加叹佛德。所以须止言者。一者明佛智不可叹。故叹所不能叹。故明止言。智度论云。波若无坏相。的无德所依止。过一切语言。谁能赞其德。即卷上义。泯无踪迹。上虽叹果叹因。美权美实。皆是无名相中。强名相说。考其至理。未曾因果。何有权实。亦实亦权。非权非实。如是五句。故辨止言。又止言者。长望始终。如净名三事。初从定起。叹佛智甚深。盖是寄言显理。未辨至理无言。今唱理无言。谓言于无言。后说偈竟。佛即嘿然。谓无言于无言。以此三门。穷称叹之美。然实是正说。但未分明判一有三无。故称方便。问何以知同净名耶。答后偈云。是法不可示。故知是示于不可示。言于不言也。验前未明无言。知后无言于无言也。又止言者。凡有三人出世。一但长恶。如外道天魔。二亦生善亦长恶。如善凡夫。三但生善不长恶。即是佛也。若直说不止言。者乃生三根之善。而长五千之恶。故须止言。又止言者。有三根人。上根之人。闻佛前说。即已领悟。不复须言。所以然者。上辨果明因。叹权美实。义无不备。故闻之已解。不须复言。即是叹菩萨之利智。嗟声闻之钝根。令自鄙小心。欣求大道。二者中根人。若直尔为说。则不尊人重道。要须止言。待三请方说。则重道尊人。三者下根之流。即五千等例。不堪与言。故如来致嘿。又止言者。自上已来。明大乘人密开权显实。叹果美因。今欲令身子小乘之流。叹果美因。开权显实。显发密教。调伏众生。是故止言。具大小扬揄。方穷称赞之美。又自上已来。以善人为方便。显发密教。调伏众生。今欲以恶人为方便。显发密教。调伏众生。是故止言。唯佛与佛乃知者。上辨绝言。故群生不知。今明无言。唯佛能究。又前明法不可知。即叹所乘法。今明唯佛能解。美能乘人。具叹法美人。义乃圆备。

　　所谓诸法如是相下。上泯言。归于无言。今明虽复无言。而无所不言。卷舒自在。方觉其妙。若言住言。无言住无言。无言不能言。言不能无言。皆是有碍之道。未足称其巧深。与此相违。方觉其妙。十句为三。初七明因。次两辨果。后一总叹因果。正言因果。众义大纲。此宗旨故。无言而言。论于因果。七义明因。因义则圆。二句辨果。于果义足。果则一切智报谓一切种智。即是后文如来智佛智。体如之智。正酬于因。故称为果。一切种智。名后得智。从实智起。故名为报。又欲分二智不同。故互其文也。

　　释偈。偈与长行异者。长行寄言。赞佛乘则广。今略而颂之。长行止言。叹佛乘则略。今则广之。前广后略。为令易持。前略后广。为明解义。故为令解义。生其波若。为令易忆。发其总持。故波若朗其闻慧。总持冥其思府。岂非大圣内有无缘大悲。外有无方大辨。益物之周耶。又广略互现。转势说法。提耳指掌。屈曲从缘也。上长行寄言叹。中五双明义。今撮其大意。二辙颂之。一者叹果。二者美因。以因果是众义纲维。立信根本。故略颂斯二。所以前叹果后美因者。此经虽具明因果。以果为正。故前叹也。果中为二。初偈叹能乘人。次偈美所乘法。权实理教。皆入一乘法摄之。

　　初云世雄不可量者。一切天人。皆谓佛身有生灭。寿有始终。故不能量无生灭身。无始终寿。又身寿权实。凡有四重。如品初所述。而昔天人不识其一。岂知其四。佛力无所畏。第二颂叹所乘法。亦有四重权实。而昔禀教之人。尚不识一。何由达四。问以知此是所乘法耶。答譬喻品云。无量亿千诸力解脱。禅定智慧。及佛余法。令诸子等乘是宝乘。直至道场。犹是今文取圆德。为乘体耳。及佛余法者。上明一道清净实德。为乘体。今叙从实起权。名乘功用。还入一乘。是故一乘纲罗权实。又世雄不可量。颂上略叹佛智。佛力无所畏。颂上遍叹众德。长行寄言。有此两段。故今颂之。

　　本从无数佛下。此第二叹因。释成于果。两偈不同者。初偈上半。明无一佛而不益。无一行而不行。谓广大行。下明甚深。谓甚深行。即行亦不受。不行亦不受。乃至不受亦不受。乃是甚深难可了耳。第二偈。上半叙行妙因圆。下半辨极果满。

　　释如是大果报。此颂止言。加叹佛乘。上美能乘之人所乘之法。甚深之因。微妙之果。虽作此赞。犹未称实。不畅圣心。盖是无名相中。强作人法因果名耳。然至妙之道。未曾人法。何曾因果乃至四句。言忘虑绝。始是妙法莲华。盖是一经之宗趣。一经心髓。可不留意哉。余立此经。用中道为宗。显在于此。以中道故。乃可称妙。随在诸边。不名妙矣。故放眉间折中之光。岂虚表哉。

　　就文亦两。初双标。次辨双释。前亦双标双释。即二双明义。长行各标各释。所谓其义其远其言巧妙。什公对僧睿云。天竺梵文。言入弦管。今反彼为此。犹不称彼言也。初标佛解章门。上半明所解有因果两法。下半明能解有总别二人。问何故辨唯佛能解因果耶。答若闻因果。定作因果者。众生亦能。岂叹佛成。今明因果者。佛解未曾因果。为众生故。强作因果名说之。故唯佛能解。又佛非但知名妙显无名。亦知此名本来寂灭。悟名无名。即如来智。达无名名。称为佛智。任运而知。即自然智。不从师得。即无师智。

　　次标众生不解章门。上半出所不解法。下半叙不解人。上半出不解之法。亦有二。下半明不解人。亦有二。与佛相对也。言二法者。谓理教也。是法不可示。谓所表之理绝言也。言辞相寂灭。明教也。非但所表之理绝言。能表之言亦绝。故善吉言。我无所论。乃至不说一字也。问曰。佛解章门。标于因果。众生不解章门。应云不解因果。何故乃称言辞寂灭。答上明非因果因果。今辨因果非因果。佛具达斯二。众生并迷两法。不欲烦说。故互相兼耳。下半出不解人。亦有二人。初明无解人。二辨有信人。明九道众生未能内外并冥。缘观俱寂。何犹能解无言之道耶。

　　除诸菩萨众信力坚固者下。第二明有信人。又二。初明菩萨有信。次叙二乘无信。除诸菩萨众。明菩萨有信也。诸佛弟子众下。叙二乘无信也。此中总说二乘利钝。并不信佛乘。其力所不堪者。尚不堪受大法。何犹生信。问二乘何故不信。答未入十信位。故未信也。又总而言之。凡有三品。一佛则亦信亦解。二菩萨信而未解。三二乘不信不解。二乘既是不能信。即是圣一阐提。不信无量四谛一体三宝故。二乘人不信三宝四谛也。

　　假使满世间下。第二释二章门。初释众生不解章门。二释唯佛能解章门。各二。初明大小乘人不解。次辨总别二佛能解。大小乘不解中有二。初明小乘人不解。次叙大乘人不解。两文各二。小中有声闻缘觉。大中有初心不退。问大小之人。何故不解。答小乘住断常体观。故不解中道。如涅槃云。若以二乘。言无布施。是则名为破戒邪见。空观既邪。有观亦邪。邪见之人。但见于邪。云何见正。菩萨虽习正观。但取相未冥。观心犹昧。故称不解。故涅槃云。住十地故。见不了了。无所住故。见则了了。有所住则累犹未尽。观犹未明。与此相违。见则了了。若尔今学道之人。常须晨夜习无所得也。此文叙初心之与不退。并不解妙乘。若尔因人尚不知妙。云何有妙。若初分经次因为宗。失经旨也。

　　又告舍利弗下。第二释唯佛能解章门。章上释众生不解。明大小二人所不能知。今释唯佛能解。辨总别两佛之所说解。亦是其义深远。其言巧妙也。

　　释舍利弗当知诸佛语无异。第八明劝信方便。所以有此文来者。上寄言止言二种。称叹佛乘。言与昔违。恐物惊惮。是故劝信。又遂近来者。上明菩萨有信。二乘无信。是故今明劝二乘信。就文为二。初劝信实。次劝信权。二文各三。诸佛语无异者。遮其谤也。诸佛言一言三。皆有深致。无相差异。勿起谤也。

　　当生大信力者。第二正劝信也。二乘阐提。既未生信。是故劝之。

　　世尊法久后下。第三释遮谤劝信所由也。起二乘机。初必说不实。后必为说实。斯二是决定义。故称要当。问云何令信。答达此身心本性无生。便回小入大。何以知之。下经云。昔说五众生灭。名为小教。今说五本不生。名为大乘。楞伽经云。得人无我。名曰声闻。得法无我。便成菩萨。问曰。如波若等盛谈五众无生。二乘闻已生信。何名阐提。答昔未说无二乘生灭。唯有菩萨无生。今则明之。恐其不信。是故劝之也。

　　告诸声闻。此第二劝其信权。亦开三别。初出不信人。次半行略释所信之法。后叙开权之意。释成信也。

　　尔时大众中。第九劝请方便。问今文实是大众怀疑致请。云何为方便。答然具有权实二人。但身子之流。多是发教以带解而请。故名方便。问曰。何故前弥勒请。今身子请。答欲示穷上极下不知佛智。即显佛乘为深。今闻道之流。虚心信爱。故有大小二人请也。又显穷因不了极果。故弥勒请。极小不达穷大。故身子请。极因不了极果。欲今转因以至果。则终益也。极小不了极大。欲令回小入大。则始益也。问乃知大小俱请。何故前弥勒请。后身子请耶。答释迦入定。谓现在佛现瑞。表说佛乘。弥勒补处。是当来之佛。文殊是过去世尊。欲明三圣共赞扬一道。故弥勒致请。今明如来起定。正告声闻。声闻执动疑生。故申疑致请。又前三圣作大方便。以显大道。今物欣大。今示小方便。自叙小失。令物舍小。问曰。身子云何带解叹而请。答曰。一往观之。言身子俱疑今昔。然实是双叹。第一方便者。就今叹也。我自昔来。就昔叹也。故前就第一叹。后授希有叹。既称叹佛乘。今欣大舍小。故名方便。问何故叹慧日大圣尊。答欲令时会人重法。故叹人美法。又执三乘教人。谓说三乘教主是佛。说一乘教主为魔。三乘是正法。一乘是邪教。是故今叹人美法。斥斯执也。又叹能乘之人。所乘之人法。即助佛称叹一乘也。问曰。此中何故叙佛无问自说耶。答身子明。法既深妙。无人能问。故佛自说。作此意释者。即是重叹佛权实因果也。然此经大宗。正明因辨果。显实开权。自上已来。佛及弥勒。皆已叹竟。身子今复重叹。上是实人叹。今是权人叹。又上是良医叹。今叙病人叹。又上是大乘人。开权显实。明因辨果。今小乘人。开权明实。明因辨果。问方便品初。五双明义。身子牒叹。为具已不。答大宗乃叹因果权实。而亦具五双。慧日大圣尊。久乃说是法。谓人法一双也。道场所得法。及我意难可测。即权实一双。称叹所行道。诸佛之所得。因果一双也。力无畏三昧。标章门为总。下因果权实。释章门为别。总别一双也。即此四双为理。自说之言。名之为教。谓理教一双也。故具足五双也。

　　释于诸声闻众佛说我第一。自上叹佛五双。是扬大方便。令物欣大。今是抑小方便。令物悟小乘。我为小中之宗。尚不知其真伪。余小之劣。岂可定保执耶。我珠为胜。尚为鱼目。汝珠既劣。宁是夜光。即以此言。动众人之执。又前是大人叹权不可知。今是小人叹权不可知。又上是实人叹权意趣难解。今是权人叹权意趣难解。又前唱随宜难解之言。今出随宜难解之证。身子教中。昔领随宜。尚称不解。余之浅劣。复何言哉。问何故言自于耶。答世人云。自于者。审今尚不知自。况能知他。又自于小尚不了。况复知他大耶。皆是身子抑挫小心。令欣大道。称叹方便。显在于斯也。问曰。何故云自于智不了耶。答身子上揄扬大智。今毁小智。我第一智。既非究竟。余人之智。岂是极哉。以智是大小乘宗。故别抑扬。问前何故云为是究竟法。为是所行道。答佛叹大智为果。今欲叙小智为因。故因果义成。权实事显。若望动执生疑者。前寄言止言二方便。是大人动小执。今此一章。明小人动小执。大动小执。以其非类。取信犹难。小动小执。生信为易。余小人动小。未足可从。身子之动。必当倾捶。如将军既降。散夫自伏。为是究竟法。为是所行道。可约两义。释云一就昔理同教异。以理既同。则同成菩萨。故是大因。约三乘教异。则成罗汉。为究竟果。二就今昔两教。自昔论之。则是究竟之果。今教辨之。则是大乘之因。后为正意。释愿为如实说。上是抑小。今是扬大。昔小既非实。愿如实愿说今之大也。欲闻具足道者。亦是扬大。今一既具足。是满字者。则知昔教。称为半字。释止止不须说。一止。明理深故不可说。令物欣大。二止。钝根不堪闻。使其舍小。为止之益。岂是空言。又一止止天。令天离着。一止止人。使人无依。令人与天。怀无所寄。堪受重玄也。释身子重称唯愿。一明大众久舍有得之心故唯愿说。二早习无依之观故唯愿说。又过去种善根故唯愿说之。现在能信敬。唯愿说之。问佛何故止。而身子称敬信耶。答佛欲令信。是故止也。以佛止言。天人惊疑。答以能敬能信故不惊不疑。答佛止也。又即以此言释。重称唯愿。一不敢惊故唯愿说之。二不敢疑故唯愿说之。又能敬法。唯愿说之。闻即信受故唯愿说之。释佛复止。非但有三善道惊疑。亦有增上慢四众。执小拒大。欲为汝说。则三根善生。五千长恶。又斥三善道。令人天舍有见。止四众。令二乘息空心。二见若除。方堪受中道。又斥三善。令不着生死。止四众。使不染涅槃。二着若除。则堪受一道。问何故长行一止。偈二止耶。答长行正止增上慢人。故唯明一止。偈乃辨法深故一止。人钝根故一止。故长行但为人。偈具约人法释。为人意也。问何故云闻必不敬信。答五千之徒。决定退席。故称必。人天惊疑。犹可改之。不称必也。

　　释第三请。无上两足尊者。三请凡举三尊而叹。初作大圣尊叹。次法王叹。后两足尊叹。前中一约法叹。初明三圣之尊。后为六道之文。所以约法叹者。既是法王。必精于法。说一说三。皆有深致。唯须顶受。慎勿惊疑。又如云此是医王。妙穷药病。但须服行。不应疑虑。作此叹者。即是劝信。问三请三种叹人。亦有三种美法以不。答初云久乃说是法。谓希有叹。愿说第一法。即第一叹。中间法王。含叹于法。体悟妙法。故名法王。亦是法王叹也。释第三请中。凡有五请。一敌对请。二少多请。三引例请。四浅深请。五利益请。歒对请者。对上二人。上二人不堪。遂不说者。今二人堪。则应为说。言二人者。一是身子。是故称我。所以称我者。我为标领。既其顶受。余不逮者。自然闻信。百千万亿者。第二少多请。非器者止有五千。故不说者。堪闻者无笇。故应为说。世世者。第三引例请。世世尚受。今何犹不信。四浅深请者。过去行浅尚受。今生解深。必当应信。闻必敬信长夜安稳多所饶益者。第五利益请。如来若说。非止有现在敬信之小利。复有当来之大益。长夜安稳。出三界内外火宅也。多所饶益者。至于宝所也。前即累无不尽。后德无不圆。又佛上云。天人惊疑。身子答云。闻必敬信。不取惊疑。佛上云。增上慢之人。必堕恶道。今答云。我等长夜安稳多所饶益。

　　偈中为长行五权未尽。更明二义。谓佛世世尚化。今何容不说。又前世善劣既化。生善胜故应化也。偈云。则生大欢喜者。敬信为因。长夜安稳为果。安稳辨累尽。饶益明德圆。佛若说经。因果俱成。得离皆辨。故大喜也。

　　尔时佛告下。第十明显鄣方便。问何故明显鄣方便耶。答上师资请酬互诤。师即再言。座有恶人。资重陈众并清净。今遂受请而说。则资言是实。师语便虚。今证师说不虚。故明退席。欲证资言是实。故叹于住众。问何故证佛语为实。答师明座有恶人。既其是实。后说妙法。斯即非虚。问何故证资言是实。答资明众有善人。遂果如所授。前扬大抑小。岂虚言哉。又此中陈善恶者。欲深诫二世。勿封小乘。劝两时众生。宜明习大道。又令未发小心者不发。已发者怖畏改之。故陈恶人。又使未发大心者发。已发者欢喜进行。明净众也。问何故临说一乘。五千退席。答甘露将垂。坏毒避席。可伤之深。又问曰。何故叹净众。毁不净众。答曰。使住人欣夜光之将至。伤彼去者。握鱼目而离群。释罪根深重。直保执小乘。乖一实之理。故名罪。执小生于谤大。故名根。久习执情为深。十方佛不能拔为重。释正说中。世云惜寸阴。而遗尺璧。贵一言而贱千金。良以千金非宝。一语可珍。又云宁惠千金。不惠一言。良以一言难吐故也。今借此说。以喻斯经。良以一道之言难吐。遂今华严已后。有四调柔。正说之前。兴十方便。方得吐一言也。就正说中。序其大宗。同为显一道。但为教一人。而有三周说者。盖是转势说法。故三反言方。而光宅之流。常取前经为后本。后周令同前。则三说之文。还同一说。若尔听前既惑。闻后亦迷。化上根有余。教中下不足。问三周说何法耶。答大宗明两权一实。识二权则舍小。悟一实则入大。又识二权则知因。悟一实则识果。又识二权则识用。知一实则解体。又大宗者。昔住二实已舍有。今悟两权复舍空。空有既除。中道观发。以空有见除。累无不寂。中道观发。德无不圆。故是乘于大车。直至道场也。宜取此为正意。则三周之说。非直二乘改辙。亦六道翻流。菩萨进悟。初正说。次劝弘经。此经云。教菩萨法佛所护念。初正为说。谓令发菩提心。劝弘经。使修菩萨行。后经云。为令声闻忆念本愿所行道。故说法华。谓本愿即菩提心。所行道谓菩萨行也。大章文句。如旧疏中已说。

　　就长行内。开为四门。初明一乘真实门。次辨三乘方便门。第三得失门。第四劝信门。生起亦如旧疏。余未尽者。今更述之。题云妙法莲华教菩萨法佛所护念。三章经正明妙法华经教菩萨法佛所护念。第四一门劝菩萨信受。三章复为二意。前之二门。教菩萨识法。第三一门。教菩萨知人。识法者。谓识权实。知人者。示人得失也。次此二训。即教菩萨义同。又初之二门。正辨教菩萨法。后之一门。释佛所护念。教菩萨法者。教权教实。令舍权悟实。佛所护念者。示人之失。令其舍失。名为佛护。示人之得。令人取得。名为佛念。护是遮恶之名。念以生善为义。令舍空有二见。故名遮恶。使发中道正观。名为生善。初二门名教菩萨门。初明一乘真实。谓佛意门。三世十方诸佛本意。但为明一道。唯为教一人。故名诸佛意门。第二三乘方便。谓随众生意门。佛意虽为显一道教一人。但随众生意。说于多道。教多人。今令菩萨识此二意。故名教菩萨法。又初名随自意语门。今令菩萨识此二语名。教菩萨法。又初明净土法门。后辨秽土法门。是故后明诸佛出于五浊恶世。后既是秽。则验前为净。于净土则说一。于秽国则示三。今令菩萨识净秽二土教门。故名教菩萨法。又诸子有二。一是直往菩萨。二谓小乘。为直往菩萨故。说一乘真实。为二乘人。明三乘方便。今令菩萨识教二子法。故名教菩萨法。又诸佛凡有二身。应身之佛。则说一乘真实。化身之佛。明三乘方便。今令菩萨识应化二身所说之法。故名教菩萨法。又有二门。一者会三归一。二者开一为三。今令菩萨识佛开会。故名教菩萨法。就初一乘真实门。复开为三。初释迦自开宗门。二引证门。三顺同门。释迦当今教生。宜自敞玄宗。恐谓一佛化偏。故引三世为证。引证既显。从例而说。故有第三顺同门也。初门复三。一称叹门。顺生其解。二不虚门。逆杜其惑。三显教意门。明众生不解教意。唯佛能解。叙众生不解教意。令其识教。明唯佛能解教意。令其知理。即昔五乘之说。悉名为教。一道清净。目之为理。又众生不解教意。令物识权。叙唯佛能解教意。令物知实。既识权实。便具二慧。入佛知见。又众生不识教意。破五乘之执。即是灭惑。唯佛能识教意。令其生解。惑灭解生。入佛知见。又众生不解教意。令舍小。唯佛能解。便其入大。又众生不解教意。令识生灭之失。唯佛能解教意。令悟无生灭得。所以然者。昔禀教之流。皆言惑之可灭。解之可生。谓此生灭故名为失。今明诸佛所解。惑本不生。今无所灭。故辨无生灭。以示其得。问今文无有此说。何所依据。作是释耶。答后大众领悟。亲有此意言。故昔于捺国。说五众生灭。今于鹫岭。说无生灭。故经云。诸法从本来。常自寂灭相。又上明四调柔十种方便为一。言难吐者。即是众生不解教意门。自昔已来。四十余载。禀五乘教人。并不解如来一句教意。故五乘之人。所行所说。悉乖正道。斯之一言。翻于昔宗。惊神逆耳。是故难吐。是以用四调柔。起十方便。方得吐此一言也。

　　释开示悟入。虽有四句。分为二门。初一句。谓三世佛自德门。后三句。谓化他门。自德化他。包摄一切。称自德门者。凡欲化他。必须前明自德。如欲赐车。前明有车。方可赐子。言自德者。即叙如来自有中道法身。今明开者。开如来自有中道法身也。问经云。开佛知见故。出现于世。乃是开他。何名自开。答须深照佛意。于佛则不须自开。今自开佛者。为欲开众生故也。又法华论文意甚难见。今释其意。方觉精能。问何故云开佛知见。使得清净。答开佛知见。谓德无不圆。使得清净。谓累无不尽。累无不尽故。不可为有。德无不圆故。不可为无。即中道法身。亦是药草喻品中。二种果义。开佛知见。即是究竟。至于一切种智。谓菩提果。使得清净。即是究竟涅槃常寂灭相。三世诸佛。自开二果。亦令众生得此二果。故名为大事因缘故出现于世。

　　示佛知见。已下三句。明化他者。第一初句辨同义。明九道不同。法身不二。肇公云。天地与我同根。万物与我一体。所以明同义者。初句但叙佛有法身。若不明众生同有。则众生无由成佛。是故第二次辨同义。第三句悟佛知见者。前既辨同有法身。此明使物知同。故称为悟。第四句言入者。既其始知。便有终入也。今次以三双。摄此四句。初一自德。后三化他。自他一双。后三之中。初一辨同。名为本有。悟之与入。谓始有也。第二本始一双。后二之中。初一为始知。后一为终入。谓始终一双。故此四句。言约义周。

　　次释诸佛知见。佛知见即四智也。寿量品明。如来知见三界之相。无有生死若退若出。亦无在世及灭度者。非实非虚。非如非异。此即就三界作之。意令置于身上。即令众生入佛知见。若就佛上作之。于己身无益也。六道是因缘生法。因缘生法是即寂灭性。所以然者。六道若有自体。不假因缘。若从因缘。则无自体。无自体故寂灭。寂灭即是究竟空也。然若有六道之有。方有六道空耳。六道本来未曾是有。今云何空耶。若先有今无。可言亦有亦无也。本未曾有。无何所论亦若是有是无。可言非有非无。竟未曾两是。今云何两非。故六道本不曾有。本不曾无。本不曾亦有亦无。本未曾非有非无。故四句绝。四心断。四言灭。故经云。诸法寂灭相。不可以言宣。因缘六道。虽本来四绝。而六道宛然。六道四绝。即不坏假名。而说实相。虽复四绝。六道宛然。即不动等觉。建立诸法。不坏假名而说实相。即如来智。不动等觉建立诸法。名为佛智。任运现前。名自然智。不从师得。即无师智。此之四智。是佛知见也。问此四智是何身耶。答即是法身。一智有其四义。更无四体也。问何智起应化用耶。答虽本来寂灭。即六道宛然。故不动而应十方现前。即佛智用。即就应中。便具四智。不动而应即佛智。虽应不动谓如来智任运如此自然智。问此是常智无常耶。答作无常智者。既是无常佛。即无常智。今明若是无常智者。应与二乘同。还是众生。不解教意耳。何名唯佛能解。今明四智未曾常无常。但对二乘无常智。赞美为常也。问四智与五种佛性三波若何异。答涅槃云。十二因缘不生不灭。是中道。即境界佛性。发不生灭观。即观智佛性。观智明了。即菩提性。断常斯寂。即果果性。十二未曾境智。亦非智断。即是法不可示。名为正性。正性者。即是佛性体也。此但就不生不灭论五性。五性但是如来智也。既悟因缘宛然不生不灭。具五性。即知不性不灭宛然因缘。亦是观智。及菩提果。亦是果果性。但不得是正佛性。三种般若。正明实相。发生波若。及说于文字。并是如来智中。开此三也。佛智中亦具三。谓境智及文字。自然无师智。更无别体。通实贯前二也。问四智云何是二谛中道。答六道宛然。本来寂灭。即是世谛第一义。生如来智。虽本来寂灭。六道宛然。是第一义世谛。生于佛智。问何故云世谛第一义。答世谛宛然。而本来寂灭。即是第一义。故名世谛第一义。所以立二谛者。即是中道。六道宛然。本来寂灭。岂可定有。虽本寂灭。六道宛然。岂可定无。即是二谛合成中道。二谛既是中道。如来智佛智二智合是正观也。

　　释但教菩萨。所以但教菩萨者。由失一道。故成六道。则根本是一道。亦根本是一人。今欲令六道归一道。六人归一人。是故但教菩萨。若非一者。不可令归一。故涅槃云。失一味药。成六种味也。

　　释但以一佛乘为众生说法。问但一佛乘。是果乘因乘。答经云一佛乘。故知是果乘。旧云是因乘。失旨也。问曰。云何但一佛说法耶。答经不言但说一佛乘。直云但以一佛乘说法耳。此明佛住一道清净。流出一切教门。即是出生义。无有余乘若二若三者。上明一道理。唯有佛乘。故从佛乘。流出一切教。今无有余乘。不从余乘出一切教。问曰。此欲何所明耶。答既辨从一生多。故多还归一。无多可以出多。亦无多可以归多也。一切十方佛亦尔者。亦从一出多。多归于一。无多可以生多。故多不归多也。

　　释三世佛章。一一佛中有二。初明能化出生收入义。次辨所化出生收入义。能化中。初明出生。次辨收入。出生中出生二事。过去诸佛者。明从一道出生过去十方佛。即是出生义。过去十方佛。若应身若应身若化身。皆从一道流出也。以无量无数下。明出生法义。从一道流出一切法。方便者。一切巧说方便智用。从一道流出也。下偈云。诸佛所得法。无量方便力。而为众生说。又方便者。神通轮也。下句明说法轮。此二是衣裓机案。化物之宗也。是法皆为一佛乘故。辨收入。还收十方应化身。同归一道。收一切神通说法。亦归一道。所以从一多出者。本为令多归一耳。是诸众生从佛闻法。第二明所化出生收入。闻三乘五乘之教。有五乘之人。谓出生。即从是五乘教。出生五乘人也。究竟下。明收五乘人归佛作也。问总诸佛中。何故但有示悟入。无有开耶。答开是自德。下三化他。今正明化他。故略自也。

　　释今我亦如是。第三释迦顺同有二。初明教理。次判有无。教理凡有三双。知机中有二。初知欲。二知性。教中亦有二。初说法。二现通。理中有二。初总后别。皆为得一佛乘。谓总义也。一切种智。别明乘宗也。

　　释尚无二乘何况有三。此判理有无释成。上为得佛乘一切种智。以道理唯一故。说一切教。皆为显一。道理无多故。不显于多。然此一往斥夺之辞。判此有无耳。若还作有无决定解者。不免二见。下经云。若有若无等。中论云。浅智见诸法。若有若无相。若能破二不着一。如是五句。归不可示。本有可示故。有不可示。竟无可示。云何有不可示。如此用心。方识佛旨。

　　释诸佛出五浊恶世。前章有三义二义一义。三义者。初自说。二引证。三顺同。二义者。总此三章。唯有二义。一者明有。二者辨无。明有者。道理唯有佛乘。故从一生多。摄多归一。辨无者。无有二乘。故不从多生多。摄多归一。义者虽明有无二义。为成一义。谓一道清净。故经云。但明一道。唯教一人。今明昔方便。亦为释成上一道清净。若昔三乘遂实。则上明一道不成。以三是方便故。一道始成。

　　五浊章为二。初双标。次双释。标者。一标诸佛能出之人。次释所出五浊恶世也。双释者。从劫浊至成就诸善不根。释五浊章门。从诸佛已下。释诸佛出生章门。问何故凡夫有五浊。得闻一乘。答有四句。一机鄣俱有。二机障俱无。三鄣有机无。四机有鄣无机鄣无机鄣俱有者。秽土中凡夫闻一乘者。是也。有五浊故。名有鄣。有大机故。得闻一乘。机鄣俱无者。净土中二乘人未闻一乘。是也。既是土。故无五浊障。大机未熟。故未闻一乘。又秽土中。亦有其人。即佛灭后罗汉不闻一乘者。是也。五浊已倾。故言无鄣。不闻一乘。称曰无机。机有鄣无者。净土中菩萨是也。既是净土。故无五浊鄣。得闻一乘。称为有机。又是秽土中罗汉得闻一乘。是也。既是罗汉。故无五浊鄣。得闻一乘。名为有机。鄣有机无者。五浊凡夫不闻一乘者。是也。大乘既有四句。小乘亦然。一机鄣俱有。谓有五浊鄣。得闻小乘也。二机鄣俱无者。谓净土菩萨不闻小乘者。是也。如香积为净土。是故无障。不闻小乘之名。故无小机。三机有鄣无。如净土中闻小乘者。是也。四鄣有机无。秽土中不闻小乘者。是也。问既有五浊鄣。云何复闻一乘。答鄣弱机强。谓秽土之缘。得闻一乘。但此义多途。自有鄣强机弱。如秽土凡夫。虽有一乘。机未发故。不闻一乘。如地有种。缘未合故未生牙。二者鄣强机强。谓秽土之人。闻一乘悟解者是。三机鄣俱弱。亦如秽土明善之人。得闻一乘。而不悟解。四机鄣俱强。如秽土大邪见恶人。忽闻一乘。即便悟解。一乘既有四句。小乘亦然。一鄣弱机强。闻小悟小。二鄣强机弱。未闻小也。三俱强。大邪见人。闻小即悟小也。

　　问文中何故前明烦恼浊。后辨见浊。虽有五。合唯成二。一在家起爱。即是毒虫。二出家起见。所谓恶见。下偈中亦作此次第而列。问定以何物。为众生浊体。答旧云。假名众生。是众生浊体。今谓不尔。假名众生。不当善恶。不名为浊。众生浊者。即恶人也。以起爱业众生。名众生浊。问见浊应次烦恼浊者。何故隔以众生浊。答前明烦恼浊。从烦恼次起于业。故明众生浊。叙在家众生烦恼业竟。然后始得辨出家起见外道。故次明见浊。问命是报。云何名浊。答取短命妨修道为浊。不直取命。犹如不直取众生。正取恶众生也。五浊具三道。烦恼见烦恼道。众生业道。命苦道。时通三也。

　　释得失章。问何故明得失。答前弥勒偈云。种种因缘。以无量喻。照明佛法。开悟众生。前示法权实。谓上弘大道。今明得失。下益众生。又上明唯显一理。今明唯教一人。故辨得失。又大品云。不示魔事魔罪。名恶知识。今佛是三世众生大善知识。令觉知魔事。故示得失也。又自上已来。叙能被之教。有实有权。今明禀教之人。有失有得。问此是学何等教人。答取文正意。谓学昔权教人。有得失也。所以明学权教人得失者。前既明三乘是权。恐执因不移。故次明得失。令舍失从得。又菩萨依大教学。则称教故无失。二乘依小教。不称教故。须明得失。又欲示二世求道。凭师之人。须精鉴师之得失。不可便信。亦令师识知弟子真伪。而晓示之。此中明失中有二人。一凡二圣。得中二人。一佛在世罗汉。二灭后罗汉。而光宅云。后人还是前人。前明非佛弟子。后明是增上慢。此释有三失。一将圣同凡。有破圣失。二明过重轻。有颠倒之失。前明非佛弟子。其过则重。后云是增上慢。辨过者轻。三者文烦之过。前已明非佛弟子。鄣失有余。何烦更辨是增上慢。又都不观文后乃言当知此辈。辈是不一之名。云何由是一人。问上具明唯有一理。唯教一人。今何故但云不闻不知。但教菩萨。答上虽有一人法二义。但人义为切。正主己身。故偏云不知唯教一人。问何故云不闻不知。答五千退席。都不闻教。亦不知理也。非佛弟子者。未得小乘道果。谓得道果故。小乘弟子不摄。不闻不知但教菩萨。大乘弟子不摄。以大小不摄故。为过则深。此欲显封执小乘。大小不摄。使其改迷从悟。故有此示失。

　　释第二圣人失。问初人亦言自谓。后人亦称自谓。有何异耶。答初人有二自谓。未得小得小。二小未究竟。自谓究竟。第二人但有后谓。异前也。问前是五千。后何人耶。答即三根声闻是也。所以然者。三根声闻。并有自谓之言。上根人云。尔时心自谓得至于灭度。中下亦尔。问佛判前人。云非佛弟子。后人何故不然。答是凡夫大小不摄。非佛弟子。后人既得罗汉。乃非大乘所收。小乘弟子所摄。是故不得云非佛弟子。但望大乘。未得究竟。自谓究竟。名增上慢耳。问何故云实罗汉必信此经。答此举得释失。是罗汉闻必生信。验五千不信。非罗汉也。所以知五千不信者。其人若信。佛不遣之。非但不信。闻乃生谤。故遣令退席。问佛灭度后罗汉。凡有几人。答有二种罗汉。一有大机而未熟。故不值佛闻法。二无大机故。不值人闻法。故法华论有二种声闻。有大机者。谓退大取小人。无大机者。是决定声闻。问此二人同生净土。有何异耶。答悟有早晚。根有钝利。问住罗汉。几时而悟。答楞伽云。至无量亿劫。耽小乘空三昧乐。犹如醉人。久久方醒。问五千亦不闻不知。与此人何异。答五千闻而不信。今明但不闻故不信。若闻即信。故与前异。问生净土中。有大乘机。可闻说法华。本乘声闻。生于净土。无大乘机。云何得闻一乘耶。一切无机闻教。悉作此问。答有二因缘。一者佛性即是一乘。既本有佛性。即本有一乘佛性力故。还生善根。而是一乘种子。还生一乘善根。二者如涅槃云。信心因听法。听法因信心。问此中四人。约机鄣有无。云何判耶。答凡夫是有鄣无大机人。圣人若闻一乘。即是无鄣有机人。若不闻。是无鄣无机人。凡夫若闻一乘。有障有机人。得中二人。佛在世罗汉。是无障有机人。佛灭度后罗汉。是无鄣无机人。又是无鄣有机。但机未熟故不闻。生净土就方闻也。问上明法权实。辨人真伪。今何故但劝信一乘真实。答意在一也。

　　释偈文。颂上显鄣方便者。以障道事深。故上但略说。今广明之。即用诫劝二世众生。又上虽明退席。未广释起去所由。容谓佛无慈。犹隔五千。慈不能普。故委曲释之。前广释不净众。以诫二世众生。令其舍小。次明净众。劝二世众生。使其求大。又执小不移。现在障不闻一乘。则无极乐因。未朱不成佛。失极乐果。现在谤大。种极苦因。未来堕无间。受极苦果。此过为大。故诫二世也。叹净众。令习大舍小。故永断极苦因果。习大故得极乐因果。斯事不轻。故劝二世众生令求大。又即释教菩萨法有二种。一示人得失。即此章也。颂正说已去。示法权实也。又示人得失。是释佛护念。示失令舍为护。示得令取为念。颂正说即释教菩萨权实二慧。令入佛知见也。初诫中佛广释之。凡有十过。初无正解三过。次无正行三过。小智为第七。糟糠为八九。鲜福为第十。执小拒大。有十种之罪。宜应舍之。初无大小乘解。有三种过。如文所列。他坏正观。其人怀增上之毒。故障大乘。又他于增上法中。怀增上之解。今于增上法中。怀憍慢之惑。所以偏举慢者。以怀慢自恃。必不重道尊人。故不可化。

　　于戒有缺漏者。此明无大乘行也。破戒为缺。而失定水为漏。前明无解。故无慧命。无戒定。是故无行。五千之徒。具无三学。又戒如天德瓶。瓶破又漏。则无复戒也。护惜者。既无行解。不喜他道为护。自不除过为惜。众中糟糠者。上明有不堪用。今辨无有堪用。如酒米堪用。糟糠不堪用。问何故云众中之糟糠。答众中之不堪用。犹如糟糠。故揭糟于糟。而弃于糟。如佛威德故令去。酒米堪用。喻住众也。酒即堪饮。如住众现在即行因。米转方成食。喻住众未来得果。糟不堪食。喻去众现在不堪行因。糠不堪转成食。喻去众未朱不得果。又酒是果。米为因。去众未未不得佛果。现在无有佛因。住众具此二也。又糟喻于教。米譬于理。直往及回小之人。因三乘之教。得一乘理。如因糠得米。五千之徒。守三乘之言。如得糠。失一乘之理。如不得米。二人得中道真味。养性陶神。如得酒。五千之徒。封执断常。喻如得糟。问叹净众。有几德。答前不净众。无有堪用。有不堪用。净众亦然。无有枝叶无堪用。唯有真实。唯有堪用也。

　　释颂正说。长行四门。颂亦有四。初颂一乘真实门。二颂三乘方便门。三颂称叹门。四颂劝信门。初两门与长行别者。长行前明一乘真实。后明三乘方便。偈颂大意是同。而复有异义。颂一乘真实。通明诸佛出世说教意。后颂三乘方便。别叙释迦出五浊世。一期始终教门。是故异也。又初门通叙诸佛说教意。后门明诸佛说次第。初门颂上三门。即三。初颂自开。次颂引证。三颂顺同。颂自开三门。一颂诸佛说教意门。二颂教次第门。三劝信门。说教意中又二门。初颂昔教意。次颂今教意。昔教意有二。初颂昔说四乘教意。次颂昔说大乘教意。颂四乘教意为二。初颂四教。次颂说四教意。初颂四教为二。前颂人天教。次颂二乘教。颂人天教为三。初叹佛有说教之智。即知药。次明佛知机。谓识病。三设教。谓应病授业。此文句为定。故更疏之。问说九部法。何故命初称或。答有二义。一者望昔。适缘不定。或作长行而说。或作偈颂。或说自身。或说他身。以或字贯九也。十住婆沙云。或有乐长行。或有乐偈颂。或有乐杂说庄严章句者。所乐各不同。我随而不舍。二者。望今九不定九。说九为令悟不九。故下经云。入大乘为本。以故说是经也。颂二乘教又有二。初知机。为是说涅槃。明说教。

　　我设是方便下。第二明说四乘教意。即是显众生不解。明佛解四乘教意。前明二乘教意。次颂人天教意。问何故云决定说大乘。答道理无小。道理有大。佛依理而判。故有决定之言。又初起小机。故说小。小必归大。决定须说大。以无小乘永住小故。是以前云。世尊法久后。要当说真实。问何故颂昔说四乘意。及昔说大乘教意。答一欲显昔四乘是方便。昔大乘是真实。即是开方便门。示真实相。二欲明昔四乘是密教。昔大乘是显教。昔说四为开一。故名密。昔正明大乘。是佛乘。故是显教也。三约人论者。为钝根人说四乘。昔为利根人说大乘。即抑小扬大也。

　　四释长行者。颂昔四乘教。释上长行众生不解教。不解教意者。不知无四说四。说四为显无四。不知无四说四。不识权也。不解说四。为显无四。不知实也。昔说大乘。明菩萨解教意。佛说大因大果。令修因起果。菩萨如教而行。故解教意。五者都为成此理教也。亦曰为成解故也。昔若四乘大乘密显之法。为明佛乘。当知一切教。皆是法华。此经已外。无复余教也。问有几种大乘。答有二种。一独菩萨闻。二乘不闻。此中说。佛乘是真实。三乘是方便。菩萨权实两教。有权实二解。故入佛知见。二者有三乘共闻大乘。但得佛乘究竟。未得显有一无三。但菩萨利根。既闻佛乘究竟。即知二乘非究竟。亦具二智。问菩萨云何闻大乘。即解大小权实。答如说二无生。以人无生故。无三乘六道人。即是明唯有一菩萨人也。法无生故。即明无三乘六道法。即是明唯有一法。又说一切法皆是一如。如即一乘。如外更无有法。即一乘外。更无三乘。故菩萨闻昔大乘。即解权实。二乘钝根。虽闻此密言。犹未得悟。待法华显说。方始得解。问若菩萨于法华之前已悟者。何故此经云疑网皆已除。答利根者已悟。始行之流不解密语。故保执三乘。闻初略说。是故生疑。具足广明。方乃得解。有佛子心净者。即净前人天及二乘心也。若有凡夫乐生死。二乘着涅槃心。则闻昔四乘密教。不闻昔显教也。

　　释以深心念佛。前须识佛。后方解念。人语难依。论言可信。中论云。如来在世时。不言有与无。亦有及亦无。非有及非无。故知佛绝四句也。今还作绝四句。而念解与佛应。故得佛记。既于佛不起四句心。悟己身亦尔。故论云。如来所有性。即是世间性。如此则内外并冥。缘观俱寂。名深念佛。在念既尔。礼佛归依。及称佛名。皆须深心也。修持佛戒者。前深心念佛。谓具佛解。今深心持戒。即是佛行。行解更无二体。即一正观。名为正解。遮凡夫二乘生心动念。故名佛戒。具佛行解。故得佛记。又此言为释下句。以深心念佛及持佛净戒故。得佛记大喜遍身。

　　释声闻若菩萨。此颂上今日教意。此章有三。初明唯教一人。次辨唯有一理。三明唯为一意。此三即释成昔教。昔若显若密。皆为明佛乘者。以诸佛唯为教一人。显一理。有一意故也。初颂上唯教一人者。释迦一化及三世佛。有二种教。一者法华之前。机异教异。既有五机。便有五教。若作大小二机。便有二藏。从法华已去。机同教同。无复五机。唯有一机。无复五教。唯有一教。大小亦尔。是故今明菩萨声闻同一机发皆成佛也。

　　释自证无上道大乘平等法。肇公云。天地与我同根。万物与我一体。净名云。凡圣皆一如也。若佛自住大。以小授他。岂非乖父子一体。违凡圣皆一如。

　　释若人信归佛。此引知师之资。以证师也。无有自握夜光。以鱼目授子。名不欺诳也。断诸法中恶者。一切法中恶皆断。则知大小乘法中恶亦断。故不自住大与子小也。释我以相严身。引佛身业证佛心也。无量众所尊。外为物尊。必内有威德。内有威德。则心无欺诳。引意业证佛心也。下引口业证佛心。

　　若我遇众生。上论教意竟。今叙教次第。众有伏疑云。若昔若今。若显若密。皆为显一理者。佛初出世。何故不即说一耶。是故今明教之次第。上辨今昔显密。皆为显一。此就佛意门。今明教次第。就众生意门。上是随自意语门。今随他意语门。此中即明三轮之义。初辨不得说根本法轮。我设是方便下。明说支末之教。是亦非真灭下。谓后说摄末归本。初中有二意。前明不得初出世时。为一切人。说于一乘。从我知此众生已下。释不得说所以。略有二义。一明无大乘之善。坚著于五欲下。谓有障大之恶。即爱见因果是也。

　　释我慢自矜高。此叙佛初出世。九十六种。恃此邪道。不受佛大乘正道也。若有无等者。有无具二失。一障中道。二是见根。有此二失。故佛不得说大乘中道法也。

　　释诸法从本来常自寂灭相。略明八不义。十方三世佛一切教门。皆为显一道清净。一道清净。即诸法从本来常自寂灭相。宜留意此门也。八不者。不生亦不灭。不灭亦不转。不内亦不外。不本亦不始。能说是因缘。善灭诸戏论。我稽首礼佛。诸说中第一。不生亦不灭者。开大小二观。小乘之人。是生灭观。谓有爱见烦恼。从惑生业。因业生苦果。即是生义。修治道。灭爱见。爱见灭故。业苦便灭。故得涅槃。名为灭观。有所得大乘学。犹是小乘。亦言有五住烦恼及二生死。名为生义。断五住。灭二死。得二涅槃。名为灭义。故有所得大小乘人。皆是生灭观也。今对生灭。故明不生灭。了爱见本自不生。谁能生业苦。若有于生。可得有灭。既本无生。何由有灭。即是菩萨无生灭观。故中论云。诸业本不生。以无定性故。诸业亦不灭。以其不生故。故净名云。本自不生。今则无灭。并其证也。次不灭亦不转者。江南诸师谓。金刚心有假实二义。实法则金刚心灭。前佛果起。后假名相续。则转金刚心成佛果。北土弘摄论者。凡有二师。一云闻薰习灭。而佛果生。次云转闻薰习。以成报佛。二互相指斥。斥其灭者。明是断见。斥不灭者。谓是常见。中论破因果品。明若至若失。义皆不成。至谓因至于果。灭则因灭果生。俱是断常。非相生义。今用此经。总问二计。经云诸法本不生。何所灭移。若本不生。而言灭者。岂非无生而计有灭。名为颠倒。又翻不及小乘。小乘之人。计有生故灭。命经云本不生而言有灭。岂非两重颠倒。转义亦作此责之。既本不生。何所转移。如凡本不生。云何转凡成圣。次总问两家。为习本无生观成佛。为习生观成佛。若习本无生观成佛者。即闻薰习本不生。何所灭移耶。转义亦作斯责。今总对责三家。明菩萨从初发心。习本无生观。故无所灭。亦无所转也。次不内亦不外者。北土二家。一云本有真如体。未有其用。从真如内。生一切功德智慧之用。如本有金朴。从人功炉治。生金上调柔明净之用。故是内出义。次师云非从真内。生诸功德。但转无始来一切功德。作于报佛。依真如法身尔。

　　问真如本有。诸功德是始生已不。答是始生。问既是始生。云何常耶。答真如常故。功德亦常。问无常与常合。从常而是常。常与无常合。从无常应是无常。又无常之法。若转而成常。亦应常住之法。转成无常。则不可合。如其不异。则无所论合。此总问二家也。次问金真非金。为是妄。为是真耶。答云是妄。问论云虚诳妄取者。是中何所取。即言是妄。则无一豪法。若有一豪。不名为妄。妄既本不生。云何从妄内出真。本无金朴。金从何生。若言朴自是妄。金自是真。还如向问。妄本不有。金刚本有。非始生也。若言金非是真。但有金体。未有金用。则用是本无今有。若本无今有。则已有还无。亦同前难。今对此义。明诸法本不生。即是般若生。非波若从妄内出。亦非转妄而作波若。众生本不生。即是佛生。非佛从众生内出。亦非众生外来。故中论云。如来所有性。即是世间性。故云不内亦不外也。不本亦不始者。南北皆云。涅槃真如。名为本有。报佛等义。此是始有。今明若本有定本有。本有不可始。始有定始有。始有不可本。名为有见。亦是本见始见。今为对此。明不本亦不始。非有亦非无。对无常始有。故言本有耳。诸法何曾本有耶。亦约缘始悟。故言始也。亦未曾始有也。至此已来。明一重意也。

　　若随教约缘。具有八义。谓无生灭生灭。乃至无本始本始。无生灭生灭者。于颠倒横谓故有五住二死之生。约缘了悟。亦得假名称灭。故中论颠倒品。一切受求烦恼颠倒无从来。即结云。如是颠倒灭。须深取此意。次无灭转灭者约横。谓言有生。就了悟则知闻薰习本不生。即此名不生。强称为灭。从来未得本不生悟。今始得本不生悟。于缘得转悟。名之为转。故经云。转凡成圣。意在于此也。不内外内外者。本未见不生。故无功德。见本无生。故有一切功德。岂非内出。约缘悟不生。故有功德。岂非外来。本始例同此。

　　释次第三重意者。初明无生灭。次辨生灭。此是无生灭生灭。生灭无生灭。无生灭生灭。岂是生灭。生灭无生灭。岂是无生灭。故非生灭。亦非无生灭。言忘虑绝。即是法不可示也。生无生既尔。转灭等六事例然。次别破江南二师释此文。光宅云。一乘之因。无复三乘。故言常寂。其人所以作此释者。谓初分经。正明于因。未辨果故也。今明虽是一句之经。实为大事。所以然者。因果斯经大宗。又为众义根本。宜审详定。今所以者。正是二果相对。明昔小果灭非真灭。今大果灭是真灭。即昔小涅槃。非真涅槃。今大涅槃。是真涅槃。昔小涅槃非真涅槃。谓开方便门。今大涅槃是真涅槃。谓显真实义。所以就果论权实者。以此经正用果为宗。又法华教起正判三果权实故也。庄严云。此文明涅槃果。但未得宝所。俗外涅槃。且将大品实相涅槃。以对昔日小乘孤断之灭。彼所以作此释者。亦云初分经未辨于果。今谓初分经未辨于果。过同光宅。而言大品涅槃劣。谤波若也。又言此涅槃。劣大涅槃。毁法华也。又今正说法华。而将大品之果。此则法华因乘胜大品。法华果乘同大品。即因胜果劣。义成颠倒。今所明者。此文正明大小优劣。以小乘涅槃既劣。则法华大乘涅槃为胜。乃正是法华涅槃不应言非。又诸方等经。同明涅槃。理更无异。不应有所抑扬。

　　问既言本来寂灭。即本来是佛。云何言佛子行道已来世得作佛。答虽本来是佛。于缘是而恒非。今欲令悟非而恒是。故现习寂灭之观。故未来得佛。问云何习耶。答肇公云。道远哉触事而真。庄周既有指马之况。今寄一指。万义类之。如会指成卷。即缘观寂。卷有自体。不假指成。既由指而成。即无自体。有自体故卷有。无自体故卷无。若有卷有。可有卷无。卷竟非有。何所论无。若有有无可论。其亦竟无有无。有无何所亦哉。若有二是。可有双非。竟无二是。何有双非。若有有无四境。可起有无四心。竟无有无四境。何有有无四心。无有有无四境。故无心于外。无有四心。无心于内。于外无数。于内无心。彼已寂灭。浩然大均。即是涅槃。如斯而悟。故得成佛。

　　释颂引三世佛证门。前长行略。故前别明三世。次总明三世。偈文既广。但颂别不颂总也。此是长行广而偈略。长行三世佛门极略。今偈即广之。皆互现也。长行一一佛门皆三。谓化主教门。及以徒众。今略颂也。长行三章皆略。今三皆广。前略后广。为解义故。三广各二。化主中二。一时长。二佛广。教门中二。一说法。二神通。徒众中二。一别。二别总。初引时长佛广引证。本为成信。若引一时一佛。不免化偏。故辨极长之时极多之佛也。长行教门有二。初明无数方便。即是神通。二譬喻言辞。此明说法。今颂具之。但长行前明现通。后辨说法。此是叙正次第。今前明说法。后颂现神通。谓显理次第。显理正是教门。神通乃为傍助。故下经云。我以异方便。助显第一义。又诸大圣下。颂神通也。论二经同异。旧云。大品经明无得六度能动能出故成佛。有得六度不动不出不得成佛。故大品明乘义狭。斯经善无大小。并至菩提。则一乘义广。今前难之。若法华云。一豪之善。皆成佛者。则一豪之善。皆应动出。而大小乘明一切取相有所得善。皆不动出。则知大品是实说也。而法华据其远缘甚远经。故一切善。并至菩提。所以然者。佛见众生。起一豪善。终因此善。遂致成佛。故远近通说。大品云。无得善成佛。此是说近。不说远。若远近通说者。一切善并皆成佛。智度论云。有得是无得初门。即其事。故二经俱实。问若尔法华大品。有何异耶。答若以近远论之。两经无异。非但二经。佛法大意。悉如此也。但大品菩萨根熟。明菩萨近远之善悉皆成佛。四乘根性未熟故。未辨成佛。至于法华。五乘之缘并熟。故皆成佛。以此为异耳。

　　释若有众生类值诸过去佛。上来明若现通说法。皆为显于一理。此下辨一豪之善。并皆成佛。即是唯教一人。问上释迦自开宗。亦作此判。与今何异。答上是真说显一理教一人。此章则引古证今。我见古佛说一切事。皆以显一。古人一豪善皆已成佛。故我今明显一理。唯教一人。斯言可信。此中二章。初别明二世众生修行成佛。次从若有闻是法。合明二世众生成佛。初别相明二世即二。佛灭度后。中有五人。初是信心人。信心者直信有三宝。如此之人。亦得成佛。余如旧说。

　　释未来佛章。就文中有二。初明说一乘。次明说一乘意。就初又二。前总明显一理教一人。初文即是显一理。若有闻法者。明唯教一人。次别明显一理教一人。亦二。初辨愿门。次举行门。文处易知。

　　诸佛两足尊下。第二明说一乘意。亦有二意。初明缘因佛性。从缘而起。故须说一乘教。二者本有佛性。则本有一乘。故须说一佛乘。问曰。何故云知法常无性。答释说一乘意。若菩提心有自性。则本来已有。不藉于缘。不须说一乘。以菩提心无自性。假缘而发。故须说一乘也。佛种者。菩提心为佛种子。故华严弥勒百句叹菩提心。命初即云。菩提是佛种子。三世诸佛。由菩提心成正觉故。但菩提心。要藉缘而发。即一乘之教。以道理唯有佛乘。无有余乘。众生既闻此言。则不发余心。但发佛心也。

　　是法住法位下。第二明正因佛性。虽发佛心。若本无有佛性。终不成佛。故说正因佛性。见此佛性。方成佛也。问此文乃明世间常住。何以知是佛性。答胜鬘明一乘。亦云一切法常住。是故礼法王。彼既佛性。今亦然也。又寿量品云。三界无有生死。乃至非如非异。天亲云。明常住佛性。则知今亦然矣。问何故约未来佛章。明此二性。答未来是三世中间。可以贯前通后故也。又上虽明一豪之善并皆成佛。今欲释之。要须发菩提心。乃本有佛性。方得成佛。若无二佛性。虽复修善。不得成佛。故有此文来也。旧法华师不明此经有二佛性。则终不得佛。破三世佛意。可伤之甚也。问此章明佛性。何故云诸佛两足尊。答诸佛之言。该罗一切。今明佛性。恐一佛偏化。故云诸佛也。

　　释现在佛门为二。初总后别。总意者。同未来佛明说一乘意。谓众生有缘正二因。故须说一。故接前文云。亦说如是法。次别明。同上二世佛显实开权。问前二世佛。皆初开权后显实。现在佛门。何故前显实后开权。答接未来佛章。明二种佛性。故即明显实。是前云于道场知已。今亦云。知第一寂灭。问何故上云是法住法位。今云寂灭。答示佛性种种名字也。次开权者。上显实。是佛意门。今随众生意门。文意虽尔。子意不然。故说种种性种种乘也。释迦顺同门云。我今亦如是者。同明二种佛性也。次同现在佛。显实开权也。

　　释我以佛眼观。颂第二三乘方便门。问上已颂五浊。与今何异。答上略说今广说。又上为释教次第故来。今通叙十方三世能化所化事故来。此中四章。初明居法身地。见五浊众生有苦无乐。起大悲心。前须详定法身。然后始得菩萨见六道也。依江南法华师。不得云居法身地见。以法华经未辨常住法身故也。依关东智度论师。亦不得云居法身地见。彼以实相为法身。实相体非觉故。法身体非见。但能生于觉。故名觉。能生于见。故名见。摄论师云。法身是真如。亦非见义。应身乃是见耳。今用金光明三身品。以释此文。彼云法身者。谓如如境。及如如智。如如智即利益众生。名为佛眼。是觉他义。如如境是自利。即如如智所照之境。智照此境。谓自照义。故法身佛得有自觉觉他两义。故名法身佛。佛者觉也。岂有是法身佛而非觉哉。问如如智可是法身佛。以智是觉照之名。如如境非觉照之名。云何名佛。答须深照此意。盖是一体义分。即智不变异名如。即如觉照称智。更无二体。故并是佛也。问摄论云。照用皆是应身。与金光明经相违。云何会释。答经论意亦无二。但开合不同。经则合本开迹。论则开本合迹。经合本开迹者。如如智即应身。如如境即法身。合此二种。皆名法身。故言合本。而有应化两用。应身化菩萨。化身化二乘。故是开迹。论开本合迹者。以如如境为法身。如如智为应身。故开本也。合迹者。应身已外。皆名化身。至寿量品中。当广释之。

　　论五眼。五眼有二门。一因果相对。因人具四眼。佛名佛眼。此即总别相对。因人四眼。别知四境。佛具五眼。总知一切。如经云。佛眼无所不知。而无所知。无所不知。谓佛智。而无所知。谓如来智。二约佛。自有本迹二身。若论五眼。但说迹身说。法身不得有五眼名。以迹身有肉有天等。有五名耳。法身无此事。故无五眼名。若举境取智。照障内为肉。亦义得说有五也。今经云佛见六道者。正就法身论之也。总别眼者。正总辨也。问见六道是四智何智。答四智中是佛智用。名为佛眼也。问贫无福慧。眼见何事。答初明无乐因乐果。入生死下。明有苦果苦因。即二无二有也。就苦果苦因各二。苦果二者。谓一世苦。及相续苦。苦因二者。即爱见也。贪着五欲。正生爱也。如猫牛下。由痴故起。谓爱因也。即净名云。从痴有爱。如涅槃云。狂故生贪。无所见者。谓爱用也。一不见爱是苦因。能感苦果。又不见实相。发生观智。断苦因。灭苦果。故一爱䨱心。不见四谛也。不求大势佛者。前明以爱䨱心。不能自治。今明以爱䨱心。不知求他治也。深入诸邪见者。上明以䨱心故。不知求正。今明以䨱心。故错求于邪。以苦欲舍苦者。深入诸邪见。是大苦因。欲以舍苦果也。亦应类之。爱是苦因。而众生起爱求乐欲舍苦。是故下云。诸苦所因。贪欲为本。问外道将何邪见。以舍苦耶。答以有无二见。名之为邪。鄣中道本。众见之根。用此二见。欲舍苦果。外道起有无见。欲舍于苦。名以苦舍苦。末世入佛法中。起有无见。欲求道者。义亦类然。问上已明爱见。与今何异。答前章明佛初出世。为有爱见众生。不得说大。而说于小。此就迹身。今明居法身地。见有苦无乐。起大悲心。是故为异。

　　释我始坐道场。华严会化主教门徒众。莲华秽土。诸相美事也。观树经行者。尔时虽化菩萨。不欲舍二乘。即欲以化大人之法。授小乘也。众生诸根钝者。不习无所得正观慧眼也。着乐痴所盲者。上明无解。今叙有惑。任置钝根。以不可化。况于痴中。更复着乐耶。不受梵王请者。即梵王等。是钝根着乐之人。如重病子请文良医。求服大药。父若授之。进无差病之功。退有伤命之理。问何故十方佛慰喻释迦。答曰。释迦隐二实德。以贫所乐二法。度脱于人。此为难事。故须安慰也。隐二实德者。谓真实身。及真实教也。贫所乐二法者。一眇目二人。二垢衣长者。又隐四实。以贫所乐四权度人。问云何名贫所乐。答二乘之人。贫无大乘福慧。但乐小法。名贫所乐也。

　　释即趣波罗捺。初成道时二思惟。不得说一。二思应得说三。故往波罗捺说三教。又二义不得说一。一不可以大授小。二强授即有损无益。有四义故。应得说三。一同古佛。二受今佛劝。三梵王所请。四浊世有三乘机也。问何故往波罗捺菀。答一同古佛之处。二顺今人之机。即五人是也。问佛着何衣。将谁共去。答依小乘着衣袈裟。独趣捺菀。观五人也。不可以言宣者。尚不可说是一。岂可言是三。今欲为倒中之倒。故示权中之权。故说为三也。问从久远来。欲明何义。答为欲释疑。初成道时。三七日思惟。不说大法。以四因缘方说小乘。若尔三阿僧祇劫。都未曾说大。亦未曾说小。何名菩萨。是故释云。从久远来。早已说已。不乖菩萨之道。则因果二时。俱利物也。又释疑故来。云何五人。一闻四谛。便得道果。是故久来已说。今方悟耳。又上已略开乘权乘实。今欲开久已成佛。故有此文。问何故须开久已成佛。答欲释前解后。释前者。时众疑。疑云昔未曾转法轮。则五人等未种善根。云何始闻。便得悟道。故释云。早已成佛。久转法轮。则早种善。今闻方悟。二释后者。后闻说一乘。直往疑除。罗汉成佛者。良由久已成佛。早说一乘。久种一乘善根。故闻得悟解。曾从诸佛闻者。上明从久远来。略开能化成佛久。此略开所化修行久。以能化成佛久。故早化此等众生。令种善根。

　　释钝根小智人。即是五千之徒。今更以四义呵之。斥余保教未悟之众。令改执也。问何以知是五千耶。答前实得罗汉必信。今云闻而不信。故知是也。又伤五千退席故悲。见三根堪闻故喜。将说一乘。而悲喜两集。故叙无机。谓大悲门述欢喜。大慈门又喜无畏。五千既去。不复忧之。不受畏之起谤也。又今昔相对。昔忧三根不受。畏之起谤。今无此虑。故喜无畏。又说尽理之法。畅众圣之心。是故喜也。不畏谤一。亦不畏执三。故无畏也。问何故作六种叹耶。答为欲劝信。诸佛难值已值。法华难说已说。难听已听。难闻已闻。宜应欢喜顶受。问何故云如诸佛仪式。答诸佛初则不定。后则必定。说无分别也。问闻与听何异。答若听在闻后。谓循循而闻。听住神侧耳而听也。若听前闻后。非但闻法为难。举步未听。此亦难也。

　　释汝等勿有疑。问上称叹已是劝信。今何故复有此章。答前劝信。今遮谤也。又前称叹。为成劝信。今正劝信也。汝等勿疑遮谤也。下明惭愧者。改上爱见之过。清净者。本无过人也。又回小为惭愧。直往为清净下。明学法华得失。为劝信故来也。

　　法华统略卷上(末)
卍新纂续藏经第 27 册 No. 0582 法华统略


　　法华统略卷中(本)

　　胡吉藏　撰

　　譬喻品第三

　　领解义一科。

　　就身子领解中。有一门二门三门四门八门十门。一门者。谓迷教故忧。今悟解故喜也。

　　二门者。一领解昔教。从初闻佛所说已下。次领解今教。所以有二领解者。还领解佛上说也。上有四门。初明一乘真实门。次三乘方便门。三得失门。四劝进门。初领解者。昔三乘方便门。次领解今一乘真实门。既领二门。即是领解得失门。既领解得失门。即舍失从得。信受佛语。谓领劝进门也。但佛前明一乘真实。后辨三乘方便。是从体起用。今先领解三乘方便。后领解一乘真实。谓因用入体。师资之道。义显于斯。师则为化于物。故从体起用。资受化故。从用入体也。又佛就今昔次第。正辨今教。故先明一乘。次明昔教。故次辨三乘。身子就迷悟次第。先于昔教起迷。故前领解昔教。后于今惊疑。故后领解今教也。

　　次领解三门者。佛上自说有二。初长行。二偈。长行四门。叙今昔教意。身子长行。还作今昔而领。偈有三乘教意。今还领三乘教意。佛偈中。初明昔小乘教意。次辨昔大乘教意。后明一乘教。如说九部及涅槃。即小乘教意。有佛子心净者。出昔大乘教意。声闻若菩萨已下。明今一乘教。身子偈文。还领解三乘。初叙见诸菩萨。闻说大乘。而生疑悔。领解大乘教意。从我本着邪见已下。领解小乘教意。初闻佛所说。领一乘教意。佛欲明三乘次第。先小次大后一。今作迷悟忧喜次第。闻大乘法。见诸胜人受记作佛。故心生疑悔为忧。闻今开权显实故喜。故先叙领解大乘。失大由执于小乘故。次领小乘。领小谓领昔教。次领今一乘。故师资各示一义也。

　　次领解四门者。一领解同邪教。即我本着邪见。为诸梵志师。二领小乘。三领解昔大。四领解今一。所以有四门者。佛一期出世。亦有四门。一示同外道受学二定。及苦行六年。二初说小乘。三说大乘。四说一乘。身子还领一化始终。故有四门。但领佛昔同外道。今以身子同外道为异。而大宗终是方便同邪。

　　次明八门者。邪中亦二。一初邪弟子。二邪师。我本着邪见。是邪弟子。为诸梵志师。谓邪师。小中有二。初闻頞鞞。得于初果。二听长爪论义。证于罗汉。大乘中有二。初闻说大乘。见诸菩萨受记成佛。现在不预胜流。未来丧于果德。是以生悔。二者理中生疑。为失不失一乘中有二。初疑一乘教主为魔人。二疑一乘教法为魔法。

　　次十门者。八义如前。于大乘中。有理事两悔出处二疑。故合成十也。此十并显在文。恐寻之难见。故撰为玄意耳。问身子何故示此十耶。答曰。就迹而言。自昔爰今。于十事中。皆有疑悔。是故致忧。闻今一乘悟解。故心大欢喜。二者助佛扬化。即以十门。说法华经也。于中有三。初内心欢喜。二外形致敬。三发言自述领解。内心欢喜者。谓解今昔两教。生权实二智。故生欢喜。又领解小乘大乘一乘三教。故心生欢喜。又领解四门教。乃至十门。故心生欢喜也。余如本疏。问曰。身子初明悔。次辨疑。此有何异。答曰。初悔是自责愚痴。次疑佛心不等。又初悔明毁小扬大。以取小失大。是故悔也。次疑令舍小归大。以法性理同。则乘不应二。初位据迹。后约本。身子是化人故也。问曰。云何除此疑悔。答曰。下明二事。皆是自迷。非佛不等。以我痴故。不待大。痴故取小。非佛不与大。非佛独与小。又法性理同。乘无有二。但我自不待说大。匆匆取小。于我自成三乘异也。又初不待大。显大是真实。即法性理同。次取小。即明三乘是方便故。方便有异耳。问曰。云何名待说所因。答曰。常不轻品云。以菩提果为所因。因为求菩提果。故说于六度。今亦尔也。

　　终日竟夜已下。第三结欢喜中有二。初重明昔忧。次释今喜。今喜中有二。初明欢喜从真是佛子已下。次明自庆也。身意泰然者。本谓是小果。则现在不预胜流。未来丧于果德。故生疑悔。今知小果即是大因。故现在预胜流。未来不失果。故身意泰然。又悟小果是大因。故是佛子也。得佛法分者。涅槃经云。汝今值我正法宝城。云何取是虚伪之物。故知取二乘道果。不得佛法分也。

　　次释偈。文颂长行三章。皆广颂之。初中有二。前颂欢喜。次颂叹佛。颂释中义含多意。一者就今昔领解。分之为二。初领解昔教。二者领解今教。以佛方便品中长行与偈。皆叙今昔教意。身子还领解今昔。从初文至疑悔皆已除。领解昔教意。初闻佛所说。领解今教意。二者三教辨之。一者领解昔大乘教。二者领解昔小乘教。三者领解今一乘教。从初竟令众至道场。是第一文。我本着邪见。是第二文。初闻佛所说。是第三文。所以领解三乘者。释迦及一切佛。辨出世乘。唯有于三。谓小乘大乘一乘。故今悉领解之。则悟佛教意尽。此三章中各有三。初中三者。一明两悔。二我常于日夜已下。第二叙两疑。今闻佛音声已下。第三领权实。则疑悔除也。次文三者。我本着邪见。明昔执也。而今乃自觉已下。第二执破也。佛于大众中。第三叙执破所由也。后章三者。初闻佛所说。述惊疑也。佛以种种缘。第二领解疑除也。世尊说实道已下。第三结魔佛有无。自悔责也。问曰。何故前明大乘悔疑。答曰。昔于小乘法中。未知小劣大胜。故不生疑悔。既闻大乘。则知小大胜劣。是故生疑悔也。问曰。今昔俱大。何故闻昔大则迷。听今大便悟。答曰。昔虽显大实。未闻小权。是故生疑。今显大实。复开小权。是以得悟。问曰。偈两悔两疑。与长行何异。答曰。长行略。但明一悔一疑。偈广。即具二也。又长行约事明悔。就理辨疑。今广。即理事俱有疑悔。问曰。两悔何异。答曰。初据理生悔。次约事生悔。又初约独处生悔。次约在众生悔。斯则理事出处。摄生悔义周。问曰。悔失几事。答曰。始终论之。凡失八果。不能于未来。失化他果。次两偈是自德果。自他一双也。自德中前失略。次失广。略广一双也。略则失小乘佛德。广则明失大乘佛德。则大小一双也。自上已来。失盛德内充。从我独经行时。失嘉声外满。谓名德一双也。

　　问曰。下明两疑何异。答曰。初据理生疑见诸菩萨已下。就事生疑。又初独处生疑。次在众生疑。还是理事出处一双也。摄疑事尽矣。问曰。就理生疑。疑何物耶。就事生疑。复疑何事。答曰。据理生疑。为失八果。为当不失。约事生疑。为失八因。为当不失。今闻佛音声已下。此明悟开权显实。故两悔除二疑断。二乘无漏之因。不至道场之果。则丧果失因。故两疑两悔。二乘无漏之因。至道场之果。故不失因果。疑悔便除。我着邪见。叙昔执邪执小。问曰。何故叙此二执。答曰。前是自叙。今述同他。自叙者。四十余年独有两疑。余中下根人。无此事也。今述同他者。中下根人。始终自谓究竟。今叙自执。则同之也。问曰。何故自叙复同他耶。答曰。一欲分三根不同。上根有于疑悔。复有自执。中下根人。但自谓究竟。不能推求。故无疑悔也。二者自叙疑悔。令物同我。我取小失大。故生悔者。余亦应然。我推理同。不应有三乘教异。亦令物尔也。次述同他执者。我初执小乘。既是愚痴。显封小执小者。亦是痴也。问曰。但应叙执小乘。何故述着邪见。答曰。一意明执小之缘由。故前述着邪。二者欲明外道二乘俱为颠倒。昔着外故乖内道。执小乘故违大教。意欲令凡圣俱弃。故述邪小二执释。而今乃自觉非是实灭度。小灭。灭三界分段。故非真灭。大灭。灭无明变易。乃为真灭。此得此分两灭之异。若如旧说。辨佛无常及䨱相常者。便不得分二灭不同。无由得释身子领解。

　　释初闻佛所说。问曰。上已叙领悟竟。今何故方述惊疑。答曰。欲叙身子于释迦一代。皆悉痴迷。一于小乘中起执。二于大乘中疑悔。三于一乘中惊疑。欲示三乘次第。故追叙初惊疑也。又欲辨于三乘中。有二种失。一于佛大小乘迷。二魔佛颠倒。前已叙内教迷悟。今次明魔佛得失。故追叙前事也。又于三乘作四种方便。叙疑悔作生方便。今封执小乘者。生疑悔也。二灭方便。令小乘人灭小执也。三劝信方便。即前二事生于疑悔。劝进求大。四遮谤方便。即此章是也。遮谤者。勿谤一乘教主为魔人。一乘教法为魔法。又叙悟法华破三病。一于大乘中疑悔断。二于小乘中执破。三于一乘中谤息。其心安如海者。上半明外能巧说内安如海。非魔所有。故知是佛也。

　　释从生及出家。乃至亦以方便说。身子云。我见佛从生乃至法华之前。七十余年已来。皆是佛非魔。今说一乘之佛。亦非魔矣。大众不须惊疑。又因法开人。为成法者。一乘既是真实。三乘为方便。则无生灭身为真佛。丈六为方便。若不明生灭身为方便者。方便是垢衣长者。乘七宝大车。能乘所乘。不相称也。我堕疑网故者。佛有实道。而我言无。魔无实道。而我言有。是故悔责则例余人。问曰。安住实智中。颂长行何文耶。答曰。安住实智中。颂长行身意泰然领解文也。我定当作佛。颂长行真是佛子自庆文也。

　　释述成章。问曰。何故云于大众中说。答曰。昔说身子本学小乘。是䨱相。今欲开身子本学大乘。是显露说。故云于大众说。二欲释大众疑。疑云昔毁二乘。人闻大。遂领悟成佛。则知小乘无过。今欲为大众。释此疑也。三欲令大众早习大乘。得如身子领解成佛也。问曰。何故述身子本觉。大乘。答曰。前身子自叙明悟解之果。今佛叙悟解之因。由本习大乘。今得大解。二欲劝大众。习于大乘。如身子得于大解。余如本疏。问曰。何故述身子中忘斯意。答曰。一欲因言释疑。身子既闻久学大乘。何由昔取小果。是故释云。中忘斯意。故取小也。二欲令大众牢固大心。使不退转。故述取小。问曰。何故云为诸声闻。说于法华。名教菩萨法。答曰。教菩萨凡有二事。一令发菩提心。二令修菩萨行。本愿即菩提心也。所行道谓菩萨行行也。问曰。说法华云何教此二事。答曰。唯有一乘。无有余乘。故唯得发大心。不得发小心。即是教发菩提心也。又凡夫如火宅。二乘类恶道。并非所求之处。故不得起凡夫二乘之心。过三界火宅。度五百由旬。乃是安稳之道。故使发菩提心。教修菩萨行者。法师品云。若菩萨未闻是经。未善行菩萨道。所以然者。未闻此经。未识道之权实。又执有三乘。则回遑进退。故未善行也。今闻道之权实。则精识于道。有一无二。则唯进不退。乃名善行。故为说法华。名教菩萨法。虽言属声闻。意在大乘。

　　释授记章为二。第一从初入偈。正明授记。从其两足圣尊竟后。叙授记之意。两文中各有二。初明二者。一长行。二偈颂。后二者。一令自庆。二大众欢喜也。

　　释身子请章。自陈已悟。无复疑悔者。一欲生信智人已解。则理必应尔。故生信也。道理必然。我今已解。则知不达。出自愚迷。非理不尔。故遮谤也。

　　释五众之生灭。若今若昔。亦论此身。昔说此身生灭为小乘。今悟此身本不生灭。为一乘。昔谓此身生即六道。灭之即三乘。今悟此身本亦不生。故非六道凡夫。今不灭。异三乘贤圣也。世人相与云。吾是凡夫身。别有三乘贤圣。作此说者。四阿含教意也。依一乘教明者。此身非六道众生。亦非三乘贤圣。既不两世是。宁当有二非。下云佛道叵思议。正在于此。颂曰。身外求明悟。终自是昏朦。欲知一乘处。还归七尺中。

　　释佛正说中。亦四章经。如疏中说。又四章来意者。第一章经。佛自开权显实。第二章经。圣弟子开权显实。第三章药草喻品。释成师资之说。第四章若领悟二说。堪与授记。又四章经者。初破凡夫病。次破二乘。三破菩萨。三病既除。行与佛应。故得佛记。就初章中有二。初明正说。二劝弘经。初中又二。前长行。次偈颂。长行中又二。开譬合譬。开譬中有二。初腾前许后。二正开譬。腾前者。长行与偈。并为四门。一一乘真实。二三乘方便。三得失。四劝信奉持。偈四与此大同。合总提四门之意。用以示之。虽有四门。唯有两意。所谓但显一理。唯教一人。许后者。逆抽后六譬大意。但显一理。唯教一人。

　　譬喻得解者。若未能于法说四门领二意。令识譬喻六门。解显一理教一人。释立譬喻意。一依文为中下根人未悟。故立譬喻。二为破凡夫保着三界乐。故立譬喻。三为增上慢人未究竟。自谓究竟。故立譬喻。四为菩萨令识佛说三乘教意。及知佛有不可思议功德。故立譬喻也。

　　释六譬自古爰今。释此譬文。少多不定。少则四譬。多则有为十。今谓六譬为定。不可增减。第一总譬。叹佛无极苦有极乐。第二见火譬。见众生有极苦无极乐。第三譬。初成道时。即欲为说一乘。顿拔极苦。顿与极乐。但圣虽能授。物不堪受。第四譬。既不可顿拔极苦顿与极乐。故但拔重苦。与其小乐。第五譬。既拔重苦。与小乐竟。次拔轻苦。与其大乐。至第六譬。子便同父。无极苦有极乐。但昔明与小。今便赐大。大小相违。如似虚妄。宜融会之。故有第六不虚妄譬。

　　次约车譬作之。初叹父有极乐无极苦。无极苦则父有大车。次见子有极苦无极乐。则子无大车。第三即欲授子大车。但未堪乘。是以不堪授。第四既未堪授大。权与小车。第五令息羊鹿。便驾以白牛。但许赐相违。宜须融释。故有第六不虚譬。

　　次就开示悟入。释此六章。初叹父无极苦有极乐。谓开佛知见。第二见众生失佛知见。故无极乐有极苦。第三顿欲为示众生令得悟入。但物未堪。是故息化。第四既不得。为示佛知见。令得悟入。且示二乘知见。令得悟入。第五既示小竟。方得示大。第六融会如前所明。又依下合喻。就二果三德释之。下文举大涅槃果。以合大车。次举菩提众德之果。以合大车。初叹佛无极苦。则累无不寂。谓佛有大涅槃果也。

　　次叹文有极乐。明德无不圆。谓菩提果也。故初譬叹佛有二果。第二子有极苦。无涅槃乐。无极乐。无菩提果。第三譬欲授二果。以众生未堪。第四譬权授小涅槃果小菩提果。第五譬灭轻苦与大乐。令舍小乐。得大乐。赐菩提果。第六融会不异前明。若就三德合之。初叹累无不寂。即解脱德。德无不圆。合法身般若。故初明佛具三德。次见子无三。次未堪授三。次权与三德未并。次方堪示以伊字。第六如前。

　　次就中道作之。累无不寂。不可为有。德无不圆。不可为无。非有非无。即中道也。次见子。失中道佛性。故六道纷然。次即欲便六道回宗。归一中道。但众生未堪。次未堪授中。且示偏观。次以偏调心。后授中观。许偏赐中。似如相害。故融会之。以众义推之。定唯六譬。不得增减。问依旧得作此释文以不。答不得释于一句。况六章耶。以旧宗未明此经具于三德及二果中道。则德未圆。累亦未尽。何由赐子。故不得释经一句也。非但不得通经。翻为毁谤。所以然者。父累无不寂。二死已倾。德无不圆。则四德圆备。而谓犹是无常。则五住未倾。三德未备。岂非谤耶。玄章已明。今略不具述。

　　释初总譬中有六。一化主譬。二化处譬。三教门。四所化。五化意。六根性。亦不得增减。此不异旧。就总譬中。旧释不开。今分为二。一者叹人。第二美德。国邑聚落。举处取人。谓叹人。礼书云。四井为邑。郑曰。四方里也。国语云。三十家为邑。尚书大传云。八家为邻。二邻为明。三明为里。五里为乡。十乡为都。十都为师。十师为洲。聚者。字林云。聚积土也。韦召云。小乡云曰聚。落者。说文云。草曰零。木曰落。广雅云。篱也。居也。邑落之名耳。合譬如本疏说。

　　其年衰迈已下。第二美德。于中有二。初叹自德。二美化他。各分为两。自德中二者。其年衰迈。依下合意。即累无不尽。惑因既断。苦报将倾。即衰迈也。惑因既断。无复因累。苦报将倾。则无复果累。故下文云。于诸怖畏衰恼忧患无明闇弊。永尽无余。即其事也。衰减也。迈行也。往也。财富无量。第二叹德无不圆。即是下文无量知见力无畏等也。

　　多有田宅已下。第二叹化他德。于中有二。初叹本德。二叹迹德。各分为二。本德中二者。一田。二宅。大慈与乐为田。大悲遮苦为宅。而言多有者。即释大义也。又当欲披苦与乐。亦名为多。

　　及诸僮仆已下。第二美于迹用。上明田宅。谓拔苦与乐之心事。现神通化物。拔苦果与乐果如僮。运口说法。灭苦因与乐因如仆。运五通役七辨。故云诸也。又依信解品。非止有僮仆。亦有牛羊。故云诸也。此之一譬。为下合譬及大车。信解中穷子叹父。皆用今譬文句为本。不得参差。宜留意观之。其家广大。不异旧释。

　　唯有一门第三明教门譬。问曰。三界火宅。云何乃用佛教为门。答曰。三界本来。常是四绝。故说四绝之教门。得出三界。以义既相关故用佛教。为三界之门也。多诸人众不异旧释。乃至五百者。欲明回五趣。故有乃至之言。

　　堂阁朽故第五化意譬。于中有二。初明舍之垂崩。次火起烧宅。前是无常。次是众苦。又初是六道旧迷。后明三乘新惑也。问曰。何以得知然。答曰。此中有新旧两人。五百人即五道旧人。三十子谓三乘新众。人既新旧。迷亦尔也。余昔不观前后。依旧通文多谬。上其家广大。总叙火宅。总喻三界。今别叙堂阁。别譬一身。前总后别。盖是圣说常仪。解义恒法。

　　就一身内。复开为二。初总诱别。如堂阁为总。柱梁为别。以柱梁之别。成堂阁之总。以七尺之身为总。四支百体为别。在譬若明。合文自现。总身有二。别亦两种。总身二者。一堂。二阁。同受大患之身为堂。而升沉不同为阁。虽有同异。皆有十时改易。念念无常。名朽故也。

　　墙壁已下。第二别明一身诸分。依后偈广颂。凡有十物。以成一舍。长行略举其四略。亦是前略广意也。开则有四。合成二。所言二者。墙壁为外。柱梁为内。筋肉为身外。诸骨为身内。所言四者。墙为外。壁为内。如肉为外筋为内。柱为下梁为上。身下分骨为柱。上分骨为梁。此之内外。皆是大期无常。念念生灭。故喻颓落。乃至倾斜。书云。外墙为垣。内墙为墙。墙犹城也。宅中垣谓壁也。

　　周匝已下。第二火起。凡有三双。周匝明无处不苦。俱时无时不苦也。时处一双也。忽然者。叙苦因也。火起者。明苦果也。即因果一双也。此四为体。焚烧舍宅辨用也。体用一双也。

　　长者诸子。第六根性譬。据昔三根回流不定。是故安或。约今昔者。虽有三十。终成一儿。故云或也。

　　第二见火譬。于中有三。初见火惊怖者。见身火烧乐尽。但有苦受。智度论云。若无菩萨。六道中。唯有三恶道。三受中。但有苦受。心火烧善根。成一阐提。丧慧命。失法身。是故怖也。于所烧门安稳得出。门有二种。初被烧门。二出烧门。说三界而常四绝。即是出门。于缘四绝。而常三界。谓被烧门。即四绝不为诸边所动。名安稳道。因安稳道而出。名安稳出也。父常行四绝以自娱。而子何游五尘而求乐。故云乐着嬉戏也。下云无求出意者。自不作实相绝四之观。皆是不求出意也。

　　释救子不得譬。具如本疏。衣裓者字诰云。𧜅𧛾戒音。衣上罗也。相传。裓音居德反。长安女人用衣前分褁子。称为衣裓也。问曰。不知何者为火等。明何义耶。答曰。上明不信。今辨不解。火者八苦。舍为三界。即是无常。无常与苦。谓果也。失是前之二因。即毒虫恶鬼也。众生迷于二果。不识两因。问曰。东西驰走戏。明何义耶。答曰。上明不信不解。今明起惑。即是于火宅内。觅乐为戏也。视父而已者。上明无解有惑。初成道时。不可化耳。今明后时可化。故视父也。

　　释三车救子得譬。问曰。三车在门外。可以游戏。明何义耶。答曰。戏是乐。以出世乐。代上火宅内世间之乐也。

　　释诸子出宅。文定四章。适其愿者。第一叙教称机也。即是下文内有智性也。心各勇锐者。第二闻教信受也。禾芒利为锐。此明即能信为利。互相推排。乃至竟共驰走者。前明信受。今第三辨修行。文殷勤精进也。诤出火宅者。第四。前既修因。今出宅求果。即是下文欲出三界。自求涅槃。

　　释父见子免难。初叙子免难。次明父叹喜。明子免难大意明有宅可出。无车可得也。余昔依旧释。四衢喻四。解可约昔教。出三界。证四谛。便得涅槃。此是见车得车。不应更复索。又旧明四衢及露地。明无五浊。亦同上过也。望今度教释者。四达曰衢。则四方皆空。觅车不得。露地者。仰观亦空。不见有车。以五处皆空。故不见门外有三车也。而坐者。亦是显无有车。若门外有车。则乘之而游。既五处无车。是故端坐也。都是为成门外无车。及生后索车之譬。即是显有宅可出。无车可得也。解索车譬。此文近接上生。以五处求车无从。故就父索也。昔以索车为难。今观甚易。亦美意非一。作七义释之。一为成等赐。明道理有一。故赐子一。将欲明道理有一。必须前辨三无。三无若成。有一便显。索车者。显三无也。门外有三。即乘之而游。不就父索。以其索三。故知无三。以其无三。方得赐一。旧谓赐索相违。今观为符契。二者欲明索少赐多。称叹佛德。索三即赐。小也。赐一者。谓赐多也。如涅槃云。汝今从我求正法宝。值我多有能相惠施。三明索伪赐真。如子索鱼目。父赐夜光。亦是称叹佛也。四者用子释父。前明虚指门外。权说有三。子出门外。遂见有三。父权便坏。以其索三。则门外无三。则权三义成。五者欲分利钝不同。上根领于父意。知门外无车。是故不索。则身子之流。中根之人。不领父意。但执空言。是故有索也。六示二种声闻。一者愚法。不知权有实无。是故有索。二不愚法。知权有实无。是故不索。七者欲显子始终三愚。叹父三智道理。有极乐之一与之。谓父一智也。而子愚恋于极苦。不从父化。谓一愚也。二父虚指门外明有三车。意在有宅可出。无三可与。谓父一智也。而子谓有宅可出。亦有车可求。谓二愚也。三父智无三可与。有一可赐。父之一智也。子有一而不求。无三而反索三愚也。赞三智即揄扬大道。叙三愚抑毁小乘。

　　释等赐大车。先与小乐。今与大乐。先拔重苦。今拔其轻苦。前令其越凡。今使超圣。故有赐车之譬也。就文有二。初明能赐之人。二辨所赐之车。能赐之人。即能乘之人。所赐之车。谓所乘之法。能乘之人。犹是上国邑聚落有大长者。所乘之法。犹是上其年衰迈及财富无量。叹长者之德。但前作是人法之名。今立能乘所乘之称。是时长者谓能赐之人。各赐下所赐之法。就所赐中。更分为二。初开二章门。次释二章门。二章门者。一等赐章门。二大车门。如旧所释。

　　其车高广已下。第二释二章门。初释大车。次释等赐。余者依旧。释大车譬。凡有五失。一无文证。二依文所明。但是果车。作因车合之。问曰。以何文证。如是果耶。答前总譬中。明长者之德。犹是今能乘之人。所乘之车。前既为果。今岂因耶。又合三车大车。并举果地智慧功德用。以此合之。大车既尔。一车亦然。又下合一车。用大涅槃果及菩提果。以合一车。乃至偈文。颂合大车。皆举众德。故云无量亿千诸力解脱。又总而言之。斯经正明佛乘。能乘既是至人。所乘必为极德。不应用因合也。三依旧合之。未穷其理性。所以然者。依文乃用二果三身及中道法身。而释者。乃用无常及覆相等。此亦乖伤事深。四者依旧所合。论佛德未尽。所以然者。车庄严具。其事极多。少义合之。叹德未尽。五依旧所合。失其次第。然此譬文。前后相生。具有诠序。亦是乖伤事重。今所明者。离此五失。

　　就释大。车文三义二。文三者。一车二牛三宾从也。义二者。明大车即是自德。余之二种。谓化他德。前长者譬中。亦前叹自德。次叹化他。就释车中。又开为二。初释大。二释车。释大有二。初明累无不尽。二辨德无不圆。累无不尽者。即是高广下。偈合云。是乘微妙清净第一。于诸世间。为无有上。是乘微妙清净第一。对二乘之小。因为广也。于诸世间。为无有上。对世间之下。以为广也。以五住因倾二死果尽。故超凡越圣。故名高广。众宝庄挍者。即果地众德也。前明累无不尽。今辨德无不圆。即下文无量知见也。上叹长者德中。亦明累无不尽。德无不圆。后合文亦尔。故作此释之。

　　周匝栏楯者。第二释车。亦开为二。前明车外庄严。喻佛外德。次辨车内庄严。譬佛内德。周币栏楯。即是下文十力无畏。十力内照如栏。无畏外用如楯。内照无不周。外用无不普。义言周币。问曰。何故初明有力无畏。答曰。方便品及下合大车。皆明力无所畏故。前说此二德。方便品云。佛力无所畏。后偈合云。无量德千诸力解脱。皆是前叹力无畏。故今前明为栏楯也。旧用总持合之。一无文。二者总持是一德。今力无畏为二德。以合栏楯二事也。四面悬铃者。即是下文有大神力。上已明内有十力。外无所畏。今次为物现通。故明神力。四面明其大悬铃喻神力。放光动地雨华现土。惊悟众生。如铃觉物。故下云。为觉悟群生。振动于一切。旧用四辨。一无文。二四辨非并说法神力。则觉悟一切也。又于其上张设幰盖者。即下文及智慧力也。神力则回邪入正。智慧灭惑生解。故次明智慧力也。又于其上者。既称平等大慧。今先释大义。故云其上也。张设者。开示悟入也。亦示教利喜也。幰盖者。平等大慧也。平等大慧。最为高显。犹如幰盖也。又幰盖上遮下覆。智慧。上弘大道。下益群生。又幰盖能有所遮。能有所覆。智智慧亦尔。能摧于邪。能显于正。亦以珍奇杂宝而严饰之者。一修妙因。得此妙果。以因严果。故方便品长行与偈。并举妙因。叹释妙果。二用妙戒。庄严妙慧。三用妙定。庄严妙慧。虽照而寂。虽寂而照。是以文云。定慧力庄严。四以别智。共严平等大慧。谓佛智如来智。总名大智。是以文云。究竟至于一切种智。即以别严总。问曰。何故明四种庄严。答曰。即是譬文。明杂宝也。宝绳交络者。幰若无绳遐持。飘鼓飞扬。以绳交络。安固不动。宝绳者。权实可珍。喻之如宝。若无二慧。则堕诸边。以权实枷持。不为有无所动。譬之绳也。得于实慧。不染于有。用方便慧。能不滞无。故云绞络。为欲枷持幰盖。故明宝绳交络。为成平等大慧。故辨权实。即次第也。即是后文具足智慧方便波罗蜜也。垂诸华璎者。上明智慧内充。今明为物外用。七辨巧说譬华。五音美妙如璎。七辨非一。五音不同。因之为诸。符顺群生。悦物来众。故云垂也。即上品中。如来能巧说诸法。言辞柔软。悦可众心。从幰盖至华璎。广叹智慧者。乘虽万德。以慧为其宗也。

　　重敷綩綖者。自上已来。明车外庄严。叹佛四德。内有十力。外用无畏。内外一双。神力现通。智慧说法。即衣裓机案一双也。今明车内庄严也。綩綖者。为所坐之物。谓如来坐解脱床。綩綖者。此间字书。未见其事。云是外国槃缩绣。大富家重敷蓐上也。解脱有四义。一安稳义。二清净义。三定慧具足。如绣义。四寂照调顺。如柔软。故喻之綩綖也。解脱有二。初有余。二无余。故云重也。如下云。于诸怖畏及无明永尽。即二解脱也。又解脱有八。故称为重也。安置丹枕者。上叹解脱。今美三昧。是故前云解脱诸三昧。安枕欲卧。如入三昧。寂照不动。又具八解脱。住三三昧。乃得安稳坐卧。涅槃云。谁得安稳眠。谓住大涅槃。及空三昧。即其事也。问曰。何故叙车外则广。车内略耶。答曰。车外叹外德。大乘以外化为正。故广叹。车内明内德。故略叹也。

　　驾以白牛者。自上已来。叹于自德。今第二次美化他。自德即是智慧。化他所谓功德。即是下文大慈悲也。生公采净名经意。用六通无垢。为白牛。众师总望经宗用。平等大慧能导引众行。喻同白牛。如斯等释。并未寻经始末。故有此异通。今依前后法譬及文义往推。用慈悲为牛。义推者。车之运动。必由于牛。大乘化物。要是慈悲。依前总譬中。前叹智慧自德。后叹慈悲化他。下合譬中。亦如是说。又合三车。中大车佛自分明。作如是合。前将四智。合于大车。从愍念安乐已下。举慈悲以合于牛。大车一车。同明果德。义无有异。详此一文。验旧通为失。又涅槃经叹佛为大悲牛。又智慧居前。明于自德。慈悲在后。即化他德。如前有于车后将牛运。即是相生次第。众事证据。勿守旧迷。上自德有二。初释大。二明车。今明化他中亦二。初牛。二宾从。明牛即化他之本。宾从辨化他之迹。前长者之譬。及后合文义亦如是。上开慈悲为二本。故有田之与宅。今欲譬于一牛。故总叹之。就文为二。初总标白牛。二者叹释。既是大慈大悲。故称为大。无缘无漏。目之为白。引自化他。故称为牛。

　　肤色充洁已下。第二别叹释牛。于中有三。初释名。二辨体。三明用。外譬内合。义唯有三。肤充者。明其圆满。释上大也。色洁者。叹其清净。释上白也。形体姝好者。第二明体。以无相为形体。物爱为姝好。有大䈥力者。第三叹用。初叹拔苦与乐二用。能拔二死之大苦。能与三德之大乐。异小慈悲。故名有大䈥力。行步平正者。叹平等用。普济于天下。无私于一人。其疾如风下。叹速疾用。不待作意。亦不经时。一念即能拔四生之苦。与六道之乐。故云其疾如风。

　　又多仆从而侍卫者。第二叹化他之迹。现通说法。遍满十方。故称为多。屈曲适心。喻之为仆。迹不及本。犹如后从。现通说法。能显于正为侍。能防于邪为卫。

　　释长者。是财富无量。立此一章。正为明父有车方得赐子。前与三车。则拔重苦与小乐。断其四住。谓拔苦因。令离分段。除其苦果。令修三学。谓与乐因。四智究竟。与小乐果。令断无明。谓拔轻苦因。离变易生死。免于苦果。令回小入大。十信行成。谓与大乐因。证三德涅槃。谓与大乐果。而四时五时。释此经者。但得拔重苦与乐。不得拔苦与大乐。则父无赐大之义。非唯无赐大乘车。彼明此经之佛五住未倾。四德不备。则父无大车。以何赐子。又父无大车。则无有开佛知见。无以赐子。无示悟入。此则破十方三世诸佛究竟之道。既破于实。亦复无权。无权无实。破出世间。亦破世间依今所明。权实义成。世出世立。问曰。立半满义者。云一切小乘经不究竟。大乘究竟。则法华是究竟教。父有大车。复用赐子。与今释何异。答曰。有所得人。齐此前语住。今明至第五等赐大车。则九道众生。俱证一极法身。无复九道之异。本对九道异。是故有一。既其无有异。宁有一耶。如是五句。言忘虑绝。故不同半满所释也。

　　释不虚譬。所以有此譬者。一为劝信。昔许三。今遂不与。昔不许一。今遂与一。则今昔相违。便不生信。又今昔相违。则今昔教。并不可信。昔许三。遂不与三。今许一。何必有一。故须融会令物信也。又此譬来者。欲叹佛故也。如问他云。本许少物。今遂与多。此是虚不。作此言者。不明不虚。乃欲令前人欢喜。叹施人大恩。故是叹佛。问曰。世人许少。遂不与之。佛许二乘。亦复不与。将世人何异。答曰。世人许小。而不与之。不能令前人得益。佛许二乘。乃不与小果。令得大益。故得出三界。及作大乘因也。问曰。前明与小果。后与大果。此有何妨。答曰。若与小果。便不得与大。以其人便谓小果究竟。故不得更与大乘果。问曰。若尔亦应不得前拔小苦。后拔大苦。答曰。实有分段变易二苦。故前拔小苦。后拔大苦。道理无有小果。故此非类。又有不虚譬来者。为欲抑扬小大。故来如前许鱼目。而遂不与不许夜光。而以赐之。即是欲明小伪大真。复是称叹佛也。又不虚来者。欲明有无义。许小而不与。明无小也。不许大而与大。明有大也。

　　释身子答中有二。初明昔不虚。则释许而不与意。次释今不虚。释与而不许。意此释今昔权实。一切诸教。并无虚妄。非止局释迦。遍通余佛。昔不虚中有二。初正释。二举况。余讲多遍。于此一句。时闇时明。今详文正意者。初正释明文。但令子免难全身。已是不虚。次举方便况者。前明不现通说法。令子得益。尚自不虚。况复方便着弊垢衣。密遣二使。令子得益。岂是虚耶。故前文不云方便。后况举方便。意在此也。又一意泛论。初文就子明不虚。次举子况父。就子明不虚者。昔无三说三。今得四益。是故不虚。一实出三界。二全身命。即大乘因。三行大乘因。得出变易。四出变易。便证法身。是故不虚。举子况父者。夫疑父虚。正是于子。子今得四实益。已自知父不虚。况复父心令子得四益。而是虚耶。就今不虚中。亦有其二。初举昔。次况今。言都不与车。而不虚者。父知有苦可出脱。无车可与。有失可出。意令出苦。无车可求。意不与车。故都不与车。无有虚也。况本有大车。本意欲与。复令子得益。宁是虚耶。

　　释得车欢喜。问曰。今赐一车为与一。为不与一。答交与一因。赊与一果。现与一因。当与一果。所言交与一因者。令悟此小果即是大因。故云汝等所行是菩萨道。既与现一因。必得一果。故与其当果。问曰。得车欢喜。定是何时。答曰。乃通因果二时。当现两得。而意正是就后得佛时为得。

　　释合总譬。还依譬文。开之为二。初正合文。二合叹文德。则为一切世间之父者。合上举处取人也。此中合二种世间。一国土世间。二众生世间。故云一切也。国土世间。即合上举处取人也。众生世间者。诸佛为三圣之尊。六道之父。故言一切世间父也。

　　于诸怖畏已下。叹父德也。于中有二。初叹自德。二叹化他德。各开为二。初中两者。一叹累无不尽。次叹德无不圆。累无不尽。又开为二。初无果累。二无因累。此二则合上其年衰迈也。又即是其车高广。而悉成就无量知见。合上财富无量。谓德无不圆。即大车中。众宝庄挍也。力无所畏者。无量知见。总叹佛德。总合大车德无不圆。今别叹佛德。别合于车。力无所畏。即大车中周币栏楯。有大神力。即大车中。四面悬铃。及智慧力。即上张设幰盖。具足智慧方便。即上宝绳绞络。

　　大慈大悲已下。第二合化他德。于中有二。初化他之本。次化他之迹。化他之本。即合上田宅。大慈与乐为田。大悲拔苦为宅。即大车中。大白牛也。而生三界已下。第二明化他之迹。前明慈悲二本。今明慈悲两迹。慈悲之本。即是白牛。慈悲之迹。即是宾从。从初至三毒之火。明大悲迹。教化已下。合大悲迹。此二合前总譬中及诸仆僮也。兼合余五譬者。而生三界。合上化处。为度众生。谓五百人。及三十子。生老病死。合上化意。教化之言。合上一门竟。

　　释见火譬。譬文有三。今但明能见所见。所见中四苦。一现世苦。二生报苦。三后报苦。四总结众苦。此四为后火起作譬本。今广明其法。后广作譬喻。宜须忆之。合救子不得譬。初总明慈悲者。初明父有极乐无极苦。次叙子有极苦无极乐。是故即明欲大悲拔苦。大慈与乐也。

　　释合三车譬。上为说三车有四。今具合之。而不次第。初明为说三乘。即辨试义次合第三劝速出。以明劝义。试令舍苦。劝令求乐。欲以试劝相对。次第四保与不虚者。虽劝出宅求乘。恐未必得。故明保与不虚。次称叹乘。合第一示车处。虽复保与不虚。犹恐不取。故次叹所与之法。故超颂之。以相成也。自在无系无苦已下。明有乐。又初是自在。后是富贵。

　　次释诸子出宅求车。上总。今别明三乘人出宅。即三。初中有二。初别。二总结。别中合上四。即有四。内有智性。合第一适其愿故。从佛闻法信受。合第二心各勇锐。殷勤精进。合上第三竞共驰走。以辨修因。欲速出三界自求涅槃。合第四出宅。求果合缘觉人。但无内智性。余三同上。合菩萨求大车。亦三。闻法信受。合上勇锐殷。勤精进。合互相排权。求一切智。合上争出火宅。此中有二。初明所求之果。从菩萨求此乘故。明能求之人。所求果中。有一二三六。所言一者。总明一大车也。言二者。前明智慧。愍念已下。次辨功德。以极果庄严。为大车体也。所言三者。一车二牛三宾从也。所言六者。此三各有二。车中二者。一别明四智。如来知见已下。总明诸德。别明四智。即上幰盖等。总明诸德。谓栏楯乃至丹枕之流。愍念已下。第二合牛。亦开为二。愍为大悲。念为大慈。愍念为慈悲。已下明无量。即是大义。三车中大车。犹是一车。但昔对小。故名为大。后大车废二。故称为一。故犹是白牛。安乐已下。此释宾从。上明慈悲之本为牛。今慈悲之迹。为宾从也。初明慈迹。度脱一切。以明悲迹。故开成六事也。

　　释见子免难等赐大车二譬。所以双牒二譬者。见子免难。脱重苦而得小乐。等赐大车。次拔轻苦而与大乐。故双牒合也。问曰。上何故索车方赐。今不索而赐。答曰。上示子愚乞小。父知与大。又具有七义。如上明之。今明若子求方与。则父本无与意。今示父本意欲与。不待子求。又上示待请方说。今双示真友不待请。如慈母之赴婴儿。双合二譬。即二。合子免难譬中有二。初明见子脱重苦。得涅槃乐已下。见子得小乐。合等赐中。开之为四。初明父有大乐。故应等赐。二明皆是吾子。故应等赐。三辨不应不等。即是上譬中。爱无偏傥。

　　皆以如来灭度已下。第四正明等赐。就等赐中。对上二章。第一对上脱重苦。故明等拔轻苦。是诸众生。对上第二见子得小乐。今明等与大乐。此中则是极地二果。初是大涅槃果。次大菩提果。以斯二果。等赐诸子。与涅槃经不异。又初是解脱德。后是般若法身。亦与涅槃三德不异。而光宅等乃言寿量。终入无余。还是小灭。既是小灭。犹是拔子重苦。未拔轻苦。但有与小。竟无赐大。开善庄严明。此经未是显了常住。并无大灭。云何得等赐大车。拔子轻苦。又总四时五时。谓法华非究竟乘。有四大罪也。一者十方三世诸佛。证得此中道乘。而言此乘非是究竟。破十方三世佛法也。二者寂灭道场。初成正觉。为此菩萨还说此乘。此乘既非究竟。则华严非究竟。三者佛初成道。即欲以此乘。而赐诸子。若此乘非究竟。则应发旨。以为不究竟法。而与诸子。便伤父子恩情。乖诸佛本意。四者灵山之会。复与诸子不究竟乘。则违世尊法久后。要当说真实。又众师多言。三车一车并是因乘。今依文及义。悉皆是果。三车所以是果者。欲示逼引二教。令欣厌观成。说火宅是逼门。叹三果车在门。为引门。令诸子厌三界苦。欣三界乐。而出火宅也。一大车是果。亦是逼引欣厌。小乘非究竟为逼。佛果大车是究竟为引。今厌小而欣大也。又说小车非究竟。令厌变易生死。叹佛果车究竟。引出变易。若作因车。皆违此义。又假令此车是因者。亦非究竟因。佛初成道。华严之会。亦说此因。则华严之因。亦非究竟。又是初成道时。即欲以究竟因。而赐诸子。亦乖父子恩情也。问曰。大品何故辨因乘。答曰。般若中不作逼引门明义。直作因果之名。令菩萨修六度因乘。得至萨婆若果也。

　　譬如长者有一大宅。法华玄。心迷悟义一科。穷深[猛-子+(恙-心)]广无教不统。无理不摄。无视不照。无累不忘。宜游之在心。讽之于口。今先叙佛出世大意。长行与偈。大宗略同。转势说法。明义各异。长行一周。作诸佛出世化物次第。故前叹法身累无不尽。德无不圆。然后垂应入于六道。教化众生。众生受化。乃至得于大车。还同于佛。今偈中。作迷悟次第。广叙生死过患。即是叙迷。次作诸佛出世。化物次第。即是返迷从悟。故分此偈为二车。初颂总譬。即是叙迷。次颂四譬。明返迷从悟。前亦是失一道成六道。即出原义。后收六道归一道。谓还原也。一切教门。不出斯二矣。问曰。偈与长行。何故作此二意。答曰。要具斯二。义乃圆足。复若不作感应次第者。前何由即有诸佛出世耶。问曰。何故前作诸佛出世耶。答曰。要须前明诸佛出世。示众生得失。然后乃有感应义耳。故前四句之中。要前明诸佛自开法身。然后乃有示悟入也。

　　就迷悟中。先各开四。次合四成二。次合二成一。所言四者。一明舍形相。二五百人。三毒虫。四恶鬼。次合四成二者。一生死果。二生死因。叙三界舍形五道差别。谓生死果。毒虫恶鬼。谓生死因。果中竖论。升沉不同。故有三界。横论优劣。故有五道。因中起爱为毒虫。起见为恶鬼。此二摄一切因果。事无不尽矣。次合二成一。虽因果不同。同是生死颠倒。故前云示一切众生生死业报处。次出世间。亦开为四。合四成二。合二成一。初开四者。一种三乘种子。名三十子。次修三乘行。得成三乘人。谓昔禀教人也。三闻一乘教。并成菩萨。四究竟了悟。即名为佛。谓长者是也。总论因果者。前之三种。并皆是因。长者即是果也。次合二为一。总名出世间也。今次约此一人。具此八事。即释三十子始终迷悟也。有此报身。即三界舍形。既是人类。即五百数。摄于报身。贪着五欲。更起于爱。名为毒虫。若禀邪教。起于诸见。即是恶鬼。值诸佛菩萨说三乘教。即三十子。修三乘行成。故成三乘人。闻一乘教。即成菩萨。究竟了悟。即是长者。是以一人有于迷悟。故成四种。此八事似如十胜相。苞摄迷悟。事无不收。若如有所得人。齐此语而住。言有迷即是生死无常。了悟法身常住。则成断常二见。故中论云。有所受法者。即堕于断常。又云。涅槃灭相续。是则为断常。若是断常。还成牛头鬼耳。故知有所得生死涅槃。并成生死。然识涅槃。方识生死。既不识涅槃。亦不识生死。何由得出宅耶。今明。本对迷故有悟耳。在迷既舍。悟亦不留。如是亦迷亦悟。非迷非悟。五句自息。佛不能行。佛不能到。是法不可示。然未曾有何示。云何有不可示。故肇公云。注忽悦。若存若亡。五目莫睹其容。二听不闻其向。但无名相中假名相。随义立之。且举一经一论。在经名为妙法。在论称中实。说妙法名经。明研中观称论。又说中故名妙。研妙名中。佛菩萨言异。显道意。同也。

　　次释偈文。颂五譬意者。第一颂总譬。广叙生死过患。第二颂见火譬。作诸佛出世。法身照机。以本垂迹。度脱群生。颂第三譬。初成道时。即欲说根本法轮。顿欲拔其极苦。顿欲与其极乐。而物不堪受。是故息化。颂第四譬。既不堪受根本法轮。且拔其重苦。与其小乐。为说三乘支末教也。颂第五譬。以三乘法。调柔其心。次拔轻苦。与其大乐。今累无不尽。德无不圆。谓摄末归本法轮也。此五摄一切能化所化迷悟事周。虽颂五譬。合成二章。初叙众生事。次颂四譬。明诸佛事。释迦放光。文殊引古。皆明示此二事。故佛今颂此二也。示众生事。即示非道。明诸佛事。谓是道。前令厌生死。次欣法身。前是大悲门。后是大慈门。前是识门。后是劝门。前是苦集门。后是灭道门。又长行先总譬。次五皆是别譬。先总后别。为解义故。今偈颂中亦二。如向所明。就广叙生死过患。复开为三。初叙六道旧迷。次叙三乘新惑。后双结两边。就初有二。初前明生死二果。后辨爱见两因。初亦是先叙身过。次叙心过。就初中又二。前竖论三界升沉。亦是辨所栖之处。后横论五道差别。能住之人。譬如长者。还颂前化主。但长行举处取人。叹佛乘之德。使物欣求。今将人取处。叙生死过患。令物生厌离。故有逼引二教。令欣厌观成。是以偈与长行。各有深旨。就初中有二。前总论三界无常。堂舍高危下。别明一身过患。初总后别。盖是圣说常仪。问曰。长行中何故不尔。答曰。长行中欲示化处。及分化意不同。是故离说。今欲明同是过患。俱为舍形。一处辨之。就初总中有二。前明广大。显三界难出。次辨无常。宜可厌离。久故。谓无时不无常。顿弊。明无处不磨灭。

　　堂舍高危下。第二别明一身过患。于中有二。初明身无常。二辨身不净。无常中有三。谓总别释总结。同受大患之身为堂。而受身不同。如所栖各异。故名为舍。皆是无常。非安稳法。故称高危。柱根已下。别明一身过患。就中有三。初明身内过。二辨身外过。三总明内外过。成于堂舍。略用十物。始从柱根。终竟椽梠。基陛者。舍之下分。如足骨踝骨也。柱根者。舍之中分。如脚骨已上至于腰骨。从腰骨已上至于项骨。称之为梁。髑髅在上。拟之于栋。以筋肉为墙壁。脂血为泥涂。皮毛为䨱苫。两𦟯为诸椽。[月*背]两膂肉即以为梠。椽在下。梠在上。勒骨在下。梠肉在上。并是念念无常。十时改异。故有颓毁。乃至差脱也。从基陛至梁栋。明身内之骨。有四分。从墙壁至覆苫。明身外筋肉。脂血乃至皮毛。亦有四分。椽之与梠。骨肉双辨。合明内外也。长行中先明䈥肉。后辨于骨。此从外以至内也。今先明于骨。后辨䈥肉。从内至外。又长行以末至本。今从本以至末。立舍之法。先备柱梁。后方覆盖。身舍亦尔。骨亲肉疏。骨本肉末也。

　　周障屈曲下。第三总结无常。古经为周章。周章者。舍之将倾。不正之义。亦是不安之像。身亦如是。老至则衰。病来便恼。死至即灭。故是无常。

　　杂秽充遍者。自上总标别释总结。并明身外事。今叙身内。谓三十六物。及垢汗泪涕。故言杂秽充遍。若三观释文者。从初至差脱。明无常观也。周章是不自在。明无我观也。杂秽者释不净也。不明苦者。下火起中。别广说也。又三意者。从初大宅。总明无常。堂舍已下。别明无常。周章已去。总结无常。杂秽充遍下。明不净也。

　　有五百人。第二横论五道。愚痴众生。住此身中。身既无常无我不净。为缘所成。无有实体。即是辨空。而众生居此身内。而起常乐我净见。此实有不能厌离。即愚痴人。又总叙五道众生住三界舍中也。

　　鸱枭已下。第二辨三界因。亦是明心过也。果粗故前明。因细故后说。犹如苦集。身心亦然。就文为二。第一别明爱见过患。第二总结。就初中复二。初举毒虫。譬起爱。次辨饿鬼。喻起诸见。一切惑中。唯此二也。生起前后。如本疏具说。就起爱中又开三别。初明意地三毒。二明从三毒起业。三明从三业感三界报。初烦恼道。次业道。后明苦道。又初是总明三毒。次别明。第三总结身过。亦有总别。下诸见中。亦先总后别。盖是圣说法常体。及解义之方也。又总标者。总摄正使。及一切缠垢。别释者。但略出正使之过也。又前是略说。后是广说也。就初中有三。初明三毒正使。二辨缠垢不同。三总结过患。明三毒即成三章。初举贪鸟。以喻贪使。次引瞋虫。以譬瞋使。三取痴狩。以譬痴使。将鸟喻贪。略有二义。一者鸟在舍上。喻色无色爱在三界之上。对毒虫但在下。如瞋但居欲界。二者鸟在一舍之上。如贪居三毒之首。诸鸟不同者。凡有三义。一示品数轻重。二辨所贪名字各异。三所贪非一。中论云。贪欲有种种名。如见一色。初起想念为爱。心遂连瞩为着。缠绵深固为染。狂心发动为淫。方便欲得为己物。谓之贪欲。此五即是重轻次第。前三尚轻。通于三界。后二遂重。但居欲有。即喻诸鸟前轻后重。故最后明鸽也。所贪各异者。鸱正喻食贪。鸱常饥故也。字林云。枭不孝鸟。食母乃飞。此亦取食贪。兼内贪起大过也。雕者。广雅云。雕鹫也。郭璞注云。能啖獐鹿也。此亦以食贪也。鹫者。璞注鹫犹是雕。说文鹫黑色多子。师旷云。鹫黄头赤目五色。鸽取色贪。总而言之。余鸟多取味贪。鸽取色贪。以色味偏重故。次所贪不同。或财或色。或着利求名。故举众鸟也。

　　蚖蛇已下。第二明瞋。舍上有贪鸟。下有瞋虫。如爱居上界。瞋在欲有。又前明于贪。如鸟在上。后辨于瞋。譬虫在下。诸虫不同者。亦有三义。一示瞋有轻重。二所瞋各异。三名字差别。如诸虫形名各异。此中明三品瞋。初辨重品。蜈蚣已下。明中品。守宫已下。叙下品。贪使之中。从轻至重。瞋从重至轻。牙现故也。又欲明从上界已至下界。上界贪轻。下界贪重。故前轻后重。瞋使之体。初起心重。复稍轻。就相生次第。故前重后轻。蚖与蚖与蛇异。经云黑蛇最毒。狁[狂-王+(厂/黑)]已下。此明痴使。亦品数不同。所迷各异。名字差别。如诸狩形名不同。狁者。三苍云。似狗赤色。食鼠。鼷鼠者。小鼠穴居。是小狩食。人及鸟狩。至尽不觉痛。亦云甘口鼠。诸恶虫辈已下。第二。上别明三毒。今总结之。兼明缠垢。交横驰走。第三总结过患。违理为交横易起为疾走。又乱起为交横。疾利为驰走。

　　屎尿臭处已下。第二明从三毒起三业。前明三毒。即方便品中烦恼浊。今明起三业譬方便品中烦恼浊。今明起三业。譬方便品中众生浊。以三毒起三业。成恶众生。故名众生浊。方便品中。二浊相次。今广为设譬。释成上也。起三业即三。初从痴使。以起三业。次从贪使以起三业。以因瞋使以起三业。问曰。前明于贪。次瞋后痴。今何故前痴次贪后明瞋。答曰。有文有义。所言义者。生死有二本。一者无明。二者有爱。前明从贪至瞋。示贪为本。今明由痴起贪。用痴为本。如净名经云。从痴有爱。即此经云。痴爱故生恼。所言文者。上列三毒。最后明痴。今示钩锁相生。故续痴辨贪。经论之中。常有此势。就文有二。上半叙所迷之境。下半辨能迷之使。痴虫集粪上。具起三业。愚痴众生。居不净三界之中。亦具起三业。

　　狐狼已下。次明因贪起于三业。前举三兽喻意业起贪。狼兽正贪。故旧云贪狼于财色。狐兽贪而带疑。要名求利。疑得不得。野干亦贪。而复谄曲。求财色者。常曲取人心。一贪之中。备于三义。故举三兽喻之。烦恼犹轻。故譬以鸟。成业即重。喻之如兽。从贪起口业。如咀齰。从贪起身业。如践蹋。贪境深重。如䶩啮。(没齿为䶩)所贪不净。如死尸。贪必积聚。如狼藉。既贪前境。必起悭心。故如狗。贪境既多。悭心不一。如群狗。悭惜守护。如搏撮。自上已来。于自境起贪。次明于他境起贪。贪心无厌。如饥羸。康僧会云。众生起贪。如饿夫梦食常无厌足。惧不称意。如慞惶。自欲不足。更求他欲。如处处求食。己国不足。更求他国。如顶生王遍四天下。乃至贪求诸天五欲。色无色染。其义类然。

　　斗诤已下。明瞋起三业。彼此俱有悭贪。互相违反。又贪着追求。多不称意。是故生瞋。起意地瞋。如斗诤。起身业之瞋。或打或害。如龃掣。起口业之瞋。绮语两舌。如啀龇。恶口妄语。如嗥吠。次总举前后各二。痴中二。一所迷。二能迷。贪中二。初一处贪。次处处贪。瞋中二。初是意地。次畅身口也。

　　其舍恐怖下。第三总结。又初起三毒。次从三毒起三业。今从三业感三界。初烦恼道。次是业道。今是苦道。受大苦恼。故可怖畏。妄想因缘变成烦恼。烦恼因缘变起于业。以业因缘变感苦果。故云变状如是。

　　处处下。第二次辨诸见。前为在家众生起爱设譬。今为出家外道起见设譬。前为天魔设譬。今为外道设譬。又前喻迷事之惑。后譬迷理之使。又前旧迷。今喻新惑。前一失今喻失中之失又前喻不知厌不知出。今喻知厌不知出。问曰。爱见应当相次。何故前明烦恼业苦三道竟。今方叙见过耶。答曰。此品兴譬。还譬上方便品五浊。上品明烦恼业竟。后方叙见。今还依此次第也。就文为二。一总明诸见。二别明诸见。前总后别。为解义故。又欲总摄一切见故。处处皆有。显诸见通于三界。则三界诸见。皆是苦因。悉感苦果。不应起之。

　　夜叉饿鬼食啖人肉下。第二别明诸见。就文为三。一明有无二见。二明因有无成于断常。三辨从断常生六十二见。所以作此三者。还譬方便品中事。方便品云。入邪见稠林。若有若无乐。依止此诸见。具足六十二。入邪见稠林。用总标鬼神喻之。此下已去。别明鬼神。喻前三事。初喻有无二见者。由有无是众见之根。鄣中道本故。初叙其过。喻有无二见。即成二别。第一举有食之鬼。以喻有见。次举无食之鬼。以喻无见。又初举有乐之鬼。以喻有见。次举无乐之鬼。以喻无见。所以然者。有见但破涅槃。不破世间。得少安乐。如有之鬼。起于无见。非但破于涅槃。亦破世间。一切时苦。故举无乐之鬼。以喻无见。就有无二见。各开为二。有见二者。一明计我。二辨计法。此摄有见事周。无见二者。一破果。二者破因。此摄无见事尽。就计我计法。复各开二。计我二者。一计涅槃常法为我。二计生死常为我。此二摄计我事周。法见二者。一者非因计因。二者非果计果。此二摄计法义尽初计涅槃为我者。涅槃是常是胜。故前计之。如人肉诸肉中贵胜。故鬼食之。鬼人肉损害于人。计涅槃常法为我。则破于涅槃。毒虫之属下。第二计生死无常法为我。所以知是生死无常者。无常不及于常。如虫兽劣于人也。既称孚乳产生。则知是生死无常。计生死无常为我。破于生死。如鬼神之食虫兽。正计生死果法为我。不计集谛法为我。如鬼神啖虫兽所生之子。不食于母。又母生于子。而护惜之。今食于子。乖伤事深。生死之因。还生生死之果。计生死之果。以之为我。亦乖伤事深。食之既饱者。依摄论文。计我有四。一者无明。二者我见。三者我爱。四者我慢。前辨计生死涅槃为我。此是不了生死涅槃。故是无明。令起我心圆足。如食之既饱。喻于我见。恶心转炽者。从于我见。更起我爱。此是从见生爱。名为转炽。斗诤者。从于我爱。次起我慢。即阴离阴二种相违。乃至二十身见。及二十五我见。互执不同。故名斗诤。各怀之在心。述之于口。因之为声。违生死无我。鄣佛性真我。双迷二义。可怖之深。故名甚可怖畏。又鄣无我理。令不得小乘初果大乘十住。故名可怖。又初计涅槃为我。破于涅槃。次计生死为我。破于生死。佛欲显计我过失。故云可怖也。

　　鸠槃荼鬼。第二明起法见。就文亦两。初非因计因。破出世之因。次非果计果。破出世之果。各开为二。初开二者一计欲界法。为出世因。故云破出世因。二计色无色界法。为出世因。破出世因。鸠槃荼者。谓狂鬼也。如诸外道不识正因。非因计因。故是狂也。土埵者。欲界之善。高出十恶。犹如土埵小高于地。又土埵非是坐处。而狂鬼坐之。如人天之善非道。外道狂故。谓之为道。又土埵是卑下之处。外道计下法为上。蹲踞者。计无色之法。为出世因。自谓得理。慢而无恭。犹如蹲踞。又蹲踞非是正坐。谓外道是邪计故。又蹲踞非安稳坐。显外道不得安稳正观居心也。或时离地一尺二尺。第二计色无色界善法。为出世因。四禅四空。小出离欲界。非究竟之道。如一尺二尺。又一尺二尺是下法。如外道计下法为上。杂心云。非第一为第一也。又显外道所离盖微。故云一尺二尺也。计色界四禅为道。如一尺。则阿罗罗是也。计无色界四空为道。犹如二尺。𣠵头蓝弗即是其人也。而言或时者。外道多堕欲界。小得生上地也。往反游行。上明计色无色为道。如一尺二尺。今自谓得理。如往反游行纵逸嬉戏。欣上厌下。如往反。心攀缘三界。如游行。净名经云。何谓病本。谓有攀缘三界。即显外道常起病因也。得小谓自在。如纵逸。得小安乐。如嬉戏也。又升堕不恒。故云往反。如修得无想定。生无想定为往。五百劫寿尽。堕恶道中如反。修得非想定。生非想天为往。八万劫尽。堕飞狸中为反。迷理之心。故云纵逸。无所克获。故云嬉戏也。

　　捉狗两足。此第二非果计果。破出世果。前是戒取。今明见取。谓非乐净计乐净。如狗实不净捉。以为净。即无净计净。如狗。如苦于狗。用以为乐。即无乐计乐。就文亦二。一欲界无乐净。计为乐净。二上界无乐净计为乐净。欲界人天二果。如狗雨足。天人之果。实非是净。而计以为净。譬如捉也。扑令失声者。前不净谓净。今明非乐谓乐。扑狗实苦于狗。实苦于㺃而鬼以为嬉乐。故是非乐谓乐。以脚加颈者。颈是上分。喻上二界之果。亦开二句。一者不净谓净。如脚加颈。二者无乐谓乐。如怖狗自乐。又总显外道。以下法为上。故如无乐净计乐净。又计下为上。违损下法。如苦于狗也。又鬼扑狗是狂鬼。外道计生死有净乐。是狂痴也。

　　复有诸鬼其形长大。第二次起无见。亦开为二。一拨无果。二拨无因。其形长大者。邪见是诸见。最大之恶。喻如长大。拨无三界之果为长。拨无五道之果为大。又拨无世间之果为长。拨无出世之果为大。又邪见之因。得无间地狱八万由旬长大苦果。故名长大。裸形黑瘦者。起邪见断善尽。如裸形。有极恶如黑瘦。又上明起邪见因。今明得邪见果。毕竟无有外乐。如裸形。无有内乐。如黑瘦。又无身乐。如裸形。无心乐。如黑瘦。常住其中者。起邪见因。常受恶道苦。如常住其中。所以然者。起余善得欲界人天。如土埵。或离欲界。或离色界。如上一尺二尺。起邪见因。毕竟无有出恶道苦义。如常住其中。前明其大苦。今叙其常苦。发大恶声叫呼求食者。起邪见因。受大苦恼。欲离苦求乐。如欲求食。

　　复有诸鬼其咽如针。第二拨因邪见。拨于粗果。如长大鬼。拨于细因。如细咽鬼。又拨果义轻。拨因义重。拨果义轻。如长大鬼。虽复饥饿。若与其食。即便得食。是苦中之轻。细咽之鬼。设与其食。而不得食。是苦中之苦。如拨于因。是恶中之恶。又拨无诸法。犹如初鬼。执拨无为是。不受他见。如细咽鬼不受外食。又拨无义轻。犹如初鬼。执拨无义重。犹如后鬼。此二摄无见义周。

　　复有诸鬼。第二摄有无为断常见。即是方便品中。依止此诸见。牛者痴也。头者我见也。角者断常也。由痴故计我。因我故起断常。此是见体也。或食人肉者。明断常之用。起断常。破涅槃中道。如食人肉。破生死中道。犹如啖狗。而言或者。起于断常不俱。所以安或。又具破生死涅槃中道。故言或。

　　头发蓬乱者。第三喻方便品依止此诸见具足六十二。断常为首。喻之如头。生六十二见。如发蓬乱。六十二见。多所乖伤。如残害凶险。计六十二见。当欲乖伤。如饥渴所逼。常欲啖于人狗。以得苦果。犹如叫唤。轮转生死。不得解脱。譬同驰走。是故上云。于千万亿劫。不闻佛名字。亦不闻正法。问此喻几种邪见耶。答初是我见。次鸠槃荼鬼。是戒取。次捉狗两足。是见取。次黑鬼。是邪见。牛头鬼。是边见也。

　　夜叉饿鬼已下。自上已来。别明爱见过患。今第二总结。凡有二义。一者法种众苦。乐求涅槃。如物极则返。故云饥急。于生死中。一切处遍求脱苦。犹如四向。不知出处。犹如窗牖。但有求脱之心。而无出苦之行。喻同窥者。二者饥急者。起于爱见。常欲伤害也。四向者。一切处欲伤害也。窥牖者。觅所害境。如啖狩者觅狩。食人者觅人。是故下云甚可怖畏。此总叙爱见过也。

　　是朽故宅已下。自上已来。叙六道旧迷。今第二明三乘新惑。问长行何故舍形火一处合明。今前后别颂耶。答长行欲明生死具有无常与苦。一人具二。故辨舍之垂崩。及火起烧宅。故一处合说。今欲明二人具二。叙六道旧迷。前明无常。次辨三乘新惑。后说众苦。又今欲辨二因二果。二因者。爱见也。二果者。无常苦也。上已广说无常。今广说苦也。又三番因果。初明三界五道之果。次明爱见之因。今明以爱见因。更感苦果。又前明两果。次辨二因。以过患为次第。犹如苦集。今前明两因。后辨二果。以相生明次第。两因者。一感苦之缘。次感苦之因。感苦之缘。即佛在世也。感苦之因。谓妄想分别。即歘然是也。总四者。一四面明无处不苦。次一时辨无时不苦。虽无处不苦。无时不苦。犹谓苦轻。故云俱也。犹谓未极重苦。故复言炽也。

　　栋梁已下。旧法华师。常以三界苦合之。余虽复诵讲读讲。寻经始终佛自有法譬。不须人合。方便品偈已略说四苦。痴爱故生恼。即现世苦。堕三恶道。生报苦。轮回六趣中。后报苦。众苦所逼迫。总结苦。此略说四苦。次此品长行广明四苦。上略广但是法说明四苦。今次譬明四苦也。苦果二者。一总果。次别果。总果有四。别苦亦四。合喻。上明四苦。即为四别。一者喻上现世三苦。二者喻上生报三苦。三者喻上后世三苦。四者喻上总结诸苦。明五盛阴苦。上现世苦中。有三种苦。一生老病死忧悲苦恼之所烧煮。二五欲财利受种种苦。三明贪着追求现受众苦。今备喻之。栋梁椽柱者。谓生苦也。爆声者。喻老苦也。振裂者。喻病苦也。摧折及崩倒者。喻死苦也。扬声者。喻极忧悲也。大叫喻极苦恼也。鬼兽不能自出。喻上受烧煮也。

　　恶兽毒虫已下。喻上五欲财利也。虫鬼以避火故。入孔穴以求乐。众生为内身有老病死苦。求外五欲乐也。毗舍阇鬼亦住其中者。前明贪瞋众生求于五欲。既有贪瞋。即起于悭。毗舍阇鬼。即悭鬼也。又求于五欲。必望安乐。恶鬼堕之。显无安乐也。又前是求不得苦。今明怨憎会苦。薄福德故为火所逼者。虽求外五欲财利之乐。而恒为内身老病死苦之所烧逼。求五欲财利时。互相偷劫。如饮血。更相杀害。如食肉。问此中何故明此诸苦。答长行云。五欲财利。受种种苦。种种苦者。即如此文所明。谓求不得苦。怨憎会。内苦外苦。及劫盗相害也。

　　野干之属。第三喻上贪着追求现受众苦。野干之属。喻贪着追求。并已前死。喻上现受众苦。非理贪求。必现受众苦。如并已前死。诸大恶兽。喻上后受地狱饿鬼畜生之苦。野干虽死。恶兽竞来食之。起贪之人。虽现在受苦。后更入地狱饿鬼畜生三涂苦重。如大恶兽。臭烟已下。喻上后报三苦。谓若生天上。及在人间。贫穷困苦。爱别离苦。怨憎会苦。今前明人间苦。次辨天上苦。华严以觉耶现为烟。以瞋为火。涅槃经以烦恼为火。以苦果为烟。今文宜以烟喻外苦。火喻内苦。如烟在火外。火在烟内。外苦是物所不喜。犹如臭烟。外苦深重。如熢㶿。无处不苦。如四面。无出苦路。如充塞。蜈蚣已下。为火所烧。争走出穴者。此诸虫等。为火所逼。及烟所勋。即喻人间内外二苦。火所烧。谓内身老病死苦。烟所勋。即外贫穷困苦。爱别离苦。怨憎会苦。以烟所勋。无有乐处。即贫穷苦。不喜烟来。而烟强至。谓怨憎会苦。苦至与乐别离。即爱别离苦。争走出穴。鸠槃荼鬼。随取而食者。喻从人间。生于天上。亦受众苦。虫等为烟火烧逼。争走出穴。众生亦尔。为内身老病死火及外苦所勋。厌离人间。求生天乐。犹如出穴。而生天上。不免无常。如为鬼所食。又佛寄从人生天。喻于众苦。众生受苦时。苦如穴内弊于烟火。求乐亦苦。如出穴为鬼所食。又出穴骋散。如爱别离苦。为鬼所食。如怨憎会苦。又出穴骋散。如生离苦。为鬼所食。如死别苦。又出穴离散。失其所居。为贫穷困苦。欲求富贵。不免无常。故富贵亦苦。如为鬼所食。此总喻人间天上皆有三苦。故前文云。若生天上。及在人间。备受众苦。佛既总明法说。今亦总设譬喻。复有诸鬼头上火燃。喻上第四总结明五盛阴苦。火从外来。犹可逃避。众生亦尔。外苦可离。而此五阴举体是苦。何犹避之。成实论云。将此苦器何处觅乐。又火从身出。无身乃免。有身有苦。亡身乃离。故老子云。大患之本。莫若有身。吾若无身。乃无可患耳。释迦灭度。义亦类然。而言头上火燃者。七尺之身。头为最胜。胜处尚苦。况复劣耶。又位极人王。上穷非想。尚皆是苦。况此已下。而有乐耶。又前明众生内苦。辨极下人间苦。今明穷上非想苦。此文明四种毕竟。一明有身毕竟是苦。如头上火燃。二明有身毕竟无乐。如饥渴热恼。三明有身毕竟无避苦处。犹如周慞。四明有身毕竟流转。喻如闷走。

　　其宅如是已下。第三总结六道旧迷三乘新惑。若因若果。皆是过也。此中明四苦。现苦。生苦。后苦。总结五盛阴。前亦四无常。初明骨无常。次明筋肉无常。次双明骨肉无常。次总结过患。又今明十苦。现在三苦。生后亦然。及总结为十。前明无常亦有十。谓骨无常有四。肉筋等亦四。合明复两。亦具十也。叙身过既尔。心过亦尔。为令众生厌患身心。以求佛道。故佛委曲叙其过患也。

　　是时长者在门外立。颂见火譬。所以有此一章者。近释方便譬喻二品之意。远释三世佛及六道众生。感应交接大宗。上品直明佛见六道即便起化。长者见火。仍欲救子。今明所以得救者。由机感相应也。总释诸佛出世意者。自上已来。叙生死过患。今明佛出世欲救生死苦也。亦可自上叙众生事。今叙诸佛事。具如上释。然颂诸佛事。虽颂四譬。合成二义。颂见火譬。明真应两身。颂余三譬。明三轮之义。辨一切佛事。义无不周。初明真应二身。即上明法身中。先明照机者。释诸佛出世所由。必有机扣法身。然后方得起应耳。

　　大业六年三月一日

　　更释譬始终意。五譬分为二章。颂总譬中。明生死过患。颂余四譬。明出生死。二段中。各有三。初章三者。一明六道旧迷。二叙三乘新惑。三总结过患。又初明无常。次辨众苦。三总结过患。后章三者。一法身照机。二垂应入于生死。三辨说教。又初是他心轮。次是神通轮。后是说法轮。此极好后人可用之也。门外立者。法身绝四句之外。出三界之表。故在门外也。闻有人言者。法身照机也。北土三身解义。法身无照机。南方本迹明义。约教辨之。此经未明常住法身居三界外。但有照机。无法身也。一往并不得通此经文。今始得明有法身。有照机也。闻有人言者。此是譬耳。有人来报父。父则闻报。如有机扣佛。佛则照机也。因游戏来入宅者。佛去世后。生人天中。受五欲生爱。禀邪教起见。爱见是烦恼。由烦恼故起业由业故受三界身也。又游戏有二种。一自境游戏。即学佛大小乘教。起于爱见。二他境游戏。即受五欲。及禀邪教起爱见。游戏为因。入宅为果。如爱见为因。三界为果。稚小无知者。前明起爱见之因。以明受三界之报。今于果上。更造苦因。未来受苦果。故佛出世。拔其苦因也。长者闻已。前辨法身。今明应身。此章具应真两身感应二义也。

　　告喻已下。次明三轮之教。即为三别。今颂救子不得。即是不得说根本法轮。若望前文。更有三轮。闻有人言。法身照机。谓他心轮。惊入火宅。谓神通轮也。告喻之言。即说法轮也。六年制文。就说法中。作二种三释之。一者明诸佛为一大事因缘故。出世说法。而物不堪受。故息化。二不堪受一。故于一说三。三者以三调心。然后说一。即根本支末。摄末归本。三轮义也。二者初明出世时。即欲拔其极苦。与其极乐。物不堪受。次拔重苦与小乐。第三明拔轻苦与大乐。此释易。亦宜用也。

　　若望后从惊入以去。属救子不得。但前是现身。今明说法。长行具有诫劝二门。救子不得。今但说生死苦者。颂初总譬。明生死过患。次颂见火譬。明见生死众生机。故应入救之。今还说生死过患。怖之令出。此一类明义。故相接也。此苦难处况复大火者。虫鬼乱行为苦。况复老病死火。烧身乐受耶。又身苦但破乐受。心火则烧灭善根。故举为况也。

　　释益我愁恼。初劝门化不得。是一愁。次诫门化不得。故云益也。又一如本疏。问曰。诫劝是何义耶。答曰。劝门者。令子求佛乐。诫门者。示子生死苦。如今语他云。汝须求佛道。其亦不信。又者汝即是死去后受大苦。须努力精勤。而亦有不肯行道也。

　　次颂说三乘救子得譬。即第二支末法轮也。诸子着乐。佛前说苦。令其舍苦。终自保乐。不肯舍苦。今说三乘之乐。以乐舍苦。诸子贪乐。故舍苦求乐。欲显诸佛凡有二门。一逼。二引。上说苦令舍苦。是逼门。三乘已去。是引门又自上是大悲门。后去是大慈门。又自上说化他门。以化他。以苦是众生所有。故名他。今说自门化他。谓三乘一乘。皆是一佛乘中出故。可以游戏者。因门辨乘。为令出苦。就乐果门明乘。正以与乐引苦也。到于空地者。到空地。显无车可得。离诸苦难。明有苦可出。上就父以显权有。今寄子以显实无。又上就父明无。今寄子明无。佛说二乘是无。而二乘则不信。若二乘人自见无。乃信无有二乘。故长行与偈。二文皆明子住露地空地。显道理无二车也。问曰。子自知无不。答曰。终由父说。乃知无耳。释坐师子座。自初至此。凡有四时。并不得坐。初在门外立。居法身地。照子机时。即是知子病时不得坐。次惊入火宅内。垂应救子时。亦不得坐。三用一乘。化子不得。亦不得坐。今三乘化子得。始得坐也。问曰。虽出三界。未免二乘。云何坐耶。答曰。此是一期事竟。故且坐。又知子大机必动。堪授之以大。心不忧虑。是故坐也。师子坐者。不畏三界身心两火烧煞一子也。释生育甚难。令发菩提心为生。令修菩萨行为育。菩提心是中道心。而众生多起有无见。不得中道正观。是以云难也。

　　释索车。此第三摄末归本轮。此虽一章之经。实一部之宗要。讲者多暗此譬。今略释空卷度一切。以通此索车。使灵然可解。经云我初得道时。空卷度一切。然三界舍之垂崩。复火起烧宅。而三乘诸子。于火宅内。缠绵嬉戏。父欲出之。手内唯一金钱。直为一子说者。则得引一子出。不得三子俱出。今欲引三子俱出。故父云。我手内有三钱。一金钱与太子。银钱与中子。铜钱与小子。若随我出宅者。必得三钱矣。三子闻之。欣然并出。既居门外。慈父欲俱与三子金钱。开手示之。吾手内唯一金钱。实无有三。为欲引儿出宅。故说三耳。诸子之中。有利根者。即解父言。知一是实说二是权。故舍于二想。便取一金钱。此即身子利根人。闻一有三无。舍二悟一。不复索车。中根诸子。虽闻父明有一无二。执昔空三之言。就父索钱。今欲显索车是痴迷。令中根舍三求一。故有索车譬也。又所以立索车喻者。此总可一切凡夫二乘人。令舍爱见也。明二乘之人。始终具足爱见。初在三界。爱着五欲。今欲出三界。保执空言。故名为见。非但昔爱可愍。亦今见可伤。使一切凡夫二乘。闻佛此言。皆舍爱见。舍爱故不着凡。舍见故不着圣。则心游中道。入佛知见。名得大车。又叙索车意。至此已三过。明无三。初明父空指门外。明有三。而门外实无。二者父见子出到于空地而坐。无三可乘。三者子今索三。故知无三。所以三过明无三者。以四十余年。保执有三乘。甚失重故也。

　　次释五乘权实。昔明五乘。可具三句。一者大乘。但实非权。二者二乘。但权非实。三者人天乘。亦实亦权。佛乘但实非权者。虽大小今昔不同。同明道理有佛乘故。但实非权。二乘但权非实者。三界内无有究竟二乘。三界外亦无二乘究竟。界内外不摄。所以一向是权。故前云。但以假名字。引导于众生。我初得道时。空权度一切也。又二乘究竟。二谛不摄。第一义门故。无二乘究竟。世谛中亦无究竟。二谛所无。而说有者。故知一向权也。故下文云。生灭度想。生安稳想。想者但执佛空言。起空得想耳。智度论云。二乘根钝。又复虚言得道也。问曰。若二乘不得道。应不得道应不断四住惑。答曰。不得究竟道耳。非不断惑故。人天乘亦权亦实者。若说三十三天常乐我净。此但权也。若说五戒十善得人天报。真谛乃至无。世谛故有。所以为实。又界外乃无。界内则有。所以为是实也。次论菩萨。然菩萨之人。今昔始终。都无有索。如父手内实有一金钱。复为子说有金钱。本意复欲与钱。而子闻有金钱。遂便出宅。出宅则得金钱。何所索耶。又三车喻三果。二乘至果处。求果不得。故有索。菩萨无有至佛果处觅佛果。不得就佛索佛果。故知无索也。问曰。今日大车。既是白牛。昔大车。是何牛。答曰。四车者。弊此一问也。今明如上释之。三世佛制出世乘。唯有三则。今昔俱明佛乘。今昔俱是白牛。如今昔俱有慈悲。慈悲即是白牛。若昔车无白牛。则昔佛无慈悲。昔小乘中有慈悲。亦是小乘中白牛也。又上金钱喻。初为子说金钱。出宅亦金钱。中间亦金钱。金钱不异。在牛恒白也。问曰。菩萨不索车。今闻索及赐。有何益耶。答曰。菩萨则悟一实三权。唯进无退。故得大益。又悟解权实。得于二慧。入佛智如来智。名入佛知见也。

　　长者大富已下。次颂赐车。问曰。长行中。何故前明大车。后方释有车。今前释有车。后方赐车。答曰。长行中欲明子愚索三。父惠赐一。以愚智相对。又显子求伪珍。父赐真宝。又子求少物。父赐其多。如贫人乞少。而富者惠多。是故前明大车。后辨有车。今欲以有无相对。子求索三。欲显无。今对子无三。欲明有一。故前释父有车也。又显子愚不知三无。今显父智明有于一。造作大车者。可具作有无二义。若对三无。决定须明有一。若望正道。三一俱忘。为众生故方便。三一故并称。造作众彩杂色。十八不共也。缯者帛总名也。纩者。绵也。茵者。三苍云。重荐也蓐也。释名云。车中所坐物也。释白叠。长行明重敷綩綖。綩綖者。绣也。绣有多色。喻解脱不同。或有余无余乃至八种解脱。今明虽多同是无漏。犹如白叠。释游于四方。可具二义。一者显子成佛游佛境界。常乐自娱。如涅槃经。子住秘密藏。即今文是也。二者示子分得因车。如下直至道场。以前意为正。

　　告舍利弗。此颂合譬。然明义大同。但转势为异。至此合譬。以四番说法。长行开譬合譬为二。偈文亦尔。望震旦文章。似如烦重。俱天竺大圣。有无缘之大悲。内有无㝵之智。外具无方之辨。适无限根性。能于一法。四义说之。各有深旨。非烦重也。今颂合五譬。一一譬中。皆明二义。合成五双。初明。父子一双。次见火能所一双。次说大教及无机一双。次说小教及受化一双。次赐车得车一双。即是转势说法。令人乐闻及适机之用。初明父子一双。各开二义。父中二者。初总。次别。别中初明三圣之尊。次辨六道之父。良以道超凡圣。故为凡圣所崇。即颂前长者也。子中二者。一叙子。二明子过也。叙子即摄五百人三十子也。明子过有二。初明子二因。次明两果。深着世乐。所谓爱也。即合上毒虫。无有慧心。所谓痴也。合上恶鬼。三界无安下。次明二果。三界无安。合舍垂崩。谓无常果也。众苦充满。合火起烧宅。谓众苦果也。初有半偈。叙无处不苦。故明充满。即上四面。次有一偈。明无时不苦。称为不绝。即合上一时也。

　　如来已离下。颂合见火。初叹能见人德。次行叙须化之意。即能所一双也。而今此处多诸患难已下。颂合救子不得。初正明救。次无机不受。次是方便已下。颂合三乘救子得譬。初明说三教。次叙机信受。汝舍利弗下。颂合等赐大车。亦初明赐车。后合得车欢喜。合赐车为二。初合等赐。二合大车。合等赐中又二。初正明合赐。次劝信受。是乘微妙已下。第二合车。依前譬文。开为三别。一者合车。二者合牛。三合宾从。合车为二。初合大。二者合车。初偈上半。对二乘之小。合车大义。下半对世间之下。合车高义。佛所悦可已下。前偈明超凡越圣。即累无不寂。今此一偈。合德无不圆。但长行譬文。举所叹之德。故云众宝庄挍。今明能叹之人。故凡圣敬悦。无量亿千已下。第二合车譬中。车有二义。一者车外。二者车内。今具合云。无量亿千诸力。合车外也。略合栏楯之初。例后众德。解脱禅定已下。合上车内。解脱合綩綖。禅定合丹枕。智慧已下。合上白牛。问曰。上辨慈悲为牛。今云何乃明智慧。答曰。小乘以功德为慈悲体。大乘以智慧为慈悲体。又示一一德摄一切德也。及佛余法。合上宾从。神通说法方便化物。并是为他。非佛自用。故明余法。

　　告舍利弗已下。第二大段。劝其弘经。就文为二。初令识法。次辨知人。具斯二德。方可弘道。详经文大意。自此上合大车。正论大小二菩萨果权实。故最后结合车有无。从此文竟我为法王。论大小二涅槃果权实。以一切果唯有斯二故也。问曰。何故最后偏论涅槃。答曰。长观文意。初颂总譬。始自六道生死。今最后辨大涅槃。故一切摄也。又药草喻品亦明二果。而后辨涅槃。又大小乘。正以涅槃为究竟。小乘虽明四谛。论宗归一灭。大乘三论人有为相。一灭谛是无为。故最后论之。于中有三。初约声闻人。论涅槃权实。次约菩萨。明涅槃权实。大涅槃唯佛能尽。故最后约佛论权实。前对声闻。论涅槃权实。大涅槃唯佛能尽。故最后约佛论权实。前对声闻论涅槃权实者。以声闻正迷涅槃权实也。问曰。既明二乘涅槃非究竟。即应明大涅槃方是究竟。何故乃言今所应作唯佛智慧。答曰。方便品以明昔灭非真灭。今灭是真灭。今此中正明简大小二灭。小是孤断之灭。无有身智。大灭即智体无累。故名为灭。故举智即简别也。菩萨中初泛明四谛。后的明一谛。一谛之中。论于二灭。昔小灭。但灭四住。故有余未足。但灭分段。无余不圆。对昔辨今。还翻二义。则知具脱五住。则有余义圆备。灭二死。无余满足。我为法王者。前二章约大小二人。论今昔两灭。于义已圆。今举法王。但释前小后大之义。既为法王。即解大小。然大灭虽是究竟。但昔宜说小。今宜说大。前令脱重苦。今脱轻苦。渐诱引之。故众生安稳。与此相违。则不安稳也。然此经既具明二果权实教。知前分非是明因。又盛论二果权实。不应名未了义也。

　　我此法印。第二令其识人合大车。明大小二菩萨果权实。告身子者。辨大小二涅槃果权实。一往教中。决定如此。故名为印。二者就道论之。未曾大小。何有权实。亦道理决定。言忘虑绝为印。今有所得大小。学人不识此二印。设为说之。未必信受。故诫令勿说。若闻此经。上略诫明非器莫传。此略劝是器宜授。就文中有二。初叹能受之人。次美所受之法。二中各三。初三者。一明闻经是不退人。次明是见过去佛。及曾闻此经。即出不退往因。三叹信经之力。阿鞞䟦致者。就教中约初印。有一无三。无三故无退。有一故有进。约理悟非大小。理绝一三。乃是阿鞞䟦致人也。第二文易解。第三中云。则为见我亦见于汝者。以信理未曾一三。身子与佛。并诸菩萨。皆是体理之人。信理则见理人也。

　　斯法华经已下。第二美所受之法。亦三。初明法妙深智方解。次明至道场起凡。凡不能解。次明深理绝圣。圣不能解。初半行文是也。凡夫浅识者。第二文也。但言低头举手成佛。尚不知此经。辨菩提果。及涅槃果。况复知忘大少。非因果耶。预是未达斯事。皆称浅识。

　　汝舍利弗已下。是第三文也。二乘信者。若但言一豪之善。并皆成佛。凡夫尚解。况二乘耶。今此中所明。路非近远。理绝小大。二乘既是断常庶人。未得妙观。云何能解妙理耶。正当仰信而已。憍慢懈怠。是学小乘人。计无我部人。萨卫之流。计我见者。是学少乘有我部人。如犊子之例。此二部是若圣人闻必生信。若未证圣。多执小拒大。故闻而不受。故不应为说。以两人异者。初是外道及世俗博识。而未悟佛法深理。故名浅识。第二见少乐忘大乐。此人亦不堪为说。即断一切世间佛种者。菩提心正是佛种。此经明有一无二。故不发余心。有一故唯发佛心。则此经是菩提心本。若谤此经。则菩萨种不生。名断佛种。问曰。第四与初人何异。答曰。初人正据不信。以明起谤。又初直不信故谤。后举二世谤也。具足一劫者。涅槃经云。一逆苦则一倍。五逆则五倍。今既多劫。则亦多倍。次明为十人说。然大意。上来就法门说法华。今就人门说法华。智度论云。往生已前。就法门说波若。往生品明四十余菩萨。就人门说波若。今亦尔。上就法门者。明所行道妙。今就人门。明行道人妙。初人求佛道者。佛道忘言绝虑。求此妙法。名为道人。令一切人亦作斯求。第二人。过去久见佛来。方能求妙道。第三人。勤行绝虑之道。恒起无缘之慈。欲以妙道授与众生也。次人舍恶知识。恶知识者。谓有所得凡夫二乘。及有所得大乘法师律师禅师等。苦到求道者。皆是众生恶知识也。大品空中。佛语常啼云。能说空无所得法。是善友也。次入质直柔软者。离凡夫二乘有所得空有大小诸邪曲见。名为质直。心资顺忘虑之道为柔软。持戒清洁者。防一切生心动念恶。而常求无所得妙经也。于大众中清净心说法者。近不为名利。称为清净。若深论之。有所得说法。皆是不净。又言满十方。知无一字可吐。即其具四智。名为清净说。又如法师品。内安三事。外勤说法。名为清净。不求余经及外道典籍者。不起二乘心。故不求余经。不起凡夫爱见。故不念外道典籍也。

　　法华统略卷中(本)

　　法华经统略卷中(末)

　　信解品

　　玄义五门。如疏中说。大意信解权实耳。正宗在大小二涅槃。一往昔信于灭。不信不灭。信灭者。信小乘灭四住分段生死。是究竟不灭。不信者。不信小乘更有烦恼生死可灭。今则反之。不信小灭是究竟。信更有究竟灭。故言信解也。二者昔不信本无烦恼生死可灭。而信有烦恼生死可灭。今信者。不信烦恼生死有灭。信烦恼生死本不灭。所以然者。烦恼生死本不生。今何所灭耶。问曰。云何名直往菩萨回小入大十信。答曰。若初信本不生。今无所灭。是直往菩萨。若初执有生灭。回生灭心。信本不生灭。是回小入大。问曰。何故就本不生。判信不信。答曰。生是六道三乘本故。睿公智度论序云。夫万化本于生生。而生生者无生大生。能生六道三乘法故。大生为本生生。复生大生。则生生为本中之本。今悟无生。则三乘六道本不生。则自然归一。故就无生。明于得失。此是一往对治之言耳。竟无末生。何有本不生。如是五句。故云不信一切法。是信般若。一切法谓竖横辨。百非四句也。问曰。身子与中根悟解何异。答曰。身子但叙二轮耳。鹿园之小。谓枝末之权。今一乘实。摄末归本法。枝末谓无生灭。生灭是方便根本。即生灭无生灭。是真实中根。近领三轮。华严根本。即本不生灭。次中途枝末。即是生灭。后摄末归本。谓无生灭也。二者过去本习无生。即根本。中途失无生。故起生灭。三至灵山。还悟本无生也。问曰。回小入大。至十信中何信。答曰。既是始回。但是初信根耳。何以得知。方便品初明除诸菩萨众信力坚固者。明菩萨信。一切二乘弟子力不堪。即明未有信。又云诸佛语无异。当生大信力。又广说初劝信佛语不虚。后结劝信奉时。乃至佛灭后罗汉。都未生信。故知今始生信。入初信根。八万十千劫。十信方备。如摄论十信初心。入初僧祗劫数。地持中明种性菩萨上根者入僧祗。软根者不在数中。此二论明位有前后。此二就直往人也。问曰。何以知直往人有行强。空观弱。回小人空行强。有行弱。答曰。小乘人专修空观。设起大愿大行。心多入空。以数习故。如凡夫人。欲作空观。心多入有也。

　　释文。初长行。法说略明信不信。不信者。二乘有二种不信。一不信小乘。二不信大乘。不信小者。不信小从大有。亦不信说小与悟大信者信小从大有。信说小令悟大也。二不信大者。不信小人说大。令小学大。亦不信大人说大。教于小人。唯信小人说大教大人。大人说大。亦教大人。今与此相违。故名信大也。法说中有三乘。初小乘。次法华。前大乘三一乘。昔于前二乘中迷。今于一乘悟。一乘悟者。非是悟一乘。并悟前二乘。悟小从大出。说小令学大。亦悟昔说大。令舍小学大也。

　　释十譬玄心。十譬者。一为父子喻。二中途相失喻。三子渐还乡喻。四父子相见喻。五唤子不得喻。六冷水洒面喻。七诱引还家喻。八付财密化喻。九陶练小心喻。十委嘱家业喻。释名领上。如疏中说。次合十为六。谓子有六时。父亦有六时。子有六时者。一住乡时。二失乡时。三还乡时。四见父时。五怖畏背。父去时。六回还就父时。父六者。一住乡生子时。二觅子不得时。三止宅待子还乡时。四见子欢喜时。五唤子不得时。六得子付家业时。次合六为三。子有三时。一住乡时。二失乡时。三归乡时。昔闻说平等正观。而修习之。谓住乡时。二断常既强。正观微弱。背中道。起断常。竟灵山之前。谓失乡时。三灵山之会。还得正观。舍于断常。谓归乡时。父亦三时。一昔为说平等正观时。第二中途觅正观子不得时。三正为说还乡中道正观。名为得子时也。即是三化。初是一往化。次是随逐化。次是毕竟化。次合三为二。子有二时。一失乡时。二归乡时。从初习正观。乃至灵山之前。若得若失。皆名为失。以未住中道之乡。从灵山闻还乡之经。始正观明了。住中道之乡。故是归乡时。父二时。其间教门无量。且据始终二事。昔作菩萨覆请化子时。今作佛方便以化子时。又有二时。初为子中途相失。及渐还乡。是过去时。自尔已后。名现在时。次合二为一。子一父一。子一者。从昔至今。虽复轮回反覆。并皆是子。非是余人。即显始终皆是一乘人。无二乘人。皆是一因。无有余因。即是显一破二。明说譬意也。父一者。虽复今昔轮回。终是一父。即显始终唯有一果。无有三果。总而言之。唯有一父一子一因一果。次合因果二。以归于一。既是一因一果。令子回因证果。则唯有一果。故下云。一相一味。究竟至于常寂涅槃。次泯一以归不一。本对于多。是故有一。既其无多。云何有一。即是言忘虑寂。非一非多。不常不断。故中论观法品云。叹大涅槃。非一亦非异。不常亦不断。是名诸佛世尊教化甘露味。不异者。无九道之异也。不一者。既无九道之异。亦不见涅槃之一。不一故不常。不异故不断。得此正观。名甘露。心不行此处。皆是服毒药也。

　　又一遍叙十譬意。初信诸法本无生。是初为父子喻。佛令初生彼无生信是父。其人初信无生为子也。中途相失喻者。无始来习生灭。烦恼强。今始习生。故无生信弱。遂背无生。而起生灭。名子失父。父觅其无生善根不得。故父失子。子值善知识。舍生灭。还习无生观。名子渐还乡。一形之内。应悟本无生。名子见父。初成道时。未堪受无生观。名唤子不得。习虚妄来久。但堪受虚妄中虚妄。故为说人天教。名冷水洒面譬。欲止虚妄中虚妄故。且说虚妄中不妄。谓无生灭生灭教。故云除粪。除粪者。未说粪无生。且说有粪生。令除之也。欲令生灭人悟无生灭。故令生灭人。说无生灭。名付财密化。次令无生灭人。说无生灭。化生灭人。陶练其生灭心。名陶练小心。生灭心遂改。得悟无生。故委家业也。佛意正尔。作此释者。于今人有益。不尔者直是述古活耳。像法决疑经云。诸佛说法。指近以标远。立像以表真。当意在无生正观。故作此喻耳。

　　问曰。十譬有几种意耶。答曰。有四义。一者近望长行略说。今明广说。略说有二意三意。三意者即三乘。一小乘。二者昔大乘。三一乘。从初至诱引还家。喻上解小乘教意。付财陶练。喻上不解昔大乘教意委属。家业。喻上领解一乘教意。尔前六喻。通为此三。作缘由耳。次长行二义者。前二教辨昔不求。后悟解明今自得。今九譬譬。不求之失。一譬譬悟解自得。二就今十譬。复作一途次第。如上生起。此欲明过去共结因缘。中间流浪。今日相值。得悟解也。三者领火宅六譬。次第如本疏说。四者释成火宅六喻微隐之义。令二世众生解佛六喻意。问曰。此品凡有几义。答曰略有十四条大义。一明三身义。觅子不得。为法身。中止为应身。着垢衣为化身。次有三土。法身居实相土。应身居净土。化身住秽土。次有三乘义。即长行法说文。谓小乘一乘。次有三轮义。谓根本。枝末。摄末归本。唤于不得为根本。诱引还家为枝末。委属家业。摄末归本。次有三时义。一住乡时。二失乡时。三归乡时。初是住乡时。中间相失。为失乡时。子渐还乡为还乡时。次三化义。谓一往化。随逐化。毕竟化。初为父子。谓一往化。中间相失。至法华之前。为随逐化。灵山之会。为毕竟化。次有三品善根义。一下品如向国。二中品如向城。三上品如至舍。次有三世义。谓初过去世。父子相见。为现在世。后委家业。受记作佛。为未来世。次有渐顿义。唤子不得为顿。冷水洒面竟委嘱家业为渐。次有世出世义。冷水洒面为世间教。诱引还家竟后。为出世教。次有大小乘义。诱引还家。为小乘教。付财竟后。为大乘教。次有自他义。付财为自教。陶练为他教。次有显密义。从冷水洒面。竟陶练小心。为密教。委嘱家业。为显教。次有得失。初九为失。第十为得。解此一品。具解十四牒义。方解此一品也。

　　次释文。譬如有人年既幼稚者。此是子住乡时。今先须识乡。方须识背向也。婆罗门问佛。本乡在何处。佛答曰。绝四句是里。萨婆若树下止。绝句里者。谓中道也。萨婆若树下止者。谓正观也。故龙树中观论。有申破二事。申者。申初中道。令九道众生识本乡。破于断常。令发正观。使归乡也。斯论岂不要哉。岂易闻。寄语一切诸修道人。可常栖神于论矣。问曰。何故独美斯论。答曰。马鸣兴正法之末。犹未造论。龙树出像教之初。为失乡之流。故正论于乡。是故要也。又是众论本。宜寻其根。问曰。此论云何示绝句乡耶。答曰。论末结束云。从因缘品来。推求诸法。有亦无。无亦无。非有非无亦无。是名诸法实相。亦名如法性涅槃。故是绝句里。示故乡之义。法华三昧经云。返原示欲乡失。令人归故乡。故乡名无为。号字清净室。清净室者。百非四句。皆毕竟净也。但六道众生。妄想因缘。失于故乡。流浪六道。诸佛过去。为失乡众生。说平等大慧。即是还乡经。令诸子得住本乡。但无始来。习断常久。正观微弱。故名年既幼稚也。此领上三十子及生育甚难之言也。舍父逃逝者。第二明失父时。此领上其人近出未久之间歘然火起。上明佛出宅故火起。火起由佛。今释成之。此非佛舍众生。但众生背佛。故名佛去耳。

　　又颂偈中。先因游戏。来入此宅。然中道之法。随义立名。亦名父。亦名乡。得中道法。能生他正观。故名为父。涅槃云。中道名佛。中道是众生本宅。故名为乡。今起断常背中道。故名舍父。即领上恶鬼毒虫。既背中道。必起爱见。由爱见故起业。遂感生老病死。名为他国。中道既是本乡。当知断常即他国也。此领上三界舍形。初背理起常犹轻。故生于人天。于人天中。或受五欲起爱。或因邪教起见。爱见既重。故堕三恶趣。所以初言或十二十乃至五十。旧来以乃至之言。含取修罗。今明非无斯意。但望后偈文。称周流诸国。当知欲辨轮回五趣故。故云乃至也。此领上五百人。加后穷困者。久劫在于五趣。名年长大。备受三苦。故云加后穷困。故下云。以三苦故。出生死中。受诸热恼。此领上火起烧宅。若就今文。领总譬中。其义略尽。背文即起恶鬼毒虫二因。次他国。即三界五道两果。此间为六道旧迷。加后穷困。谓三乘新惑。故领上尽矣。若直就今文譬次第者。四句次第。初明舍父。次住他国。三辨得五十余年。四具受八苦。四方求衣食者。此第三子渐还乡譬。地狱苦重。畜生愚痴。不能生善。无还乡之义。余之四趣。可得生善。故言四方。又不知归父舍以求乐。而于四方求乐。显子之愚。喻不知于大乘中道求乐。而求人天二乘之乐。亦是愚痴。又四方者。去城逾远。岐路逾多。显不知归一极之由路也。渐渐游行。遇向本国者。此具二义。一因修有所得善根。冥资过去无得善根。故言渐渐游行向本国。二者稍学习无所得观。故言渐渐向中道实相本国也。子还乡有三因三缘。一有中道佛性。故还生中道善根。二曾有中道种子。故还生善根。三法种众苦。乐求涅槃。物极则返。三缘者。则是三轮。一知机。二现通。三说法。今于三因三缘中。但明一因。谓法种诸苦乐求涅槃。故云加复穷困。驰骋四方。

　　其父先来已下。第二明父三义。问曰。何故前明于子。后辨父耶。答曰。火宅是父所说。故前明于父。后辨于子。今是子设譬。故前明于子。后辨于父。又火宅中。作诸佛出世次第譬。前有诸佛出世。然后说教。方有三乘诸子。今则感应次第。前有诸子之感。然后诸佛出世应之。又欲明抑扬得失。故有父子二譬。子背中道。故受生死极苦。父得中道。故有法身极乐。故前是逼门。后是引门也。还明父三义。其父者。对为子时。以明父也。领上长者也。先来求子不得者。第二对上子失父。明父求子中道善根不得也。有此文来。为释疑也。疑云。既是父子早应出世。拔子之苦。与子之乐。何故今方出耶。是以释云。求子大机不得。故不早出世也。中止一城者。有其三义。一者若明中止一城。时处人物。则是初成道华严会也。二者望子贫父富。父富则明叹佛乘。子贫则毁小乘。三者欲明子宿缘应熟。故佛垂应待之。即是第三对上子还。即辨佛出世也。此领上国邑聚落有大长者。中子即明出世时。谓化不失乡子。即华严中诸菩萨也。又是待失乡子还时也。一城者。叙出处。即辨在摩竭提界成佛也。其家大富者。领上总譬中。叹长者德也。上叹德有二。初叹自德。二叹化他。今具领之。其家大富。领上财宝无量。谓自德也。其诸仓库。领上化他德也。上化他德中有二。初是二本。二是两迹。令具领之。仓者领上大慈。库者领上大悲之宅。多诸僮仆者。还领上僮仆外迹用也。但上文既略。今广叹之。又开二别。一叹。二迹。此土之用。次叹二迹。他方之用。此土用中。僮仆总喻现通。象马以明说法。上以僮喻神通。仆譬说法。今总以僮仆。喻现通者。欲明具得。借僮仆通喻二事也。

　　出入息利。第二明二迹他方之用。说法现通。非止益此土。远利十方。商估贾客者。上明此往彼化。今辨彼来此化。又上明佛自现化。此辨加菩萨化。是华严中诸事也。然此中开三身三土之义。求子不得。谓法身。中止一城。竟唤子不得。明应身。诱引还家。谓化身。即此三身。便有三土。法身谓实相土。应身居净土。化身住秽土。问曰。初直云求子不得。何以知是法身。答曰。若垂应化两身。则是救子。不名不得。今称不得。则知是法身照机。未堪垂应化救之也。问曰。三身领何处文。答曰。上两处文。辨真应两身。一合总譬中。初辨法身。而生三界。谓应身也。颂见火譬。亦明二身。闻有人言。是真身。惊入火宅。名为应身。但佛略说故。辨于二身。四大声闻。助佛扬化。故广明三身。又教门不同。或二身或三身。二身明义者。一体一用。三身明义者。显体一用多。问曰。上佛何故明二。今弟子明三耶。答上明法身照秽土机。应身入秽中。救子烧害。故但明二身。今明法身照机。声闻菩萨感见不同。故开应化。所以辨三身。问曰。中止一城。何以知是净土。答曰。中止一城。不废家业。当知救声闻大机未熟。而菩萨道缘已备。既化菩萨。则是净土。又长者二子。一者失乡子。二不失乡子。杂觅失乡子无生善根不得。而不失乡子善根已熟。故于净土化之。所以明净土也。又知失乡子。应回生还悟无生。故住净土待之。故明净土也。

　　时贫穷子下。第三明子二义。问曰。何故交络明于父子。一类辨耶。答曰。欲明得失互相显发。故前明子三失父三得。今叙子二义及父二义。故交络明之。问曰。中止一城。是佛初成道华严时事。今何故乃叙穷子方经历生死国邑。答曰。有二义。一显菩萨心净久在净土。非佛初成道时始有莲华藏土。亦如下云。常在灵鹫山。我净土不毁。二者初在净土成佛富贵佛。但追叙穷子昔经生死困苦事故也。问曰。此中明近父缘由。及正近父。欲明何义。答曰。欲明子既背生灭惑。向无生灭解。发起复父忆子之苦。欲与子之乐。又欲明子求人天二乘乐也。困苦谓毁小乘。即游诸聚落。是也。二欲明藉此善根得增进近大乘。即至城也。

　　父每念子。第四重叙父也。初念欲以大乘悲拔子断常苦因。离生死苦果也。次念欲以大慈与正观乐因。授止观乐果。失乡之子有苦无乐。父无苦有乐。欲令子同于父。故兴此二念。又初念念其初事。后念念其后事。寂灭道场时。失乡之子未堪受道。所以兴悲。灵山之会。必当得悟。是故起慈。此则悲喜灾集也。又就初念。自有悲喜。所以尔者。佛有二子。一不失乡子。昔说平等大会经。利根之子。即得正观。是故住乡。钝根之流。失于正观。为断常所牵。名为失乡。华严之会。为不失乡子。说于大法。所以生喜。愍失乡之子。是故兴悲。故悲喜交集。问曰。此二子何时得悟。共父同集。作欢乐耶。答曰。不失乡子。华严之会。即便得悟。失乡之子。灵山之集。方乃得解。故踊出品云。是诸众生。始见我身。即入佛慧。余小乘者。今日亦入佛慧。二子俱入佛慧。故父便大喜。所以云今我喜无畏。即是父与二子。同聚作乐也。

　　父子相见譬。子见父者。凡有三义。一如旧说。一形之内。应悟无生。名子见父。二者欲抑扬大小。前叹父德。即是揄扬大道。下明见父起避畏心。谓抑毁小乘。故明子见父譬。三者前中止一城。此叹佛初成道时。菩萨堪受大乘。今明子见父。叹于佛乘。即叙二乘不堪受于大道。于中有四。一见父缘由。二见父处。三正见父。四见父起避畏心。由佣作展转。故至父舍。由正观渐明断常渐离。一形之内。得悟中道。名见父也。国城舍父。皆是中道异名。至理有大城名国。防断常为城。可栖名舍。虚通为门。能生正观为父。问曰。但释父是舍那佛。今云何以中道理为父。答曰。即舍那是中道。去中道有三品。即是去父三品。又可取二义为父。一者内德。即中道正观。二者外德。谓应身佛也。问曰。何故具用二德。答曰。但取内德。便成法身失眷属围绕之义。若但取外德。失悟入一乘之理。故须明内外两德为父。又今正以长者。喻佛乘。佛乘备内外二德也。住立门侧者。见父处也。大机未熟。如住。后时必熟。如立。初有人天机。天机不与无生理相应。为门侧。但诸子始终。凡有三机。一久后无生大机熟。二中途二乘机熟。三初有人天虚妄机熟。故一形之内。闻此三教也。

　　遥见其父已下。第三明见父。问曰。中止一城。已叙父德。与今何异。答曰。此譬有五义。一者前譬。还领火宅中化主譬说。即是为譬立譬。此领火宅中合总譬。即为法立譬。四大声闻助佛扬化。恐众生未悟。更举喻而显释之。二者立譬。领上大车譬。上佛举譬叹大车。今复引譬。譬上喻也。三者为称叹佛乘。下见父起避畏心。抑毁小乘也。四者次明佛初成道时事。穷子尔时未堪受大道。五者佛上略说。今则广释之。上合譬中有二。初合举处取人。即是叹人。故云如来则为一切世间之父。

　　于诸佛怖畏已下。第二叹人德。今还领此二事遥见其父者。领上第一也。踞师子床已下。领第二也。上叹父德有二。初叹自德。二叹化他。今领之亦二。初别叹。二总叹。就别叹中。领上二叹。初领第一叹自德。第二领上叹化他德。上自德中有二。初明累无不寂。次叹德无不圆。今还领此二也。踞师子床者。师子无畏。领上于诸怖畏。乃至无明闇弊永尽无余。即解脱床也。亦是大车中。高广义也。宝机承足者。领上成就无量知见。上累无不尽。今德无不圆。即领大车中众宝庄校也。诸婆罗门等。恭敬围绕。领上十力义也。此诸胜人。各有大力喻。佛力亦然。类上僮仆之义。不须疑之。又内有十力。多有降制。为物所崇。故胜人恭敬。即初成道时。华严之会。影向众也。又踞师子床。宝机承足。叹佛富义。今为胜人所崇。美佛贵义。一事之中。多有所含。故略明三义。问曰。何以得知。复是华严中影向众。答曰。后偈眷属围绕。故知尔也。真珠璎珞者。领上四无所畏。福慧内严。故外不惧物也。臣佐吏民手执白拂者。领上有大神力。神通自在。屈曲纵心如吏民等。又神通助开至理。犹如臣佐。皆是无漏神通。如执白拂。又现通之意。为除物垢。故如白拂。又即喻华严教中地前禀教众也。又前明福慧庄严。重明富义。今辨臣佐。重辨贵义。覆以宝帐者。领上及智慧力。智慧高出。犹如宝帐。又智慧力。能上弘下利。如宝帐上遮下䨱。又智慧摧邪显正。如宝帐有遮䨱。垂诸华幡者。七辨巧说。喻华八音。美妙如幡。香水洒地者。叹如来说法能灭四恶。一掩恶觉观尘土。二灭烦恼毒。三止邪师热气。四灭邪教恶风。散众名华者。此叹说法四种生用。一未发菩提心令生。二已生令增长。三已增长令成就。四应退者不退。罗列宝物者。领上具足方便智慧波罗蜜也。出内取与者。自上已来。举譬叹佛自德。今领上慈悲之本。及慈悲之迹。即化他德。亦前是领车。今领牛与宾从。兼喻华严中加诸菩萨演说大法。如长者不自运。使诸人出内也。下诸句总结叹佛乘不思议也。

　　穷子见父已下。第四明见父起避畏心。前是揄扬大道。此抑毁小乘。即令舍小而欣大也。问曰。父见子欢喜。明何义。答曰。前子见父毁二乘。明初成道时。不堪受大。今叹父明知子后时必堪受大。故前明子不识父。今明父识子。即遣傍人。此唤子不得譬。问上见父恐怖已。疾走而去。今何故遣使唤之。答有二义。一者见父不识。避父而去。此是一痴。今遣使唤不来。复是一痴。上即是小机不受大。今为说大教。而复不受。欲显二乘无智。故有二文也。二者上明不信是父。谓不堪见菩萨所见身。今明不信我言。即不堪闻菩萨所闻教。欲显菩萨声闻有所得心路各异。故见闻不同。为此二事。故隐菩萨所见身。起二乘化身。隐菩萨所闻教。起小乘教也。即遣傍人。谓诸法本无生教。为傍人。令其舍生灭。悟本无生灭。为将还。将还者。还归本无生也。惮不受本无生。故云惊愕等也。转更惶怖者。谤则害慧命。堕无间故。转可怖也。隐穷深之佛慧。授极浅人天。为冷水。问曰。何故说此譬。答欲显根性浅劣。不堪受穷深教。久习虚妄。但堪受极浅人天之教也。方便不语他人云是我子。显初成道时不堪受二种一。一者上来不堪受根本一。今亦不堪闻摄末归本一。以不堪受二种一。但事不获已。然后说三也。欢喜者。上以二种一化之。应喜而返悲。今息二种一。而授人天及二乘。应悲而反喜。皆愚痴之深。可伤之甚也。

　　将欲诱引已下。自上皆是净土教化菩萨竟。今是秽土化于二乘。但净土教中有二事。一者以净土教化于菩萨。二者从父母念子竟唤子不得。明不得以净土教化二乘人。显菩萨堪闻大乘。二乘不堪闻大。即显二教门异也。就不得以净土教化二乘为二。初明二乘人不堪见净土身。即子见父譬是也。即遣傍人。显二乘不堪闻净土教也。今文即有二。初对上不堪受大教。故起于小教。二对不堪见应身。故起化身。

　　问应前现身。方后说教。何故前明教。后辨身。答接前大化不得。故今明小化。故前明教也。又接上前明往贫里。于世间中教行。今即明出世教也。又教正主傍。如药正医傍也。又从缓至切。遣使与之共作。此则为赊。次明长者身自往化之。此事为切。又前说教。是小化。今现身。是小化。意谓比于小中。密说大也。

　　问隐实教而起权教。有四章。领上何文。答具领三车中四事。初念欲起权教。领上知子宿好譬。从尔时使者。第二正起权教。领譬上为说三车譬。尔时穷子已下。第三子信受。领上出宅譬。第四父生愍怪。领上见子出宅欢喜譬。

　　问曰。上何故喜。今明怪耶。答上见脱重苦故喜。今见不受大故怪。又上明方便诱引故喜。今论理实故怪。若云除粪者。作此问者。若作好作。我则不能。若除粪鄙劣。则便能也。若闻烦恼本不生。今无所灭。则不信。闻生灭则信。故昔于波罗捺。说五众生灭。中论云。前为声闻说生灭十二缘也。今人闻三论。明本无生不信。闻断五住等即信。亦其人也。前取价者。今大乘人先欲求佛。然后断惑。亦其人也。又断烦恼求涅槃。是除粪。如是除散求静。舍凡取圣。欲舍非道而求佛道。如是坐禅行道解义人。皆是除粪人也。

　　问曰。大乘经论。具有断不断。今云何偏呵断。答曰。经云断者。了惑本不生。强名断耳。不言先有惑。然后断之。父见除粪故愍怪。三世佛及菩萨。见学大小乘。断烦恼。亦愍怪。以烦恼本不生。今言其生后欲灭之。则破实相。若破实相。则一切破。所以愍怪也。又以他日。第二隐真身而起化身。上明菩萨堪闻实教。自伤二乘不堪闻。上明菩萨堪见实身。今明二乘不堪见实身。又说一乘有三门。初就小乘中说一。二大乘中说一。三一乘中说一。小乘中说一者。是密中说密。大中说一。是密中显。一中说一。是显中显。又上根于小中悟一。中根于大中悟一。下根于一中悟一。上隐实教起权教。明说小乘。今隐实身起化。谓小中密说一也。就文有五。第一父照子机譬。第二父同子密令子同父譬。第三子迷密教譬。第四父重密化譬。第五子得远益譬。

　　问此五章领上何文。答例前四教。今身亦四。初领父知宿好。但堪见化身。第二第四领上为说三车譬。第三第五领上子信受出宅譬。但无第四见子免难欢喜譬。问此四与上四教何异。答曰。上明领所说教有四。今领说教主丈六化身有四。又上领说小教。今领小教中密说大。如上所明也。问曰。隐实教起权教。隐实身起化身。犹是一时。云何乃言他日。答曰。喻中言前明遣二人。共穷子作。后长者来劝勤作合意。前说二乘教。令修行断惑。后更劝其勤加精进。此是约义论前后。故言他日。实非异时。

　　于窗牖中见者。正为二乘人不堪见真身作喻也。羸瘦燋焠者。无大乘解为羸瘦。无大乘行为憔焠。又初无智。次无功德也。有凡夫烦恼。故言粪土。尘坌以粪土重故也。未断二乘之惑。故污秽不净。污秽轻也。故见子二无及两有也。初父同子。令子同父。凡有五密方便。初附近方便。二诫劝方便。三加价方便。四安意方便。五称叹方便。此五从微至着。渐就小中说大。

　　即脱御服已下。第一明附近方便。父来就子。令子具大乘行解之二无。除凡夫二乘之两有也。执除粪器者。以心康无漏慧心。是右手。又人康无漏慧人。是右手。无漏慧除粪器也。问曰。长者除粪以不。答曰。小乘教明除粪。今譬意明不除。但执器来。扬作除粪耳。执器来者。欲令子勤作也。实不除有二义。一明为二乘示丈六。此是化身佛。实不除惑。二显诸法本无生无粪可除。即以此开方便。门而化于子。明实无惑可断。但方便言断耳。末世大小乘人。言佛断烦恼。皆是谤佛也。又世间人云。佛断惑是实。不断是方便。今反之不断是实。断是方便。灭罪是方便。不灭是真实。故大品云。若法先有后无。诸佛菩萨则有过罪。中论云。诸业本不生。故知不灭是真实。灭是方便。

　　语诸作人已下。第二明诫劝方便。豪贵之父。令子勤除粪。意在本性空寂。无粪可除。故是小中密说大也。以方便故得近其子者。前唤子欲明是父子。而子遂不来。今父来就子。令知是父子也。故起化身。为令众生成佛。故寿量品云。见诸众生乐于小法。故说年小出家。为令众生入于佛道。作如是说。

　　后复告言已下。第三加价方便。实无异时。而言后复者。据譬而言。前来诫劝。今更来加价。约义异故。言时异耳。咄哉男子者。扬作苦言劝作。实是呵责除粪。咄哉男子者。即欲明既是丈夫何为除粪。即是密语也。本疏皆显说小乘。今并作密说释者。文含二意。显说就机论之。密说就佛意以辨也。汝常此作勿复余去者。密留子住父处作。即是密令子习大乘也。当加汝价者。加价及赐诸物。令作人欢喜。更相亲附。令父子义成也。

　　好自安意已下。第四安意方便。安意住此作。即留子之义。故是密语也。我如汝父者。示其是父子非他人也。此言大显。恐其惊惮。故下以老少释之。小乘中说大乘。半开半覆。乍隐乍显。

　　汝常作时已下。第五称叹方便。称叹令其欢喜。欲留之相附。为父子之义。如余作人。欲明是子有异余人也。自今已后如所生子者。未得显说是真子。但密示是子。故云如也。即时长者更与作字名之为儿者。密改二乘之号。密立大士之名也。

　　尔时穷子虽欣此遇者。第三子迷密化譬。穷子起惑。凡有三时。一本性寂灭。横成六道纷然。二实是长者之儿。自谓贫穷之子。三说小密令悟大。而遂不能因小悟大也。

　　犹是之故于二十年中常令除粪者。第四重示密化譬。既唯领近小。不悟远大。当知是与父共事未久耳。故今二十年者。欲久住父处。得成佛子也。常令除粪。既就小中说大不悟。故还说于小。令藉生灭之教。远悟无生。故令除粪也。

　　过是已后心相体信者。第五远益譬。藉生灭教。除粗烦恼。远悟一乘也。释长者有疾自知将死不久。凡有三义。一者佛应机。双说大小。此则为生。机谢应息。双废大小。名之为死。今至般若时。已废于小。故称为病。二者就说大中。自有二种。未密说大。则有小乘之教。丈六之身。此则为生。密教于大。则密废小教。密废丈六之身。此则为病。至法华显教于大。显废三乘。显废丈六。故名为死。三者佛初出世。说于小乘。有小教主。已去涅槃远。名之为健。至说大品。已去涅槃近。称之为病。若至涅槃。目之为死。

　　释付财四益义。佛不自说般若者。有益二无益。二有益者。一佛是至人。说于极法。则有显法益。二化于菩萨。有利物益。二无益者。一人畏佛尊高。疑问不能自尽。二不得化于二乘。故佛不自说。不命菩萨说。有五义。一者令菩萨说。得化于菩萨。二得显法尊妙。三小乘人。谓菩萨漏未尽。见理不明。亦有不得以人清净。显法净义。四有疑问。亦不能自尽。以菩萨亦高尊故。五不得化于二乘人故。亦不得加菩萨令说。命二乘人说。复有四益。一人净显法净。二得化菩萨。三有疑问得自尽。四正得化小乘人也。问般若教宗云何。答曰。正明一乘为宗。问与法华何异。答曰。有二异。一般若正教菩萨。傍为二乘。所以知者。下云佛敕我等。为大菩萨。说最上道。智度论云。为弥勒说菩萨行。二般若显教菩萨。密教二乘。法华二义。一正教二乘。傍教菩萨。二显教菩萨。亦显教二乘。虽显密傍正不同。同明一乘也。

　　释付财譬。问曰。付财明何义。答曰。望父付。即是大方便。调柔其心。欲令引小入大。望子受者。前明不解昔小教意。今不解昔大乘意。上说小乘。既有五密。今命弘大道。义亦同然。富贵长者。付贫贱子。家财足之知。示是己物。斯一密也。二者发言我心如是。当体此意。我心如是者。欲与财也。当体此意者。令穷子体达与财之意。斯二密也。三重释云。今我与汝便为不异者。明父子一体。天地与我同根。真如之外。更无异物。此三密也。四宜加用心者。加意用心。采我此言。谓四密也。五无令漏失。勿漏失与财之意也。

　　释顿渐义。问曰。他明三教。一顿。二渐。三无方不定。与今何异。答五时四时。四宗五宗。法华中明未有顿教义。若有顿教。则破彼义也。亦无渐教。渐教者。悟入一乘。至法华时。即是悟本顿教。故初一乘化不得为顿。后渐化令入本一乘。名渐化。明法华未了。宁有渐顿耶。今明法华具足顿渐。即是穷深极大。极大者。含三句。一顿非渐。谓顿化不得。即华严也。二渐非顿。人天二乘教。三亦顿亦渐。大品等明大乘为顿。未废小为渐。穷深者。泯上三门。归于一道。故一切教并归法华。从法华出一切教。虽出无所出。虽收无所入。须精见斯意。

　　释权实四句义。实非方便。即是一乘。二方便非实。谓四乘。三亦方便亦真实。即法华前诸大乘。于菩萨即是真实。小乘人假此得悟入一乘方便。此四是教。同表一理。即非权实也。释本末四句。一根本非枝末。谓一乘法轮。二枝末非根本。四乘之教。三亦根本亦枝末。即法华前诸大乘经。未废三乘者。是也。有大乘故。即是根本。未废于小。故有枝末也。问今正取何物为根本。何物为枝末。答曰。本来唯有一理。故一名为本。又从一起二。一为二。一为二本。四乘名为枝末。问曰。若以一乘为根本者。则一切大乘。并是根本。一切四乘。皆是枝末。何得云华严为根本。法华为枝末归本。答华严初具足辨佛乘。故是根本。余教非初说也。又或未废小。故不名根本。预是佛乘。皆是根本。非佛乘皆是枝末。此就教一重。定作此分本末。若中假相望。则有四重本末。初重如向。二者不三不一中道为本。三一为末。三者三一为二。不三一为不二。二与不二皆末。非二不二为本。次绝四之理为本。四句皆是末。故中论法品明。实相绝于四句。若说于实不实四句。皆是至理之门。欲令因此四门。悟入不四之道。亦从。无言起言。故有四句之言也。

　　释穷子始终有十痴义。所以明十痴者。四大声闻将说譬。建章逆叙譬意云。我乐说譬喻。以明此义。此义者。上法说中。但明得失二义。如譬喻品初。今当以譬喻。更明此义。明此义者。虽有六譬。但明唯教一人。唯显一道也。今虽十譬。但明得失。失中凡有十痴。初背父而去。谓一痴也。次还归住门立。而不入。斯二痴也。次见父不识。谓为非父。此三痴也。次重背父去。谓四痴也。次唤不来。谓五痴也。次为说是子。亦不生信。此六痴也。故文云。虽如是子而以方便不语他人云是我子。即初成道。设为说法华。亦不生信也。次往人天他家客作。斯七痴也。次父唤为子不求。而为父除粪。斯八痴也。次父亲付财而不取。斯九痴也。次为说大法。陶练小心。犹自不求。此十痴也。

　　释佛知其心渐已通泰。明四调柔义。此譬来亦二义。一者望佛陶练小心。令立大志。二者重显子痴。如下偈二种陶练。犹不改小求大。一者用大行陶练。而封执小行。不求大行。二者以大果陶练。报封小果。不求大果。今就佛一化始终。四种陶练。令改小心。大机成就四调柔者。世间教。出世间教。自教。他教也。初二调柔令离凡夫有见。次两调柔。令离二乘空见。空有二见将灭。中道正观将生。故至法华中。为说中道之经。即便得悟。即是因中发观也。又前二调柔。令离三界毒虫恶鬼。三界火宅。令不起凡夫之爱。离于毒虫。不起凡失之见。离于恶鬼。恶鬼毒虫若灭。则心火灭。火灭故不更起三界身。故身火灭。得出分段火宅也。后二调柔。令离二乘毒虫恶鬼。令不起二乘之爱。故息毒虫。不起二乘之见。名息恶鬼。问曰。二乘云何有爱见。答曰。涅槃经云。有所得者。名为二乘。有所得即是有所爱着。故名爱。若以声闻言。无布施是邪见。又见菩萨八相成道。名为曲见。故二乘具爱见。则见毒虫恶鬼。毒虫恶鬼灭。故心火灭。不受变易之身。故身火灭。得出第二重火宅。是以四调。令出二种火宅也。今二乘后火将灭。应登中道大车。故佛为说大乘也。

　　而命其子者。断常将灭。正观将生。即是子也。亲族者。同行中道。同行之流。名为亲族也。国王者。分身等也。若多宝分身来集者。取已成佛。诸菩萨是国王也。大臣者。十方诸佛所化高行众也。刹利者。七地无生已上也。居士者。初地以上人也。问曰。何故但集此众。答曰。今欲召集证明众。不取禀道人。故但列大者也。此是我子者。是我正观子也。我之所生者。昔说中道经。今生正观子也。舍吾走者。背中道。起断常也。昔于本城推觅者。本城者。即中道本乡。求正观子不得也。此间遇会得之者。至法华断常始倾。正观始发。名得之也。此实我子者。问曰。上已云我子。今云何故重说。答曰。可细寻经旨。今言实子。实子者。真子也。昔虽是正观子。断常强。正观弱。非真子故退也。今正观强断常弱。不后退转。故是实子也。大富贵长者。忽起客作贱人为儿。恐是权诱。物不信。故言实也。昔二乘毕竟不作佛。今忽作佛。亦是难信。故发此言也。次付财者。非长者外与其财。因中道经。发正观解。故名与财。彼得正观。离断常。故名得财也。先所出内是子所知者。上悟法华。今悟般若。般若法华。是大乘教之始终。显二乘人具解一切大乘教理也。又与上句财令其自行。今知内外使其化他。既成菩萨。则具自行化他二德也。昔虽化他。谓是他令我化。他始知是我自化他。非长者使我化他。又昔谓他物与他。今知是自物与他也。又上与其财。今令用财。得而不用。亦无深益。还是自行化他意也。

　　释合譬意。但合三。初合住乡。二合失乡。三合归乡。此三既要摄十都尽。凡众经合譬。其意有四。一者全合。以喻说难明。须次第遍合。二譬多合少。譬说易者不合。难者合之。三譬少合多。亦是譬难所以。四转势合。喻中一势明之。合中更复转势也。若讲师但取譬而合者。唯得一意也。大富长者得实理。累无不寂。德无不圆。为大富。皆似佛子者。谦让门也。又得无生中观为真。今但入十信为如来常说为子者。不敢自称皆是佛子提引。亦自谦也。又斥余未悟也。虽复三世回转。未始非子。则唯有佛子。无有二乘六道之非子也。

　　以三苦故已下。合失乡也。失中道乡。起二火宅也。三苦者。起凡夫爱见心火。感分段身火也。迷惑无知乐着小法者。起二乘爱见心火。方受变易生死身火也。又失中道正观。具起断常。起凡夫有见。即三苦所烧。起二乘断见。名示小法也。又退菩提心。有二种事。一受三界苦。二者愚痴苦。即乐着小法也。

　　世尊已下。合还乡譬。但合三者。初合小乘。次合大乘。后合一乘。摄大乘论中。亦明此三也。又释迦一化。唯此三人也。又前法说中。唯有三也。又三譬二意。初二是两调柔。谓悟一之方便。次合所悟之一也。此亦摄一切方便正体也。初二为二调柔者。初譬令离凡夫爱见火宅。次付财调柔。令离二乘见爱火宅也。又对上失乡两事。一者起凡夫爱见受三苦。二者乐着小法。是愚痴苦。初譬令离凡夫有见。次调令离二乘空见。合此三譬中。一一有二。初二者。一明小化得。次辨大化不得。释成小化得也。蠲除戏论之粪者。凡夫爱见为戏论也。如中论法品说也。得一日价者。上所离。今有所得也。此中显二乘所得不足。言如一年得一日价。此一痴也。二复以为足。此二痴也。三自以为多。此三痴也。下复云。不复更进求也。此为四痴也。次明大化不得。释成小化。如文易见也。合付财中亦二。初明说大不求。世尊以方便力随我等说者。第二明昔不得显教其大也。方便随我者说。我说大乘。但教菩萨。不教二乘。二乘自学小法。佛昔于大品中。随我亦作是说。故名方便。合一乘中亦二。初明领解。法王已下。次辨自庆。

　　释偈文。前举善吉。今明迦叶者。欲明解同。故互举也。颂十譬应十。但偈与长行。转势明义。故文不同。转势有二。初略广。二科简。略广有二。长行广有十譬。偈略唯八。一初为父子。二中途相失。三子渐还乡。四父子相见。五大乘唤子不得。六小乘化子得。七付财密化示大乘。八显了教大。作此八事。明不须人天教。故略冷水洒面。付财陶练。同是大乘密化。举一则摄二。故亦略之。则但有八也。二者长行与偈。互有略广。长行广已显。偈则略之。长行略未显。偈则广之。次科文阶节者。虽有八譬。取意唯有三阶。一明住乡。二辨失乡。三叙还乡。此三摄一切。但上三譬四番。初明子三义。次父三义。三重明子二。四重明父二。今合四为三。初明子二。次辨父四。次明子三。子二者。前明住乡。次失乡。童子者。昔修正观。不离凡夫二乘爱见。如童子也。幼稚者。习观微弱也。无识者。释长行舍父之所以也。未能精识有所得无所得。如无识也。远到他土者。第二失乡也。有所得无所得。其理悬绝。故名远也。周流者。长行中但明遍生六道为周。今辨轮回久劫如流。即释长行久住义也。乃至之言。其父忧念。领父也。长行略明三义。今广明四义。一父觅时。二觅失乡子不得时。三化不失乡子时。四忆失乡子时。四方觅者。子移五趣。父言四生。其言巧妙也。五趣摄生不尽。四生摄生则尽。欲显住一子地。遍觅失乡子不得。方息化也。求之既疲者。觅失乡子。善根成就未得。未堪即化也。顿止一城者。颂上化不失时也。一城化不失乡子处也。造立舍宅。示舍那身。明化主也。五欲自娱者。内受佛乐。外化大机。说尽理之法。称悦佛心也。

　　其家大富者。颂化主德也。此中犹是颂火宅。叹长者德。但长行略说。今明广叹。就文有三。初作大富譬。二明大贵譬。三总结富贵。初总赞叹佛德无不圆。次叹九道尊极。又初明盛德内充。次辨外为物敬。富贵各三。一内富。二外富。三他方富。亦得为四。谓内外此土他方。明富德颂本迹义耳。千万亿已下。第二明贵。亦文三义四。初明内眷属所敬。次十方佛爱念。群臣已下。十方菩萨所尊重义。四者谓内外佛菩萨皆敬爱也。以诸缘故已下。第三总结富贵。弘道利人。名为诸缘。授道为往。禀教为来。又遣化他方为往。他方遣化。或为作证为来。豪富如是。第四忆子之苦。上来化不失乡子。今忆失乡子。夙夜。夙谓早也。

　　尔时穷子已下。第三重明子三义。初求衣食时。二近父时。三至舍时。即三品善根也。初二义属子还乡譬。后一属子见父譬。但欲作三品善根次。故一处合颂也。释借问贫里欲住佣作。既略冷水洒面譬。则借问贫里。是二乘机。欲扣佛说。除粪譬也。释何用衣食使我至此。从向国城舍。皆是求衣食故来。因求衣食。遂为王所捉。此欲明非求衣食之处。故不应来此耳。求衣食即是求小乘。为大教所局。欲明大教非求小果之处。

　　不信我言不信是父。此颂诱引还乡譬。长行中直明隐实教起权教。隐实身起化身。今偈欲释长行。宜分为二。初明无实身实教二机。第二明权身权教两化。不信我言者。不信华严实教也。不信是父者。不信舍那实身也。

　　更遣余人已下。第二起权教权身。初颂起权教。长者于窗牖。第二起权身。二文亦各三。初文三者。一知机。二说教。三信受。次文三者。一知机。二现身。三说教。文易解也。涂足油者。外得使令。即五通也。饭食为饱。荐席为𤏙。三学即内德也。即内外事圆。长者有智。然长者不自知家事。复有不失乡子。亦不令知家业事。而令失乡子知家事者。盖是有智计也。又上就小乘中五种密。令因小悟大。已得远悟。今更就大乘中。复作五种密语。乃至二种陶练。小志遂移。大机成就。故有智。

　　佛亦如是已下。颂合譬。即转势说法。开之为二。初明顿化不得。第二明渐化得。顿化不得。即是华严。初偈文是也。就渐化中。开为三别。初明小乘化。次明大乘化。后明一乘化。初是密中密。次是密中显。后是显中显。又初二教为方便。后一正化得之。

　　佛敕我等已下。第二大乘化。于中有二。初明昔密化。次辨昔不得显化。各分为二。初章二者。一明自化。二明他化。自化中有二。初合父付财。二合子受付。合父付为二。初合付财。二合密化。初有半偈。合付财。最上道者。叹般若是十方三世诸佛法身父母。修习成佛者。第二合密化。辨般若教宗也。般若正以成佛为宗。问曰。何故作此语。答曰。有二义。一密化失乡子。般若正以成佛为宗。今令汝说之。即是令汝作佛也。二化不失乡子。令修习成佛也。余见南北诸师。互布抑扬。深用叹息。南方诸德。用四五时。及北土四五宗者。皆毁般若。而叹法华。晚弘智度论师。多毁法华。而叹般若。皆失经旨也。今责四时之流。若般若必非究竟。则一切皆破。何者。如长者宅内一切珍宝皆付穷子。即是以般若付声闻。若般若定非究竟。则长者宅内物。皆非好物。又长者亦非好长者。又将不好物与子。又令子以不好物教他。此有四失也。五者付财时物。犹是委家物耳。付财物既非好物。则委家物。亦非好物。则般若法华一切皆破也。又二乘非究竟。令说般若。即以究竟。破不究竟。若般若遂不究竟。则将不究竟破不究竟也。今所明者。般若法华。更无有异。而有二法者。为不失乡直往菩萨说。名为般若。为失乡回小入大菩萨说。名为法华。约为人不同。而理无二。问曰。出何文。答曰。出此经譬喻如云。为诸声闻。说大乘经。名妙法莲华。即法华正教声闻也。又云我承佛教。为大菩萨。智度论云。为弥勒菩萨行。故说般若。又云般若不嘱佛。不嘱二乘。但属菩萨。此明般若教菩萨也。问曰。何故法华为二乘。般若为菩萨。答曰。般若明二道。般若道方便道。此二是十方佛父母。十方佛从此而生菩萨将欲作佛。故般若教菩萨也。法华开三显一。令舍二归一。故正教二乘也。又讲听人心粗。但言前说般若。后说法华。只前说般若。即是说法华。后说法华。即说般若。以前财后财。犹是一财。般若亦是大慧。法华亦大慧。有何异耶。问曰。法华开权。般若未开权。云何是一耶。答曰。法华开权。是般若方便之用耳。岂离般若耶。但般若时。为二乘大根未熟。故未得开般若方便之用。但说般若之实。以此异法华耳。为大菩萨。大菩萨即弥勒十地人。而令极小之人。为十地说者。欲以声闻说代佛。意欲令其成佛。所以然者。唯佛一人。得为十地菩萨说耳。声闻既为十地人说。当知代佛。意欲令成佛也。但为菩萨。而不为我说斯真要者。结教旨归。正教菩萨作佛。尔时二乘人未堪闻。即显般若独属菩萨。不通属二乘也。

　　释一切诸佛秘藏。北土人云。般若是不真宗。南方人云。般若未开权。故未堪实。今文云。但为菩萨演其实事。又云说斯真要。斯真要破北土不真宗。演其实事。破南方未显实也。问曰。下明二乘亦得不生不灭。与菩萨何异。答曰。二乘坏生得不生。亦坏不生得生故。以坏生。得不生故。是生灭观。为除粪人。菩萨知生宛然即不生不生宛然而生。游刃不伤皮肉也。

　　我等若闻净佛已下。第二颂他教。即陶练小心。就文亦二。前用大行陶练。而封执小行。不求大行。我等长夜于佛智慧已下。第二明大果陶练。而封执小果。不受大果。

　　我等虽为已下。第二章明昔不得显教于大。就文亦二。初明为他说大。而自不求大。导师见舍已下。第二明佛昔知大机未熟。不劝求大。初是自不求大。次他不教求大也。

　　如富长者已下。颂一乘化得。即颂委属家业譬。问曰。初穷子见父大宅财物。疾走而去。次领知财物。后得财欢喜。此三何异。答曰。初是华严事。大机未熟。故背大趣小。次是大品事。受命而说。后是法华事。故得悟欢喜。问曰。乃知三时不同。财物何异。答曰。财无异也。初见财而怖。次领受于财。后得财欢喜。虽有三时。而财无异。若尔华严般若法华三教。亦无有异。但约教化与不化。及显密不同。故有三经差别。化不化者。华严但显教菩萨。不密化二乘。般若显教菩萨。密化二乘。法华显教菩萨。显教二乘故。又初大机未熟。如怖走。次远熟。如领财。三正熟。如得财。但约机不同。教无异也。问曰。今文颂付财陶练小心。及委家业。有何异耶。答叹菩萨早闻大乘。早得领悟。二乘之人。虽早闻大乘。而不舍小。不取大。故是痴迷。又欲明三大乘无异。初闻怖走。次闻不知取。三闻方取。盖毁二乘之鄙劣也。叹菩萨初闻。即便取之。又二乘薄福钝根。具待四种调柔。方舍小取大。菩萨福德利根。不须四调。即便取大。又四大声闻。欲化诸未悟。令初闻即信。勿经三时。又我昔亲说大。而不取大。后方取之者。余声闻昔不取大。以同我迷。今闻法华。若不取大。则是迷中迷。不可化也。

　　释得道得果。得者无正观也。果者实相境也。于无漏法。释果也。得清净眼。释道也。此偈辨得大乘解。持戒已下。明行。以外为正。故前明之。解行为因。梵行是果涅槃。故前二为因。后一为果。又前二德无不圆。后一累无不尽。问曰。下明二恩何异。答曰。神通恩。是隐实身而起化身。说法恩。谓隐实教而起权教也。

　　法华经统略卷中(末)
卍新纂续藏经第 27 册 No. 0582 法华统略


　　法华统略卷下(本)

　　胡吉藏　撰

　　五百弟子授记品

　　问下根人云何得悟。答曰。此经虽三周说法大宗。终是开权显实。下根人悟于权实。入佛知见。故得佛记。今更以五门。辨于权实。一开合门。二有无门。三生灭无生灭门。四实不实门。五邪正门。开合门者。今品正就涅槃权实。以二乘人正保执涅槃。故须斥之。昔教明三乘人同一涅槃。同度一生死。故前云。佛说一解脱义。我等亦得此法。到于涅槃。此是合义。故名为权。今教辨开义。开者明三乘人二生死二涅槃。二乘人度分段生死。一乘度变易生死。二乘人分段外有涅槃。大乘佛变易外有涅槃。故昔合为权。今开为实。有无门者。昔日四种有无。皆是方便。言四种者。涅槃中有无。生死中有无。涅槃中有无者。唯有一涅槃也。所言无者。更无大涅槃。唯有一生死为有。更无生死为无。故此四有无。皆是方便。今亦就涅槃中论有无。则番昔唯有大涅槃。无有小涅槃。实有无二生死。无有一生死也。次生灭无生灭门。明权实者。二乘涅槃。是生灭义。故是权。今日涅槃。是无生灭。故实。二乘是生灭者。有分段四住生灭。此二种得于涅槃。名之为灭。故四谛中。苦集相生。灭道还灭。此是权教。今明五住二死本自不生。今亦无灭。无生无灭即是涅槃。即是度二生死。名无生灭教。称为实也。次别就今教。明生死涅槃实不实门。凡有四种。一者以二乘度分段立涅槃。此是权。今度立涅槃。此是实。此一往今昔权实。对二乘用也。二生死涅槃皆是权。非生死非涅槃名实。所以立此一位者。有三意。一义权。本有生死。可有涅槃。竟未曾有生死。何有涅槃。又至涅槃时。无复生死。云何有涅槃。如薪无故。不得有火。二释经。华严云。生死及涅槃。二俱不可得。又云生死非杂乱。涅槃非寂静。三者斥病惑者。但云小涅槃如化城。谓大涅槃是实城者。昔为着生死。故说涅槃。明小涅槃。今为拔小见。故说大耳。云何舍小。更封大三者。生死涅槃为二。非生死非涅槃。是非二。二与不二。皆是方便。非二不二。方名为实。所以有此者。为着中道也。闻前生死涅槃是二边。非生死非涅槃是中道。舍二边而着中道。经云。远离二边。不着中道。亦应云。大圣说中道。为离于偏故。若复见有中。诸佛所不化。故二不二。皆是方便。非二非不二。方便真实。四明上来四句皆是方便。离四句方是真实。故下经云。诸法寂灭相。不可以言宣也。问此四句权实。的出何文。答曰。但令对病。散释众经。二事便足。何须问文。必欲出者。中论观法品。彼云为下根人。明生死不实涅槃实也。为中根人。生死涅槃皆不实。非生死涅槃是实也。三为上根。俱泯前二。故云非实非不实。论云此四句皆是门。为通绝四之理。方是实。前四皆不实。此是龙树自作。勿不依之。次破邪门。释法华唯有三师。光宅云。寿量佛终归无余。即是化城故。寿量佛终以化城为涅槃。又终是化城。竟无宝所。又终是化城。终无度二百。此说大悲。次云䨱相明常。前显了开权。明化城是方便。何故䨱相于辨宝处为真实。此是开门。显了示像。隐䨱自于害也。既不得显示其像。何事广开于门。既广开门。何事䨱于像。又经分明辨二乘度三百。分明辨佛度二百。分明辨小涅槃是化。大涅槃非化。何乃云隐䨱耶。次明此经辨佛是常。具得开二生死二涅槃。但谓二死决定无。名断见。涅槃定有。是常见。故中论成坏品云。涅槃时灭。生死相续。是则为断灭。又此但得今四方便因中之一支因耳。用尚未圆。何犹得体。无体何有用。故一切失也。今五百弟子。学无学人。得如此了悟。与佛悟同。故得佛记。

　　问曰。既得此悟。即应是佛。答曰。本不可知。据迹而言。初回小入大。是初心佛也。

　　释系珠喻。初先叙师三说。次叙弟子三领。师三说者。初周略说。次周处中中说。后周广说。三说不同。为三根故。利根须略。中下根广说亦尔。转势说法。故有三种不同。初周略说者。始自法身照机。次有根本法轮枝末及摄末归本。即起三轮化。故从华严。竟法华也。次周处中说者。亦辨自法身照机。次起三轮之化。长明三一不虚。及初为父子。故云此诸子等。生育甚难。乃至先因游戏。来入此宅。故名处中说。第三周广明三世。及以三时。三时者。过去初结缘时。中途流浪。乃至得罗汉时。后至灵山。为说法华。得了悟时也。弟子三领者。初领略说。作略说解。次领处中说。作处中领解。后领广说。作广说领解。身子两义故。一人略。但叙己身。二时略。谓从鹿园已去。竟于法华也。次四大声闻。人法俱处中。人则四大声闻。法则从过去失乡。竟今委嘱家业。后周俱广。人则五百。法具三时。一闻大法时。二中途忘大取小时。三舍小悟大时也。利根难得。故有一人。中根稍多。有四大声闻。下根无数。略陈五百也。次合三周。作法譬二说。初周法说。次两周并是譬说。三领亦然。身子作法说而领悟。二作譬说而领也。又三周为二。初二周作父教子义。后周作兄教弟喻。三根声闻。为十六沙弥。并共受大通智胜佛学故。俱是法子。十六先悟如兄。三根声闻后学如弟。此是大通智胜他也。现在犹存兄弟。故作导师徒侣之喻。故三周唯有父兄二说。三周亦唯有子弟二领。初二周。作子领父说。次周作弟领兄说也。

　　释系珠譬。先叙大意。明贫穷弟者。叙凡夫过也。忘珠困苦者。鄣二乘失也。故知凡滞有为过。二乘沈空亦惑也。初明系珠者。为菩萨时利物也。后明示珠者。成佛道益物也。故有凡圣两迷。佛菩萨之二益。示珠者。破凡迷排圣惑。令悟中道直登一极理也。赞叹珠者。劝一切众生。发菩提心。一句染神历劫不朽也。

　　设酒譬者。叙始终迷悟。欣忧不同。凡有三譬。初系珠。二忘珠。三示珠。如疏。今就三譬。各二。初二者。第一说教譬。二系珠譬。中二者。一忘大乘譬。二取小譬。后二者。一亲友会遇譬。二示珠譬。初说教譬中三句。第一至亲友家。谓禀教譬。珠之一字。是说教譬。从醉已下。第三明迷教譬。酒正喻法华教。所以因酒喻法华教者。正道绝名。无名相中。佛欲令人悟解故。上来种种名字说之。序品文殊借大雨及䗍鼓喻之。初周中直名妙法莲华。第二周中。三种名字。初名机案。次一门。次大车。机案是父身所凭。足之所履。欲以父物出子不得。即是用佛道化物不得也。次作一门。而复狭少喻。至理微妙。虚通如门。不容一豪断常。如狭少。是三世佛所乘。故名大车。第三周中。对化城故名宝所。宝所即是宝城。显二乘位处是化城。如涅槃中亦明真化。故云汝今值此正法宝城。云何取此虚伪物也。三周领解中。名字者。身子云。开佛柔濡音。演畅清净法。即是妙法莲华。不为诸垢所染。名为清净。第二周中。名为傍人唤子不得。如大乘化不从人。有示悟教令之功。如大法有诠理化人之用。其后种种名字。谓向本国。至城。到舍。住门。见父。其家业珠宝。至理是众生旧居本国。防断常邪非为城。可以栖神为舍。至妙虚通为门。中道能生正观为父。可贵重珍宝。今第三周作酒名者。约教而言。正喻观乐。兄弟共聚。必共作乐。说法华经。既明尽理之法。畅众圣心。故化主乐也。众生闻教。现在得记。未来成佛。心大欢喜。如身子之流。又方便品云。是等闻得佛。大喜充遍身。二者酒能益体。如教长养法身也。三酒能治病。喻此经能破凡夫二乘。及菩萨病。四酒能宣药。如教能诠理也。次约缘亦有四义。一初饮酒未醉时二大醉时。三小醒时。四大醒时。三根声闻。始终亦有四时。一逸去初闻经发菩提心。如未醉时。次忘菩提心流浪生死。如大醉时。三发小心行小行。如小醒起行时。四为说法华得悟解。如大醒时。问膳喻何物。答曰。若酒膳合设令其饱温。酒为礼主。喻教令发菩提心。膳喻令修菩萨行也。若偈中明酒。长行办膳。如信解中。初老弊使人。后作涂足油者。即是转譬。并喻教也。一者富贵兄。设弟百味。畅于兄心。则兄乐也。二饥人得百味美食。必大喜乐。闻法华亦然。三者食长养身命。法华教长养法身慧命。四食能治饥渴苦。如教能破一切惑。

　　是时亲友官事当行者。第二系珠譬。前教今譬说教。令譬受解。即令发菩提心也。又三。初明系珠意。以无价宝下。第二正系珠与之。而去下。第三明感尽应息。官事当行者。初系珠意也。私事可住。官事必行。一他土机熟。不得不去者。其人醉卧。即是起迷鄣圣。谓感应息也。酒喻教。珠喻菩提心。珠有五义。一菩提心。是中道种子。故圆正如珠。二辨无价之得市。当乐佛果。三珠不可朽灭。如菩提心种子不可灭。四可宝重。如华严云。菩提心宝。一切宝中最上。五正取系着内衣里。喻以菩提心种子在众生心内。天亲论明一切种子皆在梨耶识中。问为是系罢醉。为是醉罢。系若醉罢系。则醉无所知。云何得发菩提心。此乃得文而害义。若系罢方醉。发菩提心竟。然后起迷。此释得义而违譬文。答曰。他曰醉竟方系。众生有无明烦恼如醉。今其发菩提心如系。此不成喻。其醉卧一无所知。云何得发菩提心耶。今明系竟方醉。初设酒时。即是已系珠。初设法华时。已令发心。今明醉卧不觉知时系者欲显菩提心种子不朽灭义。若初设酒。即辨系珠者。不得显不朽灭。今欲明后起迷。亦有菩提种子不失。故就酖卧时系。问以何文证系忘后醉。答曰。余久久方见文。合譬中先明发菩提心。后辨废忘。文甚分明。问何故说系珠譬。答曰。欲劝一切众生听法华。发菩提心。若一发心。则永不朽灭。复还得续发菩提心也。二欲斥二乘人。心内自有真实而不知。求身外之伪珍。即令舍二乘见。其人醉卧。都不觉知。第二忘大取小譬。即为二别。初明忘大起已游行。谓取小。如疏也。

　　是时亲友下。第三示珠譬。亦二。初明会遇相见。二辨示珠。会遇者。小志移。大机熟。感应相称也。会遇见者。求衣食时。已是见佛。既求二乘。是贪财人。非是兄弟。如信解中客作也。得悟一乘。始是兄弟。故名亲友相见。如信解得悟。故名父子。

　　咄哉下。第二示珠为二。初呵取小。次令求大。丈夫不应求衣食。如菩萨不应取二乘也。我昔已下。第二令求大。还叙三时。初叙过去兄弟相见与珠时。而汝不知下。明中途忘失时。即不知是忘大勤苦下取小也。汝今可以下。第三示大时也。

　　学无学人授记品

　　释三周文。各异。初周有授记。有领解。文少。故不立品。次周俱有二事。以文多。俱有二品。三周亦有亦无。有授记文多。故立二品。有领解文少。故不立品。次论前后。前二周。先领解。次授记。以其利根故解心明净。故即与记。后示钝根。虽复闻法。解心犹昧。待得记竟。解方明了决。故方述解也。次论有无。前二周皆有述成。三周无者。前二述成。为欲与记。故有之也。第三已授记竟。故无述成也。三周授记异者。初直授记。不论总别。故不立品。次明四大声闻。同是无学。以人同。立一品。第三周中。以人异故。立于异同。故品前五百。同是无学。同有领解。现在同皆得记。未来同皆成佛。故同立品。次同有学无学。同无领解。同得记。同成佛。故同立一品。前分二人。初是变化。次是退菩提心。二权实不同。三有述解不述解不同。四嘿念述解不述解不同。五愿行有别。故立二人。后两人者。阿难罗云权行。二千人是实行。前二人愿行同。次二千人愿行同。前是显名。次是密行。初二人前后得记。前后成佛。二千人同时得记。同时成佛。前是佛眷属。后非佛亲属。故分二人。对上品者。上无学中。初权人。次实人。今亦初权。后实。欲摄一切声闻。得记尽也。亦应分者同余权实二人也。又我下。超异诸人也。但同众人。尚应得记。况复异也。唯有如来。我所归者。意在求佛。示迹为声闻。显述解也。

　　释学无学人。于空王佛所发心。因此明缩观义。智度论云。菩萨行性空。佛行毕竟空。毕竟空是空王。性空者。一切法自性是空。横论生死涅槃等万法。及竖论有无等四句。皆是无自性。无自性则无物。无物故名为空。毕竟空者。佛了达横竖毕竟清净。名毕竟空。故毕竟是无遗余之名。宜约于佛。菩萨虽习毕竟空观。但照犹未尽。但有性空之称也。彼佛得此毕竟空观。因以为名。故云空王佛也。释迦与阿难。亦初习毕竟空观。故名初发心。则初后不二。但初习毕竟空。破有所得难。后去则易。其犹破竹初节也。大品云。从初发心。则行无所得。无所得者。不得一切法。谓横竖一切法。皆不可得。名不可得。华严云。初发心时。则是佛心故。亦是此意。

　　问曰。毕竟空云何乃是发菩提心。答曰。一切法不生。彼若则生。不发一切诸心。即是发心。佛若发生死涅槃有无四句。内外一豪心。则佛心不发也。我常勤精进故得佛。阿难乐多闻故后成佛者。良以释迦常勤习毕竟空。故先成佛。阿难乐多闻。不勤习一观。故后成佛也。问曰。云何勤习。答曰。寄南北三师。明习观成佛义。长安二摄论师。一云闻薰习灭。二云灭。次江南。亦灭不灭。金刚心无常实法义。自灭假名相续。转金刚作佛。是故不灭。前二互净。复与第三诤。第三与前二诤。以三各诤。各相破。俱不成也。又互执则互起爱见。于自起爱。于他起瞋。无明常在其中。具足三毒。是烦恼因缘。烦恼因缘惑起业。因业受诸苦执。如来悬见末世。有此三执。初是无见。次是有见。后亦有亦无见。故楞伽经记龙树菩萨云。南天大国中。有龙树菩萨。为人说大乘。能破有无见。往生安养国。今检中论文。具破三家义。一明因灭失。于前谁生于果。二明因不灭失。则因至果名常。亦不生果。若转因至作果。复有失灭义者。则一法有两体。若是一因体者。灭则无。可作果不得。言灭令遂有灭。复有转作。则成二体者。一十地灭。复有一十地转作佛也。故三法不成。云何有佛。

　　问曰。今云何得作佛耶。答曰。亦见有三家义。故成有所得。故不得佛。正以求三义不可得。脱一切有所得。萧然无寄。即是佛也。又原此三家心路根本。谓有八妄想八颠倒。而后习无生观除之。故颠倒渐灭。观门渐生。故诤此观行。有灭不灭。亦灭不灭。今更足一家。乃至灭非不灭。盖是四宗病原也。中论颠倒品云。正破此病。今且示之。

　　法师品

　　两义明流通。一者上三周明妙道。三根人已悟。今令其悟二世未悟众生。前即是令发菩提心。今令修菩萨行。二者上与其净土成佛记。夫得清净土者。要由自他心俱净土。已得自净。自净者。火宅破凡夫心。信解破二乘心。药草破菩萨心。故自心今还以悟他。亦令他净。故徒众净。自净故化主净。故感国五净。教门所以得净土成佛也。二令诸菩萨及一切凡夫。弘通法华。亦得四净也。上弘大法。下为物师。即上弘下化。名为法师。即具四净。故得净土也。因药王者。药王禀法华得悟。舍身命财。弘通利物。以报佛及法华恩。今八万人亦尔。今三根声闻亦尔。次别四众三乘人云。闻此经一偈。皆与授记者。三义故来。一者令八万人及三根声闻弘经也。以闻经一偈。即得记成佛。有斯大利。八万及三根。一切凡夫。岂不努力弘经。二者即是劝一切众生听法之义。闻一偈既得记成佛。宁得不听法华耶。三者上但授声闻记。今欲并授一切闻经人记。故说此言。佛灭度后弟子文来。亦具三义。如向释也。又上来但授三根记。今授一切听法人记者。欲明一切得佛记。佛语无二。则一切人皆成佛无疑。即是欲显唯有一无二也。

　　问曰。闻经得记。不闻不得记。何得云一切众生皆成佛耶。答曰。一切虽有佛性。正因要由闻经。发菩提心。缘由因故。得成佛也。问曰。一念随喜。云何得记。答曰。随顺此妙。妙既绝四句。超百非。言忘虑寂。心亦顺如此妙。则与妙相应。妙即是佛乘。与佛乘相应。故得佛记也。问曰。何故明佛灭度后弟子。答曰。举佛灭后弟子。令八万大士。及三根声闻化之。又闻经一偈。即得佛记。佛灭后弟子。闻此利益。努力持经。问曰。何故明二世法师。答曰。二世弘经。有大利益。故令法师努力弘经也。问曰。云何于此经卷。敬如佛耶。答曰。经诠于妙。所诠之理既妙。能诠之文亦妙。妙理既是佛文。妙文亦是佛。故敬如佛。又所诠之理是妙。妙既绝能诠之文妙。能诠之文亦绝。故天女云。既知解脱无言。宜知言即解脱。所诠之理妙。妙绝四句。断百非。是法身。能诠之文。亦绝四句百非。亦是法身。故敬经如法身佛。亦即法身佛也。问曰。此法用何心供养经。答曰。既体悟妙道。得于妙观。因此妙心。设于妙供养。即余经论中。行法供养也。若以凡夫二乘有所得不净心。则不名供妙法也。问曰。此人何故供养十万亿耶。答曰。十万亿佛所习此妙观。故能敬妙道。未来成佛者。以行妙因故。未来得妙果也。次供养者。既得妙观。即是妙因。宜应供也。下明愿生者。得妙观受妙生。而生粗处。当知是愿生也。下明说一句者。不烦一句。但说妙字泯寂诸边。发生正观也。

　　释毁持经人罪重义。问曰。云何骂读诵法华人罪重佛耶。答曰。带法骂人。故罪重佛。如人正读经。忽有人骂云。痴人何用读此经。为此言中带法骂人。故罪重也。问曰。若尔佛正说法华者。人骂佛。痴。何用说此法耶。亦是带法骂佛。此罪大重。何故云轻。答曰。带毁法骂人。人闻废自行不成佛。济度化他。他不成佛。故罪重。虽复毁佛。佛闻毁誉。不动不废自行化他。故罪轻也。智度论云。巧骂婆罗门。以五百曲骂佛。佛无忧色。其见佛不忧。更转前五百曲骂。作五百曲叹佛。如来无喜色。故不妨自行化他。问曰。何故明罪福。答曰。欲遮法师之失。诫前人之恶。故明罪。欲与法师之乐。观前人行善。故明福。次一长行一偈。叹人所弘法。亦前叹弟子。今叹于师。以法为师。故法为和上。人为弟子也。

　　释已说今说当说。法华最难信难解。法华最深极广。故难信难解。极广者。如上所明。总摄十方三世佛三轮。及释迦一化三轮也。穷深者。不一不二之非权非实。言忘虑绝。又此经多就秘密门说之。故难信解。诸师讲此经多迷。余自眼所见。自耳所闻。未曾有人如此释也。

　　释全身在塔中。光宅云。谓佛无常磨灭。但有碎身耳。䨱相常者。䨱相全身。亦不可见。故塔内不见全身也。执常见者。塔内但观常见众生。何处有法身耶。今明此经辨佛无生灭。寿无始终。故有全身。既无生灭。亦非断常。岂是常见以衣䨱。既行妙理。与理相应。则为理摄名䨱。与理相应。与佛相应。为佛护念。同栖一理。是实知宿。同入生死。是权知宿。既同佛权实。是佛真子。为佛摩顶也。

　　释未善行菩萨道。破三乘中菩萨声闻。般若等大乘。复言有二乘。作小大二解。则未识道。道岂二哉。以未识道。何犹解行道耶。善行道者。精识道体。未曾三一。因有三一。故能行道也。

　　释高原譬。问曰。此与上善行不善行何异。答曰。善行据始。近道约终。故异也。又上破三乘中大乘菩萨。未解权实。则无二智。故不善行。今破一乘中未生三慧。及有所得菩萨也。问曰。此品中行故数破菩萨。答曰。上三周已破声闻成菩萨。恐堕有所得大乘菩萨。复恐堕有所得一乘菩萨。故破之。此经正明教菩萨法。令菩萨不起凡夫二乘。亦不起大小见。亦舍三一见也。问曰。云何是高原求水。答曰。今以三义释之。一就二乘释。二约大乘释。三约一乘释。就二乘释者。有人渴乏须水者。水喻佛性。即是一乘理。理绝四句百非。穷尽深妙。如在高原下也。又高原喻教。教下有理。如水也。渴乏须水者。一心求见佛性。佛性显成法身也。今于二乘教中求佛。去佛性远。如于高原求水。故大品云。于声闻经中。求萨婆若。名不点也。今毗昙成实中。用此求佛。即其事也。二用三乘中大乘教求佛。去佛亦远。三乘中大乘。即是法华。但为尔时未废二乘。始行菩萨作三乘异解。不识一道。何由近道。故作有所得大乘解。故佛道远也。三者一乘中未生三慧人。去佛道亦远。令明此经乘。绝三一车。非大小道。无近远方便。一往用一破三。假远斥近如此。始是闻故。从闻生慧。乃至思修。故去佛近也。问寻高原始终。是一原而有去水远近。则始终是法华教。去佛道远近。于教未生三慧为远。生三慧为近。则但于法华近远。何得对余经耶。答曰。于一乘经。不生三慧。尚去佛远。况复余经。具含诸意。释开方便门。一往以三为方便。一为真实。乃至四重作之。近远亦四重也。释无人能到。天魔是毒虫。外道为恶鬼。二乘在门外。三乘中大乘菩萨。执大小异。并不能到也。又如上方便品。九人不到。唯佛能到也。菩萨惊疑怖畏者。若明低头举手之善。皆成佛者。何所惊疑。令明此经穷深极大。如向不一不三。乃至五句。其心依倚无有处所。故惊疑耳。二乘亦尔。若定有一破三。破三归一。有一可归者。二乘亦不拒逆。良由退舍二乘。进不着一。踪迹不可寻求。故惊疑耳。

　　释坐如来座。夫论不忍者。见有众生及有自心故尔。依正观。五求众生不得。五求心不得。何处不忍耶。问曰。何人总菩萨耶。答曰。法华经破上七人来。总菩萨也。

　　见宝塔品

　　此品来意。义非一途。若三分明者。初辨乘权乘实。次明身权身实。此经文虽七卷。宗归一乘。但一乘有二。谓能乘人。及所乘之法。具能乘所乘。乘义乃备。乘权乘实。明所乘之法。身权身实。辨能乘之人。然正道未曾人法。无名于中为众生故。假名相说。故作人法之名。欲令众生因此名相悟无名于。前章已明所乘之法竟。令次辨能乘之人。问曰。何故先明所乘法。后辨能乘人。答曰。所乘之法。即是教。能乘人。谓化主。但教正被缘。缘禀三乘之教。遂生对执。故破于三病。明三是方便法。一乘是真实法。辨教既竟。次论教主。故明身权身实。又乘权实中。此是自病。身权实中。谓迷他病。自病者。自非究竟。谓是究竟。他病者。迷佛真应两身。自病为切。故先破之。他病赊缓。故后破之。又说身权实者。为成乘权实也。若能乘之人身者。有生灭。寿有始终者。则一乘义不成。以一乘即是法身。法身既生灭始终。一乘亦生灭始终。则与二乘同。何名一极。又昔教明二乘人。今教又是二乘。即破十方三世佛一乘根本教。既无一乘。亦无二乘。则破权实世出世一切法也。今明二乘自生灭始终。一乘则无生灭始终。故与二乘为异。又见塔品。正破执法华经。佛是无常者。以佛见未来有人。谓此经明佛是生灭无常。故多宝涌现。明法身不生灭故常住也。下明开塔。为破䨱相常者。开塔了了见多宝不灭。则悟法身亦然。问曰。若尔则同半满。明佛是常。答曰。上来已设多宝。所以现者。为对无常病。故说常耳。无常病消。常药亦废。故不同半满也。又正道未曾常无常。亦非常无常。作无常方便。即释迦是也。今非常无常。作常方便。谓多宝是。欲令因此常无常。悟法身非常无常。未曾释迦亦非多宝。又约缘故来者。明乘权实正破二乘。令二乘回小入大。故经云。为声闻说是法华经。三根声闻并皆得记。今说身之权实。为诸菩萨。令菩萨修因趣果。问曰。为何等菩萨。答曰。从此去竟经。有二种菩萨。一三根是回小入大菩萨。二直往菩萨。此之二人。闻身权实。并皆得悟。故分别功德品明十二种菩萨利益。问曰。前章亦为菩萨不。答曰。傍为也。故经云。菩萨。闻是法。疑网皆已除。菩萨无自保究竟之病不生。为菩萨也。问曰。后段亦应有为声闻。答曰。后文无复声闻。故法师品云。闻法华经一偈一句。一念随喜。皆与授记。

　　问云何是身权实耶。答曰。如三种法轮。一者双说。二者双䨱。三者双开。发说者。十方三世佛。为大事因缘故。出现于世。谓说身无生灭寿无始终。为令一切众生。舍生灭身。始终之寿。即是逼引教门。令起欣厌之观。说法身无生灭。寿无始终。令物欣之。辨生灭身始终寿。便物厌之。此谓十方三世佛出世大意。但为众生不堪闻无生灭身无始终寿。故䨱实身实寿。说生灭之身始终之寿。所以双䨱。明为欲同物故。所以须同者。佛身无生灭。寿无始终。众生身有生灭。寿有始终。何由犹得与物同。今先与物同。然后令物同圣身。身亦有生灭始终。既修道成圣。众生亦然。喻如同前外道。然后方得返之。但执教之流。更谓佛身实有生灭。寿有始终。不识如来真实身寿。于佛身起轻劣想。不求佛道。是故双开。明生灭身是方便。无生灭身是真实。寿亦然也。始终是方便。无始终是真实。是双开。又前用生灭身寿始终。调柔其心。然后始得真实身寿也。此是十方三世根本身寿。支末身寿。摄末归本身寿。十方既尔。释迦亦然。但约一期。凡有三种。一约时。初成道。为大菩萨说根本身寿。次为凡夫二乘小行菩萨。八相成道。说支末身寿。至灵山。还说根本身寿。二者其间不定。为二乘自说支末。为菩萨说根本。三言一时之中。随所闻见。如上秘密法轮。二乘自闻支末。菩萨自闻根本。释迦既有此三。十方诸佛亦尔也。问曰。为菩萨说无生灭身。为二乘说生灭身。此事可明。昔亦得为二乘说无生灭身不。答曰。昔为二乘说大乘。令密舍小得大。为二乘说法身。亦令密舍求佛身也。问曰。昔既得说法身无生灭。亦得说寿无始终。答曰。若辨法身无生灭。即非三世。故无始终。二乘亦得闻也。若如寿量品。明久已成佛。则昔未说也。问曰。华严之会。说无生灭始终。何佛说之。释迦亦尔。答曰。若论教主则不定。且据华严。分二佛二土二教二徒众者。华严是卢舍那佛。说法身无生灭始终。梵网经明华叶释迦。往舍那听法后。还七处八会说之。则是释迦说也。若为二乘人者。一化始终。但是丈六释迦说一切教。菩萨随所见而说也。问曰。分二身二土。但初成道有。华严后去亦有耶。答曰。菩萨所见乃至未有释迦。及释迦已灭。常有净土舍那教门徒众。故祇桓时有华严事。像法决疑经云。或见我今夜涅槃。或见我为报佛。百千释迦围绕。乃至此经明净土不毁。须总相知。不可具叙也。

　　就此章。大开为二。初明身权身实。次辨流通。前乘权实。义亦如是。初明身权实。即是智慧。次辨流通。叙其功德。初是辨果。次明其因。二门各四。初门四者。一辨宝塔涌现。二明现塔之意。三者开塔。四两佛并坐。初章总有十句。大分二别。九句叙塔之形。一句明佛出声。九句中复二。初八句正明塔现。次句叙天龙供养。八句即为八义。尔时者。明塔涌现时。乘权乘实中云。所以未曾说。说时未至故。今正是其时。决定说大乘。身权身实。义亦如是。自昔乃至经之初分。并得说。今是说时。故出现也。佛者。第二句。多宝所以现者。为开释迦佛法身。佛不生灭。方便生灭。故明佛也。前者。第三句。叙出方。即是上于诸菩萨中。正直舍方便。但说无上道。今欲于佛前。舍生灭方便。说无生灭真实也。有七宝塔。第四句。叙塔名。所以多宝塔现者。上乘权实以人开法。故以释迦之人。开二乘为方便。一乘为真实。今以人开人。故以多宝之人。开释迦之身权实。所以用人开人者。明古佛既其不灭。今佛岂是灭耶。又已谢之身。既其不灭。当灭之佛。岂是灭耶。又眼见已灭之佛。既其不灭耳。开释迦当灭。宁是灭耶。是故举塔。又上乘权实。名为自开。以释迦昔自于一说三。故还自开三显一。今是他开。要须前叙他佛不灭为证。然后释迦顺同。故明他。又上是说法轮。今是神通轮。开二章皆得互现也。

　　高五百由旬。广二百五十者。叙塔形量也。未深见旨。聊拟仪之。大车之中。有其高广。大车即是宝塔。车为所乘。人为能乘。塔为所住。人为能住。故经云。佛自住大乘。但随义立名。故有车有塔。车中之高。对凡夫之下。辨广形。二乘之小。今亦然矣。高出凡夫四生之外。故云五百。是故不生。横超二死之表。称二百五十。名为不灭。即序中四趣无以摄其生。二死无以化其体。明法身不生灭也。又高出四句之表。故云五百。龙树云。如来在世时。不言有与无。亦有及亦无。非有与非无。佛灭后亦有此四句。可例之。多宝之亡。道超四句。释迦之存。义亦如是。广二百五十者。前明超四句之外。今序出百非之表。初释影经。后意依论。从地涌出。疏中已辨。一示涅槃之体本自有之。故或裂而现。二昔生灭之教。䨱无生之身。今废生灭方便。无生之身便显。三众生心垢之地。鄣宝相之身。故不得说。垢累将倾。便得闻教也。住在空中。明塔出处。宝塔所以升空者。欲明法身栖实相土。即土照权实义。土权实者。此品明三身三土。三身者。多宝表法身。分身谓应身。释迦为化身。三土者。法身住实相土。应身居宝玉之净。化身处土沙之秽。实相土是实。余二是方便。今欲令舍净秽二。悟非净秽不二。故多宝尔实于土也。种种宝物而庄挍之。此明塔庄严具。准大车高广。叙超凡超圣。明累无不尽。今谓德无不圆。五千栏楯者。例大车中。即力无畏。十力内照如栏。无畏外用为楯。龛室千万者。例叹长者德中。多有田宅。即是慈悲荫䨱于物。故称龛室。遍遮众苦。普与物乐。故言千万。即大车白牛义也。无数幢幡。即大车中。张设幰盖。谓智慧力。智慧高显如幢。又摧邪显正。下利上弘。并是慧力。故如幢也。七辨巧说回转适悦如幡。八音美妙。故称璎珞。宝铃万亿。而悬其上者。即大车中。四面悬铃。谓佛有大神力。觉悟一切也。四面出香者。净名中。以戒品为涂香。配此文不便。依无量义。大庄严王菩萨叹佛道风。德香薰一切。此既结句。当知圆德内充。外勋一切。使无德者同佛旃檀。其诸幡盖者。上来别叙诸德。今叹一一德。皆摄一切德也。高至四天王宫。明塔所至处。唯是法身。乃穷常乐我净四德之理。无常苦四事。为生死之下。常乐我常四德。是法身之高。故普贤观云。毗卢遮那住常寂光土。常波罗蜜所摄成处。我波罗蜜所安立处。净波罗蜜灭有相处。乐波罗蜜离身心相处。普贤观。还论法华及多宝事。故用彼释此。三千三天下。自上八章。称叹法身。此下明因崇于果。谓三十心人。以十地诸菩萨等。崇仰果德。

　　尔时宝塔中。第二明塔出声。叙出声有二。初叹印于法。成乘权乘实。使未信者信。已信者逾明。二显法身不灭。开身权身实义也。

　　尔时四众。第二明塔现意。总现意略有三种。一宝塔升空。谓明一实相土。叹印于法。辨唯有一法。多宝发声。明唯有一人。所以显此三者。欲合一切众生。同住一实相土。同乘一乘法。同成能乘人。无复九道处。无复九道法。亦无九道人。即是上文一相一味。常寂灭相。就文为二。初段问。次佛答。问中。先大众疑。次兴问。皆得法喜者。既是法身相出。[穴/俱]资众会。令悟法身。故得法喜。大乐说者。众生大乐机欲将发。菩萨知之。仍为兴问。名大乐说。佛答中亦二。初开两章门。次发释二门。两章门者。一宝塔。二全身。乃往过去。释二章门为二。初正释。二章门。次明涌现意。意有二。初通明十方涌现。次别明释迦佛所涌现。叙多宝于十方世界出现者。欲遍十方诸佛土权实。法权实。身权实也。以遍开十方佛三种权实。则正无不显。遍彼十方诸佛。禀三种权实之迷。谓邪无不摧。又遍开十方三种权实。即上无不弘。遍破十方三种之迷。下无不利。多宝为益。不可胜言。普贤观经礼十方佛□□□竟。别礼多宝重罪鄣。今塔涌出。以此推之。知有重益。问何故叙多宝十方涌现。答既开三种权实。恐物惊惮。谓多宝化偏。故明十方道同。故此会生信也。次明今日涌现意。正破释迦缘迷。开释迦三权实也。问曰。具开十方。及释迦三权实。以何为正也。答身权实为正也。

　　释普集分身。而所乘之法。唯有于三。谓二乘及佛乘。能乘之人。亦有三人。即是三佛。多宝是法身之相。为法身佛。分身在净土中。化诸菩萨。谓应身佛释迦居秽国。谓化身佛。所乘法中。亦有三种。一者用一破二。故经云。唯此一事实。余二非真。二借二破三。故经文尚无缘觉之第二。宁有声闻之第三。三者用权破实。故经云。三是方便。非真实也。然所乘法中。既具三义。能乘之人。亦具三义。一用一破二。唯法身是实。余二身非真。金光明云。唯法身是实。余二身是假名。有非真实也。二者用二破三。明净土应身。尚皆非实。秽土丈六。宁是实也。故此经叙分身佛。皆云是化。则知释迦是化中之化。故非真也。三者用权破实。唯有一乘。方便说三。故三非真。今亦尔。唯有法身。是其真实。方便说三。故三非真实。次将身例土。亦有三义。一用一斥二。唯一实相土是真。净之与秽。皆是方便。二借二破二。十方净土之佛。既其是化。所栖净土。宁是真耶。十方净土。尚其非真。释迦秽国。宁是实耶。三者用权破实。唯是一土故。方便说三故。三非真实。

　　问曰。三身三乘。既有根本支末摄末归本。土亦得然不。答其义亦类。根本土。寻十方诸佛。为欲令众生住法如中道第一义土故。出现于世。但众生未堪栖此土。为例情薄者。示七宝之净。烦恼重者。现土沙之秽。所以示净秽者。欲令众生悟非真净秽。住中道土也。问曰。何以知分身佛。是三身中应耶。答此经叙十方分身。皆是净土。纯有菩萨。无有二乘。而同性经金光明摄论等。皆明应身化菩萨。居净土。化身化二乘。住秽国也。问此经乃明分身是化佛。云何是应身。答曰。斯有深旨。净土妙身。望于真佛。犹尚是化。秽土丈六粗质。岂是真耶。又应身从法身出。化身从应身出。应身尚是化而非真。化身是化中之化。岂是真实。问曰。摄论云。二乘及地前菩萨。见化身佛。登地已上。方见应身。今云何二乘普见应身。答曰。金光明云。有四句。一者应身非化身。谓地前身。则知应身位。通从地前乃至登地。皆有应身。今摄论云。初地见应身者。此明初地已上见真如故。应身与真如相应者。即是内应身。取本有义。名法身。与如相应。始有之义。名应身。初地已上。见此应身也。今言分身为应身者。此是外应身。位通上下。今约大小二人。故开二身。化菩萨为应身。化二乘名化身。此义后广论之。

　　问曰。何故前明多宝。后辨分身。答曰。有二次第。一事次第。二义次第。事次第者。前有多宝出。次令集分身。后明释迦开塔。一义次第者。多宝是法身相。故前明。由法身有应身。由应有化。如金光明云。化身依应身。应身依法身。法身无所依。净名亦云。依无住本。立一切法。无所依也。三土亦次第。要由住非净秽土。故能示应身净土。由应身净土。故乘化身。故有秽土。故文中前明多宝土也。问曰。何故多宝唯一。分身则多。答曰。多宝示法身相。故多宝唯一。应身迹用。故须多也。问曰。何故分身多。释迦唯一。答曰。事中取释迦。当今教主则一。有十方分身故多。据理之示十方净土。皆是化非真。一秽丈六身岂是。十方净土。唯明一乘。故一乘是实。一秽土明三。故三是方便。

　　问曰。亦得应身一化身多以不。答曰亦得。梵网经卢舍那一身。示千百亿释迦。此明本一迹多也。问曰。亦得云分身释迦是实佛。多宝为化不。答曰亦得。分身实是应身。丈六实是化身。故名实佛。但是法身相。故非真佛。问曰。何故两佛不明相。法身辨于相耶。答曰。法身绝四句不可示。故假相辨之。二身可示。故不假相辨也。土亦尔。法身土不可示。故寄虚空相辨之。二土相显。不寄相辨也。

　　次普集分身称多宝愿者。多宝有行愿二事。遍破二病。遍开二身。行门即是涌出及发声。破无常病。及显法身。如上释。愿门普集十方分身佛。遍破法界。谓迹身为实。开丈六为方便。有行门显法身。愿门开应化。故以行愿二门。显三身寿也。问曰。何故开塔。答曰。欲使此土十方。义皆分明。上虽云多宝开释迦三权实。及十方佛三种权实。犹未分明。开塔睹形闻声。前义方显。是故开塔。问曰。何故十方佛。及释迦同开塔。答曰。欲明说应化两身同开法身。如上说二乘。为开一乘。问曰。何故令释迦开而不共开。答曰。多宝分身。并为开释迦也。以释迦之缘禀教。谓佛无常。及丈六为实。故多宝显释迦常。分身明释迦丈六非实。故令释迦开。即是开释迦也。问曰。何故放白豪光召分身。答曰。前表说中道法。今表说中道人。并是开人法权实。义最显明。如白豪也。又前示无漏法。今表无漏人也。放一光者。上明虽有三乘。唯一佛乘是实。今辨三身唯一法身是实。故放一光也。反净者。身权既显。则化主净故教门净。及国土徒众并净。乘权实中。未得四净。故净名云。梵王与身子见土。身子见土不净。梵王见净。此明二乘断常生灭观。不依佛慧。不得正观。故不见净土。上来二乘执已破。则心净故。见净土也。移天人者。今是应身净土。唯菩萨见。人天二乘皆不见。故移耳。此欲分大小化意也。无地狱天人者。无凡夫爱见心。故见净也。此等具爱见。故不见净土。故云移之。无山海者。显无高下故。见平坦土也。遣一侍者问讯者。正欲开一法身用。故将一人。来使之也。问曰。大众见多宝佛。何故叹未曾有。答曰。昔闻多宝已谢。今见其不灭。既睹非常之事。故发未曾有叹也。

　　释二佛共坐。多宝开塔出。声则闭塔明。常开塔出。声故开塔明常。则多宝常义已显。所以显多宝常者。意在显于释迦。故要之就座。又多宝出声。是多宝不灭。则成毗卢舍那。多宝升空者。住常寂灭光土。释迦不灭。亦成毗卢舍那。升空亦住常寂光土。今古二佛既尔。一切诸佛类然。又法华论。二佛并坐。共成大事者。谓共开二种权实。共破三迷。则上弘大道。下利群生。名为大事。接众生在空者。自上已来。二佛互相显。并成毗卢舍那。同住寂光土。此明能化事竟。所以明能化者。意在为物。今日大众。亦成毗卢舍那。同住真如土。故接之升空。若尔者。则一切佛。及一切众生。同栖一土也。

　　以大音声下。第二大段。次辨流通。亦是明因。就文有四。此品初命觅持经人。提婆一品。第二叹于经力。成命持经之义。第三大众自誓持经。即持品也。第四出持经方法。即安乐行品。就初又二。前长行略命。次偈广命。长行二意。一命持经。二发涌出缘由。所以命持经者。令众起大愿行。即是行因。故得三权实果也。发涌出缘由者。前已开身权实。今欲开寿权实。成上身权实。故大音普告。令下方闻之。又因命持经。故他方大士请佛持经。止其所请。开发涌出缘由。故命弘经。而言大音普告。八方大士。及下方菩萨。故称大也。又令诸菩萨护持大法。得法身果。故名大音。又因此得开寿量大法。故名大音。又因此说于远寿。有十二种大益。八不思议瑞相。故名大音。欲以法华付嘱有在者。寄八方大士护法。为法身因。唯因果二事。故云有在。又寄在涌出菩萨。得开果寿成于法身。故言有在。

　　偈为二。初颂二佛集意。次命持经人。所以开此二者。凡有两义。颂二佛集以明果。劝护法以修因。二以高励下。古佛今佛。尚为护法故来。大众是当来佛。宁不弘护。颂二佛集。即两意。多宝集中三义。初意劝人。次意叹法。第三意正为开法身。即是教门。分身亦三。初意劝人。次意开法身。后意令。意令久住者。以开法身常。名久住也。又十方佛集。世界清净。众生见之。起奇特想。因此持经。故法得久住。

　　告诸大众下。命持经人。四命四释命弘经者令起大愿行。弘通利人。即是行因。得法身果。初释云。三佛集当知此意者。有两义。三佛即法应化。而同集者。欲开身权实也。恐众未知。云当知此意。二者三佛共集。为欲弘经。须解佛集为弘经意。问曰。现见弘法华者。布满南北。云何难耶。答曰。略有三人非究竟。及䨱相常。二人如前所述。第三师谓。经是常住。亦非弘经。经是中道。非常无常。而以常义弘经。乃弘于常。非中道。又是中道家总。此总判别三师。别约文明者。众人多谓。前分明因。后章辨果。亦非弘经。前分实是辨果。而谓明因。以果为因。乃弘因经。非弘果也。又后果分实。显了明常。谓是无常。及䨱相明常。非弘果经。又度三百。而立化城。度二百立真城。则化城居分段之外。真城出变易之表。不明斯意。亦非弘经。又十方净土。三世佛集。盛开身权实。而谓但是命觅弘经之人。故非弘法身之经。问曰。安乐行品不许论说他人好恶长短。亦不轻慢诸余法师。今云何叙他过失。答曰。大品云。不说魔事魔罪。示道邪正。则是众生大恶知识。今欲申明正教。破于邪说。是慈悲行。故无过也。十方三世诸佛。殷勤称叹。凡夫毁呰。岂不痛哉。又若闻究竟之经。即受持读诵。生难之想。若闻不了之义。即起轻劣之心。上非圆诸佛。下误群生耶。

　　提婆达多品

　　此品来意。义有多途。依七会明之。上辨所乘之法。及能乘之人。开顺权实竟。今此一品。次开违权实。释迦一期。有兄弟二人。明违顺两用。上已叙其顺。今以明于违。释迦既尔。诸佛亦然。问曰。云何开违权实耶。答曰。违顺互相开也。以顺开违者。昔明三乘真实。故闭方便门。隐真实相。今明三乘方便。故方便门开。唯有一乘。故真实相显。昔明身有生灭。故方便门闭。真实相隐。今明生灭方便。故方便门开。身无生灭。真实相显。释迦既尔。调达亦然。昔为三逆。故方便门闭。真实相隐。今明方便示恶。故方便门开。实是善人。故真实相显。次以违开顺者。塔品虽明迹身无常。本是常住。但执情既久。取信未明。故引调达为例。实是极穷善。权示极恶。释迦亦然。实无生灭。权示生灭。故以违开顺也。又涅槃云。明具足信义。谓信佛常住一实之道。调达实不破僧。用此为具足信者。若但信明一实之道及信法身常住。则但信圣人顺用。犹未信大圣违用。故信不具足。今欲令信具足。故违顺双明。又此品接上生者。塔品四命持经。今三叹经力。成前四命。三叹经力。一叹经成果力。叹成因力。三叹速成因果力。故说此品。又此品来者。圣教无方。适机而说。或见塔而受悟。或说人而得道。即根缘次第。故有此品来也。又上现塔。神通门。今说法门。皆是适机也。提婆者。天也。达多者。热也。诸天见其生时。知造大罪。坏乱佛法。心生热恼。故云天热。

　　品开三章。一明调达事。即叹经成佛力。二文殊智积论义。叹经成因力。三龙女叹经速疾力。初章又四。一过去世事。二会古今。明现世事。三授记。明未来世事。四说品利益。初章又二。前长行。次偈颂。长行为三。初求经。二说经。三报恩。文处易知。偈颂三。则三。初颂求经。二颂说经。三颂报恩。

　　佛告已下。明现在世事。即是广述果德。皆由值提婆所辨。及叹经力。明叹调达。欲开违用。美经力。劝人持经。次明授记者。小乘法中。记调达从地狱出。当成辟支。号曰骨髓。此经记之。成天王佛。良以非善非恶。故能善能恶。不大不小。大小适机。亦非因非果。非过去非当。体绝百非。应形万用难思议。天王佛者。因既返常会道。果亦同世顺真。智度论云。天王佛即俗人佛也。食不须钵。衣异袈裟。如天王之治世。故云天王佛也。二十中劫者。毗昙以十小劫为中劫。善生经用十九小劫。为一中劫。次说品利益。云不生疑惑者。昔明其人造三逆罪。今辨弘一乘经。恐物惊惮。故诫令勿疑。信此品得五种果报。凡有二义。一识大圣智慧善巧。违顺适机。故种智慧业。二信穷善之人。示为极恶。则知大圣慈悲深厚。种福德因。以具殖二因故得五果报。如文所列。

　　于时下方。第二叹经能成因力。上明由经得佛。谓成果力。今明由经二种菩萨并皆成就。谓成因力。二种菩萨者。一直往。二回小入大。显在后文。此章七句。一智积请多宝还。发起论端。二释迦心其所请。欲显经力。

　　尔时文殊下。第三明文殊从海宫来。问曰。前不见文殊之去。今云何辨来。答曰。有二义。一例如涅槃。初明文殊来。中途共纯陀而去。后还与纯陀共来。今亦尔。序品中。明文殊来。中间或可往化龙去。但文略不述。今辨还来。二者肇公云。近不可知者。其唯物性乎。言动而静。似去而留。可以神会。不可事求。物性尚尔。况至人乎。问曰。上品中。已各变八方为净土。无大海山河。今云何文殊从海出耶。答不体经旨。谓是相违。今明有其深意。欲示净秽无定。出彼两缘。净缘则见净。如上净土。秽缘见秽。故有龙宫。如人自见水。饿鬼则见火。此欲明非净非秽。实相常寂光土义也。既明土非净非秽。净秽出两缘。亦法身非应化。应化出两缘。亦得即显乘无大小。大小出两缘。又净秽有二义。一异质异处。二异质同处。上明异质异处。今明异质同处。又上明异质异见。今明同质异见。

　　智积问文殊。第四问明也。文殊下。第五辨答。本声闻在虚空中者。上化直往。今化回小入大。昔住但空。今回但空。悟不但空。成菩萨也。尔时智积下。第六叹。初偈叹弘道之人。次叹所弘之法。文殊言下。第七智积虽有双叹。文殊推功法华成佛。命持经义。

　　智积问下。第三叹经速成因果力。上违顺皆是迟方便。今明速方便。上男今女。上人今畜。上长今幼。此经开一切方便门。示一切真实相。非迟非速。故能迟能速。男女等亦尔方便。一近为成提婆违方便。二远成释迦人法权实也。亦有七章。一问。二答。三难。四龙女来。五身子难。六龙女答。七时众悟道。第二章云。刹那顷发菩提心者。依伽耶山顶经。明四种发心。一初发心。谓初地已证圣处。名初发心。二行发心。自二地至七地。更修诸行。名行发心。三不退转发心。八地已上勉于三退。名不退发心。四一生补处发心。谓十地终心。龙女若实成佛。则是后发心。若应成佛。通前三也。智积菩萨下。第三难。言论未讫下。第四龙女来。时舍利弗下。第五重难。尔时龙女下。第六答。龙女以一珠奉佛者。上献一珠。下酬两难。财檀既具。法施亦圆。此则辨才无滞。下明成佛。神力自在。又前无碍口。次无碍身。即具无碍意。尔时娑婆下。第七说品利益也。

　　持品

　　塔品中。四命弘经。次品三叹经力。大小二众。开上四命。及三叹经力。咸于佛前。自誓持经。故以目品。亦有三。初直往菩萨。自誓于此土持经。次回小入大。自誓于他方持此经。三重命直往菩萨。周旋十方。弘通此经。初二人者。药王命乘权乘实之终。乐说告身权实之始。欲令异世同闻。故自誓宣持。次回小中亦二人。初比丘。次比丘尼。各为二。比丘二者。一显名无学。二密行学无学。自誓于他方持经。凡有二义。一示直往。是十地深行。忍辱力强大。慈悲心厚。故能住此土弘经。回小入大为十信。信义浅行。忍力犹弱。慈悲未深。故他方弘经。二药王乐说。住此呵回小入大流。欲寄彼斥此。令此改过。故托迹他方。尼中有二。初授记。次弘经。文处易知。第三中有二。初明弘经。二者受命。命弘经有三意。一前二人。各居彼此。犹未称佛心。故命令周旋十方。彼此双化。故重命也。二欲令诸菩萨。述弘经之方便。弘道者依而行之。三者上弘经人少。未畅佛心。故重命多菩萨。问曰。何故眼视。答曰。一欲显诸菩萨悬得佛意。二欲表诸菩萨既悬得佛意。亦悬解经旨。堪弘道利人。三欲诫诸菩萨。

　　受命中有二。初叹德。即从座起下。第二受命弘经。又二。一者住谦让门。二者顺佛意门。住谦让门者。佛虽叹诸菩萨悬知佛意。及识经旨归。而诸菩萨不自显德。故物不知佛意。一思不解。重思未悟。故云复作是念。

　　时诸菩萨下。第二顺佛意。即是三思方达。亦二。初长行顺佛意。略自誓持经。请佛加护。二偈顺佛意。广自誓持经。偈三。初标自誓弘经。次释自誓弘经。三结自誓弘经。释中有二。初忍恶人。自誓弘经。次为善人。自誓弘经。忍恶人中二。初忍天魔外道恶。次忍封执二乘恶。鄣于一乘。唯此四人。故皆忍也。恶世中比丘下。忍二乘恶。又二。初明恶人。次明人恶。各二。恶人中二者。一邑。二山。文易知。而作如是言下。次明人恶。亦两。一明作恶。二明作恶意。作恶中二章。一恶言谤法毁人。菩萨能忍。二善言谤法毁人。菩萨能忍。初中又二。一私处谤法毁人。二在众中谤法毁人。菩萨皆忍。为斯所轻言下。第二善言谤法毁人。菩萨能忍。以大乘经皆说众生本来是佛故。华严云。心佛及众生。是三无差别。中论云。如来所有性。即是世间性。小乘人闻此言。则指斥学大乘者云。汝学大乘。明众生是佛。汝应是佛耶。此言重意轻。故为名过。又此经云。持此经者。随所至方。皆应礼拜。当以佛供而供养之。小乘人闻于此言。若尔汝是佛耶。

　　浊劫恶世中下。明第二作恶意。亦二。初明外缘恶菩萨能忍。世尊自当知下。内因恶菩萨能忍。前是天魔恶。后是小乘恶。又前是爱恶。后为是见恶。

　　诸聚落城邑下。第二为善人弘经。余结誓易知。

　　安乐行品

　　玄意及来意。如本疏。又上来明一法一人一土。皆是借一破异。若异病虽除。更封于一。一复成病。便不得安乐。此五句皆是执病。不与道相应。为五见所缠。今能心无所依。诸见皆净。与道相应。始是安乐。又释迦佛。及十方佛。有体用二门。昔非同非异。作于异门。今非异非同。作于同门。若执此同异。皆与理隔。若因此同异。悟非同异。始是妙法。方是安乐。又此品来者。上标乘标度。今释乘释度。标乘者。乘是宝乘直至道场。标度者。度五百由旬。今明若依四行。则五百可越。一场便到。故是释也。又此品来者。明忏悔断惑坐禅行道之要也。忏悔者。罪从妄心生。能生之心既妄。所生亦妄。事中忏悔。还是妄耳。但借其轻妄。以除重妄。故妄根未拔。此品明实相观。实相之境既实。所生之观亦实。故以实除妄。故妄便息。名实忏悔。断烦恼者。无始来动心若不除。堕凡夫二乘。便起有所得心取相。今得实观。此三自寂。前念观为无碍。后念观为解脱。故烦恼清净。言坐禅者。凡夫二乘有所得生心动乱。得实相观。斯事皆寂。即第一义禅。亦如斯而行。即是行道。又得如实观。众行具足。无悭即檀。遮非为戒。余类尔。

　　又说此品者。上来明持经。今辨持经。如一一行中。各明果报。又下叹梦觉安乐等。生起四行。第一毕竟空行。正明菩萨妙于净观。余三行。教菩萨外巧于涉动。菩萨内得实相观。外为物弘经。凡对四境。以三行治之。言四境者。一劣己境。二胜己境。三小乘境。四大乘境。劣己境者。以无慢行治之。胜己境者。用无嫉行治之。小乘境者。则起悲心。于大乘境。起于慈行。故用三行。对于四境。便得安乐。又菩萨内外两病。无始世来。取相有得恼恼名内病。初行治之。外有四境。余三行治之。初行又有二。前明方便观。次正体观。住忍辱地者。一于穷恶之世。弘极善道。理教相违。必多魔事。宜须行忍。又始行人。久习凡夫二乘有所得烦恼。此名为病。今欲行无所得观。即是服药。夫论服药。必动诸病。宜应觉知须忍也。柔和善顺者。不令他恼。是故柔和。他若来恼。巧须将顺。菩萨知是颠倒狂人。故将忍心不惊之者。邪正二形。邪正两教。菩萨见闻不应惊动。设见普贤。亦须安心。魔尚作佛。况普贤邪。但须观其所说。与实相应即受。若不与实相应。即须回魔到实相。内论云。自知不随他寂灭。又复于法无所行。第二正体观。有二义。今前明两义。次融会之。两义者无戏论。也初辨虚实两冥。缘观俱寂。名行处。初于法无所行。谓不行虚妄四句。而观诸法实相。即是行绝四句实相观。此初叹意也。亦不行者。亦不行实相观也。小品云。如来所得法。无实无虚。大品云。菩萨不行真实法。亦不行无真实法。即其事也。不分别者。上求虚实两冥。今缘观俱寂。不见境智能所照。及能发所发。境为所缘。境为能发。智为所发。智度论云。缘是一边。观是一边。离此二边。名为中道。

　　次依后偈及正法华。释此文。从初至亦不行。辨法无生观。故后偈云。又复不行。上中下法。有为无为。实不实法。故知辨法无生。不分别者。明众生无生观。故后偈云。亦不分别。是男是女。即其事也。所以辨法无生。后明人无生者。有两义。一者今是说门。从深至浅。故前除法。次泯于人。二者前浅后深。修行次第。前正辨法空。后破人者。辨无观主。即是泯观。故下半偈云。不得诸法。不知不见。即证也。然生法两缘观俱寂。此中说为行处。涅槃中用为圣行。有四谛二谛一谛无谛无论。今文具之。见虚实缘观即是邪观。名集谛。集谛感苦。即是苦谛。若了虚实缘观本自不生故虚实灭。名为灭谛。如斯了悟。即是道谛。故具四谛也。二谛者。于颠倒人。有虚实缘观。名世谛。于菩萨即毕竟空。为第一义。故具二谛。一谛者。缘观本不生。故无苦集。今亦不灭。故无灭道。即一谛也。有多故有一。多无故一亦无。即无谛也。又此文即佛性隐显义也。有缘观故。佛性即隐也。缘观俱寂故。佛性显也。

　　释近处。与上意者。前明虚实两冥缘观俱寂。故为深。今但寂缘。未明泯观。所以为浅。今文正辨菩萨。作二谛观者。欲离恶父母。求善父母。离恶父母者。无始来贪爱为母。无明为父。受六道生。今欲别此父母。故学二谛观。学第一义。发生正智。学世谛观。生于后智。二慧具故。法身便成。二谛是佛法大宗。迷悟根本。不可不知。但此义难明。释之多谬也。今依龙树中论四谛品云。一切法本性空。于凡夫颠倒谓为有。名世谛。诸贤圣真知颠倒性空是实。于圣是第一义。故涅槃云。一切世谛。于如来是第一义谛。亦应云。一切第一义。于凡为世谛。问曰。无四。于凡四。有四句起不。答曰。于凡谓起。理实不起。以实不起故。无六道起。亦无二乘起九道起。亦无无起。乃至四句。问曰。为观令不起。为本不起。答曰。本不起。故经云。诸法从本来寂灭相。中论亦云。诸业本不生。以无定性故。问曰。四句本不起。于凡心外。有四句境起不。答曰。细观论文。于凡心外有四句境起。心外实无四句境。故百论云。心想言有炎中水。炎中实无水起。摄论明幻等八喻。亦同。问曰。心外无四句起。今四句息。心亦息不。答曰。心谓四句。即是心作。故一切经论。皆是破心想。不破四句法。故净名经云。但除其病。不除其法。问曰。心外无四句境。有此想心以不。答曰。能想如所想。四句既本来无。能想之心亦空。故普贤观经。明十方诸佛。同令行者。观心毕竟空不生。问曰。十方佛何故劝观无心。答曰。从心谓有四句。如此观心不生。有何可示。问曰。凡夫无四句。谓有四句。圣人何故说四句。答曰。随俗故说。欲令因四悟本无四。问曰。凡夫无四谓四。圣随凡说四。有四句起教不。答曰。凡四尚不起。圣四宁有。凡四不起。故本无六道。圣四不起。亦无三乘界。故不增有六道可化。亦无三世佛出。亦不吐一言。故像法决疑经云。从初得道。乃至涅槃。不度一人。不说一教。

　　释文。观一切法空如实相者。观一切法空。明菩萨见空义。如实相。见不空义。但观于空。此与二乘不异。不名智者。见空及以不空。行中道也。不颠倒者。离邪观也。不动者。安住实相不动。明正观也。不退者。内惑不能坏也。不转者。外缘不能转也。如虚空者。上是法说。今弘喻。如中论及智度论。明虚空绝四句也。无所有性者。上法譬辨空。似如破法。今明本性空也。一切言断者。上明心境绝。此辨言语断也。不生不出不起者。无六道因。故果不从六道业因生。无六道烦恼缘。故六道果不从缘出。六道果不起。故云不起。无有六道外名。亦无内相。故云无名无相。无所有者。明向是实说。非为权教。无量已下。亦不可寻求。但以因缘有下。明世谛观。菩萨知六道常四绝。名第一义。失于缘四绝常六道。名世谛。从颠倒生故说常乐者。上明菩萨知二谛。今明众生不知世谛。是因缘故。横计有常乐。问曰。何故不明众生不知第一义。答曰。众生尚不知世谛。云何得知真谛。

　　释偈。又复不行上中下法三意。初偈明法无生观。次半偈明人无生观。后半明境智法无生俱寂。初泯昔法。下中上即三乘。又人天为下。二乘为中。大乘为上。次半泯今。初泯上身权实。故不见为无为。次泯上权实也。次半明不见男女者。泯今昔教所被人。即不见三乘人。亦不见一乘菩萨人也。不得诸法下。泯境智也。二无生理为境。二忍为智。生法既忘。境智便俱寂也。无有常住者。不见此身是常。亦不见是无常。故离常无常二边。为正观也。又不见涅槃常。亦不见生死无常。亦是中道观。

　　颠倒分别下。叙失。即明今昔倒不倒义。法华教不到者。判昔有二倒。谓三乘异倒。及佛身无常。今一乘及佛常为不倒。二至此品。今昔俱倒。昔倒如向。今明八倒者。乘权实有四倒。谓决定有一。决定无三。此有无二倒。又一定实。三定虚。即虚实二倒也。于法身亦四。决定唯有法身。定无应化身。此有无二倒。法身定实。应身定虚。故有四倒。故经云。颠倒分别。是有无。是实非实。是生灭也。问曰。上佛自作此说。今云何倒。答曰。佛借一以破三。三除一舍。假修以斥短。短息而常消。即领佛智耳。今舍三着一。舍无常着常。又道非三一。而执三一。与道相翻。故名为倒。又分别有无者。若决定二我为非。二无我为是。世谛定有。真谛定无。皆是颠也。在闲处摄心者。出息倒之方。若三病息一病生者。用三破之。一用相待门破之。无三可待。即无一也。二用实相门破之。实相绝一异等四句。云何存一耶。三用名字破之。既名为倒。即知非有。若其实有。不名不为倒也。故下云。不生不出。不生者。颠倒本不曾生。乘权实四倒。既作此破。身四亦尔。释第二离慢行。正为一乘菩萨。既妙解今昔倒不倒竟。多起心谓己为得。乖道者为失。以有得失。自举陵他。内有此意。外生是非。故令离之。诸余法师者。虽作大乘。作大乘学者。有异小之大。异大之小。二有所得。执定常等。如上八倒者。虽知其失。不得起轻心。及自恃于声闻人。上令于大乘人用心法。今令于小乘人用心法。

　　长行中有二。初离过行。二习德行。偈二。初颂习德。次颂离过。各四。初四者。一外净。二内净。三说法净。四问答净。文易知。离过四者。一离懒堕。二离懈怠。三离忧。令慈心起行。次离贪。发大誓愿。前明离过果。次明习德果。文易知。第三行前因后果。因中二。前离过。次习德。各三。初三者。初明内德无谄嫉。二外不恼人。三不戏论法。文易知。习德三者。初下有所愍三。上有所敬三。解法之方三果。易知。

　　涌出品

　　始从塔品。终竟寿量。三世佛集。十方土净。不思议徒众。微妙教门。必有具大事。明深利益。余虽不面睹灵山。而心眼似有所见。今略以四门。明其大意。一能所门。二开䨱门。三迷悟门。四因果隐显门。

　　能所门者。身权实。有能开所开。能破所破。能开有二。一多宝佛。显法身不灭。净土佛。显丈六非真。故能开唯有二佛。所开但本迹两身。能破所破者。两佛即是能破。二迷即是所破。多宝显法身不灭。破迷法身。净土佛明丈六非真。破报迹身实也。寿权实中。亦具能开所开。能破所破。能开谓涌出菩萨。所开即寿权实也。前开有二。今亦然矣。一菩萨数多。二大士德备。若但数多。皆是心初不得显成佛久。要须数多德备方得显。伽耶非始成。双树非终。法身无始。方便有始终。能破所破。数多德备。即是能破。迷实寿执权寿。即所破也。又上能化开能化。以佛为佛事。谓弘道利人。今所化开能化。菩萨为佛事。弘大道。十二种利人故。佛与菩萨。是真善知识。同开大道。同利众生。又上以过去人开。今用现在人开。过去人开者。多宝是过去佛。古佛既不灭。今佛云何灭。现在人开者。现在有所化菩萨数多德备。故知释迦成道已久。又上通开。今明别。通开者。一切佛皆法身无生灭。方便有生灭。别开者。释迦成佛已久。不得云一切佛皆成佛已久也。此论所开通别。能开通别者。多宝开十方佛。法身无生灭。方便有生灭。亦得开释迦。故经云。多宝于十方佛说法华处皆涌现。及于释迦会现也。千世界菩萨。但是释迦所化。但开释迦。不得开余佛。故能门别也。又多宝唯得开方身不灭。不得开久已成佛。此别开身也。涌出菩萨唯得开已成佛。不得开法身不灭。此亦开别也。又所开通别者。一切佛法身。皆无生灭。寿亦无始终。此是通义。若论久已成佛者。此义则别。过去佛是久成。现未非久成。问曰。今品明佛寿。为是通为是别耶。答曰。有二义。若论法身无生灭。本有非始终。则通一切佛。若论久证法身者。但是释迦。又上略开释迦教。从此广开释迦一化法门。又经初已来。明少时益。今辨多时。如五十小劫。及十二种益。又上来少现瑞相。今现多瑞相。如下八种瑞。又上来略明功德。从此去广明持经功德。如下略明七品。及广明三品等。又上塔品。略说三身。多宝为法身。分身为应身。释迦为化。寿量品广明三身。伽耶为化身。久成为应身。无有生死为法身。上但示其相。今广辨之。

　　第二开䨱门。问曰。直明塔浮空。而至菩萨从十方来。亦得能显所显能破所破。何故二品要从地涌出。答曰。此有深旨。就教辨开䨱义。凡有三时。一寂灭道场。发开实身寿。此是无地䨱时。二者为二乘人。隐实身寿。说方便身寿。即是有地䨱时。三灵山废方便身寿。显实身寿。即地裂涌出时。如塔与菩萨。亦有三时。一塔初显时。二中途隐地时。三地裂塔现涌出时。菩萨亦三时。故下经云。昔伽耶城化得。岂生非在地上时。后居地及涌出。宁非二时。故借隐显三时。以开佛教。次三时。一过去大通佛。说实身寿。谓无地时。佛初出世。说方便身寿。是有地时。法华会。是地裂涌出时。第三通论十方三世佛。为大事因缘出。明实身寿。是无地时。曲为二乘。不堪闻实。说方便身寿。是有地时。废身寿两权实。辨于二宝。是地裂涌出时。

　　三迷悟门。众生烦恼。名之为地。亦约前三时。寂灭道场。菩萨身净。堪闻二实。是无地时。二乘有烦恼。故不堪闻。是有地时。今断常烦恼将倾。堪闻大法。是地裂时。次三时大通佛所堪闻。是无地时。中途迷失。是有地时。今日得悟。是地裂时。故系珠中三。初未酒醉时。中途醉忘珠时。后小醒起行。乃至大醒见珠时。第三重亦尔。

　　次因果门。涅槃中大明二义。一果德义。二论佛性隐显。果德义中。略明二果。一寿命品。明长寿果。及寿命因。二金刚身品。明法身果。及法身因。一切诸佛。唯身与命。护法弘经。为法身因。慈悲不敬。为长寿因。今此经亦明两果二因。塔品明法身果。涌出明寿命果。从四命至持品。亡身弘道。即法身因。安乐品。正明智慧慈悲。为寿命因也。次明佛性隐显者。如力士额珠为隐。后见为显。所以明隐显。为成上果义隐显更无二体。此经亦尔。犹如一塔有隐有显。更无二体。涅槃之体。本自有之。即隐显俱名法身。又云隐名自性身。及如来藏。显名法身。今亦隐则色等。涌出开显名法身。故地下菩萨。正喻佛性也。问曰。何以得知。答曰。道理必无千世界尘数菩萨。聚在娑婆地下。令在地下者。因地下以为教门。明一切众生有佛性。为烦恼地䨱故不现。问曰。前隐显俱是塔。可隐显法身。合隐显俱菩萨。亦应隐俱佛性。答亦得如此。故有因佛性果佛性。摄论明三佛性。自性住佛性。弘出佛性。果德佛性。但借事为教门。不必曲令合之。又明菩萨一人兼二义。一明佛性。在于地下。二为欲将所化开能化。故出犹名菩萨。问曰。隐名佛性。显名法身。此因果义足。何故须护法慈悲为因。答曰。因有二种。一正因。二缘因。如种子为正因。外土为缘因。故互得生。佛性是中道种子正因。慈悲护法是缘因。故法身互得生。问曰。但是种子成互。水土不成互。但佛性成法身。万行不行。不成法身。则万行并应灭。同旧来地论及摄论师习灭义。若水土亦成互。则同令转习因成报佛。答曰。安此喻不得种独成互。水土不成。若种独成互。应不须水土。若习因作报佛。水土应作互。故二师俱失。今所明者。二师立定性义。别有佛性异众生。别有缘因异正因。故取相作义。今说一偈半。众生本生众生。是菩萨隐显开䨱。涅槃寄贫女宝藏等譬。明隐显开䨱。问曰。法华已此经已明身寿缘正因果。与涅槃何异。答此经就能化所化菩萨。明隐显开䨱。涅槃寄贫女宝藏等譬。明隐显开䨱。问曰。法华已明隐显开䨱竟。何须涅槃。答曰。若一部明般若。及八部胜鬘等。明一乘之。何用法华。今示般若无量门。一乘隐显。亦有无量门。又此经为利根略说便悟。涅槃为钝根未了。故迦叶数十问。佛次第答之。即是广说。亦是料简法华。又利根于法华中并悟。解隐显开䨱。不须涅槃。如灯明及迦叶佛不说涅槃也。

　　就品中。大开有二。初正说。二流通。初是智慧。后明功德。又初明果。后辨因。两门各五。初章五者。一明涌出菩萨开显寿量。二者疑间。三略答开权显实。动执生疑。四执动疑生。申疑致请。五广开权显实。断疑生信。一一章各二。合十段也。初章二者。一明涌出缘由。二正辨涌出缘由。有二。初请持。二止持。总论有三。初大音普告。二他方请持。三释迦止持。以三因缘发起。出佛答中。六万恒沙者。实有千世界尘数菩萨。但云六万者。略举初人与六万恒沙眷属。二显此菩萨起六趣。薄地中令已成就。欲显释迦得佛久也。

　　佛说是时下。第二正明菩萨涌出。于中又二。初明千世界尘数菩萨涌出。显释迦证法身。次别明四大菩萨问讯。显垂应久。初有十章。前明涌出时者。欲显今是开寿权时。娑婆世界地裂者。明涌出处。欲明此菩萨。昔于此处。初发道心。又显此土菩萨。为释迦眷属。开释迦久成佛。虚空中住者。一显法身无始终。不为惑染。二表佛性。虽在烦恼。性常清净。不为惑染。三显法身住实相土。四显菩萨常行毕竟空。华严云。菩萨清凉月。游于毕竟空。闻释迦发音来者。闻上塔品大音普告也。质乐二佛。住二佛前者。多宝已开实身。今开实寿不灭。弥显欣乐二佛。

　　释四大菩萨问讯。问曰。何故别明四大菩萨问讯释迦。答曰。上通称叹多宝释迦。及分身佛。今欲显涌出意。正为开释迦寿量。故别问讯释迦。此是所开别。又显是释迦眷属非余佛。故能开别。问曰。何故问讯能化所化耶。答曰。欲明众生易度。则有千世界尘数并成。既有此菩萨。则得显成佛久。四人普称行者。行安乐行故。能发教弘经。但一妙行。随义立四名。如来安乐者。众生受化。德无不圆。故如来安乐。示众生受化。累无不尽。故如来少病。又众生得度二死苦谛。故如来安乐。众生得脱五住惑业。故如来少病。诸菩萨随喜者。前明千世界菩萨成就。则显成佛有十二种益。故菩萨而生欢喜。佛答于如来起随喜心者。诸菩萨随喜。本为开佛寿权实。但前所化开能化。次问所化还成能化。都为成佛寿权实故。随。

　　尔时弥勒菩萨下。方他下第二大众疑问。有二。初此土疑问。次他方疑问。所以二人问者。佛说应化两身。同归不二法身。故化身侍者。及应身侍者。皆问也。又欲令秽土众生净土菩萨。同入法身故。净秽土人同问应化。又二身既归法身。净秽二土。同开不二。弥勒问二意。一据实行。既是穷因。欲趣佛极果。令余人亦然。二下方涌出。上方弥勒。同欲开寿量。故一人涌出。一问所由。以共弘通利物也。

　　弥勒偈为二。初总问总请。第二偈去。别同别请。即二。就别问中。前问弟子。次问师。问弟子者。问所化涌出意。问师者。以所化开能化意。问弟子中。前问来处来意。即明弟子德称积数多。开久成佛。此并是弥勒。显发密教。调伏众生。问曰。分身佛何故不答。令释迦答。释云。今正欲开释迦寿。为释迦缘。故弥勒前问。分身侍者后问。意亦如是。

　　第三释迦告弥勒下。佛略开权实。亦二。一缘由。二正答。各有长行偈颂。初长行四意。偈颂亦然。长行四意者。一叹。二劝。三诫。四许宣示。诸佛智慧者。若未开寿权实。则佛慧未显。今既开之。则明理尽之法。畅佛神慧。亦用佛慧以为身寿。故开寿即开慧也。偈云。甚深叵分别者。若实长寿。何故不可分别。良由说长斥短。短息长废。乃至五句。故叵分别。名为甚深。次正答中。前长行。次偈。长行正答发心问。以初从释迦发心。故知成佛已久。次答来处问。而释来处。不释来意者。若释来意。则妨寿量广说。次第四弥勒执动生疑。申疑致请。亦二。初疑。次问。余并如旧也。

　　法华统略卷下本

　　法华统略卷下末

　　寿量品

　　玄义今疏具足。此品明三种如来三种寿量。故云寿量品。今依金光明经。略以十五门。释三身义。初列次第门。谓化应法。与此经及法华论同也。此是。从末至本。以为次第。从本至末。其义易知。二为缘门。为三缘故。立于三身。杂为众生。说种种法。现种种身。名为化身。但为菩萨。说一味法。现于一身。谓奇特相好。以为应身。累无不尽。德无不具。唯以如如及如如智。以为法身。三权实门。明前二身。是愿力起。假名非实。法身是实。唯有如如及如如智。故虽合用如如及如如智为法身。如如是自利。如如智是利他。正与法华佛眼见六道相应。谓如如智见六道。见无所见。即如如。无所见而见。谓如如智。四感应门。如如与如如智。无有分别。而能现应身及以化身。喻如日月无分别。水镜无分别。日月光无分别。三事无分别。而有显现。一如如。二如如智。三愿自在。因众生感故。得有应化两身影。五约涅槃论三身门。依应化二身。不住涅槃。以二身念念灭。数数出现故。不住涅槃。法身不住般涅槃。般涅槃者。入涅槃也。法身既常不入灭也。次明三涅槃义。二身是有余涅槃。以二身非究竟故也。法身是无余涅槃。以法身是究竟故也。三身合论。是无住处涅槃。法身不住生死。二身不住涅槃。名无住处也。六三相门。为凡夫有三相故。一凡夫有思惟分别相。二有依他相。三有成就相。故不得三身。佛能解分别相。灭依他相。净成就相。故有三身。此意应是摄论。三无性理。是法身。七灭三心门。凡夫有三心。一起事心。二依根本心。三根本心。初是六识。次是陁那。后是本识。依伏道起事心灭。依法断道。依根本心灭。依胜拔道。根本心灭。起事心灭。得显化身。依根本心灭。得起应身。根本心灭。得显法身。此初伏六识。次断陀那。后除本识。八三同门。化身与佛同事。唯应身与佛同意。法身与佛同体。同事者。利物也。同意者。明一味法化菩萨也。同体者。如如智与如如境一体。故云同体。九有三意门。初依众生意有多。故现多身。次依菩萨意一。故现一身。次明法身绝相非一非多。十依无依门。化身依应身。应身依法身。法身别无依。十一常无常门。化身常说法化缘。故名为常。而用未具足。故名无常。应身亦常化缘故常。而用具足。异于化身。但非本故名无常。而法身则常。十二治三鄣门。烦恼鄣净。能现应身。业鄣净能现身化。智鄣净能现法身。此明前断四住。断四住故业坏。更进断智鄣也。十三三净门。明性照清净。摄受法身。智慧清净。摄受应身。三昧清净。摄受化身。十四二无所有门。经云法身二无所有。谓相及相处二无所有。即摄论云。相识见识。相识是识。相是前尘。见是能识。法身无此二也。十五料简门。有四句料简。一化身非应身。谓入涅槃后。以愿力故现身。此是现种种身。二应身非化身。谓地前身。此但化佛身。三亦应亦化身。住有余涅槃。现如来身。具作二身。四俱非。谓法身也。此是经文。亦须知之。

　　此品亦有二章。一劝信。二正说。劝信者。凡有三重体用。一法身常为体。应化无常为用。二常无常皆用。中道为体。三四句皆用。不四为体。四宗五时。无此三重。半满二藏。有初重意。既无有二。前一义亦不成。问何经论作此说。答华严云。一切有无法。了达非有无。若能如是解。则见真实佛。楞伽第七卷常无常品偈云。离于常无常。非常非无常。若见如是佛。彼不堕恶道。中论云。如来寂灭相。寂灭相中。无常无常等四。以此言难信。故佛劝信也。

　　释秘密神通力。此标品大意也。从过去初证法身。尽未来际。请谓时长也。遍于法界。谓化广也。时长化广。不可思议。昔所未说。谓秘密神通。又如过去之始。尽未来之终。如此长时。即是一念。虽复一念。而长时宛然。故华严云。无量劫一念。一念无量劫元来无积聚。而现诸劫事。谓甚深秘密也。又虽遍游十方。而不动足。肇公云。应愈动神愈寂。故为甚深也。余如本疏。

　　释一切世间天人。此文来二意。一牒执情。即凡夫二乘假名菩萨。不出三善道摄。二牒弥勒新疑处。正谓伽耶始成。故作父少子老之疑。今将断疑。故叙疑处也。

　　释久成佛。此品明证法身久。即显法身无始终义。略有四意。一用四悉檀义。四十余年。执佛实有生灭始终。是故为病。今对治始终病。故说无始终。此是对治悉檀。昔说始终。今说无始终。各各为人悉檀。说始终无始终。皆随俗语耳。谓世界悉檀。非始终非无始终。即第一义悉檀。二者明具足满义。非始终非无始终。始终无始终具足。方是满字。昔但明始终。今但明无始终。及但明非始终无始终。皆非具足。三者始终无始终二边。不相离义。然法身未曾始终无始终。而始终无始终双游。以常有今昔两缘。故常有二教。但昔一边独游。今方具足。故下云。或时为此众。说佛寿无量。久乃见佛者。为说佛难值。四者明权实义。以始终为权。无始终为实。此是一往之言。具足四重。上来已辨。

　　次明化身之迹。即是法身义。大乘学者。闻法身自谓法身。不得是化身。化身不得是法身。今明即此化无所化故。化即法身。法身四绝。化满十方。故法身即是化。虽满十方。常是四绝。故化即法身。故涅槃云。吾今此身即是法身也。问二乘人不见法身及应身。得见化身不。答。他云见。今明不尔。此是不动而化满十方。虽满十方。常是四绝。二乘实不见此化。又二乘人。谓丈六是实身。不知是化身。故二乘人不见三身。是不见佛人也。以不见佛。岂闻法乎。二乘昔非但不闻一乘。亦不闻三乘。以不识三是一故也。

　　次简化身无生义。若不二二。即以无生灭生灭。为化生灭法。二不二义。亦化生灭。即无生灭也。问就化身有无生灭不。答亦有。如来是不生生故。非是生故生。如世谛非实生。真无假生。法身无假生。化身无实生。

　　次释我成佛。复过此数。至阿僧祗劫。上明世界不可数。末世界为尘。尘不可数。成佛复过此无量劫。劫不可数。须明如此久远者。非但明久已成佛。即寄此明法身无有始终义。如肇公云。随之不得其踪。迎之罔眺其首。即法身无始终义也。法身既无始。报身亦无始。以行因报得名报身。故名为报。法身既无始。还得无始报。应身亦尔。与法身相应。名相应身。无始应身亦然。法身绝四句超百非。应身亦尔。问法身因云何。答。他云。修万行感得法身。今明。法身果绝四句超百非。亦还修绝四句超百非因。方得法身果。问若尔不行布施等万行耶。答安乐行品。明菩萨行处。正以虚实并冥缘观俱寂。以此心行此施等。此则法身因。万事例然。

　　释于是中间。上明两实。今开二权。两实者。一证法身久。二垂应久。今开二权者。一过去因权。二开现在果权。二实摄实尽。二权摄权周。二权中各有二。皆初略后广。即解之方也。燃灯佛明过去一方便事。即是因方便也。

　　若有众生下。第二广开过去方便。此文来有三。初上明因方便。今明过去果方便。因果总摄一切。二者上明过去化物。今辨化物仪则。三者上略说。今广说。此中有三。谓感应益也。应中三轮。初他心轮。法身遍照而无所照。如波若无知而无所不知。处处说名字者。如华严名号海。虽号遍十方。而无一称。年纪大小者。遍示短长。而未曾有近远。亦复现言入涅槃者。上明存不为有。今亡不为无。问何故常作此语。答总标秘藏甚深之事。故不同人之常情也。

　　释皆为度脱众生。夫既诸佛说经。菩萨造论。但为令众生度苦海脱苦因。智度论呵五百部云。各执诸法有决定相。不知佛意为解脱故。或说己身下。出度脱之方。前度脱之意。即他心轮。今明解脱之方。谓神通轮说法轮。己身他身者。化主也。己事他事者。教门也。如娑婆世界以音声为佛事。无言国土以寂漠入道也。

　　皆实不虚下。此文望前望后。各有二义。望前有二义者。一者远释三身。伽耶得道。化身也。久已成佛。报身也。今明十不。辨法身也。此从末至本。以为次第。昔为二乘故示化身。对化身故辨报身。由报身得法身。故举法身。释成报化二身。二者今文明佛性。见佛性故。方有法身及以报化。故举佛性。释成三身。望后二义者。一不虚。二得失。不虚有二。一内证法身故外用不虚。二令物得实益故不虚。今总标二不虚章门。所以者何不。释二不虚门。即前释内证不虚。即是辨得。而文中明三界即是十不者。恐众生谓法身超百非绝四句。在于身外。则起众生法身高下二见。又于物无益。故今明三界即是十不也。肇公云。道远乎哉。触事而真。圣远乎哉。体之则神。岂非妙达三界。即是四绝法身。无有生死者。可具二义。一者法身无虚妄生死。即空无诸累义。二者四生不能生法身。二死不能化其体。故云无有生死。若退若出者。明非隐显义。惑不能隐。故不退。约缘悟言显。体非新起。故言不出。亦无在世及灭度者。即王宫非生。双林非灭。此句与华严同。故彼文云。欲令众生生欢喜。现王宫生。欲令众生生恋慕善。示双林灭。法身实不出世。亦不涅槃。此句破执无常及䨱相常也。非实非虚者。智度论师用实相为佛。成实论师用世谛虚假为佛。今并异之。故俱非也。非如非异者。江南尚禅师用真如为佛。摄论师亦然。谓佛出二谛外者。谓佛异于真如。真如是妙无。佛果是妙有。今并非之。总而言之。超百非绝四句。七辨不能说。三眼不能照。又形不可见者。法身绝相也。不如三界见于三界者。凡夫不知三界常绝四句。故四绝于凡夫成三界故。成如来藏。如来藏者。即如来胎。有所得人。闻三界䨱佛性。言即佛性在三界中成壁中有柱。乃优楼迦义。今明四绝于缘成三界。虽覆实无所藏。佛则知三界宛然常绝四句。虽复四绝。于缘宛然三界。故凡夫见圣不见。不见圣所见。圣见凡不见。复见凡所见。问曰。圣见凡不见。圣可得异凡夫。圣见凡所见。圣与凡何异。答曰。圣虽见凡迷。不如迷所见。以凡见三界。名为三故三。圣见三界者。此是不三三。中论云。语言虽同。其心则异。华严云。随顺众生故。普入诸世间。智慧常寂然。不同世所见。

　　以诸众生有种种欲者。第二明益物不虚。即是辨失。上见三界而常四绝。今见虽复四绝。于缘宛然三界。即是失佛性。故成六道纷然也。以种种因缘所作佛事者。欲令众生知三界宛然常是四绝。故示应化两身净秽二教。常不绝也。即是益物不虚也。亦即是欲令众生见佛性故。常作不绝。

　　如是我成佛来。至常住不灭者。上显二实。开两权断新疑。破旧执。今第三方得结成常住不灭。曰五时者。恶闻此经常住之字。若言此经明常。即破义宗。丧失名利。故作百种释之。今明三身俱常。法身常住。故不得言。应化两身常化大小两缘不绝。亦名为常。又即应化亦常。以不动而应十方现前。虽十方现前。常自不动。故应化是常。问云何示其相。答应化是因缘。因缘即寂灭。故中观论如来品云。寂灭是如来。故知应化即是法身。故名为常。

　　释我本行菩萨道。此文举长因。以证长果。法华论云。本愿未满。所得寿命复倍上数。本愿未满者。可有二意。一显寿长。所以尔者。本愿度一切众生。令尽成佛。众生若尽。佛寿乃尽。众生未尽。佛寿则无尽。显常寿义。常有法身寿。故常起应化度众生。满本愿也。问俗书尚知忘内外。一死生。佛法岂欣长龄。而忘促寿。答今为度众生故。语其常寿耳。岂复存长短乎。地论十尽句亦作此说。众生若尽。我愿乃尽等。二破小乘人明佛义。故有此文。小乘谓本愿度一切众生。而众生未尽。佛已入无余也。此是圆誓佛也。又初欲普度。即初心为胜。后入无余。即后果翻劣。大乘佛无斯二过也。

　　所成寿命复倍上数者。释满本愿也。以满本愿。常度众生。故寿命常住。而言倍者。上直云过去不可知。而终有初心后证。则是有始。今明一证已后湛然无灭。故复倍。然应法二身。具有二义。一者法身本有无始终义。于缘故有始。始若起颠倒见。即生死之。终如其了悟。故是生死之终。如法身之始。而应身始无始者。约应始与法身相应。故名为始。而法身无始。应身与无始相应。法身既无始。故应身亦无始。问何故不分明辨常。而言复倍上数耶。答如今所解。复倍上数。胜直辨常住。若直明常。而不觉其长。上已明三不可知。一世界不可知。二末为尘不可知。三久成佛不可知。今云复倍。则绝一切思议境界。即弥觉其长。使恶短者。欣此长龄。故有胜常矣。又胜者。凡有二。一者新成佛。始终证常。今明释迦久已证常。非止今也。法皆如是者。三世佛法。不灭示灭。令物得实益。以得实益。故非虚妄。

　　释良医喻中。初开十喻。二摄十为六。三收六为三。次摄三为二。次摄二为一。次泯一归无句。而句数满十方。十喻者。一良医有子喻。二父去子病喻。三父子相见喻。四请治授药喻。五正子服药喻。六狂子惮药喻。七父医示灭喻。八狂子醒悟喻。九父医还家喻。十父无虚妄喻。次就文明。摄十为六时。一父医养子时。二父去子病时。三父还救子时。四不灭示灭时。五父医还家时。六无有虚妄时。次摄六为三。即三世益物。一从本成道。至释迦未出世。谓过去未出时。从是时其父还来归家。第二释迦现在益物时。是时其父还来归家咸使见之。第三未来益物时。次摄三为二。虽有三世。不出无生灭示生灭。二种化物。如父医去虽复去留。不出留存亡利子。次摄二归一。令悟生灭无生灭一法身。故摄二归一也。次一句归无句者。若有生灭二。可有不生灭不二。既无生灭二。云何有不二。乃至亦二不二非二不二耶。故舒之弥纶三世。卷之无有踪迹。虽无踪迹。而常满十方。虽化满十方。竟未曾开。卷无踪迹。亦未曾合。问曰。何故作此释耶。答曰。佛将答弥勒。前诫大众。令听甚深秘密神通之力。此实难思。前约父子。合有十喻。次就子有六时。一初有父时。二父去感患时。三见父请救时。四正子服药患差时。五狂子惮药不服时。六服药醒悟见父时也。次收六为三。即三根。初有父时。是上根。次服药病愈。谓中根。醒悟见父。谓下根。次摄三归二。虽有三根。不出迷悟。如虽有三子。唯有病与无病也。次收二归一。返迷成悟。故无迷有悟。次泯一归无。既其无迷亦无悟。故非迷非悟。非佛非众生。如是五句也。然未得斯悟。即六道纷然。今得此悟。泯无踪迹。然六道纷然时。即是泯无踪迹。泯无踪迹时。众生不减。佛界不增。六道纷然时。众生不增。佛界不减也。须深照此意也。

　　释良医有二。一欲开方便义。二欲息方便义。开方便者。实未曾佛不佛。而作佛者。为欲度众生故。如为治病故立医师。二息方便者。病若除。医即废。众生若悟。即佛亦忘。故华严云。为度众生故。有佛有世界。若于真实中。无佛无世界。若除妄而存真。无众生有佛。此无薪有火义。良医者。余医但用药治病。不能用医治病。今具此二。故名良。用医治病。如父示死子得悟。佛具此二。故名良。多诸子息下。第一良医有子喻。遍十方。穷三世。皆是病子。欲父明医尽未来际。常住不灭。遍治法界子病。故云多也。若十二十百数者。从初得佛。至今一期出世成佛。略为三根。从初成佛。竟未出世之前。所化得者。为上根。即千世界菩萨之流也。从华严会竟法华。化得悟者。为中根。所以齐此为中根。明根本枝末摄末归本一期事尽。所应悟者皆已悟竟。故为中根。从历开三轮不悟。即狂子惮药。竟唱灭。乃至涅槃已后。像正中得道。为下根。亦从此已后。尽未来际得悟。悉属下根。此亦是不思议事也者。佛去世后。若无佛法。世界受五欲及外道邪教。为毒药。生爱见为得病。若佛去世。于像正中。值有所得大乘师。有所得法。即是毒药。生有所得。名无得病。

　　饮他毒药下。第二父去子病喻。佛去世后。无佛世则受五欲及外道邪教。为他毒药。生爱见为得病。感心苦为闷乱。感身苦为宛转。又一惑具二力。迷中道。鄣正观。为闷乱。受生死苦报。为宛转也。

　　是时其父下。第三父子相见喻。初父见子。次子见父。是佛出世。众生见佛形也。问曰。云何为遥见。答曰。他云去理远为遥。今明是近义。亦见即喜。故云遥见。问曰。上明饮毒起爱见。是烦恼鄣佛。云何感佛。答曰。如见穷子中释。内三力。一有佛性正因。二既有良医之子。有菩提心缘因。因不灭。三法种众苦。乐求涅槃。外三力。随逐化中。有他心说法现通也。问曰。云何为失本心。不失本心。答曰。为取本解不现前。即二子俱失。今就机中强弱论之。颠倒强菩提心弱者。为失。反之为不失。

　　我等下。第四请治授药喻。初请治也。父见子下。授药也。其诸子中。第五正子病除喻。余失心者下。第六狂子惮药喻。父作是念下。第七父医示灭喻。说三轮竟。更无药治之。唯当示灭。又作生不能救。为子示死救之。明大悲深莫复过也。问至涅槃时。说涅槃教。云何言无教能治之。答曰。终说涅槃时事。是死也。又要须示灭。方乃说教。故以示灭为正。问曰。遣几使耶。答曰。释迦全碎二舍利。为两使也。是时诸子下。第八狂子醒悟喻。是时其父。第九父医还家喻。于意云何下。第十不虚妄喻。

　　次偈颂有二。过去无始。与未来无终也。但颂过去则略。未来便偈广者。夫论常义。要在未来灭与不灭。不在过去久与近。故广颂不灭。广破无常。广论常义。二章各两。初章二者。一颂证法身久。二颂垂应久。亿载阿僧祇者。振旦之数极谓载。即地所不能载也。阿僧祇天竺之数。谓不可说。举二数不能数者。欲明佛寿出数量之表。即常义也。

　　为度众生故下。颂未来不灭。亦二。初释疑。二不虚。各三。初三者。初正果释疑。二依果释疑。三双结依正。不虚中三者。谓法譬合也。然释疑中。虽有三段。但钩锁相接次第。凡释十疑。第一疑云。既证法身久。则可不灭。何故唱灭。是故释云。为度物故言灭。实不灭也。第二疑云。若常住此土不灭。何故不常见耶。故释云。虽常住此。以神通力。令近而不见。第三疑云。令不见。有何利耶。故释云。以不见故。得种佛善根。第四疑云。种善根。复有何利。故释云。则见从灵山出事。第五疑云。若佛出者。当知前灭今复更生。则是生灭。何名常耶。故释云。我实不生灭。为度物故示生灭。第六疑云。云何为物示生灭耶。故释云。此土不见为灭。彼土见为生。故是示现生灭。第七疑云。佛几处几时作此方便。故释云。阿僧祇劫。及一切处。第八疑云。若在灵山。则灵山可不被烧。故释云。秽土被烧。净土不被烧。第九疑云。若净土不毁。秽土被烧。何物众生见净见秽耶。故释云。罪障众生见秽不见净。直心者见净不见秽。第十疑云。净秽出二缘者。佛寿复云何耶。故释云。为秽缘说短。为净缘说长。论净秽土义。问曰。云何是法身土。答曰。世间闻佛住大涅槃则不疑。住土则疑。此是异名也。诸佛所乘故名乘。至人所栖称土。普贤观经云。法身住常寂光土。问曰。土与身何异。答曰。法身有能照所照义。分境智。有能证所证义。分人土。问曰。经明唯有自性清净心。显名法身。此外并是虚妄。云何分人土。智度亦云。除实相外皆是魔。实相即法身。云何有人土耶。答摄论师云。法身是真如。更无有土盖是未精见论意耳。今此净心及真如。在烦恼中。不为烦恼坏。亦不可变异。故名如。取照用名智。智非但知非如。亦知于如。既有能知所知。何无能住所住。故有人土也。

　　分别功德品

　　从此以去。第二明流通。即是辨因。前五章中。各有二。合十章。今亦五章。章各有二。亦十章也。言五章者。一辨闻经得益。二感诸灵瑞。三弥勒称叹。四格量劝信。五总论持经功德。

　　初章又二。一总明功德。佛告下第二别明功德。说余经得道人少。说此经明得道多者。此经具开一切权实。略有五种。如上明之。问曰。何故寿量品后。明得道者多。答曰。上来但开释迦一期近事。今明过去之始未来之终。谓时长。明遍法界化。谓明化广。则释迦始终事尽。应得道者。悉皆取悟。论生数有三家。一者江南法华师云。初六位。界内得道。次八生已上五位。界外七地去得道。今明不然。此经前后明转不退转。皆在八地。云何乃言六地。二者天亲论。八生得菩提者。谓地前人八遍受分段生。得入初地菩提也。此既是论文。置而不辨。今从多为论。三义不似此释。一依此经文。从初得无生至一生。此是转增明义。初明得无生。论文已判属初地。今八生还复属初地。乃是后浅于前。一不可也。二者文次第。各有所得。初得无生。次得不退转。八生乃至云得菩提。不应是初地。又下偈中分明云。成佛成一切智。亦非初地也。又举尘数。从多至少。所以然者。为表从浅至深也。浅悟易故多。深悟难故少。若尔八生云何乃劣上来诸位耶。二不可也。三依净名经云。一生得菩提。乃是十地经一生得佛菩提。三不可也三者龙树云。三生菩萨。一生菩萨。皆辨得佛菩提。从多论门。宜用八生已上。明得佛菩提。就文有三位得道。一八世界众生发心。地前得益。二从得无生六位。十地得益。三从八生已上。就十地中得佛。开为五品。谓下中上。上中上上。问曰。十地中云何五品受生。答曰。摄论云。金刚心一念是。无有生死。十地是有有生死。则十地多过受生死。何故无五品。又二生死义。即变易中论其五品。若不许五品。何故有三生一生菩萨耶。问曰。一生三生是应生。何以为例。答曰。今寄应生以显。变易中大位判时节作五品。故云五生耳。问曰。十地已上何故作生论之。答曰。地位但十也。不可作余位明之。故但说八生一生得成佛也。问曰。八生一生几许时。答曰。不可知。璎珞经明。无垢地菩萨学佛威仪。凡经千劫。无垢地即十地人。

　　佛说是时下。第二明感瑞相。亦二。初明感瑞所由。时虚空中下。正明感瑞。弥勒领解中。亦二。初长行。次偈颂格量。劝信中。亦二。初长行。次偈颂。总明功德中。亦二。初略明功德。二广明功德。略明中二。初佛在世三品功德。次佛灭后四品功德。问曰。上明八十万亿那由他劫行五度。不及一念信寿量。今云何持经人福。即是起塔寺耶。答曰。此中叹持经人有二种功德。一叹持经人即极敬。谓顶载如来。二极供养。供养者。凡有二时供养。一佛灭后起于高塔。长时供养舍利。二造栴檀寺。现前供养佛僧。此二供养。称顺佛心。持经人亦称顺佛心。取此义边。故云持经人即是造寺起塔供养。又上明五度是有所得故不及信寿量。今明起塔寺是无所得心故与持经福等。何以得知。既称持经人即是起塔寺。持经既是无所得。起塔寺亦然也。

　　随喜品

　　昔四十余年执五权迷五实。今开五权显五实。多逆耳违心。不能随喜。故建首论随喜。有四重随喜五种权实也。所以顿得如斯功德也。四重者。如上数辨。要具二慧。随喜方成。闻三是方便。一是真实。次闻无生灭身是真实。生灭身是方便。次闻始终寿是方便。无始终是真实。净秽两土是方便。非净秽土是真实。次调达恶是方便。善是真实。谓顺五种权实。而生随喜。名初重随喜。今略辨之。有四重随喜。一者三乘为权。一乘为实。生灭身权。无生灭身实。净秽土权。非净秽实。始终寿权。无始终实。提婆达多恶权。善实。于五权实而生欢喜。名初重随喜。二者借一除三。若除三舍一。三一并权。不三一实。身寿土等。权实亦尔。三者三一为二。非三一为不二。二不二权。非二不二实。余三种例尔。四者二不二。非二不二。方言极。此盖是无言言。皆是方便。因无言言。悟言无言。乃是究竟。无余极说。于此四重而生欢喜。名为随喜。今明随喜。其义大难。但有波若。不成随喜。但用方便。亦不成随喜。要具二慧。随喜方成。知能所宛然本来寂灭。名方便波若。虽本来寂灭。而能所宛然。名波若方便也。问此随喜何故胜于财法两施。答财法两施不及初重随喜。初重随喜已明作佛。财法两施。但是世间二乘善根也。又四重随喜即是理内。财法两施是理外也。又四重随喜。具佛四智。一一重中皆具四智。故随喜之人。即生四智。是初心佛也。如华严云。初发心时便成正觉。故以自随喜生四智。故自作佛。又教化随喜。令他生四智。化他作佛。故功德胜。财法两施。自他俱不生四智。并不成佛。故劣也。问此随喜何故胜财法两施。答财法两施。未乃无所得随喜明作佛。财宝有得。是世间法故。财法两施皆不成佛。故劣。

　　释长行偈颂五人次第。长行明五人者。为答弥勒问。及令执昔五乘人。生于信心。故初明随喜。第二举心动出来听。第三先来听竟。后人来容之坐存。前二自来。第三味他人来。第四一心听人。及一心说人。亦前四是听人。后是说人。

　　偈颂五人。即颂随喜。二人即二也。颂余四人亦四。但不次第。初前颂第四人者。初随喜转教人。是口业。第四人亦口业。故一类颂之。余二人同是身业。故一类颂之。二口业中。初人为他说。次人劝他听。故分二也。二身业中。初人自来听。次人容他坐。故分二人也。问曰。五人五。一人五。答曰。具也。一人五者。初来。次容他坐。三劝他来。四一心听。五听已还归为他说。一人具得此五功德也。问曰。何故格量最初人胜最后人。答曰最后人功德已无边。况最初人。今欲叹随喜功德深。令人信此经。故作优劣说。又亲闻与传闻无定。今欲令人亲到法坐。复生动出之善。故说亲闻为胜。问曰。乘天宫等。何以知明动出果耶。答曰。动是而来。故得乘天宫之报。因果相似。后文皆尔也。

　　法师功德品

　　释告常精进。有二义。一令菩萨勤遮凡夫二乘有所得心不令入。二勤习无所得中道观。具此二勤。得六根净也。昔来恒约十善。释六千功德。今更示功德之因。读诵者。须依四智。如读是因缘义。要因牙舌。方得读经。即是因缘。因缘所生法。即寂灭相。若识此一句。四智即生。了因缘读经。本来寂灭。即生如来智。虽本寂灭。而读经宛然。即生佛智。此观明了无碍。任运智生。读无所读。无所读而读。即自然智。行者不复须师。恒得现前智。谓无师智也。读经既具四智。即破除二障。得度五百由旬。知读本寂灭。而读经宛然。即生如来智。破凡夫有见。虽本寂灭。而读经宛然。即生佛智。破二乘空见。既破除凡夫二乘有无二见。亦破五住烦恼。以五种法师具足四智。即意根净故。余五根亦净也。一一根中。无凡夫二乘有所得烦恼。是故六根清净也。

　　次约六根用辨功德。果亦不同二乘凡夫。今更引三文作之。一净名经明。阿那律得天眼见大千世界。净名问云。为作相而见。无作相见。作相见者。作能见所见相而见。为不作能见所见相。若作相见。则同外道。若不作相。则堕无为。不应有见。故失对当时。受屈于二难。次梵天问世就有真天眼者不。答有也。即佛世尊。悉见诸佛土。不以二相见。二相宛然无所见。虽见无所见。而无所不见。即是四智。以见无所见。故不同外道。破凡夫有见。无所见而见。破那律空见。故知眼见破二惑也。次简凡夫二乘六根用义。菩萨读经时。知读本来寂灭。虽知寂灭。常读经。观心转利。即得二智无碍。二智无碍故六根无碍。故于一根得六根用。是则行无碍因。得无碍果也。而诸小乘经论。三根合中知。三根离中知者。此是说凡夫二乘有所得鄣碍因果耳。次简凡夫所见异于菩萨。凡夫见千世界。二乘见大千界。菩萨亦见大千界。凡夫二乘未得四智观。但见其粗。未见其细。亦不见无色界色。不知上界有香。菩萨读妙经。得妙观明彻。故粗细皆见闻耳。问若读经时。即生四智。破五住。度五百由旬。与佛何异。又地前菩萨何未得法性身耶。答菩萨已破其粗。未破其细。故与佛不同也。佛悟因缘六本来无六。前悟无六究然六。穷四智边。竟五住惑倾。得三身之用。悟六本来无六。故得法身。无六为众生故现六。有应化两身。无六而有妙六。故有大小相好。于净土成佛。即是应身。故金光明说应身。亦有相好也。无六身同众生相好。于秽土中为化佛。然六无六。既穷实相边竟。无六而六。尽因缘之原。故眼彻见十方。故与菩萨异也。读经既生四智。破五住惑。余四亦尔。乃至菩萨三业四仪皆因缘。则常生四智。念念入佛知见。净名说二慧为父母。始行之子。不得暂离父母。离父母即破正观法身。大品说二慧为健儿人。健儿人扶持老病。百八烦恼为病。六十二见为老。必常须用二慧。扶持至佛。度五百由旬也。

　　释六根果。初眼耳直明能远见闻事。与二乘略同。鼻根全异。外道二乘无鼻通。而菩萨有之。二者外道二乘鼻不能遍闻。菩萨能闻。三外道二乘不能知上界微细香。菩萨能知也。此三根果。叹菩萨能知他用。又直明菩萨自用也。

　　舌根具二义。一感自报。谓上味好声等。二能利他用。此中明八果。一上味果。以菩萨净心为因缘。感得上味果。若以舌根下。二得好声果。能入其心下。三明巧说果。又诸天子下。四明得眷属果。眷属果中。前明幽众。又诸比丘下。明显众。以是菩萨下。五明供养果。又诸声闻下。六众圣乐见果。是人所在方面下。七诸佛护念果。又能下。八出法音果。上明下顺众生音。今出上弘道音。又持经是大福慧人。发言说法时。言音之中。出于通气。令人闻之。自然发道心。摄山师即是其人。余亲闻说如此也。

　　释意根中。虽有六根。不出三业。四根属身业用。舌根口用。今是意用。又上五根。正就神通门。意根中明说法用。长行明四果。一法无碍果。通达下。明知义无碍。解是义下。明辞无碍。三千下。明知机说乐说无碍。

　　偈文有四。初颂得四无碍义果。即四也。十方无数佛。第二得总持果。悉知诸法相下。第三得经旨趣果。此人有所说下。第四时无所畏果。要须此四生起。可知也。

　　常不轻品

　　此品重示菩萨破病显道之方。前密后显。前密有三双意。一往身礼口叹。显一乘破三执。二身礼以开正因。口叹以辨缘因。三身礼称深敬。明望理众生本是佛。口叹明理虽是。于众生恒非既是常佛也。众生是佛。用如来智。于众生恒非用于佛智。故身礼口叹。有三双之义。此时宜中。须作此方便也。恶人骂菩萨无智者彼谓佛。说菩萨作佛二乘不作佛。是有智。今忽言皆作佛。谓不解大小乘。故是无智也。虚妄记者。不作佛既实说。作佛则虚也。常不轻得十果。八果如本疏。复有能说法果。从得常眼根净已后。更值佛。此得二地乃至十地果。后方成佛也。大饶益诸菩萨者。常不轻得三报益。初宿罪除六根净。得现益。次命终得值佛。生报益。次更命终登地至佛。皆后报益。问曰。常不轻但身礼口叹。云何得宿罪除及六根净益耶。答曰。此菩萨常作无所得观。故虚妄稍灭。故六根净也。今无缘大悲。还欲令众生得六根净。故往礼叹之。令习观行。灭凡夫二乘见。同菩萨根也。问佛说住古因缘。于今何益耶。答于缘有三益。现报执除。生报灭苦果。后报于菩萨不退也。

　　如来神力品

　　此品有四意。一证上五权实不虚。又总证持经必得三品功德不虚。故出舌相也。二欲令上闻法华人心生欢喜。转加精进。求于佛道。闻此经皆发佛心。今见佛有如斯神力。故大欢喜转加勤行。故下云。为求佛道者。现如是神力也。三欲更叹持经。有七种功德。令物持经。故现神力。四欲显经功德。诸佛有大神力。累劫长时。说持经福不尽。故知叹所不能叹也。何以知之。初明乘权实中。三根声闻。及闻一偈一念随喜。皆授记。即秽土人得益。次开三权实。十二种净土中人得益。今欲为十方穷虚空一切净秽土众生。说法华经。悉令得益。故更现神力也。故分经有三会。一秽土会。二净土会。三通净秽土会也。又知别是会说一法者。如智度论初现七种瑞。召集有缘。佛自说般若利益竟。次舌相品。更出舌相光明召集。于须菩提等有缘之徒。故复现瑞。今亦尔。上来现瑞。利净秽缘竟。今三世佛共利十方有缘众生。故共现神力。及说法华也。

　　千世界尘数菩萨。自誓持经。有二意。初正自誓持经。次释自持经。前化他。后自行。虽言自行。意在化他。真净大法者。五实为真。开五权。无复隐䨱为净。具摄权实。

　　为大千世界尘数菩萨。来意有二。别弘别利。二总弘总利。别弘者。开身寿权实。皆由弥勒。别利者。十二蒙益也。并由其人也。总弘者。分身灭后。总弘斯教。利益群生。又由其人立誓。如来现五神力。普为十方说教。谓总弘也。总利者。十方同闻。随喜供养。皆当成佛也。

　　佛现神力。亦二。初长行。次偈颂。长行二。初现神力。次叹教劝修。现神力中。两感两应。初应中。现五神力为三。初出舌放光。为色瑞。次弹指下。明声瑞。次动地瑞。如疏。出舌二意。一成前未信者令信。已信者逾明。二令十方及未来生信也。放光亦二。一为令十方通同。使彼此相见。二示佛神德难思。令求佛道也。出声亦二。一觉悟十方。令知说法华。二者表转道声于二世。动地亦二。一惊悟二世。令知说法华。二表二世成佛。问曰。何以故。释分身放光现舌。多宝嘿无所为。答曰。大圣动静应机。前为显常。所为而言。今明寂绝。是故致嘿。应化是迹故有形声。故放色现舌。多宝示本无言像。故嘿无所为。即令十方同悟三身权实。空中声告者。前是身权实。今演教令异方同闻。虚空天有二事。一劝随喜以生慧。二劝供养以生福。下还受此二劝。既于法华生福慧。即并至佛果也。变成大帐。表法身果。遍䨱众生十方通达无碍者。十方闻经。皆成佛故。

　　偈中有二。初明现瑞意。初偈文是也。次别明现瑞意。分五瑞为二。初为现在众生。现舌放光。即令生信及见此土。次三瑞为未来者。前二是声。以声教传流十方。故未来得闻。地六动者。未来闻经故六道成佛。然五瑞皆通二世。约义便故。佛作此分之叹。持经人见二佛者。准法报化也。秘要法不久当得者。即五权实也。因缘次第者。因缘即经旨趣门。次第者如三轮。前为菩萨说根本。中为二乘说枝末。后明摄末归本也。

　　嘱累品

　　前住三土说法。并利现在。今欲益未来。故付诸菩萨。又三会于佛有缘者。皆以得悟。今为菩萨有因缘。付之宣通。故以付嘱。又令诸菩萨满本愿。又令菩萨进行成佛。故付嘱也。

　　初从法坐起者。有三意。一欲以手周遍摩十方菩萨顶。在塔内不得现此事。故诸下起出塔。二欲以数尺之手。遍摩十方菩萨顶。现此奇特。普令十方见之。故出塔。三欲显说果分经竟。还归本座也。

　　释付嘱意。若有悭无慈。不得施法。故明无悭有慈也。若有怖畏。不能施法。故明无畏。此经宗明慧故辨智。佛虽万德。智为其宗。又群生唯有心。心外无法。若妄心息。唯有真智。故但明智。余深法者。即三乘中大乘。小乘人闻此大乘。谓是菩萨法。二乘自谓究竟。故信三中大也。问曰。若尔说此大乘。于二乘何益。答曰。此大乘中有二教。一付财密化。二陶练小心。可得入佛慧。方便诸菩萨。又一切乘有三。谓小大一。说小但增其执。无得佛理。说大即得毁小叹大。有远得佛义。

　　欢喜者。本愿于十方。弘道利人。今命之称本愿。故喜又菩萨自欲进行作佛。今见佛劝。称本心故喜。

　　释散座。三佛集者。欲开三身土寿利物。今弘道化人竟。各令还也。多宝闭塔。分身还本土者。将分身对释迦。以辨去留。欲显释迦化身住秽土利人。应身往净国化物。多宝闭塔。欲表法身在空。不在净秽利人。问曰。何故见分身来。而不睹去。答曰。欲明无去来故见其去来。故去无所去。又示迹故。不来而来。显本故去无所去。即是法身。问曰。多宝表法身不灭。即通为二佛之本。何故偏住释迦秽土。答曰。净土菩萨中。无执迹无常迷本常住。故不须住净土。秽土中凡夫二乘。假名菩萨。执迹迷本。故须住秽土。问曰。多宝照其不灭。分身显丈六非真。去则俱去。何故一去一留。答曰。丈六非真。其义易信。故分身还土。法身常住。其言难明。乃至涅槃犹执无常。故多宝犹停。用斥之耳。

　　若就事中者。多宝为听经故来。说果虽竟。未说因。故多宝住也。又分身本为开塔来。今塔已还闭。宜各还本土耳。又多宝与妙音等。有重因缘。故下经云。命妙音来。故犹停也。分身无此因缘。所以去矣。问曰。分身既去。净土应隐。何不明之。答曰。示适缘精粗。故前明其变。显理无垢净。改后无所改。问曰。佛何故喜耶。答曰。三佛土三会及未来众生。闻经得益。又辨尽理法。畅佛心。故喜。大众喜者。一闻三会。五种权实。并皆领悟。故喜。二重睹诸佛去留之义。于三身三土。解心明决。故喜也。此经名秘密教。多据事相。以显深理。难信难解事。显于斯也。

　　药王品

　　此下六品。第二分明菩萨乘。问曰。菩萨乘为因。佛乘为果。何先果后因。答曰。有二义。一有佛昔说三乘。今欲开乘权实。二乘果是方便。佛果是真实。故得会三归一。及破二显一。是以先要须明果竟。方得明因。二者此经结会释迦一化始终五权实。以众生正与佛结因缘来久。令一期得悟。故先辨佛法也。又十二门论释大乘。亦前明诸佛所乘。后明菩萨。因中大人所乘。故名大乘。所以先就佛后约菩萨者。大名唯在佛果不在因。但因人求大。从所求立名。故名大人。此经明果。既闻说大果。方后求大。故后辨因。此说门次第。今此中后欲辨诸菩萨弘果乘经义。后明菩萨乘也。果分六会。今亦六会。即六品果也。分四权实。今亦四。初二上弘佛道。次两品下利益众生。第三劝善知识。降伏邪人。四劝发护正法。又上三会亦三。初二明一乘体。观音从体起用。后三摄用归体。至京师见天竺僧云。嘱累之后。明陀罗尼品。而罗什以药王在初者。六意。一明宣道所寄。故法师品云。因药王告八万大士。二娑婆重缘故。问云何游此娑婆世界。三根缘所宜。即下菩萨得道。四悟解之首。故明闻经得现一切色身三昧。五报恩之初。舍身命财。报恩供养。六即劝人持经。药王由经得益。欲如药王者。当持此经。又劝人弘经。欲尊人重道。当如药王。又上来说法华经。此一品揄扬赞叹。即说叹次第。

　　药王者。一如旧释。二此经平等大慧。是众药之王。以遍治凡夫二乘病。悟此药王。从法受名。如身子受华光之称。下明勤精进得一切色身三昧者。经以三智为宗。菩萨悟解三智。故得现一切色身三昧。九道身本来寂灭。故虽多常一即智。虽一常多。故了悟一道清净。故现一切身。转身供养。供养中有二。初明佛在世时事。次明佛灭后事。各四章。初中四者。一明受生。所以还生王家者。欲以上化下也。还生此佛土者。一欲报恩。二受佛付嘱。

　　次偈。第二为文说烧身意。初偈明感佛恩。次明报恩。所以为文说此事者。明文但能生一身。由佛得现一切身。文但能生肉身。佛能生法身。故报恩供养。释文疑也。

　　第三明烧身果者。前闻经得现诸身三昧果。能示一切色身。今烧身能解一切声果。重叙闻经果者。欲往佛所。恐文王留碍。故明于佛边。多获利益。更往佛所。

　　尔时一切众生喜见菩萨下。第二佛灭后供养。亦四。一问涅槃。二答涅槃。三外财供养。四内身供养。文易知。问曰。上云无四恶道。即无修罗。今何故天人阿修罗。见其无臂忧恼。答曰。上实无。今化示有。亦可上明此土无。今从他方来。或翻经人错次。叹法华者。前叹所益人。今美能益之教。二意都为劝人持经。又法华通因果。上明佛能乘。今辨能乘所乘也。又前叹弘道人。今美所弘之教。持一偈胜大千宝施者。上烧指胜舍大千宝。烧指为难。物多惮之。持一偈。胜大千宝。持经为易。物多从之。都为劝持经也。持一偈。必为法身种子。物施但感人天。故持经胜。问持一偈。何如烧指。答曰。小般若云。日三时舍身。不如信心不逆。况烧指耶。

　　次十喻叹法华者。初以海为喻。叹此经五根本。五支末五摄末归本。故无不收。故大也。究竟之道。超四句绝百非。谓之深也。次山喻者。昔明三乘皆究竟。山如无高下。今唯佛乘究竟。余乘非究竟。如须弥之高。众山为下。三乘既尔。三身寿土亦然。次日月喻者。此经敞一切权。开一切实。如月照明也。破凡夫二乘菩萨三人。及除封执五权之病。为灭一切不善暗。故月喻显理。日譬破病也。次人天王者。王有二义。一归往。喻收五权归五实。二自在。从五实出五权。广即一切也。次凡圣者。梵王为众生之父。一道清净。是六道原。三乘之得本也。由法华经。出生三身。故是三身本。亦是一切权实体用本。初段经出生一切果本。后段经出生一切因本。故药王等。皆从法华生。故说此品。即是叹经。令人持经也。既为得失之宗。是故第一。如四果辟支之第一也。次因果者。菩萨因中之上。佛是果中之极。如妙因妙果。一切因果中最上。闻此品得无量功德者。此品明得益之人妙。叹能利之教妙。又药王为因。法华为果。因果略备。故闻之福多。舍女身者。以染着而受女身。故持一品。正以离着为本。脱女身也。则闻药王全烧一体。别烧两臂。重道轻身。于身不着。病则消灭者。法华论云。火宅治凡夫病。穷子治二乘病。药草治菩萨病。闻此经三病消灭。破此三病。便得佛。不复老死。问曰。持经女人云何即得无生。答曰。有二义。一是久行人。示同女像度物。如胜鬘之流。闻经进悟。二持经生彼。彼土中修行。得无生也。

　　妙音品

　　药王妙音。俱禀一道。同得现一切色身三昧。前以身财报恩。妙音弘道酬泽。又法华有遍治病之功德如药王。故药王彼破病以受称。妙法之教。能显至理。称为妙音。从显理之教得名。二人既为弘经之瑞。具取经之两义为目。佛放中道光召来者。明其人弘中道经。得中道悟也。法华明中道有四。如上说之。问曰。何故名彼菩萨来。答曰。有五义故来。一者欲引彼菩萨。得化彼人及此土。故放光召来。二者药王妙音文中。并云救护娑婆。故知于此土有重缘。今土还秽。正于此土行化。故偏召之。三者上明果德。有种种果。今明因行。亦有种种因。故上说药王。今辨妙音。四者欲劝人持经故。妙音由法华成就。欲得如妙音者。当持此经。五者欲显净秽故来。既从净土来。佛诫之勿生下劣相者。寻妙音必无斯念。但寄彼诫此土众生。见土还复秽。睹彼从净土来。故起高下想。故逆诫之。令知净秽土从缘。土无定实。土无定有二义。一者约缘为言。于净缘见净。于秽缘见秽。故土无定。因此悟非净非秽。得住常寂光土。二者望佛净秽皆是方便。土实未曾净秽。亦令因土权实。悟土非权实。乃得无生忍。

　　次显乘权实者。妙音欲来。化作八万四千白莲华者。欲显法华一乘之相。明八万四千法藏皆是法华。问曰。释迦令多宝召来妙音。问讯多宝云。无病少恼安稳堪忍久住不。答曰。上来诸事。欲明多宝不灭。既云少恼堪忍久住不。故知未曾灭。小乘横云佛灭。谤佛也。问曰。妙音请见多宝。何不明见事。但述多宝叹之。答曰。元求见之。意在显常。多宝称叹。即知不灭。何须辨见耶。形不可见者。法身绝相也。而声可闻者。教中说有也。作此意。复一种形势显本迹。又且得明见。略不述之。

　　白佛已下。叙一切处弘经益物。即说五权实也。住普现色身三昧者。了多为一。以一为多。亦名现一切说三昧。彼此得益也。

　　观音普门品

　　寻圣人无名。强立称有。二菩萨名者。妙音从所弘法门立名。观音以所度众生受称。良由菩萨德唯有二。上弘大道。下度众生。故二人相接。总摄众义也。然妙音遍十方而弘一道。实无所弘。观音入六道。而度四生。实无所度。平等真法界。佛不度众生。悟无所弘所度。即是弘大道也。常须以三智为意也。问曰。妙音弘一道。即度四生。何烦观音度四生。复弘一道。答曰。流通法华有二。妙音周十方。而弘一道。谓摄用归体。观音遍五趣。而说三乘。即从体起用。体用具足。化道乃圆。故要须矣。问二人各用何方便。答二人俱用三轮。但妙音正明弘经。用说法轮度物。即灭惑生解。观音用神通轮度物。即拔苦与乐。又妙音弘一乘。辨生灭无生灭方便。令凡夫二乘有所得菩萨。灭惑生解。舍生死取涅槃。次彰平等大慧。是故令悟惑本自不生。竟无所灭。无生死可舍。涅槃无可证。即令悟不生不灭不取不舍中道大慧。谓妙音用也。但根性未堪受斯大道。交为众苦所萦。拔苦与乐。灭惑生解。盖是观音之方便也。双泯之。然生与无生。皆为斥病。故生病若息。无生亦忘。乃契环中之妙术耳。又妙音以法门度物。为弘一乘。观音以人门利他。谓三名三德。并是人也。今说名德。以人利物也。又叹观音名德。皆由法华而成。若欲得如观音者。当持此经也。又上来明菩萨行。今明行本。行本者。谓大悲也。华严云。譬如金刚从金刚性生。不从余物生。菩提心宝。从大悲救护众生生。今此品正说大悲救护众生。故名行本。行本若成。众行自立也。

　　观音普门者。具三轮度人。即又三普也。于法身地。遍察法之机。谓他心普。随类现身。知病识药。谓神通普。随缘说法。应病授药。谓说法普也。问观音名何故境智感应。答要具二义。前观几为境智。后得益为感应。故名中含两。问三名具机通乃示现。答观世意是他心通。即是示现观。世音为天耳。观世身为天眼。此二是通非示现。三普中。即是三示现。三明中说法普。是漏尽明。余二非明。又三普是三通。上下名德相对者。观音是弘道之人。普门是所弘之法道。

　　约三身辨次第。上是法身。下明应化。次三轮次第。上是他心。今是现通说法。次明悲心悲事。上是悲心。今是悲事。问境智具几种。答具论有四谛二谛无谛。因缘生音声。所生是苦。能生是集。谓苦集因缘生。毕竟不生。即灭道也。了因缘不生。生谓世谛生。无生第一义。即二谛观。了因缘生本不生。故不苦不集。今无所灭。故不灭不道。即一谛观。因缘生既不四亦不一。即无谛观也。问观音正是何谛。答是世谛。及苦谛也。问感应有几种。答有二种。一相应感。谓虽复称名。是因缘之名。虽有无名。知无为。谓波若方便。名无名。方便波若。观音即二慧为体。称为名。具二慧。与观音相应。如此人感。多得相应益。名相应。二直闻名生重心。不识前二义。与观音不相应。但得不相应益。谓脱火水等耳。问二名得论显密不。答正是也。观音是密应显感。普门是密感显应。就文如此互相兼成四句。摄一切感应事尽。又初章是理外感。理内应。以脱水火等为理外感。菩萨应之为理内应也。普门中明得度义。即理内义也。问理外是有所得。云何感理内。答理外感有二。一者理外转入理内。故感理内。此是外将倾。无得得应发人。二者理外感。但得理外益。如脱水火。及得男女等。此人未必见理内菩萨身及教。但得感见理外事。问若尔还是理外事。感理外事。云何感理内。答此是理内人。示理外事。于菩萨恒是内。于众生常是外也。问云何密感显应耶。答众生不三业求请。而有诸佛出世及观音现身。是密感显应也。依求请现身请说法。而不见闻身教而得益。是显感密应也。

　　称观音名。乃灭三毒者。盖是大悲纯原从重至轻。一切众生皆为身心火所烧。而身火切。故前救之。心火于物赊。故后令灭矣。观音是法身。法身绝四句。今见法身即四句心断。三毒岂生。又以波若。为观音体。论云在菩萨心名波若。在佛心名萨波若。叹波若偈云。波若遍无所依止。过一切言语。念观音。即是波若。故一切惑断。又念己身。是念观音。经云观身实相。观佛亦然。论云如来所有性。即是世间性也。

　　白佛言云何游下。前明大悲拔苦。谓身心有四苦。今与四乐。谓三乘乐。及世间乐也。问何者是观世音。答世人云。常云观音是人名。今明只观世音。即是妙法莲华也。今取三菩萨。约法华三义。妙法有治病义。即药王是也。得于妙悟。为物宣通。是故名妙音。即妙用遍观法界众生机。故名观世音。问下更有余人。复云何耶。答妙法是诸佛秘法。能有所消伏。有所护持。故名神咒。无处非妙。故妙普贤。贤者妙也。故随义立名。不二而二。上明如是所证。故名所乘法。今取能照义。故名观世音也。问何者为如法。答有人法见。即名粗言。有二无我理。无人法见。亦有亦无。非有非无。皆是粗法。净如此粗。故名为妙。以有诸见之粗故。不能照明六道。今粗法既净。即观无不明。故明见四生。故经云。一切法不生。即波若生也。问众生何故不见观音。答观音非是有。而众生起有见。则与观音隔。何犹见观音。如是亦有亦无。乃至常无常真妄等。今若习无生观。则四句不生。绝四句故。则观音现。观音即波若也。问习无生故。观音即现。此事不疑。若叵有无生未现观音现不。答习无生若明。生灭将灭。观音若现。身即得悟。故智度论云。灭恶生善。见佛闻法也。

　　释应以佛身得度。乃至而为说法。应化二身。净秽两土。权实教门也。故此一句。网罗一切。虽现应化而不动。虽说二教而无言。不动而现身。不言而说法。即开义也。虽现不动。虽说无言。谓卷义也。虽开不舒。虽卷不合。即三密不思议也。观音既尔。十方佛亦然。

　　释辟支佛。有八方便八实行。谓少大一双。七生人是钝根。但约闻教。即成钝根罗汉。自悟成钝辟支。极利取百劫人。次于本乘辟支。亦有利钝一双。极钝四世。极利百劫。次独觉及部行一双。有徒众眷属。名部行缘觉。无眷属独静山林。名独觉。次明一人多人一双。一人世出。谓本乘人。发愿独生。无佛世出。多人出世。谓如五百仙人。一时成辟支佛。次菩萨辟支佛本乘人。智度论云。菩萨不值佛法。退证四谛。成辟支。此通利钝。既为八人。可知。问曰。辟支不能令人得𤏙法及四果。能令人成辟支不。答曰能也。如五百仙人。初人成辟支竟。教余四百九十九人。并成辟支。所以者何。圣人应在无佛世根就。故能令人成声闻也。问曰。云何人非人。答曰。现为人。复有非人相。故云人非人也。分举二佛者。经有两义。一三身义。须立分身佛。复有二身本迹义。但有多宝法身释迦迹用。故上明三身。今明二身也。

　　陀罗尼品

　　有二义故来。一根缘次第。众中有六万八千人。应闻秘密法门得悟。故诸菩萨应机而说。二义次第者。观音谓通救护一切众生。今别救持经人。问曰。神咒应遍救一切。何故但救持经人耶。答曰。此是叹经力。以受持经之因。感神咒救护。余不持者不感。欲得救者。当持此经。初药王问持经福多少者。显持经福多。劝人持经。又持经福多。还感经护。此神咒即是法华。上显法华能消伏烦恼。是通神咒义。大品云。般若是大神咒大明咒。法华亦尔。今叹秘密说法华。有消伏邪魔恶鬼之力也。又法华能消伏生灭邪想之力。故下明闻之得无生忍也。

　　妙庄严王品

　　亦二义故来。一上品明菩萨见机。故说神咒。今品是佛见众中。八万四千人得法眼净。故应机说于古事。故佛菩萨共聚灵山。弘道利物。二望流通法华意者。弘一乘有三留难。一凡夫二乘。二天魔恶鬼。三外道邪见。上药王妙音弘通一乘。降伏二乘人。次陀罗尼降伏魔邪恶鬼。今降伏外道邪见。伏此三。方得弘宣大道。又此品来者。上品护正人令其进行。心不退转。谓说法轮。今品降伏邪人。令回邪入正。现世得记。未来成佛。谓神通轮。又此品正叹善知识力。令一切众生种善根。生生值善知识。更相救护。遂致成佛。

　　品中有二。初明缘起。二正陈本事。缘起易解。

　　尔时彼佛。第二正明本事。于中有二。初说本事。次品未明时众悟道。本事有二。初明古事。佛告大众于意云何下。次会古今事。于中有二。初述二善知识。共化一邪见王。次王回邪入正。现世得记。未来成佛。叹二善知识也。初二善知识。即二。前明菩萨善知识化王。令回邪入正。以生信心。

　　尔时彼佛为王说法下。次明佛善知识化王。灭惑生解。二文各六。初文六者。一佛逆为集众说经。二菩萨现通。令回邪信正。三菩萨出家。四劝父母令见佛听法。五叙王眷属有堪闻之德。释成不虚劝意。六王眷属受劝至佛所。初明为引导王说一乘者。王有权有实。若是实行。则王为邪见之王。以上化下。则一切人皆行邪道。今佛欲伐其邪本。则天下皆回邪入正。同龙树出世欲弘佛法。前化邪王心也。若是权行者。王初同邪。后回邪入正。亦令一切邪回也。二子白母下。第二佛既说经。今菩萨劝往听也。尔时二子下。第三请求出家。前引令回邪入正。今欲引父母令舍家学道。故叹佛难值及脱难为难。尔时二子白母下。第四劝至佛所也。当听我等下。前但私白母。今具启父母。意欲通化父母。令听法及出家也。妙庄严王后宫下。第五叙王眷属有堪闻之德。释成劝意。尔时下。第六至佛所也。

　　尔佛时下。第二明善知识。亦六。一为王说法。二王闻法欢喜。舍财供养。化成大台下。第三佛现神力。表王行因得成佛相也。尔时王下。第四王睹相欢喜。自发意求佛也。尔时佛下。第五授记也。其王即时下。第六叙王出家得益也。

　　即升虚空白佛下。第二大段王得益。叹二善知识。即二。前叹二菩萨。次叹佛。叹菩萨中。初正叹。二佛述叹。述叹中。初通叹一切善知识劝人种善根。大王汝见此二子不下。次发二子迹。别叹善知识也。

　　尔时大王下。第二叹佛为四。初叹佛。尔时王赞叹佛如是下。次叹教。于来前下。正叹法。我尔下。第三明服药病差生心自誓。第四称叹竟。礼佛而退。次会古今及得益。文易知也。

　　普贤品

　　亦二义故来。一根缘次第。此会中应有大千世界众生。行与普贤相应。故普贤为之现形。即得悟道。故有此品。二义次第者。是第四护正法行上果门有四。谓乘权实。身权实。寿权实。土权实。辨今菩萨行亦四。初二弘佛道行。次两救众生行。次一降邪人行。次一护正法行。故四德摄一切果德。四行摄一切因行。次摄四为三。果德三者。初秽土中。明乘权实。次净土中。明余五权实。次会遍为十方。总明四权实。此说教周。化缘遍。今摄四行。亦三。初明弘佛道行。明摄用归体。观音一品。明从体起用。从陀罗尼竟普贤。还摄用归体。可熟者文。方见此意。所以初后皆摄用归体者。正弘一道之教。及理无二。唯教一人也。次摄三为二者。前虽有三。但有权实。实即体。权即用也。果德唯有体用。今虽有摄用取体。从体起用。亦只有体用也。次摄二归一者。前虽有体用。亦是果门。是佛法之事。今虽有体用。但是因门。谓菩萨事。故云一因一果也。次明因是果因。果是因果。因果故非果。果因故非因。乃明非因果中道妙法。再放眉间光。显于折中。岂是虚哉。然妙起对于粗。中对于偏。其法华时。无复于粗。云何亦粗亦妙。如是五句。皆无踪迹。佛不能行亦不到。论说大乘行竟亦结云。诸法不可示。灭一切戏论。无人亦无处。佛亦无所说也。末又结云。一切法空。何有邪见正见。即是无粗亦无妙矣。若不信龙树。亦不信佛。故龙树权佛作此说也。

　　释普贤。普有二义。一体普。二用普。体普者。华严云。普贤身相。犹如虚空。依于如如。不依佛国。依如如者。以如为身。如遍一切处。六道三乘皆在如内。净名云。一切众生皆如也。乃至诸贤圣皆如也。一切法亦如也。众贤圣亦如也。摄论云。无有众生界出法身外。又一切法。不出于如。大品云。如外更无有法。问曰。何故明六通三乘皆在如内。普贤身内耶。答曰。欲明六道众生皆是普贤。普贤绝四句超百非。六道亦然。常须安普贤己身心。达此身心本来四绝故。即是普贤性。故中论云。如来所有性。即是世间性。又云生死及涅槃际。无有二际。作此观行。方见普贤。若作有所得。与普贤隔。是故不见普贤也。问曰。摄论云。初地得遍满真如。与今何异。答曰。今众生谓六道与普贤异。故明遍耳。既无六道不遍。云何有遍。既无不如。云何有如。故经云。如如不异。又中论云。寂灭相中。无边无边等也。四明次用普者。十方有六道。一切国土身。皆是普贤身。所以明用普者。欲令众生悟于体普。既无用普之不一。宁有体普之不二也。问曰。何故最后明普贤。答曰。欲显此经明因果皆究竟。上已辨果究竟。后明究竟因。普贤既是究竟。即显因门究竟也。欲劝持经故。未能持此经。则行普贤行。欲得如普贤者。当持经也。问开内云多宝照其不灭。普贤显其不成。云何是耶。答普贤不明成佛。显法身无始成终灭义也。

　　法华统略卷下末(终)
