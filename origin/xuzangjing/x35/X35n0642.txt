卍新纂续藏经第 35 册 No. 0642 观音经玄义记会本


　　No. 642

　　观世音菩萨普门品玄义记会本卷第一

　　观音玄义记卷第一

　　宋四明沙门知礼述

　　知礼俯伏惟念早年慕学投迹宝云遇授法师讲说此品神根既钝遂数咨疑先师念我学勤不辞提耳故所说义粗记在心昔同闻人今各衰朽虑乎先见不益后昆共勉不才抄录于世但疑识暗谬有所传圆宗哲人刊正是望时天禧五年岁在辛酉八月一日绝笔故序。

　　观音玄义卷上

　　观音玄义从略标之具存应云观世音菩萨普门品玄义以其序中及以正文具明人法故且略标言玄义者能释之义门也玄者幽微难见之称义者深有所以也斯盖大师以三昧力彻法性际深见今品人法之意也应知名等五义皆悉幽微七方便人智莫能见卷上者既有两轴乃以上下而甄别之。

　　次示能说之人。

　　隋天台智者大师说

　　即天台智者既是门人记录所说故不敢正斥其法讳也天台山者即大师栖身入寂之所故以此处显其人也若山之得名居之所自入灭相状灭后灵异具于大本及辅行别传等文今不备述智者者即隋帝求受菩萨大戒讫师云大王迂遵圣禁宜号总持王曰地持经云传佛法灯即是智者师既传灯可号智者自此凡上书疏皆云弟子总持和南智者言大师者斯乃帝王大人所师故称也非同今时补署之号说者悦也纵乐说之辩悦妙悟之怀异乎诸师采摭经论著述疏章消解经文也故大忍法师睹智者说法对众叹云此非文疏所载乃是观机纵辩般若非钝非利利钝由缘丰富适时是其利相池深花大钝可意得。

　　门人灌顶记

　　记录乃是章安尊者解行灵异始终事迹本传具彰。

　　释文为二初释序文二初叙真应益物二初正明真应二初示二身妙用三初明体妙故二用泯亡二初法融应泯。

　　夫法界圆融像无所像。

　　法界圆融者色心依正以即性故趣指一法遍摄一切诸法遍摄亦复如是法法互遍皆无际畔乃以无界而为其界此之法界无不圆融即百界千如百如千界也是故得云唯色唯心唯依唯正若不尔者即非圆融观音证此以为本体全此妙体而起应像以法界应赴法界机亦是以法界机感法界应法界无二能所自忘感应尚忘体用宁异故虽设应无应可存故云像无所像。

　　二真如下性净真忘。

　　真如清净化无所化。

　　真如清净者起信论云真如者所谓心性不生不灭是故一切法从本已来离言说相离名字相离心缘相毕竟平等无有变异不可破坏唯是一心故名真如又云此真如体无有可遣以一切法悉皆真故亦无可立以一切法皆同如故既不可破立自绝言想则与河沙烦恼本不相应故曰清净观音证此而为本体即以此体示诸众生令观行知或真似见此知见者成伏断益若其未有此知见者但能三业精进成机亦离众苦悉得名化此皆真身益物相也问同缘曰应欻有名化此二种身皆非智德今何以化而为真身答欻有之化即化现化也今对像论化取化转化也所以者何上言于像则应化皆像自实报下至他狱身皆已摄尽若欲化转凡贤入圣须示真智若非真身不能化转言化无所化者据性平等忘于化功虽令九道皆趣涅槃而无众生得灭度者平等真法界佛不度众生终日化物终日无化。

　　二虽像下明用忘故二益周故遍二初显益周。

　　虽像无所像无所而不像。

　　色心诸法虽无生性因缘和合法尔而生观音妙证同诸法性虽无形相众机扣之无像不现此由绝于垂应之念故能遍应法界群机其犹明鉴无念而现故云无所而不像。

　　二化无下冥益遍。

　　化无所化无所而不化。

　　以上虽字贯此句初虽中实性不可变化不变而变迷悟宛然观音顺理虽知不变常以真智化一切凡成不二圣此则由无化物之念故遍令他革迷成悟其犹磁石无念而吸故云无所而不化。

　　三故无下遮照相即结二身德相二初应身相。

　　故无在无不在化应九道之身。

　　中道法界双遮二边故无所在当体双照故无不在化应九道之身者此中云化作欻有释并应成二显益相足也问经云应以佛身得度即现佛身今那云九答佛界身者有通有局局在妙觉智相之身三千实相以究尽故尚非等觉心眼观见况乎下地及凡小耶通则三教果头之相及以圆教凡圣所见虽分粗妙皆名佛身然是随机应现之相是其事识或是业识之所见故虽是佛身而通二乘菩萨界摄经文从通故云现十今文从局故云九道。

　　二处有下真身德。

　　处有不永有寂入不二之文。

　　通以九界名之为有以其皆有业报故也应身虽乃处在其中而其真智自冥极理故云寂入不二之旨前即真身而垂应相此即应相而示真身。

　　二是以下明两用摄生。

　　是以三业致请蒙脱苦涯四弘为誓使沾上乐。

　　上明真应两用既然今示与拔摄生之相初二句明真身拔苦次二句示应身与乐佛答前问三业显机感乎冥应七难二求及以三毒尽诸苦际故云蒙脱苦崖佛答后问三业显应赴其冥机三土众生十重获益终归秘藏故云使沾上乐然其四誓非专与乐虽在此明实通上句以上三业即能感之因此明四誓是能应之本上下互显彼此无亏应知三业亦通冥机现在虽无宿生须具。

　　二故娑下兼明本迹二初示诸名二初今昔因名。

　　故娑婆世界受无畏之名宝藏佛所禀观音之目。

　　今堪忍土称无畏者此经两出怨贼难中一人唱言诸善男子勿得恐怖汝等应当一心称观世音名号是菩萨能以无畏施于众生乃至云称其名故即得解脱又劝供养中佛自叹云是观世音菩萨摩诃萨于怖畏急难之中能施无畏是故此娑婆世界皆号之为施无畏者宝藏等者悲华经云过去散提岚界善持劫中时有佛出名曰宝藏有转轮王名无量净第一太子三月供佛及比丘僧发菩提心若有众生受三途等一切苦恼若能念我称我名字为我天耳天眼闻见不免苦者我终不成无上菩提宝藏佛云汝观一切众生欲断众苦故今字汝为观世音。

　　二已成下过未果号。

　　已成种觉号正法明次当补处称为普光功德。

　　已成等者千手眼大悲经云此菩萨不可思议威神之力已于过去无量劫中已作佛竟号正法明如来大悲愿力安乐众生故现作菩萨又观音三昧经云先已成佛号正法明如来释迦为彼佛作苦行弟子次当等者观音授记经云观世音菩萨次阿弥陀后当成正觉名普光功德山王如来补处者犹储君之义也。

　　二其本下结难测。

　　其本迹若此宁可测知方便随缘趣举一名耳。

　　如上经说或已成如来或现为菩萨往世正法曾作释迦之师今日观音仍补弥陀之处亦如妙德元是能仁九代祖师孙已果圆祖犹因位本迹高下安可测量然须用其高下四句以显诸圣难思之相。

　　二今言下叙人法标题二初叙人兼经字二初叙人二初对梵翻名。

　　今言观世音者西土正音名阿耶婆娄吉低输此言观世音。

　　诸神咒经先称梵名今文稍略而其华语名多互出此云观世音余云观自在唯千手眼大悲经中云观世音自在菩萨其义似足然约境智而明别应则今三字诠显无亏若依今解已彰自在。

　　二能所下约华释义二初别释二初释二初释观字二初中边妙达。

　　能所圆融有无兼畅。

　　能所圆融中智也有无兼畅二智也只于一心双遮双照于照中时即达二谛故云兼畅是则十界言音即起即观常遮常照。

　　二照穷下修性俱明。

　　照穷正性察其本末故称观也。

　　照穷正性见性德也察其本末见修德也此约妙境显其妙智本具三千虽即三谛对修故合但云正性修中缘了各有本末合掌低头缘之本也福德庄严缘之末也一句一偈了之本也智慧庄严了之末也顺修既尔逆修亦然造恶之时慧数诸数岂非其本受苦之时习果报果即是其末若以修性论其本末义复臻极性德三千语本方尽修起三千论末乃穷非上三智莫照斯境非此妙境莫发其智函盖水乳聊可方之。

　　二释世音。

　　世音者是所观之境也万像流动隔别不同类音殊唱俱蒙离苦。

　　即十界众生遭苦求救称名等音也是所观境者上之境智皆是能观可譬槌砧此之世音可譬淳朴非前境智观此世音焉令十界俱脱三障又复应知前之境智即是菩萨难思体用即能应也世音之境乃是众生由苦成机即能感也此即境智及以感应三字之中悉得成就万像等释世类音殊唱带世释音俱蒙离苦致感获益。

　　二菩萨下结。

　　菩萨弘慈一时普救皆令解脱故曰观世音。

　　可见。

　　二此即下总示。

　　此即境智双举能所合标。

　　观等三字境智也能所者感应也能即能应所即所应岂可重云能照所照。

　　二叙经。

　　经者由义文理表发织成行者之心故曰经。

　　此品既已别行于世本多题云观世音经或云观世音菩萨普门品经故今叙人名后略释经字言由义者净名玄义云经由圣人心口故称为经悉檀致教经由如来心口故名经也又云前圣后圣莫不经此悉檀所说之教而得成道文理等者取经纬义法喻参明文经理纬互相表发织成行者观智之心也。

　　二普门下叙法兼品二初叙法二初消二字。

　　普门者普是遍义门曰能通。

　　二用一下示十普。

　　用一实相开十普门无所障阂故称普门。

　　实相者三千皆实相相圆融而言一者不二义也万德总称一乘异名下文十义以示其相一无缘慈悲二无作弘誓三圆修之行四不断之断五圆入法门六无记神通七体内方便八施开说法九普供诸佛十普益众生从愿立行自因之果全体起用上供下益原始要终摄诸法尽十皆实相互通遍摄无所障碍。

　　二叙品。

　　品者类也义类相从故名为品也。

　　虽顺别行立乎经目然是法华流通一品故今叙之不忘本也中阿含云䟦渠此翻为品取义类同者集为一章也。

　　二大部下释正文二初例部大。

　　大部既有五章明义今品例为此释五意者一释名二出体三明宗四辩用五教相。

　　妙玄五章解释甚委经之一品妙义岂殊彼但正明五字通目今之所释一品别题况复坑行故须自立五义分别虽复自立还须符彼开权显实圆妙之文故释名则纯妙人法显体则不二理智明宗则难思感应论用则无缘与拔判教则终极醍醐此之五章名总三别教判总别(云云)。

　　二释名下释今文五初释名四初列章。

　　释名为二一通释二别释。

　　二通者下示相。

　　通者人法合明别者人法各辩。

　　三何故下对根。

　　何故尔缘有利钝说有广略。

　　通既是略一往对利别解则广一往对钝若其二往须明二持闻持则以广说为利义持则以略说为利钝可意得槃特名钝是就闻也目连称钝盖约义也今之二释对乎两根须约义闻互论利钝四今就下正释二初通释二初标列。

　　今就通释为四一列名二次第三解释四料简。

　　二一列下正释四初列名三初略标示。

　　一列名者十义以为通释。

　　二立名意二初明理超名数。

　　所以者何至理清净无名无相非法非人过诸数量非一二三。

　　大师虽用十种义门通释题目而深体达观音至人普门妙法本离言说心缘之相故云至理清净等也故起信云一切言说假名无实但随妄念不可得故。

　　二但妙下名数显理二初约义示。

　　但妙理虚通无名相中假名相说故立无名之名假称人法虽非数量亦论数量。

　　上言至理清净无名相等盖约自证绝乎言思也今云妙理虚通假名相说乃据被物设教而谈也言虚通者此明妙理无坚住性虽无名数而能遍应一切名数故荆溪云性本无名具足诸名故无说而说说即成教是则离言依言皆顺至理圣默圣说俱有大益故起信论问曰若一切法不可说不可念者诸众生等云何随顺而能得入答曰若知一切法虽说无有能说可说虽念亦无能念可念是名随顺若离于念名为得入今亦如是以十种义无说而说意令学者无念而念。

　　二故大下引文证。

　　故大论云般若是一法佛说种种名随诸众生类为之立异字。

　　般若无相即是一法悉檀为物立种种名。

　　三今处下正列名二初明中当。

　　今处中说略用十义以释通意也。

　　今立十义离于太广及以太略广则令智退略则义不周我今处中说令义易明了。

　　二十义下正标列。

　　十义者一人法二慈悲三福慧四真应五药珠六冥显七权实八本迹九缘了十智断。

　　二第二下次第三初标示两意二初正标示。

　　第二次第者此有两意一约观明次第二约教明次第。

　　约观约教各有生起次第不乱。

　　二约观下明总该。

　　约观则总初中后心因圆果满约教则该括渐顿小大诸经。

　　若观若教能总能该观总三心人法慈悲初心也福慧中心真应至八皆在后心缘了极性示因方圆智断究尽明果方满教约五时无不该括华严顿也三时渐也复于渐中三藏唯小二酥部大若论法华出前四味以非兼但对带故也已备诸说故今略之。

　　二约观下解释两意二初观次第十初人法二初能冠九双。

　　约观以人法为初者欲明观行必有其人人必秉法譬如人受一期果报揽阴成人虽具无量德行必先标名字故以人法居初意亦例此。

　　慈悲等九皆以人法而为所依是故品题特标此二故以凡夫假实为譬先有揽阴所成众生方可论其种种德行人法冠九义岂不然。

　　二人法下当科次第二初疑。

　　人法居九义之初可尔何意乘以人法为次耶。

　　何意乘以人法为次者法是所乘人是能乘理合先说本性所乘方论始觉能乘今何反此。

　　二此须下释。

　　此须据经经云以是因缘名观世音即前辩人后云方便之力普门示现即却论于法人能秉法故言人法也。

　　能乘所乘先后无在今有二意先人次法一据经文二从义便人能秉法即其义也。

　　二慈悲二初十中次第二二法前后下去诸科例有此二。

　　二次慈悲者良由观音之人观于实相普门之法达于非人非法实相之理一切众生亦复如是故华严云心佛及众生是三无差别此理圆足无有缺减云何众生理具情迷颠倒苦恼既观是已即起慈悲誓拔苦与乐是故明慈悲也复次若就言说为便初慈后悲亦是就菩萨本怀欲大慈与乐既不得乐次大悲拔苦故初慈后悲若从用次第者初以大悲拔苦后方以大慈与乐又就行者先脱苦后蒙乐故先悲后慈今从前义次第也。

　　次于人法论慈悲者大士既观本性普门之法乃达生佛无差之理而闵迷者枉受众苦失于本乐故起誓愿永期与拔观境发心正当其次先慈次悲者文有四释今从语便及以本怀不从用次及以行人故结示云今从前义。

　　三福慧中。

　　三福慧者初则人法相成此据其信次则慈悲与拔者此明其愿欲满此愿必须修行修行不出福慧慧即般若福即五度互相资导以行填愿事理圆足若智慧增明则大悲誓满拔苦义成若福德深厚则大慈誓满与乐义成故福慧居三也复次言说为便先福后慧若化他本意先欲实慧利益如其不堪方示福德又资故先福导故先慧。

　　人法据信者愿行之前人观圆法止且成信依乎忍乐立其四弘若匪行山莫填愿海行即福慧义当六度五资于慧慧导于五其犹目足不可互阙五除事障慧消理惑此二功圆则悟理得事矣是知福慧成前慈悲之心起后与拔之用先福次慧亦从语便不据本怀若论资导复何先后。

　　四真应者。

　　四真应者若智慧转明则契于法性法性即实相名为法身法身既显能从真起应真显应起只由福慧开发故次第四也又若就方便化物先用应后用真今从前义为次第也。

　　信愿福慧皆在于因因能克果故成真应福资于慧显出真身慧导于福显出应用真应次者若就渐化先示应身接其小器后令入实方示真身亦可先顿次渐则真前应后今不从设化但就真显应起而立其次故云从前亦是语便。

　　五药珠者。

　　五明药珠二身者先明真应直语证得未涉利人今明两身俱能益物真身破取相谕如药应身对万机类于珠就两字明次第者与慈悲相似也。

　　福慧二行显发真应故云直语证得未涉利人今明药珠则示两身益物相也真身冥理见则三惑皆消即差病益也应身赴物感则众善普会即雨宝益也言真破取相者既以三智冥理为真岂但能破见思取相应知见思取生死相尘沙取涅槃相无明取二边相若次不次俱有其义药珠次中与慈悲相似者药即同悲珠可类慈彼有四义定乎先后言说本怀即先慈次悲从用就机则先拔后与今之次第似彼后二。

　　六冥显者。

　　六明冥显者前明二身道理即能显益今辩被缘得冥益或得显益故次二身后明也。

　　前明二身破惑如药对机如珠机既破惑则显见真身故云二身即能显益今辨二身常普被物有见知者俱名显益不见知者称为冥益如是说者方尽圣人益物之相二益先后不可定判亦从语便故云冥显此既易解故不言也。

　　七权实中。

　　七明权实者前缘得益何意不同良由权巧无方赴机允当不失其宜二智之力故以此为次也先权后实者此就浅深为次也若依文者先以实益次以权度此随物为次若就佛本意先只为一大事因缘先显实益众生未堪后用权度。

　　前缘不同者盖所被之机根性差别也权巧无方者即能鉴之智无定方所也或冥或显破恶生善深浅不同广狭有异皆由二智逗会无差故于益后须论权实二智前后虽有三义且据浅深为次八本迹中。

　　八明本迹者虽复益物权实之巧而巧有优降必是上中下智本迹之殊权实略而且横今欲细判高下以明次位若其本高所作权实之迹则妙是故次总略之后辩其细妙之能也非木无以垂迹故先明木非迹无以显本应先迹也。

　　巧有优降者谓智有高下也上中下者以妙觉为上等觉为中降此为下前权实鉴机必须双用故云横也今本迹约位既论高下人必从本方乃垂迹故云竖也二法前后可见。

　　九缘了二初指前顺论自他。

　　九明了因缘因者上来行人发心修行从因克果化他利物深浅不同从人法至真应是自行次第药珠至本迹是化他次第此乃顺论未是却讨根木。

　　如上八双从微至着皆是顺论仍未分配今挹流寻源须明性德而为诸法生起之本。

　　二明今却讨种子。

　　今原其性德种子若观智之人悲心誓愿智慧庄严显出真身皆是了因为种子若是普门之法慈心誓愿福德庄严显出应身者皆是缘因为种子故次第九也。

　　则逆推真身智慧悲誓观智之人元以性德了因为种若应身福德慈誓普门之法元以性德缘因为种自行既然以例化他本证实智冥益药王属乎了种迹化权智显益珠王功归缘种乃以顺论却讨为次。

　　十次缘了论智断者。

　　十明智断者前明缘了是却讨因源今明智断是顺论究竟始则起自了因终则菩提大智始则起自缘因终则涅槃断德若入涅槃众行休息故居第十也。

　　前既逆推尽乎因德之始今更顺说至于果德之终即以始终而为其次过荼无字故十后不论矣二二约下明教次第二初牒章立门。

　　二约诸教明次第者又为通别。

　　二通义下依门释义二初通者。

　　通义可解。

　　五时四教各可论十随法义立不可深穷且如三藏立十双者人法则揽阴成人谛缘度法慈悲则声闻法缘菩萨生缘福慧则声闻三学菩萨六度真应则五分法身作意通应药珠则治四住病雨三乘宝冥显则众生获益有见闻不见闻权实则称真之实随情之权本迹则自证之本示现为迹缘了则一句了因微善缘种智断则声闻四果菩萨顿成三藏尚备通别可知。

　　二别今下别二初五味二初释五初乳二初明具前六义。

　　别今当说如华严顿教教名大方广佛华严依题初明人法此人秉法必具慈悲菩萨修因居然福慧既入地位必证真应既能利物则辩药珠物得其益有冥有显。

　　乳即部顿故指华严六字别题具法人喻大方广法也佛是舍那果人也华严喻诸地因华严果德也只就一题已含六义以慈悲乃至真应不出自行因果药珠冥显只是化他能所即就中道别论六义也。

　　二而未下明阙后四义二初明通别二初明无别。

　　而未得别论权实本迹缘了智断者。

　　二通义下许有通。

　　通义则有别意则无。

　　若以别圆对权实体用论本迹微因之缘了大觉之智断亦有理存焉。

　　二何故下明阙具二初约化始明阙。

　　何故尔佛一期化物明于顿渐顿教虽说渐教未彰故不明四意也。

　　权实等四说出世意示久远成却讨三因终归秘藏初成设教别接大机既匪终穷故阙斯意。

　　二所以下对具明阙二初对法华。

　　所以不明者彼经明小隔于大如聋如哑覆于此权未显其实故云久默斯要不务速说故言无权实也言无本迹者彼经未发王宫生身之迹寂灭道场法身之迹未弹指謦欬发久远所得生法二身之本故言无本迹。

　　言小隔于大者传经三十七云时舍利弗祗园林出不见如来自在庄严变化及生意念亦不乐说不能赞叹以声闻人出三界故此即如聋如哑之文也以未说为实施权开权显实故也言无本迹者华严初云于菩提道场始成正觉今法华云一切世间天人阿修罗皆谓今释迦牟尼佛出释氏宫去伽耶城不远坐于道场得三菩提然我实成佛已来无量无边百千万亿那由他劫斯是华严被废之文也言弹指謦欬者如神力品释迦牟尼与分身诸佛出广长舌相上至梵世一切毛孔放无量光皆悉遍照十方世界满百千岁然后还摄舌相一时謦欬俱共弹指是二音声遍至十方诸佛世界地皆六种震动乃至佛告地涌诸菩萨汝等于如来灭后应一心受持读诵解说书写如说修行等此乃本门为嘱累地涌菩萨通经现斯神力也疏云謦欬者通畅之相弹指者随喜也盖表如来远本之意已获通畅随喜菩萨闻于远本增道损生也。

　　二言无下对涅槃。

　　言无缘了智断者不明小乘根性及有心之者本自有当住之因当克智断菩提本果故言无也。

　　言不明小乘根性等者不如涅槃明二乘之人及一切众生皆有佛性悉当作佛故阙后二双。

　　二次约下酪二初大师明阙具二初正明阙具。

　　次约三藏教但明人法慈悲福慧三义无真应等七种。

　　二何故下明阙具所以。

　　何故尔二乘教中但明灰身灭智那得从真起应既无真应将何益物。

　　言二乘教者以三藏菩萨果同二乘如大论中通指阿含为声闻经耳此教不谈妙有之真故身智灭不能起应既无真应岂有药珠等邪。

　　二私难下章安私料简二初正料简二初难者。

　　私难通论备十别语但三此三若约真谛则随通义乃具十意何止但三若言是别别应约中道既得有中道人法三种何意无七。

　　恐人不了大师立今通别之义故设兹难作说示之由乃约真中设通别难由此二是通别理故。

　　二私答下释者。

　　私答通论十意此约三乘别语三科的据菩萨三藏菩萨得有慈悲福慧伏惑之义既伏而不断故无真应七法。

　　不以真谛通对中道别盖约三乘通对菩萨别若三藏三乘从因至果可就真谛通论十义今释观音须在因位此教菩萨因中唯有求佛人法四誓慈悲六度福慧伏惑未断故不得论真应等七岂唯无于中道之七亦乃未有真谛之七。

　　二师云下指师意。

　　师云齐教止三。

　　只齐三藏别论菩萨前之三义异于二乘不就中道别论三义。

　　三生酥。

　　若约方等教对小明大得有中道大乘人法至冥显两益等六意然犹带方便调熟众生故不得说权实等四意。

　　部虽四教今对偏小明圆中道人法等六未开权迹及却讨等故无别四。

　　四熟酥。

　　若明般若教虽未会小乘之人已会小法皆是摩诃衍但明人法等六意亦带方便未明权实等也。

　　虽会小法未开小人同前二部但明六意。

　　五若约下醍醐二初法华二初明部彰八意。

　　若约法华教则会小乘之人汝实我子我实汝父汝等所行是菩萨道开权显实发本显迹了义决定不相疑难故知法华得明中道人法至本迹八意前诸教所不明法华方说故云未曾向人说如此事今所说者即是今当为汝说最实事也。

　　六虽同前不无小异前是隔偏之圆此乃开粗之妙故人理教行咸会一乘权实本迹唯彰此典若约自他及以偏圆论权实者前部非无今所论者为实施权开权显实会权归实废权立实此之权实余部永无若理事理教教行体用四重本迹不独今经诸部容有若尘点劫前最初成佛而为实本中间今日示现成佛皆为权迹是名权实本迹本门开竟此身即本迹门已说及诸部谈皆名为迹是名今已本迹此之二重诸经绝议故云诸教不明法华方说。

　　二三世下明化满一期。

　　三世诸佛调熟众生大事因缘究意圆满备在法华故二万灯明但说法华息化入灭迦叶如来亦复如是。

　　方便品中五佛章内皆先施方便后显种智方便即四时三教种智是法华一乘是知诸佛化终此典灯明迦叶出于净土故至法华即入灭度今佛释迦现于秽土故说涅槃以为赎命。

　　二若约下涅槃二初明摄机罄尽。

　　若约涅槃即有二种所谓利钝如身子之流皆于法华悟入八义具足不待涅槃若钝根弟子于法华未悟者最为此人却讨源由广说缘了明三佛性。

　　渐化已来法华入者望前已钝复有未入待至涅槃法华犹利然法华破大阵涅槃收残党法华为刈获涅槃是捃拾大化之功在乎灵鹫余机未尽故至双林极钝既昧法华八义须为此人委明佛性一代之机终穷于此。

　　二若论下明示法无遗。

　　若论性德了因种子修得即成般若究竟即成智德菩提性德缘因种子修得成解脱断德涅槃若性德非缘非了即是正因若修得成就则是不纵不横三点法身故知涅槃所明却说八法之始终成智断十义具足。

　　涅槃既摄钝机故始穷本性终显极果十义整足故以性三起于修三既修性各三则因果不二双非缘了即是中道正因之体而此正体必具双照之德故至修成三点法身也例知缘了亦各具三修德须云三点般若三点解脱等也当知今文为顺经题人法二义故立十门始终皆二二即不二中在其中数有亏盈法无增减故止观云首楞严偏举一法具一切法亦不减少名秘密藏乃至涅槃三法具足法亦不多亦名秘密藏盖诸经赴缘不同故也。

　　二此历下结中。

　　此历五味论十法次第。

　　云此历五味论十法次第者问前约观明十法自行化他原始要终实成次第生起不乱今历五味但明诸部具法多少何名次第生起耶答前约观中正论修证次第今约教中乃论用与次第明其十法随于部味次第被机前之四味但三但六后至醍醐具八具十岂非用与次第邪应知前明诸教观法次第今明观法随教次第虽乃约修约用不同而皆得名十法次第也。

　　二约四下四教者。

　　约四教则可解。

　　通论则随真随中各有十双若别论者三藏别就菩萨唯有人法慈悲福慧三双以未断惑故无真应等义具如前说例此通教亦就菩萨而可别论真谛六双以第七地去誓扶余习神通托生双流化物得有真应药珠冥显之义二乘无此故名为别若其别教行虽次第而可就中明乎六义凡三圣三其相可见法华前圆亦只有六涅槃四数皆知十双然约重绝不无进不前历五味已含教义故云可解。

　　三故知下结叹两意二初结叹。

　　故知十法收束观教结撮始终商略大意何观而不摄何教而不收意气宏远义味深䆳前后有次第粗细不相违以释生起意也。

　　观论此十则因有愿行果有力能教论此十则论法有始终被机尽利钝故禀教修观者何莫由斯道也商略犹较量也以此十义较量一代教观摄无不尽该修德之极故云意气宏远彻性德之本故云义味深邃又横收四教故云宏远竖摄五味故云深邃人法至真应自行之前后药珠至本迹化他之前后缘了与智断修性之前后三义为粗六义为细乃至八义犹粗十义最细此就略广以辩粗细若以粗妙释粗细者诸味纯杂可以意得二问法下料简。

　　问法华前教同有六意云何为异答华严六意于利人成醍醐于钝人成乳三藏中三意于利人密去于钝人成酪方等六意于利人成醍醐于钝人成生酥般若六意约利人成醍醐于钝人成熟酥若法华八意于钝人成醍醐。

　　问意者法华之前别论华严方等般若同有六义有异意否虽问三味六意同异答中委出酪味中三及醍醐八以五味中根有利钝利人部部得入醍醐钝者随味次第转改故华严六义高山王机即入地住穷子迷闷见思全在三藏但小故无显露得大益者若八万诸天获无生忍故云密去二乘之人方破见思故但成酪方等中六有褒有贬利者闻褒即得圆益小人被贬冥入通门般若中六意在淘汰利闻圆空得不共益声闻转教密破尘沙法华八意调机已熟开彼权门即示实理复废近迹令见本身钝人皆得一乘利者复增圣道涅槃同味故略不言但为捃拾具说十双于极钝根亦获常益故知四味虽谈圆顿机悟浅深至第五时益无差降不禀山门焉知一化机教之相。

　　第三解释三初略标。

　　第三解释者。

　　二人即下广释十初人法三初立。

　　人即假名所成之人也法即五阴能成之法。

　　所言人者阴中主宰也略论四名所谓我人众生寿者具论十六即于四上加其十二谓命者生者养育者众数作者使作者起者使起者受者使受者知者见者言假名者自无实体但藉五阴和合而成如揽五指假名为拳是则拳由指得指非拳成拳如于人指如于法能成是实所成是假此之假实就大小教辩常无常小明人法终归无常大说假实究竟常住如藏通教始从凡地至有余涅槃皆有假实若入无余身智既亡假人安寄若别圆教三惑二死尽净之时人之与法常住自在假人是尊极众生实法名常住五阴以要言之若云惑尽人法永无斯是小乘亦称权教若言惑尽人法不灭斯是大乘亦称实教凡言别圆初后知常盖知人法不可灰断藏通反是故曰不知又复应知假人之号多从依正实法而立如世人称谓或从形貌或从德业即正报实法立名也或从住处或从统摄即依报实法立名也今观世音为假名者观是观智世音是境此是自他正报岂非实法但以名为观世音菩萨故判属人普门既是此人所乘故判属法若云普门法王子观世音者即须却判普门属人观音属法盖由今品以观智目人是故释义皆用智慧而对人也须知观智体是实法既以观智目人则九双中悲慧真药冥实本了智皆是实法目其假人于今知已释下诸文则皆可见。

　　二此之下释二初总示二初示通凡圣。

　　此之人法通于凡圣。

　　虽漏无漏偏圆因果优劣不同而其假实终无暂阙。

　　二若色下各明假实二初凡。

　　若色受想行识是凡鄙法揽此法能成生死之人。

　　庸常曰凡弊恶曰鄙即六道五阴唯成分段生死人也。

　　二戒定下圣二初示相。

　　戒定慧解脱解脱知见是出世法揽此成出世圣人。

　　既革凡成圣即转五阴而为五分三乘四教虽权实异皆能转阴而为法身随位揽法成其假人。

　　二故大下引证。

　　故大论云众生无上者佛是法无上者涅槃是。

　　妙觉极位人法二执究竟尽处假名一千皆成四德名无上众生依阴二千一一四德名无上实法故偏小及圆因位无非本性无上人法但二执未尽而其修得不名无上耳。

　　二虽通下委释二初凡。

　　虽通凡圣不无差别上中下恶即成三途之人法上中下善即成三善道之人法故有六趣阶差若更细论百千万品。

　　善恶为因人法是果各论三品此约总示其中别业交互感果非算数可及。

　　二圣人下圣性德人法何尝改变但以随机教门示观致有小大共不共异故于圣中分别其相此二初小三初就有门释。

　　圣人人法亦复不同若三藏有门观众生我人如龟毛兔角毕竟不可得但有五阴之法此即人空法不空观此法无常生灭不住发生暖顶等位即是揽方便之法成似道贤人若发真成圣生方便有余土揽法性色识等成彼土行人。

　　即毗昙中人法观也言人空法不空者非全不破实法盖此门观行破假人时未破五阴且云不空以此二空前后观故而前后相两途不同若观假人如兔角等惑落见谛即于修道观阴无常破彼思惑若其人执虽被穷逐见惑不破而更度入实法之中于阴生见即须观阴无常无我破此见惑故法空观能破二惑乃于节节各有人法若见惑未伏即有漏人法其能伏者即方便人法发真断结及生有余皆无漏人法然小教中不说生处今约跨节故生界外如大论云出三界外有净国土声闻缘觉出生其中以大乘说身智不灭无漏业牵生彼五阴。

　　二若空下就空门释。

　　若空门明有实法之体揽此实法得有假名之人观三假浮虚会入空平暖顶即揽方便法成似道贤人若发真成无学生方便土揽法性五阴成彼土行人。

　　即成实中二空观也揽阴成人不同有门阴中求我三假浮虚且异实法生灭人既揽阴而有观乃即法观人从始至终假实双破言三假者谓因成相续相待名不殊大义归小乘大观三假生即不生亦复无灭令观三假因缘和合体性不坚大若空华此如云霭由此观故会入真空平等之道。

　　三余两下例二门释。

　　余两门人法例此可知。

　　亦有亦空门即昆勒论之所申也非有非空门未见论来有人言犊子阿毗昙申此门意未可定用然假人不有四门是同唯论实法四相有异若毗昙明析色存于邻虚成实析色破于邻虚昆勒说色亦有亦无第四门意例应双遣然此四门诠法虽殊谛理是一若不得意四门成诤故大论云若不得般若方便入阿毗昙即堕有中入空门即堕无中又大师云数存邻虚论破邻虚此与邪无相滥等若得意者色若粗若细总而观之无常无我破于见爱得入空平双亦双非语似中道理只在空但能从容会入空理节节人法例前可知。

　　二摩诃下衍三初明体空通三教。

　　摩诃衍中明人法者亦不言人空法不空亦不言体有假用但观假名阴入等性本自空故大品云色性如我性我性如色性始从初心终于后心常观人法俱空故大论云菩萨常观涅槃行道。

　　不言人法空不空者异彼毗昙观人空时未破实法不言体有假用者异彼成实揽实法体成假人用但观人法本自不生今亦无灭色是五阴之首我是十六之初故各举一以例其余人法即空故曰如也观此二空始因终果若人若法不生不灭名为涅槃常修此观以行正道应知大品谈空义含深浅何者若钝根者谓但空有即入偏空证其通理若利根人一闻于空知空二边名见中空属后二教又此中空复分二种离边而解此当别理即边而解乃属圆理如来巧智善谈于空能被三根断证不等又复应知彼经空义虽通三教今之人法非前二种唯用最后即边之空净其二执成圆假实若不尔者非今人法。

　　二以观下明缘了通别圆者前明二空未明缘了意虽在圆通人有分今约二空明二佛性故在圆别不涉通门今文既以观人法空明二因种一言于空须分二种若毕竟空观于人法显圆二因若次第空观于人法即别二因文以无上人法为缘了种亦须善别百界假实为佛涅槃斯为圆观若唯佛界故属别也文意在圆别人有分释此为二初了因中。

　　以观人空即是了因种子者论云众生无上者佛是佛者即觉觉是智慧始觉人空终觉法空故知观人空是了因种也。

　　以观人空即了因种者大乘空观荡情显德今经既以智慧目人故人执空则智人显况观本空乃显本智本智即是性德了因故引论文果佛为证则因果不二修性一如故知今文正明圆观言始觉人空终觉法空者人是觉智不独自空人执复能空于法执虽云始终非次第观此由大乘观性相二空破生法二执显真俗二谛观虽不次说有始终故也如大本疏云真谛即法空俗谛即生空俗假真实辅行云若有性执世而非谛破性执已乃名世谛故云世谛破性性执破已但有名字名之为假假即是相为空相故观于法性观理证真名真谛破相空非前后二谛同时为辩性相前后说耳思之思之不见此意徒谓即空(上皆辅行)此明觉智一念之中空人法执有始终义勿迷此语定判属别说时非行时斯之谓也。

　　二缘因中。

　　观法空是缘因种者大论云法无上者涅槃是以生死阴断涅槃阴兴大经云因灭是色获得常色乃至识亦如是大品云菩萨行般若时得无等等色无等等受想行识当知涅槃是无上法也揽此法成无上之众生号之为佛故知观法空是缘因种也。

　　观法空即缘因种者由觉智故法执既亡五阴清净乃以净阴而为缘因况了本空乃阴本净本净之阴名性缘种故引大论大经极果法空及大品真因法空以显缘因相当知真因极果既十界圆融则百界五阴皆无上之法揽此等法称之为佛若以三千言之则众生一千皆佛之假名阴土二千皆佛之实法故荆溪云三千果成咸称常乐又云一佛成道法界无非此佛之依正修德既尔性德本然问文中缘了并云种者其义何耶答夫言种者凡有二义一敌对论种如三道是三德种二类例论种如缘了是智断种性德法身为修德法身种此二皆取能生之义也若以二空为种即类例义若以二执为种即敌对义今文既云观人法空即缘了种是类非对若就觉智观于二空为二因种则取修二类于果二若就性德本自二空为二因种则取理净类于已净故圆论性种有对有类别无对种学者审思圆教反是学者思之。

　　三以观下明即离唯圆顿二初约六法示三因二初引经标即离。

　　以观人法空即识三种佛性故大经云众生佛性不即六法不离六法。

　　众生佛性者性德三因也六法者五阴神我也斯盖本觉常寂常照常非寂照寂是缘因照是了因双非是正因此三于六不即不离乃不思议不生不灭之六法也立门既妙故别初心不能造趣。

　　二不即下据理明即离。

　　不即者此明正因佛性非阴非我非阴故非法非我故非人非人故非了非阴故非缘故言不即六法也不离六法者不离众生空而有了因不离阴空而有缘因故言不离六法也。

　　正因不即者正非寂照故不即一切迷时不即我阴人法解时不即修中缘了良以始终无变改故也缘了不离者性德二因既当而寂而照寂是百界实法照是百界假人此之假实能迷能解迷故举体而为一界假实即非局而局是故二因不离六法若即迷成解转成修中缘了破于二执显本寂照百界假实名为二空即非遍而遍故云不离众生空而有了因不离阴空而有缘因结云不离六法者不动我阴而成二空故也只一觉性具三种德名为三因即三而一即一而三非一非异不纵不横欲彰秘藏绝乎思说故对六法言非即离人见文中正因不即缘了不离不达妙旨分对而已应知一王一数一根一境随迷随解从因至果但趣举一皆名佛性不可谓是不可谓非故云不即六法不离六法亦名一念即空假中中故不即空假故不离义非异途故此观唯属圆教。

　　二佛从下约三性明分证。

　　佛从初发心观人法空修三佛性历六即位成六即人法今观世音未是究竟之人法即是分证之人法。

　　言佛从者欲对观音明分满故佛于三性六即究满良由初心能以三观观于六法应知三性即是性中三德三观初发心时须于性三起于修三六位虽殊三性无别是则六即皆是无上人法故下结云二番问答是分释无上人法也。

　　三前一下结文有二初结指经文。

　　前一番问答是分释无上之人称观世音后一番问答分释揽无上之法故称普门。

　　二当知下结归题目。

　　当知人法因缘故故名观世音普门也。

　　可见。

　　二慈悲三初标示。

　　二释慈悲者悲名愍伤慈名爱念愍故拔苦念故与乐。

　　二菩萨下解释二初约四誓论功二初明须誓三初须誓意。

　　菩萨若但起慈悲心不牢固故须发弘誓加持使坚。

　　所言慈悲弘誓者简于凡小无誓慈悲显今菩萨有誓慈悲。

　　二譬如下举喻显。

　　譬如工匠造物节廨虽复相应若无胶漆则有零落。

　　慈悲摄生如节廨合无誓胶漆拔与不长。

　　三誓愿下牒喻结。

　　誓愿如胶亦复如是。

　　二悲心下示运心二初二誓明悲。

　　悲心愍伤拔于世间苦集因果兴两誓愿所谓众生无边誓愿度烦恼无量誓愿断此两誓愿从大悲心起。

　　今既通示世间之言兼两三界后出世间亦当例此。

　　二以慈下二誓明慈。

　　以慈爱故欲与道灭出世因果之乐兴两誓愿所谓法门无边誓愿知无上佛道誓愿成此两誓愿从大慈心起。

　　前拔苦中果重因轻故先拔重今与乐中因显果密故先与显斯是菩萨利物之心则与声闻知苦断集慕果修因不同故也若璎珞中明四誓云未度苦谛令度苦谛未解集谛令解集谛未安道谛令安道谛未得灭谛令得灭谛彼经所立四皆利他今文所列三通自行应知语有自他意必双具。

　　二但前下约四教辩相以其立誓须依四谛若不依谛名为狂愿何者四既称谛则能审实迷解之相苦乐之际依此起誓方有拔苦与乐之理傥于法不谛徒兴与拔之心终成狂简之愿此有二初例前科。

　　但前明人法凡圣不同今辩慈悲大小亦异。

　　二若三下明四教依谛立誓须知权实各有事理故以四教明乎谛相生灭无生无量无作皆明菩萨依之起誓初三藏。

　　若三藏行人观分段生老病死八苦即起誓愿众生无边誓愿度若观分段颠倒结业而起誓愿烦恼无量誓愿断欲令众生观此因果无常生灭念念流动修于道品即起誓愿法门无量誓愿知若观真谛无为之理即起誓愿无上佛道誓愿成如此慈悲缘有作四谛所起也。

　　此教为于迷真重人说世出世二因二果不即真理故互生灭菩萨观此兴有作誓有生可度有惑可断有法可知有佛可成四皆有作谛使然也问三藏所谈灭非真谛今文依灭起第四誓那云真谛无为理耶答灭谛之体是二涅槃虽非真谛能冥于理故云因灭会真道是灭因苦集违理佛既契真故成佛誓观真而发。

　　二复次下通教。

　　复次通教观老死八苦如幻如化众生颠倒谓为真实即起誓愿观贪恚痴等如幻如化众生颠倒为之受恼即起誓愿观即色是空即识是空即贪痴等是空非色灭空色性自空空亦不可得而众生不能即色是空即起誓愿又观涅槃若有一法过涅槃者我亦说如幻化而众生谓有佛道可求即起誓愿是约无生四谛起慈悲誓愿也。

　　所拔所与二因二果大同前教但以此教所被之机迷真轻故事皆即理四并如幻不生不灭所谓苦无逼迫相集无和合相道不二相灭无灭相观此四谛而起四誓谛既如空誓亦如幻言若有一法过涅槃等者大论第五十先引经云诸天子心念应何等人听须菩提所说须菩提知诸天子心念语言如幻人听法无听无闻无知无证乃至云佛亦如幻化涅槃法亦如幻化论释云一切众生中佛第一一切法中涅槃第一闻是二事如幻惊疑谓须菩提错说为听者误是故更问须菩提须菩提言以二法皆从妄法生故法属因缘无有定实须菩提作是念假令有法过胜涅槃能令如幻何况涅槃。

　　三别教。

　　别教观假名之法森罗万象应须分别导利众生那得沈空取证观此苦果非止一种即起誓愿无量之苦由无量集集既无量治亦无量灭亦无量如此誓愿缘界内外苦集因果无量四谛而起誓愿也。

　　此教为迷中重者虽谈无作果不通因故初发心但依无量所诠森罗万像之法皆为迷于如来藏性而起然此藏性虽不具九而能随缘变造诸法性随染缘则起世间无量苦集性随净缘则起出世无量道灭故妙玄明别教如来藏者名为妙有为一切法而作依持从是妙有出生诸法等但由苦集定能为障故须别缘道灭对而翻之先以生灭四谛伏于通惑次以无生四谛断于见爱中以无量四谛破于尘沙后以无作四谛断于无明此四四谛在于别教皆名无量故云缘界内外苦集因果无量四谛而起愿也所以然者盖知一切迷解之本皆是佛性性无量故谛称无量前教不尔故不受名圆教虽有无量之义三皆即实故云无作。

　　四圆教二初示四誓二初明誓相。

　　圆摄观法界圆融本非违非顺非明非闇无明闇故则违违之则有苦集因果智慧明故则顺顺之则有道灭因果缘此违顺因果而起慈悲。

　　法界者即十法界也圆融者总论百界别语三千既生佛依正互具互遍故曰圆融非违等者以性夺修千法皆性何修不泯破戒比丘不入地狱清净行者不入涅槃岂唯地狱涅槃即性抑亦破戒净行非修非违非顺泯苦灭也非闇非明泯集道也无明闇故则违等者上示全修即性是故俱非今论全性起修是故俱立荆溪云性无所移修常宛尔既观不违而违故起悲愿拔其二苦既观非顺而顺故起慈愿与其二乐由知法界圆融故非违顺亦由法界圆融故有违顺有违顺故起誓非违顺故无缘。

　　二譬如下明无缘二初喻。

　　譬如磁石不作心想任运吸铁。

　　不得前意此喻莫销。

　　二今此下法。

　　令此慈悲不作众生及以法想任运拔苦与乐故名无缘慈悲也。

　　正以三慈分缘无缘若依生法则缘有空心若即中方绝缘念以绝念故乃能周遍法界任运与拔大经十四梵行品初云慈有三种一缘众生二缘于法三者无缘众生缘者缘一切众生如父母亲想法缘者见一切法皆从缘生无缘者不住法相及众生相大论二十亦云慈有三种众生缘者谓缘十方无量怨亲中人法缘者谓缘无漏罗汉支佛诸佛圣人破吾我相但观四缘空五众法无缘者不住有无唯诸佛有此与涅槃文意大同又大论第五明悲亦有众生等三故知将三慈悲以对三谛义甚显了今从胜说但云无缘若得无缘必具生法。

　　二菩萨下明六即。

　　菩萨从初发心修无缘慈悲历六即位今此观音是分证慈悲。

　　皆由理具方有事用今全理慈起修德五而观世音未臻究竟犹处分真欲令众生知理慈悲修成五即故兴两问以生二答槌砧相扣器诸淳朴。

　　三若前下结归二初结指经文。

　　若前一番问答明无缘大悲拔苦一心称名即得解脱后一番问答从无缘大慈普门与乐皆令得度。

　　二故知下结归题目。

　　故知以大慈大悲因缘故名观世音普门也。

　　可解。

　　观音玄义记卷第一

　　观世音菩萨普门品玄义记会本卷第一
卍新纂续藏经第 35 册 No. 0642 观音经玄义记会本


　　观世音菩萨普门品玄义记会本卷第二

　　观音玄义记卷第二

　　宋四明沙门知礼述

　　三福慧三初标示异名。

　　三释福慧者亦名定慧。

　　福中之胜不过于定举胜摄劣则五度备矣。

　　二定名下依名释义二初明二法功能四初定慧之功。

　　定名静爱慧名观䇿大论云定爱慧䇿。

　　静爱观䇿者由寂静故能爱摄诸行由观照故能䇿进诸行爱而不䇿则生凝滞之心䇿而不爱则成散越之慧爱䇿具足方有趣果之功。

　　二寂照下福智之德。

　　寂照之智无幽不朗如明镜高堂福德禅定纯厚资发如明灯净油。

　　寂照之智者即权实二智也无幽不朗者即无三惑之暗也福德禅定必含诸度及大小诸禅以福资智如油助灯也。

　　三亦称下目足之称。

　　亦称为目足备得人清凉池池即涅槃。

　　清凉池即涅槃者涅槃必须三德具足极在妙觉分通初住。

　　四涅槃下庄严之名。

　　涅槃称为二种庄严庄严法身。

　　二严属修法身是性性有阙具故使二修有真缘之异如下所辩。

　　二释此下约四教解释二初明四教。

　　释此定慧自有多种三藏以无常观理为慧以事中诸禅定为福以定资慧发真无漏天然之理名为法身若通教但以体法异于析法尔若别教以缘修智慧与诸禅定助开中道法身也圆教以实相观为慧实相寂定为福共显非定非慧之理名实相法身。

　　三藏菩萨虽云观理伏而未断且举诸禅实兼余度发真必在三十四心若通菩萨体法巧慧理度助之因即发真至佛方竟别人虽信能造之心即是佛性性不具九为惑所覆故须别缘真中二理破通别惑是故名为缘修智慧乃以俗谛诸禅三昧助显法身圆谈性恶了惑实相即为能观名实相观定亦如是名实相定复以实相名所显身即一而三名定慧身即三而一同名实相若昧性恶何预初心。

　　二今圆下示圆六即。

　　今圆教菩萨从初发心修此不二定慧历于六即。

　　如文。

　　三观音下结指经题二初指经文。

　　观音所以用智光照苦者苦是颠倒迷惑所致智慧是破惑之法故智慧能拔苦华严云又放光明名智慧又放光明名无恼思益亦然请观音云普放净光明灭除痴闇暝故知前问答应机拔苦是从慧庄严以得名后问答住首楞严普现色身不起灭定现此威仪安禅千偈赞诸法王故知普门示现从福德受名。

　　言智光照苦者经无此文而有其义无量众生遭苦称名菩萨即时观其音声皆得解脱观是智照照即光也观音妙智即是众生三道之体众生迷故颠倒乃生观音照之解脱斯在频引三经放光文者若非色者安得云放若定是色那名智慧故知色心其体不二色性即智智性即色岂惟光然一切色然普现色身义准可识又岂独果事实存因理良由理具方有事用。

　　二良以下结归题目。

　　良以福慧因缘故名观世音普门也。

　　四真应三初标名示义。

　　四释真应者真名不伪不动应名称适根缘集藏名身。

　　二身皆有集藏之义真集一切智慧藏于一心应集一切神通藏于一色色心不二通慧一如唯色唯心斯之谓也。

　　二若契下对拣是非二初约法示三初法。

　　若契实相不伪不动之理即能称机而应。

　　实相之体即是法身能契之智即自受用报此二于今皆名真身法报既冥则能称机起胜劣等应二譬如下喻。

　　譬如揽镜像对即形。

　　揽镜譬证真即形譬起应。

　　三此之下结。

　　此之真应不得相离。

　　三千俱体为真三千俱用为应此之真应方不相离无谋之说义显今宗诸家所谈难逃作意。

　　二若外下就人简二初简小外。

　　若外道作意修通虽能变化譬如瓦石光影不现岂可以此为应尚未破四住显偏真理那忽有中道真应若二乘变化修通所得此亦非应譬如图画作意乃成了不相似。

　　根本有漏禅境不明纵少现通不能益物此简非应尚未下简非真也若二乘等者且举二乘必兼两教及二菩萨准妙玄意藏通二教皆是作意神通以须灰灭无常住本不能起应若别接通别惑未断亦不得应纵令赴物皆名粗应若别初心亦不能应初地初得三观现前证二十五王三昧法身清净无思无念随机即对是不思议妙应也。

　　二大乘下示圆人二初明二身。

　　大乘不尔得实相真譬得明镜不须作意法界色像即对即应如镜写像与真不殊是时乃名真寂身应。

　　得实相真者正语圆住义该别地与真不殊者名质为真圣人应像同机体质已证众生本觉之性用机百界应百界机体本不二安得少殊。

　　二菩萨下示六即。

　　菩萨从初发心历于六即。

　　三今经下结指经目二初指经文。

　　今经前问答明于真寂而不动法界大益观音从真身得名后问答明随机广利出没多端普门是从应身得名。

　　二良以下结题目。

　　良以真应因缘故名观世音普门也。

　　五药珠三初标名示教。

　　五释药树王身如意珠王身者药王疗治苦患出柰女经珠是如意之宝。

　　柰女经者具云佛说柰女祗域经一卷柰女即维耶离国梵志家柰树所生颜色端正宣闻远国因蓱沙王往娉后生一男名曰祇域生时手把针筒药囊至年八岁广通医术遍行治病后逢小儿担樵祇域视之悉见此儿五脏肠胃祇域心念本草经说有药王树从外照内见人腹脏此儿樵中得无有药王树邪即往问儿卖樵几钱儿曰十钱便雇钱取樵下樵置地闇冥不见腹中祇域思惟不知束中何所为是药王便解两束一一取之以着小儿腹上无所照见辄复更取如是尽两束樵最后有一小枝裁长尺余试取以照具见腹内祇域大喜知此小枝定是药王悉还儿樵儿既得钱樵又如故欢喜而去祇域于国遍治病人皆以药王照视悉见病本然后治之无不愈者今取譬真身拔苦如药王之治病也珠是如意之宝者如华严中得摩尼珠十种莹治能雨众宝今取譬应身与乐如摩尼之雨宝也。

　　二广历下约教辩能二初略指三。

　　广历诸教明治病得宝。

　　随教浅深益物广狭以明治病得宝之相。

　　二今约下广明圆二初释二身二初药树身二初喻。

　　今约圆教明者如华严云有上药树其根深入枝叶四布根茎枝叶皆能愈病闻香触身无不得益。

　　根深喻真妙四布喻应广示理行果教如根等次第信行修四如闻获益法行修四如触获益。

　　二菩萨下法。

　　菩萨亦如是大悲熏身形声利物名大药王身。

　　今品初段专明拔苦即是大悲熏于真身与治病义齐也形声利物且就通说若据经文须在冥益不以形声合前闻触意亦在兹。

　　二又如下珠王身二初喻。

　　又如如意珠能雨大千珍宝随意而不穷不尽。

　　如文。

　　二菩萨下法。

　　菩萨大慈熏身与众生乐名如意珠王身。

　　即以大慈熏于应身普令得乐与宝义同也问大悲熏真其相如何答真是妙智能破妄惑悲名愍伤能拔他苦同是法身一清净用耳欲彰照理有利他益故立拔苦之悲熏于破惑之智即显有悲之智普除众生妄惑之苦例于大慈熏应与乐同是法身一自在用一用二能故有能熏所熏之义良由应身本是自行证得之法以慈熏故方遍益他然则慈心非不熏真悲心非不熏应真身非不与乐应身非不拔苦欲令易解是故经文寄两问答分别说也。

　　二此亦下辩六即。

　　此亦约六即判位。

　　博地已具治病雨宝二种之理与佛不殊名字已上随浅随深能治能雨。

　　三就前下结指经目二初指经文。

　　就前问答遍救幽厄苦难此从药王身以得名从后问答称适所求雨实相雨得涅槃乐此从如意珠王身以得名。

　　二故知下结题目。

　　故知二身因缘名观世音普门也。

　　六冥显三初释名。

　　六释冥显两益者冥是冥密显是彰露。

　　二大圣下辩相二初明二益三初示相。

　　大圣恒以二益利安一切而众生及以下地日用不知。

　　大圣常以真智冥熏妙色显被无明隔故益而不知。

　　二譬如下举譬。

　　譬如日月照世盲虽不见实荷深恩。

　　两曜喻二益盲者喻无明凡小全在下地分隔眼瞙既有厚薄之殊故不见之相不可一揆。

　　三故药下引证。

　　故药草喻云而诸草木不觉不知只同是一地下品不知上品冥显两益如文殊不知妙音神力所作以不知故名为冥益。

　　三草二木而皆不知一地一雨下不测上亦通圆人故引妙德不知妙音言以不知故名为冥益者此明二身于不知者皆称冥益即彰真应于其知者皆称显益发智见理于真显益见身不识但荷冥利真冥应显可以意思。

　　二此亦下明六即。

　　此亦约六即判位。

　　理同极圣此则不论名字即人所有智行兼他之益彼七方便受而不知况内外凡二益非薄皆知即性故离我能。

　　三若就下结指二初指经文。

　　若就前问答不见形声密荷深祐名为冥益圣人之益虽不可知圣欲使知蜫虫能知如后问答亲睹色身得闻说法视听彰灼法利显然。

　　前论真应各有冥显斯为尽理今以人法别对二益且随文尔。

　　二故知下结题目。

　　故知观音从冥益得名普门从显益得名以冥显因缘故名观世音普门也。

　　七权实三初释名。

　　七释权实者权是暂用实非暂用。

　　暂用则权宜非暂则究竟。

　　二略言下辩相二初泛明三种二初总示三种。

　　略言权实则有三种一自行论权实自观中道为实二观为权二就化他论权实他根性不同或说权为实说实为权不可定判但约他意以明权实也三自行化他合明权实者若自观三谛有权有实皆名为实化他随缘亦有权有实皆名为权。

　　即唯自唯他及自他共以诸经论所谈权实其相不同或言自行有权有实或许化他有权有实或经论说自行之法皆名为实化他之法皆名为权是故今家凡论权实须明此三若不然者禀学之徒则不尽知权实之相于诸经论不免生疑复应了知权实法相或约理事或约理教教行缚脱因果体用渐顿开合通别悉檀皆通自他及自他共今以中观对于二观为权实者似用因果而辩三番自修三观为自行权实若约化他但随他意四悉适时不可定判若第三番自行三观有权有实以顺智故只称为实化他之法虽有权实以顺情故唯称为权。

　　二用此下遍历诸教二初略指四教。

　　用此三义历四教。

　　随教浅深明理事等约自约他及自他共义皆不阙。

　　二复就下明圆六即。

　　复就自行权实明六即判位。

　　六通三教即唯在圆复就自行明六权实从因至果义便故也。

　　二寻此下别用第三。

　　寻此品意是明自行化他论权实。

　　前番问答有权实七难二求在权永离三毒是实以由大士用于自行一心三观观其音声今皆解脱故都判为实后番问答十界身说显有权实以是大士随差别机示种种应故都判为权此乃判于自行化他以为权实无第三番如何分经两段而对权实。

　　三前问下结归二初结指经文。

　　前问答从自行化他之实智益物后问答从自行化他之权以益物。

　　前后皆云自行化他者简异单自行单化他权实意云前番是自他相对之实后番是自他相对之权。

　　二故知下结归题目。

　　故知权实因缘故名观世音普门也。

　　八本迹三初名义。

　　八释本迹者本名实得迹名应现。

　　净名玄义云所言本迹者本即所依之理迹是能依之事事理合明故称本迹譬如人依住处即有行往踪迹也住处是所依能依之人有行往之迹由处有迹寻迹得处当知若高若下实得皆本若高若下应现皆迹。

　　二若通下解释二初通凡渐。

　　若通途作本迹者世智高凡夫本意难测乃至别教本迹。

　　世智高者诸有施作但见踪迹莫知本意二教贤圣至别似位本所证得下位焉知节节皆可通论本迹。

　　二局圆圣二初局分满二初略示。

　　若圆教无始发心初破无明所得法身者名之为本垂形百亿高下不定称之为迹。

　　的论其本须破无明证法身体所垂之迹或九界身或现八相。

　　二若一下简判二初简一往。

　　若一往判真应多用上地为真为本下地为应为迹地地传作此判真本唯据于高应迹唯指于下此义不可。

　　二今细下取细明二初约义明二初明本迹通高下。

　　今细明本迹则与真应异本是实得始坐道场及初住所得法身即是其本迹为上地之佛及作上地菩萨悉名为迹不可以上地高故称之为本始得初住目之为迹。

　　若知四句释之方尽一本下迹高初住法身迹为八相上位菩萨八相元是妙觉威仪故云迹高二本高迹下妙觉法身迹为下地及九界相三俱高妙觉法身迹为八相四俱下初住法身迹为九界中四十位本迹高下可以意知。

　　二何以下明实得辩是非。

　　何以故实不得上地上地非本实得下地下地非迹。

　　二故寿下引文证。

　　故寿量云随自意随他意是本迹意也。

　　自意是本他意是述。

　　二就本下通六即。

　　就本迹明六即。

　　五位本迹理皆具足。

　　三就前下结归二初指经文。

　　就前问答不可说示但冥祐前人从本地得名后问答殊形异状应现度脱从迹地得名。

　　前以实本益他后以垂迹益他。

　　二故知下结题目。

　　故知本迹因缘故名观世音普门也。

　　九缘了三初标示名义三初示名义。

　　九释了因缘因者了是显发缘是资助资助于了显发法身。

　　此之名义修性皆然。

　　二了者下辩流类。

　　了者即是般若观智亦名慧行正道智慧庄严缘者即是解脱行行助道福德庄严。

　　类至极果节节名异其体不殊。

　　三大论下引论释。

　　大论云一人能耘一人能种种喻于缘耘喻于了。

　　缘了之相实同耘种非此二力性田不丰。

　　二通论下依教解释二初诸教皆具。

　　通论教教皆具缘了义。

　　藏通义立全乖性种别教虽有初心别修唯有圆教修性不二虽云皆具须辩此殊。

　　二今正下克就圆论二初克辩二因二初明二种因果。

　　今正明圆教二种庄严之因佛具二种庄严之果。

　　此中二因且在修类。

　　二原此下讨二种根本三初总明性德。

　　原此因果根本即是性德缘了也此之性德本即有之非适今也。

　　前之因果犹在修中今穷其源性具缘了净名云一切众生本涅槃相不可复灭本菩提相不可复得起信论明真如二德谓如实空如实不空当宗明三千即空三千即假皆是性德缘了文也。

　　二大经下别引文释二初证释了因。

　　大经云一切诸法本性自空亦用菩萨修习空故见诸法空即了因种子本自有之。

　　不明三千徒消一切非空假中莫辩自空如实空性与一切染本不相应一切染者不出三惑自非本性即空假中岂能不应一切染邪乃毕竟空为了因性亦用等者全性起修方见本空。

　　二又云下证释缘因。

　　又云一切众生皆有初地味禅思益云一切众生即灭尽定此即缘因种子本自有之。

　　经云众生即菩提相及涅槃相或谓理中独具佛德今文众生有初地味禅及灭尽定岂非性具天法声闻法邪既具此二余诸法界那不具邪又具二定者从二习果及报果说岂不各具性相等邪不以理具而消此文如何欲散便是灭定性德缘因于兹验矣。

　　三以此下依性立修。

　　以此二种方便修习渐渐增长起于毫末得成修得合抱大树摩诃般若首楞严定。

　　以此二种者性种也方便等者智行也毫末者类种也由斯性类修成智行乃至二严。

　　二此一下不论六即。

　　此一科不论六即但就根本性德义尔。

　　此科正意但明理即非论五位。

　　三前问下结指经题二初指经文。

　　前问答从了种受名后问答从缘种受名。

　　明今二严必有其本故从二种受名。

　　二故知下结题目。

　　故知了因缘因故名观世音普门也。

　　十智断三初略标。

　　十释智断者。

　　二通途下广释二初不二而二明智断二初约通途明二德言通途者此解兼别以有为无为对智断故若唯圆说苦集尚无作智断岂有为然名虽借别其意唯在圆以修妙三观得成圆断功因时立此能至果须休息故将无作行暂立有为名断德称无为别从道后立此犹教道设是故曰通途此文自二初智德二初列异名。

　　通途意智即有为功德满亦名圆净涅槃。

　　圆净等者智极故圆惑尽故净不生不灭名为涅槃。

　　二言有下释有为。

　　言有为功德者即是因时智慧有照用修成之义故称有为因虽无常而果是常将因来名果故言有为功德满也。

　　智虽无作有断证功故借别教立有为称因虽无常者涅槃经中因外道辈执因是常成无常果佛用别教以无常因感常住果而对破之故因无常犹在别教将因等者由惑未断故起智照一分惑灭一分智忘故智无常既有照用故名有为果既惑尽称理常住更无为作将因名果故令智满受有为名。

　　二断即下断德二初列异名。

　　断即无为功德满亦名解脱亦名方便净涅槃。

　　解脱者不系名解自在为脱在染不染名之解脱方便等者机生则生是生不生机灭则灭是灭不灭权示生灭不被染碍故此涅槃名方便净。

　　二言无下释断义二初简小。

　　言无为者若小乘但取烦恼灭无为断但离虚妄名为解脱其实未得一切解脱此乃无体之断德也。

　　不知三种世间常住谓烦恼灭便无身心安能自在名无体断但于虚妄见思解脱未得三千三谛自在。

　　二大乘下明大二初正示。

　　大乘是有体之断不取灭无为断但取随所调伏众生之处恶不能染纵任自在无有累缚名为断德指此名无为功德。

　　妙觉三脱名有体断所言断者任运断也已有智德了三惑空故处九道恶自相离众生之心如涂胶手捉物皆粘诸佛之心如净洗手捉物不粘已有智水洗其胶故致令净用自然不着此智断德说有次第用无前后以三千法究竟即空名今智德三千之法究竟即假为今断德三千之法究竟即中是法身德道前道后悉是一心通教尚是双流圆果岂当分隔。

　　二故净下引证。

　　故净名云不断痴爱起诸明说又云于诸见不动而修三十七品爱见为侍亦名如来种乃至五无间皆生解脱无所染碍名为一切解脱即是断德无为也。

　　证有体断见爱业报全体即是性恶法门如富豪人七宝家业凡夫生盲转动挂碍为宝所伤二乘热病见是鬼虎避走远去圆人之眼不盲不病明见是宝自在用与非独不被损伤恐怖而能以此自给惠他于此证理名为自给以此利物即是惠他今之断德正在惠他此等皆由体达修恶即是性恶今明究竟体达位也。

　　二寂而下约寂照简非德。

　　寂而常照即智德也小乘灰身灭智既其无身将何入生死而论调伏无碍无染灭智何所照寂。

　　常住寂照妙色妙心方名智断庄严之相小乘灰断身智俱忘将何永度众生将何常照寂理。

　　二如此下二而不二明三德二初约即三明理极二初明二三不殊。

　　如此智断圆极故法身显著即是三种佛性义圆也。

　　而寂而照即是智断非寂非照即是法身二德既穷法身乃极亦名究竟三种佛性。

　　二法身下明因果无别二初别示三法因果二初法身隐显。

　　法身满足即是非因非果正因满故云隐名如来藏显名法身虽非是因而名为正因虽非是果而名为法身大经云非因非果名佛性者即是此正因佛性也。

　　法身一德体非因果而有隐显者斯由缘了逆顺故也缘了逆性而成惑业故使正因非隐而隐名如来藏缘了顺性而成智断故使正因非显而显名为法身虽有隐显体无增减故大经云非因非果。

　　二又云下二德修性。

　　又云是因非果名为佛性者此据性德缘了皆名为因也又云是果非因名佛性者此据修得缘了皆满了转名般若缘转名解脱亦名菩提果亦名大涅槃果果皆称为果也。

　　是因非果复名佛性佛是果称岂非果法而为因种是果非因复名佛性性是因称岂非因法而为果德不以修性缘了销之此文安解。

　　二佛性下总示三法因果二初约义示。

　　佛性通于因果不纵不横性德时名三因不纵不横果满时名三德。

　　前虽因果互是互非而皆称佛性验知缘了通因通果又言佛性非因非果良以正因不即我阴故曰非因缘了不离我阴故曰是因不即故一点在上不离故二点在下是故性三不纵不横又正因不即智断故曰非果缘了不离智断故曰是果不即故一点在上不离故二点在下是故果三不纵不横故知妙三贯通因果方得名修性不二。

　　二故普下引文证。

　　故普贤观云大乘因者诸法实相大乘果者亦诸法实相。

　　不达妙三始终该互普贤观文如何可解。

　　二智德下复就二符经文。

　　智德既满湛然常照随机即应一时解脱断德既满处处调伏皆令得度。

　　若匪智德常照何能即称即脱若非断德遍调安得身说普应。

　　三前问下结归二初指经文。

　　前问答从智德分满受名后问答从断德分满受名。

　　二故知下结题目。

　　故知以智断因缘名观世音普门也。

　　三问此下贴文为证二初约无文立难。

　　问此十义名字出余经那得用释此品。

　　揽乎别文立其总目释题十义名出余经今经全无此文何名揽别为总邪。

　　二答大下约有义答通三初明衍义众经共用二初约法义明。

　　答大乘义通众经共用。

　　大乘诸部皆谈中道故使义门可以共用。

　　二若不下以人师验。

　　若不许此者佛性出涅槃五住二死出胜鬘诸师那得浪用通众经耶。

　　诸师说释诸大乘经显理则须论佛性指惑则莫非五住岂以当经无文为责。

　　二此品下以二问答贴义无亏。

　　此品在文虽无十名总将二问答帖十义意宛然可解。

　　十种别名文虽不列以二问答总贴十义明如目击故曰宛然。

　　三今已下别点句句证十义二初结前有义开后有文。

　　今已如前今更别点句句来证十义者。

　　前云在文无十名者但无次第明示十名若于品中散取诸句则有文有义也。

　　二如文下约句对义。

　　如文云以何因缘名观世音又云以是因缘名观世音即是据人名也后文云普门示现即是明法也有如是等大威神力多所饶益即慈也愍诸四众即悲也欲知智在说十九说法即智慧也一时礼拜得无量无边福德之利即福德也自在之业即法身也何故尔法身于一切得自在智慧契此故名为业寿量云慧光照无量久修业所得威神之力巍巍如是如是满足之名即是真身也普门示现神通力即应身也游诸国土度脱众生即药树王身也于怖畏急难之中能施无畏即如意珠王身也福不唐捐即冥益也三十三身即显益也现佛身即实智也现余身即权智也观音身即本余身即迹也又大威神力是本方便力是迹闻是观世音菩萨名者若有闻是品者即证了因功德不少即缘因不肯受常舍行故及即时观其音声观即智皆得解脱种种调伏众生八万四千发心等是利益即断也。

　　自在之业即法身者真应二身亦称色法应则现色真则冥法名从所契故曰法身理具一切一一融通最自在也业是德业即智德也真身契法名自在业巍巍是重明高累之貌高明如是即满足也此等理智相合皆真身名义也若运三业无显应者其福不失须知密有与拔之功即冥益也常舍行者毕竟空智无所受着故属智德又以即观音声属智皆得解脱为断此彰二德同时而用应知句句证义不独示其十义有文亦显十重二二互具。

　　四料简二初别料简十初简人法二初问。

　　第四料简者问人对观音法对普门者方等有普门法王子标于人名此义云何同。

　　彼经具明十法王子观世音法王子外自有普门法王子既以普门而名于人今释普门那定属法二答二初立句二初泛立四句。

　　答此应作四句分别人非法法非人人即法法即人。

　　句虽有四义实唯二不出相非及相即故如此二义皆通大小今意在大而论小乘即离句者欲示名言须将理定所辩人法若其不以二谛中道甄其权实但言即离何能的显今之相即。

　　二若约下以部对句二初明诸部人法即离四初华严。

　　若约华严次第意地前生死行人未是实相之法此法亦非彼人若作不次第意者人即实相实相即人人法不二也。

　　彼经别教缘实相法修次第行未能即以实相之法为观行人是故人法互不相即圆观不次即以实相为观行人是故人法更互相即别则证道方即圆则始终不二。

　　二三藏。

　　若三藏有门明无假人但实法此法非人若空门揽实法成假人人法两异若其不离人论法不离法论人此乃是二谛意非中道之人法也。

　　此教有门人如兔角故无阴有生灭故实此唯非句空门两向揽实为假假实不同名互非句既不相离复名互即此教两门虽谈即离人之与法俱非中道。

　　三方等。

　　若方等对小明大论人法者明小同三藏明大同华严。

　　四教并谈藏通唯二谛别圆同华严。

　　四般若下例余。

　　般若涅槃等例尔。

　　般若荡相钝谓但空同前二谛利分二种同前别圆涅槃四教虽俱知常初心用观不无差别藏通且须顺于二谛别初心人未即圆法。

　　二今方下明难属方等即句。

　　今方等中明普门者即大乘意。

　　二今明下通难三初正约即句通难。

　　今明普门是法何得有法无人彼明普门是人何得但人无法此则人法互举彼经标人此处标法尔。

　　今品前问答观音属人能观所观岂非法邪若后问答既以普门为所证法此法岂无能证人邪方等既以普门目人能目普门岂可非法论其大意观音普门皆中道法随悉檀益将何目人唯圆始终即揽实相而为假人。

　　二例如下傍取人物例显二初以人显。

　　例如小乘明身子智慧第一余弟子各就余法门论第一本以智慧断惑发真无漏余人无慧那得入道既得道果果知有慧但各举其初门别称第一。

　　二譬如下举物喻。

　　譬如刀刃断物必藉于背方有利用诸数如刀背慧数如刀刃。

　　三今普下以人法互具结示三初明法具人。

　　今普门义亦尔但以缘因之法当普门之名何得无了因之人耶。

　　二若拼下明人具法。

　　若并从观音标名者此则通漫欲使世谛不乱互举别名。

　　三如身下以身为例。

　　如身具六根但称为净眼净意岂得无余根邪。

　　皆可见矣。

　　二简慈悲二初简慈悲名相三初明与拔同异二初与拔相兼问。

　　料简慈悲者问若大悲拔苦苦除即是得乐大慈与乐乐至即是拔苦何意两分。

　　苦除即乐如夕尽即晓乐至苦除如灯来闇灭趣举一种即有二能何以慈悲而分两法。

　　二答通下与拔不俱答。

　　答通论如此别则不然譬如拔罪于狱未施五尘身虽免痛根情未娱此但拔苦未名与乐又如施五尘于狱耳眼虽悦不名拔苦为从别义各显一边故别说尔。

　　一能兼二此就通论对境发心实须别说故举二喻以彰别相。

　　二明喜舍阙具二初问。

　　问此中何意不论喜舍。

　　二答二初不二是舍。

　　答四无量心名虽有四但是三义大经云忧毕叉毕叉名舍舍者两舍也即是非慈非悲不二之意不二而二即是慈悲。

　　四无量心舍无别体奢摩他观体既是定定能与乐毗婆舍那观体既是慧慧能拔苦二观不二即忧毕叉亦名平等舍故不二而二则立慈悲二而不二即是于舍今既明于不二慈悲则已含舍故不别立。

　　二喜者下苦在阙喜二初约法释。

　　喜者从乐生喜初欲与乐众生苦重不能得乐则无所可喜若拔苦竟即能得乐还遂本怀故乐后加喜苦后无此故不开喜。

　　今明慈悲是立誓愿运慈与乐生既苦重即须运悲二俱未遂何喜之有福慧满时药珠功毕方与众生生乎庆喜。

　　二如阿下引事例。

　　如阿输加王七日应死虽有五欲之乐忧苦切心又如一身少许痛恼能夺一身之乐故知苦重不得乐也。

　　阿输加王即育王弟不归三宝见兄饭僧乃生嫌谤育王见愍设计劝之王入温室诈言已崩䇿之绍位方登御座育王出怒其罪当死乃令七日受王五欲使旃陀罗逐日唱死过已王问受乐否邪答言我闻几日当死唯苦无乐王言沙门观念念灭虽受供养宁有着心阿输知已出家修道得阿罗汉少痛夺乐近事可验众生若此故菩萨心未生喜也。

　　三问禅下明支等前后二初约前后问。

　　问禅支明喜在前乐支在后复云何。

　　今论四等慈悲喜舍慈能与乐则乐前喜后何故禅支喜前乐后初禅五支谓觉观喜乐一心二禅四支谓内净喜乐一心三禅无喜四禅无乐今约初二皆喜在前乐支在后其意何邪。

　　二答禅下约自他答。

　　答禅支就从粗入细此中庆彼得乐故喜心在后也。

　　自证禅支从粗至细前喜后乐利他四等先与其乐后方庆喜故其次异。

　　二复次下简与拔有无三初外道虚想。

　　复次外道修四无量自证禅定作想虚运彼无实益不能令他拔苦得乐虽自获定虚妄世法报尽还堕不免于苦自他俱无利益。

　　四禅四空及四无量十二门禅根本定也通于内外小大圣贤而修证之若诸外道及正信凡夫修慈悲喜舍自证此定虚想众生离苦得乐于他无益自虽暂益不免退失。

　　二若二下明二乘自利。

　　若二乘修四无量但自拔苦于他无益自拔分段未免变易灰身灭智非究竟乐。

　　二乘修此虽不益他自拔分段得小涅槃。

　　三今菩下明菩萨遍益二初明行超凡圣。

　　今菩萨不尔非凡夫行非贤圣行非凡夫者不同自受禅乐非贤圣者不同自拔于苦不同自受乐故即与他乐不同自拔苦故即拔他苦。

　　不同凡外随禅受生异小贤圣但自拔苦盖非生法二种缘慈乃以无缘法界与拔令诸众生离一切苦得究竟乐。

　　二明同时与拔。

　　亦是即拔苦是即与乐即与乐亦是即拔苦但分别说之誓愿相对前明拔苦后明与乐尔。

　　无缘慈悲不二而二用不异时分别令解故各说耳言前明拔苦等者从本怀故先标于慈若从用次先拔后与是故四誓从用为次。

　　三简福慧二初定福智与拔所以二初问。

　　料简福慧者问观音对智称之而拔苦普门对福见之而得乐何也。

　　二答。

　　答智是光明正治闇惑惑是生死苦恼若治闇惑之苦岂不用智解之光故称智慧人名即拔苦也法是法门门名能通通至涅槃安乐之处初习此法是得乐因后证此法是得乐果故对此普门明其与乐也。

　　因修福慧至果则成智断二德此德与生体性无二故称观音智德人名即能显召本性了种是故能除闇惑苦也若对普门断德应身即能引起本性缘种是故获于因果之乐若不尔者何名感应道交。

　　二问福下辩福慧一异是非二初约隔异难。

　　问福慧相须本不相离若定而无慧者此定名痴定譬如盲儿骑瞎马必堕坑落堑而无疑也若慧而无定者此慧名狂慧譬如风中然灯摇飏摇飏照物不了故知福慧相资二轮平等堪能运载也若尔何意以智慧拔苦福德与乐邪。

　　备举相资难今隔异。

　　二自有下约偏圆答二初立即离四句。

　　自有福德是智慧智慧是福德自有福德非智慧智慧非福德大小乘皆备四句。

　　大小皆四故知即离名同义异。

　　二如六下通偏圆诸教二初明三教即离俱非二初明小衍二初三藏。

　　如六度菩萨修般若分阎浮提为七分此是世智不能断惑此犹属福德摄即名此福是智故此智是福不断惑故若声闻人智慧能断苦者智慧非福德如饿罗汉也若福德非世智亦非出世智者如白象也。

　　菩萨一位得两即句罗汉白象得二离句虽有即离同在三藏。

　　二若大下大乘。

　　若大乘四句者别教地前三十心行行名福德慧行名智慧此慧不能破无明此慧还属福德摄不破无明故此福是智慧方便治取相故若地前皆名福德地上皆名智慧此智慧非福德福德非智慧。

　　约别地前论于四句初以行行对于慧行而为福慧不破无明故俱名福即此二福能破取相复受智名故此福智当两即句又地前福智无明全在故皆名福地上福智分破无明故皆名智此之福智当两非句故两四句非今福智。

　　二方等下例二部。

　　方等般若带小明大若带小福慧如前四句明大福慧如向四句。

　　二今此下明圆教开合俱是二初释二初二而不二三初明相即。

　　今此普门名福慧者福即是慧慧即是福福慧不二。

　　一心三止为福一心三观为慧始从理性终乎极果定慧不二是今两即也。

　　二故大下明互具。

　　故大论云如是尊妙人则能见般若此慧那得无定得首楞严定何曾无慧论云健相三昧能破强敌。

　　般若既是尊妙人见验慧具福尊妙即是上定故也论即大论彼翻首楞严为健相也三昧既能破彼强敌验福具慧强敌即是无明故也。

　　三大经下明异名。

　　大经云佛性者有五种名亦名般若亦名师子吼亦名首楞严亦名金刚佛性等即是定慧具足之名也非禅不慧非慧不禅禅慧不二。

　　五名之中般若师子吼是慧楞严金刚是定佛性是通名也既是异名弥彰体一是故此五皆双具之称复以无妨禅慧以结不二。

　　二不二下不二而二。

　　不二而二分门别说作定慧二解故释论解般若明十八空解禅定明百八三昧。

　　法虽不二不妨分门各作名数而为解释。

　　二此是下结。

　　此是二说二即不二。

　　论虽分门别相而说须知禅慧毕竟不二。

　　四简真应二初正简真应二初立句。

　　料简真应者亦有四句之殊非真非应应而非真真而非应亦真亦应。

　　二若非下简示二初简前三句非。

　　若非真非应此就理可解又就凡夫不见理故非真无用故非应此亦可解应而非真者外道亦得五通同他施化通论亦得是应而不得名真真而非应者二乘人入真断结灰身灭智不能起应此亦是通论其真尔。

　　且简凡小实兼通别通教灰断同藏二乘地前作意非不谋应圆六根净虽全性发别惑在故未名真应。

　　二亦真下示后一句是。

　　亦真亦应者此则别显中道为真即真而论用为应真应不二不二而二者故言真应尔。

　　即真而应世之常谈自舍今宗莫穷其妙都为他师不知性恶致令起应不得无谋徒说无缘之慈不究无缘之旨。

　　二今依下兼定常间三初一往且分。

　　今依文互举一往言其真应前番问答明真身常益后番问答明应身间益。

　　以经二段别对常间。

　　二常问下二往互具二初立。

　　常间不得相离二鸟俱游二往为论真身亦恒亦不恒应身亦间亦不间。

　　二鸟者大经第八鸟喻品云善男子鸟有二种一名迦邻提二名鸳鸯游止共俱不相舍离此品答前云何共圣行娑罗迦邻提旧解或云娑罗一双邻提一双或云娑罗一只邻提一只或云娑罗翻为鸳鸯章安云然汉不善梵音只增诤竞意在况喻取其雌雄共游止息以喻生死涅槃中俱有常无常在下在高双飞双息即事而理即理而事广如彼疏今喻二身常间两益不得相离者乃是观音分证涅槃中常无常二用也。

　　二若小下释二初小。

　　若小乘明义例如善吉石窟观空见佛法身莲华尼则不见此岂非小乘中真身恒益不恒益义丈六之应亦有见不见此岂非应身有间有不间义。

　　真理天然是佛法体善吉观见常无间然于莲华尼似如有间故于二圣明常无常斯乃真身自有二益丈六之相于有缘者常得睹之若其无缘同处不见岂非应身亦有二益。

　　二大乘下大。

　　大乘法身亦尔于理为恒益于情为不恒益应身亦尔此缘灭彼缘兴无有断绝是不间义同质异见是其间义。

　　佛法界身未尝不益于情执者而成间灭真具二也佛应化身随机生熟出没无间应身常益也见不见异令应不常又成间益也故知二身各具二益。

　　三而今下顺文别对。

　　而今分别一往前问答属恒益后问答属不但益也。

　　前文即称即感别对真身常益之义后文现相生灭别对应身间益之义。

　　五简药珠二初依义互具。

　　料简药珠二身者药有差病拔苦之功亦有全身增命致宝之用故经云若全身命便为已得玩好之具也如意珠王非但雨宝亦能治病大施太子入海得珠还治父母眼大品云若人眼痛珠着身上病即除愈故知通具二义。

　　但就譬说即显真应各能与拔斯为尽理矣。

　　二若别下就文别对。

　　若别据一边约除患以譬药证乐以况珠尔。

　　前文除苦名为药身后文与乐名为珠身且顺经文作斯别对。

　　六简冥显。

　　料简冥显两益凡有三十六句。

　　三十六句者冥显机应各论四句冥机者过去善能感也显机者现在善能感也亦冥亦显机者过现善业共能感也非冥非显机者过现无善当能生善而能感也冥应者法身也显应者应身也亦冥亦显应者二身俱应也非冥非显应者亦法身但以不见不闻而知而觉为冥应不见不闻不知不觉即双非应故此二应皆果中法身也识此八已相对互对具足而言成十六句约机感应约应赴机各成十六加根本四即三十六若解此意则无生不感无时不应除诸邪见深荷圣恩亦知一切众生无一不成佛也。

　　七简权实二初定文立难。

　　料简权实二智者前问答实智照真而众生得脱权智照假而众生得度度为度权亦度于实脱为脱真亦脱于假。

　　真即是实假即是权答文备见四种相也。

　　二立句答通二初详论互具。

　　答此亦具四句或因真智解脱于权七难消除二求愿满是也或因真智解脱于实三毒皆离是也或因权智得度于实三十三身得度是也或因权智得度于权于怖畏急难之中得无畏是也或二俱度脱或二俱不度不脱。

　　真智冥应脱有浅深七难二求免事中之苦脱权也离三毒根成佛无疑脱障实惑也权智显应得度不同见身闻法破惑显理度实也事中怖难得无畏者度权处也机熟之者对此二智得权实理名俱度离浅深障名俱脱机生返此是故俱名不度不脱。

　　二据说且分。

　　今依文判互出一边前文脱权后文度实。

　　八简本迹二初本迹俱与拔二初各具二用。

　　料简本迹者通论本迹俱能拔苦与乐故寿量云闻佛寿无量得清净无漏无量之果报即是从本得乐请观音云或游戏地狱大悲代受苦此是从迹拔苦众生不达本源故流转苦恼若识本理即于苦而得解脱也众生若不见迹中施化不能三业种福则无功德之因焉致乐果。

　　二非本下相由贴文。

　　非本无以垂迹非迹无以显本前问答是明迹本后问答是明本迹。

　　非脱众苦之迹不显一真之本故前问答是明迹本非证千如之本莫垂十界之迹故后问答是明本迹。

　　二问本下本迹异真应二初问。

　　问本迹与真应云何异。

　　二答。

　　答真应就一世横辩如诸经所明本迹就三世竖论如寿量所说。

　　诸经所说始从地住终至等妙一分真明一分应起岂唯一世实居当念是名横辩别明本迹如寿量品即今说久远为本诸经及迹门名已说近成为迹既约久近是故名就三世竖论前明观音多就体用而论本迹今彰部故约久近而明本迹。

　　九简缘了二初约当宗问答四初明善恶法门性德皆具二初问。

　　料简缘了者问缘了既有性德善亦有性德恶否。

　　缘能资了了显正因正因究显则成果佛今明性具缘了二因乃是性德具于成佛之善若造九界亦须因缘九界望佛皆名为恶此等诸恶性本具不。

　　二答。

　　答具。

　　只一具字弥显今宗以性具善诸师亦知具恶缘了他皆莫测故摩诃止观明性三千妙玄文句皆示千法彻乎修性其文既广其义难彰是故此中略谈善恶明性本具不可改易名言既略学者易寻若知善恶皆是性具性无不融则十界百界一千三千故得意者以此所谈望止观文不多不少二明提佛但断修中善恶二初问。

　　问阐提与佛断何等善恶。

　　一阐提者此翻无欲以于涅槃无乐欲故又翻信不具以其不信善恶因果故既无欲无信名断善尽佛已永离五住二死名断恶尽善恶既是理性本具则不可断是何善恶提佛断尽。

　　二答。

　　答阐提断修善尽但性善在佛断修恶尽但性恶在。

　　夫一切法不出善恶皆性本具非适今有故云法住法位世间相常若因修有安得常住大经云十二因缘非佛修罗人天等造不是性具何得非造起信云一切法真不可遣故若非性具那得皆真以皆本具故得名为性善性恶复以性具染净因缘起作修中染净因缘乃有所生世出世法若具言者本具三千为性善恶缘起三千为修善恶修既善恶乃论染净逆顺之事阐提是染逆之极故云断修善尽佛是净顺之极故云断修恶尽若其性具三千善恶阐提与佛莫断纤毫。

　　三明性中善恶不断所以二初问。

　　问性德善恶何不可断。

　　二答二初约理答。

　　答性之善恶但是善恶之法门性不可改历三世无谁能毁复不可断坏。

　　善恶是性性不可改安可断邪既不可改但是善恶之法门也法名可轨轨持自体不失不坏复能轨物而生于解门者能通可出可入诸佛向门而入则修善满足修恶断尽阐提背门而出则修恶满足修善断尽人有向背门终不改。

　　二譬如下举譬类。

　　譬如魔虽烧经何能令性善法门尽纵令佛烧恶谱亦不能令恶法门尽如秦焚典坑儒岂能令善恶断尽邪。

　　魔烧佛经如提断修善性善不尽以法合也佛烧恶谱如断修恶恶法门存即是合也焚典坑儒双喻二人断修善恶岂能等合也。

　　四明提佛迷达起不起异二初问。

　　问阐提不断性善还能令修善起佛不断性恶还令修恶起耶。

　　二人善恶既皆断修而存于性何故阐提后起修善如来何故不起修恶。

　　二答二初以了达故不起实恶。

　　答阐提既不达性善以不达故还为善所染修善得起广治诸恶佛虽不断性恶而能达于恶以达恶故于恶自在故不为恶所染修恶不得起故佛永无复恶。

　　提以邪痴断于修善既不能达性善本空故为善染修善得起佛以空慧断于修恶了达性恶本来清净恶不能染故泯修恶。

　　二以自下以自在故能起权恶。

　　以自在故广用诸恶法门化度众生终日用之终日不染不染故不起那得以阐提为例耶若阐提能达此善恶则不复名为一阐提也。

　　佛能达恶于恶自在现恶摄生不染不起阐提若尔则名佛矣。

　　二若依下破他义显正二初叙他非义二初明他得修失性。

　　若依他人明阐提断善尽为阿梨耶识所熏更能起善梨耶即是无记无明善恶依持为一切种子阐提不断无明无记故还生善佛断无记无明尽无所可熏故恶不复还生若欲以恶化物但作神通变现度众生尔。

　　他即陈梁已前相州北道弘地论师也又有摄大乘师亦同地人之解他明梨耶是无记无明善恶所依能持一切善恶种子阐提但断现行之善后为种子熏起于善佛断此识无恶种熏永不起恶仍释伏难佛断恶种如何现恶化诸众生故释云但以神变现恶化众生耳。

　　二问若下难他作意同外。

　　问若佛地断恶尽作神通以恶化物者此作意方能起恶如人画诸色像非是任运如明镜不动色像自形可是不可思议理能应恶若作意者与外道何异。

　　断恶既尽神变现恶全是作意非同明鉴无念而形虽相州南道弘地论者以法性为依持然不明性具诸恶法门现恶度生亦未能逃作意之咎。

　　二今明下明今妙旨二初正明由性具善恶起权实善恶二初正示今义。

　　今明阐提不断性德之善遇缘善发佛亦不断性恶机缘所激慈力所熏入阿鼻同一切恶事化众生。

　　阐提成佛诸佛现恶若非不断性善性恶则义不成。

　　二以有下结成妙旨。

　　以有性恶故名不断无复修恶名不常若修性俱尽则是断不得为不断不常阐提亦尔性善不断还生善根。

　　断常名通别人缘理断九以定断九故昧性恶名为断见不能忘缘是存修恶名为常见涅槃已前皆名邪见斯之谓欤断修存性既离断常乃绝一切边邪之义及种种思斯是妙旨庶去滞情。

　　二如来下重明由达不达故自在不自在。

　　如来性恶不断还能起恶虽起于恶而是解心无染通达恶际即是实际能以五逆相而得解脱亦不缚不脱行于非道通达佛道阐提染而不达与此为异也。

　　现恶达恶岂能染恶恶际实际缚相脱相非道佛道以了达故无有挂碍阐提不尔故永异也。

　　十简智断二初明二德同时二初举一法难与拔二用。

　　料简智断者此是一法异名不得相离如人一体何故从智拔苦从断与乐。

　　既是一法而立异名必无所局何故拔与定属智断。

　　二然而下约身心从二严立称。

　　然而慧解之心称智无缚碍身称断譬如人被缚运力属智萧然附外属断运力属心故名智慧庄严附断体散属色身名福慧庄严。

　　名从义立不无亲疏心解通融属智身力自在属断心则智慧庄严身则福德庄严此之二严宜对拔与。

　　二今经下示两文互举。

　　今经文言说不得一时故互举智断。

　　智断二德何曾相离今且各说互相映显前段明智后段明断。

　　二若深下总结益。

　　若深得此十义意者解一千从广释观世音普门义则不可尽也。

　　举此十双以为义例庶乎行者遍通一切若其然者释今题目无边际也。

　　第二别释二初标列。

　　第二别释名者为二先明观世音次明普门。

　　谓分文人法各自解释也。

　　二以何下解释二初释观世音二初结前生后二段。

　　以何因缘名观世音通释如前别者则以境智因缘故名观世音。

　　二云何下依别委释二初简示境智二初标科。

　　云何境智境智有二一思议境智二不思议境智思议境智又二一约理外二约理内理外为四。

　　思议中理外理内者此与余文所说有异若四教义以藏通二谛为理外别圆二谛为理内盖约真谛非是佛性故云理外若净名玄义以衍门三教皆为理内二谛盖由通教真谛含中故也今文通以外道及四教起见之徒皆名思议理外境智故引中论以为能破若思议理内境智者既破四性观理证真正在通教义兼三藏若不思议境智者正唯圆教亦兼别教圆该六即别在后心。

　　二一天下释相二初明思议二初约理外二初立四谓天然相待因缘绝待此四即是四性异名用此名者略有二意一示名言通于邪正须以理惑定其是非且如然天及以绝待本圆极名今在理外故知不可以名定理二名理外不全外外意令内人勿于正法生于性计故立此名定其见过又四句中皆双捡者盖以境智俱有自生等过故也初天然中。

　　一天然境智只问此境为当由境故境由智故境此智为当由智故智由境故智若由境故境此境是境境即自生境若智由智故智亦是自生智自生名性自尔非佛天人所作照与不照恒是境智故名天然境智。

　　言由故智境由境故智者借彼相待显此天然。

　　二相待者。

　　二明相待者若境不自境因智故境智不自智因境故智此即他生义何故尔境自生境既称为自以境望智智即是他今境从智生岂非他境智亦如是故名相待。

　　境待智成智待境立也。

　　三因缘者。

　　次明因缘境智者若境不由智故境亦不由境故境智境因缘故境智亦如是此即境智因缘共生义共生有二过堕自他性中。

　　非是单自单他而成于境乃自他和合方成于境因缘即是自他故也智亦如是此即共性。

　　四绝待者。

　　次绝待明境智者非境非智而说境智此即离境离智无因缘而辩境智者此是无因缘绝待从因缘尚不可得何况无因缘一往谓绝理而穷之不成绝待。

　　单自单他及自他共此待皆绝约无三句情谓一往立绝待名全非绝理。

　　二并是下破二初总约性执斥三初约理外斥。

　　并是理外行心妄想推计。

　　上之境智既属四性不入三谛故云理外。

　　二故中下引中论斥。

　　故中论云诸法不自生亦不从他生不共不无因是故说无生那得如前四种。

　　法离四性那计四邪。

　　三计执下约起过斥。

　　计执是实余妄语性实之执见爱生着九十八使苦集浩然流转不息。

　　理外妄想于四计中自执者是实他语者皆妄见惑既盛爱使亦增见爱相添即九十八因兹造业受苦无穷。

　　二云何下别示四性过二初自生二初举过二初约能迷所迷二初能迷诸惑。

　　云何执此而生苦集随执一种境智谓以为是随顺赞叹心则爱着而生欢喜即是贪使若人违逆责毁心则忿怒而生瞋恚即是瞋使贪恚既起岂非痴使我解此境智他所不解以其所执矜傲于人岂非慢使既执此为是今虽无疑后当大疑岂非疑使我知解此法法中计我岂非身见六十二见随堕一边岂非边见如此妄执不当道理岂非邪见执此是实计为涅槃岂非见取果盗谓此为道依之进行岂非戒取因盗十使宛然皆从所执境智上起将此历三界四谛则有八十八使就思惟历三界则有九十八使。

　　随执一种即生十使利中有钝即背上使历三界四谛成八十八虽遍三界及以四谛随生一见即能具起一处理显顿能除灭是名通名利使烦恼若思惟惑界系不同既非迷理不对四谛但历三界而成十使足前乃成九十八使。

　　二此则下所迷诸法。

　　此则集谛结业颠倒浩然方招苦果生死不绝于其境智不识苦集何处有道灭既不识四谛则破世间出世间因果无世出世法故无法宝不识出世果无佛法不识出世因无僧宝贤圣之义一切俱失。

　　即四四谛四三宝也。

　　二若作下约能执所执二初能执性计二初正判属计。

　　若作如此执自生境智者只是结构生死增长结业过患甚多若非理外境智更将何等为理外耶。

　　纵学佛法若执境智自天而然若照不照常是境智我见不忘者唯增生死惑业既盛与彼外外轮回一等也。

　　二故大下引大论证。

　　故大论云凡夫三种语见慢名字圣人但一种语名字。

　　彼论明三种我义云凡夫三种我谓见慢名字学人二种无学一种见即利使初果顿断故云学人二种慢即钝使四果方尽故云无学一种但随世俗分别彼此有名字我言三种语者即三种语我不同也。

　　二今凡下所执正教。

　　今凡夫见慢取着谬用佛语介尔取着乖理成诤虽傍经论引证文字如虫蚀木偶得成字寻其内心实不能解是字非字口言境智不解境智以不解故如服甘露则以境智起见伤命早夭故为龙树所破。

　　以见慢心用经论语如虫蚀字不知是非唯增见慢即不知非以此障理名不知是昧是非故服不死药而致早夭。

　　二今不下结非。

　　今不取此为境智以释观世音。

　　二自生下例三。

　　自生境智既尔余三句亦然。

　　若增见慢于百千句起过皆然。

　　二二明下约理内二初示相二初明理内。

　　二明思议理内境智者亦作上四门名字虽同观智淳熟不生执见毕故不造新成方便道发生暖顶乃至十六心眼智明觉豁然得悟破诸见惑与理相应譬如盲人金錍抉膜灼然不谬此之真观名之为智所照之理名之为境以发无漏故称理内境智。

　　于上四种境智之中随用一种而知本为除于见慢遂加精进研境成智于惑能破名为毕故于智不著名不造新乃成似解而发真证譬如盲人等者大经如来性品云譬如百盲人为治目故造诣良医是时良医即以金錍抉其眼膜以一指示之问言见否盲人答言我犹未见复以二指三指示之乃言少见彼经所譬具示三谛方云少见今文但喻抉见思之膜示真谛之指虽非佛性且约见空得称理内。

　　二虽见下斥作意。

　　虽见此理终是作意入真故名思议境智也。

　　斯境智者虽灭惑证真非唯境唯智思议不绝非今所论。

　　二今明下结非。

　　今明观世音亦不从此境智因缘得名也。

　　二次明下不思议二初据前破性难。

　　次明不思议境智者若自他共无因等四句俱非境智者今诸经论所明或从自生他生共生无因等若不尔者云何辩境智耶。

　　四句境智若非云何立于境智况诸经论所明境智不过此四。

　　二答经下离性四悉答二初辩相二初四悉檀相二初明赴机四悉二初明四相。

　　答经中所明皆是四悉檀赴缘假名字说无四性执若人乐闻自生境智即说境是自境智是自智以赴其欣欲之心或时宜闻自境自智闻必生善或时对治说自生境智说必破惑有时说此令即悟道若无四悉檀益诸佛如来不空说法。

　　圣人境智永祛四执若其众生于自然境智有欢喜生善破恶入理机者圣乃随机说言境智自天而然众生若于相待境智因缘境智绝待境智有四悉檀机圣人一一随彼机缘为作相待等三种说也各令获益是故经中作此四种说境智也。

　　二虽作下辩离情。

　　虽作四说无四种执无执故无见爱众生闻者如快马见鞭影即破惑入道故名为智此智所照名之为境。

　　圣说境智天然等相永无四执爱见不生故令闻者破惑入道得真境智三悉境智亦复如是。

　　二如是下明能显正法。

　　如是通达则识苦集道灭三宝四谛宛然具足。

　　若知四种执着过患名识苦集若知四悉被机获益名识道灭四谛既明三宝则立诸佛之法无不现前。

　　二若以下不思议相二再明思议。

　　若以智照境入空取证成真谛理内思议境智如前说。

　　于四境智离计而修四性既空入空取证虽成理内未泯言思。

　　二若不下正明不思议三初约义示。

　　若不以果为证知此境智但有名字名为境智是字不在内外中间是字不住亦不不住是字无所有故虽作四句明境智实不分别四句境智虽作四句闻境智实不得四句境智虽体达四句境智实不作四句思量境智言语道断心行处灭不可四句思惟图度故名不思议境智。

　　问摩诃止观破见思假节节皆明性相二空不思议境中约法性无明检四性过荆溪云本自二空为性德境推检二空为修德境是则思议及不思议各须性相二空之观今文何故顿乖诸说乃以二空分对两处答通别二惑同障中道委论观法皆须二空今既略谈名有存没通惑破处虽具二空小人得之住涅槃相是故且没相空之名若破别惑从胜而说但存空相而于其中含二空义何者以观四种境智名字不住四句亦不不住四句属性不住属相既了四种境智之名无说无闻不起分别不作思量岂于别理犹计性实今分二空破通别惑且顺诸论教道之说小但人空大得二空先人后法良由今文未论观法且寄次第示妙境智也。

　　二金光下引经证。

　　金光明云不思议智照不思议智境。

　　三此具下指大本。

　　此具如大本玄义境智妙中广说。

　　二龙树下引类。

　　龙树先破一异时方然后释如是我闻等义今类此先破理外境智后明不思议四悉檀悉檀义如大本玄义。

　　大论释经皆先破计后方示义今明境智亦类彼文先破理外见慢惑心次斥小乘思议之证后方显示不可思议四悉境智。

　　二夫依下正释境智二初定前后。

　　夫依名字为便应先明观智次辩世境之音若解义为便前明世境次辩观智如先有境可得论观若未有境何所可观譬如镜鼓后方映击今从义便先明世音后论观智也。

　　二世者下依义释二初释境二初释世二初释名义二初示世分三种二初直列三种。

　　世者为三一五阴世间二众生世间三国土世间。

　　大论释百八三昧中至释能照一切世间三昧云得是三昧故能照三种世间谓众生世间住处世间五阴世间故一家用义准彼论之三世演法华之十如妙谈三千固非常情之所企及。

　　二既有下义须至三。

　　既有实法即有假人假实正成即有依报故名三种世间也。

　　二世是下辩三通十界二初约依正明世间。

　　世是隔别即十法界之世亦是十种五阴十种假名十种依报隔别不同故名为世也间是间差三十种世间差别不相谬乱故名为间。

　　二各各下约因果明法界。

　　各各有因各各有果故名为法各各有界畔分齐故名为界。

　　二今就下示妙境二初示妙义二初明三千缘起。

　　今就一法界复有十法所谓如是相性究竟等十界即有百法十界相互则有千法如是等法皆是因缘生法六道是惑因缘法四圣是解因缘法大经云无漏亦有因缘因灭无明即得三菩提灯。

　　界有相性至究竟等因果方备十界皆尔则成百法十界互具既成百界则使因果成于千法如是千法不出解惑因缘及以所生世出世法小说无漏因缘但能灭法故令四圣终归灰断大说无漏因缘则能显法故使四圣终归常住故引大经证大乘义须了缘起修性皆然皆由理具方有事用故也然复应知今明千法即是三千以约三种释世间故且一界报须论依正正复假实又如初相如世日者记于此世夭寿贤愚实法也僧俗仕庶假名也衣食田宅依报也岂非初相能表三邪初后既尔中可例知故千法三千但广略尔今文前明三种世间今说一千因果之法前后相显其义圆足。

　　二是诸下示三谛妙境。

　　是诸因缘法即是三谛因缘所生法我说即是空亦名为假名亦名中道义故明十种法界三十种世间即是所观之境也。

　　以三千法皆因缘生是故一一即空假中三谛互具非纵非横故荆溪云三德三谛三千皆绝言思是为妙境。

　　二此境下该三法二初约三人分二境。

　　此境复为二所谓自他他者谓众生佛自者即心而具如华严云心如工画师造种种五阴一切世间中莫不由心造。

　　一家明观不出二境四念处心对阴色而分内外此文心对生佛而分自他十不二门以心对彼依正色心而分内外则依报生佛及己色阴皆名为外荆溪特会两处之文立外境也应知生佛依正及己色心皆是法界无不具足三千三谛故内外自他皆是妙境但为观境近而复要莫若内心故诸经论多明心法遍摄一切须知遍摄由乎不二故四念处云唯是一识唯是一色万象之色既许心具千差之心何妨色具众生成佛是依报成国土废兴岂是他事有不达者但执唯心不许色具而立难云色具三千应自成佛何处曾见草木受记是何言欤是何言欤以说心具义则易明于色示具相则难显故使教文多明心具欲禀教者因易解难以心例色乃显诸法一一圆具故云唯色唯声唯香唯味唯触况唯心之说有实有权唯色之言非权唯实是故大师为立圆宗特宣唯色乃是吾祖独拔之谈固隐圆宗唯同他说其意何邪唯心之义今非不谈以明自心及依正色此之三处各具诸法则令唯心不与他共何者忽若不明万法互具如何可立心具三千金光明云于一切法含受一切斯之密义深可依凭问大意云色由心造全体是心何教文云心由色造全体是色又义例说心具三千是于无情立佛乘义亦是心摄何关色邪答约能造心摄法易解故顺经论以心摄法而为观境故云色由等也大师既云唯是一色而分二种谓有分别色无分别色意指识心为分别色此色造心有何数量那云一向色不造心既云唯是一色那云不云全体是色又至果时依中现正正中现依刹说尘说因果理同依正何别理性名字已有依正不二之相何缘坚执一边具邪无情佛乘约心具说元是一体从易而观勿引此文证色不具大师此说令知皆具而今据此唯局在心是得意邪为失意邪欲人生解邪为符我见邪。

　　二问自下引二经明各具二初问。

　　问自他那得各具十法界。

　　前以十界而为世境次明世境有自有他他即生佛自即己心乃引华严心如画师造种种阴种种之言岂非生佛故据此文而设今问能造之心可具十界所造生佛云何各能具十界邪以知世人不解三法无差之义谓心为理生佛是事理能造事心随解缘造佛心随迷缘造生三不相离名无差别此解违经隐覆圆义故兴此问以生后答。

　　二答。

　　答观身实相观佛亦然华严云心然佛亦然心佛及众生是三无差别岂不各各具三谛境邪。

　　先引净名实相者即诸法实相也约今经意十界诸法皆实相也观身观佛实相既然岂不各具十法界邪复引华严三无差文以证各具彼经如来林菩萨云心如工画师造种种五阴一切世间中莫不从心造如心佛亦尔如佛众生然心佛及众生是三无差别经文先示心造一切便以此心而例于佛示佛权造同心实造次复以佛而例众生示生实造同佛权造权实虽异因果暂殊三皆能造一切世间故得结云三无差别云何却谓一是能造二为所造何得此三无差别邪此是今家消彼经文若明其义更匪他知以今经说因缘果报即是实相因缘是能造果报是所造此之造义既在实相是故造义理本具足以此理造方有事造三法皆尔是故得云理事不二本末相映理既互融事宁隔异三法互具互变互摄深有所以圆顿之旨终极于斯荆溪叹云不解今文如何消偈心造一切三无差别前问那得自他各具十界今答岂不各具三谛故知十界若通若别皆是三谛。

　　二释音二初约口业正释。

　　音者即十法界口业之机也界既不同音亦有异。

　　十法界中佛者今既明机须除极果自分证还但是圆机皆名佛界悉可称名。

　　二问下明三业俱机二初问起。

　　问众生各有三业何意但观音。

　　二然通下答释二初正明俱通。

　　然通论皆得常念恭敬得离三毒即是观世意礼拜供养所求愿满即是观世身。

　　真寂常照岂简身意唯赴口机。

　　二而今下对偏显圆二初明古偏局六初趣举。

　　而今但言观世音者旧释此义为六一趣立者诸名不可累出举一趣以标名若称为观世身者已复还问此言何意不名观世音此则非问。

　　二随俗。

　　二随俗者释迦所说以音声为佛事故言观世音若游诸国土随彼所宜。

　　三互举二初正释。

　　三互举者能观所观所观即众生色心也今从能观故但言观能闻所闻能闻是圣人耳识所闻是众生音声今取所闻之音声举所闻得能闻举能观得所观从此为名故言观世音。

　　圣标于观必照生之色心即身意也生标于音必对圣之耳识既闻音声复观色心则是圣应三业机也。

　　二旧问下通难二初他难。

　　旧问能所既尔何不取所观之色心能闻之耳识以标名称为闻色心菩萨耶。

　　一等互举何不名为闻色心耶。

　　二旧答下古通三初叙古通。

　　旧答云菩萨一观于色心此是应广众生之一音此是机狭若从难者则机有两字应但一字便是应狭机广故不如所难。

　　举观为应既色心两字则彰应广举音为机音但一字则是机狭机狭应广深显圣德也。

　　二今更下今载难。

　　今更作难此语应从义理那得逐字菩萨以能观色心何意不能观音声众生何意但以声感色心不能感耶若其俱感俱应此逐字为观则感应齐等若为判其广狭。

　　若逐字者则彰感应有可有不若俱应俱感则不应云应二感一也。

　　三今不下今为通。

　　今不作此明互举凡圣感应皆通三业而圣人与意凡夫与声故言观世音尔。

　　圣三俱应凡三俱感但约与夺互举口意。

　　四义摄。

　　四义摄者如发声必先假意气触唇口其音能出口业若成则摄得身意若观于口业亦摄得身意观余不尔故言义摄。

　　独有言音具于三业故云义摄。

　　五隐显。

　　五隐显者身虽礼拜意虽存想未知归趣何等故名隐若口音宣畅事义则彰故名显举显没隐故言观世音。

　　六难易二初难急口机易。

　　六难易者临危在厄意则十念难成身则拜跪迟钝口唱为急故成机从易受名也。

　　二又第下誓深宜急称。

　　又第六为有缘观音昔为凡夫居兹忍界见苦发誓今生西方多还此土既有誓缘急须称名。

　　二今明下引论圆释二初以觉观况音声。

　　今明若如前六义皆偏有所举若依释论其义即圆何以故出入息是身行觉观是口行受为心行心觉观故尚具三业何况发音成声而不备三业耶。

　　且引释论三业之事无不圆具觉观才动与息共俱已成身行既是语本又成口行意业隐细尚能具三身口粗显各具可知。

　　二但举下明观音圆感应。

　　但举一观即备三应但举一音即备三机而凡情谓声强智利逐物标名圆义往推悉皆具足。

　　大圣一观非独具于一种三业须知具足百界三业以全法界而为应故众生一音圆具亦尔以全法界而为机故斯由大圣照穷正性察其本末难思感应岂以人师凡见测邪。

　　观音玄义卷上

　　观音玄义记卷第二

　　观世音菩萨普门品玄义记会本卷第二
卍新纂续藏经第 35 册 No. 0642 观音经玄义记会本


　　观世音菩萨普门品玄义记会本卷第三

　　观音玄义卷下

　　隋天台大师说

　　门人灌顶记

　　观音玄义记卷第三

　　宋四明沙门知礼述

　　第二释观智二初标列。

　　第二明观者又为二一结束世音之境二明能观之智。

　　二结境下解释二初结束世音之境。

　　结境即为六一结十法界是因缘境二四谛境三三谛境四二谛境五一实谛境六无谛境此具出大本玄义。

　　欲明观智先束境界世间音声品类无边尘沙莫喻须依圣教结束谛境方可明观观不依谛邪错何疑十界是因缘境者以十如是类十二缘义无别故。

　　二二明下正明能观之智二初泛明诸境观。

　　二明观智者傍境明智作五番明观智就因缘则四番因缘论观四谛亦有四番论观三谛有两番论观二谛有七番论观一实谛则一番论观无谛则无观如此等义具在大本。

　　谛缘通四教故四三谛唯别圆故二二谛加三接故七一实唯圆极故一无谛体忘观亦不立。

　　二今约下今依三谛观者境顺涅槃新伊之文观依中论相即之说荡情立法示妙融心像末观门此为最也初示境通别。

　　今约三谛明观若通论十法界皆是因缘所生法此因缘即空即假即中即空是真谛即假是俗谛即中是中道第一义谛若别论六道界是因缘生法二乘界是空菩萨界是假佛界是中论境即有二意。

　　通对顿观别对渐观。

　　二今对下明观渐顿二初双列。

　　今对境明观亦为二意一次第三观二一心三观。

　　二次第下双释二初历教释二种观二初偏圆并释二初约诸部释五初依璎珞明三观。

　　次第者如璎珞云从假入空名二谛观从空入假名平等观二观为方便得入中道第一义谛观。

　　体于三假四句不生即俗见真名从假入空观观三假俗入即空真由俗入真复名二谛于空不证分别一切三假药病应病授药故名从空入假前用真破俗今用俗破真若俗若真破用既均复名平等以前二破作双遮方便即以二用作双照方便次第破用既立一心遮照可修故云二观为方便等三观俱用从胜名中心既即中思议忘泯名第一义谛观。

　　二此之下依大品明三智二初正明三智相。

　　此之三观即是大品所明三智一一切智知一切内法内名一切能知能解一切外法外名能知能解但不能用以一切道起一切种故名一切智二道种智能知一切道种差别则分别假名无谬故名道种智三一切种智能于一种智知一切道知一切种一相寂灭相种种行类能知能解名一切种智。

　　内法内名者谓理内所诠法相及能诠名字外法外名者即理外所诠法相及能诠名空观若成于此名相悉能体达无我我所故佛言摩诃迦叶婆罗门法皆知沙门法皆知故云内外能知能解然其空智但能总达诸法无生不能别知诸法缘起故不能用诸佛道法发起众生一切善种假观能尔故以道种而名其智于一种等者夫中观智者则了一切皆是中道中则不偏绝待为义一法若中则一切众生因种一切佛之道法无不咸趣一外有法不名中也一法既尔一切皆然故云于一种智知一切道知一切种一相等者结前所说而成遮照双遮则一相寂灭双照则种种皆知遮照同时故名一切种智。

　　二通而下对上辩通别。

　　通而为论观智是其异名别而往目因时名观果时名智。

　　璎珞三观大品三智通则异名别分因果。

　　三此三下对大经四智二初略示四智相。

　　此三观智即是大经四种十二因缘观下中上上上。

　　大经二十五云观因缘智凡有四种谓下中上上上下智观者不见佛性以不见故得声闻菩提中智观者不见佛性不见佛性故得缘觉菩提上智观者见不了了不了了故住十住地上上智观者见则了了得阿耨菩提辅行释云因缘不殊四观不等对别教中云住十住地者以次第行从住入空乃至十地方入中道次第住三故名为住住及不了并约教道。

　　二涅槃下对上判离合。

　　涅槃通取析法明于四观大品璎珞直就摩诃衍但明三观三智今若开二经合涅槃者应开衍法从假入空观生灭一切智也若合涅槃就二经合下中二观同是一切智也。

　　四教证修唯三观智空分析体故成四也大经观缘明四智者取藏析空为下智故大品三智璎珞三观简小明衍故若以二经之三就大经四者应开析空生灭一切智若以大经四就二经三者应合下中同入空智。

　　四若将下以观智对五眼。

　　若将三经若开若合对五眼者天眼肉眼照粗细事皆是世智悉为诸观境本若三观三智从此即入体法一切智若四观四智此即入析法一切智故肉眼天眼为本若入一切智对慧眼道种智对法眼一切种智对佛眼。

　　肉天二眼是四智三智所观境本不论开合慧法佛眼与三观智主对已齐若论四智须于慧眼而对析体二空智也。

　　五中论下以中论四句结。

　　中论偈因缘所生法一句为观智之本三句对三智。

　　二若将下对四教释二初正对四教二初正对教。

　　若将三观智对四教即须开之如前若将涅槃四观对四教下智是生灭一切智对三藏教也中智是体法一切智对通教也上智即道种智对别教上上智即一切种智对圆教。

　　二所以下出所以。

　　所以应明三机那忽对四教者何若无教即无观禀教修观得成于智所以明教也。

　　观必教诠智由观得今明观智须能诠教。

　　二教必下广明四相二初四教主二初明教主一异。

　　教必有主有主即佛也或可一佛说四教或可示四相明四佛。

　　文有二义明其一异初跨节论只一圆佛被四种机说四教法次或可下约当分论随机所见据教所诠四佛体用优劣硕异。

　　二四教下明补处偏圆。

　　四教既有四主即应有四补处即是四种菩萨辅佛弘此四教也。

　　补处亦明当分跨节例主可知。

　　二若言下四教法二初明理尚无一。

　　若言诸法寂灭相不可以言宣大经云生生不可说乃至不生不生亦不可说一教尚不可说云何有四。

　　二答理下明赴缘说四前通释题十义之首已明此义证理绝言被缘须教初明赴缘。

　　答理论实尔皆不可说赴缘利物有因缘故亦可得说非但生生可说乃至不生不生亦可说以佛教门出生死苦。

　　二三藏下明说四四初三藏三初明教相二初明愿行二初依谛立誓。

　　三藏教者如释论引迦旃延子明菩萨义释迦初为陶师值昔释迦佛发愿从是已来始发菩萨心即是行人所求菩提即名为法深厌苦集欣求灭道即起慈悲心誓度一切。

　　初为陶师者合云陶师之子因遇彼佛入城乞食相好巍巍乃发善心而兴供养遂对彼佛发于誓言愿我当成佛一如今世尊故今释迦法住之时度人多少等皆同往佛言即起慈悲者发心拔苦欲与其乐若不谛审非想结集及轮回苦又不谛审三无为灭及尽苦道则不拔苦际非与真乐凡外不谛二乘无誓菩萨双非依谛立誓。

　　二行六下依誓起行二初六度填愿。

　　行六度行行愿相扶拔苦与乐所以者何悭名为集堕饿鬼名苦行檀名道悭息名灭菩萨自伏悭贪悲心熏物众生称名即能脱苦自行檀施慈心熏物物应可度即能示现令得安乐当知为满弘誓而修檀行也乃至愚痴名集生天名苦修慧名道痴伏名灭修慧度时自破苦集为成悲心以熏众生众生称名即得解脱自证道灭以成慈心以熏众生众生有感应机得度故知行填于愿。

　　文中所明六蔽为集六道为苦六度为道蔽息为灭略举初后中四例知此教菩萨自伏六蔽对破六道令他断集离苦故也菩萨戒疏云檀破饿鬼尸救地狱忍济畜生道拔修罗禅静人中慧照天众。

　　二行此下六度满时。

　　行此六度各论时节尸毗代鸽是檀满须摩提不妄语是尸满歌利割截不动是忍满大施抒海是精进满尚阇黎坐禅是定满劬傧大臣分地是般若满。

　　如尸毗王遍割身肉就鹰[卯/貝]鸽至尽一身不恼不没自誓真实感身平复是檀满相如须摩提王以身就死持不妄戒是尸满相如忍辱仙人被歌利王割截身体慈忍不动作誓即感血化为乳是羼提满相如好施太子求如意珠雨宝济贫得珠坠海抒海取之筋骨断坏终不懈废诸天问之云生生不休故助抒海海水减半龙恐海干送珠与之是毗离耶满相如尚阇黎得第四禅出入息断鸟谓为木于髻生卵定起欲行恐鸟母不来即更入禅鸟飞方起是禅满相如劬嫔大臣分阎浮提地为七分城邑山川均故息诤是般若满相所言满者度本治蔽行期满愿今蔽已离与拔遂心即知六度其功克满。

　　二如此下明时位三初约时明行相。

　　如此修行至初僧祇劫不知作佛不作佛第二僧祇心知作佛口不言作佛第三僧祇心知口言过三僧祇已又百劫种相百福成一相凡用三千二百福修成三十二大人相现时方称菩萨摩诃萨但伏惑不断如无脂肥羊取世智为般若即此意也。

　　从古释迦至罽那尸弃佛名初僧祇准望声闻位在五停心及别相总相念处也观力既微故不知作佛从罽那尸弃至然灯佛时名第二僧祇位当暖法既有证法之信必知作佛心未分明故不向他说从然灯至毗婆尸佛名第三僧祇位在顶法内心了了自知作佛口自发言无所畏难也无脂肥羊者大论云此菩萨虽有上妙五欲不生贪着以有无常等观故譬如有王有一大臣自覆藏罪王欲罚罪语言若得无脂肥羊当赦汝罪大臣有智系一大羊养以水谷日日三时以狼怖之羊虽得养肥而无脂王问云何得尔答以上事菩萨亦尔见无常空狼令结使脂销而功德身肥。

　　二用此下约观明涉位。

　　用此菩萨行对声闻行位者初僧祇可对总别念处二僧祇可对暖法三僧祇可对顶法百劫种相可对忍法坐道场时可对世第一三十四心断结成佛即对十六心发真乃至九解脱无学也尔时坐道场上三十四心断惑正习俱尽名为三藏佛所以释迦精进弟子纯熟以精进故九劫前超八相成佛此即是三藏教主所说教门。

　　问声闻根钝尚能速入七贤四圣菩萨利智何故三祇犹居顶法答声闻但于一境一门修念处等故易成就菩萨遍于一切境界一一四门复加六度久远熏修使一一行摄诸众生令种熟脱故三祇内凡化几人超凡入圣自身此岸度人彼岸故经劫长证位犹下言三十四心正习俱尽者顿证罗汉及以支佛亦三十四心无间而得但不以此顿尽正习一言于习有见思习及尘沙习菩萨修学尘沙法门治其劣慧于一一门用四谛观伏其正使于一一门六度行熏见思习故树王下三十四心于尘沙法上证四真谛故令正使及二习气俱时而尽故能二谛皆究竟也方异三乘弟子独彰佛眼佛智。

　　三此中下约佛明补处。

　　此中补处位在百劫种相伏惑住最后身六度行成誓愿将满慈悲熏于众生拔苦与乐。

　　二若就下结观智。

　　若就此辩者但是因缘生法世智明观即是三藏教观世音义也。

　　若于三藏明观音人其相如是。

　　三料简二初简超劫二初问。

　　问依三藏说释迦弥勒同时发心一超九劫何意二佛俱成贤劫中佛耶。

　　一超九劫者婆沙云尔时有佛号曰底沙有二弟子一名释迦乐修利他行所化机先熟二名慈氏乐修自利行所化机在后彼佛念曰回多人就一人即难回一人就多人即易欲令释迦先成道故于是舍二弟子入至山中时释迦菩萨随后入山寻求本师不见踪迹正行之次忽见彼佛在宝龛中入火界定威光赫奕特异于常行次忘下一足经于七日说于一偈叹彼世尊云天地此界多闻室(即北方多闻天王之室也)逝宫天处十方无(逝宫即梵王宫外道计彼为常佛为破彼故称逝宫)丈夫牛王大沙门寻地山林遍无等因此精进超于九劫在弥勒前成佛。

　　二答。

　　答释迦值弗沙促百劫弥勒值诸佛何必不促为九十一劫耶。

　　弗沙与底沙梵语赊切耳弥勒值佛必有超劫恐梵文未至。

　　二简百劫二初问。

　　若尔则无百劫义。

　　二答。

　　答任此法门则有百劫以精进力传超。

　　任此法门者若任运行于六度法门则须百劫此据常途理数而言若精进功倍亦何局于时分。

　　二通教二初明教相二初示名教。

　　通教者如大品明三乘之人同以第一义谛无言说道断烦恼入涅槃共缘一理用观断惑通也亦名共般若教。

　　三乘因位共能忘言契真谛故同断见爱故受通名然有利根通入后教今分四相且从钝说前教菩萨至果方断三乘不通也。

　　二此事下辩行相二初斥三藏明行位二初对事度显空行三初斥事非度。

　　此事与三藏异释论破云岂以不净心修菩萨行如毒器盛食食则杀人檀有上中下谓舍财身命也勇士烈女亦能舍身何得中舍名檀满中檀但名施非波罗蜜。

　　大论斥三藏菩萨云具足三毒云何能集无量功德譬如毒瓶虽贮甘露皆不中食菩萨修诸纯净功德乃得作佛若杂三毒云何能具清净法门菩萨之身犹如毒器具足烦恼名为有毒修习佛法如贮甘露此法教他令他失于常住之命檀有三品谓命上身中财下也贸鸽割身犹是中舍既不了空焉到彼岸。

　　二不见下明空成行。

　　不见能所财物三事皆空非悭非施此是真檀波罗蜜乃至非愚非智无著空慧名真般若不取世智论云若不信空一切皆违失当知汝所修皆不与理相应若信诸法空一切有所作良以空故能成一切诸法故知若得空慧能具一切法也。

　　施本治悭悭不可得三事既空施相不立能所既泯真空现前是真檀度下之五度能所皆空是则名为道不二相以此空慧荡生法执故令众行称理圆成。

　　三又复下斥定三祇。

　　又复菩萨无量劫修行何但三阿僧祇如是等种种破三藏失以显摩诃衍中通教意也。

　　空心立行长劫忘劳摄无量生经无量劫何得限定三阿僧祇为逗衍机须破三藏非是废除彼教接物。

　　二大品下约断结明共位二初衍门行位二初断结行。

　　大品云菩萨发心与萨波若相应此即观真断结与理相应也发心已来即观真断结便称菩萨即是假人也又观真即是法也常与慈悲俱起自断苦集修道灭亦以慈悲誓愿断一切众生苦集与其道灭体达诸法如幻如化不生不灭三事俱亡以行檀乃至一切法无所著名般若以此诸行填愿即能破四住惑见第一义。

　　梵云萨波若此云一切智发心与此空智相应即能断见及破思惟即是无生人法法缘慈悲自行化他积行填愿皆与无生四谛相应故能因中断结证理。

　　二则有下断结位。

　　则有三乘共十地所谓干慧乃至佛地。

　　二若将下对小阶级。

　　若将此十地来对声闻者干慧地对总别念处性地对四善根位八人地对八忍见地对初果薄地对二果离欲地对三果已办地对四果支佛地自对支佛位菩萨地自是出假方便道观双流断正侵习佛地尽故论云是人烦恼尽习不尽。

　　八人地对八忍人者忍也世第一后十六刹那齐道比忍犹属于贤至道比智即名为圣二位同在无间三昧故以十六对八人见此教菩萨从已办地留习润生用慈悲道与真空观双行化物前断正使今侵二习至于佛地见思习尽真谛究竟尘沙习尽俗谛究竟第七地中有断有留故尽不尽。

　　二以誓下约扶余习以利他。

　　以誓扶习还生三界利益众生净佛国土岂同三藏菩萨伏惑行六度行耶此菩萨修行断惑余残未尽譬若微烟慈悲五道示现度物众生若称名若感见即能拔苦与乐解脱得度也。

　　正使既尽习不润生以誓扶之能生三界以藏通教俱不谈常生死之身全由惑业二乘惑尽不受后身菩萨利物恐同二乘故藏菩萨用慈悲誓扶于正使受生化物通既断正以誓扶习而作生因尽在不久故似微烟既为益他留形三界故称名感见能拔苦与乐。

　　二此是下结观可见。

　　此是通教体假入空观亦名一切智即是通教观世音义也。

　　三别教二初明教相二初示名教。

　　别教者别异通也别明不共般若故言别也。

　　诠中故异通次第故异圆故名为别不共般若不共二乘全别前教圆亦不共故未别后不名不共意在于兹。

　　二此教下辩行相二初约次第明行位二初明次第意。

　　此教虽明中道为钝根人方便说中次第显理广明历劫修行故大品云有菩萨从初发心游戏神通净佛国土次第修习恒沙法门助显中理前却四住次破尘沙后破无明。

　　虽说众生见闻觉知体是佛性而全起作三种之惑故须用此觉知之性观空破有观假破空待二均平方照本性中道之觉故名方便次第显理既此迂回故经尘劫从初标志次第修学河沙观智破河沙惑显如来藏河沙性德故缘无量四谛发心。

　　二十信下明伏断相二初法。

　　十信通伏诸惑而正伏四住十住亦是通伏诸惑而正断四住成一切智十行出假断无知成道种智兼伏界外尘沙十回向断界外尘沙成道种智正修中道伏无明十地断无明见佛性成一切种智。

　　十信缘中通伏三惑心正著有要先观空伏断四住方祛滞有复偏着空故观六界药病成就体析八门道种又观四圣惑智因缘无量无作八门道种二观既成故照中道此时三观只在一心别向圆修斯之谓矣。

　　二喻。

　　譬如烧金尘垢先去然后镕金次第断结亦复如是。

　　圆譬冶铁作器别喻烧金作器冶谓镕铸淳朴顿融任运粗垢先落烧谓锻炼物体犹坚特要粗尘先去然后融金以除细垢圆观顿穷法界无意先观二谛二惑任运先落别观次第显中有意先观二谛故使二惑先除。

　　二此菩下期真应以利物。

　　此菩萨发心秉法慈悲修行自断无明成就真应大誓慈悲熏于法界众生机感即拔苦与乐。

　　初虽次修后能圆应。

　　二此是下结观智。

　　此是从空出假观道种智别教观世音义也。

　　问别向圆修何但结为出假之智答从胜受名故约教道故如辅行云一教始终虽具三谛若人证道不复名别是故别教但在于假。

　　四圆教二初约行位明圆二初广示相二初正释行位二初约法示相二初教所诠理。

　　圆教者此正显中道遮于二边非空非假非内非外。

　　说一切法皆是中道一色一心一染一净皆具三千悉非空假非内即非性全性成修故非外即非修全修在性故既其空假双亡修性俱泯则中道之义显矣。

　　二观十下教所诠观二初正示二初明修观二初对境示观。

　　观十法界众生如镜中像水中月不在内不在外不可谓有不可谓无毕竟非实而三谛之理宛然具足无前无后在一心中即一而论三即三而论一。

　　教所诠法令生妙解今依妙解而修妙观十界众生所观境也镜水譬性德三千像月喻修起三千内外有无皆无实性面三千三谛终自宛然。

　　二观智下就观明谛。

　　观智既尔谛理亦然一谛即三谛三谛即一谛。

　　此无缘观照无相谛以无相谛发无缘观谛观名别其体本同是故能所二即非二。

　　二大品下明证释二初证发心相。

　　大品云有菩萨从初发心即坐道场转法轮度众生。

　　若发真心似心观心及名字心随位约即明坐道场转轮度生故佛藏云众生身中已有如来结跏趺坐理即尚尔况修中位。

　　二即于下初发心德。

　　即于初心具观三谛一切佛法无缘慈悲于一心中具修万行诸波罗蜜。

　　二入十下入位。

　　入十信铁轮已能长别苦轮海四住惑尽六根清净名似解进入十住铜轮初心即破无明开发实相三智现前得如来一身无量身湛然应一切即是开佛知见示悟入等。

　　二文云下别文称叹四初此经叹真实。

　　文云正直舍方便但说无上道又云今当为汝说最实事即是圆教一实之谛三观在一心中也。

　　二大品叹具法。

　　大品云若闻阿字门则解一切义。

　　三涅槃叹初心。

　　大经云发心毕竟二不别如是二心前心难是故敬礼初发心即是义也。

　　四此中下诸文叹眼智二初约此经总示。

　　此中知见但称为佛知佛见即是一切种智知佛眼见佛眼见佛智知非不照了余法从胜受名譬如众流入海失本名字。

　　开示悟入皆佛知见所知见境既该百界验能知见即三智五眼从胜称一如海具众流。

　　二引二文别释二初大论明智。

　　大论云十智入如实智无复本名但称如实智。

　　言十智者谓世智他心苦集灭道法比尽无生也如此十智通于三藏三乘唯如实智属于衍教今但证圆。

　　二眼亦下大经明眼。

　　眼亦如是五眼具足成菩提而今但称为佛眼大经云学大乘者虽有肉眼名为佛眼若例此语学小乘者虽有慧眼名为肉眼也。

　　既见粗色即是佛性具一切法即观行五眼从胜名佛肉眼见性褒之以佛慧见偏空贬之为肉。

　　二若能下兼明人法二初示圆六双。

　　若能如是解者名圆教人法约无作四谛起无缘慈悲修不二定慧成真应二身真遍法界药珠普应一切横竖逗机冥显两益。

　　二以无下明经二益。

　　以无缺宝藏金刚般若拔根本究竟解脱以首楞严法界健相与三点涅槃大自在乐。

　　三点涅槃者大经云秘密之藏犹如伊字三点若并则不成伊纵亦不成如摩醯首罗面上三目乃成伊我亦如是解脱之法亦非涅槃如来之身亦非涅槃摩诃般若亦非涅槃三法各异亦非涅槃此乃三德即一而三名大涅槃也。

　　二是名下结归题。

　　是名中道第一义谛观一切种智是名圆教观世音义也。

　　如文。

　　二问答显妙三初明无缘与拔二初据中道妨慈问。

　　问此观观众生非空非有云何行慈悲。

　　二指净名成慈答。

　　答如净名中说。

　　观众生品文殊问维摩言云何观于众生维摩言譬如幻师见所幻人如智者见水中月如镜中见其面像等文殊言若菩萨作是观者云何行慈维摩言菩萨作是观已自念我当为众生说如斯法是即真实慈也彼品既是通相从假入空彻见三谛即是中道无缘与拔。

　　二明中道建立二初约双非皆破问。

　　问若观十法界非空非假者即是破一切因果耶。

　　二明中道遍立答二初约明中能立偏圆三宝四谛二初略示迷中之失。

　　答若不明中道则不识非权非实亦无权无实则无四番因果。

　　四教四谛是权实相皆依中道非权非实而得建立今既迷此则一切皆失。

　　二若明下广示明中之德二初示四种四谛唯心。

　　若明中道则权实双照得有三种权四谛苦集因果三种道灭因果乃至一实无作四谛世出世因果宛然具足在一念心中。

　　十种法界忘言之理名为中道得此理故方施权实之教十界融即说者名圆十界次第说者名别六界无生说者名通六界生灭说者名藏此之四教各论四谛若识中道诸法皆融故于一心具四四谛。

　　二所以下释一体三宝具渐二初约圆观明三宝。

　　所以者何以实相慧觉了诸法非空非有故名为佛宝所觉法性之理三谛具足即是法宝如此觉慧与理事和名僧宝事和即有前三教贤圣僧与理和即有圆教四十二贤圣僧。

　　佛但双非者且从略示遮必具照三智圆觉方名佛宝以法三谛显佛不孤僧宝中云理事和者上三谛法性本圆融名之为理随情差别名之为事佛实相慧具于权实实慧和理能说圆法权慧和事能说偏法故文句明法用方便云智诣于规善用圆法逗会众生如圆举指目于圆处智诣于矩善用偏法逗会众生如偏举指目于偏处言事和即有前三教等者权慧随情照谛差别即说别教次第三谛或说藏通即离二谛乃有三教行人禀法修行成三僧宝若其实慧和随智谛即说不次第三谛乃有顿修行人禀法成于圆教因果之僧不独令他禀教成僧亦能应作偏圆行人修成僧宝问四十二位自等觉来合判为僧妙觉为佛云何因果皆名为僧答别相三宝乃以因果而为僧佛今论一体一人一念具足三宝四十二位位位报智冥于法性皆名二宝位位应身皆名僧宝故妙觉应最能三土统理大众是故僧宝究竟成就若能善识一体三宝任运能具诸渐教中三宝之义以能和于理事三谛故也。

　　二故大下引月爱明僧相二初据经文明诸地智断二初正引涅槃二初通譬诸地二初顺喻白黑论增减二初举月光喻。

　　故大经月光增损而举两喻前十五日约光论增后十五日约光论减而其月性实不偏圆前后往望不无盈昃。

　　白月光增以喻发智黑月光减以喻断惑喻虽前后法乃同时。

　　二月性下以体用合。

　　月性圆者喻于实相光明增减以喻智断智光增者即诸法不生而般若生断光减者即是诸法不灭而烦恼灭大经亦称无明为明故知用譬邪光灭也。

　　实相则因果不二智断则增减有殊诸法不生诸法不灭三千无改也烦恼灭般若生无明即明也大经等者以无明体是强觉故亦称为明。

　　二如是下约法地地论智断。

　　如是增减日日有之如是智断地地皆具。

　　舍喻就法四十二地一一智断故云皆具。

　　二若十下别对诸地二初以晦望对妙觉。

　　若十五日体圆光足则月不更圆光不更盛此喻中道理极菩提智满故云不生不生名大涅槃若三十日体尽光减究竟无余此喻无明已遣邪倒永除无惑可断故云不灭不灭名大涅槃。

　　月望以喻妙觉理体智德二俱圆极故重云不生月晦以喻妙觉独头相应二皆究尽故重云不灭二初三下约开合对诸地。

　　初三日月即喻三十心智断次十日月喻十地智断十四日月喻等觉智断十五日月喻妙觉智断。

　　合前开后故以十五对四十二此中初三即有黑白两初三也乃至十五亦复如是。

　　二仁王下例诸般若。

　　仁王天王等般若以十四日譬十四般若即此意也。

　　但明因位故以十四对四十一地地地之中具三般若。

　　二如此下结僧宝立一切因果。

　　如此明僧宝智断皆约中道一实相法一切因果无所破失也。

　　若与中道理和必与三教事和是则权实因果皆由中道而得建立。

　　二若不下约迷中即破渐顿三宝四谛二初示得前失后。

　　若不明中道非空非假但计断常等即是破生灭四谛世出世因果破三藏三宝若但说无常生灭者即破无生四谛通教三宝若但说体法不生不灭真谛者即破无量四谛别教三宝若但说次第显非空非假者此亦破圆教无作四谛一体三宝。

　　四教三宝及四四谛但依二种中道而立藏通依离断常中别圆依佛性中各有即离故成四教外计断常都迷二中故失四教三宝四谛三教得失在文可见。

　　二传传下明前多后少。

　　传传相望前所破失者多后所破失者少可以意得。

　　三以权显实二初约圆诠废渐问。

　　问若圆修实相一法三谛一心三观具足诸法亦应一教四诠称于圆教即足何用四教如前分别耶。

　　二约权能显实答二初舒渐显圆二初以观例教。

　　答上开章云次第三观一心三观明教亦二若一教圆诠一切诸法者赴利根人若四教差别逗钝根人。

　　观既以次显于不次教亦以三显于一圆利可直谈钝宜渐显今若四说利钝不遗。

　　二若不下以三显圆二初示立三意。

　　若不假渐次分别圆顿何由可解用别显圆故先明四教也。

　　二虽说下引文证释。

　　虽说种种道其实为一乘又于如来余深法中示教利喜余法即三方便引导弄引开空法道。

　　余深法者藏通余而不深圆教深而不余别教亦余亦深故将唯余及以两亦助显唯深弄引者引去声谓曲弄之前必有引起言开空法道者谓前三教是开通圆空之法道也。

　　二若入下卷权归实二初废三立圆。

　　若入佛慧方便无用故云唯此一事实余二则非真故知但一圆顿之教一切种智中道正观唯此为实观世音余皆方便说也。

　　前是为实施权今明废权立实十方三世法皆尔也。

　　二复次下忘言契理。

　　复次若有所说若权若实悉是方便非权非实言语道断心行处灭不可说示不生不生妙悟契理方名为真此亦无实可实。

　　寄言显理从偏入圆权非实是恐失意者是非不泯故以双非绝其思议权既不生实亦不生故二不生彰乎妙契应知此立非权非实但是祛乎着语之情其所契悟理无别途勿谓双非理过一实二观心明二种观问上明诸教无非对境立乎观门况复约圆境观皆妙何故至此更说观心答上为解释观世音名故约四教明乎观法既观世音正以他生而为观境心佛众生虽无差别就生佛境高广难观若就心境近而易照佛世当机随闻悟入境无远近灭后初学修观要须拣难从易故今诸部约教释中纵已明观后须更立观心一科又复他生不出心性若观自心则能明见十界众生故知观心成前约教世音之观今示观心其意略尔先标。

　　次明观心者。

　　次夫心下示二初约心源本无境观二初明本无心境二初明性绝百非。

　　夫心源本净无为无数非一非二无色无相非偏非圆。

　　心源本净等者只现前心当处即中名之为源离一切相名为本净无为下列所离相既其若此焉立心境。

　　二虽复下明心非四运。

　　虽复觉知亦无觉知若念未念四运检心毕竟叵得。

　　尚不可以知觉而求岂能以生灭而取是故不可立心为境。

　　二岂可下明莫陈观法三初法。

　　岂可次第不次第偏圆观耶。

　　心境本无观于何设。

　　二犹如下喻。

　　犹如虚空等无有异。

　　无以比况强指虚空。

　　三此之下合。

　　此之心性毕竟无心。

　　二有因下由缘感须立观心二初由缘立心。

　　有因缘时亦得明心。

　　有十因缘能修证者无能所中立所观境。

　　二既有下由心立观二初略立三初法。

　　既有论心即有方便正观之义。

　　二喻。

　　譬如虚空亦有阴阳两时。

　　三合。

　　心亦如是虽无偏圆亦论渐顿。

　　二若作下委示二初示渐观。

　　若作次第观心者即是方便渐次意也。

　　虽明二观正意在圆故次第观略指而已。

　　二若观下示顿观二初明全性成修二初就法直明二初示二初于一念观性三因。

　　若观心具有性德三谛性德三观及一切法无前无后无有次第一念具足。

　　三谛即正因三观即了因一切法即缘因具缘了之正名为三谛具正缘之了名三观具正了之缘名一切法故大经云法身亦非般若亦非解脱亦非此之三法举一即三三即是一非纵非横同居一念。

　　二十法下观千法皆有三谛。

　　十法界法千种性相因缘生法即空即假即中千种三谛无量无边法一心悉具足。

　　以其千法皆因缘生故趣举一性相叵得故空缘起宛然故假性绝待对故中一法既然千法皆尔学者须知千种三谛只一三谛说千不散说一不合以圆融故千法各得三谛全分盖由三谛体是三德名秘密藏一切诸法不出此藏此藏全体遍入诸法如世真金具灿烂色具转变能具不改性若成师子则全以色等作头作尾作乎胸背四足牙爪众毛岂有一处不具色等三邪此三岂可暂分隔邪得此喻意即于千种三谛不起合散一多之计也况今千法且总略言广则三千一一三谛故荆溪云三千即空性了因三千即假性缘因三千即中性正因心法既尔众生三千诸佛三千同一秘藏是故一一皆具三谛此等法门同居一念二此即下结。

　　此即不次第观也。

　　即不次第观者不思议境境即是观若境自是境更起观智来照此境此乃别修非性德行故止观十乘是观别相三千空假中是观总体以此为妙境以此为发心以此安其心以此能遍破以此通塞着以此调道品以此合助道就此论次位以此忍他缘以此离似爱此外无行此外无果以将果理为妙行故故示千种三谛之后便云此即不次第观也。

　　二华严下按经委示二初引经示观二初明心造一切。

　　华严云一切世间中无不从心造心如工画师造种种五阴。

　　十种世间皆住真法真法无碍故十互融融故百界千法具足此之理具已有造义由理造故方有事造故一言心造即二造也。

　　二若观下观一切皆三。

　　若观心空从心所起一切皆空若观心有从心所生一切皆有心若定有不可令空心若定空不可令有以不定空空则非空以不定有有则非有非空非有双遮二边名为中道若观心非空非有则一切从心生法亦非空非有。

　　理事二造各论一切略则千法广则三千若观心空理事三千无不空也观心假中理事三千无不假中既三千空空即三观三皆能破故总言空观三千假假即三观以皆立故故总言假观三千中中即三观皆绝待故故总言中此乃三德三谛三千故也。

　　二如是下结法归心。

　　如是等一切诸法在一心中。

　　二若能下指修是佛二初广引经文二初引证齐佛三初约大经观缘得佛。

　　若能如是观心名上上观得诸佛菩提。

　　十如即是十二因缘今观即性故见三千即空假中名上上智初心修此即名得佛。

　　二引净名观身等佛。

　　净名云观身实相观佛亦然观身相既等于佛观心相亦等于佛。

　　观境虽异实相岂殊故得观自身心等彼果佛。

　　三引华严心佛无差。

　　华严云心佛及众生是三无差别当知观此心源与如来等。

　　如前委说。

　　二若作下约经叹观二初叹正观。

　　若作余观观心皆是方便名为邪观若作如此圆观名为真实正观。

　　余观望此皆悉偏邪迦叶未闻已前皆是邪见。

　　二即开下叹是佛。

　　即开佛知见坐如来座如此慈悲即是入如来室安忍此法即是着如来衣修此观慧即是如来庄严其人行住坐卧皆应起塔。

　　开示悟入佛之知见今家四释一圆四位住行向地二圆四智谓道慧即毕竟空二道种慧不思议假三一切智双遮中道四一切种智双照中道三圆四门即不思议空门有门双非双亦也四圆四观即三观皆空三观皆假即三而一即一而三皆如次对开示悟入四位竖论余三横辩故知开等通浅通深座室衣三皆称如来者以用果法为行故也位虽高下境观无殊是故四仪皆应起塔。

　　二如此下结成佛法。

　　如此观心名观佛心也。

　　非今所明难越九界。

　　二明普门二初开章。

　　第二明普门即为二一通途明门二历十义解释。

　　二随释二初通途明门二初列。

　　通六意者一略列门名二示门相三明权实四明普不普五约四随六明观心。

　　二释六初略列门名三初列门下通约喻显。

　　列门名者通从世间如人门户通至贵贱居室。

　　二凡鄙下别就法示二初世间二初示诸门。

　　凡鄙以十恶五逆为门通至三途清升以五戒十善四禅四定等为门通至人天外道以断常为门通至惑苦爱以四倒为门见以四句为门。

　　外唯世间故至惑苦惑即集也爱着三界常乐我净故言四倒见惑虽多不出有无及以一异各执四句。

　　二善恶下束归生死。

　　善恶虽殊束而为言俱是有漏世间之门通至生死尔。

　　二若就下佛法门二初示四教通之能所。

　　若就佛法论门亦复众多三藏四门通有余无余涅槃通教四门近通化城远通常住别教四门渐通常住圆教四门顿通常住。

　　通真含中钝入化城见空真也利达常住见中真也。

　　二此则下明四种有乎教观。

　　此则四四十六教门又有十六观门合三十二门。

　　大本玄云若于一教以四句诠理即是四门四四合为十六门若以行为门者禀教修观因思得入即以行为门藉教发真则以教为门若初闻教如快马见鞭影即入正路者不须修观如依电光即得见道不更须教并是住昔善根习熟今于教门得道名信行于观门得道名法行。

　　三能通下广指大本。

　　能通之义分别其相在大本玄中。

　　二二示下示门相四初三藏。

　　二示门相者三藏四门所谓阿毗昙是有门成论是空门昆勒亦空亦有门车匿非空非有门一一广明行法判贤圣位由门通理。

　　俗既实有不即真谛故于俗谛明四种门以通于理假人叵得四门是同但就五阴分别四相实法无常是有门观三假浮虚是空门观二门俱用从容而修是两亦门观离空有相绝言而修是双非门观随成一观皆得会真。

　　二通教。

　　通教四门者谓如幻之有如幻之空亦空亦有非空非有一一作行相判贤圣位由门通理。

　　二谛相即四门不诤或观幻有或观幻空或双存观或双泯观但随根性依一门修皆得入道。

　　三别教。

　　别教四门观佛性如闇室瓶盆即有门观佛性空如迦毗罗城空即无门观佛性如石中金福人得宝罪人见石是亦有亦无门观佛性离二边即中道非有非无门一一作行相判位由门通理。

　　言观佛性者信分别心是本觉性体是三谛根钝不知性具九故致令三谛体不融即随禀一门而修观法禀有门者观本觉性是真善妙有如瓶盆等为闇覆故不能显现佛藏十喻皆此门意禀空门者观于本觉是毕竟空无相可得由我执者不得睹见如迦毗罗城空者此城本是释尊生处为琉璃王之所破灭释种既尽城邑荡然阿难愁恼世尊怡悦因阿难问故佛答言汝见迦毗罗有我见迦毗罗城空大涅槃空亦复如是禀双亦门者观本觉性不定有无如石中金福人见故亦有罪人不见故亦无有无双照可以证入禀双非门者观本觉性不可有无而思说也绝念而观方可妙悟。

　　四圆教者。

　　圆教四门名不异别但一门即三门三门即一门不一不四无历别之殊圆融不四之四一一判不思议行位之相由门通理此义皆在大本。

　　真善妙有及毕竟空双遮双照名岂异前但以别人不知三谛体是三德不纵不横一一互具以此三谛而为四门失此意故随门各解名有四之四今圆得旨乃于彼四融即而观故得名为不四之四虽立行位皆不思议。

　　三次论下明权实。

　　次论诸门权实三藏通教教观十六门能通所通皆是权别教教观能通是权所通是实圆教教观八门能通所通皆是实具论在彼玄义。

　　偏真为权中道为实前之二教能诠能观共十六门所诠所证但在偏真故皆是权别教教道能诠能观皆次故权见所诠理及所证地同圆故实圆教教观能诠所诠能行所到始终俱圆故皆是实四次明下明普不普二初凡渐不普。

　　次明普不普者若凡夫外道见爱等门尚不能通出三界何况普耶三藏通教虽通化城亦复非普别教渐通亦非普义。

　　二圆门是普二初约法直示。

　　唯圆教教观实相法门能遍十法界千性相三谛一时圆通圆通中道双照二谛独称为普门也。

　　三千之法即空假中乃以所通而为能通门外无理能所泯亡此之妙门普义成就。

　　二复次下引经委释二初众经圆门二初别示四门三初约二经一往属空二初引净名。

　　复次如净名中说入不二门者生死涅槃为二不依生死不依涅槃名为不二亦复非一。

　　不专引文已含释义彼经文云善意菩萨云生死涅槃为二若见生死性则无生死无缚无解不然不灭如是解者是为入不二法门彼疏释云生死是缚是然涅槃是解是灭为二今观生死性本来常寂本自不缚何所论脱又亦不然岂应是灭既无然灭不复有二是为入不二门问经疏但以中道之一不于缚解然灭之二今文何故更加非一答所言中者体绝待对若定是一必须待二善谈中者必忘中也故末陀摩经正诠中道而以忘中名为中道故自注云末者莫义陀摩者中义即莫着中道也又复今文以彼善意所谈不二建立圆空释普门义若于三谛荡之不尽非毕竟空岂成普邪故知四依深谛中义破用自由不可执文难于妙解。

　　二何以下释经义二初据本经释。

　　何以故既除于二若复在一一对不一还复成二岂名不二耶今不在二故言不一不二亦名不有不无不有是破假不无是破空不有是破二不无是破一若尔者应存中道亦空。

　　若真不二必不存一亦名不有不无者圆教中道也此中能破藏通二教单俗单真故云不有破假不无破空又破别教复俗单真故云不有破二不无破一盖前三教各以二谛为缚解故圆中能具三种二谛具故融即乃以融即破于不融令成不二若尔下明能融亦荡虽曰圆中存则成待。

　　二大经下例涅槃释。

　　大经云明与无明其性不二不二之性即是中道中道既空于二边此空亦空故名空空空名不可得空是为入不二法门即是圆教就空门辩普门之意也。

　　净名生死与涅槃不二大经无明与明不二二遣一亡两经义合既其二边与中俱荡名毕竟空此乃约空明普门也。

　　二三十下寻净名门门具四二初举一品诸门。

　　三十一菩萨各说不二门文殊说无说为不二门净名杜口为不二门。

　　三十一菩萨妙德净名若说若默无非实相当体为门若就现文增胜而说可以分对空等四门及以第五不可说藏皆名不二无非普门。

　　二细寻下示圆义各四。

　　细寻彼文皆有四门义。

　　大师妙解尽理而穷见一一门具四门义如向所引生死涅槃二既即中中亦即二中即生死名妙有门中即涅槃名妙空门二即中道中必遮照双照是第三门双遮即第四门虽于一门约义开四此四皆悉摄法遍周俱得名普余三十门既皆融二而归不二各四宛然文殊以言显于无言净名以默彰于无说盖示三谛体是秘藏本绝言诠既示三谛岂非四门复由向者三十一菩萨皆从无说显示四门门门妙绝不可言思得意之机随其所闻忘言而证其失意者犹谓有说莫契无生故二大士以言以默显乎四门离言说相则使彼彼四门之机各于其门忘言趣理须了无说被四门机其功最大故诸菩萨虽各兴言不谈一字净名杜口广说四门是则说时常默默时常说若不尔者何故备举三十三门而言皆有四门义耶非旋总持莫穷斯旨细寻之说其致甚深。

　　三肇师下就诸经分文对四。

　　肇师注云诸菩萨历言法相即有门文殊言于无言此即空门思益云一切法正一切法邪亦是普门意游心法界如虚空是亦空亦有门净名默然即非空非有门。

　　三十三门门门具四义虽成就文且幽深欲使咸知故就显文示四门相肇注净名经云诸菩萨历言法相文殊言于无言山家准肇判属二门思益一切即邪即正邪是俗有正是真空华严游心遍入法界岂非妙有即达如空岂非妙空故此二经皆双亦门也复取净名杜于言说显于诸法皆非二边示第四门其文甚显此则诸经据圆实理开乎四门深而复广皆是普门。

　　二大品下通明普门。

　　大品四十二字门先阿后荼中有四十字皆具诸字功德此亦是不二普门上方便品云其智慧门难解难入譬喻云唯有一门而复狭小。

　　大品法华三句明门虽不别属四门之数而遍摄法皆是普门四十二字字字皆具三种般若非纵非横而高而广故能互摄诸字功德智门一门皆通实理难入狭小其义相成难入故狭狭故难入四十余年调机方说此门甚妙非七方便能解能入斯乃至广而受狭名。

　　二众经下结门名普。

　　众经明实理门者悉普门意也四随观心等悉在大本。

　　此经开权永异诸部显示实理与昔圆同故与众经同明普门四随观心并在大本第八辩体中明谓随彼根机种种差别赴欲赴宜赴治赴悟故四门异说也观心者若以教为门即于四门随闻得悟不须修观名信行人若闻而不悟应须修观名法行人四教四门各有十观学者寻之。

　　二别释普门二初标。

　　二别释普门者。

　　二至理下释六初明中适。

　　至理非数赴缘利物或作一二之名或至无量广略宜然且存中适十义。

　　二列十章。

　　一慈悲普二弘誓普三修行普四断惑普五入法门普六神通普七方便普八说法普九供养诸佛普十成就众生普。

　　三上通下辩异通。

　　上通途普门已约法竟此十普门皆约修行福德庄严。

　　十双通释既以十双释观音人即以十双释普门法故云通途已约法竟今之十门于二严中就福德论因果自他庄严法身然是性德之行还严于性能所本亡即非庄严庄严也。

　　四分别相。

　　前五章是自行次三章是化他后二章结前两意自行中前四是修因后一是明果修因又二初二是愿后二是行。

　　五总生起七初慈悲。

　　总生起者菩萨见一切苦恼众生起大慈悲此心虽不即是菩提心能发生菩提心譬如地水虽非种子能令芽生今因大悲起菩提心亦复如是。

　　菩提之心非小智能发必由旷济之念而与无上之心。

　　二誓愿。

　　次誓愿者若但慈悲喜多退堕鱼子庵罗华菩萨初发心三事因时多及其成就少以不定故须起誓愿要期制持此心即菩提坚固。

　　通释慈悲即是誓愿不分两门今明弘誓能制慈悲功力既殊故须别立又复慈悲通语与拔誓依四谛别示要期又慈通凡小誓唯菩萨。

　　三修行。

　　次明修行者若但发愿于他未益如无财物势力权谋不能拔难菩萨亦尔须福德财神通力智慧谋乃可化导大经云先以定动后以慧拔修行填愿意在此也。

　　福德财者即前四度神通力者即禅定之用智谋即般若也。

　　四断惑二初引两论二三道。

　　次断惑者成论人无碍道伏解脱道断若然者修行是伏道为因断惑是解脱道为果若毗昙明无碍道一念即断那得容与七觉而有伏惑之义以方便道伏无碍道断解脱道证。

　　修行断惑及入法门此之三门有开有合若依成论断即解脱对于无碍只立二道若依毗昙断证不同对于方便乃成三道。

　　二引释下依释论用三道。

　　引释论云无碍道中行名菩萨解脱道中行名佛此约究竟为语佛证三菩提名解脱道也若然者修行是方便道断惑是无碍道入法门是解脱道取此自行次第也。

　　菩萨有断故行无碍佛果无断故行解脱既分因果不可合明故用毗昙三道为次故今列章第三修行即方便道第四断惑即无碍道五入法门即解脱道。

　　五神通。

　　次神通者若欲化他示三密神通是示色身方便示意同情说法是示口随其类音此是化他次第也。

　　从初至五乃是自行从因至果今论化他不出三密第六神通即当身密第七方便即是意密第八说法即是口密。

　　六供佛。

　　供养诸佛结自行非但华香四事是供养随顺修行是法供养于供养中最大经云汝随我语即供养佛禀教而行是结自行也。

　　以法供养结于自行。

　　七度生。

　　成就众生是结化他菩萨四威仪中尚不忘众生何况入诸法门净佛国土皆为饶益一切众生故一句结化他也。

　　言入诸法门者以中道实智入二谛权门化度众生同归中道。

　　观音玄义记卷第三

　　观世音菩萨普门品玄义记会本卷第三
卍新纂续藏经第 35 册 No. 0642 观音经玄义记会本


　　观世音菩萨普门品玄义记会本卷第四

　　观音玄义记卷第四

　　宋四明沙门知礼述

　　六随章释二初标。

　　次解释者。

　　二始从下释三初且约十义释普门十初慈悲二初约次第三慈通释二初就人标列。

　　始从人天乃至上地皆有慈悲此语乃通不出众生法缘无缘。

　　凡圣慈悲三种摄尽大经十四梵行品云慈有三种一缘众生二缘于法三者无缘众生缘者缘一切众生如父母亲想法缘者见一切法皆从缘生无缘者不住法相及众生相大论二十亦云慈有三种文意与涅槃大同又论第五明悲亦有众生等三辅行云将三慈悲以对三谛义甚显了。

　　二若缘下约法简判二初简生法不周。

　　若缘众生众生差别假名不同因果苦乐有异尚不得入于法缘之慈何得称普耶若法缘无人无我无众生从假以入空尚不得诸假名何况是普。

　　次第生法二种慈悲藏通二教及别住行若众生缘亦兼凡外二有所缘何得名普。

　　二若无下判无缘方普。

　　若无缘慈者不缘二十五有假名不缘二乘涅槃之法不缘此二边虽无所缘而能双照空假约此起慈名无缘慈慈通三谛称之为普也。

　　别教十向圆教初心修此慈悲至入地住乃能分证犹如明鉴不动而形磁石无念而吸此之慈悲方得名普。

　　二别释下约圆顿三慈别释三慈一念不从不横故大经云慈若有无非有非无名如来慈有即生缘无即法缘双非即无缘佛心圆具今修佛慈故一一慈皆不思议文分三初众生缘慈二初总示二初一心缘一界非普。

　　别释者若修众生缘慈者观一法界众生假名可不名普。

　　二今观下一心缘十界是普二初观众生三初法。

　　今观十法界众生假名一一界各有十种性相本末究竟等十法界交互即有百法界千种性相冥伏在心虽不现前宛然具足。

　　对下法缘毕竟空真故今众生是难思俗真实俗假故曰假名非独人我称为假名十界性一举一即十故成百界各有相性体力作因缘果报本末究竟等故有千种岂唯已千生佛各千皆冥在性二喻。

　　譬如人面备休否相庸人不知相师善识。

　　三合。

　　今众生性相一心具足亦复如是凡人多颠倒少不颠倒理具情迷圣人知觉即识如彼相师。

　　凡夫一心具而不识圆圣法眼一念遍知。

　　二知此下起慈悲。

　　知此千种性相皆是因缘生法若是恶因缘生法即有苦性相乃至苦本末既未解脱观此苦而起大悲若观善因缘生法即有乐性相乃至乐本末观此而起大慈具解如大本。

　　圆闻名字学佛慈悲即于一念观百界生善恶因缘苦乐本末而起慈悲与拔之想也大本十如四类解释一四趣二人天三二乘四菩萨佛若分苦乐者应以四趣为苦人天等为乐或六凡为苦四圣为乐或九界为苦佛界为乐。

　　二今约下委释二初明观法二初指初后两界。

　　今约初后两界中间可解。

　　狱是苦之尤佛是乐之极。

　　二地狱下明一念千法二初明地狱具余九界二初直明地狱十法二初明十法十初性。

　　地狱界如是性者性名不改如竹中有火性若其无者不应从竹求火从地求水从扇求风心有地狱界性亦复如是。

　　二相。

　　地狱相者揽而可别名之为相善观心者即识地狱之相如善相师别相无谬故名相也。

　　三体。

　　体者以心为体心觉苦乐故以当体譬如钗铛环钏之殊终以银为体质六道之色乃异只是约心故心为体也。

　　大本通取摧析色心为体今取觉苦故的指心。

　　四乃至下力。

　　乃至运御名力缘山入火皆是其力也。

　　堪任刀火长劫不绝。

　　五作。

　　作者为动曰作已能有力即有所作或作善作恶也。

　　既堪受苦必任作恶。

　　六因。

　　因者业是因也。

　　三业动作成恶习因。

　　七缘。

　　缘者假藉为缘也如爱润业因缘合也。

　　假藉诸恶我及我所一切具度助成习业。

　　八果。

　　果者习果也如地狱人前世多淫生地狱中还约多淫见可爱境即往亲附名习果也。

　　因习淫欲业既成就果于苦具见是欲境如本深爱。

　　九报。

　　报者报果也昔有淫罪今堕地狱受烧炙之苦名报果也。

　　习果在心境随心变报因既满即受烧然。

　　十本末。

　　本者性德法也末者修德法也究竟等者揽修德即等有性德揽性德即具有修德初后相在故言等也。

　　大本乃以初相后报而为本末则修性皆尔今欲彰于理事不二故以修性而为本末全修在性全性成修方得名为究竟等也。

　　二地狱下例九界。

　　地狱界十相性既如此余九亦然。

　　若非十法不成一界。

　　二问当下明具九界十法二初约佛法难具问。

　　问当界有十性相可然云何交互相有余界交互已难可信云何地狱有佛性相本末耶。

　　界有法分云何互具佛法离染顿出凡圣云何地狱具兹十法。

　　二答大下明凡心即佛答二初正明地狱具佛十法十初佛性。

　　答大经云夫有心者皆当得三菩提如仙豫杀婆罗门即有三念又婆薮地狱人好高刚柔等义虽在地狱佛性之理究竟不失故知地狱界即有佛性。

　　仙豫大王欲化外道十二年中供养五百婆罗门众后令归信大乘方等其不归信乃谤言无仙豫闻谤乃杀五百五百堕狱即生三念一念此是何处乃知地狱二念从何处来乃知人道三念何因堕狱知谤方等因兹悔过便生佛国终获佛身此乃仙豫知地狱人有佛性故杀之令堕三念中发婆薮过去杀生祭天因堕地狱于狱教化九十亿人从地狱出至方等会佛言婆者好也薮者高也好高之人岂堕地狱又言婆者刚也薮者柔也刚柔之人岂堕地狱斯是大权示现恶相显于地狱有佛性矣。

　　二佛相。

　　佛相者即是性德之相也净名经云一切众生即菩提相圣人鉴之泠然可别也。

　　三佛体。

　　体者即是地狱界心实相理也。

　　上品恶心即中道故。

　　四佛力。

　　力者法性十力变通大用也。

　　性具大用即八自在。

　　五佛作。

　　作者从无住本立一切法如师子筋师子乳也。

　　此云从无住本立一切法者欲明顺修是佛界作也九界因果皆违本立唯佛因果顺本而作以本觉性元离住着即无住本若不顺本无住而作则非佛界因缘果报此是妙修此修起时豁然能绝七种方便智行之作故喻师子筋弦弹绝百兽筋弦师子之乳点化百兽之乳须知地狱之心本具佛界修性之性如大本中以相性体为佛性三力作以去是佛界修此之修性凡心皆具得此作意则了诸修皆顺性起。

　　六因者。

　　因者正因也。

　　即是顺修所显之理故曰正因。

　　七缘者。

　　缘者性德缘了也。

　　即是顺修能资智行故曰缘了而言性德者以地狱心本具故也。

　　八果。

　　果即般若菩提大果也。

　　九报。

　　报即大涅槃果果也。

　　即前缘了所克二果地狱之心无不具也。

　　十佛本末究竟等。

　　本即性德末即修得等者修得相貌在性德中性德中亦具修得相貌故言究竟等也。

　　约修性相在释与前地狱不异。

　　二大经下以佛界况余界十法。

　　大经云雪山之中有妙药王亦有毒草地狱一界尚具佛果性相十法何况余界耶。

　　雪山者极恶心地也妙药毒草者初后二界也佛法超胜地狱尚具岂不能具余八界耶。

　　二地狱下余九皆即十界。

　　地狱互有九界余界互有亦如是。

　　地狱具九已如上说九界各各具余九界可以意得。

　　二菩萨下起慈悲二初约十界解释三初深观善恶境二初法。

　　菩萨深观十法界众生千种性相具在一心还讨根源照其性德之恶性德之善尚自泠然何况不照修得善恶耶。

　　菩萨修慈只于一念遍观十界修得善恶皆即性具以性照修尽善恶际。

　　二如见下喻。

　　如见雪山药王毒草。

　　二以观下广运与拔心。

　　以观性德恶毒恻怆怜愍起大悲心欲拔其苦以观性德善乐爱念欢喜起大慈心欲与其乐。

　　观于九界七法因缘及以所生二死果报皆即性德故起大悲欲拔其苦观于佛界七法因缘及以所生二德果报皆即性德故起大慈欲与其乐问性德善恶及以苦乐皆是法门不生不灭今何与拔答斯之妙谈不可轻议以三菩萨观于苦乐但谓修成故存与拔之功莫运无缘之力是故慈悲俱不名普今知所生苦乐及以能生因缘皆是性德故拔一切苦不损毫厘与一切乐不增微末方得慈悲广普尘劫忘劳此众生缘与其无缘无二无别。

　　三此十下结成慈悲普。

　　此十法界收一切众生罄无不尽缘此众生假名修慈岂非众生慈普耶。

　　二问地下就地狱料简二初约重苦妨乐问。

　　问地狱界重苦未拔云何言与乐耶。

　　二约乘机代苦答二初答众下乘机示因。

　　答众生入地狱时多起三念菩萨承机即与乐因故言与乐也。

　　以第三念忆知先罪必有悔心大圣承机现身说法或密警发令起善心即乐因也或即得乐如婆罗门或后得乐如婆薮所化。

　　二又善下代苦与乐。

　　又菩萨能大悲代受苦令其休息余界苦轻与乐义可解。

　　请观音云或游戏地狱大悲代受苦。

　　二法缘慈者前众生缘若缘六界但生死俗不得名普圆观十界二乘即真菩萨是俗佛是中谛既在一念即非次第况复互融而成百界弥显一假一切假也此众生缘安得不普今明法缘即于此境而观于空二乘空俗菩萨空真佛空二谛既约百界即一空一切空名毕竟空具足言之三千即空名今法缘安得不普初明观境三初深观性空三初观千法空。

　　二法缘慈者观十法界性相一切善恶悉皆虚空。

　　十界必百性相有千观此皆空毕竟无相。

　　二十法下观三千空。

　　十法界假名假名皆空十法界色受想行识行识皆空十法界处所处所皆空。

　　上之千法于假于实及于依报即成三千。

　　三无我下观二取空。

　　无我无我所皆不可得。

　　无能观我无我所观无智无得离二取相。

　　二如幻下举喻本空。

　　如幻如化无有真实。

　　不但俗幻真中亦幻方是圆家法缘之喻。

　　三常寂下引证圆空。

　　常寂灭相终归于空。

　　三千荡相即是今教终归于空。

　　二众生下起慈悲三初正示慈悲二初明所与拔相。

　　众生云何强计为实良以众生不觉不知为苦为恼不得无为寂灭之乐。

　　生死涅槃本无二相以不觉故唯苦无乐。

　　二拔其下明能与拔法。

　　拔其此苦而起大悲欲与其此乐故起大慈。

　　即以三谛如幻慈悲拔与十界如幻苦乐。

　　二净名下引证真实。

　　净名云能为众生说如此法即真实慈也。

　　说三谛空慈即真实。

　　三若缘下结成圆普可解。

　　若缘一法界法起慈者可不名普今缘十法界法岂非普耶是名法缘慈普也。

　　三无缘慈者中观之别名也中则绝待有缘非中问慈悲须对众生苦乐若其无缘何能与拔答大乘所说同体慈悲心佛众生三无差别圆名字位学即心佛慈度即心众生众生既同体苦乐元性具故无能缘所缘亦无可拔可与如此慈悲尽未来际拔一切苦与究竟乐圆谈不独无缘若此生法亦然何者生缘假名三谛俱假法缘空寂三谛俱空无缘即中三谛绝待三慈皆照圆融三谛岂可二慈非同体邪但随宜乐故立三门宜取门者故说生缘宜舍门者故说法缘宜不取不舍门者故说无缘释此为二初约三观示慈悲二初明修相二初约双遮明观法。

　　三无缘慈者若缘十法界性相等差别假名此假则非假十法界如幻如化空则非空非假故不缘十法界性相非空故不缘十法界之真既遮此二边无住无著名为中道亦无中可缘毕竟清净。

　　若缘六界假名此假定假即有所缘既缘十界假不定假故缘即不缘若缘六界如幻此空定空即有所缘既缘十界空不定空缘即无缘故云不缘十界性相不缘十界之真即边是中故遮二边既是即边复何中道中边绝迹不可思议强谓无缘二如是下约双照辩慈悲三初法。

　　如是观时虽不缘于空假任运双照二边起无缘慈悲拔二死之苦与中道之乐。

　　心无所寄自在双照无拔遍拔拔一切苦不与遍与与究竟乐。

　　二如磁下喻。

　　如磁石吸铁无有教者自然相应。

　　不教喻无缘相应喻与拔。

　　三无缘下合。

　　无缘慈悲吸三谛机更无差忒不须作念故言无缘慈悲也。

　　二行者下明入位二初约位辩有证。

　　行者始于凡地修此慈悲即得入于五品弟子观行无缘慈悲进入十信位相似无缘慈悲入于十住方是分证无缘慈悲乃至等觉邻极慈悲熏众生。

　　应知理性具三慈悲全性起修成三观智虽则六位无缘不殊必在证悟方彰与拔。

　　二不动下引喻显无缘。

　　不动如明镜无念如磁石任运吸铁故名无缘慈悲。

　　明镜如慈体现像即与乐磁石如悲能吸铁即拔苦。

　　二三谛下约三谛明普门。

　　三谛具足名之为普通至中道故称为门也。

　　三谛名普即是能通复云通至中道者约证为所通也又即一而三为能通即三而一为所通所通绝待强名中道耳。

　　二誓愿普二初释名。

　　二弘誓普者弘名为广誓名为制愿名要求是故制御其心广求胜法故名弘誓也。

　　二弘誓下明义二初通明誓相三初明四誓功用二初通明誓成慈悲。

　　弘誓本成慈悲慈悲既缘苦乐弘誓亦约四谛。

　　苦集二谛苦因果也道灭二谛乐因果也。

　　二若见下别明誓之与拔四初愿度苦果。

　　若见苦谛逼迫楚毒辛酸缘此起誓故言未度令度也。

　　二若见下愿解集因。

　　若见集谛颠倒流转迷惑系缚生死浩然而无涯畔甚可哀伤约此起誓故言未解令解也。

　　三清净下愿安净道。

　　清净之道众生不识行此道者能出生死至安乐地欲示众生立于此道故言未安令安。

　　四灭烦下愿得涅槃。

　　灭烦恼处名为涅槃子果缚断获二涅槃约此起誓故云未得涅槃令得涅槃。

　　二生死下明四誓铨次二初通示因果前后。

　　生死因难识苦果易知故先果后因涅槃理妙须方便善故先因后果。

　　拔苦二愿约知难易易必居前与乐二愿先修后证而为次也。

　　二大经下别证由道获灭。

　　大经云不解钻摇浆犹难得况复生酥醍醐。

　　钻摇喻道品浆喻有漏善酪等四味喻四教灭道品不调失方便善况四灭果不云酪及熟酥者文略。

　　三明四誓总要二初明四谛依一心。

　　如此四意但一往耳只迷心起业业即感果欲识果源知果因集制心息业则生死轮坏烦恼调伏名之为道修行不懈苦忍明发子果俱断证尽无生名之为灭虽有四别终是一念更非异法。

　　世出世间二种因果事类非一原其总要不出自心何者集是四心苦是三受道是定慧灭是证智岂非四谛皆是一心耶。

　　二以四谛例四弘。

　　四谛既尔弘誓亦然。

　　二次明下明普不普二初大师约偏圆拣二初偏誓不普三初凡夫。

　　次明普不普者若凡夫即厌下攀上约此立誓是不名普。

　　厌下等者即六行观也谓厌下苦粗障攀上胜妙出故四无量约此与拔虚伪浅狭何普之有。

　　二二乘者。

　　二乘见三界火宅畏此修道此乃见分段四谛亦不名普。

　　须兼两教也不言菩萨者与拔分齐只在界内故斥二乘见彼不普。

　　三别教。

　　若别教先约分段次约变易此亦非普。

　　以次第故初心不普。

　　二若圆下圆誓能普三初一念圆照明普意。

　　若圆教菩萨于一心中照一切苦集灭道。

　　十界苦集四教道灭即于一念圆顿而观。

　　二偏知下四谛偏知明普相四初集普三初知凡夫集。

　　遍知凡夫见爱即有作之集。

　　摄大乘师称有为缘集体是见爱也。

　　二二乘下知二乘集三初示集名。

　　二乘着空即无作之集。

　　摄大乘师称无为缘集体是无明也。

　　二净名证。

　　故净名云法名无染若染于法是名染法非求法也又云结习未尽华则着身即是变易之惑全未除也。

　　不染生死而染涅槃结习者结使之余习也以小教中未说声闻别惑正使且寄通惑余习言之。

　　三大经证。

　　大经云汝诸比丘于此大乘未为正法除诸结使即无作集也。

　　二乘道品以大望之是邪非正。

　　三乃至下知圆集。

　　乃至顺道法爱生亦是无作集也是名遍知集。

　　住前似爱住上真爱亦是等者即无为缘集通至等觉也若摄大乘师立四种缘集前二集上更加自体及以法界今家正意但立二种以自体法界不殊无为悉是障中无明故也若约无为分出二种是亦无失即以第十地为自体等觉为法界广如净名疏记。

　　二遍知苦下苦普。

　　遍知苦者以有集故即能招苦报有作之集招分段苦无作之集招变易苦即知苦谛也。

　　以因对果知之不谬。

　　三遍知对下道普二初遍知偏道不普。

　　遍知对治苦集之道灭从五戒十善不动不出二乘四谛十二因缘通至有余无余涅槃通教亦尔别教历别通至常住不能于一道有无量道不名普道。

　　人天例立道灭之名道不动惑灭不出界有名无义三教道灭虽能动出普义不成。

　　二圆教下知圆教中道普。

　　圆教中道即是实相普贤观云大乘因者诸法实相修如此道名为圆因称为普道。

　　三千皆中即名实相不动而运方曰大乘以此为因故称普道。

　　四故所下灭普。

　　故所得涅槃即是究竟常住一切烦恼永无遗余譬如劫火无复遗烬故名普灭。

　　三千实相究竟显处名为圆灭劫火譬中智遗烬喻无明。

　　三所观下依谛遍周起普誓。

　　所观四谛既周缘谛起誓何得不遍故称弘誓普也。

　　二私用下章安用修性判。

　　私用观十法界性德修得善恶而起弘誓论普不普自是一节大义与四谛语异故逭用之亦应善也。

　　菩萨起誓欲断十界众生之恶欲生十界众生之善观此善恶若但修成不知性具者此誓不普何以故修必次第或少或多那得普邪观此善恶是性具者此誓乃普何以故性既圆融事必遍摄如别教人不知性九故十唯十圆知性九故十即百岂唯界界遍摄亦复性相互收故得一如而收十界以如收界以界收如一一无边重重莫尽此之界如不出善恶誓断此恶何恶不断誓生此善何善不生故知观性誓愿方普章安私简以师之义成师之说令前偏圆显然可见故云语异不言义别逭者迭也以性十界与圆四谛迭相显殃也。

　　三修行普。

　　三明修行普先明次第修行次明不次第修行具在大本行妙中。

　　指行妙者彼约大经五行明次不次且次第五行者一圣行谓戒定慧二梵行谓慈悲喜舍此二皆是地前修因行也三天行谓初地已上证第一义天天然之理由理成行故名天行四婴儿行谓示同三乘七方便人所修之行也五病行谓示为九道之身现有三障之相此二皆是从果起应之行也不次第五行者即大经云复有一行名如来行所谓大乘大般涅槃大乘是圆因涅槃是圆果今文虽示次第意在不次以如来行是修行普。

　　四断惑普二初明二观断不普。

　　四明断惑普者若从假入空止断四住惑华犹着身未为正法除诸结使但离虚妄非一切解脱若从空入假止除尘沙不依根本而断亦不名普。

　　藏通三乘及别住行皆二观摄十向圆修属后中观。

　　二若空下明中观断方普。

　　若空假不二正观中道根本既倾枝条自去如覆大地草木悉碎故名断惑普也。

　　圆人初心体于见思即是中道正破无明名拔根本根本既动枝叶先摧观障即德名翻大地既观中道二观自成三观圆修无惑不破故得名普。

　　五入法门普二初明偏小不普。

　　五入法门普者二乘若入一法门不能入二何况众多若修历别之行阶差浅深我唯知此一法门余不能知者此亦非普。

　　修不称性证乃阶差我唯知等者华严善财寻善知识历百一十城所见知识皆云我唯知此一法门新经至第五十见弥勒第五十三见文殊普贤则不复云唯知一法故知即是前渐后顿。

　　二若入下约圆顿明普三初法。

　　若入王三昧一切悉入其中。

　　大经明二十五王三昧破二十五有显于我性三昧者此云调直定而言王者妙玄云空假调直不得为王所以二乘入空菩萨出假不名法王中道调直故得称王。

　　二喻。

　　譬如王来必有营从营从复有营从。

　　三合。

　　王三昧亦如是入此三昧一切三昧悉入其中所谓三谛三昧三谛三昧复有无量法门而为眷属亦皆悉入王三昧中故名入法门普。

　　三谛之下理定之外各有种种助道禅定名为眷属。

　　六神通普神通有六谓天眼天耳他心宿命身如意漏尽皆名神通者璎珞云神名天心通名慧性天然之慧彻照无碍故名神通今文略举天眼以例余五初明天眼二初偏教非普。

　　六神通普者若大罗汉天眼见大千支佛见百佛土菩萨见恒沙佛土皆是限量之通故不名普何以故缘境既狭发通亦小。

　　大罗汉见大千者准大论第五云大罗汉少用心见二千界大用心见三千大千世界辟支佛亦尔今言见百佛土者大部文句亦云支佛见百佛世界不以风轮为碍亦无己他界隔前同罗汉人属三藏此必在通菩萨见河沙佛土者正唯别教义兼于通应知此等天眼见土皆约同居净秽言之以有余土体质是一故。

　　二今圆下圆教是普。

　　今圆教菩萨缘十法界境发通遍见十法界而无限极三乘尚不知其名何况见其境界。

　　缘十法界等者圆真天眼具足五眼见六道即肉天二眼见二乘即慧眼见菩萨即法眼见佛界即佛眼若尔与佛眼何别答净名疏云见十法界粗细之色名真天眼见三谛无二名为佛眼。

　　二眼见下例余五。

　　眼见既尔余例可知神通妙中当广说。

　　神通妙中明二乘依背舍胜处一切处修十四变化发得神通六度菩萨因禅得五坐道场时得六通教菩萨因禅得五依体法慧得六别教地前依禅得五登地发六圆教不因事禅而发乃是中道之真自有神通任运而发又云三轮不思议化。

　　七方便普二初简通取别。

　　七方便普者进行方便是道前方便起用方便是道后方便今正明道后方便也。

　　毗昙三道方便道伏无碍道断解脱道证今以无碍而为道中进行伏惑名前方便于解脱位观机授法皆后方便。

　　二若二下明普不普二初小教不普。

　　若二乘及小菩萨所行方便入一法门若欲化他齐其所得起用化物道前道后俱非是普。

　　小菩萨者藏通二教也不云别者以今正明道后方便别证同圆故不言也。

　　二圆教名普。

　　圆教菩萨二谛为方便收得一切方便入中道已双照二谛二谛神变遍十法界而于法身无所损减道前道后皆名为普。

　　二谛为方便者圆人虽乃三谛顿观中须是实二谛为权故二名方便应知三谛是性三因而缘了属修故三互融离纵横过不同别教三皆在性互不相收是故真则三谛俱破俗则三谛俱立既破既立方便义成收得一切方便者此之破立何所不收若人若天若小若大所有智慧为俱破摄人等福善为俱立收以此破立资发中三不破不立故一念圆观具性具修含权含实思议不绝莫造其门入中道已双照等者道前自行既以二谛资发于中道后利他亦复如是照真则以真身益物照俗则以应身赴机故神变二字有通有别通则二身皆有神变别则真运神灵拔三障苦应能变现与三德乐皆以三千而为神变故云遍十法界双照用增双遮体显于其法身何损之有圆人始末方便既然故皆名普。

　　八说法普二初小教不普。

　　八说法普者二乘小菩萨说法不能一时遍答众声又殊方异俗不能令其俱解大经云拘絺罗于声闻中四无碍辩为最第一非谓菩萨也。

　　此亦指前二教以今说法是别圆分证位中化他之用也。

　　二圆教名普。

　　今圆教人一音演法随类得解以一妙音遍满十方界如修罗琴随人意出声故名说法普说法妙中广说。

　　一音者即八十好中一音能报众声殊方异类莫不获益起信云圆音一演异类等解。

　　九供养普二初标列。

　　九供养诸佛普者就此为二一事二理。

　　二华严下随释二初释事供。

　　华严云不为供养一佛一国土微尘佛乃至为供养不可说不可说佛能不起灭定现诸威仪安禅合掌赞诸法王以身命财一切供具周至十方譬如云雨供养诸佛也。

　　分证三千事之本也十方六尘理之用也上献佛者表因趣果。

　　二理解下释理供二初正释。

　　理解者圆智正观之心名为觉觉即是佛义万行功德熏修此智此智名一切修功德资供此智即是供养一切智。

　　万行熏智名为供佛智具三故名为一切此智即是十方三世诸佛正体复名一切。

　　二净名下引证。

　　净名云以一食施一切故云供养诸佛普。

　　食即三谛能发三智理佛事佛咸资咸供。

　　十成就普二初举普不普喻二初举萤等。

　　十成就众生普者譬萤火灯烛星月为益盖微。

　　二举日光。

　　日光照世一切草木丛林遍令生长华果成就。

　　卉木丛林总举三草二木华果成就略喻十番利益。

　　二外道下明普不普法二初明凡小通别。

　　外道如萤火二乘如灯烛通教如星别教如月成就义约。

　　二今圆下明圆圣慈慧三初正明。

　　今圆教圣人慈慧饶润冥显两益而无限量。

　　二华严下引证。

　　华严云菩萨不为一众生一国土一方众生发菩提心乃为不可说不可说佛刹微尘国土众生发心成立利益一时等润。

　　因乃称性发心果则随机遍益。

　　三譬如下重喻。

　　譬如大雨一切四方俱下故名成就众生普。

　　此则今经一地一雨众生谓异圣意无偏。

　　二普门下明普门义无量二初明净名三号难受。

　　普门之义何量何边岂可穷尽如净名之俦不能受持。

　　彼经云诸佛之法悉皆同等是故名为三藐三佛陀名为多陀阿伽度名为佛驮阿难若我广说此三句义汝以劫寿不能尽受正使三千大千世界满中众生皆如阿难多闻第一得念总持此诸人等以劫之寿亦不能受净名之俦者彼经俦类诸大乘经所称三号悉应难受。

　　二今此下明今题三义同彼。

　　今此观世音普门即对三号观即是觉觉名为佛世音是境境即是如来普门即正遍知此之三义不可穷尽若见其意则自在说也。

　　今之观字同彼第三佛驮之号此云觉者故世音同彼第二多陀阿伽度之号此云如来以今世音即如如境故普门同彼第一三藐三佛陀之号此云正遍知一实相开十门故此之三义若广说者劫寿莫受。

　　三章安就品证十义。

　　私就普门品搜十普之义证成此者若如观音愍诸四众受其璎珞者诸是不一之名愍是悲伤之义此即慈悲普有慈悲任运有弘誓普义也以种种形游诸国土度脱众生即是净佛国土岂非修行普自既无缚能解他缚自既无毒令他离毒一时称名皆得解脱皆是遍悉之言岂非断惑普普门示现即是入法门普方便之力即是方便普神通力者即神通普而为说法即说法普多所饶益即成就众生普分作二分奉二如来即供养诸佛普如是义意悉在经文故引以为证也。

　　大章第二释体二初略示今品体二初示今体。

　　第二释体者以灵智合法身为体。

　　灵智者始觉也法身者本觉也同是一觉何所论合但为本迷觉成不觉圆名字位寻名觉本功非伏断合义未成五品顿伏得名观合六根似合分真证合今观世音邻极之合全本为始实非二体以有不觉故约伏断而论于合本觉轨持生始觉解故名为法自然集聚三千妙德故名为身始觉元明故名为灵今能断证故名为智本始不二是所诠体。

　　二若余下异他经二初以三二对辩。

　　若余经明三身者则单以法身为体此品但有二身义故用理智合为体也。

　　余经明三身者金光明经立化身应身法身又云如来游于无量甚深法性如来是应能游是报法性是法此经迹门云唯佛与佛乃能究尽诸法实相五佛即应能究是报实相是法本门云如来如实知见三界之相非如非异等如来即应如实知见是报非如非异是法净名有解脱名不思议是法住是解脱是报能以须弥入芥子中是应大品三般若亦是三身此等众经皆可三身对体宗用此品但有二身义者名观世音即真身义普门示现即应身义真是内证之智应是外化之身若比诸经即当宗用虽无体文而有体义以智不孤立必合法身岂有盖无函有光无鉴是则诸经三身故可别以法身为体此品二身即须法报合而为体。

　　二只此下明理智不二二初约出缠明不二。

　　只此智即实相理何以故若无灵智实相隐名如来藏。

　　前云灵智合法身者非二物合只此灵智体是法身以本觉不觉是故在缠名如来藏本觉自觉是故出缠名大法身今既出缠验智即理。

　　二今知下约一物喻不二。

　　今知权实相与理不二如左右之名尔。

　　性德本具权实之相七方便人非性德智是故不知同体权实今之灵智既知权实验理智不二理智二名只名一体其犹一物人若在右物则成左人若在左物则成右左右名异物未始殊故二智与理名异体一。

　　二若明下广指大本释。

　　若明实相体义广出大本玄义。

　　三明宗四初正明今品宗二初略指。

　　第三明宗者以感应为宗。

　　体章既明智合法身斯是出缠之体也此体广有自在之应此应对于冥显两机收一品文罄无不尽故以感应为此品宗。

　　二十界下示相二初示机应相。

　　十界之机扣寂照之知致有前后感应之益。

　　上出缠之体是寂照之知十机若扣即寂之照遂蒙真智冥拔众苦十机若扣即照之寂乃蒙应像显与诸乐寂照不二只是一知与拔虽殊岂须动念致有前后者即二问答说有前后非益时也。

　　二益文下示宗要义。

　　益文虽广直将感应往收如牵纲目动所以用感应为宗。

　　七难三毒二求得脱三十三身十九说法得度此之文义喻如网目若牵感应之纲目无不动斯为宗要谁谓不然。

　　二余经下与他经辩异二初示他用因果。

　　余经或用因果为宗。

　　本部明一乘因果净名明佛国因果观经明心观金光明指果德虽单复不同而不出因果斯是众经明宗之相。

　　二今品下就此明去取二初去因果通义。

　　今品不尔者因果语通从凡乃至上地各有因果能感所感既皆有因果但经文意似不至此。

　　言不尔者明今品宗不用因果也何者若以义推谁无因果从凡至圣能感所感此义通漫非的今宗但经意不至此者出不用因果之意盖由经文不谈观音自行修证故也以如来答得名之由但云即时观其音声尚不明观音声观法岂有观成入位之相若佛顶首楞严经云昔观世音佛教我从闻思修入三摩地初于闻中入流亡所所入既寂动静二相了然不生如是渐增闻所闻尽尽闻不住觉所觉空空觉极圆空所空灭生灭既灭寂灭现前忽然超越世出世间十方圆明获二殊胜一者上合十方诸佛本妙觉心与诸如来同一慈力二者下合十方一切六道众生与诸众生同一悲仰乃至同慈力故能现应身同悲仰故能施无畏又大悲心陀罗尼经云昔千光王静住如来为我说此广大圆满无碍大悲心陀罗尼以金色手摩我顶上作如是言汝当持此心咒普为恶世一切众生作大利益我于是时始住初地一闻此咒故超第八地乃至身生千手千眼等若今大部迹本二门广明如来修因证果及诸经中明佛因果文皆可见此品不然故云文意似不至此也。

　　二机家下取感应扶文。

　　机家虽有因果但以感为名圣虽无因果但以应为名则扶文义便也。

　　以前答中冥应显机具诠三业称名常念及礼拜等文有因也免七种难离三毒根文有果也至后答中显应冥机是故不说三业现因而感诸身说皆云得度盖随浅深悉能到岸此有果文也此因果文以感往收有何所漏圣虽无下文虽不示观音修证而具谈冥显济物无穷以应往收更无所失问前释名章通论十双慈悲福慧属因真应智断在果至别释中解人则圆观初终释法则十普始末至今明宗何故乃云圣无因果答通别释名明观世音及以普门既是等觉无上人法道理须明发心立行从因至果乃取一代教中所诠修证法相解释人法此乃义推合有因果也今明宗要理须扶文岂可却取他经因果邪须知今言圣无因果乃是文无不妨释名义求自有是故今云文不至此应知今宗不取因果特用感应略有三意一者经既不谈所证之理故让灵智合法身为体既冥理属体故摄物为宗二者经不谈圣自修证相若用因果则不扶文三者一品始终唯诠冥显两应对冥显二机若用感应宗要善成。

　　三感应下指大本。

　　感应义有六一列名二释相三释同异四明相对五明普不普六辩观心具在大本。

　　四问若下杂料拣显相共十一番问答分五初四番约机拣四初善恶俱感明微义二初问。

　　问若言机者是微善之将生恶微将生亦是机不。

　　若言等者即大本释名中云机是微义故易云机者动之微吉之先现众生有将生之善此善微微将动而得为机今以善例恶亦有将生微动之义可得为机否。

　　二答。

　　答然。

　　然者许亦是机圣心圆照善恶不遗善微将生念欲与乐恶微将生念欲拔苦。

　　二性善冥伏明生义二初问。

　　问机为是善为不善若已是善何须感圣若未是善那得言善之将生。

　　不知性善有可生义故兴此问。

　　二答。

　　答性善冥伏如莲华在泥圣人若应如日照则出。

　　冥伏未现故须圣应是善性故得将生。

　　三善恶慈悲相关义二初问。

　　又问若言机是关者为善关不善关若已是善何须关圣而成善若非是善复何得关圣而成非善凡圣条然何曾相关。

　　若善已成不须关圣若关圣应微善成着恶关圣应亦微恶成着邪。

　　二答。

　　答善关于大慈恶关于大悲故言相关。

　　圣岂成就众生之恶但以善性法尔关慈应则善成得乐恶关悲应恶灭离苦同体故关非条然也。

　　四感应相称释宜义二初问。

　　问若言宜释机者此乃是应家观机用与之言那释感义。

　　圣智鉴机宜用何法那将释感云机宜邪。

　　二答。

　　答圆盖圆底互得相宜。

　　宜必相宜何局于应底盖之喻不在一边。

　　二一番约应简二初约二身无应问。

　　问为用法身应为用应身应应身无常此则无应法身若应此则非法身。

　　二约二身俱应答。

　　答法既言身何不言应应身既称应何意不应故俱应。

　　法身集聚无量法门能应众生种种观智应身集聚无量神变能应众生种种见闻。

　　三三番相对简三初明感应非一异二初问。

　　又问感应为一为异若一感即是应凡便是圣若异则不相关。

　　二答。

　　答不一不异而论感应。

　　不一故感应不异故相关。

　　二明感应非虚实二初问。

　　问感应为虚为实若是实者凡夫是实实则何可化若言是虚虚何所化。

　　二答。

　　答云云。

　　云云者义应例上既非一异亦非虚实然双非虚实及非一异须得其意心佛众生三无差别理本无差差约事用三千理同故不异迷悟事异故不一悟故佛法为应迷故心生是感理本一故非实事暂异故非虚故不二门云幻机幻感幻应幻赴故地住前异相仍存真位分分同佛体用至于究竟感应既亡复何论于一异虚实。

　　三以他下明感应难思议二初叙他问答二初疑凡圣隔异非感应。

　　以他问圣人是所感凡夫是能感圣人是能应凡夫是所应所感非是感所应非是应云何言感应道交。

　　克论感应其体各别虽互立能所而凡圣定分所感是圣必非能感所应是凡定非能应感应分隔何名道交。

　　二答能所存没故道交二初互论能所。

　　答所感实无感从感名所感言圣人是所感所应实无应从应名所应言凡夫是所应还是感所为应能应能为感所亦是应所为感能感能为应所既无感应之实亦无感应之异。

　　先立所感所应不实何者所感非凡故不实所应非圣故不实次立能应能感不实何者良以还将所感为能应所感既不实故能应不实又将所应为能感所应既不实故能感不实二既不实二亦非异。

　　二不异下各论存没。

　　不异而异者圣没所感目为能应凡没所应自为能感故言感应道交。

　　既无实无异何名感应道交故以互存互没而立不异而异以由所感而为能应所应为能感故感应不异而今圣边没于所感目为能应凡边没于所应目为能感故成而异就于而异故有感应就其不异故得道交斯是古师情解感应及道交义二私难下章安破立二初难他义不成二初难立义不成二初明存没不成。

　　私难此语若实无感应之异今圣没能感凡没能应何不圣没能应凡没能感若如此则无凡圣之殊若不如此感应便异何言不异。

　　虽以能所互论存没究其体状只于圣边没其凡惑复于凡边没于圣应以其圣没能应不得凡没能感不得若尔感应永殊那言不异。

　　二又感下明不异不成大意同前。

　　又感能无感能之实而名感能者何不名应能若应所无实何不名感所若尔则无凡圣感应若不尔则是异云何不异。

　　二又难下以四性结过。

　　又难若以感能为应所感所为应能此是自生义若能应只是所应能感只是所感还是自生义若应能生应所感能生感所能感生所感所感生能感能应生所应所应所能应皆是从他生岂非他性义若共生则二过若离二堕无因过。

　　感能应所自属于机感所应能自属于应故是自性次之二句虽涉感应义不相由还属自性次有四句皆从彼生故属他性第三不独由自不独由他须二合生乃属共性若离自他属无因性。

　　二问若下明今能妙契二初离四句无感应以问。

　　问若尔则无感应。

　　二答圣下用四悉立因缘而答。

　　答圣人以平等无住法不住感以四悉檀随机应尔。

　　大圣圆证三千理事同在一心故心平等一一皆了即空假中故心无住圣既用此平等无住为能应法故不住着所应机感但随十界乐欲便宜破恶入理四机扣之即以世界为人对治第一义四种之法任运而应此之感应岂可以其自他共离而思议邪又复众生于自生感应有四益者亦可说言自感自应若于三种有四益者亦可说言由感生应由应生感共能生感共能生应离二有感离二有应皆可得说既无四执随机说四故诸经论谈于感应不出此四也。

　　四问妄执下一番约机简二初疑妄执之善非机。

　　问妄执之善能感不。

　　二答妄执是恶能感。

　　答妄执是恶亦得感。

　　五问妄执下二番相对拣二初示妙应随情所为二初问。

　　问妄执既非一应亦为二。

　　二答。

　　答应本无二为缘何所不作。

　　二问凡下示至圣拔邪归正二初问。

　　问凡名凡僻善则招乐恶则感苦圣名为正正则非善非恶非苦非乐善恶之僻何能感非善非恶之正耶。

　　二答。

　　答正圣慈悲拔其善恶之僻令入非善非恶之正故有感应。

　　四慈悲利物用二初标。

　　第四慈悲利物为用者。

　　问感应慈悲为同为异若其同者那得分对宗用二章若其异者请陈其义答法相开合制立多途今文既以般若法身合之为体乃于解脱分出宗用虽是一德而有二能感应则通语关宜慈悲则别明与拔若论感应不说慈悲则似仁王降世而无治理之功今明感应则收经义尽故立为宗次示慈悲则利物义足故立为用开一为二其意略尔。

　　二二智下释二初正论冥显二初略辩二初对二智辩用二初问。

　　二智不当用耶。

　　妙经之用断权疑生实信正当二智那指慈悲。

　　二答。

　　答二智语通今别附文以盛明隐显之益故以此当用尔。

　　二智之用通互一部具智慈悲今品别用。

　　二他释下就二身明益二初叙他局解。

　　他释法身冥益为常应身暂出还没为无常。

　　二今明下明今正义二初法二初明二身皆常间二初明二身皆常。

　　今明法身常寂而恒照此理宜然应身处处利益未常休废亦是常义。

　　法以寂照为常应以不休为常。

　　二若言下明二身皆间。

　　若言有应不应以为无常者法身亦有益无益。

　　二故知下明二益无二别。

　　故知俱是常无常俱有冥显如日月共照一亏一盈如来恒以常无常二法熏修众生故言二鸟双游而呼为常无常尔。

　　二譬如下喻。

　　譬如种植或假外日风雨内有土气暖润而万物得增冥显两益亦复如是。

　　二此中下指广。

　　此中应用王三昧十番破二十五有以辩慈悲益物之用具在大本玄中。

　　大本明二十五王三昧破二十五有显真常我性通有四意一出诸有过患二明本法功德三结行成三昧四慈悲破有观音自行已破诸有惑业过患功德三昧皆已成就正以慈悲令他破有故知今用即第四意也。

　　二问观下兼辩本迹三初明本迹难知二初问。

　　问观音利物广大如此为已成佛犹是菩萨。

　　二答。

　　答本地难知而经有两说。

　　二如观下明因果异说二初引二经犹在因。

　　如观音授记经明观音势至得如幻三昧周旋往返十方化物昔于金光师子游戏如来国王名威德化生二子左名宝意即是观音右名宝尚即是势至往问佛何供养胜佛言当发菩提心从如来初发菩提心次阿弥陀佛后当成正觉观音名普光功德山王势至名善住功德宝王又如来藏经亦云观音文殊皆未成佛。

　　二若观下引一经已成果。

　　若观音三昧经云先已成佛号正法明如来释迦为彼佛作苦行弟子。

　　三二文下用悉檀和会二初问。

　　二文相乖此言云何。

　　二乃是下释。

　　乃是四悉檀化物不可求其实也。

　　或说已成或说未成盖顺机缘令获利益勿求其实。

　　第五明教相二初定文相二初泛明部党。

　　第五明教相者夫观音经部党甚多或请观世音观音受记观音三昧观音忏悔大悲雄猛观世音等不同。

　　二今所下的示所传二初示妙经一品。

　　今所传者即是一千五百三十言法华之一品。

　　二而别下明别行之由。

　　而别传者乃是昙摩罗谶法师亦号伊波勒菩萨游化葱岭来至河西河西王沮渠蒙逊归命正法兼有疾患以告法师师云观世音与此土有缘乃令诵念患苦即除因是别传一品流通部外也。

　　二此品下明教相二初同本经醍醐相二初明品意。

　　此品是法华流通分既通于开权显实之教令冥显两益被于将来以十法界身圆应一切使得解脱。

　　通于开权显实者且举迹门亦应更云开迹显本此乃以方便品迄分别功德品十九行偈俱为正宗以十九行偈后俱为流通本迹二门也。

　　二圆人下明教味。

　　圆人秉于圆法疏通此圆教故即是流通圆教相也五味为论即是流通醍醐味也。

　　圆法即本迹二门所诠之法也圆教即本迹二门能诠之教也。

　　二问文下核今品施开义三初核成施权相二初约方便乖圆问。

　　问文云方便之力种种不同说亦应异何得是圆教相。

　　二答就下约为实施权答二初约实人施权答。

　　答就能说之人为圆弘圆教遍逗法界之机机虽不同不可令能秉法人随机而偏例如佛于一乘分别说三岂可令佛便是声闻缘觉耶。

　　圆圣偏说为引渐机岂佛说小令佛是小就能说人判属圆教。

　　二又付下约权能通实答。

　　又付属云若人深信解者为说此经若不信者于余深法中示教利喜既奉佛旨圆逗万机种种不同只是流通圆教。

　　深信解者即嘱累云信如来智慧者若不信者即七方便人。

　　二又问下核成开权相二初约机同鹿苑难。

　　又问能说人圆于教亦圆行人机异此人禀何教耶若禀偏教与鹿苑人同若禀圆教机亦应一。

　　说人虽圆禀人通小且如鹿苑佛岂不圆只就禀人判属三藏今岂不然。

　　二约部开权迹答。

　　答昔鹿苑佛未发本显迹不会三归一人法未圆所禀方便不得称圆今经已开显权实虽是种种身本迹不思议一虽说种种法为开圆道于义无咎。

　　阿含小部未开权迹遂令教味随机属小今经开显即权是实即迹是本虽说小法为通圆经岂同鹿苑邪。

　　三问上下核成妙用相二初约舍用相乖问。

　　问上文云正直舍方便此中那言以方便。

　　二约体用难思答。

　　答上正显实故言其舍此中论用故言示现体用不思议一也。

　　正宗废权立实故言舍流通为实施权故须用显实体后而论权用斯是今经秘妙方便。

　　观音玄义卷下

　　观音玄义记卷第四终

　　观世音菩萨普门品玄义记会本卷第四(终)
