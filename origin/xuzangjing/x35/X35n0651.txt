卍新纂续藏经第 35 册 No. 0651 金刚三昧经注解


　　No. 651-A 金刚三昧经注解叙

　　夫真心独露若皓月之朗于太虚法性无亏似骊珠之耀于沧海了了不昧日用明明无生即生以真如不守自性而变现随缘生即无生以实相本来无物而一尘不受求之叵得如木中火决定是有而方处无凭体之即神比镜内华俨然可见而取不能得无方妙用犹映色之摩尼影虽移而体实不变具足本来若迷家之贫子身虽困而宝未尝无悲夫我辈沉埋旷劫迷背日深本有家财致生难认良由不逢善友开悟何从故我如来离兜率降皇宫舍富贵逃雪岭苦行六年睹星成道作众生之慈父为九界之宗师三七思惟法轮大转盖为利钝难齐所以教分渐顿四十余年欲说不能说权实互覆涅槃时近欲休不能休罄示一心其犹握金刚剑用斩群疑竖正法幢破诸邪惑革小乘而纯入一乘会百川而同归大海真救病之良药运宝筏以济人是故世尊无问自说施甘露而普救沉疴伽陀说偈赞扬鼓瑟琶而相席打令解脱发广问之端知六度皆归无相心王问无生之义识三行惟一自心无住示法身非来非去大力启果德有证有修身子重闻一偈之因缘达真空具含四德梵行守真修之一味即俗谛顿具四缘地藏腾七品之余疑阿难请一经之名字始末究竟秪是自心前后辨明宁逃法性惜乎浇漓末世妙典难逢兹得无瑕师梦祈神授刻此流通旨奥文奇读者仿佛由是不揣愚庸伸此管见若夫昔人片言而掷地金声一语而大千广被余何敢言但心慕大乘聊希赞叹奈圣言莫测凡智叵思倘或淆讹愿施忏悔。

　　明传曹洞正宗第二十七代会稽云门山显圣寺住持圆澄注并序

　　金刚三昧经注解目次卷第一自序序品第一无相法品第二卷第二无性行品第三本觉利品第四卷第三入实际品第五真性空品第六卷第四如来藏品第七总持品第八䟦

　　金刚三昧经注解目次(终)

　　No. 651

　　金刚三昧经注卷第一

　　失译人名附北凉录

　　明会稽显圣寺沙门　圆澄　注

　　金刚义言坚固三昧义翻正见世以不见为昧佛法以无见为正见故亦云正定因二行所发故有二名为止所发则名正定修观所发则名正见见驱内惑定却外魔二者同得坚固取喻金刚也夫金刚之为义也而有多种姑举三名一曰能持二曰勇健三曰威猛是三者合三世间能持者即是器世间故楞严曰坚明立碍坚觉宝成故有金轮保持国土是故世界皆依金刚际所持也勇健者即是众生世间故人中有金刚力士之称威猛即是智正觉世间故曰金刚藏王菩萨精心阴速摧伏魔冤保绥法忍是知乃圣乃凡若情无情莫不皆禀金刚三昧为本觉正体也又复通因彻果因即是众生本觉故曰一切众生本根觉利所以云心佛及众生是三无差别者此也果即是诸佛始觉菩萨华台受职十方诸佛同放宝光灌菩萨顶入金刚三昧一刹那中转成正觉者是也曰若金刚三昧即是众生本觉胡不一时成佛而有凡圣差别者何也答正因佛性生佛本同缘因佛性众生未具诸菩萨等皆由十信十住十行十回向十地等觉至等觉已是觉方获金刚心中初干慧地如是重重单复十二方尽妙觉众生无缘因故不能一时成佛也盖本师深知一切众生本自具足迷而罔返出世以种种方便种种因缘开导众生知依缘因渐渐修集始契未有故曰始觉也而涅槃经取喻多种经云譬如金刚所拟之处无不碎坏而是金刚无有折损金刚三昧亦复如是所拟之法无不碎坏而是三昧无有折损善男子如诸宝中金刚最胜菩萨所得金刚三昧亦复如是于诸三昧为最第一何以故菩萨摩诃萨修是三昧一切三昧悉来归属善男子如诸小王悉来归属转轮圣王一切三昧亦复如是悉来归属金刚三昧善男子譬如有人为国怨仇人所厌患有人杀之一切世人无不称赞是人功德金刚三昧亦复如是菩萨修习能坏一切众生怨敌是故常为一切三昧之所宗敬善男子譬如有人其力盛壮人无当者复更有人力能伏之当知是人世所称美金刚三昧亦复如是力能摧伏难伏之法以是义故一切三昧悉来归属善男子譬如有人在大海浴当知是人已用诸河泉池之水菩萨摩诃萨亦复如是修习如是金刚三昧当知已为修习诸余一切三昧善男子如香山中有一泉水名阿耨达其泉具足八味之水有人饮之无诸病苦金刚三昧亦复如是具八正道菩萨修习断诸烦恼疮疣重病善男子如人供养摩醯首罗当知是人已为供养一切诸天金刚三昧亦复如是有人修习当知已为修习一切诸余三昧善男子若有菩萨安住如是金刚三昧见一切法无有障碍如于掌中观阿摩勒果菩萨虽复得如是见终不作想见一切法善男子譬如有人坐四衢道见诸众生来去坐卧金刚三昧亦复如是见一切法生灭出没善男子譬如高山有人登之远望诸方皆悉明了金刚定山亦复如是菩萨登之远望诸法无不明了善男子譬如春月天降甘雨其渧微致间无空处净眼之人见之明了菩萨亦尔得金刚定清净之目远见东方所有世界其中或有国土成坏一切皆见明了无障乃至十方亦复如是善男子如由乾陀山七日并出其山所有树木丛林一切烧尽菩萨修习金刚三昧亦复如是所有一切烦恼丛林即时消灭善男子譬如金刚虽能摧破一切有物终不生念我能摧破金刚三昧亦复如是菩萨修已能破烦恼终不生念我能坏结善男子譬如大地能持万物终不生念我力能持火亦不念我能烧物水亦不念我能润渍风亦不念我能动物空亦不念我能容受涅槃亦复不生念言我令众生而得灭度金刚三昧亦复如是虽能灭除一切烦恼而初无心言我能灭若有菩萨安住如是金刚三昧于一念中变身如佛其数无量遍满十方恒河沙等诸佛世界如是菩萨虽作是化其心初无憍慢之想何以故菩萨常念谁有是定能作是化唯有菩萨安住如是金刚三昧乃能作耳菩萨摩诃萨安住如是金刚三昧于一念中遍至十方恒河沙等诸佛世界还其本处虽有是力亦不念言我能如是何以故以是三昧因缘力故菩萨摩诃萨安住如是金刚三昧于一念中能断十方恒河沙等世界众生所有烦恼而心初无断诸众生烦恼之想何以故以是三昧因缘力故菩萨住是金刚三昧以一音声有所演说一切众生各随种类而得解了示现一色一切众生各各皆见种种色相安住一处身不移易能令众生随其方面各各而见演说一法若界若入一切众生各随本解而得闻之菩萨安住如是三昧虽见众生而心初无众生之相虽见男女无男女相虽见色法无有色相乃至见识亦无识相虽见昼夜无昼夜相虽见一切无一切相虽见一切烦恼诸结亦无一切烦恼之相见入圣道无圣道相虽见菩提无菩提相见于涅槃无涅槃相何以故善男子一切诸法本无相故菩萨以是三昧力故见一切法如本无相何故名为金刚三昧善男子譬如金刚若在日中色则不定金刚三昧亦复如是在于大众色亦不定是故名为金刚三昧善男子譬如金刚一切世人不能平价金刚三昧亦复如是所有功德一切人天不能平量是故复名金刚三昧善男子譬如贫人得金刚宝即得远离贫穷困苦恶鬼邪毒菩萨摩诃萨亦复如是得是三昧则能远离烦恼诸苦诸魔邪毒是故复名金刚三昧是知金刚三昧义利难思功德难思岂小智之能议哉准天台大师以五重玄义用释一经旨趣此经以三种名共目一经一曰摄大乘经即是能摄二曰金刚三昧即是法喻三曰无量义宗即是所摄法身无相为万法所宗即中道义解脱猛利摧坚破惑即妙有义般若无知无所不知普含万有即真空义进不至四退不至二祗目三名是知此经以三德圆融为名显秘密藏作涅槃之先导也曰既具三名何以独名金刚三昧耶答破惑义显故以名之以本觉利行为体故经首名一味真实无相无生决定实际本觉利行若有闻是经乃至受持一四句偈是人则为入佛智地以真空实相为宗故偈曰一味无相利犹如太虚空无有不容受(云云)他经以破疑荡执为用此经不然以无执可荡无疑可破无化为化无修为修无得为得是此经之妙用也故经云若化众生无生于化不生无化其化大焉(云云)他经以各善己味为教相此经不然应是般若最后法华当先以二时不定为教相何也般若虽则指示家财未敢希取一餐之意犹住门外止宿草庵既未的明父子一乘尚昧而此经偈云当为入实说随顺皆一乘又云一味之法润普充于一切又决定断疑悔一法之印成宁不为般若之后耶此经虽示一乘一法一雨一味而未蒙面授劫国嘉号故知法华前矣若准贤首即是一乘顿教他经以行布熏修至等觉已是觉始获金刚心中初干慧地此经一时于人天众前无问凡圣顿说金刚三昧现前大众一念开悟便名本得顿同佛体是知其为顿教也经者道也其犹大王之道人人可以共行无有委曲离诸险难径达帝都此经径直舍方便令入于佛道直指自心见性成佛不落见思不涉邪小真犹长安大道也。

　　序品第一

　　如是我闻一时佛在王舍大城耆阇崛山中与大比丘众一万人俱皆得阿罗汉道其名曰舍利弗大目犍连须菩提如是众等阿罗汉复有菩萨摩诃萨二千人俱其名曰解脱菩萨心王菩萨无住菩萨如是等菩萨复有长者八万人俱其名曰梵行长者大梵长者树提长者如是等长者复有天龙夜叉乾闼婆阿修罗迦楼罗紧那罗摩睺罗伽人非人等六十万亿。

　　如是乃指法之辞我闻者法有凭据非为谬集一时者广举有多不同总指即有五时所谓华严时等此经的在般若法华两间之时如前明佛乃说法之主阇崛山乃弘法之处盖言如是之法我从佛闻要见佛何时何处所说故时处并举也以据事相大途如是若依理序又且不然何也盖真理无朕无相无状不可以文言求不可以有无得不可以言辞载不可以心识辨一切禁止但曰如是而已使人默识于意外了鉴于言前阿难恐人不信疑为谬谈指佛为证使人必信也故宝镜三昧云如是之法佛祖密付汝今得之宜善保护银碗盛雪明月藏露类之弗齐混则知处意不在言来机亦赴是知传佛心宗曾无别旨阿难恐又别人作难云虽则时处可凭为复惟汝一人得闻为复多人共闻非我一人比丘有一万人菩萨有二千长者有八万天龙等有六十万亿以杜一人独闻之难也。

　　尔时世尊四众围绕为诸大众说大乘经名一味真实无相无生决定实际本觉利行若闻是经乃至受持一四句偈是人则为入佛智地能以方便教化众生为一切众生作大知识。

　　佛所说经有五味差别所谓乳味酪味生酥味熟酥味醍醐味此经纯一醍醐更无余味无余味者即是真实自心生佛本同众生全迷诸佛全悟圣贤居于迷悟两间故我本师直以金刚三昧尽破其迷使获究竟故为说也以真心无相为众相所依目曰法身真性无生不妨炽然发生目曰法性法身无相犹如虚空虚空无相普含万有法性无生犹如天地天地无生不妨万物发生佛为众生文字诠表开化物务故立假名若我等契旨言前了不可得决定秪是一实相也不说无相而说实相何也恐人不解无相而空之义作有无见故说实相也何以为实以人人本觉终不容他如眼不容尘火之不容水等何以为利行所言本觉利行即楞严所谓本觉妙明也上言无相无生若定执无相则落外道断常邪见而安知法身无相而靡所不相法性无生而无所不生真心无为而无所不为般若无知而无所不知今以本觉妙明有如是利行眼如是见耳如是闻曾非心思言议所及略着意思则成妄想非本觉也以妙明故不期然而然不知所以然而然庄子无知目为自然似差一着矣虽然须知如是注释犹是画蛇添足何也昔者世尊升座默然而文殊白椎云谛观法王法法王法如是世尊便下座若如是者世尊云一味真实无相无生决定实际本觉利行都来是个注解若非文殊识破则学者往往错过也若人受持世尊未开口以前一句真经是人则为入佛智地所谓自证实相者既能证实便解施权作众生大知识也何以故惟实非权则收机不广惟权非实终难究竟权实并施三根等利宁不为真知识耶。

　　佛说此经已结跏趺坐即入金刚三昧身心不动。

　　上文以文言显无文言之理故古人云他说的说个不说的而学者终滞言诠今则跏趺入定以无言显无言直使心思路绝言语道断非神通所至文殊不能出女子之定非三昧可到普眼不能见普贤之身非言语可辨净名杜口于毗耶非身世可拟世尊掩迹于摩竭非金刚三昧而何。

　　尔时众中有一比丘名曰阿伽陀从座而起合掌胡跪欲宣此义而说偈言。

　　上文世尊说经已而入三昧者虽则有言而终归无言也此中比丘名阿伽陀者梵语未翻以多含故意谓无言无言则无说无说而不妨说偈对佛所谓说即无说无说即说不偏枯不沁漏圆融中道自在若此。

　大慈满足尊　　智慧通无碍　　广度众生故
　说于一谛义　　皆以一味道　　终不以小乘
　所说义味处　　皆悉离不实　　入诸佛智地
　决定真实际　　闻者皆出世　　无有不解脱

　　慈能与乐悲能拔苦三乘共有但彼以爱见经怀不名满足岂若世尊无缘慈悲不拣冤亲等皆度脱故称大称满智慧有二一者宝二者权三乘同入法性声闻执实迷权故目偏空菩萨执权滞实故曰事度而世尊初以大拟次以小导始也从实开权终则废权显实而中间应权与权应实与实无方化导故曰无碍小乘度人如羊车载人中乘大乘可知其化有限岂若世尊以虚空无碍乘度人故称广度三乘以分证智齐已所解用度众生非不欲广度以力不及也世尊智慧无碍一乘作无量乘说究竟秪是一谛一谛即是一心此心生佛同禀其味真正犹如醍醐非前四味大小相隔故能广度所说义味义即一谛味即醍醐一谛无二谛一味非杂味无二无杂皆离不实矣既离不实当诣何所离不实故诣实际而入佛智宜矣如是之法希有难遇苟能遇之若见若闻皆得出世解脱也比丘说偈有二已上对众称扬此下劝众广问。

　无量诸菩萨　　皆悉度众生　　为众广深问
　知法寂灭相　　入于决定处　　如来智方便
　当为入实说　　随顺皆一乘　　无有诸杂味
　犹如一雨润　　众草皆悉荣　　随其性各异
　一味之法润　　普充于一切　　如彼一雨润
　皆长菩提芽　　入于金刚昧　　证法真实定
　决定断疑悔　　一法之印成

　　上来称扬已竟此下劝问拣云菩萨智深志固自度有余何必更问意谓菩萨度生为怀若不广问深要安能如世尊之广也所以下文解脱等菩萨皆因劝发起问也由广问故知法寂灭知寂灭故入决定处此证实智也既证实智当问如来权智了明权智当如如来善巧方便会诸方便皆为入实而随顺一乘无有杂味设喻犹如天雨一味平等草木根茎大小之不同而受益各异非谓雨有私也如来一音说法众生随类各解虽则各解之不同而究竟所以无非皆长一乘菩提之芽入此金刚三昧断疑生信更无别印也。

　　无相法品第二

　　尔时世尊从三昧起而说是言诸佛智地入实法相决定性故方便神通皆无相利一觉了义难解难入非诸二乘之所知见惟佛菩萨乃能知之可度众生皆说一味。

　　前品结集家首叙世尊说法一味真实无相无生提起示人意在言先利根之人见鞭影而行不待再说恐中下之机不信不解故世尊从定而起无问自说作不请友入实法相决定性者乃诸佛自觉圣智地境界惟佛与佛乃能究尽不通他解是为实智此由出定反示入定之事也何也盖此事非文字语言所到之境若非入定何能斩断群疑所言方便神通者即是权智指前所谓一味真实无相无生等于自分上本无可说为众生故从实施权以无碍智神而通之方便为说种种名相如是名义虽权非实非权无以导其实然权不自权乃显实故施权实不自实为遣权故说实是二者皆从诸佛自觉地流出故皆无相一觉了义以三乘见隔权实难融故曰难解难入也。

　　尔时解脱菩萨即从座起合掌胡跪而白佛言尊者若佛灭后正法去世像法住世于末劫中五浊众生多诸恶业轮回三界无有出时愿佛慈悲为后众生宣说一味决定真实令彼众生等同解脱。

　　此菩萨名解脱者因佛入定深悟真实所有一切群疑众惑皆不为累故名解脱也其问有二一为阿伽陀比丘所劝广深问故问二者自既解脱悯及将来未解脱者故问也佛在世时佛自教化不待我问佛灭度后正法已去于像法时彼等众生不能面禀嘉猷将何依准末法众生无救无归无依无怙更兼五浊浓厚斗诤坚固既无师法可凭误造恶业轮回莫返故请世尊预悬法镜照彼将来使识正道等同解脱也。

　　佛言善男子汝能问我出世之因欲化众生令彼众生获得出世之果是一大事不可思议以大慈故以大悲故我若不说即堕悭贪汝等一心谛听为汝宣说。

　　出世之因者法华云诸佛世尊为一大事因缘故出现于世所言一大事者即佛知见也众生迷佛知见故入生死诸佛入佛知见故证涅槃证涅槃故就无量乐入生死故受无量苦故世尊美云汝若非有大慈悲安能问此不思议事也汝既以慈悲心为众故问我当以大喜舍心与汝宣说。

　　善男子若化众生无生于化不生无化其化大焉令彼众生皆离心我一切心我本来空寂若得空心心不幻化无幻无化即得无生无生之心在于无化。

　　世尊既许与说恐其不解落于能所故云若化众生无生于化若存能化之心所化之众则涉爱见其化有限不称大慈故金刚经云所有一切众生之类我皆令入无余涅槃而灭度之如是灭度无量无数无边众生实无众生得灭度者何以故须菩提若菩萨有我相人相众生相寿者相即非菩萨然亦不生无化何以故若生无化即不与众生界接慈无所施书云天何言哉四时行焉天何言哉万物育焉实乃无欲无言方见天地之大化若天言我能育万物地言我能载万物其量窄小岂称大德虽则无言而天下之人推功有本皆归天地故惟诸佛以离能所化被大千功牟天地矣既非能化所化何名化众生也实无所化诸圣了知一切众生所有身心皆非身心无明妄执枉受生死方便开示令离心我所言心我者我即是色身心即是缘影圆觉所谓妄认四大为自身相六尘缘影为自心相云何开示耶身如幻泡遇缘成形缘尽则灭心如石火刹那不住一念了达当体空寂此所谓虚妄身心也若得空心者所谓常住真心也不同四大缘影虚幻不实以其常实无幻无化了此无幻无化即得无生无生之心性自寂灭非他能化也。

　　解脱菩萨而白佛言尊者众生之心性本空寂空寂之心体无色相云何修习得本空心愿佛慈悲为我宣说。

　　菩萨上闻若得空心心不幻化则知众生心性本来空寂空寂则无色相可求无求则云何修习得本空心。

　　佛言菩萨一切心相本来无本本无本处空寂无生若心无生即入空寂空寂心地即得心空善男子无相之心无心无我一切法相亦复如是。

　　佛答所言心性本空为度众生作此诠表究竟实旨则本来无本无本处所空寂故无本无生故无处直了自心无处无本即入空寂所谓心欲缘而虑忘口欲谈而辞丧无相故不可以识识无心故不可以智知了达心相二边无我可得古人所谓一念不生全体现者也菩萨向依三乘熏炼执有身心修证可得今闻一乘顿说身心本来空寂以解无修无得心未决了故腾此问而世尊意谓我说本来不本来犹是表诠之说若了惟名无实即得空心何必更说修与不修证与非证。

　　解脱菩萨而白佛言尊者一切众生若有我者若有心者以何法觉令彼众生出离斯缚。

　　承上答菩萨领解心性空寂本无修证理果有在事即不然何也若一切众生现前执有身心未审世尊何法开示令其觉悟出离斯缚。

　　佛言善男子若有我者令观十二因缘十二因缘本从因果因果所起兴于心行心尚不有何况有身若有我者令灭有见若无我者令灭无见若心生者令灭生性若心灭者令灭灭性灭是见性即入实际何以故本生不灭本灭不生不灭不生不生不灭一切法相亦复如是。

　　十二因缘资始为因助因为缘冥通三世由迷背自心名曰无明无明不觉曰行此二支属过去因不动而动妄起分别曰识不缘而缘曰名色根尘相会曰六入根境相对曰触领归苦乐曰受此五支属现在果因受起憎爱曰爱由憎爱故造未来业曰取聚三界业曰有此三支属现在因三界受生曰生老死相继此二支属未来果缘业为因受报为果如是因果皆由无明不觉妄心取舍今观缘生之法三世不住刹那不停何处有心因心不有由心妄构幻身当念消灭故圆觉云四大既已各有所归今者妄身当在何处以此十二因缘反复穷究何者是我若众生执有我者为无明是我耶行识名色乃至生老病死是我耶若一一是我应有十二我若一一非我则有见自除此对凡夫执有我者所破若二乘外道执无我者彼因缘所生之法应离心有若离心有无我者则同外物非我所预谁定有无若即心有无我者因缘变灭若同变灭显发一切都无都无则知无者谁知无不无故令灭无见复有执云因缘去来皆从心生既知从心所生而复应知心本无生因境有生前境若无生亦叵得若二乘执心永灭不生心本圆融无生不生妄执成谬若知其谬妄执自遣故楞伽云大慧我说藏识相灭不说性灭若性灭者无始流注应断而是藏性实不灭灭是见性者非谓明心见性之见乃是执有无生灭等见若灭是见即入实际何以故本生不灭以法性真常无灭可灭本灭不生刹那不住无生可生由是吾心外推万法等一无生故云亦复如是。

　　解脱菩萨而白佛言尊者若有众生见法生时令灭何见见法灭时令灭何见。

　　前有我见者令观十二因缘因缘无生由心妄生故若心生灭令灭妄心则故是若法生灭令灭何见。

　　佛言菩萨若有众生见法生时令灭无见见法灭时令灭有见若灭是见得法真源无入决定性决定无生。

　　法法无生因心成见若彼凡夫执法本无见法念念出生岂是永无令灭无见若彼凡夫执法本有见法念念灭坏岂是常有令灭有见若法有无不定定知法无自性无性故无生无生故无见何也譬如明暗相倾夜则无明昼则无暗世人不解各起定执智者示云汝言无明当明生时明相现前那得云无即灭无见汝云有明当明灭时暗相现前何处有明即灭有见明暗自相倾夺虚空何预前尘自相有无于心何预以无预故当其生灭达法本空知心妄计灭心妄见然亦不可定执有无若法定有有不应无云何刹那不住若法定无无不应有云何念念出生故曰无入决定性。

　　解脱菩萨而白佛言尊者令彼众生住于无生是无生耶佛言住于无生即是有生何以故无住无生乃是无生菩萨若生无生以生灭生生灭俱灭本生不生心常空寂空寂无住心无有住乃是无生。

　　若谓住于无生是无生者有无生可住即是有法有法有住即是有生非无生也无住无生乃是无生双遣之辞若以前念能生之心灭于后念所生之法是即为生若以后念能灭之念灭前已灭之法是即为灭如是则但名生灭岂为无生直使生灭俱灭心常空寂亦不住生亦不住灭两头坐断中间自虚也。

　　解脱菩萨而白佛言尊者心无有住有何修学为有学耶为无学耶佛言菩萨无生之心心无出入本如来藏性寂不动亦非有学亦非无学无有学不学是即无学非无有学是为所学。

　　若心无住则超然自得非因学就而世尊尝劝人修学为有学耶为无学耶世尊意曰我劝人修学者盖由无生之心非内非外本如来藏人不能自知攀缘颠倒起内外有无等见故我劝彼了证自心入无生地原非有学离外慕故亦非无学亲近观照自心故自心迷背日久若非数数亲近则何由证入无生无别所学是即无学以学其无所学故非谓一无所学是所学也。

　　解脱菩萨而白佛言尊者云何如来藏性寂不动佛言如来藏者生灭虑知相隐理不显是如来藏性寂不动。

　　如来藏有二种一曰在缠众生为生灭所隐二曰出缠复有三种谓空如来藏不空如来藏空不空如来藏诸佛圆证显了无碍故能出生入死救护众生众生为无明所覆死此生彼自尚不知何能化他虽则无知而本性未尝有动以不动故劝令数数亲近学知不动非出非入是为所学无别学也。

　　解脱菩萨而白佛言尊者云何生灭虑知相佛言菩萨理无可不若有可不即生诸念千思万虑是生灭相菩萨观本性相理自满足千思万虑不益道理徒为动乱失本心王。

　　根境如如心性无知意识随缘思虑妄起分别缘现则生缘散则灭生灭皆缘于我何有妄认自心真理为隐随顺缘虑则生灭宛然随顺真理则了不可得众生由认妄为己即生诸念乃至千思万虑总是生灭故我世尊劝诸菩萨常须观理观理则理自满足心王处于正堂巍巍自在不应随事随事则千思万虑不益道理为物所转心王失主受他处分楞严所谓自心取自心非幻成幻法皆言心随事转之故也。

　　若无思虑则无生灭如实不起诸识安寂流注不生得五法净是谓大乘菩萨入五法净心即无妄若无有妄即入如来自觉圣智之地入智地者善知一切从本不生知本不生即无妄想。

　　众生随事则内起思虑外成生灭菩萨观理则思虑泯于内生灭忘于外如实内外不起则诸识安寂流注不生诸识即是思虑流注即是生灭思是意识虑是识识知是八识生灭是五识此识同八识具含世出世间生灭种子故内外不起生灭何状以无状故得五法净如楞严所谓不取无非幻非幻尚不生幻法云何立义同五法者名相妄想正智如如众生为幻相诸佛名如如众生名妄想诸佛名正智正智治妄想如如治幻相是二者分别有凡圣优劣合则等一幻名而无实体若了唯名无识则了心本无妄入如来自觉圣智之地也。

　　解脱菩萨而白佛言尊者无妄想者应无止息佛言菩萨妄本不生无妄可息知心无心无心可止无分无别现识不生无生可止是则无止亦非无止何以故止无止故。

　　领上法无生灭妄心取舍知妄本空应无止息佛云汝谓无妄想则无止息而安知妄本不生心亦是无无心则内不起思虑无妄则外不着生灭不起思虑则无分别不着生灭则现识不生内外既如则无生灭思虑可止无可止即是无止之止非因有显无之止若因有显无则非无止何以故止无止故。

　　解脱菩萨而白佛言尊者若止无止止即是生何谓无生佛言菩萨当止是生止已无止亦不住于无止亦不住于无住云何是生。

　　若后念止前念之生灭所止生灭虽止而能止之念己生何为无生佛答当其后念止前念之生灭前灭后生诚如所问然前念生灭既灭则后念能止之心不住何也因生灭故说止既无生灭可灭亦无能止可止前不生生灭后亦不住于能止前后既空中间无住何者是生。

　　解脱菩萨而白佛言尊者无生之心有何取舍住何法相佛言无生之心不取不舍住于不心住于不法。

　　心若无生应无取舍若无取舍则时中当依何法而住佛答以心无生当依无住为住内不住思虑之心外不住生灭之法应如是住也故古人所谓灵光独耀迥脱根尘但离妄缘即如如佛。

　　解脱菩萨而白佛言尊者云何住于不心住于不法佛言不生于心是住不心不生于法是住不法善男子不生心法即无依止不住诸行心常空寂无有异想譬彼虚空无有动住无起无作无彼无此得心空眼得法空心五阴六入悉皆空寂善男子修空法者不依三界不住戒相清净无念无摄无放性等金刚不坏三宝空心不动具六波罗蜜。

　　既已无住云何复有心可不住复有法可不住耶佛答非谓有心可不住法可不住但内灭思虑心是住不心外不住生灭法是住不法心为能依法为所依能所相依故有诸行若能所相忘则诸行不住心常空寂无有异想能想即思虑所想即生灭若证空寂自心即无能所之异等于虚空虚空无动起住作心亦无动起住作动起合思虑住作合生灭无此则无思虑无彼则无生灭得心空眼能圆鉴生灭得法空心则不碍思虑夫修空法者不依三界有为之法不持小乘有为之戒证得清净自性则无欲无念无有摄心无有放荡超然自在等于金刚不坏三宝者彼外道二乘执有空心可得拨无三宝大乘即此清净心中本具三宝觉了自性是佛宝圆鉴万有是法宝空有不二是僧宝三宝本是一心不妨一心不动而具足六波罗蜜也。

　　解脱菩萨而白佛言尊者六波罗蜜者皆是有相有相之法能出世耶佛言善男子我所说六波罗蜜者无相无为何以故善入离欲心常清净实语方便本利利人是檀波罗蜜至念坚固心常无住清净无染不着三界是尸波罗蜜修空断结不依诸有寂静三业不住身心是羼提波罗蜜远离名数断空有见深入阴空是毗梨耶波罗蜜具离空寂不住诸空心处无住不住大空是禅波罗蜜心无心相不取虚空诸行不生不证寂灭心无出入性常平等诸法实际皆决定性不依诸地不住智慧是般若波罗蜜善男子是六波罗蜜者皆获本利入决定性超然出世无碍解脱善男子如是解脱法相皆无相行亦无解不解是名解脱何以故解脱之相无相无行无动无乱寂静涅槃亦不取涅槃相。

　　前云无住无生不心不法应是无为而六波罗蜜者有修有证事是有为岂应以有为法而契无为心耶佛答若先三乘教中所说六度原是有为以有为不契无为诚如所问今一乘教中所说六度当体无相无为非前所比何也所言檀度者即是舍义但舍有为而住无为不名波罗蜜也今则了心无生则有为无为二者并舍故是波罗蜜也何以知二边俱舍善入离欲是舍有为心常清净是舍无为二边既舍则超然中道证中道故善了实际理地不受一尘佛事门中不舍一法应与实利则说实应与权利则说权是二者皆本觉中本具之利也又以无利为利是为本利前文云无生于化不生无化其化大焉戒为防非止恶志念坚固不为世法所侵而心不住善恶以无住故清净以清净故不如凡夫染有为不同二乘之染无为凡夫染有为则于三界不能出二乘染无为则于三界不肯入菩萨心契中道不着三界不离三界超然自得矣三乘所修忍辱身心未空根结未破内有能忍之心外有所忍之境能所既形非真忍辱大乘门中根结已破不依诸有内不住能忍身心外忘所对三业冥然一相名数扰动空有相非舍懈怠而修精进是名妄想远离名数空有齐泯了阴非有非精进非不精进是精进义小乘舍动求静破有入空二边相敌是有为禅大乘空寂尚离谁住起动空不住空禅非禅相是无为禅凡夫执心有相或取诸有或取诸空或双离空有而取寂灭大乘了达心法皆空不取不舍非出非入平等实际善达根本决定无惑外不取证故不依诸地内不着自心故不住智慧如是六度度无可度本觉中妙明真性本来如是非度非不度非有为亦非无为能以有为无为而修菩萨行莫不皆一本觉无为任运而超然出世无解脱无不解脱是真解脱义是解脱中无相无行无动无乱。

　　解脱菩萨闻是语已心大忻怿得未曾有欲宣义意而说偈言。

　大觉满足尊　　为众敷演法　　皆说于一乘
　无有二乘道　　一味无相利　　犹如太虚空
　无有不容受

　　二觉已圆故称大觉二行已备故称满足然三乘贤圣未尝不与人说法但随分所证齐已所领所说偏颇三乘相杂不能尽称一乘而世尊穷尽妙觉果海彻法根源所说皆是一乘无有二乘一味醍醐无有余味皆从自觉圣地称性流出故等无相犹虚空普含万有所谓一音演说法大小根器邪见正见莫不皆为如来一乘所容也。

　随其性各异　　皆得于本处　　如彼离心我
　一法之所成　　诸有同异行　　悉获于本利
　灭绝二相见　　寂静之涅槃

　　法虽一味根器万差随类各解获益大小虽则大小不等其所得利益皆领自心本有之利益非外有也何谓得本非外而三乘所证大小虽异莫不皆一味远离身心是其所得故行有同异其所得无二也何为无二既能顿空身心则能灭绝有无等六十二邪见保证一味涅槃也。

　亦不住取证　　入于决定处　　无相无有行
　空心寂灭地　　寂灭心无生　　同彼金刚性

　　有烦恼可离有涅槃可证落所知愚又谓之果缚不成增进不称大乘而此一乘顿教了身心不有何涅槃可证而生死不生死涅槃非涅槃皆如来称机权说岂可作决定解耶何无决定以常住自心无相无行空寂无生不为二边所动同金刚性故。

　不坏于三宝　　具六波罗蜜　　度诸一切生
　超然出三界　　皆不以小乘　　一味之法印
　一乘之所成

　　恐众生闻自心无相无行作拨无解或引古人所谓念佛一声𠻳口三日又云佛之一字我不喜闻如是等语不解秘密起拨无见故菩萨颂中意云若悟自心心外无法不坏三宝又长行中所说六度皆无相行便云不必修行六度岂知非事不表其理非理不显其事事理双运始不偏枯故云具六波罗蜜始可度众生始可出三界如是事理大小皆从如来本觉性海流出皆一乘一味甚勿取舍直信自心本来具足也。

　　尔时大众闻说是义心大欣怿得离心我入空无相恢廓旷荡皆得决定断结尽漏。

　　在会大众向依身心所修尽属有为所向多局今闻是义身心远离入空无相向所执之局见今也恢廓旷荡所以忻怿也。

　　金刚三昧经注卷第一
卍新纂续藏经第 35 册 No. 0651 金刚三昧经注解


　　金刚三昧经注卷第二

　　明会稽显圣寺沙门　圆澄　注

　　无生行品第三

　　前无相品虽心法双辨而多分在法故菩萨名解脱者令解脱法相故今此品亦以心法双辨而多分在心故问主名心王也。

　　尔时心王菩萨闻佛说法出三界外不可思议从座而起叉手合掌以偈问曰。

　　菩萨在会闻法四十余年何以偏于此经深相赞叹盖所闻者皆依身心修进有生死可出有涅槃可入于三界中生内外见疑信相半所以不起深赞而此中所闻本无身心可得能造之身心既无所造之三界何有实出于有为思虑之表故所以深赞也。

　如来所说义　　出世无有相　　可有一切生
　皆得尽有漏　　断结空心我　　是则无有生
　云何无有生　　而得无生忍

　　我观如来所说义超出三种世间无论情与无情乃凡乃圣等一无相平等具足以平等故无有得无有不得所有众生皆得尽漏空心断结其证无生而无生之理理本如是无得不得云何而云有得无生忍者此反问盖恐在会之众闻此法已不解无生作有得想故兴此问也可有一切生应是所字。

　　尔时佛告心王菩萨言善男子无生法忍法本无生诸行无生非无生行得无生忍即为虚妄。

　　法即是所依之法行即是能行之行能行之行即前所谓思虑心是所依之法即前所谓生灭者是若真得无生者内不起思虑外不着生灭法之所以无生在思虑之不生若以思虑心作有无得失想而云得无生忍非是无生行宁不为虚妄耶。

　　心王菩萨言尊者得无生忍即为虚妄无得无忍应非虚妄佛言不也何以故无得无忍是则有得有得有忍是则有生有生于得有所得法并为虚妄。

　　菩萨因上所言得无生忍为虚妄者无得无生忍者应非虚妄佛答若无无生忍则亦无得若有无得则非无有无生忍若有无生忍则非无得若有得有忍是则有生皆由生心动念作此妄计并名虚妄。

　　心王菩萨言尊者云何无忍无生心而非虚妄佛言无忍无生心者心无形段犹如火性虽处木中其在无所决定性故但名但字性不可得欲诠其理假说为名名不可得心相亦尔不见处所知心如是则无心生。

　　菩萨以言语分别欲穷无生忍义故两度发言皆为世尊格下此中以云何无忍无生心非虚妄者辞穷故也佛答无忍无生者心无形段其犹火处木中也盖法本无生因心所生究心有所则生灭宛然穷心不有则生不可得何为不可得若谓有心可得则在过去耶未来耶现在耶然过去已灭已灭不可言有未来未至未至不可言有现在不住不住不可言有三际求不可得则知此心本不有生虽无有生不妨从缘发生如火处木中决定有性而无处所何为无处所耶为复在外耶为复在内耶在外则同他物于木无预不可说木中有火在内则劈碎研磨了不可得中间可知虽不可得遇缘则炽然发生所以钻则出火摇则生风绞则流水烧则成土以木中虽无处所决定有性故如腐木无性钻不能得也心亦如是性本无生遇缘则有善恶邪正等生曰既本无生何故有善等种种名字佛答欲诠表其理示诸众生假说名字了名非得心亦何有了心无有则言语道断心行处绝何虚妄之有。

　　善男子是心性相又如阿摩勒果本不自生不从他生不共生不因生不无生何以故缘代谢故缘起非生缘谢非灭隐显无相根理寂灭在无有处不见处所住决定性故是决定性亦不一不异不断不常不入不出不生不灭离诸四谤言语道断无生心性亦复如是云何说生不生有忍无忍若有说心有得有住及以见者即为不得阿耨多罗三藐三菩提是为长夜了别心性者知心性如是性亦如是是无生行。

　　上则以心喻火者用显有性而无处所此则以心喻阿摩勒果用显四性无生阿摩勒者接种如此方柳树本不生果以桃枝接之则生桃不自生以柳树不能生待接乃生不他生而桃亦不能生若桃能生桃则自生何待接柳乃生不共生非柳桃共生何也柳味苦而桃味甜若共生者应甜苦相半味既不然则非共生矣不无因生者定因接因缘故生也经中不因生不无生此二句译讹中观论偈云诸法不自生亦不从他生不共不无因是故说无生何以故缘代谢故缘起非生者此柳接以成桃但名缘起本无生相何也以柳不具心识不云我能生桃缘谢非灭者彼桃移来此接彼树少一枝故名缘谢此间成一树故名不灭彼来故隐此成故显不知所以然而然故曰无相若推其根彼则是桃此则是柳根本各异推理则桃不能成柳柳不能生桃不成而成是为寂灭四处穷其生相不可得则本无处所因接故决能生桃故是决定性是性不一则常异彼桃此柳不异则常一接故生桃不断彼树移来此树生桃彼树不常此树既以生桃则失柳名故不常桃虽从彼来柳上生桃而实不从彼来入此柳异本种而能生桃而实不从内出何以故以各不相到故柳不能生桃而生是为不生以无生性故桃从移来柳上相接此成而彼亦不灭是为不灭何以故以无灭性故只这一种无情之物尚且四句百非皆不能到直使言语道断何况最灵心性而欲以心识语言文字计较说生不生有忍无忍穷诘无生忍义纵经尘劫竟有何益若有作如是说者非惟不得阿㝹菩提抑且困于无明长夜若真正了别心性者心欲缘而虑忘口欲谈而辞丧不可以智知不可以识识故金刚云如是知如是见如是信解不生法相。

　　心王菩萨言尊者心若本如无生于行诸行无生生行不生不生无行即无生行也。

　　因闻喻法解知心法本是如如若本如如无生于行能生是起心动念所生是思虑分别若不起心则千思万虑皆无所生能生所生不生则无思虑之行如是可即无生行也菩萨深解此意而但不知非言语所到。

　　佛言善男子汝以无生而证无生行也。

　　夫真得无生行者如哑子吃苦秪可自知向人说不得故曰如人饮水冷暖自知若以言语伸明此义则似欲以无生证无生矣若有能证所证似是二法非得无生也故曰这个若是则头上加头这个若不是则斩头觅活又曰是无真是非不真非我无三寸鳖可唤龟。

　　心王菩萨言不也何以故如无生行性相空寂无见无闻无得无失无言无说无知无相无取无舍云何取证若取证者即无诤论无诤无论乃无生行。

　　世尊恐菩萨以无生心取证无生行故征以问之菩萨善领佛意而云不然何以故如无生行称性而行则行无所行任运而用则相不可得称其实性则无得无失以性本具故称任运则无见无闻相处空故如世尊所云诠表其理假说名字达名字性空则无言说因言说故无知现知无相说相言说既空内不见知觉外不见幻相内外既无则何物可取何物可舍无可取舍何有取证若有可证则有不证便成诤论。

　　佛言汝得阿耨多罗三藐三菩提也。

　　汝言有取证者即是诤论汝可于中有得阿㝹菩提不此问盖为三乘之人执有可证寄以斥之使菩萨款以答出使人必信故金刚云若有法得菩提者然灯佛即不与我授记汝于来世当得作佛号释迦牟尼以实无有法得阿㝹菩提是故然灯佛与我授记义同。

　　心王菩萨言尊者我无得阿耨多罗三藐三菩提何以故菩提性中无得无失无觉无知无分别相无分别中即清净性性无间杂无有言说非有非无非知非不知诸可法行亦复如是何以故一切法行不见处所决定性故本无有得不得云何得阿耨多罗三藐三菩提。

　　菩萨非不明而问对佛伸明为众作标则故故曰我无得菩提何以故性中本是具足云何有得亘古常存云何有失菩提云觉觉法自性故对迷说觉本是不迷云何有觉心不自知云何有知知觉即是思虑分别即是生灭内之思虑本无外之生灭何有凡夫着分别则转智成识菩萨了分别则转识成智是名清净性又名无分别智是清净性中不著有为不着无为不为有无之所间杂亦复无有言说真空绝朕故非有任运无碍故非无称体寂然故非知灵明常照故非不知用例一切万法莫不皆然也何以故一切思虑一切生灭皆无处所无决定既无处所无决定则于中无有得无有不得是二者皆不可决定说故何以故若决定说无得则互古无有一人发菩提心求出三界者若决定说有得则三乘之人滞着不舍何能证其称性妙乐之地也是故得与不得皆不可决定何以世尊问我得菩提也金刚经佛告须菩提实无少法可得得阿㝹菩萨此中菩萨自款无法得菩提者父子似同一口更无二旨也。

　　佛言如是如是如汝所言一切心行不过无相体寂无生所有诸识亦复如是何以故眼眼触悉皆空寂识亦空寂无有动不动相内无三受三受寂灭耳鼻舌身心意意识及以末那阿梨耶亦复如是皆亦不生寂灭心及无生心若生寂灭心若生无生心是有生行非无生行内生三受三行三戒若寂灭生心则不生心常寂灭无功无用不证寂灭相亦不住于无证可处无住总持无相即无三受三受等三悉皆寂灭清净无住不入三昧不住坐禅无生无行。

　　佛以两如是者一以印其无得菩提二以印其无决定可说也所有心法不过以无相为体无相则无生心法既以无相无生而识岂有生耶故曰亦复如是下释识之所以无生者眼即是根眼触即是尘根尘空寂识亦空寂根尘识三者互为因缘起必同科而空亦同寂以无相为体无动不动譬如明镜对境影现不现非镜于现不现两忘能所眼根对境亦复如是故无动不动三受者即第三不苦不乐受也若证无生则根尘寂灭三受不生若生寂灭则不生不灭若有不生不灭便有不苦不乐是名三受曰此现量根性属无记同于明镜无动不动喻似有理如心意意识有思虑分别八识含藏无始善恶种子岂得同五根耶答意根无自体如眼等故如幽室见亦无现尘如色等惟缘过去落谢五尘起思虑想如梦所见了知如梦则全体空寂意识亦无自体缘尘而有分别前尘不住识亦不住以不住故故名空寂非谓永寂为空寂也末那还是意根阿梨耶还是八识译人欠巧虽则具含无始种子性是无记不含而含犹如明镜形不到镜镜不到形而能妙含虽则妙含本无能所故常空寂是八种识分则有记无记似有二种合则同一无相为体以无相无生故不生寂灭心不生无生心此乃真心无为故无能所若如凡夫心识起能所执我能寂灭我能无生是则有生以有生故内起三受由三受故便起贪等三行为治贪等故有三戒若能所生则有受等心生若寂灭生心则不生以不生故无功无用不证寂灭者不住无为也不住无证者不废有为也于有为无为二边无碍则能总持世出世间若善若恶若染若净若能若所任运自在皆成妙善故三受等悉皆寂灭矣不住坐禅者不证寂灭也不入三昧者不住无证也。

　　心王菩萨言禅能摄动定诸幻乱云何不禅佛言菩萨禅即是动不动不禅是无生禅禅性无生离生禅相禅性无住离住禅动若知禅性无有动静即得无生无生般若亦不依住心亦不动以是智故故得无生般若波罗蜜。

　　佛塔因治动乱故说禅定若谓有禅可住禅即是有为是动而安知禅之性不动不乱是无生禅所谓那伽常在定更无不定时何以无不在定以禅性无生无生则无相无相则无处所可住了无住故即得无生禅无生故般若亦无生也。

　　心王菩萨言尊者无生般若于一切处无住于一切处无离心无住处无处住心无住无心心无生住如此住心即无生住尊者心无生行不可思议不思议中可不可说佛言如是如是。

　　一切处无住者不住有为也一切处无离不住不住也直使住与不住无可用心无用心故般若无知而无所不知般若无为而无所不为如此用心则入不思议以不思议故不可决定说不可说亦不可决定说可说须知说即无说是为说通无说即说是为宗通宗说兼通无碍宁非不思议耶佛以双许两证允其宗说不碍也。

　　心王菩萨闻如是言叹未曾有而说偈言。

　满足大智尊　　广说无生法　　闻所未曾闻
　未说而今说　　犹如净甘露　　时时乃一出
　难遇难思议　　闻者亦复难　　无上良福田
　最上胜妙药　　为度众生故　　而今为宣说

　　无生之法三乘各各称得但彼以分证知随分齐己所领上地下惑迥不能知故不能广说惟有诸佛尽穷般若源底故圆满具足能于大众中广说无畏也三乘贤圣一向齐己所领于此圆满无生之法向所未闻而今得闻世尊为众生根性不同将此一乘无生之义作隐显半满之说今也四十年调护根性已纯涅槃将近故罄说无余故向所未说而今说也如是一乘了义之法犹如甘露有能服者皆得不死而此法但恐不闻有闻之者皆契无生但不能常说四十年不说而今时仅一说而甘露亦不能时有既非常时所有是为难遇遇亦不能即信是难思议也如是之法于其无量劫无量国土名字尚不得闻何况得闻其义是为闻亦难有能一经耳目永作菩提根本为良福田亦如妙药善疗身心等病诸佛为度众生故向所未说而今说之。

　　尔时众中闻说此已皆得无生无生般若。

　　两无生者上句是禅定下句是般若菩萨问一禅能摄动今也由禅而达般若亦无生可谓一举而两得也。

　　本觉利品第四

　　此品据序品之意应在后彼云一味真实无相无生决定实际本觉利行首品虽是总标如阿伽比丘所赞可谓一味真实也次品名无相三品名无生此品应是入实际品然后入之不失次第何以却将此品在前盖由前二品备显无相无生之义夫何以知其无相无生耶以本觉妙明无为任运不假造作不属安排古所谓自性天然之佛法尔如是入实际品自六行而后入实际似涉一分修为故在后矣本觉者即人人之法身利行者即人人之法性法性非生灭而亦非不生灭用显无生义法身无相而靡所不相用显无相义还是成前三品之意也。

　　尔时无住菩萨闻佛所说一味真实不可思议从远近来亲如来坐专念谛听入清白处身心不动。

　　法性一味无余味法身一相无余相法身法性体用相须二名一义同名真实一味则普收余味犹如大海一相则妙含众相犹如虚空不有而有不无而无故名不可思议法身即是本觉人人本觉即是如来是为正因佛性也是如来者即诸法如义无所从来亦无所去故菩萨深证此理直以不来相而来故从远来非至而至故从近来何以如此以身心不动故。

　　尔时佛告无住菩萨言汝从何来今至何所无住菩萨言尊者我从无本来今至无本所佛言汝本不从来今亦不至所汝得本利不可思议是大菩萨摩诃萨即放大光遍照大千界而说偈言。

　　从无本来则来无所来至无本所则至无所至不来不至则法身之理本是如如何来去之有而如来深知菩萨证入此义对众发明欲使现前众等重重证入无相无生之义自信本觉妙明之性本来具足非从外得故如是而问菩萨以如是而答所以世尊赞其是大菩萨也即此一问一答显法无余使人人断惑即是放光照世界也。

　大哉菩萨　　智慧满足　　常以本利
　利益众生　　于四威仪　　常住本利
　导诸群庶　　不来不去

　　若以有为智慧有修有证自有分限不名满足此菩萨以无住为本建一切法称本地风光无得不得一念便名满足本利者即无为以无为任运化利众生前文所谓无生于化不生无化者化大焉于四威仪一味无为使诸众生法而则之各证法身不来不去故世尊赞之也。

　　尔时无住菩萨而白佛言尊者以何利转而转众生一切情识入唵摩罗佛言诸佛如来常以一觉以转诸识入唵摩罗何以故一切众生本觉常以一觉觉诸众生令彼众生皆得本觉觉诸情识空寂无生何以故决定本性本无有动。

　　菩萨意谓我从无为法性来蒙世尊深相赞叹我闻诸佛有二种利一者无为实智二者有为权智若一味用实则群机不能概被若一味用权则三乘不能究竟未审世尊以何法转诸众生情识入唵摩罗唵摩罗此云白净识即是第九识前五六七识是世间相故是情识八识则具含世出世间九识惟是出世间所谓转彼世间情识入出世间之净性佛答惟有一觉我为众生或实或权无方开示究竟本怀惟是一觉何以故佛及众生惟一本觉无二觉故以无二故常以一觉觉诸众生皆得本觉所谓本觉者本自有之与佛无二诸佛已悟众生正迷圣人悯之无方开示无非为此一觉也众生既言其迷不可云无以非无故性常空寂情识所覆妄计动静了情不实则知性决定有本来不动。

　　无住菩萨言可一切识皆缘境起如何不动佛言一切境本空一切识本空空无缘性如何缘起。

　　本师称实而答故曰本来不动菩萨随情而问故曰皆随缘起可字应作如字佛答汝云一切皆随缘起汝今谛观法法何状境不自缘因识显相识不自识因境显识是二者递互为因亦递互为缘识空则境无相境空则识无用识境二处性本空寂不知何者是识能随缘起。

　　无住菩萨言一切境空如何言见佛言见即为妄何以故一切万有无生无相本不自名悉皆空寂一切法相亦复如是一切众生身亦如是身尚不有云何有见。

　　佛答汝前问以何利转诸情识入唵摩罗故我以本觉称实所答故言一切境空汝何以情识为实执有所见汝言云何有见诸佛证真本觉则见及见缘犹如空华本无所有众生为情识所迷能见所见同名妄想且如可见之境性决定是空是无生无相彼不自名因识立名以不自名故皆空寂是一见境例彼一切莫不皆空此乃即外境为辨若即内身则父母未生已前一无所有已生之后四大和合幻成微细推析四大各离何者是身能见之身尚不见何者是所见之境。

　　无住菩萨言一切境空一切身空一切识空觉亦应空。

　　境即是尘身即是根根尘识三即名情识为转情识故说本觉迷去觉除则觉亦应空。

　　佛言可一觉者不毁不坏决定性故非空非不空无空不空。

　　对迷说觉觉亦应空此特名字而本觉自性决定不空不可毁坏非如情识之不实也但此性圆融自在能不变随缘随缘不变而实非空非不空能空能不空但非三乘劣智所解矣。

　　无住菩萨言诸境亦然非空相非无空相佛言如是彼可境者性本决定决定性根无有处所。

　　如佛所说本觉如如不毁不坏非空不空诸境亦应如如非空不空前解根境空故觉亦应空以觉例境此解觉性如如则知境亦如如以境例觉前后相承深契佛意故佛印云如是彼幻境可空彼真境则非空非不空有决定性故言不空无处所故言空。

　　无住菩萨言觉亦如是无有处所佛言如是觉无处故清净清净无觉物无处所故清净清净无色。

　　前以觉例境以觉性如如则知境亦如如今因境之幻色无处所故则知觉之幻名亦无处所而佛印其解为然故言如是于清净性中何处有觉之幻名何处有境之幻色故同一清净清净者即是空义。

　　无住菩萨言心眼识亦复如是不可思议佛言心眼识亦复如是不可思议何以故色无处所清净无名不入于内眼无处所清净无见不出于外心无处所清净无止无有起处识无处所清净无动无有缘别性皆空寂性无有觉觉则为觉善男子觉知无觉诸识则入何以故金刚智地解脱道断断已入无住地无有出入心处无在决定性地其地清净如净琉璃性常平等如彼大地觉妙观察如慧日光利成得本如大法雨入是智者是入佛智地入智地者诸识不生。

　　菩萨因闻性境如如非空不空不可思议则广推根尘识亦复如是可谓闻一而知余者矣佛与印成而复分别之可谓慈悲之至也色者举尘而言清净无名上则言幻境非色二文合看一色以例六尘可推举一眼根以例六根根不能出尘不能入以本觉法界为一大圆镜虽则交光相接智人观之而彼彼不相到非内非外而亦宛然内外非不思议而何世出世间所有诸法皆从心生而心性本空不住三世以刹那不住故求其起处亦不可得识因根境而有分别根尘既泯识亦无处处尚不有何能缘尘而起分别耶是根尘识等性本皆空寂无有觉与不觉法尔如是众生在迷对迷说觉故有觉不觉名若能知本觉如是则无有能所为觉也觉知无觉觉尚不有则诸识复入本觉彼名色等一切皆空直入金刚智地是地即等觉后心一切名相至此悉断断已入无住地者是谓妙觉以妙故不住世间不住出世间不住有不住无不住得不住失究竟心性决定无处虽则无处而性决定不空若定执无处则落外道邪见若定不空应有可见以清净性无朕无兆非状貌可见也以清净故内外无障如琉璃以平等故圣凡并育如大地以本觉妙明观察世出世间纤悉洞了如日光利成得本谓功成行满得入本觉以斯道觉斯民如大法雨此句全是利他前来诸句皆是自利二利具足是入佛智地金刚智地下结释真性不空应合有见以无相故空无见有功能故决定不空也。

　　无住菩萨言如来所说一觉圣力四弘智地即一切众生本根觉利何以故一切众生即此身中本来满足佛言如是何以故一切众生本来无漏诸善利本今有欲刺为未降伏。

　　如佛所说本觉之中本具自利利他之力诸佛菩萨因中所发四弘誓愿菩萨所到金刚智地原是众生本分体用即身中本自满足嗟嗟一切众生高推圣境自甘绝分宁不为自欺也本觉者心佛众生共禀之体自利利他圣凡同具之用诸佛已证凡夫在迷菩萨发四弘誓以求到金刚智地为得菩萨云道心众生凡夫一发道心便名菩萨便名满足故曰菩萨初发心便登正觉也佛印如是者肯诺相半汝说本来满足而不知满足中有不满足本来中有不本来何也诸圣已拔欲刺故证圣乘可称满足凡夫欲刺未降若不修行终难具足菩萨伸明欲启凡夫下劣慢而佛之所答为除外道自然慢一问一答各有其长。

　　无住菩萨言若有众生未得本利犹有采集云何降伏难伏。

　　诚如圣训则一切众生迷此常住本觉用诸妄想攀缘诸欲侵损法身故名欲刺然是欲者众生深着拔之甚难而未审以何方便法门施诸众生令其降所难降拔所难拔。

　　佛言。

　若集若独行　　分别及以染　　回神住空窟
　降伏难调伏　　远离诸欲刺　　解脱魔所缚
　超然露地坐　　识阴般涅槃

　　初句颂八识以此识具见相二分故见分名独行识体是无记故相分名采集识能遍缘六七故总别相摄故以总从别则七六宛然以别就总则惟一八识无有别体故二句颂七六识六识有分别故名分别事识七识有思虑故名染污识以见从相出名采集以相从见入名独行由采集故分别染污随之而起其犹狂猿之难伏也若回光返照摄相归性常居空宅所有难伏之贪嗔悉皆降伏矣且贪嗔等为根本烦恼欲刺为枝末根本既降岂枝末之不能远离耶而魔缚之不能解脱乎欲刺既远魔缚已脱宁非如露地白牛永绝遮障即此识阴便名涅槃矣无瑕师刊本无远离欲刺一句予添入未知可不识者证之或曰和尚所云采集是八识相分差也八识是无记不能采集故若然者云何楞伽偈云心名采集业意名广采集心非八识耶曰此是八识见分非是相分何为相分如所见山河大地是色法无有分别故名采集若以山河大地等色法为八识相分此之色法为在众生身内耶在身外耶若在身内者彼诸山河应无属当云何而云此张家山此李家田耶若在身外于汝有何交涉而云是汝相分若定执彼无知而此有觉分此见相二分正是凡夫外道所执云何显发圣教异彼外道耶曰相分是八识变起故经云山河大地咸是妙明心中所现彼外道不知从自识变起故异正教也若如汝所言而复引类不全彼云一迷为心决定惑为色身之内不知色身外洎山河虚空大地咸其所现秪这不知二字正指心境双迷分自别他作内外见佛为遮此过故立此万法唯识宗唯一自心更无他物剖一心而为二分以生灭不停者为相分离缘独立者为见分彼二乘得灭意根便是灭相分也未尽见分取证涅槃迷彼宝所故目小乘颂云二乘不了因迷执宁非不了见分谬执意根尽为涅槃耶若见分尽即证大涅槃成圆镜智无从有身境之异也若不是相分者彼所灭意根是何分也曰所灭意根是六识于八识何预若所灭意根不预八识非相分者则一身之内应具二知何者是汝经云性中相知用中相背相背故功用不同开为六七以相知故总是一心八识无别有用即彼六七为相分六七无别有知所知所见即八识见分世出世间所有万法不出此二摄尽无遗若谓此外别有山河大地无知色法为相分与彼凡外何所异焉故马祖曰凡所见色即是见心韶国师云心外无法满目青山西天比丘有思淫女思久梦遗觉后乃云彼既不来我亦不去不去不来而淫事得办宁非万法唯心乎豁然大悟证阿罗汉岂非悟此相分虚幻不实而又能成办妄业耶但未尽见分秪证小果故经云汝诸声闻虽得六销犹未亡一此一六之义岂非见相二分耶若以缘尘分别者谓之见分山河等色法谓之相分彼此两立所谓万法唯识甚难融会矣若云八识是无记性不能攀缘此复不然颂云性惟无覆五遍行此一句明分二分也此中遍行与彼五六七识之遍行同耶异耶若有异者至何分齐知其为异若无异者岂有彼能攀缘而此独不能攀缘耶若云此能生起不能取境故不名采集者此亦不然生起是卒尔心不是作意何也觉时或有精细者先作意而后动念梦时是谁作意往来酬答宛然知觉苟许生起非卒尔心所触者与谁相触而起受想思耶终不应言心自触心心自受心若不许其言何故不许相分是八识采集而云相分是世间山河大地等色法耶经云见色之时见非是色岂非是自己相分之见非是山河等色耶见见之时见非是见岂非是见分之见非见相之见耶见犹离见见不能及岂非尽此二分乃真唯识性耶予私谓无他此论自西天传流此土年代浸远不无其讹所谓字经三写乌焉成马学者未能见性宗师旧说以为有知者是见分无知者是相分吾未闻世人唤山作人谓他各有心识觉知若未有此见则各各知人是有情山等是无情不知此论欲成立何事欲遮何道也若然者如和尚所论遮何等过成立何功答遮自他内外取舍之过成立自性无碍自在之德譬如良马见自身影不复惊怖又如有人为人所触勃然起嗔若自触自身则嗔不复起以了自己故今之成立亦复如是了万法唯识不复有生死等怖不立自他等相超然自得矣。

　　无住菩萨言心得涅槃独一无伴常住涅槃应当解脱佛言常住涅槃是涅槃缚何以故涅槃本觉利觉利本涅槃涅槃觉分即本觉分觉性不异涅槃无异觉本无生涅槃无生觉本无灭涅槃无灭涅槃本故无得涅槃涅槃无得云何有住善男子觉者不住涅槃何以故觉本无生离众生垢觉本无寂离涅槃动住如是地心无所住无有出入入唵摩罗识。

　　菩萨闻回神住空窟即得离欲刺脱魔缚而识阴得入涅槃是知涅槃独一无伴安乐无比常住于此得解脱不佛谓涅槃为安乐众生为狂劳所困故说法门以治之若病去药存执药反以为病故是涅槃缚也永嘉云舍妄想取真理取舍之心成巧伪学人不了用修行犹如避溺而投火义同所言涅槃即是自性本觉之安乐也非从修为所得在众生最初一念未生已前为本觉为因因在菩萨修行末后证得为涅槃为果果以本末不二故涅槃即本觉本觉即涅槃其间本分无生无灭悉等无异以涅槃即是本有之觉故无得者尚无有得有何可住若了本觉无得即知涅槃无住以本觉无生无住则涅槃无动无住若住如是金刚智地则知心离三际入唵摩罗识也前问以何利转转诸众生情识入唵摩罗识佛答但依本觉无生之理证入无生到金刚智地自然而入也。

　　无住菩萨言唵摩罗识是有入处处有所得是得法也。

　　菩萨恐三乘作有得想故伸以问之若唵摩罗识即本觉净识应无所得有得则非本觉如前所示今言识有所入有入即有得那得言无。

　　佛言不也何以故譬如迷子手执金钱而不知有游行十方经五十年贫穷困苦专事求索而以养身而不充足其父见子有如是事而谓子言汝执金钱何不取用随意所须皆得充足其子醒已而得金钱心大欢喜而谓得钱其父谓言迷子汝勿欣怿所得金钱是汝本物汝非有得云何可喜善男子唵摩罗者亦复如是本无出相今即非入昔迷故非无今觉故非入。

　　迷子喻五阴众生金钱喻本觉净识迷背不知喻迷而不觉游行十方喻备造十恶经五十年喻五阴为谬既迷法界真性执五阴为自己无禅定资身曰贫无法财养命曰穷绵历六道曰困受种种逼迫曰苦专事求索有二种一者众生为养身命求索五欲名利等二者外道颇厌世间求生天上修行邪见等彼二者皆依世间有为功用故不充足其父见子有如是事者即诸佛默然知众生具足本觉净识起以说法而示导之故曰奇哉众生皆有如来智慧德相良由妄想执着不能证得我当说法令其开悟此之谓也而谓子言汝执金钱盖六道众生虽则五阴相隔而本觉妙性未尝有失若能开悟则一切具足其子惺已者喻众生悟入虽则悟入心大欢喜作有得想其父谕其本有之物非从外得何喜之有合喻唵摩罗识人人本具向因迷而不返故谓之出出而未尝出也今因我开示汝等悟入故谓之入入而未尝入也何以故以本觉自性非出非入以文字诠表示人有出入名若忘名契旨则得得非得。

　　无住菩萨言彼父知其子迷云何经五十年十方游历贫穷困苦方始告言。

　　父子情同一体子乐则父乐子忧则父忧初见子迷何不即救要待五十年方起救之岂父之心也耶。

　　佛言经五十年者一念心动十方游历远行遍计。

　　涅槃经有四种喻借喻非喻似喻假喻此即借喻也以五阴难晓借世间年数以喻之非同世间实隔长远也若一念未生已前即等诸佛称体富足一念已生即落五阴备造十恶便名贫穷远行则备历六道遍计则广执名相。

　　无住菩萨言云何一念心动佛言一念心动五阴俱生五阴生中具五十恶。

　　一念不生则本觉自心名字尚不可得一念既生则千思万虑皆属五阴由思虑故一阴十恶则五阴五十恶顿然具足以佛与众生于一念已生未生便分得失故古人恒劝学者向一念未生前会乃至父母未生前洪蒙未判前看莫有不根乎此也。

　　无住菩萨言远行遍计游历十方一念心生具五十恶云何令彼众生无生一念佛言令彼众生安坐心神住金刚地静念无起心常安泰即无生一念。

　　菩萨意谓一念心生便具众恶诚如圣训不可不慎也而凡夫集气所醉云何得无生念若用心遏捺是止病若任心生灭是任病若动心修为是作病若永灭不生是灭病未审世尊以何方便修行令入佛答四威仪中以坐为上令彼众生安坐心神自然住金刚地静念无起身心安泰无别方便也六祖云汝但不思善不思恶只恁么去自然心入无生湛然常寂本于此。

　　无住菩萨言不可思议觉念不生其心安泰即本觉利利无有动常在不无无有不无不无不觉觉知无觉本利本觉觉者清净无染不变不易决定性故不可思议佛言如是。

　　向因背觉合尘千思万虑劳役心神今也蒙佛开示离尘则无念无念则无觉觉念两忘则心神安泰非因修得是本觉本利其间非动非静非得非失本觉常然如手内之金钱常在不无有无之义随世间有四句所谓有无非有非无亦有亦无既悟本觉则四句尽遣故曰无有不无不无不觉者对昔时之迷觉知无觉对今日之悟以悟故所得本觉是本利本觉得得非得能觉是者不为有无得失等所染亘古常存故曰不易始终无异故曰不变以性决定故不可思议也。

　　无住菩萨闻是语已得未曾有而说偈言。

　　菩萨向所闻者皆是三乘权说权实互隐心未尽惑今闻一乘了义无余故自庆得未曾有。

　尊者大觉尊　　说生无念法　　无念无生心
　心常生不灭　　一觉本觉利　　利诸本觉者
　如彼得金钱　　所得即非得

　　余经皆称世尊而此经概称尊者尊者乃罗汉之通称岂如来类罗汉耶而佛亦名阿罗汉又是译人本国之尊名故不可定尊者而云大觉尊则拣异小阿罗汉也说无生无念之法无念无生之心非世尊而孰能说之虽说无生无念之法而心未尝生灭及不生灭生与无生灭与不灭皆自本觉自然妙用用是妙利利诸众生众生无得而我亦非与。

　　尔时大众闻说是语皆得本觉利般若波罗蜜。

　　金刚三昧经注卷第二
卍新纂续藏经第 35 册 No. 0651 金刚三昧经注解


　　金刚三昧经注卷第三

　　明会稽显圣寺沙门　圆澄　注

　　入实际品第五

　　实际理地不受一尘佛事门中不舍一法不受一尘故大众得所非得不舍一法故不妨以方便导人又不受一尘则问答无门不舍一法故无问自说。

　　于是如来作如是言诸菩萨等本利深入可度众生若后非时应如说法时利不俱顺不顺说非同非异相应如说引诸情智流入萨婆若海无令可众挹彼虚风悉令彼庶一味神乳世间非世间住非住处五空出入无有取舍何以故诸法空相性非有无非无不无不无不有无决定性不住有无非彼有无凡圣之智而能恻隐诸菩萨等若知是利即得菩提。

　　印前菩萨得所无得即是本觉利行乘此利行可度众生如现前大众根利时熟当以无说为说无化为化无修是修无得是得直如良马见鞭影而行不待多说若如来灭后根钝时非当如正法种种方便而说之也若五浊斗诤之时纯是邪见钝根当顺不顺说顺则方便不顺则种种呵斥呵斥即是逆化顺即是正化正则权实并施逆则惟权无实何以作如是三种说盖根性万差故非同不可一概本觉一致故非异不可永弃故当顺其相应方便逗化故曰引诸情智流入萨婆若海情即是邪钝智即是利根恶世虽钝亦有可化之众无令可众虚过无益众庶虽则不等而菩萨运慈等以神乳而孚育之世间出世间住即是世间相非即是出世间相洞了五空无有取舍何以无取舍以法相空无自性不属有无而亦非不有无无决定性故不住有无岂凡夫权位圣贤之智而能测哉能知是利即是菩提。

　　尔是众中有一菩萨名曰大力即从座起前白佛言尊者如佛所说五空出入无有取舍云何五空而不取舍佛言菩萨五空者三有是空六道影是空法相是空名相是空心识义是空菩萨如是等空空不住空空无空相无相之法有何取舍入无取地则入三空。

　　三有者即欲有色有无色有六道者地狱饿鬼畜生天人阿修罗欲有名五趣杂居地总收五处色有即色界无色有即无色界三有广被四生六道统具二十五有同是真心中影像非有非无非不有无三有六道是世间义法相名相则举世出世间如是名相皆依识心而有分别内穷心识本空则外之名相何有虽云三有六道名相心识一切皆空而空亦不可得何也诸佛为度众生文字诠表目之曰空然空不自知为空有不自知为有以称性法不可得故何取舍之有。

　　大力菩萨言云何三空佛言三空者空相亦空空空亦空所空亦空如是等空不住三相不无真实文言道断不可思议。

　　空相亦空上所谓三有六道等空空亦空所谓空不住空也所空亦空者能所皆空也所说空等虽无能所等相而不无真空之性实而非虚但非文字语言所到故谓之不可思议也。

　　大力菩萨言不无真实是相应有佛言无不住无有不住有不有之法不即住无不无之相不即住有非以有无而诠得理菩萨无名义相不可思议何以故无名之名不无于名无义之义不无于义。

　　菩萨问不无真实是相应有云何复说三有六道等相是空佛答无不住无有不住有其间必有真性之所建立若非真性能有能无而法法无性彼彼不相到不有应是无以无不住无故不即住无不无应是有以有不住有故不即住有然非有无何以诠表其理而示诸后人而真实性中虽无名义然亦不无名义故难思议也无名而能名无义而能义释成法性不思议也。

　　大力菩萨言如是名义真实如相如来如相如不住如如无如相相无如故非不如来众生心相相亦如来众生之心应无别境。

　　名不自名因名诠义义不自义因义显名既互无自性即真实如如所言如来者亦应惟名以如不住如同于有无名义以如中无相相中无如非如非不如故是如也而众生心相相既是如心岂不如故曰无别境也。

　　佛言如是众生之心实无别境何以故心本净故理无秽故以染尘故名为三界三界之心名为别境是境虚妄从心化生心若无妄即无别境。

　　众生心性本净犹如宝镜本来如是垢积秽生便不明了心染情垢便有三界犹如病眼别见空华似有外境究竟虚妄非离眼而别有亦非眼中本有皆病为谬眼病若除空本无华三界万法皆由妄心所见似有外境究竟谛观非离心而别有亦非心中本有若了妄心本空则如如无别也。

　　大力菩萨言心若在净诸境不生此心净时应无三界佛言如是菩萨心不生境境不生心何以故所见诸境唯所见心心不幻化则无所见菩萨内无众生三性空寂则无己众亦无他众乃至二入亦不生心得如是利则无三界。

　　菩萨领前心外无境之意谓境由心染而起若心在净境则不生佛印可其解也心不生境犹镜之不生山河也境不生心犹山河不来入镜也虽各各不相到而腾辉弄影皆镜之功由镜之所现也心境虽各各不相生而能见所见莫不皆心之幻现也心若不幻则无所见印其心在净则境不生矣以不生故内不见众生无善性恶性无记性外无境故则无他众得如是利用何三界之有。

　　大力菩萨言云何二入不生于心心本不生云何有入佛言二入者一谓理入二谓行入理入者深信众生不异真性不一不共但以客尘之所翳障不去不来凝住觉观谛观佛性不有不无无己无他凡圣不二金刚心地坚住不移寂静无为无有分别是名理入行入者心不倾倚影无流易于所有处静念无求风鼓不动犹如大地损离心我救度众生无生无根不取不舍菩萨心无出入无出入心入不入故故名为入菩萨如是入法法相不空不空之法法不虚弃何以故不无之法具足功德非心非影法尔清净。

　　真性即是理不异者心佛众生三无差别也此言体同也而复不一者此言位别也释不异之义若不异者则佛及众生应无差别以位不齐故言不一若谓此性生佛共同则应一人成佛则一切皆成皆成则不名不一若不成则不名不异佛谓理虽无异事则不同诸佛证穷法界等一清净众生为客尘所翳自障不入不得不异佛知无异故欲使众生断障得入故说真性之理不异如是开示使知生佛异与不异一与不一了然明辨能信自性不出不入时中凝住觉观谛观佛性不有者如矿中之金不得因缘炼制终不见金故不无者矿中决定有金故非同顽石之无也凡夫随事顺取则自他宛然诸圣顺理逆观则自他俱寂以俱寂故不见凡圣之二以不见故则住金刚心地也行入者即逆事把守也以把守故心不倾倚事乃心之影像了影即是自心之像不为外境所动以了境无处所故了境无处则心不攀缘故曰静念无求也譬如风能鼓动万物不能动于大地境风能动一切凡夫而不能动于金刚心行人也何以不能耶凡有心则能动是菩萨了心非心彼外境岂能动也然守往不动则落二乘不能化利众生是菩萨虽则了心不动以不坏慈悲能炽然常动救度众生所谓圣人无已而靡所不已也理入无生行入无相无生无相故不取不舍离取舍故心境如如当体湛然非出非入何为无出理性无生故何为无入事行无相故犹如宝镜内无所出外无所入而形影斯睹了然不昧也以不昧故法相不空何故不空以心中具足法性出生功德虽则具诸功德而心刹那无生故非影前尘空故法尔如是非造次也。

　　大力菩萨言云何非心非影法尔清净佛言空如之法非心识法非心使所有法非空相法非色相法非心有为不相应法非心无为是相应法非所现影非所显示非自性非差别非名非相非义何以故义无如故无如之法亦无无如无有无如非无如有何以故根理之法非理非根离诸诤论不见其相菩萨如是净法非生之所生生非灭之所灭灭。

　　空如法者空乃真如之体如乃真如之用如是体用非能所之法非能故非心能主非识能别非所故心不能使非无故非空非有故非色有为者是世间相应于出世间为不相应无为法相出世间为相应于世间为不相应真如体用非世间非出世间故有为无为皆不预也凡所见色即是见心心不自心因色显发究心无处则影亦非有真如体用无声臭故非相之能显非言之能示非自性则非体非差别则非用非相即非境非义则非理何也真如义中无有如名无有无如非无如有此二句于真如中递互生起各无自性惟有名字何以惟名根理之法非理非根根即根境理即义理根境非相义理无生故皆不有二者既非诤论何有如是净法即真如无生无相之体用非生心动念而法为之生非起意灭除而法为之灭故所谓言思道断心行处灭不可以智知不可以识识在各人自肯得旨为妙也。

　　大力菩萨言不可思议如是法相不合成不独成不羁不绊不聚不散不生不灭亦无来相及以去相不可思议。

　　领前开示之意皆不可思议也不合者领前不共之意不独者领前不一之意不为烦恼所羁不为五欲所绊不聚者内无所积不散者外无所缘盖真理虚玄非心思言识之可得也。

　　佛言如是不可思议不思议心心亦如是何以故如不异心心本如故众生佛性不一不异众生之性本无生灭生灭之性性本涅槃性相本如如无动故一切法相从缘无起起相性如如无所动因缘性相相本空无缘缘空空无有缘起一切缘法惑心妄见现本不生缘本无故心如法理自体空无如彼空王本无住处凡夫之心妄分别见如如之相本不有无有无之相见惟心识菩萨如是心法不无自体自体不有不有不无菩萨无不无相非言说地何以故真如之法虚旷无相非二乘所及虚空境界内外不测六行之士乃能知之。

　　前文理入行入非心非影菩萨解不可思议而如来恐在会之众推在圣贤分上自甘绝分佛谓即如来不思议心一切众生心亦如是何以亦如是耶盖真如界中绝生佛之假名皆是自心之别号故无异也以无异故众生佛性即如来之性不一不异众生之性无生灭即真如之性无生灭也何也三乘所观生灭与不生灭如同水火不相和合一乘顿观当其生灭即不生灭生灭者相也能生灭者性也于真如分中无能无所一本无有以真如无动则亦无静静乃寂灭之性动乃生灭之相二者等观真如何有若执无有则落二乘断见不妨缘起起即无起动即不动以真如不守自性则随缘变现以真如不坏自性能不变随缘以因缘性相性本空无故能圆融自在凡夫不了真如如是于能缘所缘能空所空不知本无惑心妄现而安知现本不生如空华幻影当其现处本来无有心生妄惑则一切皆有心契真如则一切皆无空王者即虚空之性广大自在喻之为王而虚空无乎不在求其处所了不可得而凡夫之心虚妄分别谓有处所安知真如之相相本如如本来无有无有之相皆由众生惟心所见不无自体法从心生也无体则法无所依自体不有心从缘现也缘散则心亦不有无与不无皆非言语所到以真如之境非二乘所测也。

　　大力菩萨言云何六行愿为说之佛言一者十信行二者十住行三者十行行四者十回向行五者十地行六者等觉行如是行者乃能知之。

　　十信者楞严云从真妙圆重发真妙妙信常住一切妄想灭尽无余中道纯真名信心住真信明了一切圆通阴处界三不能为碍如是乃至过去未来无数劫中舍身受身一切习气皆现在前是善男子皆能忆念得无遗忘名念心住妙圆纯真真精发化无始习气通一精明唯以精明进趣真净名精进心心精现前纯以智慧名慧心住执持智明周遍寂湛寂妙常凝名定心住定光发明明性深入唯进无退名不退心心进安然保持不失十方如来气分交接名护法心觉明保持能以妙力回佛慈光向佛安住犹如双镜光明相对其中妙影重重相入名回向心心光密回获佛常凝无上妙净安住无为得无遗失名戒心住住戒自在能游十方所去随愿名愿心住阿难是善男子以真方便发此十心心精发晖十用涉入圆成一心名发心住心中发明如净琉璃内现精金以前妙心履以成地名治地住心地涉知俱得明了游履十方得无留碍名修行住行与佛同受佛气分如中阴身自求父母阴信冥通入如来种名生贵住既游道胎亲奉觉胤如胎已成人相不缺名方便具足住容貌如佛心相亦同名正心住身心合成日益增长名不退住十身灵相一时具足名童真住形成出胎亲为佛子名法王子住表以成人如国大王以诸国事分委太子彼刹利王世子长成陈列灌顶名灌顶住阿难是善男子成佛子已具足无量如来妙德十方随顺名欢喜行善能利益一切众生名饶益行自觉觉他得无违拒名无瞋恨行种类出生穷未来际三世平等十方通达名无尽行一切合同种种法门得无差误名离痴乱行则于同中显现群异一一异相各各见同名善现行如是乃至十方虚空满足微尘一一尘中现十方界现尘现界不相留碍名无著行种种现前咸是第一波罗蜜多名尊重行如是圆融能成十方诸佛轨则名善法行一一皆是清净无漏一真无为性本然故名真实行阿难是善男子满足神通成佛事已纯洁精真远诸留患当度众生灭诸度相回无为心向涅槃路名救护一切众生离众生相回向坏其可坏远离诸离名不坏回向本觉湛然觉齐佛觉名等一切佛回向精真发明地如佛地名至一切处回向世界如来互相涉入得无挂碍名无尽功德藏回向于同佛地地中各各生清净因依因发挥取涅槃道名随顺平等善根回向真根既成十方众生皆我本性性圆成就不失众生名随顺等观一切众生回向即一切法离一切相唯即与离二无所著名真如相回向真得所如十方无碍名无缚解脱回向性德圆成法界量灭名法界无量回向阿难是善男子尽是清净四十一心次成四种妙圆加行即以佛觉用为己心若出未出犹如钻火欲然其木名为暖地又以己心成佛所履若依非依如登高山身入虚空下有微碍名为顶地心佛二同善得中道如忍事人非怀非出名为忍地数量销灭迷觉中道二无所目名世第一地阿难是善男子于大菩提善得通达觉通如来尽佛境界名欢喜地异性入同同性亦灭名离垢地净极明生名发光地明极觉满名𦦨慧地一切同异所不能至名难胜地无为真如性净明露名现前地尽真如际名远行地一真如心名不动地发真如用名善慧地阿难是诸菩萨从此已往修习毕功功德圆满亦目此地名修习位慈荫妙云覆涅槃海名法云地如来逆流如是菩萨顺行而至觉际入交名为等觉此经一乘顿教顿圆佛体不同缨络惟取楞严为准以金刚三昧与楞严三昧般若波罗蜜涅槃佛性同体异名故也。

　　大力菩萨言实际觉利无有出入何等法心得入实际佛言实际之法法无有际无际之心则入实际。

　　佛说本觉利行无出无入六行之士有修有证是二者甚不相应未审欲入实际以何心法得入佛答我说本觉利行是体是因六行是行是用由用达体达体则因亡因亡则无证无得即此无证无得心无涯际是入实际义无别有际也。

　　大力菩萨言无际心智其智无涯无涯之心心得自在自在之智得入实际如彼凡夫软心众生其心多喘以何法御令得坚心得入实际。

　　由六行而入实际入实际则功行两忘如如在定心智无涯诚如圣训若凡夫心喘入定犹难何能入于实际未审以何法御耶但凡修止入定有四位一风二气三喘四息至息道绵密方得入定尔今凡夫之辈虽离风气犹有喘追故请法以御之也。

　　佛言菩萨彼心喘者以内外使随使流注滴沥成海大风鼓浪大龙惊骇惊骇之心故令多喘菩萨令彼众生存三守一入如来禅以禅定故心则无喘。

　　内外使者即五十一心所用分内外心能使物即是如来心随物使是名凡夫滴沥犹言积集也心随使流积集万法容内心海犹海之内百川也以八识具含无始种子大风者即六尘境界大龙者即心王也此心灵变自在喻之如龙故楞伽云八识如大海六识境界风七识波浪生义同若能修止止久则喘除喘除则息道绵密攸然入定住定则无喘此必然之理也。

　　大力菩萨言何谓存三守一入如来禅佛言存三者存三解脱守一者守一心如入如来禅者理观心如入如是地即入实际大力菩萨言三解脱法是何等事理观三昧从何法入佛言三解脱者虚空解脱金刚解脱般若解脱理观心者心如理净无可不心。

　　虚空解脱者即是法身犹如虚空充塞十方无乎不在无形段可得非边表可求金刚解脱即是妙有犹如金刚入泥入水不为污损般若解脱即真空破一切幻有故是三者非一非三而亦即三即一故名不可思议也心如理净者智契真如非生非灭非有非无非垢非净离一切相即一切法实谓文言道断心思路绝古人所谓去无汝用心处是也。

　　大力菩萨言云何存用云何观之佛言心事不二是名存用内行外行出入不二不住一相心无得失一不一地净心流入是名观之菩萨如是之人不住二相虽不出家不住在家故虽无法服不具持波罗提木叉戒不入布萨能以自心无为自恣而获圣果不住二乘入菩萨道后当满地成佛菩提。

　　心即是理事即是境心境如如是名不二内即是心外即是境舍事从理谓之入以理就事谓之出以如如故不二不二故常住一相无得无失事得理融谓之一理随事变谓之不一若事若理皆从净心流入也能如是修观之人不住二相谓有无生灭事理染净等相也以不二故非真非俗超然住虚空地不假法服不具持戒而直入菩萨乘迥超二乘也此名初心正觉佛华严谓初发心便登正觉思益谓未得果而圣义同自迦叶以下诸大祖师皆住此地所以僧问南阳忠国师曰和尚所证法身与三世诸佛是同是别师曰汝问因中法身耶果上法身耶曰某甲愚蒙不知乞和尚开示师曰若问因中法身老僧与天下老和尚三世诸佛如水注一瓶水更无少欠若问果上法身老僧未梦见在从此发信由十住十行十回向等觉乃登妙觉故曰后当满地成佛菩提今人不识此位将谓悟道便同果佛高推圣境自甘绝分不即发心者哀哉。

　　大力菩萨言不可思议如是之人非出家非不出家何以故入涅槃宅着如来衣坐菩提座如是之人乃至沙门宜应敬养。

　　所言出家者一曰世俗家二曰三界家三曰无明家前文虽不出家不出三界无明家也不住在家已出世俗家也此非出家非不出家者所谓未得果而圣也何则若悟真如实际之理无生无相心获安乐已受如来衣荫不但人天之敬仰沙门亦应敬养如庞居士流又沙门者佛之通称也。

　　佛言如是何以故入涅槃宅心越三界着如来衣入法空处坐菩提座登正觉一地如是之人心超二乘何况沙门而不敬养。

　　印释前解为是心越三界名入涅槃不在剃发入法空处名著佛衣不在披缁登正觉名坐菩提座不在道场也。

　　大力菩萨言如彼一地及与空海二乘之人为不见也佛言如是彼二乘人味着三昧得三昧身于彼空海一地如得酒病惛醉不醒乃至数劫犹不得觉酒消始悟方修是行后得佛身如彼人者从舍阐提即入六行于行地所一念净心决定明白金刚智力阿鞞䟦致度脱众生慈悲无尽。

　　彼一地者即初心正觉之地及与真如性空之海实大心境界非二乘所得见也如来印解非二乘全无但为三昧所醉暂时迷失定醒发心还得佛地如是存用观想之人从舍阐舍一念发心即入六行一地者即圆教初信心地亦是干慧地慧与佛齐未与如来法流水接从是发足修行六行以臻妙觉如斯亦由渐而入何称顿教大心此菩萨一念净心决定明了同金刚力不同三乘渐机上地下惑自相犹豫而不明了者比一获己利即运慈悲普度众生所以不同二乘也。

　　大力菩萨言如是之人应不持戒于彼沙门应不敬仰佛言为说戒者不善慢故海波浪故如彼心地八识海澄九识流净风不能动波浪不起戒性等空持者迷倒如彼之人七六不生诸集灭定不离三佛而发菩提三无相中顺心玄入深敬三宝不失威仪于彼沙门不无恭敬菩萨彼仁者不住世间动不动法入三空聚灭三有心。

　　二乘持持犯作止之戒大乘不持非谓不持性戒也沙门不敬仰内契平等不敬功德天不厌黑暗女两皆弃舍也佛答彼说戒者实无戒可说为众生有十不善故教其舍不善而修于善有种种慢故劝其舍慢而修谦敬为心识扰动犹如大海波浪令修戒止止其烦动而住清净故说持戒如彼存用观修八识海澄不为八风所动何更持戒八识即心九识即性波浪即七识风即六尘是人七六不生已入灭定不必更灭虽不更灭而亦不起灭定广作佛事故不离佛而发菩提心无相不碍于相于中道心中超然顺入三宝一体虽无可敬而亦不违于敬也。

　　大力菩萨言彼仁者果满于足德佛如来藏佛形像佛如是佛所而发菩提心入三聚戒不住其相灭三有心不居寂地不舍可众入不调地不可思议。

　　彼能如是存用造观于一念便称满果以能随顺三佛故足德佛即报身佛如来藏佛即法身佛形像佛即应身佛一念圆现三佛发菩提心不坏化仪故持三戒不违法身故不着事灭三有则不住世间不居寂地不住出世间以应身如幻如化故于世出世间无所住着不坏慈悲故有可度之机随应说法不调地者无调不调即无功用行非三乘思议之境也。

　　尔时舍利弗从座而起前说偈言。

　　大力菩萨启问何以舍利弗说偈耶盖此品标名入实际品菩萨既入实际分无可赞身子乃二乘之人表第二义门又谓之傍赞也二乘极多何以身子独赞宁有意乎以此实际之理非智慧莫能仿佛也。

　具足般若海　　不住涅槃城　　如彼妙莲华
　高原非所出　　诸佛无量劫　　不舍诸烦恼
　度世然后得　　如泥华所出　　如彼六行地
　菩萨之所修　　如彼三空聚　　菩提之真道
　我今住不住　　如佛之所说　　来所还复来
　具足然后出　　复令诸众生　　如我一无二
　前来后来者　　悉令登正觉

　　般若波罗蜜即非般若波罗蜜是名般若波罗蜜以三谛三境圆融照了不偏不倚是名具足此述一品所谈圆融之义以圆融故不住生死不住涅槃二边不住亦非离生死而别求涅槃即生死即涅槃虽不住生死而不碍出生入死度诸众生不住涅槃而亦常受安乐不为烦恼所污故如妙莲华即染而净也如是圆融智慧非二乘所有如莲华非高原所出也然是智慧诸佛非造次而得无量劫不舍烦恼度尽世间众生然后乃得如彼泥华上以法合喻此以喻合行菩萨度世以何为行释云惟此六行是其所行六行为所行以何为得道惟彼三空是道如来于此六行三空经劫修习我亦当如佛誓住生死不住涅槃是一生乃至无量生来此世界化利众生具足智慧然后自出三界我愿如是令法界一切众生各各亦同此愿使前后来皆登正觉。

　　尔时佛告舍利弗言不可思议汝当于后成菩提道无量众生超生死海尔时大众皆悟菩提诸小众等入五空海。

　　真性空品第六

　　尔时舍利弗而白佛言尊者修菩萨道无有名相三戒无仪云何摄受为众生说愿佛慈悲为我宣说佛言善男子汝今谛听为汝宣说善男子善不善法从心化生一切境界意言分别制之一处众缘断灭何以故善男子一本不起三用无施住于如理六道门杜四缘如顺三戒具足。

　　身子智慧第一一席所闻便解真性空义于性空中于菩萨道无名无相前云六行是菩萨所行三空是菩萨所证乃得无相有二义故一者自证法不可得故无相二者不通他解上地下惑不相知故无相道无名相而戒岂有实仪耶既无仪范可依欲化众生将何摄伏佛答实无名相定仪可得善不善法皆依自心之所幻立若能了心无有则无名无相若不能如是悟心则观意语分别何以故心外无法法从心生心之生法先由意语一念不生外境何状故曰制之一处众缘断灭一处有二一者缘真放心无为一味修止天台谓体真止而有多种分别具如止观二者缘俗系念佛名或持咒诵经故曰制之一处则无事不办修止则止无所止缘佛则念无所念无念则不计有无无止则不起分别不分别则一尚无名何三之有一三不辨则常住真如住真如故六道门杜三用者即空假中也此答菩萨道无名相义。

　　舍利弗言云何四缘如顺三戒具足佛言四缘者一谓作择灭力取缘摄律仪戒二谓本利净根力所集起缘摄善法戒三谓本慧大悲力缘摄众生戒四谓一觉通智力缘顺于如住是谓四缘善男子如是四大缘力不住事相不无功用离于一处则不可求善男子如是一事通摄六行是佛菩提萨婆若海。

　　作乃有作以戒有作为性故择谓择善如是应作如是不应作等灭恶以如是力用舍为缘律仪则作止持犯善恶对待得名摄善则菩萨本事不假对待以一味善根集福为缘本慧者菩萨根本智慧非安排而得此自利之德自利既具复须利他普运大悲济度众生若不度生堕二乘道一觉者即本觉即中道法身神通出假即解脱智烛幻有即般若是三者顺如而住用答三戒无仪上二句是别此一句是总总别相收不出自心是四大缘诠表示人不无其名究竟实际本来无相以不住事故虽不住事用时了了故曰色里胶青水中咸味也若离自心求其名相则了不可得一事摄六行者则一心备具六位也何止六行善不善法从心化生则世出世间何所不该六行是因萨婆若是果因该果海果彻因源曾有外乎自心者耶。

　　舍利弗言不住事相不无功用是法真空常乐我净超于二我大般涅槃其心不系是大力观是观觉中应具三十七道品法。

　　不住事相者不著有为也不无功用者不碍有为也不著有为即真谛不碍有为即俗谛真俗不二以真空法性为体圆融并运以并运故成就四德超越二我证大安乐心亦不执安乐是大力观即前大力菩萨所问之观是观应具道品领解不无功用之全也。

　　佛言如是具三十七道品法何以故四念处四正勤四如意足五根五力七觉分八正道等多名一义不一不异以名数故但名但字法不可得不得之法一义无文无文相义真实空性空性之义如实如如如如之理具一切法善男子住如理者过三苦海。

　　佛言如是具三十七道品法是道品名虽多而义惟一心心无二用故不异次第不同故不一以文字诠表有三十七数究竟实理法不可得何以不得真如性空之中非文非义以无文故文言道断以无义故名第一义空惟文与义皆从真空性中流出真性如如以如如故具一切法也。

　　舍利弗言一切万法皆悉言文言文之相即非为义如实之义不可言说今者如来云何说法。

　　如佛所说文言非义而真义无说未审世尊以何说法若一向称实而应常默然若一向方便分别又堕文义于此两难取信所以问之。

　　佛言我说法者以汝众生在生说故说不可说是故说之我所说者义语非文众生说者文语非义非义语者皆悉空无空无之言无言于义不言义者皆是妄语如义语者实空不空空实不实离于二相中间不中不中之法离于三相不见处所如如如说如无无有无有于无如无有无有无于有有无不在说不在故不在于如如不有如不无如说。

　　法本无说以众生在生死之间不能出离故于不可说中方便为说佛所说义语非文者如人实到北京其所称述皆是真实众生所说文语非义者如人道听途传凡有所说皆是虚妄以未到故佛所说义既不同于世语有何实义以外道所说断常所杂是名戏论凡夫所说秪知世间不信出世间是名虚妄三乘所说互成得失秪名方便而佛之说实空不空非空即有空实不实非有而无有无非即应是中道而中亦非中三者不着故无处所既无处所以何说如如如而说以真如不属文字不属语言故不涉有无故不计得失不着凡圣故说亦如是也下数句说如如如说意以真如中无有对待之名因有无对待说无有之无以治之有无既去无有于无如真如中无无而真如中有亦无有众生着二边故流浪生死佛所说法令其不住二边故说中道如如究竟绝言如亦不有虽则不有度众生故不无如说。

　　舍利弗言一切众生从一阐提阐提之心住何等位得至如来如来实相佛言从阐提心乃至如来如来实相住五等位一者信位信此身中真如种子为妄所翳舍离妄心净心清白知诸境界意言分别二者思位思者观诸境界唯是意言意言分别随意显现所见境界非我本识知此本识非法非义非所取非能取三者修位修者常起能起起修同时先以智导排诸障难出离盖缠四者行位行者离诸行地心无取舍极净根利不动心如决定实性大般涅槃唯性空大五者舍位舍者不住性空正智流易大悲如相相不住如三藐三菩提虚心不证心无边际不见处所是至如来善男子五位一觉从本利入若化众生从其本处。

　　梵语一阐提此云信不具从不具信心已来一念发心便舍阐提于中经何等位到如来地佛言有五信者信为道源功德母长养一切诸善根故信当其首信有十种分别要而言之不出自信身中有真如种子虽有种子为妄所障不得显现又信所障非他皆由自己意言分别若了意言境界何有思者即十住信者从闻生信思者由思发解解知境界皆由意言非是本识何以非耶以本识中非法即非文言亦复非义文义俱非何能所取舍之有修者即十行由解发行起心修观心观同时观能破惑惑破则智生智生则出障离盖矣行者即十回向回己向他不着己求故离诸行地自行已圆故不动决定舍者即十地舍凡入圣舍凡则不住有舍圣则不住空惟空与有皆从正智流出调停众生有无变易各适机宜不令空弃是谓大悲悲而云大者无缘慈悲等视群有不拣冤亲不起爱见常称如相不生能度之相若生能度之相其相不称真如虽则常不违如为度众生于正等菩提虚心不证何以不证菩萨心量无边誓不舍一众生故不见处所者不见有生死可舍不见有涅槃可证如是修行是至如来如来实相上如来是果报佛下如来是究竟佛善男子说虽有五莫不皆由自性本觉逆观而入非从外得若化众生当依自悟建立施设也。

　　舍利弗言云何从其本处佛言本来无本处于无处空际入实发菩提心而满成圣道何以故善男子如手执彼空不得非不得。

　　本来无本则心不自知处于无处则道无方所缘空入实入实则非空非不空双遮双照是为满成圣道也不得非不得用喻空际入实之意空不可执故云不得手把空时已有一拳之空故云非不得喻于修道本自具足分无可得故云不得由客尘障故断障出缠乃证菩提故云非不得。

　　舍利弗言如尊者所说在事之先取以本利是念寂灭寂灭是如总持诸德该罗万法圆融不二不可思议当知是法即是摩诃般若波罗蜜是大神咒是大明咒是无上咒是无等等咒。

　　在事先者一念未生前也一念未生即是本觉妙明本然利用一刹那无生相可得一刹那无灭相可得是为寂灭即此寂灭是真如义以如如故能总持万德寂灭是不生不灭义虽不生灭不碍炽然生灭是为不可思议也能解此真实空性即是摩诃般若解此者一念能超一切障碍是大神咒能破一切无明长夜是大明咒真性空理惟佛能证是无上咒世出世间无与比并是无等等咒。

　　佛言如是如是真如空性性空智火烧灭诸结平等平等等觉三地妙觉三身于九识中皎然明净无有诸影善男子是法非因非缘智自用故非动非静用性空故非有非无空相空故善男子若化众生令彼众生观入是义入是义者是见如来。

　　佛以二如是证者一以印其得在念先一以印其能总持万德得旨念前一切结漏一念烧灭所有诸法趣于真空是趣不过者是知真空乃平等中之最平等者虽则真空不妨具含万德莫不皆从流入等觉三地望前为行布地由初地而至十地者中间即是等觉地望后即是干慧地故曰至等觉已是觉方获金刚心中初干慧地妙觉三身即法报化是三者即一而三即三而一圆融自在故称为妙九识名白净识即真空之异名得旨念前便与真空相应于相应中若因若果皎然明净无有一切妄想影事是法者指第九白净识是根本性不属因缘本来如是以根本智天然任运其间非动非静何以非动非静以智依体现性体既空则用处常寂以常寂故非有无可及为度众生权目为空称性所谈则空亦不可得前身子问三戒无仪云何摄受众生此中告云若化众生令其观入是义。

　　舍利弗言如来义观不住诸流应离四禅而超有顶。

　　流者类也其类有四所谓凡夫流外道流二乘流大乘流此中不住诸流者不住凡夫外道流应离四禅者不住二乘流而超有顶而入大乘流也。

　　佛言如是何以故一切法名数四禅亦如是若见如来者如来心自在常在灭尽处不出亦不入内外平等故善男子如彼诸禅观皆为想空定是如非复彼何以故以如观如实不见观如相诸相已寂灭寂灭即如义如彼想禅定是动非是禅何以故禅性离诸动非染非所染非法非影离诸分别本义义故善男子如是观定乃名为禅。

　　凡夫外道所有诸法惟名无义四禅有次第定亦惟名无义所以入如来本觉义观则惟义无名如实义中无义为义故心常自在何以自在以住寂灭故所言寂灭者一刹那无生相可得一刹那无灭相可得以无生灭可得故生不名出灭不名入而凡夫所得禅定有出有入皆为妄想建立故不及如来如实义禅也何以不如以如观如不见有能观所观何以不见耶以如相中一切诸相悉皆寂灭所言寂灭者即如实义也凡夫为妄想建立之禅既有出入非无动静有动有静总名妄想不称如禅禅性等于虚空虚空无动静即禅性无动静以虚空无染净即禅性非染净以虚空体非群像故非法不碍万象发挥故非影以虚空无分别即禅性无分别也问经中无文何以以虚空类禅宁非臆说耶答曰所言如义者非虚空难以喻明如涅槃思益等经多取虚空为喻也。

　　舍利弗言不可思议如来常以如实而化众生如是实义多文广义利根众生乃可修之钝根众生难以措意云何方便令彼钝根得入是谛。

　　如实者即众生本觉妙心实际理地也前文所谓一觉了义又云一实义谛法华云惟此一事实余二则非真又名为一大事因缘乃诸佛之本怀故佛于普光明殿一乘顿演诸大声闻不信不解由是如来隐实施权将一乘作无量乘说是知一实语中具足多文广义菩萨能事非钝根所及将来之世利根者少概惟钝根而世尊云何方便耶。

　　佛言令彼钝根受持一四句偈即入实谛一切佛法摄在一四句偈中。

　　施权则称性发挥有多文广义入实则言思道断一字叵得若能信此如实之法持一四句偈便可得入其犹尝宝鼎一脔已具众味饮大海一滴则具味百川何必穷流溯源劳尽心力然后称得耶。

　　舍利弗言云何一四句偈愿为说之于是尊者而说偈言。

　因缘所生义　　是义灭非生　　灭诸生灭义
　是义生非灭

　　舍利弗初习婆罗门法路逢马胜问汝师常说何法胜答偈曰法从因缘生义从因缘灭生灭是因缘自性非生灭身子闻偈豁然悟道即往归佛此偈与彼但变其文盖从因缘所生之法是义即是因缘有生有灭若了因缘无性则灭诸生灭而自性非生非灭常住不变也身子最初悟道由此一偈将谓别有余旨而世尊末后重说此偈则知佛法始终无二义如是则何独偏为钝根者说如身子利根亦由一偈悟入临济所谓佛法无多子我信之矣。

　　尔时大众闻说是偈佥大欢喜皆得灭生灭生般若性空智海。

　　皆得灭生得无生也无生则无所不生故般若现前性空即是体即无生义智海即是用即般若义由性空故万法参差体惟一寂由般若故虽一真不二不妨大用现前。

　　金刚三昧经注卷第三
卍新纂续藏经第 35 册 No. 0651 金刚三昧经注解


　　金刚三昧经注卷第四

　　明会稽显圣寺沙门　圆澄　注

　　如来藏品第七

　　尔时梵行长者从本际起而白佛言尊者生义不灭灭义不生如是如义即佛菩提菩提之性则无分别无分别智分别无穷无穷之相惟分别灭如是义相不可思议不思议中乃无分别尊者一切法数无量无边无边法相一实义性唯住一性其事云何。

　　前来解脱等菩萨问者显中道义次继之以舍利弗问者显真空义此中长者问者显俗谛妙有义妙有不有真空不空皆庄严法性不思议境也生义不灭者所谓自性非生灭也灭义不生者所谓生灭是因缘也如是无生而不碍于炽然发生无灭而不妨于寂然常灭即佛之中道菩提为度众生文字表显作如是议论若究竟菩提自性则无可分别凡夫于无分别作分别解名之为识诸佛于分别时达无分别义名之为智何以为智以一切万法由分别故了达无生故曰无穷之相唯分别灭如是之义生与无生灭与不灭分别及不分别皆不可得而思议也以不思议故称性发挥如壮士展臂何处更容分别也以无分别故具收无量无边佛法我惟住一性其义云何蹑前一切佛法皆住一四句偈中意也。

　　佛言长者不可思议我说诸法为迷者故方便导故一切法相一实义智何以故譬如一市开四大门是四门中皆归一市如彼众庶随意所入种种法味亦复如是。

　　佛谓汝能常守一性是不可思议也何以故盖由众生真如不守自性随缘变现深沉不觉欲返其迷故以种种方便引导其心虽说种种方便究竟所归无非一实义尔譬如一市而开四门四门所入无非一市以东西南北所来路异适其便宜不得不四而所到之处不得不一何以故无二处故一切众生利钝偏圆根基不一所说之法不得不异究竟所归惟一自性无二性故所以能住一性则不可思议也。

　　梵行长者言法若如是我住一味应摄一切诸味佛言如是如是何以故一味实义如一大海一切众流无有不入长者一切法味犹彼众流名数虽殊其水不异若住大海则括众流住于一味则摄诸味。

　　领前一市开四门则知住一味即具摄诸味佛印许之复广其喻一味如大海众味如百川即一而多即多而一圆融自在海不言我能具内百川百川亦不言我等同归大海无出无入是如是义上则以喻显法此下以法合喻文显可解。

　　梵行长者言诸法一味云何三乘道其智有异佛言长者譬如江河淮海大小异故深浅殊故名文别故水在江中名为江水水在淮中名为淮水水在河中名为河水俱在海中唯名海水法亦如是俱在真如唯名佛道长者住一佛道即达三行。

　　心性惟一凡夫根机大小之不同如江河等水譬心性大小譬根机也真如不守自性随类得名犹水无定名也水在江则名江水等用譬心性在凡名凡在圣名圣广譬则六道四生其类无量莫有不从一性之所出生若能了性还源总一佛性惟一性故能住一义即达三行。

　　梵行长者言云何三行佛言一随事取行二随识取行三随如取行长者如是三行总摄众门一切法门无不此入入是行者不生空相如是入者可谓入如来藏入如来藏者入不入故。

　　随事取行者真如不守自性随缘变现即俗谛幻有义随识取行者真如不坏自性随缘不变义随如取行者即真俗不二中道不思议义所有世出世间不出此空假中三种妙门摄尽无余入此三门不生空想不生不空想亦不生空不空想三谛圆融入即非入非入即入遮照自在是如来藏义文经句略具言则有空如来藏不空如来藏空不空如来藏如云入是行者不生空相非专明一真谛可知。

　　梵行长者言不可思议入如来藏如苗成实无有入处本根利力利成得本得本实际其智几何。

　　所言如来藏者即是自性本来具足非从修得由众生迷其本有佛以方便调伏令其反迷得悟故说修行垢尽明现法尔如来岂从外来以非外来修行则自然得道如苗成实不期然而然不知所以然而然之矣实非苗外而有若耘获得所苗则成实若不得方则实不成众生道果亦复如是若知正修道则可冀不得正修道则不成道既可成当其得道之时得几智慧。

　　佛言其智无穷略而言之其智有四何者为四一者定智所谓随如二者不定智所谓方便摧破三者涅槃智所谓慧除电觉四者究竟智所谓入实具足道长者如是四大事用过去诸佛所说是大桥梁是大津济若化众生应用是智长者用是大用复有三大事一者于三三昧内外不相夺二者于大义科随道择灭三者于如慧如定以悲俱利如是三事成就菩提不行是事则不流入彼四智海为诸大魔所得其便长者汝等大众乃至成佛常当修习勿令暂失梵行长者言云何三三昧佛言三三昧者所谓空三昧无相三昧无作三昧如是三昧梵行长者言云何于大义科佛言大谓四大义谓阴界入等科谓本识是为于大义科。

　　定智者即前随中道如如之义也不定智者即前随事取行也涅槃者即前随识取行也三者即空假中之异名究竟智者非空非假亦非中道故曰二边纯莫立中道不须安前三行是因是自修之行此四智是果是利他之德以一切法趣真如是趣不过者故真如是定智顺机适宜无方化度故解脱是不定智众生为无明所覆烦恼所缠唯般若照惑无惑不破惑破则安乐故般若名涅槃空假中三名并立则名不当实故名究竟三者俱忘名实俱非言思道断是为入实具足也如是四智非我独唱过去先佛莫不说此是知此四是大桥梁一切贤圣同登故一切众生莫不获周济故既圣凡同沾其利汝欲化众生舍此无他也三昧云正见亦名正定以正见故内不起诸惑以正定故外不为诸境所夺此特自利之意若具论利他内不见能度之心是空外不见所度之众是无相内外既空中间无作天然自在不为内外所夺矣大谓四大即色身义谓阴界入即是色心科谓本识前所谓本根利力也以本根为体然后验彼利钝择善灭恶何以择灭若彼六道之众单迷心者开心故说五阴单迷色者说十二入色心俱迷者为说十八界随其道类择以修之所谓善巧方便也如慧者不碍智照而方便调机也故曰般若无知而无所不知如定者不起灭定而现诸威仪也不起灭定则自利已具不碍智照则利他有余长者问意谓入如来藏当得几智而如来藏当得四智而是四智非有所得能修三事不期入而入不修此三则不得入矣以不入故便为大魔所摄是知此三非特凡夫小圣便可中止乃至成佛不应暂舍释文中具二缺一所谓举二则知其三也。

　　梵行长者言不可思议如是智事自利利人过三界地不住涅槃入菩萨道如是法相是生灭法以分别故若离分别法应不灭。

　　如是智事指上四智方便摧破是利他随如是自利慧除电觉兼自他而言也此中合赞自利故超过三界九地利他故方便化生不住涅槃菩萨道即前入实具足道若此四智作四智解则是生灭法以有分别故若了四智无相当体无生离诸分别如是心法本非生灭以生处不可得故。

　　尔时如来欲宣此义而说偈言。

　法从分别生　　还从分别灭　　灭诸分别法
　是法非生灭

　　善不善法从心化生以心随分别则有法生法之所生起于分别还由分别微细㓟剥法法何状以无状故分别不生法亦随灭能分别是心所分别是法心法两忘真性独朗非生非灭故古人云灵光独耀迥脱根尘但离妄缘即如如佛结答长者所解我住一味应摄诸味。

　　尔时梵行长者闻说是偈心大欣怿欲宣其义而说偈言。

　诸法本寂灭　　寂灭亦无生　　是诸生灭法
　是法非无生　　彼则不共此　　为有断常故
　此则离于二　　亦不在一住　　若说法有一
　是相如毛轮　　如𦦨水迷倒　　为诸虚妄故
　若见于法无　　是法同于空　　如盲无目倒
　说法如龟毛　　我今闻佛说　　知法非二见
　亦不依中住　　故从无住取　　如来所说法
　悉从于无住　　我从无住处　　是处礼如来
　敬礼如来相　　等空不动智　　不着无处所
　敬礼无住身　　我于一切处　　常见诸如来
　惟愿诸如来　　为我说常法

　　是法寂灭者指真如来觉之法也生灭者指虚妄所生之法是虚妄分别之法即真如无生之理以真如离二边分别着断常如水火之不共势使之然也夫真如之理非惟不着二亦复不住中三处无著可谓无方大道也彼外道凡夫不谙真如实隐之义于一切法妄起分别作有无论若说法有则落常见如毛轮𦦨水本无见有宁非虚妄此斥常见凡夫也若见法无宁同虚空而虚空者无见无闻无知无觉汝现有见闻岂同无目现有言说岂等龟毛此斥断见外道也彼为邪师所教堕此二见我闻世尊开示故三处不着何以不着以法无定方故如来说法无有定法可说以如来说法无定我从无定处留心以无住故无所不住如彼虚空周遍法界而非来去头头尔法法尔触目现前常见如来也。

　　尔时如来而作是言诸善男子汝等谛听为汝众等说于常法善男子常法非常法非说亦非字非谛非解脱非无非境界离诸妄断际是法非无常离诸常断见了见识为常是识常寂灭寂灭亦寂灭善男子知法寂灭者不寂灭心心常寂灭得寂灭者心常真观知诸名色唯是痴心痴心分别分别诸法更无异事出于名色知法如是不随文说心心于义不分别我知我假名即得寂灭若得寂灭即得阿耨多罗三藐三菩提。

　　汝请我为汝说常法常与无常但有言说而无实体若真常之理非言可说非字可载非谛可信非解脱可求虽非言语等而实有法非同外道虚无不实比虽是有法乃自心具足非外境界既不同于外境即不同于断常何以不同以吾自心真常之法非无故非断非有故非常能了自心真常则知心乃寂灭之常非断灭之常也若定执有寂灭可得则亦堕虚妄实为不可既无寂灭可得何以知其为寂灭耶以所知之法寂灭而能知之心未尝寂灭也以心常寂灭不必更知得寂灭者心冥真观知诸名色等法体是寂灭由心分别见有是非了法如是则知一切法非字非言以知非故不堕文言心契实义则不着我及无我是二皆寂灭故。

　　尔时长者梵行闻说是语而说偈言。

　名相分别事　　及法名为三　　真如正妙智
　及彼成于五　　我今知是法　　断常之所系
　入于生灭道　　是断非是常　　如来说空法
　远离于断常　　因缘无不生　　不生故不灭
　因缘执为有　　如采空中华　　犹如石女子
　毕竟不可得　　离诸因缘取　　亦不从他灭
　及于己义大　　依如故得实　　是故真如法
　当自在如如　　一切诸万法　　非如识所化
　离识法即空　　故从空处说　　灭诸生灭法
　而住于涅槃　　大悲之所夺　　涅槃灭不住
　转所取能取　　入于如来藏

　　领上名色诸法痴心分别而有则世出世间所有诸法皆是对待生起并皆不实法虽多名不出五种所谓名相妄想正智如如也领上非名非字是悟名空非境界则悟相空非谛则悟妄想空非解脱则悟正智如如空以正智对妄想以如如对幻相既以对待生起了妄本空则真亦不立我向闻外道所说一一皆执为实为有无所转断常所系入彼生灭非真常不生灭道今闻如来所说第一义空远离二释是二边法从因缘生是真空之法不属因缘以因缘之法定属生灭真空不生故无有灭若彼外道执因缘所生之法是有者即落常见若执定无者即落断见如是有无戏论之中欲求实义了不可得如狂人采空中之华如求石女生子毕竟不可得也了达因缘者不从因缘而起生相亦非离因缘而取灭相故中观云因缘所生法我说即是空亦名为假名亦名中道义已谓本识义谓阴界入大谓四大如是等悉了不实惟依如如正体乃得名实是故真如乃名自在一切万法皆依识变离识非有不得名如以离识非有故佛称真而说空说空在破有若破有住空缺于大悲双舍有无不涉生死不住涅槃超然中道然后能取所取皆入如来之藏以如来藏有空不空空不空故。

　　尔时大众闻说是义皆得正命入于如来如来藏海。

　　总持品第八

　　尔时地藏菩萨从众中起至于佛前合掌胡跪而白佛言尊者我观大众心有疑事犹未得决今者如来欲为除疑我今为众随疑所问愿佛慈悲垂哀听许佛言菩萨摩诃萨汝能如是救度众生是大悲愍不可思议汝当广问为汝宣说。

　　总持前七品之义也能持如地所持如藏故地藏菩萨表之也又离能绝所如地之持物含育万有如地能藏也因闻前无生之义而众疑未尽故起问明为众所问拣自无疑也如来深相赞叹者印其自无疑而为众故问使现前之众各各自信勿作他观尔。

　　地藏菩萨言一切诸法云何不缘生尔时如来欲宣此义而说偈言。

　若法缘所生　　离缘可无法　　云何法性无
　而缘可生法

　　内识为因外境为缘又资始为因助因为缘或因心而有分别以心为因以境为缘或因境而起分别则境为因以心为缘二者递互生起各无自性以无性故我说因缘无生若彼凡夫执有因缘能生诸法是法既从缘生缘散则灭灭则显发一切都无无则是谁修证无生法忍若是无生法性既不属于生灭岂彼生灭之因缘能生此无生之法性耶。

　　尔时地藏菩萨言法若无生云何说法法从心生于是尊者而说偈言。

　是心所生法　　是法能所取　　如醉眼空华
　是法然非彼

　　法若无生者则应无文无字无说无示领前非说非字等以为难本若非言则不应有说若非字则不应有示既无说示云何而说法从心生世尊答谓法本无生以一切众生迷本无生著于能所故我说能所所生之法皆是妄想非是本心犹如醉眼狂见空华今此经中所说第一真如之法非同妄心故说无生欲令众生随宜获悟故前则隐实施权权说法从心生今则废权显实故说法本无生不相违也。

　　尔时地藏菩萨言法若如是法则无待无待之法法应自成于是尊者而说偈言。

　法本无有无　　自他亦复尔　　不始亦不终
　成败则不住

　　一切诸法法法相待所谓因待缘成无待无说今观法性无生如是应非有待无待则法应自立谓世间之法因待成立出世本法无名无相非说非字非惟无有对待抑且自亦不立何以不立偈答法本无有无因有说无世间情见法本无无何待之有有无既然自他亦尔此之真法过去无始未来无终既无终始成败何有夫真如法性取譬虚空极为恰当以空无生故空亦不灭法性亦尔以空无成故空亦无败法性亦尔如是之法当默得之言思之外可也若落意思则亦不是尔。

　　尔时地藏菩萨言一切诸法相即本涅槃涅槃及空相亦如是无是等法是法应如佛言无如是法是法是如。

　　三乘说法有生有灭一乘说法非生非灭即是涅槃以涅槃不生不灭故为度众生假说不生灭名若真实领意是生灭是不生灭俱不可得以不可得故始称真如菩萨领悟如是亲切故如来印其解为是若有如是可得是亦虚妄以无如是可得故名为如。

　　地藏菩萨言不可思议如是如相非共不共意取业取即皆空寂空寂心法俱不可取亦应寂灭于是尊者而说偈言。

　一切空寂法　　是法寂不空　　彼心不空时
　是得心不有

　　非共者不与三乘生灭法共也非不共者亦非离生灭而别有法可得也意取即能取业取即所取若共不共能取所取皆归空寂者故不可思议偈中重释不可思议之意若法惟一空寂则三乘一乘何有优劣而此真如法性虽是空寂而空寂之中具含不空妙有也彼三乘人迷心执法执有空寂而一乘之人悟心不空真得空心矣是心非空非不空非空不空是谓不可思议也。

　　尔时地藏菩萨言是法非三谛色空心亦灭是法本灭时是法应是灭于是尊者而说偈言。

　法本无自性　　由彼之所生　　不于如是处
　而有彼如是

　　三谛者色是俗谛空是真谛心是中道谛上言此心非空非有似同三谛菩萨深解非空非有犹是言诠称性所解三谛亦非寂灭亦灭而云法应是灭作长灭解故作此问偈答无性之法由彼色心妄缘之所生起今了法性无有如是之名何处更有如是色心耶然以法性无生无所不生随缘变现非是永灭。

　　尔时地藏菩萨言一切诸法无生无灭云何不一于是尊者而说偈言。

　法住处无在　　相数空故无　　名说二与法
　是则能所取

　　一切诸法生灭本同今以无生无灭融之应等虚空云何不一有种种名佛答无住处无有体性也相数空者用处空也体只有名用但有说能说是用所用是体是二者皆由能所建立有能有所二者两立尚不合一何况诸法各有能事何得混同。

　　尔时地藏菩萨言一切诸法相不住于二岸亦不住中流心识亦如是云何诸境界从识之所生若识能有生是识亦从生云何无生识能生有所生。

　　诸法不住三际则境不可得心识不住三际则识不可得既各不可得者则二者各无自性无性而云境从识生似有所生识能有生应从境生既具能所安得称无何故无生识性而有能生所生。

　　于是尊者而说偈言。

　所生能生二　　是二能所缘　　俱本各自无
　取有空华幻　　识生于未时　　境不是时生
　于境生未时　　是时识亦灭　　彼即本俱无
　亦不有无有　　无生识亦无　　云何境从有

　　识本无生能生所生皆由虚妄自构二者本自无体凡夫作有解者如取空华终不可得二乘作无解者如灭空华欲何所为如是用心同名妄想何以知其为妄想耶谛审观之若识未生时境即不有境未生时识亦不有观之心境未形已前何处有能生所生有有有无皆是识心虚妄所计尔为度众生权说无生识性若真实所论则无生亦无何处有境。

　　尔时地藏菩萨言法相如是内外俱空境智二众本来寂灭如来所说实相真空如是之法即非集也。

　　内空者智空外空者境空所言空者寂灭不可得也若有空可得还堕虚妄以寂灭不可得始称真实一切万法从此发生而无积聚故曰从无住本立一切法者是也菩萨领前心境二法非三际所收则知境智内外等一寂灭寂灭无生而无所不生无有积聚用呈其解。

　　佛言如是如实之法无色无住非所集非能集非义非文一本科法深功德聚。

　　真如实际之中不立一尘岂干色相色尚无有何有方所可住方处既无则能所积集一切泯绝何以泯绝耶小乘教中有文有义故多诤讼大乘第一义空非义非文惟有无生本识终不容他毫末名相无世间积集有出世间功德积聚也。

　　地藏菩萨言不可思议不思议聚七五不生八六寂灭九相空无有空无有无空无有如尊者所说法义皆空入空无行不失诸业无我我所能所身见内外结使悉皆寂静故诸愿亦息如是理观慧定真如尊者常说实如空法即良药也。

　　不可思议者真如之体也不思议聚者乃真如之用体具不思议熏众生为无明熏则为烦恼圣贤为闻思所熏便成解脱真如具不思议变故众生名烦恼积集圣贤名功德积聚经文似讹五识与八识同一现量无为性收六识与七识同一比量有为法收有为有生灭应云六七不生无为无去来应云五八寂灭因前八种识一分有为一分无为同依九识为根本若彼二处不有则九识亦空何以故空文字诠表故空及不空皆属文言若言思道断则有无无有皆不可得菩萨善得文字性空入第一义空于空中有不空义无行故无所不行无所不行故不失诸业入第一义空故能见所见我及我所内外结使悉皆寂静内外既离则心绝攀缘诸愿已息慧是性体定是性用是二者皆一真如所统一念不思议观圆具三法世尊常说如是空法向带疑惑不能谛信今日谛思真是良药也。

　　佛言如是何以故法性空故空性无生心常无生空性无灭心常无灭空性无住心亦无住空性无为心亦无为空无出入离诸得失阴界入等皆悉亦无心如不着亦复如是菩萨我说诸空破诸有故。

　　印可空法即良药之解也下则释成何以空法为良药耶以法性空故所言法性者性即能也以诸法能一刹那无生相可得能一刹那无灭相可得虽无生灭可得而能随顺生灭建立其犹虚空体非群像不碍万象发挥故欲知法性之空当观诸虚空心乃性之主性乃心之能能即是用主即是体体用不二等一真空何以性能是空以阴界入等世出世间一切诸法其相不有故用处常空心无可着以无著故同彼性空达性空故不复为三界所系故是良药也然则我所说空实名药病句病去则药除乃名智者病除而服药不休药返成病宁非狂人我说诸空在破于有有破则空亦当弃执空有得则堕二乘及诸外道非我之谬也。

　　地藏菩萨言尊者知有非实如阳𦦨水知实非无如火性生如是观者是人智也。

　　陆地阳𦦨本非是水渴鹿望之谓水用喻一切诸法本无有相凡夫迷执作有义解火性生于木中本无方所形像可得钻之出已实能烧物用喻真如法性本无方所形像可得遇缘应用毫不相亏故庞居士云但愿空诸所有慎勿实诸所无能如是观者宁非智乎。

　　佛言如是何以故是人真观观一寂灭相与不相等以空取以修空故不失见佛以见佛故不顺三流于大乘中三解脱道一体无性以其无性故空空故无相无相故无作无作故无求无求故无愿以是业故净心以心净故见佛以见佛故当生净土菩萨于是深法三化勤修慧定圆成即超三界。

　　真观者能所双寂等一真空以空故不见二相非有所取空一切相即一切心是名佛佛者觉也觉自心故一切众生迷背自心流落三有枉受生死能觉自心逆彼三有之流顺入大乘圣流大乘之道性惟一体证有三门故称三解脱无相即是法身以法身无相故无作即是解脱虽破尘沙不障化道体惟无作无求又名无愿即是般若智备于内不假外求故众生以贪瞋痴秽浊自心顺三有流圣贤以空假中庄严自心入圣道流见佛是正报生净土是依报若正若依皆不外乎自心也三化者空假中三种化门勤修不倦自利利他无所不备慧是般若定是解脱圆成是法身三德具足何三界之不超也。

　　地藏菩萨言如来所说无生无灭即是无常灭是生灭生灭灭已寂灭为常常故不断是不断法离诸三界动不动法于有为法如避火坑依何等法而自诃责入彼一门。

　　为对生灭说无生灭既有所对非真寂灭何也对生灭说不生灭昔时之权今观一乘法性本无生灭何须更灭若起心动念灭彼生灭转觉虚妄若一念不生前后际断生灭不生始称真常常故不为三界所留动与不动皆不为碍直契无为反观有为之法等于火坑然则见闻知觉凡有名相尽名有为离彼有为则无处用心若即彼有为复堕名相不知依何法而自责不知依何法而入一门。

　　佛言菩萨于三大事诃责其心于三大谛而入其行地藏菩萨言云何三事而责其心云何三谛而入一行佛言三大事者一谓因二谓果三谓识如是三事从本空无非我真我云何于是而生爱染观是三事为系所缚飘流苦海以如是事常自诃责三谛者一谓菩提之道是平等谛非不平等谛二谓大觉正智得谛非邪智得谛三谓慧定无异行入谛非离行入谛以是三谛而修佛道是人于是法无不得正觉得正觉智流大极慈己他俱利成佛菩提。

　　因即无明缘行果即生老病死识为主宰统摄三世过去二支为因现在五支为果现在三支为因未来二支为果识性无体以无明不觉妄起分别为谬生死无源以识心妄取为过若能深观无明过患则识心不起识若不生则生老病死当体寂然如此则三界往还皆由三事为凡夫心粗不能细观妄执为有细以观之则本来是空非实是我妄执为我岂真我耶了我非我何爱染之有故当深观为业所系漂流苦海莫不皆由此三事也初信如此道力不能胜于习气要当数数呵责渐至于无可呵责自当出于三界也菩提之道平等者即法身平等有情之类皆可证得故大觉乃正智所得非邪智得者即是般若劝择师友故以邪妨正其害深故慧定无异者即是解脱梵行虽多不出此二故曰诸佛所得法定慧力庄严能修定慧是正智不能修定慧空谈玄理而无实行总名邪智世多其病可不戒诸能以三事自诃三谛自修革彼三有之流入正觉智流自利已足若不发起慈悲拯救众生则似缺一分直须自他俱利然后成佛也。

　　地藏菩萨言尊者如是之法则无因缘若无缘法因则不起云何不动法得入如来。

　　领前三事本空之义若三事本空则此法不属因缘不属因缘则当体湛然何故说有入谛有不入谛耶若有入有不入则不得称如来若名如来则应无所入盖菩萨恐人作有得想故兴此问也。

　　尔时如来欲宣此义而说偈言。

　一切诸法相　　性空无不动　　是法于是时
　不于是时起　　法无有异时　　不于异时起
　法无动不动　　性空故寂灭　　性空寂灭时
　是法是时现　　离相故寂住　　寂住故不缘
　是诸缘起法　　是法缘不生　　因缘生灭无
　生灭性空寂　　缘性能所缘　　是缘本缘起
　故法起非缘　　缘无起亦尔　　因缘所生法
　是法是因缘　　因缘生灭相　　彼则无生灭
　彼如真实相　　本不于出没　　诸法于是时
　自生于出没　　是故极净本　　本不因众力
　即于后得处　　得得于本得

　　一切诸法皆称法性若即相以观则法法宛然若即性以观则法法空寂以空寂故不属三际法不于是时起者当处湛然不可得故无异时者不属二边故不异时起者前后际断故既非前后中间当体空寂何有动与不动从无住本建一切法当其寂灭无为之时而无所不为诸法炳然显现其犹森罗之现空界空无能现之心像无所现之念各各无心各各不缘是寂灭缘以寂灭故不妨随缘应现究竟其体毕竟无生何也以彼因缘自相生灭各无自性惟一性空统以收之无有不尽缘由因起因藉缘成本具能所皆由因缘缘无则起性亦灭转释上义何以缘无起性亦灭释云因缘生法是法是缘全体生灭生灭是自因缘彼法性本非生灭谓从因缘所生之法是法是自因缘何干法性以因缘有生灭法性无生灭故曰彼则无生灭何以无生灭耶释云法性即真如之别名夫真如实相之性既非内外何容出入然彼诸法皆藉真如为体而自出自没了彼生灭即不生灭之体故法性为真如极净之本体照体独立不假众缘但非初心凡夫所得之境乃圣贤历位熏修自十信十住十行十回向至等觉后位登妙觉得其本得也。

　　尔时地藏菩萨闻佛所说心地快然时诸众等无有疑者知众心已而说偈言。

　我知众心疑　　所以殷固问　　如来大慈善
　分别无有余　　是诸二众等　　皆悉得明了
　我今于了处　　普化诸众生　　如佛之大悲
　不舍于本愿　　故于一子地　　而住于烦恼

　　菩萨因众有疑而起问知疑息而说偈可谓全体大慈曾不立有己也而世尊大慈适其所问广为分别使在会之众皆得明了彼虽明了仅得自利未得利他重复劝修大慈悲行普利众生不舍本愿视众生如一子子病父母亦病故常住烦恼也。

　　尔时如来而告众言是菩萨者不可思议恒以大慈拔众生苦若有众生持是经法持是菩萨名即不堕于恶趣一切障难皆悉除灭若有众生持此经者无余杂念专念是经如法修习尔时菩萨常作化身而为说法拥护是人终不暂舍令是人等速得阿耨多罗三藐三菩提汝等菩萨若化众生皆令修习如是大乘决定了义。

　　偈云不舍本愿而菩萨之愿云众生度尽方证菩提地狱未空终不成佛以其誓愿不可思议慈悲不可思议拔众生苦而众生不可不知报恩也若欲报恩者无他若持此经若持菩萨名非惟知恩报本抑且广获自利不堕恶道灭障除罪也此经者有二一谓持文字三昧以大乘有不思议熏变获利如上说二谓实相自心念念现前昭昭不昧获益如上法尔如然非是强言故当修习菩萨化身说法终不暂舍令至菩提者结赞恒以大慈拔苦也汝等现前菩萨有二种缘一者当学地藏菩萨大慈普护二者常教众生修习如是经典。

　　尔时阿难从座而起前白佛言如来所说大乘福聚决定断结无生觉利不可思议如是之法名为何经受持是经得几所福愿佛慈悲为我宣说。

　　经分三分序分正宗已竟此当流通分也大乘福聚以经不可思议其福德果报亦不可思议也决定断结者转凡成圣也以一切众生为无明所封眼与色结耳与声结等于生死中不成解脱今闻此经一乘实相了证法法无生即是本觉妙明之自性也然虽本觉如是为无明封执不舍定执三大阿僧祇劫修行乃证而此经者如来才一敷扬当念现前不因修得是谓不可思议也如是顿妙之法名为何等而受持者得何功德。

　　佛言善男子是经名者不可思议过去诸佛之所护念能入如来一切智海若有众生持是经者则于一切经中无所希求是经典法总持众法摄诸经要是诸经法法之系宗是经名者名摄大乘经又名金刚三昧又名无量义宗若有人受持是经典者即名受持百千诸佛如是功德譬如虚空无有边际不可思议我所嘱累唯是经典。

　　述成阿难所赞实不可思议也非三乘所有乃诸佛护念故也三乘中所有经典依而修行仅获自分之果或得声闻果者或得缘觉果等而此经一闻受持即能入如来智海宁非不可思议也此经乃自心三昧之力诸佛出世无非指明人人自心见性成佛以为本怀故诸经所指无出于此故受持是自性真经则余经无所希求也心为总持之大本心为万法之洪源心为所诠经为能诠能所合目故此为总持之本诸经之要也摄大乘是能诠无量义是所诠若能若所皆以金刚三昧之力断诸事理等障故是诸经所系之宗也是经乃诸佛之本怀故受持一经即受持百千诸佛之名功德正等此犹略喻若广喻之若虚空之叵思议也。

　　阿难言云何心行云何人者受持是经佛言善男子受持是经者是人心无得失常修梵行若於戏论常乐静心入于聚落心常在定若处居家不着三有是人现世有五种福一者众所尊敬二者身不横夭三者辨答邪论四者乐度众生五者能入圣道如是人者受持是经。

　　心无得失者六祖云不思善不思恶只恁么去自然心入无生湛然常寂又楞严云心言直故于其中间永无诸委曲相此论其安心则自然达体证法身佛是受持义常修行者于六度万行备体而行自成妙用证报身佛故楞严云理须顿悟乘悟并消事假渐除因次第尽乐静入于聚落即静而动以修真谛居家而不着三有者即俗而真以修俗谛释成修梵行义不言中道者文略尔能如是三观圆修广举有无量功德略举则权标五种迷心则随物所转心悟则物随我转故为众所尊不了自心妄执世寿能悟自心则知尘劫不灭何天横之有不了自心则心外求法所有言论皆名局执若了自心则心外无法通达无碍辨拆邪论自心既明则自然乐度众生此上四种前二自利后二利他具论因地能入圣道乃论果德。

　　阿难言如彼人者度诸众生得受供养不佛言如是人者能为众生作大福田常行大智权实俱演是四依僧于诸供养乃至头目髓脑亦皆得受何况衣食而不得受善男子如是人者是汝知识是汝桥梁何况凡夫而不供养。

　　一切福田众生本自有之奈何为无明所覆烦恼所缠如衣下之明珠如宅主之宝藏迷不受用故如贫子是人持是经者能示人之衣珠指人宝藏故是福田有大智者四依有二种一者小乘二者大乘小乘四依者一能终身乞食二能终身冢间树下宿三能终身集粪扫衣四能有病服腐败药大乘四者依法不依人依义不依语依了义经不依不了义经依智不依识小乘全在自利大乘多分利他以能利他故头目髓脑尚应得受如阿难位入圣流尚应恭敬何况凡夫。

　　阿难言于彼人所受持是经供养是人得几所福佛言若复有人持以满城金银而以布施不如于是人所受持是经一四句偈不可思议善男子令诸众生持是经者心常在定不失本心若失本心即当忏悔忏悔之法是为清凉。

　　广喻则河沙七宝不以为胜恐人惊骇权以满城金银布施不若从受四句功德全部则不可思议也何以如此以此纯载自心得自心智宝世宝勿喻持心则心不失定所有诸业烦恼应念清凉。

　　阿难言忏悔先罪不入于过去也佛言如是犹如暗室若遇明灯暗即灭矣善男子无说悔先所有诸罪而以为说入于过去。

　　罪福无性亦无方所在迷则如处大梦处悟则黑暗顿消谁论三世。

　　阿难言云何名为忏悔佛言依此经教入真实观一入观时诸罪悉灭离诸恶趣当生净土速成阿耨多罗三藐三菩提。

　　忏则忏其前愆悔则悔其后过前愆既灭后过不起中间安然便名净土阿难恐人不解重复发明佛谓菩提自性如镜光明尘垢所埋有而不现垢尽明现不从外来一入观时非特灭罪而已无上菩提当念具足。

　　佛说是经已尔时阿难及诸菩萨四部之众皆大欢喜心得决定顶礼佛足欢喜奉行。

　　金刚三昧经注卷第四(终)

　　No. 651-B 金刚三昧经注解䟦

　　知者以心了言不知者以言了心以言了心不能亡言以心了言不惟亡言亦且亡心不至亡言不名了言不至亡心不名了心又亡言之至方得亡心亡心之至方名入道大道岂可以心思言议于是乎有言哉又岂可以离心思言议于是乎无言哉金刚三昧经直截上乘开示了义更得云门湛然师出手眼一番拈弄其旨愈明师传曹洞正宗诠释文字乃其绪余耳曹洞宗有宝镜三昧即金刚三昧之异名本色草料家常茶饭师烂嚼知味自味味人当机者少有瞻赜顾居士信根坚固慧解清圆其知味者也为师刊刻流通断言禅伯命一言为殿言如此或亦得师之心乎。

　　华山明河识
