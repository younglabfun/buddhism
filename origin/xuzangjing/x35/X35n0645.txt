卍新纂续藏经第 35 册 No. 0645 观音经义疏记会本


　　No. 645

　　观世音菩萨普门品义疏记会本卷第一

　　观音义疏记卷第一

　　宋四明沙门知礼述

　　○译疏二初释题目二初正释题。

　　观音义疏卷上

　　【记】义者宜也谓解释经文使合宜又义理也斯盖智者入法华三昧于观行位中见第一义理以此义理解今经文疏者通意之辞又音疏即疏通疏条之义也。

　　○二说记人。

　　隋天台智者大师说　弟子灌顶记

　　○二释疏文二初预分章段二初叙二家三段。

　　此文既别出大部有人亦作三段分文谓初问去为序佛答去为正持地去为流通复有云经家序者为序无尽意白佛去为正持地去为流通。

　　【记】此品既是谶师为北凉沮渠蒙逊别传于世故凉陈已来讲者甚多于是分节经文三段有异。

　　○二今师下示天台多种二初泛明多种分文。

　　今师有时亦作三段有时不作三段名但分为三章一无尽意问二佛答三持地叹或为四章三如前四者闻品得益或作二段谓前后两问答也多种分章随人意用也。

　　○二若作下正依三段节目。

　　若作问答分章则有两问答初问答明观音树王冥益等义后问答明普门珠王显益等义。

　　○二就前下正释经文三初前问答二初分科。

　　就前问答为二一问二答就问为四一时节二标人三敬仪四正问。

　　尔时。

　　○二一尔下随释二初问四初时节二初释字义。

　　一尔时者尔言即也。

　　○二即是下明悉檀二初别释相四初世界。

　　即是说东方妙音弘经已讫次说西方观音弘经之时故言尔时。

　　【记】东方西方随机乐欲。

　　○二或可下为人。

　　或可大众已闻妙音弘经欢喜已竟宜闻观音发心生善之时故言尔时。

　　【记】或有根性闻于前品已得世界故云喜竟今闻此品即生宿善。

　　○三或可下对治。

　　或可时众疑于妙音若为利益上来说法破众疑情已竟时众有疑观音之德正破此疑之时故言尔时。

　　【记】疑破解事属于对治疑破悟理属第一义今从解事当第三悉。

　　○四或可下第一义。

　　或可时众机在妙音闻即得道如二土菩萨得道已竟八万四千悟理之时须闻观音故言尔时。

　　【记】二土者谓净光庄严土八万四千随妙音者此土华德及四万二千天子因彼菩萨来往得道今八万发心悟在观音。

　　○二诸佛下总明悉。

　　诸佛如来不空说法有四悉檀因缘尔乃为说正是敷演四悉檀时故言尔时也。

　　【记】如来如鼓四机如桴击之有声声不孤发今乃四机扣佛之时也。

　　无尽意菩萨。

　　○二标人二初释别名三初中道对小。

　　二标人者即是无尽意也名无尽者非尽非无尽为对小乘名尽故言无尽小乘明尽为对尽智无生智灭色取空之尽故名无尽也。

　　【记】此菩萨名由证中立中必不偏今偏从无尽者为对小乘是灭尽法特彰中道性无尽故小乘尽智者谓我见苦已断集已证灭已修道已如是念时无漏智慧见明觉也无生智者谓我见苦已不复更见断集已不复更断尽证已不复更证修道已不复更修如是念时无漏智慧见明觉也。

　　○二又云下三谛明圆二初总示。

　　又云何无尽所谓空不可尽假不可尽中不可尽故言无尽。

　　○二大品下别示三初圆空无尽。

　　大品经云即色是空非色灭空空故无尽也。

　　【记】拣折示体故云即色是空应知体空通衍三教通则但体生死即空此偏空也别圆能体涅槃亦空此中空也离边属别即边属圆今在圆也圆中名空此空无尽。

　　○二又大下圆假无尽二初引经示相三初大集约八十明假二初本土所修。

　　又大集经释无尽意东方过十恒沙国微尘世界国名不眴佛号普贤纯诸菩萨无二乘名但修念佛三昧不灭不生不出心行平等犹如虚空是为念佛即见佛时即具六波罗蜜得无生忍所谓不取色即檀除色相即尸观色尽即羼提观色寂灭即毗黎耶不行色即禅不戏论色即般若也。

　　【记】此是妙假具于三观不灭故假不生故空不出故中盖不流出二边故也此观观佛具观三身至分证位名为见佛一切佛法无不现前且举六度耳。

　　○二身子下依法立字二初身子问。

　　身子问谁为汝作字名无尽意。

　　○二菩萨答。

　　答曰一切诸法因缘果报无尽一切诸法不可尽初发无上菩提心已不可尽譬如虚空不可穷尽为一切智发菩提心岂可尽乎诸佛戒定慧解脱解脱知见十力无畏等无尽因如是等发心故不可尽众生性无尽教化众生无尽知一切法性无尽故无尽是名菩萨发心无尽又檀波罗蜜无尽乃至方便无尽凡八十无尽八十无尽悉能含受一切佛法从是得名名无尽意也。

　　【记】具彰愿行愿行无尽名于此立因缘果报即依苦集立誓因缘集也果报苦也为一切等依灭立誓以一切智及五分等佛果法故众生性下依道立誓以顺法性教化众生知道法故皆云发心知是立誓又檀下依誓立行万行皆为檀等摄也称波罗蜜行到果也若愿若行皆无作故方得无尽凡八下结上愿行皆即法界是故皆含一切佛法。

　　○二又净下净名就二谛明假。

　　又净名云何谓为尽谓不尽有为何谓无尽不住无为。

　　【记】有为是俗可尽之法无为是真不可尽法小乘智浅尽于有为住于无为故归灰断圆人观俗即是妙有故行万行观真能达不空之真是故不住三无为坑是故二谛皆是常住不思议假故名无尽。

　　○三华严约十藏明假。

　　华严有十无尽法门。

　　【记】新经二十十无尽藏品云菩萨有十种藏三世诸佛皆说所谓信藏戒藏惭藏愧藏闻藏施藏慧藏念藏持藏辩藏乃至云此十种无尽藏有十种无尽令诸菩萨究竟菩提何等为十饶益一切众生故以本愿善回向故一切劫无断绝故尽虚空界悉开悟心无限故回向有为而不着故一念境界一切法无尽故大愿心无变异故善摄取诸陀罗尼故一切诸佛所护念故了一切法皆如幻故是为十种无尽法能令一切世间所作皆得究竟无尽大藏。

　　○二如此下结经明假。

　　如此等经皆就假名分别一切诸法因缘果报以明无尽意。

　　○三又如下圆中无尽二初引经示相四初胜鬘约佛法明中。

　　又如胜鬘经云如来色无尽智慧亦复然一切法常住。

　　【记】以一切法皆佛法故法无不中中故常住常住故无尽。

　　○二大品约法界明中。

　　又大品经云一切法趣意是趣不过意为法界意则非尽非无尽如是无尽例如非常非无常是乃为常。

　　【记】法界体是大总相故诸法皆趣如提纲领毛目悉归造境皆中何法非总今特言意盖为释经意为法界理必双非名无尽者名偏意圆故例真常实无边倒今释无尽上下皆然。

　　○三净名示即边是中。

　　又净名云法若尽若不尽皆是无尽相无尽相即是空空则无有尽与不尽故知非尽非无尽是真无尽义。

　　【记】空有当体皆是圆中中性不改岂可有尽此之无尽荡二边情是故能空尽与不尽故知下结成圆中是真无尽。

　　○四大品明诸法皆中。

　　又大品经云痴如虚空不可尽乃至老死如虚空不可尽色不可尽乃至识不可尽。

　　【记】修恶全体是性恶故十二因缘及以五阴一一如空常住周遍非当宗义此文莫销。

　　○二如此下结经明中。

　　如此等经皆约中道之理以名无尽。

　　○三通达下从德立名二初正立名。

　　通达空假中三谛之法不可尽故名无尽意菩萨。

　　【记】能达之意从所达法得无尽名学者须了意即三谛无别所达能达亦无若其不然非无尽意。

　　○二亦名下例诸法。

　　亦名无尽心智识色受想行等义不可说不可说不能具载。

　　【记】心智五阴及一切法既即三谛故皆得立无尽之名。

　　○二菩萨下释通名三初对梵翻名。

　　菩萨者外国云摩诃菩提质多萨埵此云大道心众生。

　　○二约华释义二初释众生二初通明因果。

　　始心行者为烦恼所生二乘为五分法身所生六度菩萨为福德所生别圆为中道所生故大品云如来身者不从一因一缘生如来身。

　　【记】能生实法所生假人始自凡人讫尊极人莫不从于众法而生。

　　○二别明菩萨。

　　菩萨为众行生故言众生。

　　【记】从于无尽众行而生故曰众生。

　　○二发心下释余字。

　　发心求佛故言为大道利益一切以法道成他或言成众生。

　　【记】又约上求下化而释前以众行生已假人今以道法成他众生。

　　○三广释如别。

　　广释菩萨义如别记。

　　○三敬仪二初分经。

　　三敬仪者为三一起二袒三合掌。

　　即从座起偏袒右肩合掌向佛而作是言。

　　○二起者下随释三初释起二初事释。

　　起者礼云请益起请业起菩萨于佛备其二仪故言起也。

　　【记】礼即曲礼彼云请业则起请益则起郑氏注云尊师重道也起若今抠衣前请也业谓篇卷也益谓受说不了欲师更明说之今无尽意欲请观音利他之业欲益己心菩萨之行故从座而起。

　　○二观释三初约空论起。

　　观释者菩萨常修远离行故言起亦是契诸法空空即是座于此空无所染着故言起也。

　　【记】文有二意初明空观不着诸法次明空观自不着空故名为起。

　　○二又菩下约假论起。

　　又菩萨安住空理理本无起愍众生故乘机利益故言起。

　　【记】即不起灭定现诸威仪也。

　　○三又中下约中论起。

　　又中道之寂非起非不起而能起能不起无起之起起即实相亦起众生实相故言起也。

　　【记】中道遮照皆绝待对故起不起无非中实即遮之照名不起之起此起自能起发中实亦能令他起发中实。

　　○二偏袒下释祖二初事释二初约西土。

　　偏袒右肩者外国以袒为敬露右者示执奉为便表弟子事师充役之仪是故以袒为恭也。

　　○二此方下约此方。

　　此方以袒为慢然古有须贾肉袒谢于张仪露两髀也此方亦不一向是慢也。

　　【记】言须贾谢张仪者合云张禄字之误也元是茫睢魏人也初仕魏与中大夫须贾使于齐齐以睢为贤私赏金壁及牛酒须贾嫉而怒之使还谗睢于魏相魏齐云茫睢以魏密事告齐魏齐大怒拉胁折齿遭箦卷弃之厕中睢不死求守间者出之睢既得免易姓名曰张禄随秦使王稽入秦见昭王昭王悦之拜为客卿稍迁左丞相后须贾为秦使睢乃微服而出杖于路贾见而大惊问睢曰复说于秦乎睢曰逃亡之人免死而已何敢说秦乎又问睢曰秦相张君子知之乎睢曰主人公亦得接近贾曰今欲因子请谒张君于是同诣下车守门者惊起正色贾疑之睢入而不出贾问门人知是秦相失色战惧脱冠肉袒请入谢罪睢乃数而怒之及贾使还睢曰为我报魏君令斩魏齐不然我将图魏矣魏齐后乃自缢魏王斩首送秦。

　　○二观解。

　　观解者覆露表空假二谛又表权实实不可说如覆左表有冥益权于化便如露右表有显益也。

　　【记】以事表理既成法门可以修观故名观解。

　　○三释合掌二初释合掌二初事释。

　　合掌者此方以拱手为恭外国合掌为敬手本二边今合为一表不敢散诞专至一心一心相当故以此表敬也。

　　○二观解二初表权实。

　　观解者昔权实不合而今得合。

　　【记】昔分今合顺部表观百界一念权实昭然。

　　○二又五下表事理。

　　又五指表阴仁王经云法性色受想行识此即实智真身亦有五阴也应化因缘亦有五阴也众生性德之理亦有五阴也众生生死果报亦有五阴也圣人为化众生示有应身五阴是则权实阴殊若众生法性理显圣人亦息化归真权实不二合掌表于返本还源入非权非实事理契合故合掌也。

　　【记】迷殊悟合法性五阴凡圣岂殊但圣出缠众生在染染中性阴起生死阴以为能感故使圣人出缠实阴起于权阴而为能应感若复性应则归真故以两掌表今方合欲令行人即观事阴合于性阴。

　　○二释向佛。

　　向佛者表万善之因向万德之果也亦是行人分证权实合向于究竟权实合故言向佛也。

　　【记】文唯观解而有二意初直明向佛次兼合掌明向义。

　　○四正发问二初分文立意三初带总分节。

　　四发问者此下有两番问答初番问观世音后番问普门前问为三一称叹二标所问人三正问。

　　世尊观世音菩萨以何因缘名观世音。

　　○二大经下问答功德。

　　大经云汝具二庄严能问是义我具二庄严能答是义今无尽意具二庄严欲显观音二种庄严咨发如来如来究竟具二庄严当答此义。

　　○三释论下简示今问。

　　释论云问有多种不解问试问赴机问今无尽意即是赴机问也。

　　○二世尊下依文释义三初释称叹。

　　世尊者即是称叹尊号十号具出释论用彼释此。

　　○二观世音下释所问。

　　观世音菩萨即是标所问之人也具如前释。

　　○三何因下释正问二初问能成因缘二初别取境智。

　　以何因缘者因缘甚多略言境智因缘。

　　【记】境是机感智即圣应感应名局因缘则通。

　　○二若就下互通凡圣。

　　若就众生则以善恶两机为因圣人灵智慈悲为缘若就圣人观智慈悲为因众生机感为缘以是因缘。

　　【记】因亲缘疏互论因发互论缘助。

　　○二名观下问所成名号。

　　名观世音如上释也。

　　【记】因缘是实法名号是假人揽实成假也。

　　○二佛答二初分科。

　　第二佛答即为三初总答二别答三劝持就初总答为二一明机二明应就机为四一标人数二遭苦三闻名四称号。

　　佛告无尽意菩萨善男子若有无量百千万亿众生受诸苦恼闻是观世音菩萨一心称名。

　　○二数者下随释三初总答二初贴文二初明机四初标人数二初举多数三初牒经略示。

　　数者十法界机实自无量而言百千万亿者此乃通途商略业同者。

　　【记】经文所举百千万亿非谓十界共有此数盖指一业有如许人。

　　○二如一下同受一苦。

　　如一地狱界大略是同其间优降复有何量如一狱复有百千万亿品格之殊一一品格复有百千万亿罪人是罪业正同所以同受一品罪苦。

　　【记】以苦验人知同一业若不然者那得同受一品苦邪。

　　○三将此下以例诸趣。

　　将此意广历饿鬼畜生修罗人天皆亦如是故知此数是标同业之意也。

　　○二所以下明多意。

　　所以举多数者明百千万亿种业遭苦称名一时有机一时能应皆得解脱何况一人一业一机独来而不能救此举境众机多以显观深应大也。

　　【记】凡地发心尚能遍摄果中济物岂有所遗境众等者机新若多应火必盛。

　　○二遭苦二初成上义显无量二初以别业该同受。

　　二明遭苦者即是受诸苦恼也此语成上义上百千是业同此言诸苦恼一苦恼是一业者凡有百千万亿故知有诸百千万亿上明数同下明业别。

　　【记】上言百千是同业者共受一苦今言诸苦即是有诸百千万亿。

　　○二用此下以此意历十界。

　　用此意历十法界万机之徒不可说不可说也。

　　【记】界界有诸百千万亿华严明数极至不可说不可说。

　　○二今言下对别答彰遍该二初明总答。

　　今言受苦恼者正是现遭苦厄也此苦由于结业果多故因亦多此即总答文略而意广遍该十界不止人道而已。

　　【记】文略意广上明诸苦实遍十界苦由惑业即显能脱十界三障广岂过此。

　　○二后别答。

　　后别答中文广而意狭别举人间七难而已故此处总答也。

　　【记】文广意狭别答七难约观行解始通三乘今之总答文该十界。

　　○三闻名二初遭苦闻名共作机。

　　三闻名者上明遭苦次明生善善恶合为机此即明文。

　　【记】由过现恶故遭诸苦复由二世之善而得闻名妙玄云从阐提起改悔心上至等觉皆有善恶相带为机。

　　○二闻有下四闻三慧俱能感二初释相二初别指四教四闻。

　　闻有四义如别记。

　　【记】三藏能闻所闻皆是实有通教即空别教即假圆知能所皆是法界闻既有四思修亦然故大本疏解我闻有闻闻闻不闻不闻闻不闻不闻。

　　○二若能下正示圆教三慧。

　　若能如是通达四种闻义即闻慧心无所依无住无著即是思慧一心称名即修慧。

　　【记】前三闻慧不得圆闻圆教闻慧四种遍达达四皆是不闻不闻即闻而思何依何着二慧导行一心称名名圆修慧。

　　○二此文下结示。

　　此文虽窄三慧意显。

　　○四称号二初牒示事理。

　　四称名者称名有二一事二理。

　　○二若用下各示称念二初事二初明一心。

　　若用心存念念念相续余心不间故名一心或可如请观音中系念数息十息不乱名一念或可无量息不杂异想心想虽长亦名一心一心归凭更无二意故名事一心也。

　　【记】有相续一心有数息一心。

　　○二明称名。

　　称名者或可略称如此文或广称如下文南无者归命之辞皆是事一心称名也。

　　【记】今文但称所归之名未称能归之辞故是略非广。

　　○二理二初明一心。

　　理一心者达此心自他共无因不可得无心无念空慧相应此乃无一亦无心。

　　【记】心有生灭不名为一今达心性非四句生既本不生亦复无灭乃名一心然立一心对他成二若无一无心则无诸无法毕竟叵得名理一心言达此心者即是体达事中一心。

　　○二知声下明称名。

　　知声相空呼响不实能称所称皆不可得是名无称是为理一心称名也。

　　【记】既达心空从心所生一切皆空故令声响能称所称皆非生灭故曰理称事未必理理必具事以此为因安不感圣。

　　○二明应二初分科。

　　二应者先明应次明解脱。

　　观世音菩萨即时观其音声皆得解脱。

　　○二应有下随释二初明应相二初判偏圆益相。

　　应有多种三教之应应不一时圆教观音一时圆应。

　　【记】三教作意应不一时圆任运应一时普遍。

　　○二众机下明机应速相。

　　众机厄急应速一时闻即称是机速称即应是应速。

　　【记】观音应赴心内众生众生机感心内观音若不然者不遍不速。

　　○二皆得下明解脱二初约多机显圆应。

　　皆得解脱者即是蒙应利益也皆者非但显于多机众益亦是显于圆遍之应也。

　　【记】故前释人数云此举境众机多以显观深应大。

　　○二或时下约三速再贴文。

　　或时为机速应速平等利益速贴文。

　　【记】经云观世音菩萨即时观其音声皆得解脱如何观之能令众苦普皆解脱说听之者宜善思之。

　　○二问十下料简二初明十界机应俱时遍二初以多机差别难。

　　问十法界众生无量机既无量云何一时令得解脱。

　　○二答譬下以四事圆普答五初以四喻示。

　　答譬如父母念子心重多智多财具大势力众子在难即能俱拔之。

　　○二菩萨下约四法合。

　　菩萨亦如是无缘慈悲重权实二智深圣财无量神通力大十界虽多应有余裕。

　　○三安乐下引此经证。

　　安乐行云忍辱大力智慧宝藏以大慈悲如法化世即此意也。

　　【记】智慧宝藏证财智二。

　　○四又如下又三喻显。

　　又如毒龙罪报尚能以一眼遍视一切视之皆死何况菩萨种智圆明耶又如磁石亦类明镜。

　　【记】五又如下示三昧力。

　　又如入王三昧力一时十番利益一切此义具在大本玄义。

　　【记】中道为王统摄二谛一心圆入十益普沾观音入此三昧即是偏入一切众生心性常以三昧之力与其十番之益但由机感亲疏致使利益浅深王三昧在妙玄第四十益在第六。

　　○二问一下明一心事理立能感二初久称无效问。

　　问一心称名皆得解脱今见称唱累年不蒙寸效何也。

　　○二散心乖法答。

　　答经云一心称名有事一理一二途无取何能感圣譬如临镜背视对谷闭口何能致影响耶。

　　【记】若能一心称于事理其犹形对影生声腾响答。

　　○第二别答二初分科叙意二初分科。

　　第二别答为三一口机感应二意机感应三身机感应就口机为二初明七难次结口机。

　　○二叙意二初叙他师意三初立三机三初有人下定三业前后。

　　有人云次第三机者口显居前音成由意意识成身也。

　　○二通论下论三机与拔。

　　通论口机亦脱三种苦但先除果苦次除苦因次满愿与乐。

　　【记】免难是除果离毒是除因得子是与乐。

　　○三叙二番料简三初问。

　　问此中明拔苦那忽与乐答少分与乐欲引接之也。

　　【记】那忽与乐者古以得子为乐故也答云少分与乐不碍悲门。

　　○二问。

　　问何意不与其乐因答因非引接故不与又其文在后为说法是与乐因。

　　【记】礼拜乞子示求乐果何不令求戒善等业为乐因耶答乐果称意可引入求修因勤苦非引接法其文在后者十九说法广示修因也。

　　○三问并答可见。

　　问悲门既少分与乐慈门应少分拔苦答前悲全拔苦已竟后但与乐无苦可拔何论少分。

　　○二有人下立七难二初明双双。

　　有人解七难为两双一只火水无识为一双鬼非类为一只王贼是类为一双鬼闻去来王论轻重故成七难也。

　　【记】鬼开去来者去谓飘堕其国来谓到此恼人王论轻重者被害则重捡系则轻体则是五开则成七。

　　○二明次第。

　　次第者火水无识为难则重鬼虽有识非类为次王贼有识是类故轻然鬼王相间初以鬼比王王轻则鬼重又以王比鬼王重鬼轻此二相似故间出。

　　【记】鬼王相间者三鬼国难四临害难五来恼难六枷锁难三四相比鬼难在海国则重王难在城邑似轻四五相比王难或死故重鬼恼或不死故轻各论轻重故云相似乃相间也。

　　○三有师下立八难二初一师立。

　　有师以风足为八难。

　　○二一师破。

　　有人弹之文云称名皆得解脱罗刹之难不道风为难。

　　○二今明下明今师意二初明三机二初斥他非二初斥情卜圣应。

　　今明圣人赴机何必如此情卜次第何必不次第。

　　○二今不下斥悲门与乐。

　　今不同前者此本明赴机拔苦那得更以与乐间之。

　　○二今言下明今意二初随世立次。

　　今言次第者先入国随俗赴口机为初意冥身显以为次也。

　　【记】此娑婆国声为佛事口机为初意根冥密起必先身身业粗显后心而动三业之次岂不然乎。

　　○二若寻下圣应无谋。

　　若寻经意一时观其音声皆得解脱经不云次第观机那可作次第释耶。

　　【记】且随世俗立次如前据圣无谋即扣即应。

　　○二他既下明七难二初明次第二初且一往立次。

　　他既作七难次第今还复作对之耳入火即有燋身绝命之忧最为卒重故居初水漂沉浮小缓于火罗刹虽暴如经云有五百罗刹女妻五百飘人生子受乐时节犹长然后顿食此复缓于水王难非即得即戮研罪虚实实则刑虚赦不同于鬼一概并食故复次罗刹也鬼来取者无的所取衰乃逢害逃脱可免不同王法定判死生故复次王难也枷锁节身不虑失命但有禁固之苦小缓于鬼怨贼觅宝输宝即毕若能卑辞善巧方便贼可免脱此一往次第尔。

　　【记】从重至轻一往次第。

　　○二至如下诫不可定执。

　　至如凶贼忽发与火烧何异。

　　○二问诸下明所表二初以难多唯七责。

　　问诸难众多何意取七耶。

　　○二答此下以七难表六答二初正示表意二初通明七六。

　　答此有所表人以六种成身还以六种自害如人共七难同住复以七为难今通用七难等来表六种也火水风即表身内三种也刀杖枷锁表地种也鬼贼王等表识种也三千大千世界表空种也。

　　【记】经明七难不止在事故约观释通互三乘若无所表不能该深故约七难以表六种外水火风表内三种刀锁坚碍表内地种王等有情可表识种三千世界虽非正难是难所依可表内空。

　　○二云何下别示空识二初明表相。

　　云何空得为难如人身有内空四大围之识于中住何异大千界围地水火风王鬼贼等于中住耶。

　　○二空为下明为难二初空。

　　空为难者空是来难之由如身体坚实外病不侵身若虚疏众疾逼恼又如人家宅无垣墙盗贼则进能来难故空亦成难。

　　【记】虽非正难而是难由若论观行亦为所观。

　　○二识。

　　识种是难者心识邪计横起爱见毁灭法身慧命如王鬼贼劫夺财宝断伤寿命故识种是难。

　　【记】识起爱见必该通别二种爱见。

　　○二所以下结示唯七意。

　　所以不多取者正应表此假令多举诸难亦是表此。

　　○二一火下依义释文三初口机二初明七难七初火难二初科意三初节经文。

　　一火难为四一持名即是善为机二遭苦即是恶为机三应四结。

　　若有持是观世音菩萨名者设入大火火不能烧由是菩萨威神力故。

　　○二上总下叙经意。

　　上总云受诸苦恼未判其相今别答故举水火等也。

　　○三释诸下列义门。

　　释诸难例为三意一贴文二举事证三观行解释。

　　○二贴文下随释三初贴文四初持名二初释文义二初释持名。

　　贴文者持者口为诵持心为秉持秉持为理不失虽非口持觉观亦得是口行故通属口业机摄。

　　【记】秉持属口者大论云出入息是身行觉观是口行受为心行秉持之心既是觉观故属口业。

　　○二释若有。

　　若有设有复有皆是不定挑脱之辞也。

　　【记】挑字去声不定貌也。

　　○二余皆下明前后二初叙古。

　　余皆难起方称名此中前持名而遭难此或是前后互出尔。

　　【记】谓是互出其义不然。

　　○二今释三初约义释。

　　今为火难卒暴须预忆持忆持必无此难设脱有者皆是放舍所持背善从恶称之为设。

　　○二如慈下引事劝二初引事证。

　　如慈童女因缘若能至意修孝不遭火轮违母绝发受地狱苦此是秉孝不纯广出因缘(云云)。

　　【记】此是男子名慈童女鬻薪养母督于孝诚后欲涉海母抱其足不欲儿去违母掣身绝母一发海上失伴入诸宝城多岁受乐行孝报也后入铁城火轮着顶绝发之报若专行孝不遭火轮。

　　○二行人下劝忆持。

　　行人持名本不应遭难缘差忽忘设入大火若能忆先所持即得免难。

　　○三火难下约重结二遭苦三应。

　　火难既重机亦须深故先持后脱其义可见。

　　○四威神下结。

　　威神力是结火难也。

　　○二次约下举事二初示二人着传。

　　次约证者晋世谢敷作观世音应验传齐陆果又续之。

　　○二其传下举四人免难。

　　其传云竺长舒晋元康年中于洛阳为延火所及草屋下风岂有免理一心称名风回火转邻舍而灭乡里浅见谓为自尔因风燥日掷火烧之三掷三灭即叩头忏谢法力于鲁郡起精舍于上谷乞得一车麻于空野遇火法力疲极小卧比觉火势已及因举声称观未得称世音应声火灭又法智遇野火头面作礼至心称名余处皆烧智容身所无损又吴兴郡吏此皆记传所明非为虚说信矣。

　　○三就观下观释三初通标列。

　　三就观行释者火有多种有果报火业火烦恼火。

　　【记】报是事火眼见身觉业与烦恼但有烧义令世善业及三观坏故名为火是以称为就观行释问三观所对唯在烦恼纵兼远障只至于业事相火等全不妨观何得果报预观释邪答经列七难止在人中智者深穷救难之功在王三昧即二十五有真常我性观音证已乃能遍拔众生之苦于一一有十番破障令与我性究竟冥一方尽大士拔苦之用然十番破不出三障若尽理说于一一番皆破三障今欲易解从增胜说报且在事业属有漏唯惑至极观音修习王三昧时具有弘誓拔于法界三障之苦故今众生三障苦逼一心称名皆得解脱其义若此岂得不论果报火等应知吾祖说观世音圆修三昧圆发僧那圆入法门圆救诸难意令行人仿之修入所列三障岂独即今修观之境亦是将来所拔之苦故知具示七难浅深正论观行始末之相也。

　　○二果报下示分剂。

　　果报火至初禅业火通三界烦恼火通三乘人。

　　【记】报业烦恼始自博地终至等觉皆具此三故辅行明分段土至实报土各有三道分段三道谓见思惑为烦恼道烦恼润业名为业道感界内生名为苦道方便三道谓尘沙惑为烦恼道以无漏业名为业道变易生死名为苦道实报三道谓无明惑为烦恼道非漏非无漏业为业道彼土变易名为苦道今从增胜而说故约事火而为果报只至初禅轮回之因以为业火故至有顶三观所破方名烦恼故通三乘下去诸难其意准此。

　　○三果报火难下随次释三初果报火二初遭难三初通明处。

　　果报火难者从地狱有上至初禅皆有火难。

　　○二如阿下别示相。

　　如阿鼻鬲子八万四千内外洞彻上下交炎饿鬼支节烟起举体燋然畜生燠煮汤炭修罗亦有火难人中焚烧现见故若至劫尽须弥洞然诸天宫殿悉皆都尽初禅已下无免火灾。

　　○三凡一下总结数。

　　凡一十五有众生百千万亿诸业苦恼。

　　【记】四趣四洲六天初禅若加梵王合云十六同在初禅且云十五。

　　○二持是下感应二初机成获脱。

　　持是观世音名火不能烧何但止就阎浮提人作解耶。

　　○二直就下指数斥局。

　　直就一十五有果报望旧解火诚可笑哉余九番非彼所知。

　　【记】直就果报地上清凉验于旧解所失者众因华已去九番破有他不闻名。

　　○二次明下恶业火二初遭难二初明修因。

　　次明修因恶业火者随有改恶修善之处若五戒十善。

　　【记】上之所明于现报上求免苦厄安其果身今所论者修行戒善及八地定求于未来人天乐果。

　　○二多为下明遭火三初释相。

　　多为恶业所难故经云烧诸善根无过瞋恚虽生有顶头上火然。

　　【记】宿习破戒十恶业等于修持时起作障难使戒定等善业不成名为被烧有顶等者然有漏善极非想定非恶业火无所有下即为所业且欲示于恶通三界故引之耳。

　　○二术婆下引证二初引事。

　　术婆伽欲火所烧。

　　【记】术婆伽淫欲炽盛火起烧身此即业火能生事火验三种火其性不别。

　　○二金光下引经。

　　金光明云忧愁盛火今来烧我。

　　○三能破下被烧。

　　能破善业退上堕下皆名为火。

　　【记】上升之善既为所焚乃随恶业牵堕于下。

　　○二若能下感应三初成机得脱。

　　若能称名得离恶业。

　　○二故请下引消伏证。

　　故请观音云破梵行人作十恶业荡除粪秽令得清净。

　　【记】梵行者净行也谓大小诸戒是三乘之人清净之行十恶是能破梵行是所破。

　　○三由斯下用此文结。

　　由斯菩萨威神之力也。

　　○三烦恼火二初就机应解释二初明偏圆机感二初别释二初就声闻广示。

　　次明烦恼火若声闻人厌恶生死见三界因果犹如火宅四倒结业烟炎俱起轮转堕落为火所烧生死蔓延昼夜不息勤求方便竞共推排争出火宅称观世音机成感应乘于羊车速出火宅入有余无余涅槃即得解脱也。

　　【记】见思之因分段之果四心流动三相迁移名为火宅竞共推排争出此宅若非一心称观世音或当堕落为火所烧此教观音身在此岸度人彼岸故令声闻得二涅槃。

　　○二次明下例余位俱机。

　　次明支佛次明六度行次明通教次明别教次明圆教次明变易土钝根人次明变易土利根人。

　　【记】剂于通教见思为火别教正以尘沙为火圆教初后无明为火上之二土通名变易未能伏断无明惑者名钝根人若能伏断称利根人伏在方便断穷实报。

　　○二凡有下总示二初修观被烧。

　　凡有九番行人修道之时并为五住烦恼惑火之所烧害各修方便方便未成火难恒逼。

　　【记】唯除求离果报火者戒善已上皆名修道故云九番并为五住惑火烧者修因禅定亦被爱惑二住所烧况三毒业见思通摄。

　　○二称观下称名得脱。

　　称观世音方便即成便得解脱一一当其法门细作机感之义。

　　【记】各依本法而修一心及以称号若成机者无不得脱。

　　○二问菩下明渐顿慈悲二初问起。

　　问菩萨住何法门而能如是耶。

　　【记】如上所明二十五有三障苦难十番令脱未知大士修何方便证何法门得如是力。

　　○二答菩下释出二初略示。

　　答菩萨法门无量不出别圆两观本起慈悲故能十番垂应。

　　○二所以下广释二初明渐次二初修观本誓三初果报慈悲。

　　所以者何菩萨元初发菩提心见果报火烧诸众生即起慈悲誓当度脱。

　　【记】既于元始发菩提心凡曰见闻终期济拔。

　　○二受持下修因慈悲。

　　受持禁戒亦起慈悲救诸业火。

　　【记】略云禁戒须兼根本十二门禅以其业火皆能坏故。

　　○三修无下无漏慈悲二初事定。

　　修无漏观白骨流光发火光三昧八胜处中有火胜处十一切处中有火一切处皆起慈悲当为众生灭烦恼火。

　　【记】若据根本味禅之外有根本净禅谓六妙门十六特胜通明禅此等亦带无漏能灭烦恼今但从观骨光等为无漏者盖取出世事禅有火名者辨其观相此乃以事禅之火灭见思之火然事禅有四即观练熏修观谓九想八背舍八胜处十一切处练谓九次第定熏谓师子奋迅三昧修谓超越三昧今于四中但举观禅中三不引八背者以八背中无火名故盖随便也初云白骨流光者即九想中于第八白骨修八色流光言八色者见地色如黄白净洁之地见水色如深渊清澄之水见火色如无烟清净之火见风色如无尘迥净之风见青色如金精山见青色如薝卜华见赤色如春朝霞见白色如珂贝雪见色分明而无质碍八胜者一内有色相外观色少二内有色相外观色多三内无色相外观色少四内无色相外观色多此四句末皆云若好若丑是名胜知胜见五地胜处六水胜处七火胜处八风胜处此于缘中转变自在观心淳熟胜前八色故也十一切处者一青一切处二黄一切处三赤一切处四白一切处五地一切处六水一切处七火一切处八风一切处九空一切处十识一切处此于所观普遍即观禅成就也。

　　○二又观下三观。

　　又观诸火悉是因缘所生法体之即空又从火空而观火假分别因缘又观火中见火实相如是次第节节皆有慈悲誓当利物。

　　【记】诸火者报业烦恼及事定中火皆是三观所观境也此境缘生故先即空次假后中故成别观节节慈悲誓拔报业及三惑火。

　　○二今住下熏心起应二初乘誓赴难三初真悲妙力。

　　今住补处力用无尽以本誓力熏诸众生未曾舍离随有机感即能垂应。

　　【记】即是邻极同体慈悲冥熏众生令成机感垂应拔苦。

　　○二若事下众机关誓。

　　若事火起称名求救即对本时果上慈悲拔苦与乐恶业火起即用持戒修定中慈悲烦恼火起即用无漏入空入假入中等慈悲节节相关。

　　【记】众生若起三种火时与本菩萨所起无殊故关分果之悲以答因中之誓肇师云发僧那于始心终大悲以趣难。

　　○三若众下一时普救。

　　若众机竞起一时牵感慈悲遍应皆得解脱。

　　【记】别教虽则修有次第证必圆融故十种机能一时应。

　　○二如华下引经证成二初引经。

　　如华严第四十云善财诣进求国见方便命婆罗门修苦行求一切智有大刀山四面火聚从刀山上自投于火语善财云能入此者是菩萨行善财生疑言是邪法梵语善财莫作此念此是金刚大智人欲竭爱海自在天云此菩萨五热炙身令我灭邪见离我心诸魔又云菩萨炙身时我等宫殿犹如聚墨我即发菩提心乃至他化自在天于烦恼中得自在法门乃至龙鬼阿鼻皆发菩提心舍本恶念善财闻空中语已即时悔过登刀山入大火聚未至得菩萨安住三昧入火得菩萨寂静安乐照明三昧此火山者名为无尽法门若入此门能知诸法故。

　　【记】问今家判华严善财未见弥勒文殊已前皆是别教历别法门今文既云此火山者名为无尽法门若入此门能知诸法此门岂非圆融义耶答此唯于火法门中能知诸法不能于余法门知诸法故以彼经云我唯知此一法门故知仍是教道之说若尔此之三昧住何谛理破何等惑答既云无尽法门又云能知诸法即是中道三昧破无明惑故释签明善财若于知识得实相三昧则破障中微细无明多分并约教道不融破无明惑(上皆释签)。

　　○二举彼下结示。

　　举彼经火法门如此证成观音火法门慈悲救苦十番利益也。

　　【记】观音若是别教救于烦恼火者即如方便命婆罗门所修之相也十番利益者乃是通结前来三番慈悲。

　　○二次明下明圆顿二初明本修圆观慈悲。

　　次明菩萨本修圆观所起慈悲者但观一火具十法界一切诸法入火字门于一火门虽无分别明识一切果报火业火烦恼火等明了通达无缘慈悲遍覆一切是为火门入王三昧。

　　【记】初心观火不思议境即一火门具三千法虽皆互遍相相分明即于此境发菩提心誓拔众生三障火难誓与众生三种火乐。

　　○二若法下明入位法界机应二初释三初无谋而应。

　　若法界火起菩萨以本地誓愿普应众生如磁石吸铁。

　　【记】圆修圆证以圆誓愿熏圆力用不动一心救十火难。

　　○二虽无下不分而分。

　　虽无分别而分别说者以十五三昧救果报火用二十四三昧救修因火二十五三昧通救二乘通教六度别圆等入空烦恼火还用二十五三昧救别教出假火还用二十五三昧圆救圆教人入中烦恼火。

　　【记】圆普之悲彻底而拔实非前后浅深应之但就机感三障分齐对二十五王三昧力自成多少免果报火当于十五王三昧力修有漏善免恶业火当二十四王三昧力阙何一耶若除恶业不用非想若成善因不用地狱以地狱因无成就故非想之因无破除故故修因恶业极上极下互论不用一三昧也二乘已去至圆入中节节皆用二十五有王三昧力。

　　○三虽应下入而不入。

　　虽应入诸火不为诸火所烧大集经云譬如虚空火灾起时所不能烧。

　　【记】虽入诸有三障之火以其体了即空假中故无相可得何有能烧及所烧邪。

　　○二菩萨下结。

　　菩萨亦如是以不思议慈悲普应一切皆得解脱也。

　　○二常途下示己他得失。

　　常途释七难止解得救人中苦失二十四有及变易中苦止得如幻三昧少分全失二十四三昧广大之用也。

　　【记】如幻三昧破阎浮有具论十番他师唯知果报一益故云少分。

　　○二水难二初列义门。

　　第二水难者亦为三意一贴文二引证三观释。

　　○二贴文下随门释三初贴文二初科经。

　　贴文为三一遭水是有苦二称名是善三得浅处是应也。

　　若为大水所漂称其名号即得浅处。

　　○二问何下释义三初遭水二初问。

　　问何意言为大水所漂。

　　○二答二初就水难答。

　　答小水不成难或戏故入水亦不成难欲论其难故言大水所漂。

　　○二火难下对火难答。

　　火难所以言入者小火亦应断命若故入若不故入入则害命今举其重难重难既救何况其轻是故言其入火不言入水言其大水亦言大火。

　　○二称名﹂三水论下蒙应。

　　水论其浅即成应火犹少在未成应也。

　　○二引证。

　　二引证者应验传云海盐有溺水同伴皆沈此人称观音遇得一石困倦如眠梦见两人乘船唤入开眼果见有船人送达岸不复见人船此人为沙门大精进又刘澄随费淹为广州牧行达宫停遭风澄母及两尼声声不绝唱观世音忽见两人挟船遂得安稳澄妻在别船及他船皆不济道冏三人乘冰度孟津垂半一人前陷一人次没冏进退冰上必死不疑一心称观世音脚如蹋板夜遇赤光径得至岸此例甚多皆蒙圣力也。

　　○三观释二初列三水。

　　三约观解者果报水至二禅恶业水通三界烦恼水通大小乘。

　　【记】从增胜意同前火难。

　　○二如地下释三水三初果报二初遭难。

　　如地狱镬汤沸屎咸海灰河流漂没溺饿鬼道中亦有填河塞海畜生淹没冲波致患阿修罗亦有水难人中可知水灾及二禅泛漾无岸。

　　○二是时下机应。

　　是时若不称名尚不致浅处何况永免耶。

　　○二次恶下恶业二初遭难。

　　次恶业水者诸恶破坏善业者悉名恶业波浪爱欲因缘之所毁坏[澍-士+上]入三恶道中忘失正念放舍浮囊见思罗刹退善入恶者即是水漂何必洪涛巨波耶。

　　【记】放舍浮囊等者大经云如人带持浮囊欲度大海有一罗刹乞此浮囊初则全乞其人不与次乞其半次乞三分之一次乞手许后乞微尘许其人念言若与尘许气当渐出何由度海故悉不与护持禁戒亦复如是常有烦恼罗刹令人破戒若破根本如全与破增残如半与破舍堕如与三分之一破波夜提如与手许破突吉罗如与尘许若不发露则不能度生死彼岸菩萨护持重禁及突吉罗等无差别今明恶业故言放舍。

　　○二若能下机应。

　　若能一心称名即得浅处也。

　　○三烦恼二初明机二初论惑水二初通明诸有水。

　　次次明烦恼水者经云烦恼大河能飘香象缘觉观爱欲之水增长二十五有稠林潦水波荡恼乱我心暴风巨浪有河洄澓没溺众生无明所盲而不能出涅槃彼岸何由可登。

　　【记】菩萨香象足虽到底若未达岸宁免被飘缘觉观集而为初门故云爱水增长诸有。

　　○二二乘下别示四教机二初示声闻。

　　二乘人修三十七品之机运手动足截有生死险岸前途遥远一心称名若发见谛三果皆名浅处无学为彼岸。

　　○二次支下例诸位。

　　次支佛侵习为浅处通教正习尽为彼岸次别教断四住为浅处断无明为彼岸次明圆教六根清净为浅处入铜轮为彼岸变易中分分是浅处究竟无明方称彼岸。

　　【记】支佛修行不立分果深观缘起久种三多福慧既隆预侵二习虽未发真四流莫动名得浅处顿证极果名到彼岸通教菩萨正尽得浅习尽到岸变易二土同以别惑而为中流上品寂光方为彼岸。

　　○二复次下示四流。

　　复次初果免见流三果免欲流四果免有流乃至圆教方免无明流。

　　【记】常途四流只是界内之惑今取别惑方名无明故知即与五住无异但合色爱及无色爱为一有流耳。

　　○二菩萨下明应前之十番各有修相皆所被机求脱之事今说本观二种修相皆是观音垂应之本二初通示二观慈悲。

　　菩萨所以遍应水难者皆是本修别圆二观慈悲今日成就王三昧力。

　　【记】兼别观者略有二意一者此教初心立行虽依渐次以知中实后心能证王三昧故二者欲以历别之相显于圆融一念具故摩诃止观十乘之初先明次第显不次故今释此品本观皆两有兹二意。

　　○二所以下别明三昧渐顿二初渐二初渐修。

　　所以者何菩萨修别观时见众生漂果报水起誓拯济菩萨修戒定时以善治恶于诸禅定水光三昧水胜处水一切处皆起慈悲以善攻恶又从水假入空发真无漏从空出假达水因缘入水中道见水实相节节法门皆起慈悲熏诸众生。

　　【记】元始发心上求下化水光三昧即观白骨八色流光中一色也水胜处等例如火难中说。

　　○二今成下顺应二初乘誓赴难。

　　今成王三昧寂而常照众生报水所漂称名为机对事慈悲救果报水戒定慈悲救恶业水三观悲救烦恼水一切一时皆得解脱。

　　【记】渐修顿证常鉴法界十番机缘三障水漂对于因中节节誓愿令彼一切皆得解脱。

　　○二如华下引经证成二初证。

　　如华严三十八明善财至海门国海云比丘为说普眼经云十二年来常观此海渐渐转深大身居止珍宝聚集如是观已则见海底生大莲华无量天龙八部庄严华上有佛相好无边即申右手摩于我顶为说普眼经千二百岁一日所受阿僧祇品无量无边若以海水为墨须弥聚笔书写此经不能得尽。

　　【记】托于事海观三障海十二年者十二缘也渐渐转深见海十德十观成也生大莲华显妙境也天龙庄严者具妙力用也有佛相好常见卢舍那也申右手者权智应也摩我顶者实智感也即以感应道交彰始本分合也说普眼经者分得果法也一日所受至不能得尽者一念心尘显大千经卷也。

　　○二当知下结。

　　当知水法门摄一切法亦如大品阿字门具足一切义观音于水法门久已通达故能遍应一切水难。

　　【记】既如阿字具一切义应知亦是中道法门但带教道唯知此一耳。

　　○二复次下顿二初顿修。

　　复次本修圆观法门无缘慈悲遍应一切者观水字门十法界趣水字是趣不过水尚不可得云何当有趣不趣十法界趣水是俗谛水尚不可得即真谛云何当有趣不趣即双非显中道第一义谛。

　　【记】十界趣水者水为法界摄诸法尽故言趣也既立能趣及以所趣故当俗谛水尚等者所趣之水全体是性无相可得无所趣故那有能趣能所俱空名为真谛云何等者水尚叵得则无有趣有趣既绝不趣自忘即以双非显于中道此之三谛同一法性即一而三即三而一不思议也。

　　○二如此下顿应二初明不应而应。

　　如此观水字十法界三谛之法即起无缘慈悲遍熏三谛十法界众生故能圆应一切。

　　【记】大经云慈若有无非有非无名如来慈岂非三谛起慈悲邪前总难中十界众生受苦称名菩萨即时观其音声皆得解脱不观十界即空假中那得一时离于众苦良以三谛是生本性亦圣果源无有二体故同体悲方能圆拔。

　　○二明不分而分。

　　若分别观者以十六三昧救果报水以二十四三昧救恶业水以二十五三昧救二乘通别圆入空有流等水以二十五三昧救别教出假于有流中令无染湿以二十五三昧救圆教入中无明流水一切一时俱得解脱也。

　　【记】大意同前火难中说今以四流对诸位难四教入空离于有流等于见欲二流也假于有流无染湿者假虽破空亦不著有以双流故应知假显空亦弥著名平等观义在于斯中破无明如常所说。

　　观音义疏记卷第一

　　观世音菩萨普门品义疏记会本卷第一
卍新纂续藏经第 35 册 No. 0645 观音经义疏记会本


　　观世音菩萨普门品义疏记会本卷第二

　　观音义疏记卷第二

　　宋四明沙门知礼述

　　○三罗刹难二初列义门。

　　第三罗刹难者亦为三一贴文二约事三观释。

　　○二随门释三初贴文二初科经。

　　贴文又为二一明难二结名难中为五一举数二明遇难之由三遭难四明机五明应。

　　若有百千万亿众生为求金银琉璃砗磲码瑙珊瑚琥珀真珠等宝入于大海假使黑风吹其船舫飘堕罗刹鬼国其中若有乃至一人称观世音菩萨名者是诸人等皆得解脱罗刹之难以是因缘名观世音。

　　○二人数下随释二初明难五初举数二初释人数。

　　人数者但举百千总数不定判多少明入海求珍结伴无定虽无定数终不可独往故举百千也。

　　【记】若百若千或万或亿以其泛海必乘大舶故云结伴不可独往。

　　○二贤愚下明入海。

　　贤愚云田殖百倍商估千倍仕宦万倍入海吉还得无量倍入海也。

　　○二次遭下难由三初正释难由二初证风非正难。

　　次遭风是难由约下文证今若开风为正难下文云皆得解脱罗刹之难此岂不独是罗刹难也。

　　【记】以古师足风为八难故据结文但成鬼难。

　　○二难由下推风难由。

　　难由正应无在由者何但由风由风堕难由入海遭风求宝入海由贪求珍宝展转相由风灾难切故风是堕难之由也。

　　【记】若展转推之皆是难由于诸由中风由最切是故经文特言风耳。

　　○二七宝下追释宝物二初分真伪。

　　七宝是正宝珠是伪宝又如意珠宝最上今言等者等上等下诸宝也。

　　○二示似真。

　　楼炭云巨海有七种似实一百二十种真珠宝。

　　○三黑风下更释风相二初他解三初旧师立。

　　黑风者旧云风无色吹黑沙故尔。

　　○二有人下他人弹。

　　有人弹云沙中无船水中无沙非是吹黑沙乃是吹黑云尔。

　　○三今还下令例难。

　　今还例此难水中无云云中无船何得弹沙而取云风能吹黑云何意不能吹黑沙。

　　○二请观下今释二初经明风色。

　　请观音云黑风洄波仁王般若有六色风黑赤青天地火也受阴经明五风阿含亦云黑风。

　　○二风加下风黑怖甚。

　　风加以黑怖之甚也。

　　○三罗刹下遭苦。

　　罗刹是食人鬼人尸若臭能咒养之令鲜复有啖精气鬼人心中有七渧甜水和养精神鬼啖一遆令头痛三渧闷绝七渧尽即死。

　　【记】罗刹鬼者本毗沙门天王所管有其二部一曰夜叉捷疾鬼也二曰罗刹食人鬼也遍在诸处然其本居海外有国或人飘往其国或鬼来此恼人皆由恶因相关故也。

　　○四一人下明机。

　　一人称名。

　　○五明应。

　　余者悉脱者同忧感休否是共虽口不同唱心助觅福故俱获济是均若后值贼则同声者陆地心多不并决须称号令使齐与水难为异。

　　○二何意下结名。

　　何意就此结观音之名此正就一人称名而赖兼群党明慈力广被救护平等显观音之名也。

　　○二约事。

　　二约事证应验传云外国百余人从师子国泛海向扶南忽遇恶风堕鬼国便欲尽食一舶众人怖称观音中有一小乘沙门不信观音不肯称名鬼索此沙门沙门狼狈学称亦得免脱。

　　○三观释二初明风义不局。

　　次观释者不但明世界中风黑业名风华严云嫌恨猛风吹罪心火常令炽然吹诸行商人堕落恶道失人道善宝及无漏圣财。

　　【记】世界中风果报风也黑业名风至失人道善宝皆恶业风也失无漏财烦恼风也以下第五又明鬼难具明三障恶鬼之义故今观行且从难由风义而示欲于六种明别圆观即是一切观境之式。

　　○二从地下释风通三障三初果报二初遭苦二初上至三禅。

　　从地狱上至三禅皆有果报风难。

　　○二如僧下下遍诸趣。

　　如僧护经明地狱种种形相疾风猛浪没溺破坏饿鬼所啖若鬼道中寒风裂骨身碎碑䃀畜生飞走之类倾巢覆卵何可胜言修罗亦有风难若风灾起时诸山击搏上至三禅宫殿碎为微尘。

　　【记】僧护比丘明四阿含为众知识五百商人入海采宝来就世尊请此比丘船中说法佛知有益许之令去船还海岸登陆而行夜宿树下商人早发忘唤比丘因兹失伴独行山林见僧伽蓝比丘住处若饮食若房舍若温室若园林若田地若受用皆是苦具日夜之间受种种苦有百余条僧护问故皆答云当还问佛自当知之既至佛所具陈所见佛皆答之悉是比丘破诸禁戒毁坏常住侵用众物于彼海山受地狱苦学者览之足以自诫。

　　○二当此下明机应。

　　当此之时谁能救济唯当一心称观世音菩萨以王三昧力或以手障或以口吸无量方便令得解脱也。

　　○二次明下恶业二初遭难。

　　次明若修诸善恶业风吹坏五戒十善船舫堕三途鬼国及爱见境中大经云罗刹妇女随所生子而悉食之食子既尽复食其夫。

　　【记】三途约果爱见约因皆由宿业令起爱见堕于三途贪欲之心如罗刹妇破戒定善如随食子失人天报如食其夫。

　　○二急须下机应。

　　急须称观世音菩萨以慈悲力能令解脱。

　　○三次明下烦恼二初明机二初声闻。

　　次明二乘人采圣财宝为烦恼风吹慧行船行行舫堕见爱境为见爱罗刹所害若能称观世音得脱见爱二轮永得免二十五有黑业也。

　　【记】圣财不出七种一闻二信三戒四定五进六舍七惭愧慧行即无常析观行行即不净慈心等二行约凡位所修七财约圣位所得。

　　○二次明下诸位。

　　次明支佛六度行通别圆变易等入烦恼海采一切智宝八倒暴风所吹飘诸行船堕二边鬼国用正观心体达诸法不生不灭入实际中即得解脱鬼义合前后章故不重说也。

　　【记】八倒风者支佛六度通别圆入空之观以常等为倒假中变易以无常等为倒用正观一心称观世音即出二边恶鬼境界即能达到中道宝渚鬼义合前后章前即此章贴文约事后即第五鬼难章也。

　　○二法界下明应二初通示二观慈悲。

　　法界风难无量一时圆应者皆由别圆慈悲所熏。

　　【记】别虽渐修果能圆应。

　　○二菩萨下别明三昧渐顿二初渐二初修时逐行起誓。

　　菩萨本修别观见事中风即起慈悲修戒定见恶业风即起慈悲修三观时节节慈悲。

　　○二今入下明证时随难相关。

　　今入风实相王三昧中以事慈悲救果报风以戒定慈悲救恶业风三观慈悲救烦恼风故能十番拔难。

　　○二若作下顿二初修时三谛圆融。

　　若作圆观论机应者但观风字门具照十法界三谛宛然通达无碍慈悲遍覆。

　　【记】风字门者如请观音疏释六字章句以六道等为六字门良由六道体是法界能通实相故名为门今以风字为门其义亦尔字者召法之辞。

　　○二若分下用时一念差别。

　　若分别说王三昧者以十七三昧救果报风以二十四三昧救修因风以二十五三昧救二乘通别圆从假入空烦恼风以二十五三昧救别教出假无知风以二十五三昧救圆教入中无明风变易可解如是遍救法界一切一时皆得解脱也。

　　○四刀杖难二初列门。

　　第四明刀杖难者亦为三一贴文二约证三观释。

　　○二解释三初贴文二初科经。

　　贴文为三一遭难即是苦二称名即是善三应。

　　若复有人临当被害称观世音菩萨名者彼所执刀杖寻段段坏而得解脱。

　　○二释义三初遭难二称名三今言下蒙应二初据文消释。

　　今言刀杖段段坏者明人执杀具一折一来随来随断弥显力大。

　　○二问下对前料简二初问。

　　问水火何不令再灭耶。

　　○二答。

　　答刀杖折再来重明圣力水火灭后谁复持来既无持来灭何所显今只令绝炎不烧洪流更浅存显力大各有其意不得一例作难也。

　　○二约证。

　　二约事证者应验传云晋太元中彭城有一人被枉为贼本供养金像带在髻中后伏法刀下但闻金声刀三斫颈终无异解看像有三痕由是得放又蜀有一人檀函盛像安髻中值姚苌寇蜀此人与苌相遇苌以手斫之闻顶有声退后看像果见有痕其人悲感宁伤我身反损圣容益加精进晋太元高简荣阳京人犯法临刑一心归命钳锁不复见处下刀刀折绞之寸断遂卖妻子及自身起五层塔在京县宋太始初四方兵乱沈文秀牧青州为土人明僧骏所攻秀将杜贺刑妻司马氏(云云)。

　　○三观行二初通示三障。

　　三明观释者非但世间杀具名为刀杖恶业亦能伤善业身命烦恼六尘三毒等皆名刀箭。

　　○二从地下别释三相三初果报二初明遭难。

　　从地狱去即有刀山拄骨剑树伤身锯解屠脍狼藉痛楚饿鬼更相斩刺互相残害畜生自有雌雄牙角自相触突又被剉切㓟剥修罗昼夜征战龙王降雨变成刀刃人中前履白刃却怖难诛复有横尸塞外复有衔刀东市天共修罗斗时五情失守皆有刀杖怖畏失命之苦。

　　【记】娑伽龙王本宫安住兴云降雨六天四域修罗龙鬼感见不同天见华宝人得清水修见刀剑。

　　○二若能下明机应。

　　若能称观世音若应刑所刀寻断坏若应战阵立之等力令得安和。

　　○二次明下恶业二初遭难。

　　次明修诸善因为三毒刀箭恶业破坏善心割断戒皮定肉慧骨微妙心髓法身慧命退失堕落失人天道乃至正命登难崩易万劫不复。

　　【记】恶业所感三毒炽然近障戒定远妨三观言思绝处即微妙心。

　　○二起怖下机应。

　　起怖畏心称观世音即蒙救护三毒不伤清升受乐即菩萨力也。

　　○三次明下烦恼二初机二初声闻二初遭苦二初释相。

　　次明声闻人厌患生死即时观三界见思剧于刀箭。

　　○二故大下引证。

　　故大经云宁以终身近旃陀罗不能暂时亲近五阴爱诈亲善六拔刀贼趣向正路如为怨逐大论云譬如临阵白刃间结贼未灭害未除如共毒蛇同室居如人被缚将去杀尔时云何安可眠五苦章句云十二重城三重棘馆五拔刀人守门。

　　【记】彼经云譬如有王以四毒蛇盛之一箧令人养饴瞻视卧起若令一蛇生瞋恚者我当准法戮之都市其人闻已舍箧逃走王时复遣五旃陀罗拔刀随之密遣一人诈为亲友而语之言汝可来还其人不信投一聚落都不见人求物不得即便坐地闻空中声今夜当有六大贼来其人惶怖复舍之去乃至路值一河截流而去(云云)合云蛇若害人不堕恶道无三学力必为五阴旃陀罗害若不识爱为诈亲诳观于六入犹如空聚群贼住于六尘六入欲舍复值烦恼驶流应以道品船筏运手动足过分段河十住未免唯佛究竟经文本喻三乘始终今喻声闻观法十二因缘关禁如城黑白不动三种之业系属如馆五欲为害如拔刀人魔境难出如门被守。

　　○二尔时下得脱。

　　尔时思惟如此怖畏何由得脱著于正路须一心称观世音三业至到机成感彻则能裂生死倦度恩爱河不为烦恼刀杖所害欲主魔王无如之何。

　　○二次明下诸位。

　　次明支佛次明六度行次明通别圆变易等五住刀箭伤法身损慧命者若能称名即蒙圣应免离通别刀杖脱二死地岂非法身慈力耶。

　　【记】各以本观一心称名即时解脱。

　　○二复次下应二初渐二初明本誓。

　　复次明刀杖机应遍法界者良由本修别圆观时见诸锋刃伤毁即起慈悲我当救护修善遮恶时于善恶业复起慈悲若观刀杖是因缘生法修三观时复起慈悲愿行填满。

　　【记】随见随修皆起誓愿拔于众生三障刀杖。

　　○二今住下明赴机三初赴机相。

　　今住王三昧中无量神力以本事慈悲对果报刀箭修善慈悲救恶业刀箭三观慈悲救烦恼刀箭。

　　【记】三昧神力称本诸誓一一能拔。

　　○二刀杖下所住法。

　　刀杖是质碍属地字门摄菩萨于质碍地门通达明了。

　　【记】以七种难表内六种对于观门此地种门今修成也。

　　○三如华下引经证。

　　如华严四十明弥多罗童女于师子奋迅城师子幢王宫中处明净宝藏法堂不可思议庄校此堂一一琉璃柱一一金刚壁一一摩尼镜诸宝诸铃诸树诸形像诸璎珞中住是一切质碍具内悉见一切如来从初发心行菩萨道乃至成等正觉入灭皆于中现无不明了如于净水见月影像此法门名般若普庄严法门善财入此地法门时能得不可说陀罗尼大慈大悲陀罗尼能作佛事陀罗尼一切法无不具足当知地字门普应一切令得解脱也。

　　【记】六种遍收一切观境刀杖坚碍属地字门故引屋壁地种能现诸佛及能发明善财定慧一切功德当知地门能成普应。

　　○二复次下顿二初圆修。

　　复次圆观观地大质碍之法摄一切十法界三谛宛然明了在地门中。

　　【记】地为法界生佛依正无不趣入地字法门当知一尘无不具足三谛等者一尘即空一切皆空假中亦尔。

　　○二圆起下顿应二初总示。

　　圆起慈悲遍于法界寂而常照无机不应。

　　【记】三谛慈悲无不遍摄故能一时遍拔众苦。

　　○二若欲下分别。

　　若欲分别说之令易解者以十三昧救果报刀杖以二十四三昧救三毒刀杖以二十五三昧救入空烦恼刀杖以二十五三昧救出假无知刀杖以二十五三昧救入中无明刀杖一切一时皆得解脱。

　　【记】圆悲该互不可别论若欲易知对机分别四洲四趣四王忉利此之十有有事刀杖能感一十王三昧力修有漏善遮恶刀杖感二十四王三昧力四教三观一心称名感二十五三昧之力。

　　○第五鬼难二初列门。

　　第五鬼难亦为三一贴文二约证三观解。

　　○二贴文下随释三初贴文二初科经。

　　贴文为四一标处所二明遭难即是苦三称名即是善四应。

　　若三千大千国土﹂满中夜叉罗刹欲来恼人闻其称观世音菩萨名者是诸恶鬼尚不能以恶眼视之况复加害。

　　○二三千下释义四初标处二初大千假设。

　　三千大千满中者此假设之辞也若言满中复更从何处来知是假言尔。

　　○二对上料简。

　　上水火何不假设满大千耶鬼有心识相延故满假设为便水火无心假设为难。

　　○二遭难三称名四鬼所下蒙应。

　　鬼所以畏者观音有威有恩若非怀恩则是畏威所以闻名尚不能加于恶眼岂容兴害心害心恶眼二俱歇也。

　　【记】恩威即是折摄二门以恩摄故害心恶眼二俱休歇以威折故恶害亦然。

　　○二约事。

　　次约事证者。

　　【记】标而不释合注云云上罗刹难已彰其事故不重说。

　　○三观解三初果报二初明难。

　　次观解者若果报论鬼难者地狱道亦应有弊恶大力鬼恼诸罪人鬼道中力大者恼于小鬼畜生道鬼亦啖畜生人中可知诸天既领鬼何容为鬼所恼如阿含中云有大力鬼忽坐帝释床帝释大瞋鬼光明转盛释还发慈心鬼光明灭即去天主既为鬼所恼何况四王修罗道耶。

　　【记】诸天等者瞋增诸恶助鬼之威慈为善本消鬼之势行者当知若多瞋恚常与恶鬼同其事业若常慈悲与佛菩萨同其出处。

　　○二如是下明感。

　　如是等处鬼难怖畏称观世音即不能加害也。

　　○二次明下明恶业二初明难二初鬼动三毒。

　　次明修因者自有恶业名为鬼自有鬼动三毒如阿含云淫亦有鬼鬼入人心则使人淫佚无度或鬼使瞋使邪当知鬼亦破善。

　　【记】虽是恶鬼使人淫佚亦是淫业所召以其多起淫思致令淫鬼得便瞋恚邪见亦复如是又是宿业互相招集故于今日同造恶因破于善业。

　　○二三毒下诸恶名鬼。

　　三毒当体是鬼者淫破梵行瞋破慈悲贪鬼恼不盗戒嗜鬼恼不饮戒乃至十善诸禅亦如是皆为恶业鬼毁损人天动不动业。

　　【记】如前业火业水业风故今诸恶得名为鬼皆以三毒而名恶业与烦恼何异任运起者名为烦恼卒起决定能动身口名三毒业今既能破五戒十善必非任运贪瞋痴也人天散善名为动业四禅四定名不动业。

　　○二若能下明感。

　　若能称名即不加害也。

　　○三次明下烦恼二初机二初明难二初所遭难二初明满大千。

　　次明烦恼鬼者见心为男鬼爱心为女鬼若论此鬼即得满三千大千世界非复假设之言。

　　【记】男性刚利如见推划女性柔染如爱缠绵。

　　○二何以下遍三界。

　　何以故以见使历三界有八十八爱历三界合有九十八岂不遍满。

　　○二此鬼下遭难人。

　　此鬼欲来恼二乘人乃至六度通别圆等行人大经云唯愿世尊善良咒师当为我等除无明鬼又云愚痴罗刹止住其中岂非烦恼鬼耶。

　　【记】小草已上八番行人俱为烦恼鬼之所害。

　　○二若称下明感。

　　若称名诵念观智成就能令见爱尘劳随意所转不能为害也。

　　【记】见爱尘劳即染而净是故净名取譬侍者随意所转。

　　○二次别下明应二初渐二初随修立愿。

　　次别圆本观慈悲机应者别观菩萨初发心时见诸恶鬼恼乱世间无能救解如讫拏迦罗等恼毗舍离是故菩萨兴起慈悲为作拥护若修诸善为恶所坏亦起慈悲令善成就若观此鬼及以业鬼皆是因缘生法从假入空出假入中皆节节慈悲誓愿。

　　【记】如讫拏迦等即请观音经缘起也毗舍离此翻广严彼国人民遇大恶病眼赤如血两耳出脓乃至六识闭塞犹如醉人有五夜叉名讫拏迦罗吸人精气。

　　○二于诸下乘誓普救三初示相。

　　于诸烦恼深达实相成王三昧以誓愿熏修法界众生若遭鬼难能遍法界救护以事中慈悲救果报上鬼修善慈悲救恶业鬼以三观慈悲救爱见无明等鬼悉令诸鬼堪忍乘御不能为恶眼视之。

　　【记】渐修顿证法身自在法界众生三障鬼难关于本誓一一救之能令诸鬼皆为佛乘。

　　○二如华下引经。

　　如华严四十三迦毗罗婆城娑婆陀夜天于日没后见处虚空见其身上有一切星现一毛孔中见所化众生或生天上或得二乘或修菩萨行种种方便皆悉见闻尔时夜天告善财言我于恶众生发大慈心不善众生发大悲心于声闻缘觉发安立一切智道心我见众生远离正道趣于邪径着诸颠倒虚妄迷惑受众苦恼我见此已无量方便除诸邪惑安立正见。

　　【记】斯是菩萨住鬼法门能以鬼身广作佛事三障之鬼或破或用得自在故一切鬼难一时普救。

　　○三故知下结益。

　　故知法身菩萨以夜叉鬼身能作如此安立众生观音菩萨于此鬼神法门岂不通达普应一切令得无害。

　　○二若圆下顿二初明圆观慈悲。

　　若圆观识种是爱见鬼门一切法趣此识种鬼法门十法界三谛具足无缘慈悲普被一切即是鬼门王三昧力遍应法界。

　　【记】识种乃通今约鬼修别从爱见识种为境一识一切识一切识一识非一非一切而一而一切此是鬼门十界三谛依此妙境真正发心乃能遍应。

　　○二若分下明随机分别。

　　若分别说者以十三昧救事鬼二十四三昧救恶业鬼以二十五三昧救二乘通别圆入空鬼乃至入中道一切一时俱不加害。

　　【记】事鬼既能恼于帝释故地居天四洲四趣感于十种王三昧力余义同前。

　　○六枷锁难二初列门。

　　第六枷锁难亦为三一贴文二约证三观释。

　　○二随释三初贴文二初节经。

　　贴文为四一标有罪无罪二遭难三称名四应。

　　设复有人若有罪若无罪杻械枷锁检系其身称观世音菩萨名者皆悉断坏即得解脱。

　　○二上临下释义四初标罪。

　　上临当被害此定入死目此明有罪无罪或是推检未定或可判入徒流若判未判俱被禁节明圣心等本救其囚执不论有罪无罪也。

　　○二在手下遭难。

　　在手名杻在脚名械在颈名枷连身名锁此则三木一铁之名也系名系碍检是封检系未必检检必被系系而具检忧怖亦深。

　　○三鸟死下称名。

　　鸟死声哀人死言善若能称观世音者。

　　【记】曾子云鸟之将死其鸣也哀人之将死其言也善。

　　○四蒙应。

　　重关自开铁木断坏。

　　○二约事。

　　次引事证者应验传云盖护山阳人系狱应死三日三夜心无间息即眼见观音放光照之锁脱门开寻光而去行二十里光明方息张畅为谯王长史王及畅系延尉诵经千遍锁寸寸断不日即散虚丞相(云云)。

　　○三观释二初正明枷锁三初果报二初明难。

　　三观释者地狱体是囹圄鬼及畜生亦有笼系修罗亦被五缚北方及天上自在应无此难降是已还无免幽厄。

　　【记】事系唯在四趣三洲。

　　○二若能下明感。

　　若能称名皆得断坏也。

　　○二次明下恶业三初明难。

　　次明修因恶业即名枷锁也诸业虽有力不逐不作者若有造业果终不失故云不失法如倦若人修习诸善被恶业覆如大山映覆于心使善败坏更增恶业恶业即招果缚无由可解。

　　○二若欲下明感。

　　若欲脱此业者因时可救急称观音能令三恶业坏。

　　○三故经下引经。

　　故经云妻子以为锁械钱财以为牢狱王法以为狱籍遮碍行人不得修道望现在是果报缚望过去是业。

　　【记】廷尉检系可有散时妻子钱财系无脱日望现在等者只今妻子及钱财等亦业亦报何者若从现说名之为报从过去说名之为业应知障善皆是宿恶此之宿恶或已成报乃附报为障即今妻子及自身依报等也若未成报今在业道亦自有力令善不成又今妻等不定为障若于往世同营善因今则能为修道助缘如妙庄严王因妻子故见佛悟道现见有人妻子劝善畜财能施今从恶因所感妻等名锁名狱若归观音则成报之业及未成者是恶皆息。

　　○三次明下烦恼二初明机二初约声闻二初约小释二初明难。

　　次明声闻者凡夫及三果皆是有罪罗汉是无罪大品云摩诃那伽虽有罪无罪同在三界狱中五阴绳所缚三相无常检束印封之权实上惑名杻定慧上惑名械中道上惑名枷法身上惑名锁如是等束缚行人不能得脱。

　　【记】凡夫见思全在初二三果思惑未尽皆名有罪罗汉思尽名为无罪大品经指学无学名为大龙故云摩诃那伽学人残思名为有罪无学断尽名无罪俱未无余名同在狱既有果身宁逃五阴及以三相乃名检系权实等者此约有罪示也碍于二智提拔名杻妨于二行进趣名械小以断常为中道枷能障五分为法身锁只是见思对于所障得杻等名。

　　○二称名下明感。

　　称名系念必蒙灵应若发定慧是械断若发权实是杻断若破无明是枷断法身显现是锁断入无余涅槃是缚断免三相是离检出三界是出狱。

　　【记】二此复下明通大。

　　此复有通别意。

　　【记】若就通惑论杻械等即藏通人若就别惑明杻械等即别圆人。

　　○二次明下例诸位。

　　次明支佛六度行通别圆。

　　○二若论下明应。

　　若论枷锁犹是地质碍别圆本观所起慈悲遍应之义不异于前。

　　【记】因中渐顿慈悲果上圆普与拔皆如上说。

　　○二若三下兼明空识二初普应指前。

　　若三千大千以表空种王贼鬼等以表识种论其十番普应此亦如前。

　　○二论其下本观今说二初渐二初本观慈悲二初随观示。

　　论其本观今当说菩萨见众生以空识成果报身还为空识所恼修诸善时空识之业亦能坏善观空识有三谛之障有三谛之理如是节节皆起慈悲悲欲拔众生苦慈欲与众生乐。

　　【记】一切烦恼是识所为识最是难空虽非难能来难故空亦名难空为业者亦是业由身内有空故能动作造于业因外空亦然空为惑者于境迷悟成障成理一切法邪一切法正而于节节起誓与拔。

　　○二故净下引经证。

　　故净名云菩萨观四大种空种识种皆空空故无四大无空无识是为入不二法门。

　　【记】入不二法门品明相菩萨曰四种异空种异为二四种性即是空种性如前际后际空故中际亦空若能如是知诸种性者是为入不二法门既云四种性即是空种性就性明空空是中理此以中理不于事二彼约五种即性故不二今明六种岂不即性得经意故加于识种弥显不二若其空识不即中道将何以为王三昧体。

　　○二成王下乘誓应赴二初示相。

　　成王三昧能遍十法界垂应以事中慈悲救果报空识难以修善慈悲救恶业空识难以三观慈悲救烦恼空识难故知观音于空识法门而得自在。

　　○二华严下引证。

　　华严三十九善住比丘于虚空中大作佛事。

　　【记】见空实相能于虚空立种种事利诸众生。

　　○二若作下顿二初空识圆修。

　　若作圆观观空种因缘性相本末究竟等则一切十法界悉趣空门识亦如是。

　　【记】诸门观法多推心识从近从要初心易故人根不等有宜观外而得益者四念处中下界众生多著于外故令摄境观于内心上界众生多着内心故令观色夺于内着今观空种亦是色类唯是一色空外无法故一切十界悉趣空门空即三谛故一切法皆即三谛三谛慈悲无生不摄。

　　○二起无下慈悲普应。

　　起无缘慈悲熏诸众生十法界有机即能一切一时而得解脱。

　　○第七怨贼难二初列门。

　　第七怨贼难亦为三一贴文二约证三观释。

　　○二贴文下随释三初贴文二初正释怨贼二初科经。

　　贴文为四一标难处二标遭难人三明有机四明应。

　　若三千大千国土满中怨贼。

　　○二难处下释义四初标难处二初明处。

　　难处者先明处即是大千国土。

　　○二次明下明难二初释满中。

　　次明难即满中怨贼满中假设之辞也国旷贼多圣力能救显功之至也。

　　○二怨者下释怨贼。

　　怨者此难重也贼本来财怨本夺命今怨为贼必财命两图若过去流血名怨现在夺财名贼如此怨贼遍满大千尚能护之轻者岂不能救也。

　　○二二标下遭难人二初示四义。

　　二标遭难人者即商主也此又为四一明主二有从三怀宝四涉险。

　　有一商主将诸商人赍持重宝经过险路。

　　○二商者下释四义四初释商主。

　　商者训量此人择识贵钱善解财利商量得宜堪为商人之主。

　　○二既有下释商人。

　　既有商主即有将领诸商人。

　　○三既涉远下释重宝。

　　既涉险远所赍者必是难得之货故言重宝也。

　　【记】以人众路远显所赍宝贵。

　　○四险路下释险路。

　　险路者或可旷绝幽隘名为险路或值怨贼冲出之处名为险路者也。

　　【记】以处以人二事释险。

　　○三机者下明有机二初示经四义。

　　机者亦四先明一人安慰二劝称名三叹德四众人俱称。

　　其中一人作是唱言诸善男子勿得恐怖汝等应当一心称观世音菩萨名号是菩萨能以无畏施于众生汝等若称名者于此怨贼当得解脱众商人闻俱发声言南无观世音菩萨称其名故即得解脱。

　　○二所以下通释四义二初明前三助进二初释二初明设三所以。

　　所以安慰者止其恐怖也所以劝称名者设其上䇿也所以叹德者奖令定胆也。

　　【记】一心称名为计策者更无过此知德可凭其胆则定。

　　○二若不下明无三不进。

　　若不安慰则怖遽慞惶虽安慰止怖若不设计唐慰何益故劝称名虽劝称名若不叹德设计则心不定胆亦不勇所以叹德。

　　○二故知下结。

　　故知此菩萨决定能施无畏决果依凭。

　　○二三义下明后一能感二初明因三故唱。

　　三义既足俱时称唱。

　　○二南无下翻梵就华。

　　南无云归命亦称为救我。

　　○四明蒙应。

　　机成获应即得解脱也。

　　○次结下寄结口机二初举经。

　　次结口机也。

　　无尽意观世音菩萨摩诃萨威神之力巍巍如是。

　　○二今言下释意二初约威力明。

　　今言观音势力既大加护亦旷岂止七难而已当知遍法界皆能救护故言巍巍。

　　○二巍巍下约字义显。

　　巍巍者重明高累之辞也明观音之力出于分段之外竖应二土故云重明载沐神应故云高累以是义故故言巍巍如是也。

　　○二约事证。

　　二约事证者应验传云慧达以晋隆安二年北陇上掘甘草于时羌饿捕人食之达为羌所得闭在栅中拣肥者先食达急一心称名诵经食余人稍尽唯达并一小儿次拟明日达竟夜诵犹冀一感向晓羌来取之忽见一虎从草透出咆哮诸羌散走虎因啮栅作一穴而去达将小儿走叛得免又裴安起从虏叛还南至河边不能得过望见追骑在后死至须臾于是称观世音见一白狼安起透抱一掷便过南岸即失狼所追骑共在北岸望之叹惋无极道明于武原劫夺船道往径遇贼难等。

　　○三观释三初果报。

　　三观释者若果报论怨贼者从地狱至第六天皆有关诤如阿含云忉利战不如修罗索援至第六天如此怨会称名得脱也。

　　○二修善下恶业。

　　次修善时恶多是怨犹如冰炭称名恶退善业成就如闇灭明生。

　　【记】修善治恶若恶多善少恶即怨贼若善多恶少恶为仆从冰炭之势多能灭少系念成机恶销善立。

　　○三次明下烦恼二初略明机二初通明四行遭贼。

　　次明烦恼为怨贼者一切烦恼是出世法怨﹂商主是三师羯磨受戒人是商人无作戒是重宝五尘是怨贼或法师是商主商人是徒众理教是重宝两遇魔事是怨贼或心王是商主心数是商人正观之智是重宝觉观为怨贼或般若是商主五度万行是商人法性实相是重宝六蔽是怨贼。

　　【记】以前六遍备明八番破惑感应故今怨贼但明四行遭烦恼贼将历四教自摄八番言四行者一戒法受持二听习教理三研修正观四正助合行出世行人要先禀戒随境护持持心习教凭教显理称理修观以正导助若非此四入圣何期初商主下戒中三句明受一句明持五尘能杀持护之心名戒怨贼次或法下听法中师徒说听皆欲依教而显至理此二俱得名重宝者以其诠旨得则俱得失则俱失其犹识指方乃见月故知解教诚为不易何况理乎而其徒主两喜杂魔二宝俱失师为利故说徒为名故学斯之两人皆成魔业或师瞋弟子或弟子恨师亦是二人值于魔事或心下修观中心王若正心数亦正王数同求正智之宝三毒觉观能劫此宝最为怨贼或般下正助中正观般若导五助行共显理宝般若如知金藏五度如用功掘出六蔽之贼害此二因还令藏隐是名怨贼。

　　○二将此下历诸教明感。

　　将此意历诸教义自在作悉成称名即得解脱也。

　　【记】四教行人一一须四若遇怨贼一心称名四行皆就。

　　○二例明应。

　　复次约怨贼难结成别圆慈悲应例前可解云云。

　　【记】例前六种故略不说。

　　观音义疏卷上。

　　观音义疏卷下。

　　隋天台智者大师说　门人灌顶记

　　○第二意业机二初列门。

　　第二从若有众生多于淫欲去是明意机也释此为二初贴文二观解。

　　○二贴文下随释二初贴文二初科经。

　　贴文为二初正明意机次结意机。

　　若有众生多于淫欲常念恭敬观世音菩萨便得离欲若多瞋恚常念恭敬观世音菩萨便得离瞋若多愚痴常念恭敬观世音菩萨便得离痴。

　　○二释义二初正明意机二初总示经文。

　　意机约三毒为三章章各有三一明有苦二默念此两即是明机三明离即是明其应三也。

　　○二通称下通释经义三初依经论释三毒二初通释二初明单复。

　　通称毒者侵害行人喻之如毒但名有单复。

　　【记】云贪瞋痴此三单也今从复列故云淫欲瞋恚愚痴大本疏云自爱为欲爱他为淫自忿为恚忿他为瞋自惑为愚惑他为痴。

　　○二有人下明多少二初他明少。

　　有人解云三毒多者不知其是遇故不求观音少者念观音梵行之德所以能感。

　　○二意谓下今明多二初立少乖经。

　　意谓此释乖文文云若有众生多于淫欲念即得离云何对面违经耶。

　　○二今明下明多能感。

　　今明三毒多者能念观音菩萨有力令多得离何况少相此则以多况少尔。

　　【记】毒之多少由习重轻求之进不由机有无无机者毒多毒少俱不求离若其有机毒之多少俱能求离古人不解执多不求今明能念任多亦离。

　　○二大论下别释二初正别释三初贪欲四初大论明宿因。

　　大论云女人为戒垢谤法余殃。

　　【记】意同此经谤经之罪历诸恶道纵得人身淫欲炽盛不择禽兽若不求离复沦苦趣无解脱期。

　　○二不择下现事明过患。

　　不择禽兽不避高墙广堑之难不计名闻德行破家亡国灭族倾宗祸延其身如术婆伽祸延其国如周败褒姒。

　　【记】术婆伽缘略如玄记褒姒者褒国之女也周幽王伐褒褒人以姒献之王甚惑之初幽王与诸侯约有寇即击鼓举烽诸候来赴及惑褒姒褒姒无笑王欲其笑乃击鼓举烽诸侯皆至而无寇姒乃笑又好闻裂缯之声发缯裂之以适其意及申侯与犬戎兵至击鼓举烽诸侯以为如前见欺无复至者遂败。

　　○三净住下二经明虫鬼。

　　净住及禅经明多欲人有欲虫男虫泪出而青白女虫吐血而红赤又言有欲鬼娆动其心令生倒惑。

　　【记】各自有情以其业故资人倒惑又阿含云淫亦有鬼鬼入心则使淫佚无度。

　　○四如大下大经明多少。

　　如大经云若习近贪欲是报熟时此举多欲相也若少欲人虫鬼潜伏无过狂醉是少欲相。

　　【记】习果若成报果在即故云熟也如人灾至合当王宪即有恶人奖助为恶虫鬼如助者地狱如王宪此多欲相也若反此者名为少相。

　　○二瞋恚四初约喻明瞋相。

　　瞋恚多者今世人不喜见如渴马护水如射师子母。

　　○二故遗下二经明障道。

　　故教遗云劫功德贼无过瞋恚华严云一念瞋起障百法明门菩萨以瞋乖慈障道事重。

　　【记】慈是一切善法根本瞋既乖慈名劫名障百法明门者即障别圆地住所证之法也仁王云初地得百法明门二地得千法等地论云入百法明门增长智慧思惟种种法门义故百法者应如百法论所明。

　　○三大集下二经明魔业。

　　大集云一念起瞋一切魔鬼得便涅槃云习近瞋恚。

　　【记】佛以慈定能伏天魔是知瞋心为魔所降习近瞋恚是报熟时。

　　○四若例下例上有虫鬼。

　　若例淫恚亦应有鬼如柰女经瞋则有蝎虫是名多瞋相与上相违是瞋少相。

　　【记】若虫鬼潜伏是瞋少相。

　　○三愚痴二初明过患。

　　愚痴多者邪画诸见拨无因果谤毁大乘如大经。

　　【记】三句明于邪痴之相如大经者合云习近愚痴是报熟时此乃邪痴习报二果痴心习成地狱报熟也。

　　○二例前下例虫鬼﹂多少随人。

　　例前亦应有虫鬼。

　　○二三毒下总结过。

　　三毒过患如此。

　　○二欲离下约伏断明得离三初示念得离。

　　欲离此故至心存念观音即得离也。

　　○二有人下斥非显正二初他解非灭离。

　　有人解云起伏相违称之为离非灭离也。

　　【记】以由他师不解常念致令三毒不得灭离。

　　○二今谓下二经明尽净。

　　今谓经文说离何意言非若依请观音者净于三毒根成佛道无疑。

　　【记】经直言离那专伏释若以念故唯能伏者系念六字能净毒根至成佛道亦只伏邪。

　　○三今作下正明伏断。

　　今作十番明救三毒三番是伏惑论离七番是断惑论离也。

　　【记】果报修因六度菩萨此三伏惑声闻缘觉通别圆菩萨方便土人实报土人此七断惑。

　　○三问离下约问答明常念二初约念非离惑难。

　　问离烦恼须智慧但念岂得离耶。

　　○二答经下约念即智慧释二初略明正念之德二初即念明慧之功。

　　答经称常念即是正念体达烦恼性无所有住贪欲际即是实际绝四句无能无所念性清净如此正念非是智慧更何处觅智慧此慧不离烦恼其谁能离耶。

　　【记】念想观智等诸名字有过有德有偏有圆须约六句定其法体故圆中念破偏小智圆中之智破偏小念偏小之念修圆中智偏小之智修圆中念圆中之念即圆中智圆中之智即圆中念以此六句评法是非方解一切经论名相问家昧此故使非念而是于智今此圆文既云常念显非二边有生灭念双遮双照中正之念也体烦恼性是观音身不破烦恼不立观音破立既忘能所斯绝是为常念恭敬观音不离三毒而离三毒若有观音可生缘念若见三毒须灭离者此乃增毒非离毒也。

　　○二若如下离念说慧之过。

　　若如所难必须别用智慧破烦恼者此则有惑可断有智能断非唯惑不可断慧还成惑岂得名断惑之慧耶。

　　○二今此下委明修观之相二初忘照各论四句。

　　今此正念不以色念不以非色念如此四句亦以色念亦以非色念如此四句。

　　【记】此之正念染体既绝忘照不妨即照三谛即忘三观虽约四句唯忘三观以双非双亦只是中故不以色念忘俗也以色例于一切诸法不以非色念忘真也合云不以非色非非色念忘双遮中也不以亦色亦非色念忘双照中也约照三谛复成四句亦以色念照俗也亦以非色念照真也亦以非色非非色念照双遮中也亦以亦色亦非色念照双照中也应知善忘假者方善照假善忘空者方善照空善忘双非方照双非善忘双亦方照双亦不须以空忘假以假忘空双非双亦皆悉尔也此就圆论念即法界无德不备故作四句说之自在终日忘四终日照四如此方是常念观音。

　　○二或次下渐顿有诸四句。

　　或次第论非念或不次第论非念或不次第论念或次第论念或次第论离或不次第论离。

　　【记】次第非念忘四句也次第论念照四句也忘照本求离于三毒故次第离亦有四句若得别教三观之意诸句可见何者如照空时必须忘空以遣着故忘照成者必离见思故此空观有忘有照有离次观假后观中皆须论于忘照离三若不次第忘照及离斯是圆观如向四句。

　　○二结意机﹂经文可见。

　　无尽意观世音菩萨有如是等大威神力多所饶益是故众生常应心念。

　　○二次就下观释二初前七番指上。

　　次就观解者七番例上可解。

　　【记】果报已上至通菩萨皆不能破无作之集别人虽破而在后心今从初心故同前指。

　　○二今但下后三番当说二初三毒逆顺委示二初约界外双标。

　　今但顺逆两意约界外作也不取分段三毒相。

　　○二今取下依法相广释二初逆顺各示二初顺约烦恼释二初明毒害二初二乘三毒二初明毒相二初合明三毒。

　　今取善欲之心名贪大经云一切善法欲为其本二乘欲乐涅槃名贪厌生死名瞋不达此理名痴。

　　○二开三下开成八万。

　　开三毒即有八万四千宛然具足。

　　【记】既有三毒须论等分四分各具二万一千是故成于八万四千界内既尔界外亦然何者以大乘说诸法不灭云断惑者但转有漏而成无漏入假入中八万四千随观而转至果乃名八万四千波罗蜜也。

　　○二净名下引经证。

　　净名云结习未尽华则着身二乘未断此三毒即变易三毒相也。

　　【记】观众生品天女以天华散诸菩萨大弟子上华至诸菩萨即皆堕落至大弟子便着不堕一切弟子神力去华不能令去尔时天女问舍利弗何故去华答曰此华不如法是以去之天曰勿谓此华为不如法所以者何是华无所分别仁者自生分别想耳乃至云结习未尽华着身耳结习尽者华不着也彼疏解云华至菩萨皆堕落者表菩萨住不思议解脱生实报土已离别惑彼妙五欲所不能动故华不着身皆自堕落至大弟子便着不堕者二乘但断界内五欲故世间五欲所不能动别惑未除故为界外上妙色声之所染污故诃言结习未尽华则着身下文料简云结习未尽华则着身何关别惑答大论云于声闻经说为习气于摩诃衍说为正使即是别惑。

　　○二未断下菩萨三毒。

　　未断别惑菩萨亦同有此三毒故云菩萨贪求佛法于恒沙劫未曾暂舍多学问无厌足即贪相恶贱二乘不喜闻其名故言宁起恶癞野干心不起二乘心如大树折枝之譬岂非瞋相无明重数甚多佛菩提智之所能断佛性未了了者皆是痴相。

　　【记】同有此三毒者望前二乘名同义异前但贪空今贪俗中前瞋生死今瞋涅槃前不达真即是中道为痴今见中道未得了了为痴如大树折枝之譬者大论三十云譬如空泽有树名奢摩黎枝觚广大众鸟集宿一鸽后至住一枝上枝觚即时为之而折泽神问其故树神答云此鸟从我怨家树来食彼尼俱类树子来栖我上或当放粪子堕地者恶树复生为害必大是故怀忧宁折一枝所全者大彼喻菩萨畏二乘坏灭佛乘心也。

　　○二欲除下明机应二初明正念机应。

　　欲除此三烦恼故常念观音随机应赴即得永离。

　　○二永离下明上土全分。

　　永离有两种若此菩萨于生身中全未除别惑就变易论全未永离若生身中已侵别惑就变易中除残论永离。

　　【记】生身菩萨若未得入别圆地住生方便土故于变易论全未离无明之惑若在生身入地住者即生实报故于变易除残别惑一变易土分于方便实报异者只由生身于无明惑有侵未侵不同故也。

　　○二次明下逆约法门释以烦恼名立观法称不顺常途故云逆说然若不知性恶之义云何三毒而为三观于中二初明毒观欲成二初明凡小毒少。

　　次明逆说三毒观者一切众生名为少欲瞋痴何以故止瞋三途之苦贪人天之乐二乘只瞋生死欲得涅槃乐皆名为少。

　　【记】法略于痴人略菩萨痴随贪恚亦名为少菩萨偏假三毒非多。

　　○二菩萨下示圆人毒多二初就毒名论大。

　　菩萨不尔乐求佛法非但求一佛法遍求一切不可说佛法如海吞众流犹自不满非但不受生死亦不受涅槃故大品五不受此即大瞋﹂无明力大佛智能断菩萨于无明大力之惑尚在又痴如虚空不可尽乃至死如虚空不可尽。

　　【记】语稍同前意则永异前在二谛偏论取舍是可离法今就三谛说贪瞋痴是究竟道理性之毒莫不遍周故皆名大五不受者谓受亦不受不受亦不受亦受亦不受亦不受非受非不受亦不受不受亦不受皆言不受者即无生观荡于取着也前四即离四句也后一谓观亦自亡也故大品第二身子问须菩提何故不受答云般若波罗蜜空故自性不受无明下明痴毒须论即性异前唯修又痴下明痴等若非即性岂皆如空不可尽邪。

　　○二如此下约法门明妙三初标列三门。

　　如此三毒即为三法门一取二舍三不取不舍。

　　【记】理性之法德过一际或称毒害或称功用今明三毒是三法门则佛菩萨无不修证。

　　○二大慈下解释三相圆观见思三毒之境即三法门摄一切德三初大贪法门。

　　大慈大悲四摄十力无畏三昧解脱无上菩提净佛国土化度众生名为取门即大贪也。

　　【记】大慈大悲者诸佛以无缘慈悲普熏三业于十方世界普现色身而作佛事慈悲之名虽同四无量中而体永异四摄一布施摄二爱语摄三利行摄四同事摄众生情所爱者即是此之四法以四接引导以正道而度脱之十力者一是处非处力二业力三定力四根力五欲力六性力七至处道力八宿命力九天眼力十漏尽力无畏者即四无所畏一一切智无所畏二漏尽无所畏三说障道无所畏四说尽苦道无所畏于八众中广说自他智断既决定无失则无微致恐惧之相故称无所畏三昧即百八三昧解释并如法界次第也。

　　○二大瞋门。

　　一切法空无所有不住不着般若如大火炎四边不可取大涅槃空迦毗罗城空言语道断心行处灭不以四句得菩提无得无证即是舍门名为大瞋也。

　　【记】般若即三般若四边不可取者观照般若即寂而照不可以有取也方便般若即照而寂不可以空取也实相般若非寂非照不可以双亦取也而寂而照不可以双非取也迦毗罗城如玄记。

　　○三大痴法门前取舍二门虽具中道而取门终以立法为宗舍门终以荡相为主今两舍门岂不具于二边而终以双非为体不三而三二门宛然三而不三门门绝妙初约无缘直示。

　　中道非取非舍不憎不爱不断不常无去无来无生无灭。

　　○二举鉴像难思。

　　如镜中像不可见而见见而不可见非可见非不可见遮二边故不可言说。

　　○三引净名杜口。

　　净名杜口名为中道此即大痴。

　　○三引人证结。

　　故文殊云我是贪欲尸利瞋恚尸利邪见尸利此即其明证。

　　【记】诸法无行经云诸天子白佛言世尊文殊师利名为无碍尸利上尸利无上尸利文殊语诸天子言止止诸天子汝等勿取相分别我不见诸法是上中下如汝所说文殊义者我是贪欲尸利瞋恚尸利愚痴尸利是故我名文殊师利乃至云我是凡夫从贪欲起从瞋恚起从愚痴起我是外道是邪行人诸天子言以何事故自言我是凡夫等文殊言是贪欲瞋恚愚痴性十方求不可得我以不住法住是性中故说我是凡夫文殊汝云何名外道文殊言我终不到外道诸道性不可得故我于一切道为外诸天子言汝云何是邪行人文殊言我已知一切法皆是邪虚妄不实是故我是邪行人说是法时万天子得无生法忍。

　　○二欲满下常念感应四初明机成德满。

　　欲满此三法门常念观音即得满愿。

　　○二一切下明诸圣所依。

　　一切圣人自行化他无不从此三门而入离此更无有道。

　　○三故无下引无行经证。

　　故无行经云贪欲即是道恚痴亦如是如是三法中具足一切佛法。

　　○四一切下结成佛法。

　　一切佛法不出万行波罗蜜不受三昧广大之用中道实相。

　　○二此三下逆顺合谈二初被物双示。

　　此三法门不可宣示愍众生故或作顺说或作逆说互有去取此即四悉檀意赴缘利益。

　　【记】就三烦恼常念求离名为顺说约三法门常念求满名为逆说满离俱时但约悉檀去取说耳。

　　○二如华严下引经委证三初证贪欲逆顺。

　　如华严四十二明险难国宝庄严城婆须密多女说离欲际法门一切众生随类见我我皆为其女像见我者得欢喜三昧共我语得无碍妙音三昧执我手得诣诸佛刹三昧共我宿者得解脱光明三昧目视我者得寂静法门见我频呻得坏散外道法门阿黎宜我者得摄一切众生三昧阿众鞞我者得诸功德密藏住是离欲法门广为利益此岂非逆顺欲法门导利群品耶。

　　【记】说离欲际顺也随类见女逆也欲是烦恼是故说离欲是法门是故说住即离即住唯离唯住离深住深离极住极今观世音乃是际极住离贪欲故一切机求离求住皆须常念。

　　○二又四下证瞋恚逆顺。

　　又四十一满幢城满足王于正殿行王法其犯法者斩截烧煮劈裂屠脍瞋目诃责苦楚治罪善财生疑王断事已执善财手入其宫见不可思议境界不可诸喻语善财云我知幻化法门化作众生而苦治之以调一切其见闻者发菩提心此岂非瞋法门。

　　【记】以调一切顺也苦楚治罪逆也恚害烦恼是故须调瞋恚法门是故须行逆顺无二调行不偏例前贪欲其义是同但欲是乐法故作实事接物令离恚害是苦故以幻事调他令离若其机缘宜以实杀而得益者即如仙豫杀婆罗门为瞋法门此乃假实互现例于贪痴亦可幻设但得逆顺相即之意不拘假实也。

　　○三方便下证愚痴假实。

　　方便命婆罗门五热炙身即是痴法门如前说。

　　【记】如前火难具引经文逆顺满离例前二毒其义不殊。

　　○二次此下明二观慈悲例前。

　　次此应明别圆两观观三毒慈悲机感例可知不具记。

　　【记】大士本修三毒满离之观复见众生为三毒过之所恼害亦见欲满三毒法门故起慈悲誓令众生离三毒过满三毒德今成补处邻极三毒故能任运遍法界应普令众生满离成就然渐顿观皆观三毒顿则满离不二而观渐则初心但观于离后乃满离相即而照。

　　观音义疏记卷第二

　　观世音菩萨普门品义疏记会本卷第二
卍新纂续藏经第 35 册 No. 0645 观音经义疏记会本


　　观世音菩萨普门品义疏记会本卷第三

　　观音义疏记卷第三

　　宋四明沙门知礼述

　　○第三身业机应二初列门。

　　第三从若有女人去明身业为机亦为三一贴文二引事证三观解。

　　○二贴文下随释三初贴文二初分经料简二初分经。

　　贴文为二一求愿满二结叹求又为二一求男二求女。

　　○二文云下料简二初独女求男问。

　　文云女人求男若是无子则绝嗣有子则父母俱欣云何独标女人求男耶。

　　○二解者下女无子苦答二初他谬解。

　　解者或云女厌女身非求子也又解女性多爱欣子偏重故标女人。

　　○二今解下令正解。

　　今解女人以无子为苦夫之所弃并妇所轻旁人所笑又妇有七失六犹可忍无子最剧容恶性妒不能事公姑贪食无子拙无子既苦故以标女人求男也。

　　○二求男下依经解释二初求愿二初大师销文二初释求男二初唱经。

　　若有女人设欲求男礼拜供养观世音菩萨便生福德智慧之男。

　　○二释义二初分经三义。

　　求男文为三一立愿二修行三德业。

　　○二愿与下略二解一二初略愿行。

　　愿与行如文。

　　○二德业下释德业。

　　德业者明士有百行智居其首若但智而无福则位卑而财贫触途壈坎智与福合弥相扶显福则财位高升慧则名闻博远故言便生福德智慧之男也。

　　○二释求女二初唱经。

　　设欲求女便生端正有相之女宿植德本众人爱敬。

　　○二求女下解释二初明存略意。

　　求女文中但明愿与德业不明修行者行同礼拜故不重论愿德既殊故须各辩。

　　○二女人下明相貌意。

　　女人端正七德之初但端正无相者或早孤少寡相禄不佳今明貌与相相扶弥显其德端正则招宠爱相则招于禄敬故文云众人爱敬若爱带慢何谓为德爱而敬之故是相也。

　　○二有人下章安斥谬二初斥非显是二初叙他谬立。

　　有人解宿植德本是释疑众人咸谓观音但能交会父母智慧端正儿之宿植若是观音与其智慧端正则堕无因之过。

　　【记】宿植德本众人爱敬此之二句据义犹是女之德业他师谬谓双释男女伏疑之文意恐人疑男之智慧女之端正皆由修种忍智之因非圣能与不修而得堕无因过故出彼意云众人咸谓观音但能交会父母等也。

　　○二私难下明今正义二初难破二初立义难。

　　私难此语若言福慧是儿业观音唯能会其受生儿无生缘观音会生儿无福慧观音亦能使有观音遂不能令无福种福何能使无生而生论礼畏堕无因论生何不畏堕无因若尔圣人全不能与福慧只能作媒人此不可解也。

　　【记】福慧受生皆由缘辩观音既能与其生缘何不能与福慧缘邪。

　　○二难观下引文难。

　　难观音不能令儿有福慧者上一人称名多人皆脱罗刹之难此无因而不与彼无机那忽脱耶。

　　【记】儿不修因圣不能令有福慧者众不称名何故得脱此以现文破无因执不用义解同心乞福也。

　　○二今明下正立二初释。

　　今明圣力甚大无所不与能使先世有福慧者托生也纵令先世不植善缘亦能令其于中阴中修福此义出中阴经也。

　　【记】观音用遍三千法界于诸众生得大自在无生缘者令植生缘无福慧者亦能令种此等皆于中阴中作故中阴经云妙觉如来以神足力将于无量四众八部入中阴中化作七宝讲堂七宝座等彼中阴众生七日至一日终者尽令住寿如来与化佛说法教化令七十八亿百千那由他中阴众生起无上正真道意经说甚广尚能令彼中阴众生发菩提心岂不能令植福慧邪。

　　○二今不下结。

　　今不取此句为释疑之意。

　　无尽意观世音菩萨有如是力若有众生恭敬礼拜观世音菩萨福不唐捐。

　　○二结叹二初两向解释。

　　若有礼拜福不唐捐此结成身业之机亦是释疑之义结义可解释疑者若言礼拜愿满自有礼拜不蒙愿满者何得云不唐捐唐者言徒捐者言弃由心不志即愿未满礼拜之功冥资不失此得是释疑也。

　　【记】四句经文虽是结句亦是释疑则可两向若宿植德本众人爱敬两句经文定属生女德业句也。

　　○二问礼下对前料简二初问。

　　问礼拜是身业机亦应脱水火等难不。

　　○二答。

　　答此举男女为言端尔。

　　○二引事。

　　次引事证者应验传有人姓鬲四月八日生月氏国痴人。

　　○三观解二初明果报二初无子苦。

　　次观解者果报求男女者如阿含中地狱界已上乃至欲天皆有无子之苦。

　　【记】阿鼻地狱无求子念诸余轻系苦乐相间六欲诸天皆有亲爱故无子者而生苦恼。

　　○二礼拜下明机应。

　　礼拜求愿亦能满心。

　　○二明修因有漏无漏一切善法不出定慧即男女义皆须修习并名修因不同诸难别以有漏之善名为修因二初列章。

　　次明修因论男女者先辩法门次明与愿。

　　○二法门下释义二初辩法门二初以事表法二初正表法二初表世间法二初明苦集。

　　法门者无明为父贪爱为母六根男六尘女识为媒嫁生出无量烦恼之子孙此男女不劳愿求任运成眷属也。

　　【记】无始至今常为痴爱及根尘识习熏资熏生于惑业无量男女此之眷属一切众生莫能舍离。

　　○二若外下示外书。

　　若外书以天阳地阴沈动为男女何况佛法而无此耶。

　　【记】易云乾道成男坤道成女礼云天子之与后犹阴之与阳天子修男教后修女顺。

　　○二若就下表出世法二初表能生父母。

　　若就内典佛为国王经教为夫人出生一切菩萨佛子又善权方便父智度菩萨母一切诸导师无不由是生。

　　【记】佛于一切而得自在名为国王尊严如父经教含理开发智慧养育如母佛法和合生三乘僧故经云从佛口生从法化生得佛法分又权智历缘能成果用实智冥理能生果智故一切佛皆由此生初则果能生因次则因能生果共成一义也。

　　○二又慈下表所生男女。

　　又慈悲为女善心为男或禅定静细为女观慧分别为男二乘定多慧少菩萨定少慧多大经云若闻大涅槃佛性之法当知是人有丈夫相正观刚决为男无缘慈悲含覆一切为女。

　　【记】净名云慈悲心为女善心诚实男先据此文立于悲智名为男女冥中道智即是诚实善心故也乃类此法立诸男女初以禅慧对于男女次分三乘以对男女后约佛性见对不见而分男女何者既以见性为丈夫相即彰不见为女人相复约照性自具男女佛性正观决破无明为福德智慧之男中道慈悲含覆一切为端正有相之女。

　　○二今借下结表意。

　　今借世间男女以表法门尔。

　　○二问那下释难明表二初执无妨有难二初立无男女理。

　　问那得以男女表法门无男女故即无法门。

　　○二大经下引无男女文二初正引教文二初引大乘文。

　　如大经永离十相名大涅槃大论云无男女相故名无相净名云一切诸法非男非女如佛所说亦非男非女安乐行云亦不分别是男是女入不二法门云无声闻心即无于定无菩萨心即无于慧。

　　【记】大经二十八云涅槃无相谓色相声相香味触相生住坏相男相女相是名十相无如是相故名无相次大论净名及安乐行皆列男女二名非之以显无相若不二门云无定慧乃是男女所表之法也。

　　○二小乘下引小乘文。

　　小乘三藏缘谛理吾闻解脱之中无有言说成论入空平等亦无男女。

　　【记】理无相故不可言说无相即非男女相也空平等故离男女等一切相也。

　　○二男女下结无所表。

　　男女既无所表安在故知无定慧法门也。

　　【记】能表男女既无所表定慧安在。

　　○二答大下即遮而照释二初广释三初说默相即二初据理妙绝。

　　答大乘实相不当有男女及无男女。

　　【记】若论绝理尚不可说无男女相岂可被论有男女邪。

　　○二善巧下被机有无。

　　善巧方便以四悉檀说于有无天女云无离文字说解脱义文字性离即是解脱皆以文字有去来今非谓菩提实相亦尔。

　　【记】若于众生有四益者或说无男女或说有男女故引天女不离文字说解脱相性空即脱何妨文字真无三世俗即有二谛既即说默无违。

　　○二非有下明一二本融三初法。

　　非有非无非二而二明此二法未曾相离。

　　【记】中道双非则无定慧当体双照定慧宛然言未曾相离者即定慧不离法性也。

　　○二譬如下喻。

　　譬如一身有左右手。

　　【记】岂因左右令一身异岂可一身而废左右。

　　○三合。

　　定慧亦尔定静慧照虽复二分不离法性。

　　【记】只一觉性有寂照德名为定慧岂此二德暂离觉性。

　　○三言定下明定慧互具二初约义明具三初法。

　　言定即有慧言慧即有定。

　　【记】一觉静明名为定慧是故此二终不孤立。

　　○二譬。

　　譬如女人而有左手亦如男子而有右手。

　　【记】上以一身左右譬于二德不离一性犹恐谓其二德相离故以二人左右譬之此如修性不二门云二与一性如水为波二亦无二亦如波水当以彼喻而寻此喻。

　　○三定慧下合。

　　定慧亦尔无缘之慈具正观慧而以定当名中道种智具大慈定以智标目。

　　○二何但下据文证释二初慧具定。

　　何但理然今文亦尔文云便生福德智慧之男此语自具二法门何劳有疑而称男子也。

　　【记】男本表慧而兼福德即慧具定也。

　　○二文云下定具慧。

　　文云便生端正有相之女端正无邪丑表中道正观离二边之丑即慧义也相即三十二相慈心所种即表定义也虽具二而名女。

　　【记】慈心种相者经云清净慈门刹尘数共生如来一妙相即无缘慈定而修其相也互具可知。

　　○二故知下总结二初以一二相即结。

　　故知此文若作男女二解即表定慧不二而二若作不二解即表定慧二而不二。

　　【记】此文男女各具二德即表定慧二法互具若非体一何能互具故以互具显乎体一故二不二舒卷自在。

　　○二理实下以说默相即结。

　　理实非二非不二赴缘为二为不二即是表二法门文义斯在。

　　【记】理非一二赴缘两说如此说者何异不说经示男女其德互具表于定慧一二无异说默不殊能此解者方得经文表法之义。

　　○二次明下与愿二初示义门二初明十番感应四初果报。

　　次明应机满愿者果报满愿如前说。

　　○二修因下世善三初五戒二初表行法。

　　修因者若就修五戒事论不杀是仁不盗是廉属女表定法不妄语是质直不淫是贞良不饮酒是离邪昏此属男表慧法。

　　○二若不下求愿满。

　　若不得此五戒男女则失人天道孤独堕在三途归命求救五戒完全即男女愿满。

　　【记】行人若为五种惑业牵破持心当念未来感报苦乐归命观音障退戒完二求即满。

　　○二十善。

　　十善例可知。

　　【记】若例五戒妄摄口四酒即意三并慧属男若自细作不绮是真实属男不两舌是和爱不恶口是柔善属女不贪痴是无染智慧属男不瞋是慈属女余同五戒。

　　○三修禅下八定。

　　修禅时方便修慧精进等三方便为男念一心为女若就支林觉观喜为男乐一心为女乃至非想禅禅中细作可解。

　　【记】定即四禅四空各有修证且论初禅五法为修五支为证修以乐欲精进巧慧此三方便分别属男忆念一心此二方便静细属女若证支林三支慧多属男二支定多属女若论二禅四支一内净二喜属男三乐四一心属女三禅五支一舍二念三慧属男四乐五一心属女四禅四支一不苦不乐与第四一心属女二舍三念清净属男若论四空一空处定二识处定三无所有处定四非有想非无想定此四虽无支林男女而有微细四阴通以四处受想为女行识为男若论四无量心慈悲属女喜舍属男今且粗辩备在禅门须者应捡。

　　○三四教四初三藏三初声闻二初表行法。

　　次明声闻男女者五停心观治瞋用慈治散用数此二为女治贪用不净治痴用因缘治障道用念佛此三属男又直缘谛理正智决断名为男出观用法缘慈为女。

　　【记】略举停心以为所表念处乃至正道节节应明男女之义以诸道品不出定慧二法故也直缘谛理者即四谛十六行观也出观等者历事之时愍物执常为说四谛名法缘慈。

　　○二若不下求愿满。

　　若不得此两法即当堕落凡夫为火宅烧害贫穷孤露若蒙垂应五停心男女生即得入真出观男女生得入假二义既满则不复畏二十五有也。

　　【记】出观男女者法缘即正智之男慈悲即柔和之女既带空入假则历事不染故不畏诸有也。

　　○二支佛二初表行法。

　　次支佛者缘方便道起慈观名女慧观为男若发真缘理名男出观缘慈名女支佛譬鹿犹有回顾之慈也。

　　【记】缘方便等者即凡地修福种相之时名起慈观慧观者即观十二因缘无常无我发真约顿证之位出观能用生法二缘之慈譬鹿回顾者大论譬三兽在猎围求出不同声闻如獐惊怖跳出都不顾群缘觉如鹿虽顾盻群怖不停待菩萨如大香象虽遭刀箭拥群共出。

　　○二若不下求愿满。

　　若不得如此定慧何由速出殷勤求法若得愿满坦然快乐。

　　○三次明下菩萨二初表行法。

　　次明六度菩萨菩萨有慈悲不断惑在生死利物名女行六度方便智慧名男女人法应生子慈悲法应受生死化物化于前人善心开发即是生子义前人生五度者是生女前人生智慧是生男。

　　【记】方便智慧或第六度分地世智或辩六度邪正之智或是事中伏惑之智此皆方便也此等犹是能生男女所被之机必修六度乃以五一而为所生之男女也。

　　○二若定下求愿满。

　　若定慧义不成则菩萨行不立故求观音而获愿满。

　　○二通教二初表法。

　　次通菩萨既断烦恼则有智断缘谛理之慧为男慈悲扶余习入三界名女何以故如男法不生表智慧决断断于烦恼不生三界而今还生者乃是慈扶余习故得更生称之为女。

　　【记】小同三藏唯论菩萨凡亦同前唯于真位以智为男以慈为女。

　　○二求愿下愿满。

　　求愿观音蒙此愿满。

　　○三别教二初明男女生相。

　　次明别教十信菩萨修福德庄严五波罗蜜为女从一地二地智慧庄严为男三十心名男女交处圣胎初地中道正智开发名为男生无缘慈心发名为女生此两要在初地方得开发亦名男女双生若不如此即堕二乘生死两边之过生此男女者生大欢喜故称欢喜地。

　　【记】此教外凡为破见思所修正助作意趣空望中犹名有为有漏五度福严故称为女而知地上无作智严在今心性乃缘此性通伏无明名之为男虽缘无作为偏修空尚违中理故男女相遥若入内凡见思破处心趣假中顺于本性名男女交至回向位正修中观名怀圣胎证初地时即遮而照慈智合发名为双生得念不退无两边过副本斯故地名欢喜。

　　○二慈悲下明男女有能所生。

　　慈悲被物物荷恩故称为大慈大悲大慈大悲能成佛道生出般若是诸佛之祖母故称为大女十力无畏等众生不知故不名为大也。

　　【记】初地慈智男女既是真因任运能生上地男女上地复生极果男女是故诸佛皆以初地为祖父母仍辩慈智得名所以慈悲称大者以拔苦与乐物荷深恩故称为大十力无畏既唯自证物莫能知故不称大。

　　○四圆教二初表法。

　　次圆教以无缘慈悲种三十二相业亦名为女此女端正有相以中道智慧为男此男质直福德十信六根清净名为处胎初住慈智男女双生若得此男不畏爱见大悲顺道法爱亦不畏无慧方便缚无方便慧缚。

　　【记】此教顿修始心即用性德慈智以为男女方称经文双具德业慈无偏缘故名端正慈即佛相故名有相女德备矣智离边邪故名质直智含万善故名福德男德备矣似位无明不覆而覆名为处胎初住慈智不显而显名为双生真慈出假爱见莫拘真智趣果无似爱滞亦不畏者同体权实二皆无缚。

　　○二方便下愿满。

　　方便与慧俱解者即男女具足二求愿满也。

　　○四变易。

　　变易两番可解。

　　【记】言两番者方便实报同名变易乃以二土名为两番若实报人断证虽分四十一品皆是破于障果无明唯求究竟慈智男女故于此土论一番益其方便土人根虽利钝法分渐顿而皆大乘俱求佛智此土唯望实报为益唯求分真慈智男女是故论益亦只一番。

　　○二复次下作三差料简三初明人天定散二初明有善禅之德。

　　复次从五戒十善齐第六天已来皆无禅定番番悉是散心慧法狂男子也但慧无定四禅有支林一心名为男女福慧备也。

　　【记】空居四天因亦修定以散心强故但名男例此四空以定强故合云唯女四禅诸支既对定慧即名男女俱时而得故曰一心。

　　○二从三下斥无动出之功。

　　从三界定慧男女男无破惑之功女无生出无漏之力此无用之男女。

　　【记】三界功德虽名定慧而皆爱味或杂邪见都属有漏是故男女无动出用。

　　○二从二下明藏通智断二初明有无漏之德。

　　从二乘通教等慧有断惑之用则是干事之男女有发生无漏绍继之德也。

　　○二从二下明无中道之失。

　　从二乘通教所有定慧不能破无明见佛性虽男而女定则不能怀于中道之子犹如石女虽女而男故大经云二乘之人定多慧少不见佛性通教菩萨之人慧多定少亦不见佛性自此之前我等皆名邪见人也。

　　【记】大经既以见佛性者名为丈夫故不见性皆名女人无漏诸定不能发生中道之智故如石女二乘偏空名为定多菩萨偏假名为慧多此之定慧俱不能见寂照平等三德之性迦叶菩萨涅槃之前岂是外道名邪见者盖未出二边望中名邪。

　　○三唯有下明别圆地住。

　　唯有别教登地真明慧发无缘慈成此乃名为真正男女圆教初住见中道时定慧具足男女相满方称经文男则福德女则端正。

　　【记】修因虽异证道是同斯乃性德缘了显为果中定慧。

　　○二故知下斥他局。

　　故知借事表法何得作媒嫁解观音耶。

　　○第三劝持二初科经。

　　第三从是故众生去是劝受持也即为三一劝持二格量三结。

　　是故众生皆应受持观世音菩萨名号。

　　○二劝持下释义三初劝持。

　　劝持者上说观音得名因缘其力广大既不辩形质相对正述名论德若欲归崇宜奉持名号故举持名为劝也。

　　○二格量二初科。

　　二格量为四一格量本二问三答四正格量。

　　无尽意若有人受持六十二亿恒河沙菩萨名字复尽形供养饮食衣服卧具医药。

　　○二格量下释四初格量本。

　　格量本者举三多六十二亿举福田多尽形寿举时节多四事具足举种子多旧但三意今持名字多凡举四多为格量本也。

　　【记】经举六十二亿恒河沙不多不少者佛顶首楞严云此三千大千世界现住世间诸法王子有六十二亿恒河沙数修法垂范教化众生随顺众生方便智慧各各不同既是现住娑婆菩萨是故特举为格量本。

　　于汝意云何是善男子善女人功德多不。

　　○二问。

　　次问。

　　无尽意言甚多世尊。

　　○三答。

　　答如文。

　　佛言若复有人受持观世音菩萨名号乃至一时礼拜供养是二人福正等无异于百千万亿劫不可穷尽。

　　○四正格量二初约教释二初约佛眼略示二初以少格多。

　　次正格量者还举四少以格四多也功德正等持名少田少时少种子少。

　　○二问起答释二初以人情问。

　　问何意以少敌多。

　　○二答佛下约佛眼答。

　　答佛眼称量不增不减四多重倍功德正齐如此格量秋毫无谬。

　　【记】佛眼所照称法界量四多法界不增四少法界不减故云功德正齐。

　　○二问何下对他解广释二初问。

　　问何意等。

　　【记】虽示佛眼称量不谬其意难明故须问起先引古释方彰今义。

　　○二旧解下答二初叙旧解非五初引物论等。

　　旧解有五一云其福实殊引物论等此解乃是虚谈观音遂无实德可贵也。

　　【记】其福实殊者谓六十二亿之福实胜观音但是方便引物论等此解最谬破意可知。

　　○二二云下田有高下。

　　二云田有高下薄瘠所致如供养百初果不如一二果乃至无学此亦非叹德之意乃是以下比高法应优劣尔。

　　【记】对劣显胜不见观音证理之德何名为叹。

　　○三心有浓淡。

　　三心有浓淡故令福不等。

　　○四时解不解。

　　四时得解不得解此二释皆是前人心力致福何关观音德高也。

　　【记】意谓观音虽少称名之时解心现前六十虽多供养之时解心不发是故多少得福乃等此之二释皆在持供心之优劣叹德远矣。

　　○五有缘无缘。

　　五有缘无缘者如供毁路人罪福浅供毁父母罪福深也。

　　【记】父母有生育之缘故供之福深毁之罪重路人无缘故浅文虽不斥理亦全疏岂可观音但与众生有缘而已。

　　○二今明下明今义是二初明今立义二初约实际释。

　　今明一多性不可得无有二相一则非一多则非多同入如实际正等无异。

　　【记】一多人法皆无性相二空既显一实斯彰存则假实暂分亡则一多齐致存亡不二方名正等。

　　○二一中下以经偈释。

　　一中解无量故说六十二亿无量中解一故说观音展转生非实者则是一无一实一从无量生故多无多实多从一生故其理正均故言不异智者无所畏者照其事理既明不生疑畏故言正等也。

　　【记】举华严偈释今经意良由一与无量俱同实际故互能圆解也以实际之多生观音之一故非是一以实际之一生河沙之多故非是多既其一多无决定性故互生非实也照其事理者事谓一多之相理谓融即之体慎勿以多为事以一为理。

　　○二法华下引本论证。

　　法华论云毕竟决定知法故法即法性真如法身是故六十二亿佛名与观音名功德无差别也。

　　【记】论以持六十二亿河沙佛名为校量者古云论误盖不解论意也今具引论文并荆溪解释方晓其义论云受持观音名与六十二亿恒沙诸佛名彼福平等者有二种义一信力故二毕竟知故信力复二一者求我如观音毕竟信故二生恭敬心如彼功德我亦得故二毕竟知者决定知法界故法界者名为法性初地菩萨能证入一切诸佛平等身故平等身者谓真如法身是故受持观音与六十二亿恒沙诸佛功德无差荆溪云以此验知须依圆释何者于二义中信力约事毕竟约理事理相资方成所念如信力二中既云求我如观音即指化身又云观音功德我亦得之乃指报身愿齐报应方乃成念但念果德者何必识理故次义云知法界等次引证位即是初地且引分证令人识之故知若念观音三身须却以念佛挍之若以念法身论之纵引十方诸佛其功亦等何但六十二邪所以论文虽似举经乃是增句释义亦如方便初加难解难知欲说大法乃增三句而为申释今六十二亿菩萨加以佛释。

　　○二又约下约观释。

　　又约观解者二观发中道二观实不等而言等者以中道等故故言为等如乞人等彼难胜如来故言等也。

　　【记】虽三种观俱受修名而中是性是故得云二观发中二观实不等者破立不等也虽乃不等而二皆是中道之德二与中道毕竟不异中道既等二岂不等是故言空三皆是空假则皆假中则皆中乞人难胜其实不等亦以此二同一法性是故等也。

　　无尽意受持观世音菩萨名号得如是无量无边福德之利。

　　○三结成。

　　三结成一时称名福不可尽大品云一华散空乃至毕苦其福不尽如文。

　　【记】此但通云受持名号以正格中言一时故复引大品一华供佛以类一时持观音名其善流入法性海故如海无尽言至毕苦者二死尽也盖言成佛散华之福犹尚不尽。

　　○大章第二问答二初标章述意二初标章。

　　第二问答从无尽意白佛言云何游娑婆下。

　　○二前问下述意二初述前科。

　　前问何缘得名佛答众生三业显机为境法身灵智冥应境智因缘名观世音此义已竟。

　　【记】称名常念及以礼拜三业现前故曰显机菩萨以此为所观境法身灵智即始本二觉分合之真身也望于众生即能观智乃以此智冥应拔苦即此境智而为因缘亦名感应以此因缘名观世音蒙说已领。

　　○二今问下示今意。

　　今问云何游此娑婆世界佛答以普门示现三业显应应众生冥机等十义。

　　【记】乃明观音意业鉴机身业现相口业说法既令众生知觉见闻故云显应而且不说众生三业修行之相此由宿善冥伏在怀乃能致感故曰冥机通释十双即当法慈福应珠显权迹缘断十只之义。

　　○二分科释经二初分科。

　　一问二答问即为三。

　　无尽意菩萨白佛言世尊观世音菩萨云何游此娑婆世界云何而为众生说法方便之力其事云何。

　　○二一云下释经二初问二初示三业文。

　　一云何游是问身业云何说是问口业方便是问意业。

　　【记】方便问意者非是道前取理方便正当证后鉴机方便。

　　○二此是下明三业德二利通释三业二初标列三义。

　　此是圣人三业无谋而遍应一切亦名三不失三轮不思议化也亦名三不护。

　　○二三不下解释三义三初释三不护二初法。

　　三不护者明观音住不思议圆普法门实不作意计校筹量次第经营方施此应既无分别亦无前后任运成就。

　　【记】作意等十字是其护义实不两字彰于任运然须不共三惑之护即能三业任运度生。

　　○二譬如下谕。

　　譬如明镜随对即现一时等应故言三业不护也。

　　○二三无下释三无失。

　　三无失者众生根机不同深浅有异观音虽不作念逗机逗机无失契当前人冥会事理故言不护。

　　【记】不护显于思议寂绝无失彰其逗会称宜得三悉益即会事也得第一义即冥理也。

　　○三三轮下释三轮二初遍示三轮。

　　三轮不思议化者若示为佛身亦示佛心佛口乃至示执金刚神身亦示金刚心口。

　　【记】三业应机旋转自在能为众生摧破三障故名为轮。

　　○二虽普下释不思议化二初约义释相。

　　虽普现色身屈曲利物于法身智慧无所损减。

　　【记】心体离念即是法身本性智慧今虽垂应委悉被机而能称本离于思念故于法身无所损减。

　　○二净名下引经证释。

　　净名云善能分别诸法相于第一义而不动不动而动此乃不思议化故也。

　　【记】分别诸法证于垂化于义不动证不思议即理而事名不动而动。

　　○二问意下别明示意二初问。

　　问意业云何可示。

　　○二答。

　　答圣意无能测者若欲示之乃至昆虫亦能得知也。

　　【记】若随自意无能测者若随他意蜫虫亦知又无机者不测有缘者令知。

　　○二佛答下答二初分经。

　　佛答为三一别答二总答三劝供养。

　　○二初别下释义三初别答二初悬示经意三初明诸身皆答三业二初明相二初以三答三。

　　初别答还答三问应以之言是答其方便之力意业问也何以故意地观机见其所宜宜示何身宜说何法随而化之故知应以是答意也现身是答身业说法是答口业故知具答三问也。

　　○二又但下约二答三二初现身具三。

　　又但作二答兼得于三论其现身不止色阴而已必具五阴即兼答意也口亦依身即兼答口。

　　○二若说下说法具三。

　　若说法者不止如树木无心欲知智在说巧运四悉檀方便即兼口以答意也。

　　【记】不如树木风吹作声口兼身业其义易明故不言也。

　　○二二释下结示。

　　二释俱明答三问也。

　　○二从别下以诸身束对十界二初约义示。

　　从别答中凡现三十三身十九说法束为十界身。

　　【记】若据身说理合齐等但约经中结说文少故云十九如八部四众但结一说耳。

　　○二而文下足阙文二初明菩萨二初叙他四解。

　　而文阙二界者或指上品云菩萨身或翻者脱落或依古本正法华文或言观音即是菩萨身何须更现。

　　○二若三下今取古本。

　　若三解皆有难今所不用今依古本为明菩萨义故然菩萨一界或权或实种种应化义不可阙故释菩萨界也。

　　【记】若指上品今品那阙若云脱落余何不脱若言观音即是菩萨不须更现妙音菩萨何故更现故云三解皆有难也若依古本即今品文菩萨一界为化义广最不可阙。

　　○二又无下明地狱二初叙三释。

　　又无地狱界身者或指上品或言苦重不可度或言其形破坏人见惊畏故不现。

　　【记】若指上品亦可为例其次二释人之局情耳。

　　○二今明下明今有义二初依总答明有。

　　今明别释虽无总答中有文云以种种形游诸国土何得言无耶。

　　【记】总文既云现种种形岂可无于地狱形邪。

　　○二又请下据二经明有。

　　又请观音云或游戏地狱大悲代受苦或言止代受苦不论说法若依方等婆薮教化即有说法释论云菩萨化地狱多作佛身狱卒见不敢遮以此而推应有地狱界身说法也若尔十法界身则为具足。

　　【记】请观音经游戏五道文先明地狱方等陀罗尼经说婆薮大权示为商主坚执邪见杀羊祀天生陷地狱于地狱中说法教化九十亿罪人来至佛会皆令得道那言代苦不论说法况复论云多作佛身岂不说法。

　　○三今通下约诸身对机四句二初释相二初通示四句。

　　今通约十身四句料简自有一界身度一界自有十界身度十界自有一界身度十界自有十界身度一界也。

　　【记】经云众生应以佛身得度即现佛身为独现佛为兼余身同度彼生又为一界独感于佛为兼余界同感于佛诸身乃至执金刚神能应共独能感共独不可偏执故今通就十法界应对十界机一多相对立以四句方见经文感应之相。

　　○二别对三相三不唯感应多少成于四句人法因果亦有多少故须更立两重四句初机应四句二初若妙下释四句四初一界度一界。

　　若妙觉法身应实报土为舍那佛受化之人纯诸菩萨皆求佛道更无异身此一界度一界也若方便有余土五人同生皆求大乘上文云而于彼土求佛智慧于此土为佛亦是一界度一界也若同居土寂灭道场初成佛先开顿说禀教之徒皆有见思烦恼之人而是圆机同感佛身亦得是一界身度一界也。

　　【记】三即下三土以现佛身必遍三处盖等觉下至于凡夫皆能感佛故须三土以明其应初实报能度所度纯一佛界二方便土就本而说故曰五人生彼土已没其异称以皆求佛是故感应亦纯一界三同居土且明寂场圆机感佛不论形类及兼别机是故亦当第一句也。

　　○二若寂下一界度多界。

　　若寂灭道场禀教之徒诸界不同或人或天龙神鬼等又根性圆别两异虽诸界不同同见一佛身而为说法者即是一界度多界也。

　　【记】更以寂场对于次句不唯形异亦乃根殊能感虽多能应唯一问何不二酥对于次句那将初乳配两句邪答本论佛界度于多界二酥之佛胜劣相合钝见劣身尚是偏空体非佛界故以寂场一中道佛度于圆别佛菩萨界及五道形方名一界度多界句。

　　○三若有下多界度一界。

　　若有一界之机但见一界身现则不得度则示种种之身眷属围绕共逗一缘是名多界身度一界也。

　　【记】诸时诸会三乘八部翼从世尊共化一机或诸大权共成化事或佛自遍现而度一机若有一人应以十界身而得度者观音即现十身而为说法。

　　○四若佛下多界度多界。

　　若佛身菩萨身遍作十法界身遍入诸道各令得见同其形像而为说法此是多界度多界。

　　【记】文中且约作十界身遍入诸道而为此句若委论者或有多机同在一处应以十身而得度者亦随彼现也。

　　【记】二用此下历五味。

　　用此四句历五味五时现身皆如此。

　　【记】若就根性为能感机就所证体而为能应则乳唯得一界度二界醍醐唯得一界度一界若就形相为感应者则味味中各有四句既云应以何身得度知正约形为感应也学者应知约土约味别对句者欲易解故若见一多四句相已一切时处应自在作。

　　○二复次下人法四句。

　　复次约说法多少者如善财从百一十知识闻诸法门则多法为一人说如净名云为声闻说四谛为缘觉说十二因缘乃至为梵王说胜慧为帝释说无常一人用一法为一人说若如通教说般若三乘人同禀此则一法为多人说也若是一切无碍人一道出生死开佛知见此则多法为多人说。

　　【记】上之四句以人对人今之四句以法对人此由经云而为说法故须更论人法四句初句云善财从百一十者所历之城也知识即五十三人也虽带人辩意在所说法异二三两句可见第四句云一道出生死而言多法者盖于法法开佛知见以开十界十如皆是实相即不思议之多法此四能被多少之法虽引诸经皆显观音能应之德。

　　○三复次下因果四句。

　　复次因果相对明多少者五戒十善因少果亦少声闻五停心暖顶等入二涅槃此因多果少支佛见华飞叶落即得道此因少果多诸菩萨万行成就万德果圆因多果亦多。

　　【记】上二四句对机说法法须修证从因至果自若不然他何所效如转四谛灭我已证道我已修故诸身说一一皆有因果始终方能被物故四句中戒善粗略感报亦然故因果俱少声闻因中凡分内外圣有见修正助行法遍于三藏而只证得二种涅槃故因多果少独觉不禀三学行法但观凋变顿成果已能具种种神通化事故因少果多菩萨修因时长行广及成佛果二智万德故因果俱多此等皆是悉檀示现修因证果大略如是。

　　○二观音下结示二初结归圣能。

　　观音明了众生根之所趣或示现身多少或说法多少或修因多少或证果多少逗彼机宜必无有差。

　　○二有人下叙他斥局。

　　有人云现因身说果法现果身说因法现一身说多法现多身说一法或现身而无说此比十法界机狭。

　　【记】虽因果迭论一多互说不能显于权实体相今以十界三重四句望彼之义尘岳相殊。

　　○二旧释下科释经文二初科经二初旧科二初分三枝末。

　　旧释三十三身为三初三乘人二四众三八部各有枝末以人天为圣末以其是受道器故童男童女为四众末可成四众故执金刚为八部末同有大力故。

　　○二若尔下释疑问答。

　　若尔执金刚力大何意为末答此最在后为掩迹故也。

　　○二今明下今科。

　　今明三十三身文为八番一圣身二天身三人身四四众身五妇女身六童男女身七八部身八金刚身明其次第出自人意尔。

　　佛告无尽意菩萨善男子若有国土众生应以佛身得度者观世音菩萨即现佛身而为说法应以辟支佛身得度者即现辟支佛身而为说法应以声闻身得度者即现声闻身而为说法。

　　○二一明下释义八初圣身四初佛身三初垂应相状二初约身简定二初定应化。

　　一明圣人先明佛者为是应佛为是化佛但圣人逗物具有二义若一时歘有为化应同始终名应若寻此文明于应义也。

　　【记】化则变化歘然而有歘尔而无盖是暂时益物相也应则应答同物始终如极乐人民寿不可数佛同无量此土寿促佛同八十有降生日有入灭时即八相佛也若寻等者据列三乘八部四众至金刚神宛是一期化物之相知非歘尔也。

　　○二问何下拣真应二初问。

　　问何不以真佛为众生说法而以应耶。

　　【记】因向文云妙觉法身应于三土说法被机既本是真佛何用垂应方说法邪。

　　○二答。

　　答佛身多种若应化非真佛亦非说法人真佛者据妙觉法身究竟极地毗卢遮邪乃名真佛真佛渊远不可说示云何能解如妙音所作文殊不知况下地凡夫为示真身耶如为牛羊弹琴不如作蚊之䖟声。

　　【记】虽云多种岂出四身法报应化法身则远而难示应化则近而易狎报身则亦远亦近智同法身像属胜应般若赞云应化非真等者此以真法而夺应化是则无相之相方名真佛无说之说方名说法据妙觉法身等者此据住上品寂光方是真法上地菩萨亦莫能睹以等觉还皆住果报并依业识见佛若望妙觉俱是胜应故云真法渊远如妙音等者问妙音东来先现八万四千众宝莲华文殊见已而问于佛据此亦是不识应相那忽引证不知真身答斯乃见迹不识其本即是不知真身也故下问云是菩萨种何善本修何功德行何三昧即真法也。

　　○二若从下就土分别三初实报二初示应相。

　　若从妙觉应为实报圆满相好光明无量同四十一地实报土众生为说一实谛正真之法而教化之如此之应非余界所堪也。

　　【记】圆满相好者如华严如来相海品及随好光明品说十莲华藏世界微尘数相一一皆以妙相庄严说一实谛者若约教道实报犹有别教根缘亦说无量四谛今约实论也。

　　○二示机宜。

　　何以故此等诸地已分入地位不可以余界身应亦不得以余佛身应如此应者唯应彼土非余土所堪也。

　　【记】四十一地皆与妙觉分同体用故不可以九界之身并劣应应之。

　　○二复次下有余二初论有无二初大小有无。

　　复次变易土明应佛者小乘经云三界外无生大乘五种意生身方生方便土此即三界外受生生变易土也。

　　【记】方便实报二土俱受变易生死偏名此者上土分破此中全在从强受称也小乘不说常住佛性见思若尽果报永亡大乘谈常故三界外更立三土无明全破则居寂光分破实报全在有余五种意生身即全在者也楞伽但明三种意生身今家约义开为五种且三种者一入三昧乐意成身此拟二乘入空意也二觉法自性意成身此拟通教菩萨出假意也三种类俱生无作意成身此拟别教菩萨修中意也若开为五者于三昧开两教二乘于觉法开别教十行或作七种两教二乘各开为二不云别教十住者义同二乘入空故也若论九人生方便土更取别教十住及取圆教十信摄入三种意生身中以未断无明未生实报通言意者以未发真皆是作意成之以生并从果说此依妙玄并辅行撮略而辩。

　　○二释论下经论定判。

　　释论云法性身菩萨生三界外既有生宁无应佛法华云我于余国作佛更有异名即是此义也。

　　○二此应下明机应二初明但示两应。

　　此应佛即有两相一示胜应身圆满相海如前实报之应二示劣应令见者劣于前但为二佛更不示为种种诸身。

　　【记】初示胜应者问前实报身而云此应非余土堪至此那云圆满相海如前实报答彼应真机与应分合此应似机与应未合此犹作意彼则任真能见既殊所见宁一但为此机无明已伏或少分除故用报相引令入真云如前者稍似实报非谓全同二示劣应者问此土一佛示于胜劣两种相貌与同居土尊特丈六合身之相同异如何答方便两应但说次第及不次第二种大乘五种意生其土禀教虽有利钝既皆禀大学佛智慧俱知佛身是大觉性能修中观伏无明者见相则胜若在二观未伏无明见相则劣相虽胜劣只一尊特故非合身若同居土说通教时钝但见空故感丈六利见不空故感尊特大小二机于一佛身见解有异故名丈六尊特合身此纯大见故不名合。

　　○二何故下明唯被二机二初总示。

　　何故尔五种意生利钝之别赴此根性故示二身但说次第不次第两种大乘故不须余身余法化也。

　　○二若圆下别示。

　　若圆人无明未破及已分破别人于回向中及分破无明者此人生于彼土则利别人未修未伏及通教断惑者三藏中断惑者生彼皆钝也。

　　【记】言圆人无明未破者即七信已上言分破者仁王般若说十地惑有三十品既于一地自有三品是知圆圣四十二位皆有三品初住三品即第十信三心用观而对破之初心用观对于上品破则中心中心用观对于中品破则后心后心用观对于下品此品若破方名初住生实报土今云分破犹生方便即第十信中后心也如等觉人住于后心经历多劫方破下品证入妙觉别九向位十向初心俱名未破第十回向中后二心名为分破此圆别人俱修中观伏破无明虽生方便其根既利感佛胜身说圆顿法别第七住至十行位及通菩萨偏观于假藏通二乘偏在于空此等生在方便有余虽已知常求佛智慧尚滞二边并未观伏无明之惑其根既钝但感劣身说渐次法。

　　○三凡圣同居土或称净秽同居土谓净土秽土各有凡圣而同居之释此为二初释相二初通明二土二根二初明所感二相三初二土净秽。

　　凡圣同居土明应佛者土有二种一净二秽如富楼那土西方等土其中众生具三毒见思无三恶名果报严净此名净土如此娑婆三恶四趣荆棘丘墟是名秽土若净若秽皆是凡圣同居土也。

　　【记】论土净秽有横有竖若以分段对于变易为净秽者则约通惑尽不尽说即竖论也如释论云出三界外有净国土声闻缘觉出生其中若于分段自说净秽则约五浊轻重相对即横论也今以极乐及善净国对于堪忍是横非竖故使净土有见思毒无恶道名毒非苦因则见与烦恼二浊轻也果报严净劫命轻也众生居此有何鄙称弥陀愿行摄之故轻非是断惑方生其中以世慈善五逆称佛亦能生故娑婆秽相目击可知此是横论净秽二土而此二土皆有凡圣凡如前说圣有二种谓应来圣有修得圣二土皆然。

　　○二两根利钝。

　　二土众生各有二种根利浊重根钝浊重根利浊轻银钝浊轻。

　　【记】浊重之土论悟道根自有利钝浊轻土根亦有利钝以土对根故成四句。

　　○三五浊轻重。

　　浊重者若娑婆众生身形丑恶矬短卑小命止八十或复中夭烦恼炽盛诸见心强时节粗险是为五浊重也净土不尔是为五浊轻也。

　　【记】身形至卑小即众生浊时节粗险即劫浊余三名显净土不尔者如大本疏问云既言五浊何者是五清答准例邪正三毒邪是五浊正是五清他方净土无邪三毒则五障轻也。

　　○二何故下明能感二行。

　　何故尔不多修福德生重浊土多修福德生于轻土。

　　【记】言福德者即三种福也如观无量寿佛经云一者孝养父母奉事师长慈心不杀修十善业二者受持三归具足众戒不犯威仪三者发菩提心深信因果读诵大乘劝进行者此三种业三世诸佛净土正因彼疏云初业共凡夫第二共二乘第三是大乘不共之业彼经云欲生极乐国者当修三福故今云多修福德不多修福为二土行就此福而论也。

　　○二若秽下别示秽土二根二初示乘戒四句二初立句相。

　　若秽土中生有戒乘俱缓有乘急戒缓有乘缓戒戒有戒乘俱急。

　　【记】戒论十戒唯取不缺不破不穿不杂此之四种前三事戒后一事定皆人天因不取随道无著智所赞自在随定具足以此六种虽名为戒体是三观自属于乘乘论五乘不取人天以其二种虽名为乘不动不出体是漏善事戒所摄唯取三乘以声闻等该于四教是入理智虽分深浅皆能动出烦恼生死故得名乘今以四戒而对三乘论于缓急以成四句。

　　○二戒急下判所感。

　　戒急受人天身乘急有感圣之机。

　　【记】乘戒约过去机感约现在。

　　○二机有下明大小二根二初通明大小感佛。

　　机有二种一大二小小机则示三藏佛身说法大机应以舍那佛身说法是故降神母胎即示两相。

　　【记】不问事戒有持有毁但论习学理乘大小是故文中置戒明乘故涅槃云其戒缓者未名为缓于乘缓者方名为缓以戒缓者唯失人天若其乘缓无解脱路乘分大小昔为偏真修观行者今作小机唯感劣应佛之形声昔为中道修观行者今作大机能感胜应佛之形声言降神等者如来昔于大通佛所覆讲法华与无量众生作一乘因中间退大染着五尘佛恐堕苦遂以小乘而救拔之或用衍三而引导之如是大小种种成熟堪于今世悟入佛乘是故如来为此一事出现于世然其机发复少差别故于一代而分五时有机堪能直入于实有机但能迂入于实虽此二类熟在一时故于华严顿谈圆别被二种机此机从始即见胜相若于中间习小深者虽于今世入一佛乘而小先熟故为此机示现劣身初说三藏诸味调熟来至法华方开佛慧此机于始唯见劣身故降母胎即示两相问华严顿后方施小化譬如穷子急追不至徐语方来前顿后渐其义善成今那忽云降神母胎即示两相答诸文所论初顿次渐盖是化仪施设之语今此所说大小双应终归一乘方尽鉴机始末之事如方便品思无大机念欲息化诸佛劝谕方施小乘次文却云无量劫来赞涅槃法生死永尽我常是说是故思机然后施小此等之说皆是仪式不可据此以难今文预鉴群机原始要终度物之意也。

　　○二顿机下别示大小得益二初大机益相。

　　顿机所感即见舍那菩萨与百千围绕处胎说法十方众生皆在胎中出胎光明遍满寂灭道场成卢舍那佛转一实谛无量四谛等法轮譬如日出高山前照即闻顿教见佛性得度也故涅槃云雪山有草名曰忍辱牛若食者即得醍醐此之谓也。

　　【记】一类众生大种先熟即感胜应入胎住胎出胎成佛其相皆胜转一实谛即华严部顿说圆教既兼别教故云无量彼经预叙一代始终故立譬云犹如日出先照高山次照幽谷后照平地今家义开平地为三对于涅槃五种牛味高山大机能感顿教日光前照即有次第及不次第见佛性也若涅槃中譬从牛出乳次第五味则对一代五时教味次第相生今明顿机能见佛性是故兼用食草之譬乃以雪山譬舍那佛忍草譬十二部经牛食譬大机修观即得醍醐譬见佛性。

　　观音义疏记卷第三

　　观世音菩萨普门品义疏记会本卷第三
卍新纂续藏经第 35 册 No. 0645 观音经义疏记会本


　　观世音菩萨普门品义疏记会本卷第四

　　观音义疏记卷第四

　　宋四明沙门知礼述

　　○二若小下小机益相四初酪益二初明小机应。

　　若小机之人感佛正念入母胎出生王宫六年苦行树下坐草成老比丘佛于鹿野苑转生灭四谛法轮拘邻五人初得甘露悟小乘道。

　　【记】即是小种先熟之者初感劣应始从入胎至于成佛其相皆劣拘邻或邻儿或憍陈如此五人首也其四人者即阿鞞䟦提摩诃男拘利太子初于鹿苑证四谛理名得甘露此乃佛日次照幽谷。

　　○二既非下对大甄拣二初进对法华拣悟。

　　既非醍醐未名得度故云但离虚妄名为解脱其实未得一切解脱。

　　【记】初教道道虽曰甘露既非第五醍醐之味岂得度于二种生死故未名得度故云等者引此经也但用一门解脱虚妄见思之缚其实未得一切境界解脱尘沙无明惑累其至灵山方证斯脱。

　　○二未堪下退就华严辩机二初于大名乳。

　　未堪大教如聋如哑于其无益于大教中止有冥熏之力取譬如乳。

　　【记】此中乃以证小之后遇大不闻以验在凡机不受大以聋哑文在经后分其时仍长义当方等般若之时亦可通在鹿苑之前是故迦叶却叙小机蒙大拟时迷闷躄地以后显前机未堪大其意宛然虽有冥益其如见爱炽然现行故机在华严全生如乳。

　　○二闻方下于小名酪。

　　闻方便说三界断见思时尔时转乳名酪。

　　【记】急追付财称怨大唤徐语除粪欢喜随来乃施方便说三界苦以畏苦故断见思集既革凡成圣名转乳为酪。

　　○二次闻下生酥。

　　次闻方等四种四谛用大弹小耻权慕实起殷重心名为生酥。

　　【记】四教俱演横摄众机小闻弹诃渐能慕大密得通益钝根菩萨益同二乘调此等机得生酥味应知约教明五味者不取浓淡但语相生以其顿乳即醍醐故若约机者有浓淡义然就三乘极钝者说为此一类于彼华严全无显益如腥血乳说三藏时此机成酪次第渐浓至于极味。

　　○三次闻下熟酥。

　　次闻般若三种四谛转教其心稍纯名为熟酥。

　　【记】不谈三藏具示衍三利根之人入圆者众声闻至此被加转教既于真空具谈万行故令钝根冥得别益约调渐机名熟酥味。

　　○四次闻下醍醐二初法华二初明三乘皆得成佛。

　　次闻法华舍三方便但说一实佛之知见声闻疑除受记作佛菩萨迷去增道损生尔时名为醍醐菩萨之人处处得去钝者亦同二乘二乘之人始自于此得见佛性。

　　【记】舍前三教方便四谛但说一实无上之道复开三教方便之门皆是一乘真实之相乃是此经待绝二妙谈兹妙故方令二乘焦谷更生三教菩萨权疑永息是故无一不成佛者。

　　○二故云下证一代俱入醍醐。

　　故云始见我身闻我所说即皆信受入如来慧证前大机人初得醍醐也除先修习学小乘者我今亦令得闻此经入如来慧即证小机始于法华得入醍醐也。

　　【记】若大机先熟华严初见即入佛慧若小机先熟即须渐引今闻开废方得佛慧初得今得皆是佛慧俱譬醍醐但彼兼别至此纯圆。

　　○二若复下涅槃。

　　若复有钝根于法华不悟更于般若调熟至于涅槃说胜三修即明常住得见佛性乃是醍醐。

　　【记】开显之意法华具彰执权之机大阵已破更须涅槃收其余党故法华后复谈般若调熟其心令于涅槃得醍醐味是故彼经就般若部后分结撮五味次第云从摩诃般若出大涅槃说胜三修者彼经明三种三修一邪二劣三胜邪即世间邪师所教常乐我也劣即依佛半教破于邪执谓无常无乐无我也胜即依佛胜教破于劣修谓常乐我也法身常恒无有变易游诸觉华欢娱受乐具八自在无能遏绝如是修者入秘密藏名胜三修。

　　○二是为下结例三初结佛身。

　　是为同居秽国示现佛身说圆渐法。

　　○二或示下例余身。

　　或示种种身说圆渐法四句此开五味义。

　　【记】佛身既能说五时教若示余身亦于五时引诸实行随味而转复须论于示现多身度于一人或一度多或一度一或多度多约人既尔人法因果多少相对各成四句故初悬叙立三四句方尽身说感应之相。

　　○三秽国下例净土。

　　秽国既尔净国亦然既有利钝两机宁不顿渐二说以明应身及说法也。

　　【记】如安乐世界菩萨无数声闻亦然良以法有顿渐是故人分大小具如九品生彼土后入大小位皆由闻法验知应彼净土度生须论渐顿二种身说。

　　○二此中下本观慈悲。

　　此中应明别圆本观所起慈悲今遍法界起应例前思之云云。

　　【记】如上所明三土垂形五时化物秽指释迦净约弥陀二佛化事教文备彰以显观音示现佛身与此不异分真究竟体用同故果用若此岂无本因故今却寻本观誓愿是修别圆观行之时起慈悲誓期遍法界现身说法度诸众生今住寂光本誓所熏能遍三土形声利益例前赴难本誓文中已备说也。

　　○三问经下简土名体二初辩土名二初问。

　　问经但言游于娑婆不言实报方便等国。

　　【记】娑婆之名翻为堪忍于同居中尚不通净那得具约三土释邪。

　　○二答。

　　答总答中云游诸国土诸是不一岂止独娑婆耶又如大本文云若能深观见我在耆阇崛山共声闻菩萨僧此即娑婆而是方便也又云即见我纯诸菩萨无声闻缘觉者即此是实报也故约二土明义无咎。

　　【记】菩萨举一以为问端如来称法周遍为答故云以种种形游诸国土横互十方竖彻三土故言诸也皆是观音应身游处此约如来答过于问据文释也若更约义其相宛然何者经示方便及实报土不离娑婆故云若闻长寿深心信解则为见佛常在耆阇崛山共大菩萨诸声闻众围绕说法既云常在耆山则劫火洞然此土安隐复以菩萨共诸声闻而为听众岂非娑婆即方便土复云又见娑婆世界其地琉璃乃至楼观皆悉宝成其菩萨众咸处其中既云又见即非前处唯有菩萨不共声闻即纯菩萨而为僧也验知娑婆即是实报此文皆是四信妙观即于堪忍而见二土观音深智游于娑婆岂容独应同居秽邪。

　　○二问二下明土体二初问。

　　问二同称为法性云何异。

　　【记】大论云出三界外有净土声闻辟支佛出生其中受法性身非分段生即方便土也大品云法身佛为法性身菩萨说法其听法众非生死人但云菩萨不共二乘即实报土也二土不同皆称法性云何分别。

　　○二答。

　　答真谛中道此则大异。

　　【记】小乘灰断无界外生论云出界复云受身此据大说大乘法性体本常住即是一切色心之源何者小谓色心因见思有故因缚断其果永忘大说色心因惑生灭不因惑有体是法性见思若尽无明全在则当真谛法性色心方便生灭无明分破本性分显义当中道法性色心实报生灭无明究尽则复本性常住色心离生死相常寂光也今明方便及实报土法性名同约断惑论真中大异。

　　○二次明下菩萨二初明应相二初辅佛不同。

　　次明应以菩萨得度者或上地下地三藏通别圆等辅佛不同若佛于实报作佛观音即为实报菩萨形或作方便土菩萨形或作同居土菩萨形赴利钝两缘。

　　【记】横论四教竖则三土同居四教各有教主各有菩萨辅翊化机方便二教实报一圆各须菩萨辅佛逗缘。

　　○二赴利下赴缘有异。

　　赴利缘者即如华严中法慧金刚藏等赴钝缘者或如弥勒等若佛转五味法门法门兴废辅佛菩萨亦节节兴废若权若实广利众生。

　　【记】大略而分顿部根利渐教根钝若委论者顿中别钝渐中圆利所说之法随机废兴辅佛菩萨亦随改转不可文备宜准教思。

　　○二此中下明本观佛章略述。

　　此中亦应明别圆本观机应。

　　○三支佛。

　　次明应以支佛者如文殊二万亿劫作支佛化众生现身说法。

　　【记】若论独觉既不值佛禀教何能说法欲化众生但现神变今云说法乃论佛世禀因缘教者也此明权示亦引其类随味而转同声闻也。

　　○四次明下声闻二初明所现。

　　次明应以声闻身者或作三藏或作通教声闻或作随五味转声闻。

　　○二内秘下明能现前列所现全同实行今明能现知是大权此中有四初能现意。

　　内秘外现庄严四枯四荣引导众生。

　　【记】外示权迹意在庄严涅槃双树言双树者四方各双东方一双一枯一荣南西北方亦复如是东方枯荣表常无常南乐无乐西我无我北净不净如来于中北首而卧入般涅槃则表双非常无常等经文略举因中六人即是身子目连空生那律迦叶阿难及果一人即如来是此皆善能庄严双树斯盖如来与身子等久证三德欲令众生得入秘藏双非常等真四德故初于三藏主伴相与同诸实行殷勤修证无常无乐无我无净成四枯也次于二酥褒圆折偏耻小慕大说菩萨法引诸众生破于无常修学常等成四荣也至法华会及今涅槃引诸众生皆同证入非枯非荣中道四德大般涅槃经示主伴一代化功今已成就乃于双树中间涅槃而表显之故云六人及以如来能严双树观音示现声闻之身其意如是。

　　○二次引下能现人。

　　次引华严中诸菩萨比丘入法界所见住不思议法门者成此义也。

　　【记】善财所见诸善知识如海云比丘善住比丘现声闻身说别圆法二乘机扣即说藏通既住不思议法门何所不说此合今文人法四句。

　　○三次引大下能现法。

　　次引大经四种观十二因缘观别圆本地慈悲不取不舍今作四种圣人普应一切。

　　【记】上总约法彰能现人今此的示现小之术故引大经四种之智观十二缘得四乘果观音若修别观则次第用四智观缘若修圆观则一心用四因缘智而于一一皆起誓愿度诸众生不取四相不舍四法不取故非有不舍故非空双遮二边即无缘誓双照生法即四慈悲今行愿成故遍法界现四形声普应一切今于四中的取下智为能现法。

　　○四问下寄料简二初问。

　　问佛云何度佛。

　　【记】因前分别以十界身应十界机一多交互虽成四句而终有佛度于佛界故有今问。

　　○二答。

　　答等觉菩萨作佛身度初地佛何意不得如人亦能度人(云云)。

　　【记】答中等觉度初地者约别教义也以圆六即佛义太宽别教登地佛界义显何者别教三贤用于三乘所修观法入地证中迥超九界始本分合体用同佛故然是分证惑必厚薄智论浅深是故上位现化他佛度于下位自行之佛取譬人中师度弟子须知能度之佛或现八相或坐华王所度之佛必作因身以佛威仪非禀法相故四教佛皆无师智又今一往且云等觉度于初地若本下迹高可云初地度于等觉以示佛迹是妙觉身乃由极果加被故也。

　　应以梵王身得度者即现梵王身而为说法应以帝释身得度者即现帝释身而为说法应以自在天身得度者即现自在天身而为说法应以大自在天身得度者即现大自在天身而为说法应以天大将军身得度者即现天大将军身而为说法应以毗沙门身得度者即现毗沙门身而为说法。

　　○二二明下天身六初梵王二初释名相。

　　二明梵身者梵即色天主名为尸弃此云顶髻璎珞明四禅皆有王此言梵者应是初禅顶犹有觉观语法得为千界之主也。

　　○二观音下明本观。

　　观音修白色三昧不取不舍不取故不随禅生不舍故应为梵王说出欲论四句现身以权引实。

　　【记】此天依正多是白色观音因时观于白色即空假中住白法界即是此有真常我性名王三昧不取不舍者不取此禅有相谓见思也不取此禅空相尘沙也不取此禅亦有亦无相非有非无相无明也则不随三惑生于此禅三土也以不舍故即能应为凡夫梵王同居也复能应为方便梵王即阿含云已证三果将入方便土也复能应为实报梵王即仁王云证七地故说出欲论亦三惑欲也四句现身即是感应一多相对以成四句以权引实引三土实行人也具如佛章下去诸身皆应例此。

　　○二帝释。

　　应以帝释身者此地居天主也具云释迦提桓因陀罗释迦言能提桓只是提婆提婆即是天因陀罗名主能作天主菩萨修难伏三昧不取不舍说种种胜论四句现身以权引实。

　　○三自在。

　　自在天是欲界顶具云婆舍䟦提此云他化自在假他所作以成己乐即是魔王也净名云多是不思议解脱菩萨住赤色三昧不取不舍应为魔王令诸魔界即是佛界四句现身以权引实。

　　○四大自在。

　　大自在即色界顶魔醘首罗也楼炭称为阿迦尼吒华严称为色究竟或有人以为第六天而诸经论多称大自在是色界顶释论云过净居天有十住菩萨号大自在大千界主十住经云大自在天光明胜一切众生涅槃献供大自在天最胜故非第六天释论云魔醯首罗此称大自在骑白牛八臂三眼是诸天将未知此是同名为即指王为将。

　　○五天大将军。

　　天大将军者如金光明即以散脂为大将大经云八健提天中力士释论称魔醯首罗如前又称鸠摩伽此云童子骑孔雀擎鸡持铎捉赤幡韦纽此称遍闻四臂捉贝持论骑金翅鸟皆是诸天大将未知此大将军定是何等四句相对。

　　【记】阙释毗沙门以可见故。

　　应以小王身得度者即现小王身而为说法应以长者身得度者即现长者身而为说法应以居士身得度者即现居士身而为说法应以宰官身得度者即现宰官身而为说法应以婆罗门身得度者即现婆罗门身而为说法。

　　○三小王下人身五初小王。

　　小王身者或云天王为大人王为小就人王中四种转轮王自有大小如非四轮王者名粟散王自有小大中国名大附庸名小传传相望今言小者小尚为之何况其大耶此亦有四句何独为福业受报入同居土具足化他共修功德慈心利物是为王也。

　　○二长者。

　　长者身者应释十长人之德内合法门。

　　【记】十长人之德如大本疏第五云世间长者备十种德一姓贵二位高三大富四威猛五智深六年耆七行净八礼备九上叹十下归姓则三皇五帝之裔左貂右插之家位则辅弼丞相盐梅阿衡富则铜陵金谷丰饶侈靡威则严霜隆重不肃而成智则胸如武库权奇超拔年则苍苍棱棱物仪所伏行则白圭无玷所行如言礼则节度庠序世所式瞻上则一人所敬下则四海所归内合如来十种功德及观心十德具彰彼疏。

　　○三居士。

　　居士者多积贿货居业丰盈以此为名也。

　　○四宰官。

　　宰官者宰主义官是功能义谓三台以功能能辅政于主故云宰官郡县亦称为宰官宰政民下也。

　　○五婆罗门。

　　婆罗门者称为净行劫初种族山野自闲人以称之也一一身皆有四句本观。

　　应以比丘比丘尼优婆塞优婆夷身得度者即现比丘比丘尼优婆塞优婆夷身而为说法。

　　○四次列下四众。

　　次列四众释如旧。

　　【记】比丘者或言有翻或言无翻有翻者此云除馑众生在因无法自资得果多所馑乏出家戒行是良福田能生物善除因果之馑乏也无翻者名含三义一破恶二怖魔三乞士云云比丘尼者比丘同前尼者此翻女也优婆塞此云近事男优婆夷此云近事女以受归戒堪近事出家二众又在家二众或翻为清信士清信女。

　　应以长者居士宰官婆罗门妇女身得度者即现妇女身而为说法。

　　○五妇女。

　　次妇女者不明小王妇女者王家禁固不得游散化物为难故不作若如妙音即云于王后宫变为女像也。

　　应以童男童女身得度者即现童男童女身而为说法。

　　○六童真。

　　童男女者取妙庄严二子释之华严童子算砂嬉戏也。

　　应以天龙夜叉乾闼婆阿修罗迦楼罗紧那罗摩睺罗迦人非人等身得度者即皆现之而为说法。

　　○七八部八初天。

　　七明八部者上列大威德天今更举二十八天等或可星宿掌人间者也。

　　○二龙。

　　龙有四种一守天宫殿持令不落人间屋上作龙像之尔二与云致雨益人间者三地龙决江开渎四伏藏守转轮王大福人藏也肇师但出三不出天龙。

　　○三夜叉。

　　夜叉此云捷疾此有三处海岛空中天上传傅相持不得食人佛初成道及说法传唱至天。

　　○四乾闼婆。

　　干关婆此云香阴帝释乐神在须弥南金刚窟住天欲作乐其心动什师云在宝山中住身有异相即上奏乐也。

　　○五阿修罗。

　　阿修罗千头二千手万头二万手或三头六手此云无酒一持不饮酒戒男丑女端在众相山中住或言居海底风轮持水如云居其下上文云居在大海边有大力口诃日月日月为之失光掌搏须弥须弥为之跛𨁟入海齐腰见天饮甘露而四天下采华置大海中酿海中众生业力持进失甘露退不成酒即断酒故云无酒神不饮酒故得大力也。

　　○六迦楼罗。

　　迦楼罗者此云金翅翅头金色因以名之此鸟与龙约汝绕须弥令断我搏海见泥我不如输子为汝给使汝不如输子与我啖天力持须弥不可断故龙输子卵生食卵龙不能食三生湿生食二胎生食三化生食四。

　　○七紧那罗。

　　紧那罗者天帝丝竹乐神小不如乾闼婆形似人而头有角亦呼为疑神亦为人非人今不取人非人释紧那罗此乃是结八部数尔。

　　○八摩睺罗伽。

　　摩睺者什师云是地龙肇师云是大蟒腹行也八部皆能变本形在座听法也。

　　应以执金刚神得度者即现执金刚神而为说法。

　　○八金刚二初释相。

　　金刚非八部数手执此宝护持佛法或言在欲色天中教化诸天即大权神也经云是吾之兄。

　　○二问答二初问。

　　问上界身可化下下界身云何化上。

　　○二答。

　　答菩萨所为应以得度乃应之尔如王闻蚁斗。

　　无尽意是观世音菩萨成就如是功德以种种形游诸国土度脱众生。

　　○第二总答三初牒章示文意二初牒章。

　　第二从成就如是功德者是总答也。

　　○二示文。

　　此则结别开总成就如是功德是结别也以种种形游诸国土是总答也。

　　○二诸名下依文明义广二初依文释二初明垂应遍三土。

　　诸名不一横则遍周十方竖则冠通三土随机变现何止三十三身托化逐缘岂局在娑婆世界。

　　【记】就同居说十方土异约上二土则无异域故同居对方便一异分之方便对实报融不融别实报对寂光相无相简若同居中众生种类尘沙莫喻观音悉能示其三业而度脱之经文所列三十三身盖略示也欲彰周遍故总示云以种种形游诸国土广脱众生也。

　　○二以种下据总文示三广。

　　以种种形总明示现身广游诸国土总明所化处广度脱众生总明得益广。

　　【记】不明三广但依别答则成限局观音应化矣。

　　○二言虽下结义广。

　　言虽略上义极广前故称为总答也。

　　○三善财下按义显他狭二初明文广义狭。

　　善财入法界文虽广义未必该十法界。

　　○二斥违义立宗。

　　地人见文广判为圆宗见法华文略判为不真宗若寻此意无不真之义也。

　　【记】若寻今意一菩萨身能现十界复云以种种形游诸国土度脱众生三广义彰不可思说经文明示普门示现佛意令知本性发明就何文义云梦幻不真略是刚然贬挫妙典故知此师但见文略不究理圆故作斯判矣。

　　○第三劝供养二初标章立意二初标章。

　　三从是故汝等去是劝供养也。

　　○二佛答下立意二初明始终相称二初示今立章二初前后皆三二初叙前三。

　　佛答前问先总后别末劝受持而众生仰荷冥益但可持名秉字而已故前开三段始终开合于义相称。

　　○二佛答后下示今三。

　　佛答后问前别后总末劝供养众生既荷显益见色闻声故劝供养此则开合始终相称。

　　○二而总下明总别互举。

　　而总别前后者互举尔。

　　○二有人下斥他伤义。

　　有人以总答为叹德此分文伤义。

　　【记】前三后三始终开合各得相称若以总答为叹德者则令后三义不相称佛以总答广前别答若废总答则令三广义意不显故云伤义。

　　○二问后下问答释疑二初番二初疑前无奉旨。

　　问后劝供养受旨奉璎珞前劝持名何得无耶。

　　○二答默念成机二初明默念。

　　答默念持名故不彰文供养事显须脱璎珞也。

　　【记】前劝持名唯令心念是故受旨但当冥默后劝供养必假外物以表内怀是故解璎而为法施。

　　○二又欲下互成机。

　　又欲成冥显义前是显机更持名默念即成冥机后是冥机复更供养即成显机合二义具足。

　　【记】前陈三业已是显机奉旨默念更成冥感今但宿善即是冥机奉旨解璎即成显感前后互现各有深致。

　　○二番二初问以机难应。

　　问亦应更成二应耶。

　　○二答以机显应。

　　答二机既具必知有应故不更说。

　　○二初劝下依文释义二初分文。

　　初劝供养二奉旨初又二。

　　是故汝等应当一心供养观世音菩萨。

　　○二先称下释义二初劝供养二初称美。

　　先称美功德如文。

　　是观世音菩萨摩诃萨于怖畏急难之中能施无畏是故此娑婆世界皆号之为施无畏者。

　　○二出供下出意。

　　二出供养之意意者正由能施众生无畏从德受名众生于畏得脱为作此名德既无量名亦应多不可说不可说也。

　　【记】若佛顶首楞严经明十四种无畏功德即以救七难赴二求免三毒等为施无畏今品既在第二问答之后明施无畏似用现身说法为施无畏若据文云于怖畏急难之中能施无畏亦可总该前番问答是则真应二身俱为能施冥显二益皆得无畏。

　　○二奉旨二初科。

　　奉旨供养中为六一奉命二不受三重奉四佛劝五受六结其德。

　　无尽意菩萨白佛言世尊我今当供养观世音菩萨即解颈众宝珠璎珞价直百千两金而以与之作是言仁者受此法施珍宝璎珞。

　　○二经文下释六初奉命二初释解璎二初事释二初评众宝文。

　　经文不定或众宝璎珞或珠或众宝珠此翻译减长尔众宝珠者众宝间珠共为严饰也。

　　○二若依下释百千价二初问。

　　若依璎珞经从初住铜宝璎珞乃至等觉摩尼璎珞今无尽意位高那忽止直百千两金。

　　【记】经以事璎表于行璎诸地功德庄严法身既有阶差故以世宝贵贱为表今无尽意入位既高璎珞合用无价之宝岂可止直十万两金。

　　○二答。

　　答此略言百姓万民尔实不啻堪此也。

　　【记】言百千者略举多种如云百姓岂局一百万民亦然约位辩璎必无价也。

　　○二若就下观解。

　　若就观解者将事表理何得一向事解耶颈者表中道一实之理以众多无著法门庄严实相如璎珞在颈解者表菩萨为常舍行故一切愿行功德乃至佛智菩提涅槃亦不住不着无依无倚故言解也大集云戒定慧陀罗尼以为璎珞庄严法身也百千是十万此表一地有万功德即十万也。

　　【记】所言百千乃以事数表于理观岂专约事定其多少颈是所严故表中道此性德也全性起修故能严行皆无著也此行称性如璎珞在颈而言解者菩萨虽有上求下化一切功德未始不与常舍相应欲示众生常舍行故乃解璎珞而为施也大集盖明行璎严理一地成万者了达一心十界百法百界千法千界万法此之万法性本具足全性起修转名万德即三学六度三昧总持神通智慧四等四摄三念八脱十力无畏十地悉能分证万德即成十万故知言数不专事也。

　　○二法施下释法施二初旧取重法施。

　　法施者旧云如法施重法施求法施学法施皆名法施无尽意重法故施也。

　　【记】因重圣法故行财施是则财法分为两派理岂然乎。

　　○二今明如法施。

　　今明如法施也正以财通于法名财即是法财即因缘生法即空即假即中三谛一心一切具足于法平等于财亦等如此施者即是法施。

　　【记】法是三谛圆常理性今体财即性诸法趣财是趣不过财尚叵得云何当有趣与非趣故财与法无二无别财外无法法外无财岂唯财尔施及受者皆空假中无非法界如是乃名以法界心对法界境起法界施于财下引净名经以一璎珞分作二分一分施与最下乞人一分奉于难胜如来而作是言若施主等心施一最下乞人犹如如来福田之相无所分别等于大悲不求果报是则名曰具足法施彼疏释云此即观所施田入平等法界无有二相成无缘悲具足一切佛法不求缘修之报即是具足法施之会如此明文诸师何得但约说法以明法施(疏文)彼经居士观于悲田法界等佛今无尽意对于敬田既称法施岂不等彼一切众生邪。

　　时观世音菩萨不肯受之。

　　○二不肯下不受二初事释。

　　不肯受者事解无尽意奉命供养我未奉命那忽辄受亦是事须逊让。

　　○二观解。

　　观解者不受三昧广大之用故无所受。

　　【记】不受三昧即毕竟空一心三观破无不遍以即空故不受于有以即假故不受于空以即中故不受二边照空假故不受中道如是不受在一心中方离次第及以但空以五不受义遍衍门应当料简。

　　无尽意复白观世音菩萨言仁者愍我等故受此璎珞。

　　○三重白下重奉。

　　重白愍我者或可请上愍下或可地位相齐故相愍或可我为四众故施仁愍四众故受以无所受而受诸受。

　　【记】三义解愍前二自行后一利他此犹事释以无等者复约理观求观音受何者圆论不受则于诸法无所遗故毕竟不受即毕竟受故云以无所受而受诸受。

　　尔时佛告观世音菩萨当愍此无尽意菩萨及四众天龙夜叉乾闼婆阿修罗迦楼罗紧那罗摩睺罗伽人非人等故受是璎珞。

　　○四佛劝。

　　佛劝愍者即是愍一切众生及四众也正以菩萨为物故施为物故受。

　　即时观世音菩萨愍诸四众及于天龙人非人等受其璎珞分作二分一分奉释迦牟尼佛一分奉多宝佛塔。

　　○五受施。

　　二分者表事理二因奉二佛者将二因趣二果也理圆即法佛事圆即报佛二佛表二果也。

　　【记】观音本地唯佛能知今现因身须求极果故虽受施回奉敬田以一璎珞作二分者表于一行必具二因理则正因事则缘了事理不二名曰妙因能成二身不思议果法无增减而能出缠性即修故报有断证然匪功成修即性故若其然者方曰事理之因趣于法报之果不论应身者因人趣果合表二身法报若成应用自发。

　　○六结德。

　　无尽意观世音菩萨有如是自在神力游于娑婆世界。

　　○文后重颂什公不译诸师皆谓梵本中有荆溪云此亦未测什公深意续高僧传云偈是阇那崛多所译智者出时此偈未行故无所解荆溪亦于辅行记中引还著于本人之文故知具释理亦无妨近有天竺寺式法师分节其文对于长行二种问答宛如符契今依彼科略消此偈偈有二十六行分三初一行双颂二问二初一句叹德。

　　尔智无尽意菩萨以偈问曰。

　　世尊妙相具。

　　【记】世尊具相诚由万德之所庄严是故叹相即是美德。

　　○次我今下三句双问二初一句含上二问。

　　我今重问彼。

　　【记】长行先问得名因缘次问三业游化之相今既重颂岂阙后问故知句中问彼两字兼含次问也。

　　○二佛子下两句别颂初问﹂文甚显著。

　　佛子何因缘名为观世音。

　　○二具足下二十二行双颂二答二初二句经家叙。

　　具足妙相尊偈答无尽意。

　　【记】缉缀之语合当直说今为偈者或集经者乘便颂之或是崛多以偈翻之贯散无在。

　　○二汝听下正颂佛答二初一行半加颂总叹愿行。

　　汝听观音行善应诸方所弘誓深如海历劫不思议侍多千亿佛发大清净愿。

　　【记】汝听二字敕令审谛观音行者一心三智观彼类音令无量苦一时解脱即是已成利他行也不动真心垂形三土方名善应处处现往故曰诸方此二句总叹所克真应二身次则总论能成行愿初明始心四弘愿广复示行行经劫难量以誓深故长时不退以时长故值佛唯多随佛作为方名侍佛修诸佛行也一一佛所皆发净愿后心别愿也若不尔者安得真智遍拔众苦安能应身普度一切。

　　○二我为下别颂二答二初颂初答观音得名二初一行颂总答。

　　我为汝略说闻名及见身心念不空过能灭诸有苦。

　　【记】举要言之故云略说闻名故称口业机也见身故礼身业机也心念正当意业机也上明冥应今云见身二应具也亦可见于妙智之身不亏冥应长行总答机但称名而别答中机具三业至今重颂总中三业别但心念绮文互现颂之巧也。

　　○二假使下颂别答二初十二行颂七难十二初一行颂第一火难。

　　假使兴害意推落大火坑念彼观音力火坑变成池。

　　【记】如前疏释下去诸难皆可例知问上长行中求离三毒常念观音疏云常念乃是正念体达烦恼即是实际无能无所今偈那云念彼观音彼此既分岂忘能所答圆妙之教不可情求文似相违义归一揆即于无差而说差故岂有差别异无差邪今文言彼义当两向若就佛说观音为彼即是师弟而分彼此若就众生念彼观音此乃感应而分彼此师弟感应妙教诠之皆是法界一一圆融众生乃感心中彼佛诸佛还应心内彼生此教行人或遭苦难念彼观音岂谓能念异所念邪以知皆是法界故也达彼观音即念而具既知即念有何能所故彼此虽分能所俱绝是故偈文虽云念彼与上正念全不相违问求脱苦难心念观音一切机缘俱能感圣今释念彼那但约圆岂果报等机全不能感答王三昧力救一一难皆论十番始离恶报终入寂光十界众机谁不蒙益疏释前答此义备彰颂开七难而为十二各合具明十番感应但以部意正在醍醐是故长行佛示意机唯令常念常念必须绝于破立今闻重颂念彼观音必合疑云前令绝所今教念彼岂不相违故须约圆释此伏难彼此即念能所岂存学者应知观音应物虽无所遗今宗示人唯在妙观是故前疏释乎意机全废余涂一向圆解至今重颂念彼观音岂可异前自从浅解违大师意劝今学人若说若行勿离圆观一苦一乐常念观音既成妙机何爽圆应一实事益念念常沾。

　　○二或漂下一行颂第二水难。

　　或漂流巨海龙鱼诸鬼难念彼观音力波浪不能没。

　　○三或在下一行加颂堕须弥峰。

　　或在须弥峰为人所推堕念彼观音力如日虚空住。

　　○四或被下一行加颂堕金刚山。

　　或被恶人逐堕落金刚山念彼观音力不能损一毛。

　　○五或值下一行超颂怨贼难。

　　或值怨贼绕各执刀加害念彼观音力咸即起慈心。

　　○六或遭下一行颂刀杖难。

　　或遭王难苦临刑欲寿终念彼观音力刀寻段段坏。

　　○七或囚下颂幽执难。

　　或囚禁枷锁手足被杻械念彼观音力释然得解脱。

　　○八咒诅下加颂咒诅难。

　　咒诅诸毒药所欲害身者念彼观音力还著于本人。

　　【记】还着本人者凡咒毒药乃用鬼法欲害于人前人邪念方受其害若能正念还着本人如譬喻经中有清信士初持五戒后时衰老多有废忘尔时山中有渴梵志从其乞饮田家事忙不暇看之遂恨而去梵志能起尸使鬼召得杀鬼敕曰彼辱我往杀之山中有罗汉知往诣田家语言汝今夜早然灯勤三自归口诵守口身莫犯偈慈念众生可得安稳主人如教通晓念佛诵戒鬼至晓求其微尤无能得害鬼神之法人令其杀即便欲杀但彼有不可杀之德法当却杀其使鬼者其鬼乃恚欲害梵志罗汉蔽之令鬼不见田家悟道梵志得活辅行引之云正是观音经中还著于本人之文。

　　○九或遇下追颂罗刹难。

　　或遇恶罗刹毒龙诸鬼等念彼观音力时悉不敢害。

　　○十若恶下加颂恶兽难。

　　若恶兽围绕利牙爪可怖念彼观音力疾走无边方。

　　○十一蚖蛇下加颂蛇蝎难。

　　蚖蛇及[虫*復]蝎气毒烟火然念彼观音力寻声自回去。

　　○十二云雷下加颂雷雨难。

　　云雷鼓掣电降雹[澍-士+上]大雨念彼观音力应时得消散。

　　【记】足前七难而为十二皆须具约报业烦恼六道四教一一释之若论所表不出六种须弥金刚亦是地种雷雨属水兽蛇咒诅同是有情皆表识种菩萨因中于此六种修别圆观今住六种如实之际故遍法界救诸苦难皆令得住六种本际斯是观音证恶法性于恶自在方能任运遍赴诸难以要言之一切依正皆是观音妙身妙心一切众生于圣色心而自为难求救三业亦即观音是故机成即时而应当以此义念念观之何患不同观音利物。

　　○二众生下一行总颂三毒二求。

　　众生被困厄无量苦逼身观音妙智力能救世间苦。

　　【记】一切众生多于界内贪瞋邪见及以界外三毒之惑外则无于报得男女内则乏于定慧男女致招二种生死困厄是故名为无量苦逼若其能以正助为机即感真身妙智之力救于二种世间之苦疏解长行三毒二求义该一切对今重颂更无所遗。

　　○二具足下颂次答普门示现二初正颂示现二初一行超颂总答。

　　具足神通力广修智方便十方诸国土无刹不现身。

　　【记】长行先别后总以总结别今颂先总后别开总出别前后互显矣长行总答云以种种形游诸国土度脱众生今颂却论能应之由由神通力及智方便也若匪千如全体之用不名具足神通力也通虽性具复由广修妙智方便照性发通故得普门示现自在十方无外三土非他不离一心遍应诸刹。

　　○二种种下追颂别答上长行中别列诸身身皆三业今颂别示三业业皆遍周重颂之巧也文三初一行别颂身业普应。

　　种种诸恶趣地狱鬼畜生生老病死苦以渐悉令灭。

　　【记】合明十界但示三涂以下况上也又种种恶趣通指九界九界望佛皆名为恶次别举三涂极恶故也九界二死皆有四相渐令除灭归于常寂。

　　○二真观下颂意业普观二初一行明本观慈悲。

　　真观清净观广大智慧观悲观及慈观常愿常瞻仰。

　　【记】有五观字皆去声呼具明三观及以慈悲真观空也清净观假也假从空得无见思染故名清净又空唯自净假令他净故名清净又不思议假三观具足离三惑染故名清净广大智慧观中也双遮双照无偏无待即平等大慧也此之三观或次第修或不次修无不皆以慈悲合运而其慈悲皆称观者其意有二一者慈悲是观如四无量心名四种禅禅即观也观音乃以无缘慈悲观察众生名慈悲观二者慈悲之法必用三观良以三观能成众行用三观拔苦故名悲观用三观与乐故名慈观故上文云即时观其音声皆得解脱岂非悲心用于三观虽有二解体是一也菩萨从初至于邻极三观慈悲未始离念故令众生常愿修此常仰兹观疏解长行冥显二应因中合有本观慈悲后译重颂果有其文信智者言冥符佛意。

　　○二无垢下一行明智光遍照。

　　无垢清净光慧日破诸暗能伏灾风火普明照世间。

　　【记】三观慈悲因中立誓也智光遍照果上益物鉴机也无垢净光照穷正性察其本末若其不破三惑诸暗二死风火何能普益二世间机火灾至初禅喻同居生死风灾至三禅喻实报生死水灾至二禅喻方便生死举二不言水者中可例知。

　　○三悲体下一行颂口业普说二初二句颂二轮化本。

　　悲体戒雷震慈意妙大云。

　　【记】说虽在口必假身意为授法本初句者为法现形本期救苦故说法身名为悲体此身先用戒德警人如天震雷物无不肃次句者菩萨以慈而为心意无缘而被名之为妙物无不覆譬若大云二轮既施然可授法。

　　○二[澍-士+上]甘下二句正颂口轮说法。

　　[澍-士+上]甘露法雨灭除烦恼𦦨。

　　【记】甘露者智者云诸天不死之神药也所宣至理解必无生若匪无生焉能不死本性常法非说那知于慈云中[澍-士+上]大法雨众生受者三惑𦦨灭以兹三普为入道门故当别颂普门义也。

　　○二诤讼下加颂显权。

　　诤讼经官处怖畏军阵中念彼观音力众怨悉退散。

　　【记】长行显应以被冥机疏以施璎彰显机义今逢重颂有显机文益见天台冥契圣旨事系讼庭身临战阵心忧刑罚命虑兵残今昔冤仇此时合会一心致感众难皆祛亦可例前疏释七难通于三障即诤讼等义该诸有及以三乘思之可见。

　　○三妙音下三行双颂二劝二初颂劝受持二初一行明智境深妙以劝常念。

　　妙音观世音梵音海潮音胜彼世间音是故须常念。

　　【记】初三句中有五音字皆是众生称唱言音以由菩萨妙智观故皆成妙境三智照故音成三境双遮空有即成妙音双照空有即成世音世即二世间也不别而别此二音字中智境也梵是四等慈悲喜舍四观照之即成俗谛故名梵音称俗照机若熟若脱时节不差名海潮音此二音字假智境也毕竟空智出九界情照众生音超二世相是故名为胜世间音此一音字空智境也言虽次第观在一心智外无音音外无智境智冥一思虑顿忘是故须常念者正劝持念也此之类音虽是众生口业所发大圣三智照成三谛即是三身故劝行者念此三身言常念者如疏解云即是正念非破非立无能无所三谛俱照三观俱亡不次不偏名常名正若其然者名为妙机。

　　○二念念下一行明感应难测以劝勿疑。

　　念念勿生疑观世音净圣于苦恼死厄能为作依怙。

　　【记】上先举境智次劝常念今先劝勿疑次陈感应左右互显耳言念念者相续系念也念即观音深妙智境虽达常住未免迁流即于迁流照常境智是则念念不离观音如大师示众偈云实心系实境实缘次第生实实迭相注自然入实理言实缘者刹那念也次第而起一一皆是实观之缘如是系念唯慎生疑疑兕若生理境斯障故明圣德以劝息疑纵久修不成求之未应须知净圣冥资不虚于二死中如父如母可依可怙念念持护感应必彰然疑有三所谓疑人疑法疑自今但举人其二可息劝令常念复诫生疑疑去念成劝持意足。

　　○二具一下一行颂劝供养。

　　具一切功德慈眼视众生福聚海无量是故应顶礼。

　　【记】先举功德方劝顶礼初句总示一切功德次二句别彰慈眼及以福聚慈为善本福收万行结示普门劝修供养礼既属身身必具口非意不行顶礼已成三业供养。

　　尔时持地菩萨即从座起前白佛言世尊若有众生闻是观世音菩萨品自在之业普门示现神通力者当知是人功德不少。

　　○第三叹闻品功德二初持地叹功德二初释闻上二益。

　　第三从持地说去叹闻品功德也文云闻是观世音者是闻上冥益一段问答也普门品者是闻显益一段问答也。

　　【记】经云持地者宝云经云菩萨有十法名持地三昧如世间地一者广大二众生依三无好恶四受大雨五生草木六种子所依七生众宝八生众药九风不动十师子吼亦不能惊菩萨亦尔经一一合妙乐引彼释今持地结云以八教判方应今经。

　　○二此中下释自在之义。

　　此中明自在业者若是凡夫之业为爱所润有漏因缘不得自在观音为调伏十法界示此三业慈悲力润随感受生不为烦恼所累故言自在业为中道第一义谛所摄于二谛中得自在。

　　【记】业有多种大约论三一有漏业为见思所润受分段土生二无漏业三非漏非无漏业同为无明所润受变易土生此约自行受生以说若利他者皆以慈悲润彼彼业同他受生三藏菩萨众生缘慈润有漏业同居业生通教菩萨法缘慈润有漏业习于同居土神通受生法身菩萨无缘慈润不思议业三土应生今观世音等觉后心无缘慈悲润于中道自在之业故云中谛摄也应十界感十方净秽方便实报同彼机类现身说法故云于二谛得自在也即普门示现神通力矣闻者能得观行真似微妙功德故云不少。

　　佛说是普门品时众中八万四千众生皆发无等等阿耨多罗三藐三菩提心。

　　○二无等下闻品获利益二初约四悉释无等等疏有四节结云四悉以明发心初释四初世界。

　　无等等者二乘虽出三界犹有上法非是无等佛是极地故言无等发求佛心故言无等等等于佛也。

　　【记】二乘有上是可等法佛智无上是无等法初发大心等于无等即无等中而论于等只是等于佛智故也大小体别名世界也。

　　○二又约下为人。

　　又约心心中具足八万四千法门若发实相心即是等八万四千法门也。

　　【记】乃以人数用表法门刹那刹那莫不具足八万四千净秽之法此一一法无非实相若缘诸法作念而修尘劫不等性中八万若即实相无缘发心刹那能等八万四千究竟之法发实相心是生理善即为人也。

　　○三亦是下对治。

　　亦是八万四千波罗蜜亦是八万四千尘劳门为如来种。

　　【记】八万四千始终无改迷即尘劳悟即彼岸说波罗蜜翻彼尘劳即对治也。

　　○四故经下第一义。

　　故经云发心毕竟二不别如是二心前心难今发初心等于后心初心难发故言是无等等于后心名无等等。

　　【记】前心难者初破无明实为难事大经所赞正在分真是故顶礼初发心即发心住也此位能具四十一位真应功德此心超胜已不可等此不可等等于妙觉既是真发即第一义。

　　○二此即下结。

　　此即四悉檀意明发心也。

　　【记】上之四释初四等果二三等理果理不二岂有阶差然约诸文三慧四悉多就位辩故须四释不别而别约位而明五品闻慧即超二乘不二观成凡心等佛小果有上大果无等小大差别故当世界初信至七位当思慧既粗垢先除发实相似解照乎性德八万法门既生理善故属为人八信至十位当修慧内外尘沙不除自遣能以性中八万功德对破逆修八万尘劳自他恶破故属对治初发心住三慧功成性三圆发四十二位互具虽等较其难易初入功深此位始得真心开发名第一义。

　　○二发心下约三即显真发。

　　发心有三一名字发即五品弟子二相似发是六根清净三分真发即初住已上此发心是真发心也。

　　【记】名字发者于能诠名豁然开发三种菩提愿行之心对违顺境此心弥炽圆伏三惑名观行成若名字即纵能勤修八法成乘以未开悟不名为发今发观行称名字者盖此五品非真非似但是信解诠妙名字于妙三谛决无疑滞能伏无明不为境动是故称为名字发也相似发者因观加功故三菩提倍前开发似于本性六根互用稍类分真如鍮比金犹火先暖故名相似发菩提心真心发者一发一切发发一切方便发一切观照发一切真性此三菩提圆融通达不前不后亦不一时分证三德分同果佛故华严云初发心时便成正觉所有慧身不由他悟微妙净法身湛然应一切始从初住终至等觉皆有此发位位转深前之二发相显故来经文结益正在真发。

　　观音义疏卷下

　　观音义疏记卷第四

　　观世音菩萨普门品义疏记会本卷第四(终)
