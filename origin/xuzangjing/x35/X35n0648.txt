卍新纂续藏经第 35 册 No. 0648 高王观音经注释


　　No. 648-A 西来妙谛序

　　盖闻。虞廷十六字。衍心法治统之传。
太上五千言。阐道德神仙之旨。粤稽内典。悉寓真诠。溯三教之同源。惟经不易登群生于觉岸。在佛言慈。是以净域灵根。辩才无碍。梵宫秘笈。慧业微闻。用能广济度之梯阶。岂第结因缘于香火哉。今涵虚子。固玄下弟子也。兼修戒定之力。发生刊布之心。冀警劝乎同门。藉宣扬为程课。遂取贝叶心传之所秘藏。优婆夷塞之所受持。集以成书。寿诸世域。引枝寻源。资其发轫。如高王观世音经般若波罗蜜多心经等品经咒综卷。录呈
吕帝师牟尼文佛。阅定嘉之。命以西来妙谛。颜其帙。嗟乎释氏之教。已久晦矣。彼其七心多妄。四缚易婴。徒嫌凿柄之机锋。谁作当头之棒喝。而君独吹光藜火。披砾恒沙。思开清净之门。俾入毗卢之界。愿可云宏矣。顾说者谓。大藏琅函。遗编充栋。法门玉律。妙旨传灯。悟入无言。证成因果。菩提明镜。无相胥归。何必晨钟暮鼓。始勖虔修乎。抑知文字之益。所以辟真缄讽习之勤。所以袪欲障。兹虽仓分稊米。寔足囊括三乘。诚解研钻。何殊薪传衣钵。将使情田自获。性海无尘。胸罗卍字。皈命金天。三年面壁。大众到梅子熟时。一笑拈花。居士闻木樨香否。果识即心是佛。奚论无色非空。则不徒提畅宗风。而信已门开甘露。不有大觉入宝山。而手仍空。如是我闻。使顽石之头能点。

　　光绪戊寅岁夏同玄求是子谨序于武林蓼花仙馆退省室

　　No. 648-B 后䟦

　　夫高王观世音经。般若多心经。大悲陀罗尼神咒。准提咒。传世最久。信奉持诵者广。而消愆获福者无穷。故灵验寔迹。载诸各经咒本者。不知凡几也。然虽有刊布或经本或咒图。未能汇辑。固属易于印送。究未成集阙然也。(予)素崇玄学。未谙禅修。先荷大士甄录。上智传派。复蒙
佛恩授记。悟静颁名。沐
圣德之栽培。頋涓涘之罔报。就于同善录中所辑禅宗经咒斋期。录出寿世。以便崇奉者朝夕捧持。不致卷轴纷纭。其灵验事实。同善录中。按篇俱在。兹不刊列。庶昭简捷。并倩同玄乐君石友。恭楷付梓。板储西湖昭庆慧空经房。印造流通。以广其传。

　　时光绪戊寅岁　悟静周上智敬䟦

　　No. 648

　　佛说高王观世音经注释

　　○净口业真言

　　净者。洗涤而荡尽之。凡人造业。不外言行两端。口过尤为易犯。必净涤之。方可修真养性也。

　　修利修利

　　修者。修持之谓。利者利己而兼利人也。两句复之重言。以申明之也。

　　摩诃修利

　　摩诃。大也。大有所修持。而后能利也。

　　修修利

　　愈修愈利也。

　　萨婆诃

　　萨者。见也。婆者。一切平等也。诃者。一切法无因寂静。无住清净。不生不灭之义。言佛力普照。无分贵贱智愚。尽致之清净不生不灭也。

　　○净身真言

　　身兼视听行动。言净身者。即非礼勿视。非礼勿听。非礼勿动之谓。独举言行两端。即谨言慎行也。

　　修多利修多利

　　修身之道多端。必多方修之。方能有益也。

　　修摩利

　　摩即摩诃也。言能修者。其利必大。与摩诃修利。句浅深有别。

　　娑婆诃

　　娑者。一切法平等。婆者。无言说义。诃者。一切法无因。寂静无住。清净不生不灭之义。言佛无言说。无分贵贱智愚。尽致之清净不生不灭也。

　　○安土地真言

　　人生履后土。而戴皇天。后土安。皇天亦安矣。人当谨言慎行。后必求可对天地而无愧。故净身后。必安土地。

　　南无三满多没䭾喃

　　天地以一万二千年。为一劫。自混沌后。空无所有。天开于子。地辟于丑。人生于寅。人物渐生而渐满。故云三满劫。交至酉戌亥。人物渐稀而渐少。故云三减劫。是谓没䭾喃。没无也。䭾载也。没䭾喃者。言地无所载也。佛之修行。从三满劫。修至没䭾喃。三减劫。方成大道。

　　○石亭和尚云。释迦修行。经三满劫。第一阿僧祇满劫。奉事宝相佛。至千佛等。第二满劫。承事燃灯佛。至千佛等。第三满劫。供养胜观佛及千佛等。一一无空过者。交至庄严减劫。初阎浮人寿八万四千岁。身长八丈。凡过百年。命减一岁。身减一寸。过千年。命减十岁。身减一尺。如是减至十岁。身存一尺。尽矣。于减劫中。度生无量。前三满劫。即是三增劫。凡过百年。身增一寸。命增一。岁至千年。身增一尺。命增十岁。如是增至八万四千岁。身增八丈。如是三满三减。为三大阿僧祇劫。释迦方称万德圆满。

　　唵

　　唵有二说。一指诸鬼神听。一指流注不生灭义。此应指不生灭义而言。

　　度噜度噜

　　噜者。合胎生卵生湿生化生而言。言佛之普度一切也。

　　地尾萨婆诃

　　尾者。地之极边也。自中国蛮貊。至日月所照霜露所坠之地。皆是也。萨婆诃。已注上文。言佛法普照。无分东西南北。中夏夷狄。尽度之而致清净不生不灭也。

　　○上二句。合千古言。此句指天下言。通节总言遍古今。合天下。佛于其中。普度一切也。

　　佛说高王观世音经

　　观世音经众矣。而言高王观世音经者。以是经为高王国所传出。较西藏诸经。尤为可信。曰佛说者。以是经为观世音之所亲授。较他经为倍可珍也。

　　观世音菩萨。

　　观世音者。观世间善恶因由也。菩之为言照。萨之为言见。观世间善恶因由。而照见之也。

　　南无佛。南无法。南无僧。

　　南无者。归依也。佛家以佛法僧为三宝。佛即性之体。即儒家天命之谓性。南无佛者。明心见性。法即修行之道。即儒家率性之谓道。南无法者。修持而至于明心见性也。僧大众之谓。南无僧者。教大众修持。而归于心见性。即儒家修道之谓教也。

　　佛国有缘。佛法相因。

　　相因即归依也。言与佛国有缘者。方能归依佛法。

　　常乐我静。有缘佛法。

　　常者。终身如一日。静常作净观。下净光两字可见。所谓主静立人极也。不必专指清净寂灭说。终身能以主静为乐者。方谓有缘佛法。

　　南无摩诃般若波罗蜜。是大神咒。南无摩诃般若波罗蜜。是无上咒。南无摩诃般若波罗蜜。是无等等咒。

　　波罗蜜者。彼岸也。彼岸即佛之明心见性地位。般若者。言有智慧。善破一切烦恼。转为妙用也。摩诃者。大也。波罗蜜者。有六。或布施。或持戒。或忍辱。或精进。或禅定。或智慧。各占六度之一。惟一般若。能破一切烦恼。则六度兼该。万行俱备。当下即具佛体。即儒家所云。我欲仁斯仁至矣之谓。俚语所云。放下屠刀。立地成佛。是也。大神者。言其至神速也。大明者。言其至明亮也。无上者。言其无可加也。无等等者。言其莫与匹也。

　　○自始至此为一段。

　　○石亭和尚云。是大神咒者。能驱生死之魔。是大明咒者。能破长夜痴暗。是无上咒者。般若是最上发心。是法中王。所以无上也。是无等等咒者。般若是六度之第一义。无佛与之等齐也。

　　南无净光秘密佛。法藏佛。

　　净光者。顶上净字说下。即波罗蜜也。净而日光。则知当作静字解。秘密对语言解说。言归依佛法者。不用语言解说。而使性光常静。方是佛藏正法。

　　师子吼神足幽王佛。

　　师与狮通。释迦初生。自行七步。一手擎天。一手指地。张目四顾。如师子吼。以示上天下地。惟我独尊。而神足遍照幽冥也。

　　○石亭和尚云。神足通佛。得六通而成道。六通者。天眼通。天耳通。他心通。宿命通。漏尽通。神足通。即如意通。神足通者。于一刹那。而到四天下也。幽王者。所处静寂而不动也。

　　佛告须弥灯王佛。法护佛。

　　金刚经所载。如来告须菩提云。我于燃灯佛。师法无所得。盖佛法必心无所住。故告须菩提。法无所得。正所以护持佛法也。

　　金刚藏师子游戏佛宝胜佛神通佛。

　　金刚藏所载。有色相有空相。所载庄严法像。变化神妙。皆如师子游戏于世也。世人以此谓佛之胜境。而宝贵之。其实不过佛之神通耳。

　　药师琉璃光佛。

　　药以疗病为功。师以训导为能。琉璃者。借佛国帝青宝石。极其明净者。以喻佛身。言医治众生。必先性体。极其光明也。

　　普光功德山王佛。

　　佛居山中。而功德普遍十方。即儒家光被四表。格于上下也。

　　善住功德宝王佛。

　　作善功德。住于一方也。

　　过去七佛。

　　石亭和尚云。一梵语毗婆尸佛。华云智光圆满。二梵语尸弃佛。华云大智光也。即根本智。三梵语毗舍浮佛。华云遍一切自在。四梵语拘留孙佛。华云永断烦恼。五梵语拘那含牟尼佛。华云能仁寂默。以寂默故。不住生死。以能仁故。不住涅槃。悲智双运。利物无穷也。

　　○以上皆指修持已成者焉。

　　未来贤劫千佛。

　　按三十佛国记所载。贤劫千佛名。千小儿生于恒水上流国。其母生一肉胎。掷之恒水。为他国王收养。后长大。甚勇健。所往征伐。无不摧服。次伐其所生本国。国王大忧。其母夫人。登城东高楼。语云。汝是我子。何故作逆伦事。始不信。后详言之。则放弓。伏拜其母。而拜其父。世儒以佛为无父无君。故他佛出处皆不载。此独举之。

　　千五百佛。万五千佛。五百化身佛。百亿金刚藏佛。

　　贤劫千佛佛名也。而以未来贯下者。皆以借喻未来修持者而言。

　　定光佛。

　　即普光王如来也。此独举定光者。盖言定而后能静。无论过去未来。欲求静者。必先求定耳。通卷所称佛名。皆有至理。岂泛然杂举。

　　○净光秘密佛至此为一段。

　　六方六佛名号。

　　此句即下文东南西北上下六句。总冒人生于东。长于南。成于西。归于北。魂升于天。魄降于地。故云六方。

　　东方宝光月殿月妙尊音王佛。

　　宝光言性体之可宝也。月殿月之芽也。音影也。言人之始生性体之光。如月中之影。其体甚微。而实至尊至妙也。

　　南方树根花王佛。

　　言有根者。自能发花也。

　　西方皂王神通𦦨花王佛。

　　世间如一大染场。必神通广大。方能世𦦨不染也。

　　北方月殿清净佛。

　　人之身后。归至清净。如月之晦也。

　　上方无数精进宝首佛。

　　首元始也。清明之气上升。自能精进不已。而保其元善之初也。

　　下方善寂月音王佛。

　　昏浊之气下降。如月中之影。尽归寂灭也。

　　无量诸佛。

　　诸佛皆从无量劫修行而成。

　　多宝佛。

　　言性体之可宝也。

　　释迦牟尼佛。

　　释迦之义。云能仁。牟尼之义。云寂默。能仁者。即心性无边。含容一切。寂默者。即性体本寂。动静不干也。

　　弥勒佛。

　　弥无不也。言性体上达无不。勒住之。而不使下达也。

　　阿閦佛。

　　閦初也。阿合乎人之始初也。

　　○石亭和尚云。阿閦不动常住法性。故亦此意。

　　弥陀佛。

　　无量寿佛也。

　　○东南西北上下六句。言人人皆具佛性。下言有修持之功。所以成无量寿佛也。

　　○六方六合名号至此。又为一段。

　　中央一切众生。在佛世界中者。

　　众生兼人物而言。自开辟至今。皆有佛持世。故云在佛世界中。

　　行住于地上。及在虚空中。慈忧于一切众生。各令安稳休息。

　　言由定而静。方能安人安物也。

　　昼夜修持。心常求诵此经。能灭生死苦。消伏于毒害。

　　伏即金刚经降伏其心之谓。毒害即杂妄恶诸念。是也。佛与言求功名得功名。求富贵得富贵。求子息得子息。而此毒言生死毒害者。盖恐人之入子贪嗔痴耳。

　　那摩(那摩与南无通)大明观世音。观明观世音。高明观世音。开明观世音。药王菩萨。

　　向称星宿光长者。持药普施众生。四百四病。无不除愈。即能灭生死苦也。

　　药上菩萨。

　　药王菩萨之弟。即电光长者曰。我兄但治身病。不医心病。即将两手擎药。施于众生。贪瞋痴病悉灭。菩提智慧即生。十恶化为十善。六尘化为六度。有着化为无住。即所谓消伏于毒害也。

　　文殊师利菩萨。

　　文殊与世文迥异。道德足为人师。而有利济者也。

　　普贤菩萨。

　　德无不遍曰普。佑上利下曰贤。

　　虚空藏菩萨。地藏菩萨。

　　指上天下地而言也。

　　清凉宝山一万菩萨。

　　宝山。即方寸之谓。言此心清凉。则万事万念。皆能照见。或云清凉宝山地藏王处。现在金陵。今指心言。恐未是。不知向称灵台。方寸灵台。即佛之灵台也。借以喻心清凉。宝山何必拟实看。

　　普光王如来。化胜菩萨。

　　如来者。如人之本来。即儒家复初之谓。言不失其初心者。其光普照一切。虽外缘千变万化。而自能胜之也。

　　○石亭和尚云。如来者。无所从来。亦无所去。故名如来。普光者。其光普照。而无些微逃遁也。

　　念念诵此经。

　　念念者。言无一念夹杂之谓。

　　七佛世尊即说咒曰。

　　七佛即过去七佛也。咒祝也。以是法而祝之。使从所祈也。咒或诸佛密语。出于心术妙用。冥加之功。不可得而思议。或鬼神主名。呼其主则妖魅窜伏。

　　离波离波帝

　　离去世上一切风波也。

　　求诃求诃帝

　　诃者。一切法无因。寂静无住。乃清净不生不灭之义也。

　　陀罗尼帝

　　华云总持。摧邪立正。殄恶生善。皆总而持之。

　　尼诃啰帝

　　将邪正善恶一切扫除也。

　　毗离尼帝

　　毗尼。即六度中之精进不已也。

　　摩诃迦帝

　　迦者。仁之体。摩诃迦帝。言仁体之广大也。

　　真灵干帝

　　真性之灵。与天合德。即上天之载。无声无臭也。

　　娑婆诃

　　娑者。无言说义。婆者。一切法平等。诃者。一切法无因。寂静无住。清净不生不灭之义。言佛无言说致万古一切悉致清净不生不灭也。

　　佛说高王观世音经注解(终)

　　No. 648-C 高王经原起

　　昔五代时。有高欢国王。为相州郡主。好杀。适宝藏官孙敬德。误犯重法。囚禁就死。忽梦见一僧曰。汝持诵观世音经一千遍。当脱刑名。敬德曰。今在禁中。安得经典。僧曰。吾口授汝。睡觉。敬书便无忘失。虔心诵念。得九百遍。文案已成。王遂令赴市斩之。敬德问监使。市之远近。监使者曰。问之何故。敬德曰。时夜梦。一僧令持观世音经千遍。当得免死。今尚欠一百。请求缓行随路。急念满数。至市。监使宣敕斩之。身首不损。刀折三段。呈王。王骇提问。汝何幻术。令得如此。敬德曰。实无幻术。因在狱中畏死。祈祷观音。忽梦。一僧教诵观世音经一千遍。获福如是。王谓敬德曰。汝胜于我。与佛何异。王唤典狱者。书是经。令诸罪人合死者。各持诵千遍。斩之。取验悉应。王乃敕下。令民普诵。用证福果。世遂传称高王观世音经云。
