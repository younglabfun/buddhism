卍新纂续藏经第 35 册 No. 0646 观音经普门品重颂


　　No. 646

　　释普门品重颂

　　宋天竺寺沙门　遵式　述

　　△第二重颂是隋炀大业中智者灭后笈多所译方入大部故疏阙释灵感传天人语南山云什师八地菩萨译法华阙观音重颂既涉冥报信有此文今扶上二番问答随文略释固难尽理讲者但令不失上文大途梗概何必骋异此颂二十六行为二初一偈双问二章次二十五偈双答二问初问中一句叹。德三句正问。

　　世尊妙相具。

　　一句之内名体合叹世尊名也所以略举尊号则知上九并为三世中尊叹之要也具相质也相妙而具妙是叹辞具谓三十二满足又可妙即是好以八十种好严其相令妙好也复次名实俱叹法身名是妙名相为妙相上文云具相三十二以八十种好用庄严法身即此意也具此相好者即具二严能答我问故举而叹也。

　　我今重问彼佛子何因缘名为观世音。

　　正问中初句兼于二问文云重问即重问上二段之事孰谓不然次二句别问观音欲佛先答初章就近更征故也亦可三句并问初章自招后答既有真身冥益岂无应缘显赴耶故许说中双许二番谓闻名及见身是也。

　　△第二答中作三意初二偈总答二章次十九偈别答二章三四偈劝持名供养总答中初一偈正答次一偈依本观慈悲。

　　具足妙相尊偈答无尽意汝听观音行善应诸方所弘誓深如海历劫不思议侍多千亿佛发大清净愿。

　　汝听观音行是总答前章观音即境智因缘得名善应诸方所是总答后段普门示现并用上总意消之次一偈却寻本观慈誓显今智断十番利益本依别圆无量无作四谛起于愿行由誓境深广故弘誓如海弘即广也历劫显时久远一一劫中侍多千亿显值复多一一佛所复发别愿如四十八等一一愿含法界故复云大也历劫约竖侍多约横一一竖中有横一一横中有所历之时广说(云云)将此总中本誓历下别答一一难及普门后广作可知。

　　△第二别答复二初一偈是双许说二章。

　　我为汝略说闻名及见身心念不空过能灭诸有苦。

　　闻名是许前章见身是许后章向诫听今许说言略说者即别答也总答多含即文略而意广别答陈列且约人界果报边明七难等普门且约三十三身等即文广而意略今取意略信是许别答也闻名闻观世音境智名也上文约四种闻释成三慧义观两全可解见身即普门示现显应三业也心念不空者明二段应益也心念属意不云身口者此从冥显二机摄二章语便何者初章显机若身若口俱须域意故意能总摄也故上释持名云口为诵持心为秉持为理不失虽非口持觉观是口行通属口业机摄例如小弥陀执持名号一心不乱亦不妨口机下文皆云念彼观音力例同此释后段冥机约心为便可解不空者纵使称名都无显验冥益不虚。

　　△第二十八偈正答又二初十三偈颂初章次五偈颂后章初又二初十二偈明口业机应次一行略颂身意二种机应上文七难表六大种而云假令多举诸难亦是表此今偈加推堕二山恶兽蛇蝎此四皆识种摄毒药从人及虫鬼识种摄从尘体地种摄雨雹水种摄又合罗刹鬼难加六成十二难初一偈火难。

　　假使兴害意推落大火坑念彼观音力火坑变成池。

　　上文例作三科释贴文事证观解于观中初广约十番遭苦称名成机致感次约别圆二种本住法门及慈悲誓愿显前十界圆益今但略作贴文一释余可准上不复备叙讲者应具示其意使义观不壅有益来者言大火坑者上直云大火此加之以坑大而更深意显圣力火无浅小皆能成难况乎大坑设使劫火从地狱至初禅如此大坑满中红焰菩萨亦能或以吹灭或以口噏或复手遮令其不烧或作凉池。

　　△次一偈水难。

　　或漂流巨海龙鱼诸鬼难念彼观音力波浪不能没。

　　上得浅处即能免难若加龙鬼浅亦可畏故值死缘多重于上文弥彰圣应尔。

　　△次一偈堕须弥难。

　　或在须弥峰为人所推堕念彼观音力如日虚空住。

　　如日住空显圣力难思然但是假设何人能到复被推等设有此事圣无不为顶生人王能上妙高因贪帝位还降人间若能称名必有免理。

　　△四一偈堕金山难。

　　或被恶人逐堕落金刚山念彼观音力不能损一毛。

　　△五一偈怨贼难。

　　或值怨贼绕各执刀加害念彼观音力咸即起慈心。

　　△六一偈王难。

　　或遭王难苦临刑欲寿终念彼观音力刀寻段段坏。

　　△七一偈枷锁难。

　　或囚禁枷锁手足被杻械念彼观音力释然得解脱。

　　△八一偈毒药难。

　　咒诅诸毒药所欲害身者念彼观音力还著于本人。

　　大慈等爱理合均除而还着本人者被害称名机成须救能害无机恶心自克非圣使然又毒药有鬼须得着人若不杀他必须自害问若恶心自克怨贼何故但令起慈答贼害事显但令起慈即彰圣力毒药阴谋反害方验然贼亦有自害如东林老僧为贼所斩贼反以釰自刺心入背出群党奔迸又毒药未必例皆还著有作折摄二用释者若二俱有机则可然若能害者无冥显二机折亦徒施。

　　△九一偈罗刹鬼难。

　　或遇恶罗刹毒龙诸鬼等念彼观音力时悉不敢害。

　　然兼毒龙前有鱼龙及鬼此重言者龙鬼通水陆前但在水也上文四种龙等(云云)。

　　△十一偈恶兽难。

　　若恶兽围绕利牙爪可怖念彼观音力疾走无边方。

　　△十一一偈蛇蝎难。

　　蚖蛇及蝮蝎气毒烟火然念彼观音力寻声自回去。

　　△十二一偈雨雹难。

　　云雷鼓掣电降雹澍大雨念彼观音力应时得消散。

　　欲益观行者应巧约恶业烦恼作蛇虎等法门释之使顺道理若准请观音疏作三义明消伏力用谓约事约行约理对此中果报烦恼及所住法门会之亦应可解口业机应竟。

　　△第二一偈总颂身意二种机应。

　　众生被困厄无量苦逼身观音妙智力能救世间苦。

　　三毒猛盛心不自在名之困厄四类同栖各说所苦鸽说淫为最苦蛇说瞋为最苦(云云)女无子苦如上说或分二句对意对身细作可了若作观解十番为三毒所困及约界外作顺逆法门应释应用上文意消三毒义身业无子无修因男女乃至无圆顿男女寻上文消之若心念身礼二业成机断除三毒根满足二庄严永拔十界三土世间之苦故云观音妙智力能救世间苦亦应更明别圆本观慈悲(云云)。

　　△第二五偈别答普门示现此中文狭望上别文此仍成总又为三初二偈颂普现次二偈颂本观三一偈结成圣者三业初又二初一偈直颂普现二一偈别举所化三种法界。

　　具足神通力广修智方便十方诸国土无刹不现身种种诸恶趣地狱鬼畜生生老病死苦以渐悉令灭。

　　上文列圣身至金刚神阙地狱界此中举劣况胜成互出耳一一身说约四句如前又上文约三土为所应此十方当约三土释十方(云云)。

　　△次二偈本观又二初偈行愿次偈观成普益初又三二句辨观一句慈誓一句诫归向。

　　真观清净观广大智慧观悲观及慈观常愿常瞻仰。

　　真观了空成一切智清净观出假处有无染成道种智广大智慧即中道观遍于诸法名广胜出二边名大中道体即智慧观此体故名智慧观问何以智慧名中体耶答顺此经意此经以寂照合法身为体感应为宗得作此说三智实在一心中得不可一异悲观等者誓愿通称为观缘谛发故如止观十法通名为观。

　　△次偈辩益又二。

　　无垢清净光慧日破诸闇能伏灾风火普明照世间。

　　上二句明智光次二句慈光破暗照世(云云)。

　　△三一偈结成圣者三业显应。

　　悲体戒雷震慈意妙大云澍甘露法雨灭除烦恼𦦨。

　　戒雷对身业慈云对意业澍雨对口业戒检七支身业为便戒净能拔三恶之苦故名悲体身轮现通骇动群情复如雷震内心爱念名慈普覆一切如云无谋而应逗会不差复名为妙意业也口轮演实相之法为甘露雨三草二木平等蒙润三惑热恼为之清凉广释三无缘三不护等如上文一一应迹一一说法皆须明别圆菩萨所住法门方有事用释普门一番竟。

　　△第三四偈劝持供养又为二初二行一句劝持二一行三句劝供养初又二初一行重举前口业机应以为劝由。

　　诤讼经官处怖畏军阵中念彼观音力众怨悉退散。

　　由前口业居初举一摄二所以特举官讼军阵者水火难稀鬼虎事寡运衰方值诤讼事众世之诤本财色田宅日用有之劝持则要也刀杖幽执有过方遭军阵王役事非由己又捔力相持自刃森目刀杖案籍赊死之难贼夺有财非如师旅斯亦劝之要也。

　　△次一行一句正劝又二初三句约权实格量次二句结劝。

　　妙音观世音梵音海潮音胜彼世间音。

　　先举菩萨实证实益为格量本胜彼九界权乘慈智故云胜世间音只音尘一法以实智佛眼观之即实谛妙音权智法眼观之即俗谛世音此实证也缘中道修慈名为梵音此慈能与机会名海潮音譬不失度此实益也与夫九界生法二慈作意应物岂复为类故云胜彼格量明矣。

　　△二句结劝。

　　是故须常念念念勿生疑。

　　初劝常念有事理二行(云云)若事理行成自见菩萨色法二身故一句复止疑劝也。

　　△次一行三句劝供养初一句叹。

　　观世音净圣。

　　菩萨清净三业从正命生故云净圣言其堪受供养也正命是圣法人禀此法名人为圣故云观音净圣次别别举德以为劝由。

　　△于苦恼下二句颂上施无畏德。

　　于苦恼死厄能为作依怙。

　　苦恼死厄怖畏处也作依怙无畏力也如幼子恃怙父母更何所畏即指前现权实身说为父母护三乘子免二死厄。

　　△具一切下四句举福田劝。

　　具一切功德慈眼视众生福聚海无量是故应顶礼。

　　具一切功德举菩萨报身敬由慈眼视众生举应身恩田福聚海无量总叹二田高出如山之谓聚深广无际之谓海亦是二田所依叹法身也顶礼正劝以三业供养也身仪事显故特举之必具三业上文脱璎珞望今乃互举耳又此劝事普一切皆得供养百金之璎孰人可辨又能严尚贵所严岂复轻耶观心者身业勤则增长福德供养应身口业动则说般若供养报身意业勤则会理供养法身(云云)释偈竟。

　　释普门品重颂(终)

　　宋慈云尊者疏别行重颂附大部入藏而南方教苑不传几二百年矣至元甲午为教门入京于燕城弘法寺得之东归犹至实然不敢自秘遂锓诸梓以惠来学大德。

　　壬寅夏五兴元住山苾刍性澄谨题
