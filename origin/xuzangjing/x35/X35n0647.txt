卍新纂续藏经第 35 册 No. 0647 观音经普门品肤说


　　No. 647-A 普门肤说叙

　　此经大师著有玄文。法智复详二记。开深进始。事理圆畅。诚为极广大精微之典。后生何敢赘辞。惟是式师分解别偈。科巽自然。义如冗𤨏。童蒙求我难遵指授。累因讲次润以浅言。在祖师固视之。如皮毛碔砆。而弁髦之矣。学人录存。目为肤说。盖以皮肤虽浅亦人身之所不弃者也。则是说也度几轻尘细雾。聊佐高深。敢言别见一斑。居为新说哉。知我罪我。所不辞也。

　　戊午阳月嘉禾智觉教寺比丘灵耀序

　　No. 647-B 普门肤说科分二一正说(二)一长行(二)一观音拔苦(二)一问(尔时)二答(二)一正出拔苦二结劝持名二普门与乐(二)一问(无)二答(二)一正出与乐(佛告)二结劝供养(是)二别偈(三)一重颂经文(二)一问(尔)二答(二)一双标(二)一正标与拔(二)一观音拔苦(具)二普门与乐(善应)二长颂行愿(弘誓)二双释(二)一释观音拔苦(三)一总颂三业灭苦(我为)二广颂称名救难(十二)三总结救苦无量(众生)二释普门与乐(十方)二别释观音(二)一约㧞苦释观(三)一牒所拔苦(种种)二释能㧞观(二)一正释(真)二劝仰(常)三结成智用(无垢)二约与乐释音(二)一先示二轮为音本(悲体)二正出三音皆与乐(二)一念音与乐(诤讼)二正出三音(妙音)三重结持供(二)一重结持名(是)二重结礼供(具一)二结益(尔)

　　普门科竟

　　耀僧定

　　No. 647

　　观世音菩萨普门品肤说

　　天台后学　灵耀　说

　　说题

　　此品乃流通本尊独妙之人法。故与正宗旨趣略同。夫世尊欲普畅妙法于世间。先普观世间根机可否。然后施以妙音。如华严略拟。鹿苑密露。方等对说。般若带明。既至灵山。可以普开十世界人同归独妙矣。又观世间机宜有上中下别。佛则复以法譬因缘之音。大开方便之门。则知如来欲开独妙。事不率尔。委观世机。方伸开导。今流通独妙大士。正能仰体圣仪。先观世机方逗法音。如下别偈释音中。以三种音流通三周妙法。故名观世音也。

　　观。是大士本有大光明藏。般若圆照。意密鉴机也。世。是身密普现。如华严十身相好。论依正两种十身。则有国土身。世界身。如今经应以佛世界身得度者即现佛世界身。应以九世界身得度者即现九世界身。总是大士以法界无碍身云。入不思议无记化化禅。法身普现群生前也。音。是大士四无碍辩才。普为众生说。法能令闻法音者皆得解脱。所谓文门即解脱。口密说法也。此三德三密乃大士久修久证之中道应本。虽由三观修克。若作一句呼之。可指圆中应本。既得中道应本。便可于俗谛门头。妙假施设遍化众生。而化众生处。不出慈悲与拔。若观字作一句。世音二字作一句。此即大士寂而常照。普鉴象马牛羊钟铃锣鼓男子女人二乘菩萨十世界感叩音声而皆令解脱。此即大士于散提岚界宝藏佛所发愿。凡世间众生呼我名字不得脱苦者。我誓不成正觉。大悲经中皆应志心称念我之名字。今经即时观其音声皆得解脱。楞严下与法界众生同一悲仰。拔苦悲观也。若观世二字作一句读。音字作一句读。则是大士遍观十世间机宜差别。然后随机逗法。此如今经应现何世间身得度者。即现何世间身而为说法令得解脱。乃先以意密鉴机。后以口轮说法。楞严云上与十方诸佛同一慈力。与乐慈观也。要之假观度生。俗谛设化。总不外乎慈悲与拔耳。然世有但称观音菩萨。观音大士。而略去中间一世字者。亦足尽大士之德也。盖此观字即大士初修一心三观。而音之一字即三谛一境。所谓常境无相。常智无缘。名字解此。观行修此。乃至始本一合。始本双忘。则三谛三观三非三。举一即三三即一。谛观名别体复同。是故能所二非二。如楞严中初于古观音如来时禀受从闻思修入三摩提。初于闻中入流忘所。所入既寂。动静二相了然不生。如是尽闻闻所闻尽。觉所觉空。空觉极圆。生灭灭已。寂灭现前。忽然超越世出世间。乃以所闻之音为境。用圆观观之。直破十界五住之真空荡相观也。问。空观只破四住六凡。今云寂灭现前。则遮则法尔空中矣。何得但言空观荡相耶。答。别家次第三观。藏通入道空观。则但破四住六凡。今大士所修。乃圆妙谛观。空则十界俱空。立则十界俱立。即如三谛。亦云真谛者泯一切法。岂但偏真小空而已哉。故此圆空当前。不但破四住。亦破无明。不但破六凡。亦破十界。方得谓之忽然超越世出世间也。秪如初释观世音三字。即中实应本。亦岂次第但中乎哉。良由大士具此圆妙盛德。故加以观世音三字美名也。成如是妙观之人。出如是圆妙之音。故能流通如来妙法。岂他人所能比拟耶。

　　○菩萨者。大士既具圆德则与佛孱齐。况过去已为正法明如来。不应仍就菩萨之位。菩萨乃师弟中之弟位。如君臣中之臣位。父子中之子位也。此有二意。一是大士之撝谦。盖本师亦名观世音。秪因箕裘克绍盂圆水圆。故亦名观世音。然如父在子不敢称老。故谦居子位。又复现在安养世界作宝池内绍。宜居子位。今来娑婆。虽云是客。既来辅化。同列弟子。不宁若是。楞严云。愿于十方诸佛位下作法王子。则是大士素心谦退。坎德自居。不同世人之贡高憍慢矣。二是大士之慈悲。盖居佛位则尊而高。难于与拔。如天子深居九重之内。虽有洪恩大赦。欲遍及苍生。其如君赦则官不赦。官赦则吏不赦。若有帑赐。士大夫之所匿。厮养士之所窃。下民不能亲炙上德矣。故古之大人有抱恨不曾身为县令者。大士身既佛已。然似薄天子而不为。甘居菩萨之位。以遍拔众生之苦。遍与众生之乐。如楞严大悲。今经所云。是能实能权。能上能下。能进能退。能诎能信。如君子不器。左右具宜。又与释迦同其大权自在。无施不可之妙能。不同亢龙无首。能上不能下。能进不能退之拘拘小圣作为也。

　　○普门品。诸菩萨自行化他。皆各住一法门。如文殊以智为门。普贤以行为门等。今大士之门名普者。正与教主妙法宛同。盖教主所证所施之法门难解难入称之为妙者。以其非顿非渐非秘密不定非藏通别圆。非阿含四门俱入清凉池。非三人同以无言说道体色入空之朱雀门中不妨庶民出入。非华严历别之五十三知识门。非四十二字门。非八万四千陀罗尼三昧波罗蜜法门。而众生感叩。则如来不妨施顿施渐施秘密不定施藏通别圆。乃至施八万四千陀罗尼三昧波罗蜜法门。又不妨即顿即渐即秘密不定即藏通别圆。乃至即八万四千波罗蜜法门。故称之曰妙。大士所修所施之法与拔苦乐。而称之曰普者。亦以此门非大非小非方非圆非顿渐秘密不定乃至非八万四千陀罗尼三昧波罗蜜门。而能随机感叩。不妨开大小方圆顿渐秘密不定藏通别圆。乃至八万四千三昧陀罗尼之法门。以遍拔法界之苦。遍与法界之乐。遍应众生之求。当知若住定一法一门。即不能遍逗普应。虽不住着一门。又非无本可据者。故不妨即大小方圆顿渐秘密不定即藏通别圆。即四门俱入。即朱雀门不碍庶民出入。乃至即八万四千陀罗尼正受波罗蜜法门。故称之曰普。释尊于三千性相法上以圆三观了之。皆是实相。故能卷舒自在。而大士亦于无量法门上以圆三观了之皆是实相。故能与拔无方。故知法即门。门即法。普即妙。妙即普。无二无别。如此之妙法。非普门不能流通。如此之普门。方能流通如是之妙法。则不同诸菩萨之各住一门。而未必普遍者矣。故云流通独妙之人法。乃与正宗旨趣略同也。若论十双五只。具如玄记。

　　说文

　　正说中长行之文。大师约三释消经。科段定义。奚翅吕氏春秋。千金不易一字。今依祖师大段作两章。前是观世音救苦。后是普门与乐。前拔苦竟。结劝持名。后普现竟。结劝供养。虽前后各有与拔三业。今且约义大分。如下重颂中亦只与拔两章。即孤起颂中释观音二字。亦约拔苦释观。与乐释音。至别偈已完。方总颂劝持劝供二义。盖与拔足以尽大士之慈悲。不必更有别说也。尝推大士离安养来娑婆。元欲接引堪忍众生俱生安养。现无量身而为说法。与出世之乐。是其本怀。其如五浊罪重苦多。先宜拔苦。所谓病急必先治其表也。况此邦下劣。名为堪忍。苟非大难大苦。只耽粗獘五欲。以之为乐。不能回心向道。必至水火刀贼。大难临头。无可如何。方思求救大士。若大士因其平日怠惰。至苦方求。而不为救拔。则此顽冥众生。永无发心脱苦之期。又非大士度苦普门。故大士因其急难一称。则为大士悲心所缘。即令脱苦。如水在盆中。月在天上。而感应道交。成机感因缘。由此一脱苦后。便能志心皈向。缓予法乐矣。则大士岂不欲即与天下苍生之乐哉。势未可也。即此拔苦之中。亦必先其急者。如入水入火。乃报障已临。在劫在数。命在须臾。必无免理。而卒呼大士。如童子无知。已堕水火。心中既无相识之人。亦无脱苦之法。只得号呼父母。父母即行匍匐救之。略不后时矣。故拔七难在前。至于内心三毒。虽足害身招报。当受现苦后苦。事如稍缓。故亦次之。无男无女。虽曰恶报。犹身外事也。特居拔苦之后。再推大士来我娑婆。意欲化我众生断爱缠。出生死。今此人求男求女。全是贪爱胶粘。留连生死之事。大士何故返遂其求。母乃失其东来本意乎。是大不然。盖刚强世界。愚痴众生。恶念易生。善心难发。大士多方求渠一点向善之机。了不可得。今因无后为不孝之大。不舍资财。则死与别人矣。故欲求男女。平日未尝礼敬供养大士也。因有私求。暂加礼敬。若大士鄙其愚痴。而不遂其求。则愚人恶心转盛。永与大士绝缘矣。故遂其不正之求。而引出向佛之心。即可循循善诱。渐令离苦与乐。得出生死也。所谓先以欲钩牵后令入佛道。是诸菩萨之所不屑为。而观音独能俯就之者也。况大士久证智母三昧。常与十方诸佛为法王子。则又是大士普门中之所暇整。所谓是集义所生者。非无本而偶中之也。且大士所开之门名普。正如王将军之武库。无一法而不具者。若世人求男女而不与。则失普门之名实矣。良由世人求六度万行。五停四念。事理禅定。人间散善。固皆与之。即以愚爱心求缠缚事。亦如洪钟在架。有叩即鸣。千机并感。云涌泉落。牛溲马浡。医师并畜。方得名之曰普门也。

　　○结劝持名中。先总结三业以标持名。次约偏圆较量以显功德。三无尽意受持观世音菩萨名号得如是无量无边福德之利是结示。先总结标持中云。若有众生恭敬礼拜观世音菩萨。福不唐捐。是故众生皆应受持观世音菩萨名号者。此有三意。一由上持名恭念礼拜。必得脱苦除毒遂求。故云若有众生恭敬礼拜。福不唐捐。此一句是结前诸义。是故皆应受持名号。此一句是劝持。当知前但云恭敬礼拜必具持名。次云皆应受持名号。必该恭敬礼拜。结劝互出。则互具可知。盖前既出身意二业。讵有不具口业。后但云持名。岂有不具二业。是本尊说法之巧。故各出一边。而令互具义显也。良由上来三业感叩。福不唐捐。即得三业妙应。是故众生皆应恭敬礼拜受持名号也。不唐捐。即如下别偈中。闻名及见身心。念不空过三字。二者文句云若言礼拜满愿。自有礼拜不蒙满愿者。何得云不唐捐耶。释曰。由心不志。即未满愿。礼拜之功。冥资不失。此如梵网中忏悔。虽不见光见华。亦得增益受戒。是故应礼拜受持也。三者。问。今以有难呼名。有毒心念。有求礼拜。然后脱苦。倘世人有无难无毒无求者。则似不须礼念。礼念亦无用无福矣。答。纵无难无求。若有礼拜恭敬福不唐捐。有求即遂。固不徒弃。无求礼念。获福弥胜。故不唐捐。良以有难称名。即能脱苦。固须持礼。即无难称名。福不唐捐。是故皆应受持名号。有毒即除。固宜恭敬。无毒恭敬。福不唐捐。是故皆应受持。有求必遂。固须礼拜。无求礼拜。福不唐捐。是故皆应礼念持名也。则知有求者固当礼念。无求者尤当礼念矣。皆之一字。乃普指天下众生。盖有求有难而礼念者。人不多得。今以无求无难者念礼不唐。则天下皆宜礼念受持名号矣。故云皆应。问。既通结三业。以劝持礼。何故至下但约持名。以较功德耶。答。但一口业持名小善。福尚无穷。何况内心恭敬常念之功德乎。又何况礼拜供养之功德乎。有难有求而持礼之福尚是无穷。何况无难无求。修于日用寻常时之功德乎。此如来说法巧妙。但较持名小福。足以况出念礼深功。及无求亦修之恒德无量无边矣。

　　○普门示现中。天道但现几尊天王。人道巨细俱现者。由天男天女等天民。皆是凡夫修去。着乐既深。不念无常。大士虽现入彼类。彼不回心。况天民以自感之乐为极。别无忻慕佛法之心。似乎无人如彼之意。故大士现入彼类。作渠君主。超过此等。而修证佛法以自威力。普化臣民。自然上行下效。渐引归心。如请观音经中天人丈夫观世音。大梵深远观世音。皆现为君主。以对治自尊之臣民者。楞严云彼四禅中五净居人。及彼天王。但有钦闻而无瞻见。良由皆大权菩萨示现其中故也。稽此处示现。即足以消彼经疑心矣。人道中男女贵贱毕现者。正若能整心虑趣菩提。惟人道为能耳。况人间苦乐相间。有书般若儆念无常。发心不定。十界机心俱在人中。人可证成。人是现见。大士既到人间说法。故多现人身也。然此三十二应。略举其端。若论大士普门示现。如大悲云现千手眼。楞严云八万四千身手。不可涯量。秪如为金婴妻。马郎妇。唐文皇蚶内。唐代宗卵中。冯巨区猪齿臼化身。又岂数端而能尽普门自在哉。

　　○普门与乐之后结劝供养者。亦未尝不具三业。大供养之大事犹宜勇为。何况心念口称之次者。而不当精进哉。前则较持名之浅浅以况身意之深深。今则举供养之巨大。以该心口之次贰。说法巧妙。莫过此矣。应知前持名中以六十二亿恒沙菩萨以较观音一位。是二人福正等无异。今观供养中何不出较量一端耶。须知以地住之无尽意菩萨。犹以历劫修感法门璎珞。而供观音。求其愍庇。则知供余菩萨。与供观音大士之福。不啻霄壤什百之不可思议矣。又复以璎珞上供。只财施耳。无尽意何得云受此法施珍宝璎珞耶。盖地住菩萨。历劫修行。已入实报。福慧俱隆。故皆以法门珍宝严身。如华严云舍那珍御之服。法华云璎珞长者。岂非以功德珍宝庄严之法门身耶。如世贫人。夙不修福。衣不遮身。冻馁而死。植福之人。珠衣玉食。是其例也。然则颈珠之供。即是以所修法门为施也。此中观音不受。无尽再上。乃假本尊一为缓颊。而与受各得其正。佛曰当愍无尽意及四众八部受此璎珞者。言无尽舍供非自邀福也。欲引四众八部仿效兴供。以与大士结缘。以求大士与拔。此无尽意之苦心也。观音汝当愍渠为众之心。受此璎珞。故云当愍无尽意也。况今无尽意率先兴供。以引余众。若大士不受。则四众八部目击不受。皆借口谓大士不受。不肯兴施。不与大士结缘。岂不永断众生善缘哉。今劝观音慨受供养。则开众生供养之门。悉皆上行下效。与圣结缘。即有出生死之期矣。故云愍四众八部受此璎珞。此一劝足以见与者为人不为己。悲心别白。受者亦为人不为物。与拔可行。言既中理。与受得正。故观音即时受之矣。夫法身大士。固与受之间。皆为法为生。而娑婆恶人。极难游化。彼即从傍冷觑。以见圣遇云观音之来。如商估贾人。赚我东土璎珞去矣。观音为遮恶人恶见。不堕贪着。即以还供二圣。

　　无尽意汝问云何能游娑婆为生说法。此足以见大士能游娑婆。能化恶人之神力自在也。

　　△二别偈。本是普门重颂。今名别偈有二义。一此非什师同时所翻。至隋阇那笈多别译故。二非但重颂长行。复有长颂与拔行愿。及别释观音二字。并与长行出没少异故。律师云自余支品别偈。盖指此也。分三。一重颂经文。二别释观音。三重结持供。初又二。一问。

　　尔时无尽意菩萨。以偈问曰。世尊妙相具。我今重问彼。佛子何因缘。名为观世音。

　　△二答分二。一双标二。一正标与拔二。一观音拔苦。

　　具足妙相尊。偈答无尽意。汝听观音行。

　　诸菩萨各有专修行门。而观音独以大悲拔苦为行。如大悲经十六愿。前之四弘以度众生之苦为先。而后六愿全对治四趣之苦。又如请观音中六观音对破六道。大悲大慈师子无畏大光普照率以对治为主。正归拔苦。故此句标前观音拔苦也。

　　△二普门与乐。

　　善应诸方所。

　　标以种种形游诸国土可知。

　　△二长颂行愿。长。余也。经文中但明与拔。不出与拔之本。今补出之。故云长也。

　　弘誓深如海。历劫不思议。侍多千亿佛。发大清净愿。

　　誓愿如十六愿。十二愿。及于宝藏佛时。若有众生称我名字不得解脱者。我誓不成正觉。若有诵持大悲神咒。不生诸佛国者。我誓不成正觉等。侍佛即是行也。如初遇古观音如来。发心成果以后。同慈同悲。上求佛道。下化众生。遇千光王静住如来顿超八地等是也。由久有如此行愿之本。方能现身无量与拔无方也。前云观音行。是果后拔苦。今侍佛之行。乃因中所修。

　　△二双释二。一释观音拔苦三。一总颂三业灭苦。

　　我为汝略说。闻名及见身。心念不空过。能灭诸有苦。

　　长行拔苦中呼名救七难。心念灭三毒。身礼遂二求。今先总颂之曰。闻名见身心念。能灭诸有苦。即免七难等苦。由此七难二求。约三障释。元通十界。故云诸有。感观音二十五王三昧。遍拔二十五有三障。直至于极。故云能灭。大师于文句中约义以作三释。今于偈颂中宛出此义。深见大师观行即佛。知如来秘藏之东土小释迦也。不空过三字。即上福不唐捐句也。既总颂三业拔苦已。然后广出口呼一端。

　　△二广颂称名救难。广者。以长行但列七难。今颂乃出十二。故云广。

　　假使兴害意。推落大火坑。念彼观音力。火坑变成池(一)。或漂流巨海。鱼龙诸鬼难。念彼观音力。波浪不能没(二)。或在须弥峰。为人所推堕。念彼观音力。如日虚空住(三)。或被恶人逐。堕落金刚山。念彼观音力。不能损一毛(四)。或值冤贼绕。各执刀加害。念彼观音力。咸即起慈心(五)。或遭王难苦。临刑欲寿终。念彼观音力。刀寻段段坏(六)。或囚禁枷锁。手足被杻械。念彼观音力。释然得解脱(七)。咒诅诸毒药。所欲害身者。念彼观音力。还著于本人(八)。或遇恶罗刹。毒龙诸鬼等。念彼观音力。时悉不敢害(九)。若恶兽围绕。利牙爪可怖。念彼观音力。疾走无边方(十)。蚖蛇及蝮蝎。气毒烟火然。念彼观音力。寻声自回去(十一)。云雷鼓挈电。降雹澍大雨。念彼观音力。应时得消散(十二)。

　　难虽十二。要不出地水火风空识之六。不过多出几端以显大士妙能。文则可知也。

　　△三总结救苦无量。

　　众生被困厄。无量苦逼身。观音妙智力。能救世间苦。

　　长行中先明总救诸苦云。若有无量百千万亿众生受诸苦恼。闻是菩萨一心称名。观世音菩萨即时观其音声皆得解脱已。然后别出救拔七难。今明拔诸难已。然后总结普救。此说法后先互明之体也。前云百千万亿众生。今云世间众生。前云受诸苦恼。今云无量苦逼。义一也。

　　△二释普门与乐。

　　具足神通力。广修智方便。十方诸国土。无刹不现身。

　　长行中普门示现列三十二身。历十法界国土。以三轮不思议化物则何其冗广。今只以一偈颂之。而义无不周。此详处宜略也。如上拔苦中但列七难重颂中广开十二。而义无所增。此略处反详也。

　　△上来重颂长行与拔二章竟。但两章后有劝持劝供二意。此中不颂。直待孤起释观音二字完。方总结云。是故须常念。是故应顶礼者。何也。盖由观音二字虽是孤起别颂。要其义意。不出与拔二端。故直待与拔义竟。方结劝持劝供也。

　　△二别释观音。此非颂长行之偈。名孤起颂。由上称观音之名。即能拔苦。重颂已完。而今别释观音二字功德。故云别偈。分二。一约拔苦释观。二约与乐释音。长行中但云观音拔苦普门与乐。则似大士之名。偏而非圆矣。故今详此一名。双具与拔。始尽大土名义圆通。又复长行中但出称名拔苦。不知名下有何奇异因缘。乃能一称即遂与拔。故今释出观音二字即圆妙谛观。生佛一体。感应同源。故能拔同体之苦。与同体之乐。用显众生称观音者。即感自性之本佛。观音遂与拔者。即应自心之群生。所以一称名而与拔顿遂也。初中分三。一牒所拔苦。

　　种种诸恶趣。地狱鬼畜生。生老病死苦。以渐悉令灭。

　　将欲详大士拔苦圆妙三观。先出所拔众苦。为大士妙观对治之境。三恶趣上贯以种种者。通至界外变易国土也。生老病死不但六道。直至等觉。有后生死。皆有因移果易。生灭无常。但在界外。转名缘因生坏耳。良由见思招分段生老病死。尘沙通界内外。无明招变易生老病死。大士妙观。悉能令灭。若论大士圆观。只应五住二死圆破。今言渐者。譬如冶铁。粗垢先落。法尔先灭界内生死。次灭界内外生死。然后净除界外生老病死也。次即出能拔之本。

　　△二释能拔观。

　　真观清净观。广大智慧观。悲观及慈观。常愿常瞻仰。

　　真观清净观。乃圆空观也。以此真空。破四住之妄。真空观成。遍净六凡生老病死之染污恶趣。古来只有空观。因王家讳此空字。故易为清净二字。广大智慧观。即诸佛智慧甚深无量之中道观。以此中观。遍灭界外生老病死五住无明之变易恶趣。楞严云初于闻中入流忘所。至忽然超越世出世间。遍灭两种世间恶趣生死之苦。功在空中二观。盖自行破惑先需此二。即以之破他之惑。亦先宜此二。指要云亡净秽。故以空以中。又云遮则法尔空中。是生死恶惑既破。即可感而遂通。随缘出假。遍化众生。而假观度生。不出拔苦与乐。即悲观慈观。楞严云上与十方诸佛同一慈力。与乐慈观也。下与法界众生同一悲仰。拔苦悲观也。此假观遍灭众生种种恶趣生老病死。即破恶业尘沙也。盖由大士。自以二十五王三昧。一一三昧皆以三观功成。遍灭惑业苦三障。然后以本法功德。遍破法界众生之三障。如云空观成故。见思烦恼破。假观成故。恶业尘沙破。中观成故。无明根本破。菩萨自以三观破三障。复以三观遍破二十五有三障是也。常愿常瞻仰句。是本尊结劝之词。言大士既有如此三种妙观。悉灭众苦。则凡在众生。应当常常发愿。以瞻仰大士。求其灭苦矣。此观字作去声。又当约埤雅雚见分明而训。

　　△二结成智用。

　　无垢清净光。慧日破诸暗。能伏灾风火。普明照世间。

　　以三观功。悉灭种种恶趣生老病死之五住二死。则尘净光生。观成智显。任运成三种智光。照用同时也。清净观成清净光。真观破四住染污成无垢光。广大智慧中观成慧日破五住二死之闇。经云端坐念实相。众罪如霜露。慧日能消除是也。假观慈悲与拔苦乐。苦属报障。如前七难等报。报又莫重乎大小三灾。今妙假观成。成道种智。能圆拔法界三障。故云能伏灾风火。灾字是总。风火是别。总别兼举。以显妙假种智破恶业。尘沙三障之尽净也。上来观成智用。且皆论破。障既破已。则三观洞明。普照法界。一一世间。皆是寂光正境。而常寂光土。不离娑婆。又非太虚。空无一物。所谓不如三界。见于三界。以圆三观三智皆妙一切法。故云普明照世间也。前论遮情。后明显法。法应尔也。又复应知前未得三观圆破三障。则种种无非恶趣生死。既破已后。即此种种。皆成普明所照妙境也。

　　△二约与乐释音二。一先示二轮为音本。

　　悲体戒雷震。慈意妙大云。澍甘露法雨。灭除烦恼𦦨。

　　欲说三种音弘三周妙法以与乐。先出说法之本。由于慈悲身意久成。方能口轮雨法除𦦨。身体名悲。即大悲惊入火宅也。然此身轮必由作无作戒。精持无犯而成。戒言雷震者。行人四羯磨成。十方戒光。从行人顶入。如天崩地震之声。天眼圣人能见。故喻如雷震。意名慈者。如云应以何身得度。三七观树经行等。多分鉴机。欲与出世四教之法乐。岂非是慈。又如大云者。云能含雨。如世人云皆望这朵云里雨。即心含法雨。言乃心之表。即说心中所含法门。如澍甘露雨。音轮说法。活人法身慧命如诸天不死甘露也。当知此口音说教。皆由大悲身戒久成。大慈意云久畜。然后得以音轮弘化也。

　　△二正出三音皆与乐。三音。指法音。喻音。胜世间因缘音。分二。一念音与乐。

　　诤讼经官处。怖畏军阵中。念彼观音力。众冤悉退散。

　　诤讼军阵。似牒前十二难之未尽。念观音力皆得退散。文同拔苦。而今科为与乐者。以下正释音字。重在乐边。即普门与乐中。即现何身而为说法之音。此说法定在与乐。故且名之。若论正体与拔同时。然不可以通难别。既云怖畏退散。岂不欢乐。

　　△二正出三音。

　　妙音观世音。梵音海潮音。胜彼世间音。

　　此五个音。皆指定大士而为说法之音。所说之法。定指妙法。不可因有观其音声之句。误判为众生之音。若作机感之音。文义俱失。妙音即中实谛观之音。能弘妙法。而中机不多。大士出假度生。又当遍观世间机宜何如。分别药病。如尘若沙。悉皆知已。方以法音而教化之。此俗谛出假音也。梵。净也。真空慧观当前。直显真谛。则烦恼染污尽净无余。如云真谛者泯一切法。此是大士以圆妙三谛三观之法音。以弘如来法说周中之妙法。遍化众生令得开示悟入之乐也。海潮音是譬喻。海中之潮极有信准。断不前后失时。大士说法。妙逗机宜。断不先后差机。若机未叩而先说。机已过而不说。则如初一十五应子时潮者。而反在已未二时。失信差机矣。今大士法音。如洪钟在架。有叩即鸣。明镜当台。有形即现。不先不后。准逗机宜。喻如海潮也。大士以此喻音。弘如来喻说周之妙法也。胜彼世间音者。如来又恐众生不解大士说法当机。与拔无爽之音。故放下法喻。而直示之曰。总是大士应求之音。胜如你辈世间人之音言也。世人侵诺者必寡信。人或以缓急求济。虽口允而心不与。或患难求救。虽口佯应而不为排难解纷。虽有好言好语。以祝颂与乐。而终不与焉。此世间人之音声也。大士则不然。人有苦难呼求。求而即拔。人稍修行求乐。乐即遍与。如今长行中所云者是也。非发愿时皆许与拔。及至干求皆了无实济之世间虚语人也。大士以此胜世间因缘之法音。以弘如来过去尘点世界。王子覆讲因缘之妙法也。盖此品既属流通独妙之人法。不可漫指散释。良由大士东来。说法度生。具此三种妙音。故能弘通本尊三周妙法。况此音声。正逗娑婆世界耳根最利之众生。故又宜在娑婆弘妙法。以度群生。非他菩萨能企及也。

　　△三重结持供二。一结劝持名。二结劝礼供。长行中拔七难等苦已。即结劝持名。普门与乐已。即结劝礼供。今直待孤起观音完后。方总出前二结。故云重结。良由别释观音。秪足上与拔慈悲二端。非别说他事。故得待完总结。于义无隔也。今初。

　　是故须常念。念念勿生疑。观世音净圣。于苦恼死厄。能为作依怙。

　　苦恼死厄能作依怙故须常念。即是结上劝持拔苦矣。

　　△二结劝供礼。

　　具一切功德。慈眼视众生。福聚海无量。是故应顶礼。

　　慈眼视生是与乐。福聚如海能与乐。故应顶礼。是劝礼供。即是颂上与乐劝供矣。问。长行云供养。今云顶礼。云何通。答。供养该四事。该献珠顶礼恭敬等法。前云供养。乃举其总。今云顶礼。乃举供养中之别。总别互出。义则一也。问。长行派劝。今何总结。答。派劝总劝。于义无妨。但前后稍移。弥觉隽永。又以见说法融通。辩才无碍。不堕騃实之讥也。问。长行中二章各出。前有较量。后明献供。何等郑重委悉。今何几句而已。答。如来说法。只贵义显。不论多少。所谓多亦四德。少亦四德。广亦般若。略亦般若。明珠一颗。宁有不具众宝耶。再探佛意。重在发明大士与拔慈悲。至于劝供持名。意似稍缓。可以略结。况上既广详。此宜略点。广略互显。劝意弥明。不须疑也。

　　△大章第二结益。

　　尔时持地菩萨即从座起。前白佛言。世尊。若有众生闻是观世音菩萨品自在之业普门示现神通力者。当知是人功德不少。佛说是普门品时。众中八万四千众生。皆发无等等阿耨多罗三藐三菩提心。

　　持地结益。似较本尊称叹更深一层。夫以大师之口。赞迷弟子与拔慈悲至矣尽矣。谁敢赞辞。而持地忽然起座白佛。有何智过于师。能资师不足。以呈露乎。持地谓必众生称观音名而后拔苦。心念然后灭毒。礼拜然后遂求。供养然后现身与乐等。则世之不能称念礼供者。大士皆不度矣。岂大士之无缘慈悲哉。须知即不称念礼供。但能闻今日说菩萨普门神力之经。当知是人功德即不少矣。但闻此经功尚不少。何况持名心念乎。又何况礼拜恭敬乎。又何况尽力供养乎。请问为得何等利益。乃为不少聻。若出三途生三善道功德则少。若离六凡而证二乘功德亦少。若弃小乘而入菩萨功德亦少。毕竟闻经得何巨利。方为不少。如今现在法会。闻佛说是普门品时。众中有八万四千众生。皆发无等等阿耨多罗三藐三菩提心。直至成佛。方为不少耳。闻普门经者。尚名字开解。发无上道心。何况持念礼供之五品。相似。究竟。得无上正觉哉。此持地以闻经之浅浅。况持礼之深深。初似推开佛所称叹曰。多不必得。多不必得。只须闻此经名。功至无上。绰有超师之见。次则以闻经浅益。形出持礼深功。则又有资师之功。岂徒泛泛赘辞比也。

　　观世音菩萨普门品肤说(终)
